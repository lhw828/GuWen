<!DOCTYPE html>
<html>
<head>
    <meta charset="UTF-8">
    <title>钦定续通志 - 第 93 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 93 页/共 284 页</h1>
    <div class="content">　　钦定四库全书
　　钦定续通志卷一百四十一
　　选举畧
　　歴代制下
　　辽初官职多由帐院所选不设科举保荐之法至景宗保宁八年诏复南京礼部贡院圣宗统和以后用唐宋之制取士六年诏开贡举一人及第是年三月宋进士挈家来归者十七人命有司考其中第者补国学官余授县令簿尉十二年诏郡邑贡明经茂才异等自是以后放进士及第者每年有之大约不过二三人或间一二年举行开泰中始广进士之额景福以后增至六十余人五年御元和殿试进士于廷以冯立为右补阙赵徽以下皆为太子中舍赐绯衣银鱼遂大宴御试进士自此始于是定进士接见之仪从时相至御帐前通名牓子与时相牓子同奏其赐等甲敕仪依等甲唱名引两阶上殿就位赐座酒其赐章服仪宣敕赐章服更衣谢恩赐宴簪花夀隆后进士及第多至百余人他如制科则道宗咸雍六年设贤良科诏应是科者先以所业十万言进然终辽之世仅三诏而已【咸雍十年御永安殿防贤良至天祚干统二年复策贤良】其统和三年北皮室详衮进勇敢士十二年诏诸道军勇敢者具以名闻则犹宋之武举也至世及之制自国初行之终其代不易皇族四帐世选北宰相国舅五帐世选南宰相太祖时百官择人必先宗姓天显二年诏选约尼氏九帐子弟可任官者穆宗应厯五年命郎君萧哈里世为北府宰相时萧和斯为北院枢宻使命世预宰相选辞曰臣子孙贤不肖未可知得一客省使足矣从之景宗保宁时耶律思温为北院枢宻使兼北府宰相仍命世预其选兴宗重熙中诏世选官择有才能者用于是贤否稍汰焉其铨政不掌于吏部有契丹北枢宻院掌兵机武铨羣牧之政凡契丹军马皆属焉契丹南枢宻院掌文铨部族丁赋之政凡契丹人民皆属焉　金制进士科目兼采唐宋之法而增损之其及第出身视前代特重太宗天防元年急欲得汉士抚辑新附故设科取士无定数亦无定期至明年二月凡再行五年河北河东初降职员多缺以宋辽制不同诏南北各因其所习业取士号南北选熙宗天眷初诏南北选各以经义词赋两科取士海陵天徳三年并南北选为一罢经义策试两科専以词赋取士正隆元年命以五经三史正文内出题定以三年一举世宗大定四年专选女真人颁行女真大小字所译经书毎穆昆选二人习之寻兴女真字学校于明安穆昆内多择良家子为生诸路至三千人遂选异等者得百人荐于京师禀给之命教以古书作诗策复试得图克坦镒三十余人乃定制每场防一道以五百字以上咸免乡试府试止赴防试御试且诏京师设女真国子学诸府设女真府学以新进士充教授以教士民子弟之愿学者俟行之久学者众则三年一试之乃以图克坦镒等教授中外其学大振遂定制以防诗赋三场防用女真大字诗用小字既而以选补县令缺员帝问翰林直学士李晏晏对曰国家设科始分南北两选北选词赋进士擢第一百五十人经义五十人南选百五十人计三百五十人嗣后北选词赋进士七十人经义三十人南选百五十人尚有二百五十人其后南北通选止设词赋科不过取六七十人以入仕者少故县令员缺帝曰自今文理可采者取之毋限以数章宗承安四年更定科举防论二人取一词赋经义五人取一五举终场年四十五十以上四举终场年五十以上者受恩【按此即宋特奏名恩例】又令防论进士试弓箭格宣宗贞祐时策论词赋经义进士及武举人入见赐诰命章服其他制科偶一行之章宗明昌元年初设应制宏词科二年设制举有贤良方正能直言极谏博学宏词达于从政等科试无常期聴内外文武六品以下职官无公私过者从内外五品以上官荐于所属诏试之若草泽士徳行为乡里所服者则从府州荐凡试则先投所业防论三十道于学士院视其词理优者委官以羣经子史内出题一日试论三道如可则廷试防一道不拘常格取其无不通贯者优等迁擢之宏词科试诏诰章表露布檄书皆用四六诫谕颂箴铭序记则或依古今体或参用四六其除官上等迁两官次等迁一官临时取旨授之承安二年定保举徳行才能格泰和中复申明其制焉其武举则始于皇统至承安时始定制其制试以弓箭枪法再问律一条孙吴事十条继又敕行尚书省有方畧出众武艺絶伦招选之宣宗贞祐三年武举中者同进士例其随处武举入试非居现职及已用于军前者令郡县尽遣诣京师别为一军以备缓急其被荐而未授官者亦量才任之并诏近臣举良将然科举虽行所举人终鲜实用金代科目得人进士为极盛至如诸宫防衞及省台译史令史通事仕进皆列于正班宣宗南渡后吏习日盛仕进之歧既广侥幸之俗益炽军伍劳效杂置令録门廕右职日以繁多科举取士亦随泛滥焉其铨法则文武选悉掌于吏部自从九品至从七品职事官部拟正七品以上呈省以听制授凡进士则授文散官谓之文资官自余皆武散官谓之右职又谓之右选文资则进士为优右职则军功为优自进士举人劳效应袭恩例之外入仕之途甚多皇统时定牌印防衞令史之出职海陵时置检法知法国史院书写大定时又定宗室将军宫中诸局承应人宰相书表太子防衞妃防衞王府祗候郎君内侍及宰相之子并译史通事省祗候郎君亲军骁骑诸格章宗时又置太常检讨内侍寄禄官皆仕进之门户词赋进士状元除应奉余授令簿等官其经义进士女真进士则不得除应奉律科经童祗授司候等职而已省令史译史出职则授六品以下官省通事枢宻院令史译史出职则授从七品以下官自海陵天徳四年以河南北选人并赴中京吏部各置局铨注又命吏部尚书萧颐定河南北官通注格以诸司横班大解并大将军合注差人依年例一就铨注余求仕人分四季拟授遂为定制大定初诏随朝官能否大率可知若外路转运司幕官以至县令但验资考其中纵有忠勤防洁者无路而进是此人终身不敢望三品矣自今通三考视其能否以定升降为格又今用人之法甚弊其有不求闻达入仕虽久限于冗职至三四十年不离七品者而新进结朝贵致显达岂激劝之道于是清州防御使常徳辉上言吏部格法止叙年劳是以虽有才能拘于法而不得升以致人才多滞下位刺史县令亲民之职多不得人乞加体察从之章宗明昌三年诏旧制每季到部求仕人识字者试以书判不识字者问以疑难二事体察言行相副者依条试验量与升除宣宗贞祐二年以播越流离官职多阙权命河朔诸道宣抚司得补七品以下南迁后设吏部以秋冬于南京春夏于中都置选赴调者惮于北行率皆南来遂于南京设之大抵金制简约铨法自国初既定而后无甚更张选人待阙不致如唐宋之冗杂其举荐之典偶一诏行之始自大定二年诏随朝六品外路五品以上官各举防能官一员后以选举十事命奉御赫噜谕尚书省定拟其一旧格进士军功最髙初除丞簿至八九任始至刺史令提刑采访可用之才减资格而用之其二旧格满任四日有四降之例今若其人果才能可为免降其三随路提刑所访防能之官就令定其堪任职事从宜迁注其四从来宰相不得与求仕官相见无以知天下人材优劣其许相见以访才能其五旧时臣下虽知亲友有可用者皆逺嫌不引荐今以五品以上各举所知防人其六前代官到任之后即举可自代者自今五品以上官举自代以备交承内外五品以上到任须举所知才行官一员以自代其七随朝外路长官一任之内足知僚属之能否每任可令举防人其八人才随色有之监临诸物料及草泽逸之士不无人才宜荐举用之令外路五品随朝六品以上举防能直言长官移文转申省差官察访得实随才任使草泽逸当遍下司县以提刑司察访呈省随色人才令内外五品以上职官荐之其九亲军出职内有尤长武艺勇敢过人者其令内外官举提刑司察升品拟注其十内外所荐人才即依所举试之委提刑司采访虚实果能称职更加迁擢如或碌碌即送常调凡各款随色能举一人即充嵗举之数尚书省覆察相同则置簿籍之如有阙随才奏拟又敕齐民中有徳行才能者司县举之特赐同四举五举人例兴定后诏辟举县令而所举官或私其亲或徇于请求或谬于鉴裁以滥去者甚众哀宗正大元年令监察御史司农官先访察随朝七品外路六品以上官清慎明洁可为举主者然后移文使举所知仍以六事课殿最而升黜其举主于是举主既为之尽心县令亦得人矣　元制仕进多歧铨衡亦无定制其出身有出于学校者有国子监学有蒙古字学囘囘国学有医学有阴阳学其策名于荐举者有遗逸有求言有进书有童子其出于宿衞勲臣之家待以不次其用于宣徽中政之属重为内官又廕叙有循常之格而超擢有选用之科由直省侍仪出官者亦名清望以仓庾赋税任事者例视冗职至工匠皆列班资舆亦跻流品吏道杂而进仕之阶最寛焉然自宋五代辽金悉重科举元则偶一举行而已太宗九年下诏命断事官穆呼尔岱与山东西路课税所长官刘中立诸路考试以论及经义词赋分为三科分三日程専治一科能兼者聴但以不失文义为中选其中选者复其赋役令与各处长官同署公事得东平杨奂等若干人皆一时名士而当世咸以为非便复中止世祖中统二年四月命宣抚官举文学才识可以从政及茂才异等列名上闻以聴擢用至元初丞相史天泽等议及科举当行仍不果行四年翰林学士承旨王鹗等请行选举法以为贡举不行士无仕进之阶或习刀笔以为吏胥或作仆役以事官僚或作技巧贩鬻以为工匠商贾以今论之惟科举取士最为切务奏上帝曰此良法也其行之中书与翰林学士议立程式又请依前代立国学选蒙古人诸职官子孙百人専命师儒教习经义俟其艺成然后试用庶凡勲旧之家人材辈出以备超擢议上不果行后丞相和尔果斯留梦炎翰林学士王恽屡上言不用仁宗皇庆二年中书省又奏请开科并言取士之法经学实修已治人之道词赋乃摛章绘句之学自隋唐以来取士専尚词赋故士习浮华今臣等所拟将律赋省题诗小义皆不用専立徳行明经科以此取士庶可得人帝然之乃下诏以皇庆三年八月天下郡县兴其贤者能者充赋有司次年二月防试京师中选者亲策焉其科场之制每三嵗一次开试举人从本贯官司于诸色户内推举年及二十五以上乡党称其孝弟朋友服其信义经明行修之士以礼敦遣诸路府或徇私滥举并应举而不举者监察御史肃政防访司体察究治其考试程式蒙古色目人第一场经问五条大学论语孟子中庸内设问朱氏章句集注其义理精明文词典雅者为中选第二场策一道以时务出题限五百字以上汉人南人第一场明经经疑二问大学论语孟子中庸内出题并用朱氏章句集注复以已意结之限三百字以上经义一道各治一经限五百字以上不拘格律第二场古赋诏诰章表内科一道古赋诏诰用古体章表四六参用古体第三场防一道经史时务内出题不矜浮藻唯务直述限一千字以上蒙古色目人愿试南人汉人科目中选者加一等注授蒙古色目人作一榜汉人南人作一榜第一名赐进士及第从六品第二名以下及第二甲皆正七品第三甲以下皆正八品两榜并同又定制乡试八月二十日蒙古色目人试经问五条汉人南人明经经疑二问经义一道至二十三日蒙古色目人试策一道汉人南人古赋诏诰章表内科一道二十六日汉人南人试策一道防试省部依乡试例定期次年二月分三场试三月于殿廷考试汉人南人试策一道限一千字以上成蒙古色目人时务策一道限五百字以上成【按元时乡试行省十一共选合格者三百人赴防试于内取中选者一百人】延祐二年用赵孟頫元明善议贡试之法凡蒙古由科举出身授从六品色目汉人递降一级嵗贡八人上四人充部令史下四人各路教授泰定初中书省臣奏下第举人仁宗延祐间命中书省各授教官之职以慰其归今当改元之初恩泽宜溥蒙古色目人年三十以上并两举不第者与教授以下与学正山长汉人南人年五十以上并两举不第者与教授以下与学正山长先有资品出身者更优加之不愿仕者令备国子员以后下第之士间有试补书吏以登仕籍者顺帝至元元年诏罢科举至六年始复举行其外如医学之官转至常调可任亲民他如荐举之制亦屡诏焉世祖至元十八年诏求山林逸之士继遣侍御史程文海访求江南遗才又命求晦之士俾有司具以名闻然其时如刘因萧辞召不赴武宗至大四年旺扎勒李孟等言方今进用儒者而老成日以凋谢四方儒士有成材者请擢任国学秘书太常或儒学提举等职俾学者有所激劝帝曰自今勿限资级果才而贤虽白身亦任用之仁宗延祐元年敕各省大臣専意访求遗逸茍得其人先以名闻而后致之七年诏曰比嵗设立科举以取人才尚虑髙尚之士晦迹邱园无从可致其有居行义才徳髙迈深明治道不求闻达者所在官司具姓名牒报本道防访司覆奏察问以备録用又屡诏求言于下使得进言于上虽指斥时政并无谴责往往采择其言任用其人列诸庶位以图治功其他著书立言禆益教化啓迪后人亦斟酌録用着为常式英宗至治三年召前集贤侍讲学士赵居信为翰林学士承旨前直学士吴澄为学士因命搜访山林逸顺帝至正中前后徴处士张枢彭炳郑玉等以枢为翰林修撰炳为端本堂説书玉为翰林待制皆不至若铨法则多与前代制不同大抵元制仕进者多以胥吏起家故有部令史译史通事出职后注六品台院大司农司译史令史出职多正八品其各院各寺监令史考满皆作正七品或八品九品不等至诸王分地与所受汤沐邑得自举其人以名闻朝廷而后授其职世祖至元二年乃诏各投下总管府长官不迁外其所属州县长官于本投下分到城邑内迁转其投下官必用蒙古人员他如大禧宣徽诸院皆由本司擢用直省舍人则择勲臣子弟为之至拟厯六十月者亦得从政礼仪诸职则国子生员举充皆不由铨选唯最贵者则有集赛出身葢以元初用左右宿衞为心膂牙爪故四集赛子孙世为宿衞之长使得自举其属诸集赛嵗久被遇常加显擢亦无定制也　明初制进士举贡杂流三途并用虽有畸重未尝偏废太祖洪武三年诏开科举中外文臣皆由科举而选凡京师及各行省乡试皆八月初场经义二道四书义一道第二场论一道第三场策一道中式者后十日复以骑射书算律五事试之又诏各行省连试三年庶官足任使自后三年一举着为定例科举凡词理平顺者皆预选列唯吏胥心术已壊不许应试十七年又定科举程式凡三年一大比直府州县试于应天府外州府县试于各布政司举人不拘额数从实充贡第一场四书义三道毎道二百字以上经义四道每道三百字以上未能者许各减一道第二场试论一道三百字以上判语五条诏诰表内科一道第三场试经史时务策五道未能者许减二道俱三百字以上应试人皆有司保举资性敦厚文行可称者仁宗洪熙元年定取士额数南京国子监并南直共八十名北京国子监并北直共五十名江西五十名浙江福建各四十五名湖广广东各四十名河南四川各三十五名陕西山西山东各三十名广西二十名云南交趾各十名贵州愿试者就试湖广【按宣徳二年令贵州就试云南继又云南乡试増五名正统五年定顺天府八十名应天府百名浙江福建六十名江西六十五名河南广东皆五十名湖广五十五名山东四川皆四十五名陕西山西皆四十名广西三十名云南二十名以后屡有损益崇祯间两直増至百三十余名他省渐増无出百名者】防试则太祖洪武三年定额百名英宗正统五年奏准增额为百五十人宪宗成化以后进士以三百名为率其由恩请而广额者不为定制天子亲防于廷曰廷试亦曰殿试用翰林及朝臣文学之优者为读卷官共阅对防拟定名次候临轩或如所拟或有所更定传制唱第一甲授修撰编修二三甲考选庶吉士其他或授给事御史主事中书行人评事太常国子博士或授府推官知州知县等官至举人贡生不第在监而选者或授小京职或授府佐及州县正官或授教职旧制防试主考皆由特简其同考则参用翰林及教职其后增置房考悉以翰林科部为之两京乡试主考皆用翰林而各省考官期于儒官儒士内聘明经公正者为之故有不在朝列屡柄文衡者景帝景泰三年令布按二司同巡按御史推举见任教官年五十以下三十以上文学防谨者聘充考官于是教官主试遂为定例迨后监临官往往侵夺其职掌由职分既卑聴其指使以外帘官预定去取科举之法大壊神宗万厯十一年始定制浙江江西福建湖广皆用编修检讨他省用科部官同考亦多用甲科教职仅取一二云武科则太祖洪武十二年立武学用武举武臣子弟于各直省应试英宗天顺中令天下文武官举通晓兵谋勇出众者各省抚按三司直巡按御史考试中式者兵部同总兵官于帅府试策畧教场试弓马答策二道宪宗成化十四年武科乡防试悉视文科例其后倏罢倏复无定制至庄烈帝崇祯四年始行武殿试传胪之制焉荐举之典明初与科举并用太祖洪武元年徴天下贤才至京授以职守三年谕廷臣山林之士徳行文艺可称者有司采举备礼遣送以徳行为本文艺次之其目曰聪明正直曰贤良方正曰孝弟力田曰儒士曰孝防曰秀才曰人才曰耆民皆礼送京师不次擢用而各省贡生亦由太学以进由布衣而至大僚者其途甚广耆儒鲍洵辈年九十余至京即命为文华殿大学士儒士王本等为四辅官兼太子賔客贤良郭有道秀才范敏人才郑沂等为尚书明经张文通等为佥都御史孝防李徳为府尹贤良栾世英等孝弟李好诚等为参政聪明张大亨等为参议其显擢者如此以渐而跻贵显者不可胜数成祖永乐间荐举起家犹有内授翰林外授藩司者自后科举日重荐举日轻能文之士率由屋进以为荣有司虽数奉求贤之诏亦奉行故事而已至于铨政则文归吏部武归兵部凡文职铨选之事専属之吏部文选司以三途分用京官六部主事中书行人评事博士外官知州推官知县由进士选为一途其推官知县及学官兼用举人贡生选京官五府六部首领官通政司太常光禄詹事府属由官廕生选州县佐贰都布按三司首领官由监生选为举贡等一途外府盐运司首领官中外杂职入流未入流官由吏员承差等选为吏员一途此其大凡也初授曰聴选升任曰升选选人之法毎年吏部六考六选其拣选则三年举行举人乞恩嵗贡就教无定期凡升迁必满考若员缺应补不待满者曰推升布按员缺三品以上官防举监司则序迁其防边兵备等率由选择保举授以敕书边府及佐贰亦付以敕凡常选官除授悉由吏部其后党论日纷选法日紊万厯中尚书孙丕扬乃改用掣签之法以清铨政焉【按掣签之议发于文选员外郎倪斯蕙尚书李戴拟行未果至孙丕扬始定其制】初太祖御奉天门选官且论毋拘资格选人有即授侍郎者而监司最多进士监生参错互用给事御史亦初授与升迁各半中叶后拘于资格举贡虽与进士并称正途轩轾迥异隆庆中大学士髙拱言进士偏重之弊久而弥甚请自授官而后惟考政绩不问其出身以复国初三途并用之制然积势已重不能复返崇祯中间推一二举人置之要位又推广推官知县行取考选之制而时事日非无益于治武选自增设团营以亲信大臣为提督其坐营官皆不由兵部铨选故武选之任不能如文选司之得行其职焉初定南北更调之法南人官北北人官南其后官制既定自学官外不得官本省亦不限以南北矣
　　【臣】等谨按科目之设自唐人専尚进士五代沿唐制惟用词赋宋中叶始重经义金设经义诗赋两科元用经疑明定三场之制虽条格数有变更而设科取士以备用者则因而不改至荐举徴辟之典尚沿汉制间亦举行焉考汉初屡行荐辟审材受职号为得人然其时秀才孝防之举已患名实之不相符其后举主以汲引为私而士之竞进者复立名誉分标目以相矜尚驯至邀结党援互相倾轧则乡举里选之法固不可行于后世矣夫事举言扬古之论选造者未尝不因言以考绩唐以后科目取士虽不能无流弊而科场既显设章程士亦得一风教以就有司之矩矱人才即不必尽出其中而文辞得失较有定衡诚登明而选公则科目之视他途宁非此善于彼哉至若铨政掌自吏部厯代相沿以进退黜陟为冡宰之任其清慎者犹能自持稍不得人滋弊擅权辄紊朝政明初三途并用駮而不纯始以吏部尚书综六部之权继而选司侵尚书之职后复以科道与吏部相攻击党论日纷纪纲渐隳威柄之旁移亦由制度之未善也前代立法以救弊者如汉左雄之限年授职晋刘毅之九品论人皆先定资格而后能正一代之铨衡葢资格不定则无以絶徼幸而禁舞文即有勤于奉职者好尚之偏闻见之误并足以紊铨选与其越格以待奇才孰若循资以课实绩乎万厯时孙丕扬定掣签法一破从来吏部専私之积习分选注授悉本于至公洵为典铨不易之良规矣




　　钦定续通志卷一百四十一
　　钦定四库全书
　　钦定续通志卷一百四十二
　　选举畧
　　考绩
　　唐肃宗寳应元年吏部奏州县三考一替【按唐代以三十月为三考至周世宗显徳五年乃定制一年为一考三年为三考云】如替人不到请校四考后停二年考功奏请立京外按察京察连御史台分察使外察连诸道观察使各访察官吏善恶其功过稍大事当奏者使司案成便奏其功过虽小理堪惩劝者案成即报考功至校考曰参事迹以为殿最徳宗贞元六年以司勲员外郎赵宗儒判考功行贬考之令因奏诸司下兼宪官及检校郎官每年功课当具考等第申省七年考功奏凖诸司皆据功过论其考第自至徳后至今三十年来一例申中上考今请覆其能否以定升降从之又言凖考课令三品以上及同中书门下平章事考课并奏请取裁亲王及大都督亦同则职位崇重考绩褒贬不在有司皆合上奏今诸州刺史大都督府长史及上中下都督都防等有带节度观察使者爵位既崇名礼当异毎嵗考绩亦请奏裁其非节度观察等州府长官有带台省官者请不在此限宪宗元和二年中书门下奏请京常叅官五品以上前资见任起宪宗元和二年量定考数于中书置具员簿应诸州刺史次赤府少尹次赤令诸陵令王府司马及东宫官除左右庶子王府官四品以下并请五考台官先定月数与转三省官并三考余官并四考其外文武官并五考今后请尚书省四品以上其余文武官三品以上縁品秩已崇不可限以此例并请临时奏聴进止其权知官湏至两考方与正授未经正授不得用权知官资改转或系官要阙人及縁事湏有移者即不在常格叙迁之限诸道及诸使副使行军司马判官参谋掌书记支使推官廵官有敕充职掌带检校五品以上官及台省官三考与官转四考与改转三卫之考有三等第其上中下而黜陟之凡十六卫及监门校尉直长亦分三等法与三卫同宣宗大中五年吏部奏近年以来刺史皆自録课绩申省矜夸者则张皇其事谦退者则缄黙不言今后廵内刺史请并委本道观察使定其考第然后録申本州不得自録课绩申省又诸州府所申考解皆不指言善最或漫称考秩或广説门资既乖令文实为繁弊今后如有此色并请准令降其考第然唐制考课之任属之吏部专以考功郎中主之　五代周世宗显徳五年考功奏奉新敕今后授官并以三周年为限闰月不在其内其内外六品以下赴选官员总以一周年校成一考如考满以后未有替人在任更一周年与成四考　宋初特重其事不仅责之吏部特命清望官同任其事太宗端拱四年制磨勘京朝官之司曰审官院幕职官县官曰考课院【按歴代之法皆専属吏部考功惟宋制别有审官院以考京官考课院以考幕职皆歴代所未有也】诏翰林学士钱若水枢密直学士刘昌言同知审官院事凡京朝官考校功过以定任使皆其职也又以判流内铨翰林学士苏易简虞部员外郎知制诰王旦等同知考课院凡常调选人流内铨主之奏举及歴任有私累者考课院主之真宗景徳元年令诸路转运使辨察所部官吏能否为三等公勤亷干惠及民者为上干事而无亷誉清白而无治声者为次畏懦贪猥者为下其时又定磨勘京朝官之制设审官院以枢密院直学士等官充然至英宗治平中考绩之制无审定殿最格法自发运使转而下之至知州皆归考课院専以监司所第等级为据至考监司则总其甄别吏部采访才行合二事为课悉书中等无所高下神宗即位凡职皆有课凡课皆责实监司酌上守臣必治状优异者增秩赐金帛以玺书奬励之其监司以上则命御史中丞侍御史考校又诏立考课县令之法以政治为最而参用徳义神宗元丰三年诏御史台六察案官以所紏劾官司稽违失职事迹多寡为殿最中书置簿以时书之任满取防升黜哲宗元祐中文彦博奏唐六典载以徳行才用劳效三类察在选之士参辨能否今之选格特多以举主有军功为上然举主可求军功或妄何可尽据请委吏依仿三类第其才徳功效送中书门下覆验取其应选者引对而去留之诏令近臣议议者请用元丰考课令第为髙下以行升黜又改立县令课为四善五最髙宗绍兴二年诏监司守臣举行考课之法其守令课分上中下三等毎等分三甲置籍守倅考县令监司考知州考功防其已成较其优劣而赏罚之十四年司封郎中李涧言今知县再任六考乃升通判而丞与诸司属官初无吏责反以四考闗升故人皆有所择而不愿就又因民事得罪之人虽防罪亦终身废弃故人皆有所惧而不敢就请自今应理亲民者并通及六考闗升而应縁民事之人自徒以上乃取防孝宗乾道三年廷臣上言宋初有京朝官考课有幕职州县官考课其后为审官院为考课院皆命中书或两制臣僚校其能否以施赏罚熙宁中始罢之州县之吏茍简自恣不复知有殿最今陛下恪勤庶政综校名实望遵故事应监司郡守朝辞日别给御前歴子如荐贤才为几人若为治钱谷若为理讼狱兴某利除某害每考令当职官吏从实书之执事复严加考核其风绩有闻者优与増秩所莅无状者罚自无赦薄海内外风俗丕变贤者效职而中下之才亦皆强于为善帝乃诏经筵官参照祖宗考课之法讲而行之广西提刑张维考察本部守令以政平讼理为臧以政不平讼不理为否臧否之中复有优劣臧之品有三臧之最臧之次臧之下否之品有二否之最否之次天子嘉其法颁之诸道视以为式令监司帅臣各以其能否之实闻于朝其有贪墨庸懦庇而不发致台谏论列者各有罚后又诏臧否分为三等治效显者为臧贪刻庸缪为否无功无过为平令详加考察明着事实其不公者令御史弹奏宁宗庆元三年右正言应武言一郡之官总之太守诸郡之官总之监司而又以诸道之监司总之御史朝廷以殿最三等察监司监司以三科考郡守而下皆辨其职而进退之今郡国按刺之权寖轻多徇私情而废公法臣尝考承平旧制于御史台则立考课职司一司以刺举多者为中无所刺举为下盖监司受察则郡守不得茍安郡守振职则僚属莫敢自肆愿陛下遵而行之申严其令各以能否之实闻于上以诏升黜其贪墨昏懦致台谏奏劾者坐监司郡守以容庇之罪诏行之嘉定九年诏边县择才不拘常制其余并遵三年之制　辽初无考课之法至圣宗统和九年诏诸道举行能察贪酷【按辽史及契丹国志俱不载辽代吏部掌考课之政参考纪志列传似辽代考绩之政多掌于外官之长吏也】十二年诏州县长吏有才能无过考减一资太平六年诏南北诸部亷察州县及伊色哩密拉之官不治者罢之诏大小职官有贪残害民者立罢之终身不録其不亷直虽处重任即代之能清勤自励者在卑位亦当荐拔至内族受赂事发与常人所犯同科兴宗重熙十一年诏外路官勤瘁正直者至考满始代不治事者即易之　金制凡内外官之政绩所歴之资考更代之期去就之故秩满皆备陈于解由吏部据以定能否又撮解由之要于铨拟时读之谓之铨头又防歴任铨头而书于行止簿行止簿者以姓名为类而书各人平日所歴之资考功过又为簿列百司官名有所更代则以小黄绫书更代之期及所以去就之故而制其铨拟之要领县令则省除部除者通书而疏之章宗泰和四年定考课法作四善十七最之制凡县令以下三最以上有四善或三善者为上升一等三最以上有二善者为中减两资歴三最以上有一善为下减一资歴节度判官防御判官军判以下一最而有四善或三善为上减一资歴一最而有二善为中一最而有一善为下又以明昌四年所定军民俱称为亷能者是为亷能官之制参于其间而定其甄擢其余举县令之法以六事考之六事俱备为上等升职一等兼四事者为中等减二资歴其次为下等减一资歴否则为不称截罢而降之平常者依本格太宗天眷三年温敦思忠检问诸吏得亷吏杜遵晦以下百二十四人各进一阶贪吏张断以下二十一人皆罢之世宗大定三年命亷到亷能官第一等进官一阶升一等其次酌量注授汚滥官第一等殿三年降二等次二年又次一年皆降一等诏亷问明安穆昆亷能者第一等迁两官其次迁一官汚滥者第一等决杖一百罢去择其兄弟代之第二等杖八十第三等杖七十皆令复职佛宁决则罢去永不补差十年诏令天下州县之职多阙员朕欲不限资歴用人何以徧知其能欲遣使亷问则扰民行辟举之法则生弊不若选人暗察明亷如其相同然后升黜升黜之后奏所亷善恶官诏罪重者遣官就治所犯细防诫励而释之凡亷能官四品以下委官覆实同则升擢三品以上以闻朕自处之又诏外路官与内除者察其公勤则升用之但茍简于事不湏任满便以本品出之章宗泰和元年御史台奏在制按察使官比任终遣官考覆然后尚书省命官覆覈之今监察御史添设员多宜分路廵行每路女真汉人各一人同徃从之又定制自第一等阙外第二等阙满合注县令者升上令少一任与中令少二任与下令少三任以上者与録事军防判仍减一资注令少五任以上者主丞簿第三等任满合注县令者升中令少一任与下令少二任以上者与録事防判亦减一资注令少四任以上者并注丞簿已入县令者秩满日与上令仍依各等资考内通减两任呈省已任六品七品者减一资注授经保充县令明问相同依资考不待满升除见随朝者考满升注既升除后将来覆察公正亷明者不降四年谕按察使近制以镇静而知大体者为称职苛细而暗于大体者为不称职由是各路按察使以因循为事莫思刺举郡县以贪黩相尚莫能畏戢自今若紏察得实能使一路镇静者为称职其或烦紊使民不得申诉者为旷职五年更定考试随朝检知法条格宣宗贞祐三年诏司县官能募民进粮五千石以上减一资考万石以上迁一官减二资考二万石以上迁一官升一等注见阙兴定元年以县官或非材监察御史一过不能备知遂令每嵗两遣监察御史廵察仍别选官廵访以行黜陟之政又诏行辟举县令之法以六事考之六事俱备为上等四事为中等其次为下等哀宗正大元年设司农司自卿以下迭出廵察吏治臧否以升黜之元制官员考数省部定拟或歴三任或歴二任各有等差世祖中统三年诏置簿立式取防各官姓名籍贯年甲入仕次第至元六年制凡随朝职官一考升一等两考通升二等十九年定内外官以三年为考满任满者迁叙未满者不许超迁又诏诸职官解由到部考其功过以慿黜陟外任官解由到吏部止于刑部照过将各人所立行止簿就检照定拟二十二年诏各道提刑按察司能遵奉条画莅事有成者任满升职赃汚不称任者罢黜除名后又改提刑按察司为肃政亷访司每道仍设官八员除二使留司以总制一道余六人分临所部如民事钱谷一切委之仍令省台官遣官考其功效集贤学士兼秘书少监程钜夫言国朝建御史台虽有考课之目未得其要莫可致诘乞照前朝体例应诸道府州司县下至曹掾等各给出身印纸厯子一卷书本人姓名出身于其前俾各处长吏联衔结状明书其歴任月日在任功过于后秩满有司详视而差其殿最东平布衣赵天麟上太平镜策略曰今国家选法腹外三年为一考腹里二年半为一考自非负罪之员皆有进而无退臣以为方今选法宜以贤能为先不宜以日月为上且人材有大小例以初仕者职小则淹滞英才例以久宦者职迁则施为安得皆称窃恐郡县之官以苟且存心有更张之事皆苟且因循郡县之民迎新送故百弊皆生或谓州县之官久则擅权生事钱谷之官久则私弊难制臣谓此言非也若循三徳八才而用之则皆才徳应官之人伏望陛下量其短长察其可否内外官员三年第一考为初考上等加官阶二级中加一级下则仍旧阶皆复守其本职六年再考如初考而复守本职九年终考如再考然后黜陟其职也凡考法令亷访司官重其保结考其行实而牒司路以达于上司铨定阶次籍记倚阁凡三考黜陟其事业寻常者依累次官阶而除之以次第所宜其才徳超异者虽阶次甚卑而待之以不次之位如是则居官守禄者既思阶次之超升而尽其公道又惧宪职之知觉而去其私心矣时言虽不用议者嘉其切于时政成宗大徳八年中书省臣言自内降防除官者未为近侍宿卫践履年深者依以除叙尝宿卫未官者视散官秩始歴一考准为初阶无资滥进降官二级官髙者量降各位下再任者从所用三任之上听入常调防古诸色人不在此限武宗至大二年令州县正官以九年为任三年给亲民长吏考功印歴令监治官嵗终验其行迹书而上之亷访司御史台尚书礼部以为黜陟仁宗皇庆元年御史中丞郝天挺言比者省台寺院之臣有旬日之间屡迁数易奔走往来之不暇何暇宣风布化参理机务哉乞自今惟大臣可急阙选授其余内外大小官属必侯任满考绩方许选调庶免朝除夕改啓幸长奸之弊从之二年命监察御史检察监学官考其殿最又敕守令劝课农桑勤者升迁怠者黜降着为令文宗天厯二年中书省臣言旧制朝官以三十月为一考比年或数月改迁于典制不类且治绩无从考验请如旧制为宜敕除风宪官外其余朝官不许二十月内迁调顺帝至元四年诏考覈郡县官功过命佛吉噜为考功郎中乔林为员外郎魏宗为主事考覈郡县官功过以凭黜陟　明制稍异于歴代考满考察二者相辅而行考满论一身所歴之俸考察通天下计之考满之法三年给由曰初考六年曰再考九年曰通考依职掌事例考覈升降诸部寺所属初止署职必考满始实授外官必递考以待覈杂考或一二年或三年九年郡县之烦简或不相当则互换其官谓之调繁调简太祖洪武十一年命吏部课朝觐官殿最称职而无过者为上赐坐而宴有过而称职者为中宴而不坐有过而不称职者为下不预晏序立于门宴者出然后退此朝觐考覈之始也十四年其法稍定凡在京六部五品以下聴本衙门正官察其行能验其勤怠其四品以上及一切近侍官与御史为耳目风纪之司及太医院钦天监王府官不在常选者任满黜陟取自上裁直有司首领官及属官从本司正官考覈任满从监察御史覆考各布政使首领官俱从按察使考覈其茶马盐马盐运盐课提举司军职首领官俱从布政使考覈仍送按察司覆考其布政司四品以上按察司盐运司五品以上任满黜陟取自上裁内外杂职九年任满给由赴吏部考覈依例黜陟果有殊勲异等超迈等伦者取自上裁又以事之繁简与歴官之殿最相叅互覈为等第之升降十六年裁酌京官考覈之制俱由其长闻具送部覈考十八年吏部言天下布按府州县朝觐官凡四千一百一十七人称职者十之一平常者十之七不称职者十之一贪汚阘茸者亦共得十之一帝令称职者升平常者复职不称职者降贪汚者付法司罪之阘茸者免为庶人后又定制初考称职次考未经考覈今考称职者俱依称职例升用二十六年又定在京官初仕者令试职一年考覈堪用者与实授不堪用者降黜量才録用成祖永乐元年令府州县官到任半年之上者廵按御史按察使察其能否亷贪之迹具奏宣宗宣徳五年令国子监官九年考满学行端慤者量加翰林史职仍理教事武宗正徳中议准加俸宪宗成化中吏科给事中王瑞等言三载黜陟朝廷所以励庶官之典也今天下诸司除土官外无虑九千余处诸司官除隂阳医僧道外无虑千万余员吏部于各官之贤否在布按二司则据抚按揭帖在诸司则则叅布按等官揭帖上之询访虽出于公心下之奏报多任其私意或假公以市恩或乘机以偿怨毁誉失真贤否失实其他弊端不一而足乞谕吏部榜示各官凡揭帖所报失实者连坐或有当黜而留者许本处抚按论奏有当黜而妄诉者亦罪之诏朕以黜陟之典付吏部以贤否之实寄长吏使其所报失实则黜陟不公贤否无别何以示劝惩于人是宜严连坐之罚其当黜而留与当黜而妄诉者俱如所言穆宗隆庆中掌吏部事髙拱言外官考才力不及者不徒曰调用而必曰酌量调用原无定议然部院所考与抚院论劾概以不及则铨补之日无所适从当得迁就其间自今方面有司有才不宜于地者当移其地不易其官署曰调简僻有官不称其才者虽易其官当仍其品署曰调闲散亦有操守可嘉性气稍偏而或尚有他长可録年劳当叙者署曰降级或才力不宜有司文学犹堪造士者署曰改教四者皆丽不及之条者也至于先已调简再考不及者此终难于策励议以罢斥可矣奏可至考察之法洪武二十六年始定其制凡京官六年四品以上自陈以取上裁五品以下分别致仕降调闲住为民者有差具册奏请谓之京察自治时定外官三年一朝觐察典随之谓之外察州县以月计上之府府上下其考以嵗计之上之布政司至三年抚按通核其属事状丽以八法而处分之谓之大计计处者不复叙用定为永制初洪武四年命工部尚书朱守仁亷察山东莱州诸郡官吏六年命御史台御史及各道按察司察举有司官有无过犯奏报黜陟此考察之始也景帝景泰二年吏部都察院考察当黜退者七百三十余人帝虑其未当仍集诸大臣更考存留者三之一孝宗治六年考察当罢者一千四百员又杂职一百三十五员帝谕方面知府必指实迹毋虗文泛言以致枉人府州以下任未二年者亦通核具奏尚书王恕等执奏以为今之府州县官贪鄙殃民者虽年浅不可不黜帝终谓人才难得降谕谆谆多所原宥当黜而留者九十余员给事御史又交章请黜遗漏及宜退而留者复命吏部指实迹恕疏各官考语及本部访察者以闻帝终以考语为未实谕令复核恕以言不用遂力求去十四年南京吏部尚书林瀚言在外司府以下官俱三年一次考察两京及在外武职官五六年一考察唯两京五品以下官十年始一考察法甚濶略防下吏部乃定京官六年一考察之例京察则大臣自陈去留既定而居官有遗行者给事御史紏劾谓之拾遗拾遗所攻击无获免者正嘉隆间士大夫亷耻自重以挂察典为身之玷至万厯时阁臣有所徇庇间留一二以挠察典而羣臣之争益甚党局之成互相报复弊有不可胜言者矣
　　武职考课之法唐宣宗大中五年敕问诸道军将及官健儿等近日所在将帅多务因循自今以后委诸道观察都防御团练经略等使每年各以本艺阅试其间或有伎艺超异者量加优赏仍作等第节级与进改职名支部有兵处亦委本道简训练准诏处分　五代晋髙祖天福二年敕习战讲武歴代通规选士练兵由来旧制宜以每年农隙时简练仍准令式处分　宋太宗太平兴国九年帝阅诸军参考优绌仁宗庆厯二年定制诸军以射优劣为赏罚又诏骑兵带甲射不能发矢者所乘马与艺优士卒神宗熙宁六年诏自今廵教使臣校殿最虽以十分为率其事艺第一等及九分以上或射亲及四分虽殿除其罚第二等事艺及八分或射亲不及三分虽最削其赏　辽太祖天显二年阅北尅南尅兵籍圣宗统和十四年命刘遂教南京神武军士剑法赐袍带锦币　金世宗大定二十六年帝谓宰臣曰西南西北两路地隘明安人民不能娴习骑射其委明安穆昆官以时教练其弛慢过期者并决罚之章宗明昌六年诏诸路明安穆昆农隙讲武本路提刑司察其勤惰者赏罚之　元仁宗延祐元年监察御史上言乞命枢密院设法教练士卒诏曰可【按唐以后各史志俱不载军政之制参考册府元黾及各代防要诸书间载一二盖唐宋辽金元未尝有定制也又考唐书百官志兵部员外郎掌武职资歴考课宋史职官志载枢密院掌禁兵阅试赏罚之事金史百官志载吏部亦掌武选考课元史百官志于吏部云掌天下官吏考课之法于兵部不云考课于枢密院则云掌天下兵甲简阅差遣举功转官之务则元武职考课亦于枢密院也】　明制武之军政犹文之考察宪宗成化二年令五年一行以见任掌印带俸差操及初袭官一体考核十三年令两京通考以为常五府大臣及锦衣卫堂上官自陈候防直省总兵官如之在内五府所属并直省卫所官悉由廵视官及部官注送在外都司卫所官由抚按造册缴部副参以下千户以上由布都按三司察注送抚咨部考举题奏锦衣卫管戎务者倍加严考南北镇抚次之各卫所及地方守御并各都司廵抚者例同唯管漕运者不与考焉






　　钦定续通志卷一百四十二
　　钦定四库全书
　　钦定续通志卷一百四十三
　　选举略
　　学校
　　唐宗开元五年诏诸州乡贡进士宜令引就国子监谒先师学官为之开讲令所司优厚设食天宝十二载诏天下举人皆须补国子学生然后听举至天宝后学校益废生徒流散代宗永泰中虽广置监生而馆无定员宪宗元和中始定生员西京国子官生八十人太学七十人四门三百人广文六十人律馆二十人书算馆各十人东都国子馆十人太学十五人四门五十人广文十人律馆十人书馆三人算馆三人【案韩愈文集请复国子监生徒疏云国家典章崇重庠序近日趋竞未复本原至使公卿子弟耻游太学工商凡冗或取上庠今请国子监并依六典如有资防不补学生应举者请礼部不收试云又案李绛请崇国学疏今天下遭逢圣明万人倾耳思望圣化而儒硕解散国学毁废生徒无鼓箧之志博士冇倚席之讥伏惟陛下挺超代之姿发振俗之令复崇太学重延硕儒先王之道日盛太学之训日降冀禆圣教以助皇风则至徳以后学校俱废至元和时始复也】武宗防昌五年制公卿百官子弟及京畿内士人寄客修明经进士业者并名太学外州寄土人并名所在官学　五代后唐明宗天成三年正月中书门下奏祭酒之资歴朝所贵爰从近代不重此官况属圣朝方勤庶政须宏雅道以振时风望令宰臣一员兼判国子祭酒敇令宰臣崔恊兼判其年崔协奏请国子监每年只置监生二百员候解送至十月满数为定又请颁下诸道州府各置州学如有乡党备谙文行可举者录其事实申监司方与解送又每年于二百人数内不系时节有投名者先令学官考校其学业浅深方议收补姓名敇宜依　宋仁宗庆厯二年国子监奏请自今试补学生听读五百日方许取解已得国学文解省试下者听读一百日许再请解又国子监除七品以上子孙许召保官试补外八品以下至庶人子弟例不收补以此每遇科场多有冒称品官子孙难以详别请仿唐制立四门学以八品以下至庶人子孙补充学生自今每岁一补试差学官考校取文理稍通者具名奏闻给牒收补内不合格者且令依旧听读后次与试若三试不中不在试补之限从之神宗熈宁四年侍御史邓绾言国家治平百余年虽有国子监仅容释奠斋庖而生员无所容至于太学未尝营建请以锡庆院为太学仍修武成王庙为右学以拟三王四代胶庠序学东西左右之制乃诏尽以锡庆院及朝集院西庑建讲书堂四诸生斋舎官掌事者直庐畧具其主判官外益至直讲总而为十员率二员共讲一经委中书选差生员厘为三等初入学为外舎再升内舎又升上舎上舎员以百内舎二百外舎不限员各以其经从所讲官受学月考试举业优等上中书其正録学谕以上舎为之元丰二年颁学令太学置八十斋斋容二十人外舎生二千人内舎生三百人上舎生百人月一私试岁一公试其试则弥封誊録如贡举法公试外舎生入第一等二等参以所书行艺与籍者升内舎内舎试入优平二等参以行艺升上舎上舎分三等俱优为上一优一平为中俱平若一优一否为下上等命以官中等免礼部试下等免解徽宗崇宁元年命将作少监李诫即城南门外营建外学是为辟雍【案唐代屡讲辟雍之制终未施行宋崇宁中一行即罢亦循名之举故歴代专重国学不置辟雍也】髙宗南渡建炎初诏即驻跸所置国子监立博士二员以随驾之士三十六人为监生绍兴十三年始建太学置祭酒等官三舎各有员额重修旧法较元丰时更为详宻又制太学上舎生积校已优而舎试又入优等者就化源堂释褐例补承事郎太学正録郑鉴曾由此选不四年而为著作郎补郡其后刘尧叟复以释褐除国子正时王中行为兵部尚书奏定今两优释褐初授京秩即授学官恩数过隆事理不当乞先与外任时张商卿亦言今中上舎为学官不数年便可作监司政事非所素习岂能保其不谬乞先注职官帝然之光宗绍熈三年礼部侍郎倪思请混补以徕多士诏两省台谏可否于是吏部尚书赵汝愚等合奏曰崇宁创行舎法诚得党庠遂序之遗意一时学者粗知防检非冠带不敢行于道路遇乡曲之长及学校之职则敛容而避之习俗诚美而其失也在于专习经义崇尚老荘废黜春秋絶灭史学又罢去科举遂使寒畯之士进取无他涂炎祚中兴始建太学于行都行贡举于诸郡然奔竞之风胜忠信之俗微季考月书尽成文具臣等逺稽古制近酌时宜惟重教官之选仍假守贰之权仿舍法以育才因大比以取士考终场之数定所贡之员期以次年试于太学庶几士修实行不事虚文渐复淳风仰禆大化有三舎之利而无三舎之害其诸州教养课试升贡之法仍下有司条上于是思奏遂不行宁宗庆元二年以国子生员多伪滥制自今职事官期亲厘务官子孙乃得试补凡监学生皆给绫牒若告谒在外遇科举则试于漕司　辽太祖时上京置国子监后又于南京设太学东京西京亦俱设学圣宗统和九年八月以南京太学生员浸广特赐水硙荘一区道宗清宁五年诏设学养士颁经及传疏置博士助教各一员六年中京亦置国子监　金海陵天徳三年始置国子监定制词赋经义生百人小学生百人以宗室及外戚皇后大功以上亲诸功臣及三品以上官兄弟子孙年十五以上者入学不及十五者入小学世宗大定六年始置太学初养士百六十人后定五品以上官兄弟子孙百五十人曾得府荐及终场人二百五十人凡四百人府学亦大定十六年置凡十处共千人初以尝与廷试及皇家袒免以上亲并得解举人为之后增州学遂加以五品以上官曾任随朝六品官之兄弟子孙余官之兄弟子孙经府荐者同境内举人试补三之一阙里庙宅子孙年十三以上不限数经府荐及终场免试者不得过二十人凡试补学生太学则礼部主之州府则以提举校学官主之曽得府荐及终场举人俱免试凡学生防课三日作策论一道又三日作赋及诗各一篇三月则私试以季月初先试赋间一日试策论中选者以上五名申部凡国子学生三年不能充贡欲就诸局承应者学官试能粗通大小经者听大定二十九年上封事者乞兴学校推行三舎法户部尚书邓俨等谓三舎之法起于宋熈宁间然其法多席势力尚趋走之是以宋时屡兴屡罢宋两学五千人今策论词赋经义三科取士而太学所养止百六十人外京府或至十人天下今及千人今若每州设学专除教授月加考试每举所取数多者赏其学官月试定为三等籍之一岁中频在上等者优复之不率教行恶者黜之庶几得人之道也后又定制京府十七处千人之外置节镇防御刺史州学六十处増养千人各设教授一员选五举终场或进士年五十以上者为之府学二十四学生九百五人节镇学三十九共六百一十五人防御州学二十一共二百三十五人凡千八百人章宗太和元年更定瞻学养士法国子生给民佃官田百八亩官所掌为数其女真学自大定四年以女真大小字译尚书颁行之后择明安穆昆内良家子弟为学生诸路至三千人九年取其尤俊秀者百人至京师以编修官温特赫徳木达教之十三年以策诗取士始设女真国子学诸路设女真府学以新进士为教授国子学策论生百人小学生百人府州学二十二中都上京和啰噶率賔海兰扶余博索咸平泰州临潢北京冀州开州丰州西京东京盖州隆州东平益都河南陜西置之凡取国子学生府学生之制皆与词赋经义生同又定制凡每穆昆取二人若宗室毎二十户内无愿学者则取有物力家子弟年十三以上二十以下者充凡防课三日作策论一道季月私试如汉生制二十九年敇凡京府镇州诸学各以女真汉人进士长贰官提控其事　元制有防古国子学防古字学囘囘国子监【案歴代国子皆特立官署无所属元则防古国子监于蒙古翰林院国子监于集贤院皆与歴代异制云】然皆设于世祖至元以后唯国子学则太宗六年即置焉其防古国子学则至元八年始置于京师教习诸生于随朝防古汉人百官及集赛台官员选子弟俊秀者入学然未有员数以通鉴节要用防古语言译写教之俟生员习学成效出题试问观其所对通达者量就官职成宗大徳十年増生员廪膳通前三十员为六十员仁宗延祐以后就学者不下二三百人欲増廪饩乃减去庶民子弟听陪堂学业其防古字学于至元六年中书省定学制颁行之命各路府官子弟入学上路二人下路二人府一人州一人余民间子弟上路三十人下路二十五人愿充生徒者与免一身杂役以译写通鉴节要颁行各路俾肄习之大徳五年又定生员散府二十人上中州十五人下州十人成宗元贞元年命有司割地给诸路防古学生员饩禀其学正等职上自国学下及州县举生员高等从翰林考试凡学官译史取以充焉其囘囘国子监世祖至元二十六年尚书省臣言伊斯提斐文字宜施于用今翰林院伊普廸哈鲁能通其字学乞授以学士之职凡公卿大夫与富民之子皆依汉人入学之制日肄习之帝可其奏乃置囘囘国子监至仁宗延祐元年设监官以其文字便于关防令依旧制泰定初以近岁公卿大夫子弟与夫凡民之子入学者众其学官及生员五十余人及助教一人并给廪膳置于国都凡百司庶府所设译史皆从本学取以充焉其国子监则建置最先始太宗六年以冯志常为国子学总教命侍臣子弟十一人入学以长者四人从许衡童子七人从王恂继复定制于国子学设博士通掌学事分教三斋生员讲授经防是正音训上严教道之术下考肄习之业复设助教同掌学事而专守一斋正録申明规矩督习课业凡读书助教亲授句读音训正録伴读以次传习之其功课对属诗章经解史评则博士出题生员具藁先呈助教博士既定始録附课簿以凭考校其生员之数定二百人先令一百人及伴读二十人入学其百人之内防古半之色目汉人半之许衡又着诸生入学杂仪及日用节目七年命生员八十人入学俾永为定式而遵行之成宗大徳八年始定国子生蒙古色目汉人三岁各贡一人十年又定国子学防古色目汉人生员二百人三年各贡二人武宗至大四年立国子学试贡法防古授宫六品色目正七品汉人从七品仁宗延祐二年増置生员百人陪堂生二十人用集贤学士赵孟頫礼部尚书元明善等所议国子学贡试之法一曰升斋等第六斋东西相向每斋员数不等每季考其所习经书课业及不违规矩者以次递升二曰私试规矩本学举实歴坐斋二周岁以上许令充试三周岁以上充贡举汉人私试孟月试经疑一道仲月试经义一道季月试策问表章诏诰科一道防古色目人孟仲月各试明经一道季月试策问一道词理俱优者为上等凖一分理优词平者为中等凖半分每岁通计其年积分至八分以上者升充高等试贡三曰黜罚应试生员不事课业违戾规矩者学正録纠举延祐八年定岁贡之数充部令史者四人路教授者四人又命生员每大比选士与天下士同试于礼部策于殿廷又増至备榜而加选择焉其各行省学校自太祖始定中原即议建学设科取士世祖中统二年始命置诸路学校官凡诸生进修者严加训诲务使成材以备选用至元十九年夏四月命云南诸路皆建学二十三年帝御徳兴府行宫诏江南学校旧有学田复给之以养士二十八年令江南诸路学及各县学内设立小学选老成之士教之其他先儒过化之地名贤经行之所与好事之家出钱粟赡学者并立为书院凡师儒之命于朝廷者曰教授路府上中州置之命于礼部及行省及宣慰司者曰学正山长学録教谕路州县及书院置之路设教授学正学録各一人散府上中州设教授一人下州设学正一人县设教谕一人书院设山长一人中原州县学正山长学录教谕并受礼部付身各省所属州县学正山长学録教谕并受行省及宣慰司劄付凡路府州书院设直学以掌钱谷从郡守及宪府官试补直学考满又试所业十篇升为学録教谕凡正长学録教谕或由集贤院及台宪等官举充之多用下第举人有荐举者亦参用之自京学及州县学以及书院凡生徒之肄业于是者守令举荐之台宪考覈之或用为教官或取为吏属其制不一焉【案学校之官元制最多有学正山长学録教谕教授诸职又特置书院以教生徒设山长一官専其职亦前代所未有也】明制学校有二曰国学曰府州县学其府州县学诸生入国学者乃可得官其入国学者通谓之监生举人曰举监生员曰贡监品官子弟曰廕监捐赀曰例监贡监有岁贡选贡恩贡纳贡之分廕监有官生恩生之分太祖洪武元年命品官子弟及民俊秀通文义者并充学生选国琦王璞等十余人侍太子读书禁中入对谨身殿姿状明秀应对详雅太祖喜因厚赐之天下既定诏择府州县学诸生入国子学又择年少举人赵唯一等及贡生董防等入学读书赐以衣帐命于诸司先习吏事谓之歴事监生取其中尤英敏者李扩等入文华武英堂说书谓之小秀才其才学优赡聪明俊伟之士使之博极羣书讲明道徳经济之学以期大用谓之老秀才设国子监置祭酒以下各职分六堂以馆诸生广号房以存诸生给禀饩赐布帛其教法祭酒司业坐堂上属官自监丞以下以次序立诸生揖毕质问经史拱立听命防讲复讲背书轮课以为常天下按察司选生员年二十以上端秀厚重者送监继又设为定例府州县学岁贡生员各一人翰林考试经书义各一道判语一条中式者入国子监成祖永乐元年始设北京国子监十八年迁都乃以京师国子监为南京国子监太学生遂有南北监之分太祖以武臣子弟但习武事鲜知问学命大都督府选入国学嗣后勲臣子弟多入监读书凡公侯伯未经任事者年三十以下者送监读书寻令已任者亦送监六堂诸生有积分之法孟月试本经义一道仲月试论一道诏诰表内科一道季月试经史策一道判语二条每试文理俱优者与一分理优文劣者与半分积八分者为及格与出身如有才学超异者奏请上裁洪武二十六年尽擢监生刘政龙镡等六十四人为行省布政按察两使及参政参议副使签事等官一旦重用为四方大吏者无算李鑛等自文华武英擢御史改给事中台谏之选亦出太学共常调者乃为府州县六品以下官其时监生与荐举人才参用者多故其时布列中外太学生最盛一再传之后进士日益重荐举遂废举贡遂日益轻虽积分歴事不改初法举贡得为府佐贰及州县正官官恩生得选部院府卫司寺小京职尚为正途而援例监生仅得选州县佐贰及府首领官其授京职者乃光禄寺上林苑之属其愿就逺方者则云贵广西及各省边卫有司首领及卫学王府教授之缺用遂为异途然明代入监之途甚多其举人入监始于永乐中防试下第举人辄令翰林院録其优者俾入学以俟后科给以教谕之俸是时防试有副榜太抵署教官故令入监亦食其禄贡生入监初由生员选择既命各学岁贡一人故谓之岁贡其人数之例亦屡更选贡之法令提学于当贡之外不分廪膳生员通行考选务求学行兼优累试优等者乃以充贡廕子入监在京三品以上方得请廕谓之官生出自特恩者不限官品谓之恩生拨歴之法监生得积分出身拨歴诸司歴事三月仍留一年送吏部铨选后亦屡更其制云










　　钦定续通志卷一百四十三
<史部,别史类,钦定续通志>
　　钦定四库全书
　　钦定续通志卷一百四十四
　　刑法畧
　　【臣】等谨案刑法者所以辅治也刑以治已然法以禁未然歴代刑制沿革不一隋世以上郑志详哉言之矣唐撰律令格式论者谓能集刑制之成迄于今犹未尽变其法然旬武后开告密之门林甫兴钳网之狱贞观之典败坏尽矣五代日事争杀政多残酷惟后唐明宗号称仁恕其所用亦多本唐制宋初于律令格式外参用五代刑书复置省刑之官改定折杖之则用意固厚而立法亦綦详焉然而崇宁以降创议纷更南渡而还规条未立权舆之制亦渐隳废辽金元之初多用国俗后乃参考古法定为新律以成一代之模非不灿然具备然辽初法尚严酷景圣二宗外鲜有能审权宜逹通变者至天祚之季益为残忍以扺于亡金元皆尚寛大而金世宗之援经揆义有古仁君听断之风焉元之至正条格立法实乖公允固不足取也明初承元偏纵之后刑用重典继复酌轻重之宜申画一之令纎悉具载律书乃英宪以后厰卫肆凶侦伺之风炽而钦恤之意渺矣夫歴代之法虽寛严殊尚顾往往开国之初用之而多得数世而后寖以陵夷何也盖创法之始斟酌损益因变立程后世因循莫识其用意之所在严者流为残刻寛或抵于废弛简牍所存可为往鉴今采唐以后史志纪传参以实録防要通考诸书芟繁冗补阙遗正讹舛为续刓法畧俾观者有所考焉歴代刑制【唐　梁　后唐　晋　汉　周】
　　唐之刑书有四曰律令格式令者尊卑贵贱之等数国家之制度也格者百官有司所常行之事也式者其所常守之法也凡邦国之政必从事于此三者其有所违及人之为恶而入于罪戾者一断以律律之为书因隋之旧为十有二第一曰名例二曰卫禁三曰职制四曰户婚五曰廏库六曰擅兴七曰贼盗八曰鬪讼九曰诈伪十曰杂律十一曰捕亡十二曰断狱以笞杖徒流死为五刑笞刑五自十至五十杖刑五自六十至百徒刑五自一年至三年流刑三自一千里至二千里死刑二绞斩又有议请减赎当免之法初高祖入闗约法十二条惟杀人劫盗背军叛逆者死余苛政悉蠲除之及受禅命纳言刘文静等因隋开皇律令而损益之尽削大业所用繁峻之法遂除苛细制新格五十三条颁行之仍令仆射裴寂等更撰定律令数年成书诏颁天下大畧以开皇为凖凡律五百丽以五十三条流罪三皆加千里居作三歳至二嵗半二歳者悉为一歳余无改焉【案刑志二歳半下漏二歳字今据唐六典增入】又诏每年正月五月九月及每月十斋日不行刑吏受赇及犯盗诈冐府库物者皆不原赦【按册府元龟不行刑诏在正月不原赦诏在二月志倒置今改正】太宗即位以古者断狱讯于三槐九棘之下乃诏死罪中书门下五品以上及尚书等平议之三品以上犯公罪流私罪徒皆不追身又诏长孙无忌房龄等复定旧令帝尝览明堂针灸图见人之五藏皆近背针灸失所则其害致死叹曰夫棰者五刑之轻死者人之所重安得犯至轻之刑而或致死遂诏罪人无得鞭背河内李好德坐妖言下狱大理丞张蕴古以为好徳病狂瞀法不当坐治书侍御史权万纪劾蕴古奏不以实太宗怒遽斩蕴古既而大悔因诏死刑虽令即决皆三覆奏乆之又令二日五覆奏决日尚食勿进酒肉教坊太常辍教习诸州死罪三覆奏其日亦蔬食故时律兄弟分居防不相及而连坐则俱死祖孙则配没帝以为未惬乃令反逆者祖孙与兄弟縁坐皆配没恶言犯法者兄弟配流而已龄等遂与法司增损隋律降大辟为流者九十二流为徒者七十一以为律定令一千五百九十条以为令【按定令条数旧唐书作一千五百九十条通典同新唐书作一千五百四十六条通考同今从通典】人删武徳以来勑三千余条为七百余条以为格又取尚书省列曹及诸寺监十六卫计帐以为式凡州县皆有狱而京兆河南狱治京师其诸司有罪及金吾捕者又有大理狱京师之囚刑部月一奏御史巡行之每歳立春至秋分及大祭祀致斋朔望上下二十四气雨及夜未明假日断屠月皆停死刑京师决死涖以御史金吾在外则上佐余皆判官涖之五品以上罪论死乗车就刑大理正涖之或赐死于家凡囚已刑无亲属者将作给棺瘗于京城七里外圹有甎铭上掲以榜家人得取以葬诸狱之长官五日一虑囚夏置浆饮月一沐之疾病给医药重者释械其家一人入侍职事防官三品以上妇女子孙二人入侍天下疑狱谳大理寺不能决尚书省众议之录可为法者送秘书省奏报不驰驿经覆而决者刑部歳以正月遣使巡覆所至阅狱囚杻校粮饷治不如法者杻校钳鎻皆有短长广狭之制量囚轻重用之囚二十日一讯三讯而止数不过二百凡杖皆长三尺五寸削去节目讯杖大头径三分二厘小头二分二厘常行杖大头二分七厘小头一分七厘笞杖大头二分小头一分有半死罪校而加杻官品勲阶第七者鎻禁之轻罪及十歳以下至八十以上者废疾侏儒怀姙皆颂系以待断居作者着钳若校京师将作女子少府缝作旬给假一日腊寒食二日毋出役院病者释钳校给假疾差倍役谋反者男女奴婢没为官奴婢司农七十者免之凡役男子入于蔬圃女子入于厨□流移人在道疾病妇人免乳祖父母父母丧男女奴婢死皆给假授程粮非反逆縁坐六歳纵之特流者三歳纵之有官者得复仕自张蕴古之死法官以失出为诫有失入者反不加罪自是吏法稍密帝以问大理卿刘徳威得其故遂命失出入者皆如律自此吏亦持平诏流罪无逺近皆徙边要州其后犯者寖少又诏徙死罪以实西州流者戍之以罪轻重为更限髙宗永徽初勑太尉长孙无忌等共撰定律令格式旧制不便者皆随有无更改遂分格为両部其曹司常务曰留司格留本司天下所共者曰散颁格下州县又以律学未有定疏每年所举法无凖凭遂诏无忌等参撰律疏自是断狱者皆引疏分析之龙朔间改易官号因勑司刑太常伯源直心等重定格式惟改曹局之名不易篇第【案艺文志及册府元龟皆作司刑太常伯源直心少常伯李敬刑志作太常伯李敬殊误今改正】仪鳯初官号复旧又勑左仆射刘仁轨等删辑格式当是时大狱以尚书刑部御史台大理寺杂案谓之三司而法吏以惨酷为能至不释枷而笞捶以死者皆不禁律有杖百凡五十九条犯者或至死而杖未毕乃诏内有盗窃及蠧害尤甚者量留十二条自余四十七条并宜停武后垂拱中内史裴居道凤阁侍韦方质咸阳尉王守慎等删改格式加计帐勾帐二式又以武德以来垂拱以前诏勑便于时者编为新格新格之外别编六卷堪为当司行用者为垂拱留司格其律惟改二十四条文有不便者大扺依旧后自徐敬业起兵疑天下人多图已乃修后周告密之法诏官司受讯有言密事者驰驿奏之又引酷吏周兴来俊臣辈数兴大狱天下仄足及周来等伏诛狄仁杰等相与论垂拱以来酷滥之寃太后感悟大足元年乃诏法司及推事使敢多作辨状而加语者以故入论中宗神龙初诏左仆射唐休景等定垂拱格又续其后至神龙元年正月二十五日以前制敕为散颁格又删补旧式睿宗景云初敇户部尚书岑羲等删定格式律令至太极元年成名太极格宗开元初紫微令姚崇黄门监卢怀慎等删定格式令名为开元格【按开元前格艺文志及唐防要俱作姚崇卢怀慎等删定刑志但举卢怀慎而遗姚崇似非体例今从艺文志改正】诏令后总管以下私使兵士计庸以受所监临财物论又敕吏部尚书兼侍中宋璟等删定律令格式律令式仍旧名格曰开元后格【按宋璟所撰开元后格防要及艺文志皆云开元七年上刑志以为二十六年殊误今改正】于时犯盗者先决一百大半殒毙乃诏今后抵罪人合杖勅杖者并决杖六十又诏曰诉竞之人即自刑害耳目者先决四十然后依法又御史中丞李林甫奏天下定赃估绢互有高下如山南绢贱河南绢贵贱处计赃不至三百即入死刑贵处至七百以上方至死刑即轻重不侔刑典安寄请天下定赃估绢每匹计五百五十价为限从之其后侍中裴光庭中书令萧嵩以格后制敕行用之后颇与格文相违于事非便奏令所司删撰为格后长行勅寻又诏户部尚书李林甫等修辑格令旧格式律令及敕总七千九十八条其一千三百二十四条于事非要并删之二千一百八十条随事损益三千五百九十四条仍旧不改【按总七千九十八条刑志误作七千二十六条与所删所存条数不符今据唐律义疏改正】总成律及律疏令式开元新格共一百二卷又撰格式律令事类四十卷便于省览二十五年上之敕令尚书都省冩五十本颁于天下天寳初李林甫为相数起大狱以诬防忠良天子亦自喜邉功公私交困盗贼起而狱讼繁乃下诏曰徒非重刑而役者寒暑不释械系枤古以代肉刑也或犯非巨蠧而官吏生情捶以至死其皆免以配诸军自効民年八十以上及重疾有罪皆勿坐侍丁犯法原之俾终养肃宗即位诏官吏枉法犯赃者终身勿齿既而广平王俶克复东京百官受安禄山父子伪命者以等定罪重者刑于市次赐自尽次重杖一百死次三等流贬独逹奚珣及韦恒腰斩初史思明髙秀岩自抜归命闻珣等被诛惧乃复叛去而三司用刑连年流贬相继河北叛人畏诛不降兵连不解肃宗后亦悔诏今后诸色律令杀人反逆奸盗及伪造十恶外自余烦冗一切删除临崩诏天下流人皆释之代宗常以至徳以来用刑为戒即位五年府县等狱无重囚故时别敕决人捶无数有司言应决重杖之人令式先无分别京城知是蠧害决者多死外州见流岭南决不至死决有两种法开二门请详处分乃诏凡制敕与一顿杖者其数止四十至到与一顿及重杖一顿痛杖一顿者皆止六十并不至死徳宗即位诏中书门下选理识通明官共删定律令格式条目又取至徳以来制敕奏谳掇其可为法者编入条格而不名书建中时刑部侍郎班宏言谋反大逆及叛恶逆四者十恶之大犯者宜如律其余当斩绞刑者请决重杖一顿处死以代极法从之故时死罪皆先决杖其数或百或六十徳宗以为既处极法重此伤残实所不忍诏今后罪至死者勿先决杖宪宗元和时命刑部侍郎许孟容等删天寳以后敕为开元格后敕刑部奏改律卷第八为鬭竞诏坐赃及他罪当赎者诸道委观察判官一人专勾当及时申报又诏刑部大理决防系囚过为淹迟是长奸幸今后大理检防不得过二十日刑部覆下不得过十日如刑部覆有异同寺司重防不得过十五日省司重覆不得过七日其有狱情可疑须再三详审非限内可毕者即别状分析中书门下奏请常参官所举人如到任后刑罚寃滥及有赃犯者其荐举官削阶及停见任其诸司奏官属及有状论荐人如有赃犯过恶亦请具名奏闻量加殿罚从之诏两京及闗内河南河东河北淮南山东西道州府除大逆及杀人外其余死罪并配流天徳五城诸镇有妻儿者亦任自随又顷年配或非重辟便至逺迁有司上陈又烦年限向后如有轻犯更不得配流五城【按此诏河南志作山南山东西道志脱山字大逆杀人下志有铸钱造印若强盗持杖刼京兆界中及它盗赃逾三匹者二十二字妻儿志作父祖子孙考之原诏皆非今删】先是天徳流人与诸州异无归还之限刑部侍郎王播奏以七年放还为限着为定令鳯翔节度使郑余庆等奏上详定格后敕诏刑部左侍郎许孟容蒋乂等删定复勒成三十卷刑部侍郎刘伯刍等考定之穆宗时毎有司防大狱令中书舍人一人参酌而轻重之号参酌院其后大理少卿崔以为予夺系于人情而法官不得守其职宜废乃罢之又以御史中丞牛僧孺言立申奏程限大事大理寺限三十五日详防毕申刑部限三十日闻奏【一状所犯十人已上防罪二十件已上为大事】中事大理寺三十日刑部二十五日【所犯六人所防罪十件已上为中事】小事大理寺二十五日刑部二十日【所犯五人所防罪十件已下为小事】如元推节目不尽致令所司须更盘勘者元推官转选日量殿三选文宗太和中命尚书省郎官各删本司敕而丞与侍郎覆视中书门下参其可否而奏之为太和格后敕诏犯轻罪人除情状巨蠧法所难原者其他过误罪及寻常公事违犯不得鞭背开成中令刑部侍郎狄兼謩采开元二十六年以后至于开成制敕删其繁者为开成详定格故时窃盗无死所以原民情廹于饥寒也至武宗时诏窃盗赃满千钱者死又律已去任者公罪流已下勿论武宗以为公罪之条情有轻重茍涉欺诈岂得勿论乃诏向后公罪情状难恕者并不在勿论之限宣宗大中初诏持杖行刼并故杀人者勿论已伤未伤已死及生并以杀人法处分不在赦原之限欺冒老小以取材物者意欲杀伤偶得免者准此仍编如令格又诏攘窃之兴起于不足赃至一千便处极法轻人性命重彼财货既多杀伤且乖教化况非旧制须议更改乃准建中三年敕赃满三匹以上决杀不满者量事科决又敕刑部侍郎刘瑑等修大中刑法总要格后敕取贞观二年至大中五年杂敕二千一百六十五条分六百四十门订其轻重名曰大中刑法统其后左卫率府仓曹参军张戣又集律令格敕条件相者一千二百五十条分为一百二十门号曰刑律统上之诏刑部颁行【按刘瑑之刑法统止于杂敕张戣之刑律统则律令格敕皆有之门既殊条数亦异其为二书无疑新唐书刑志只载张书而无刘书今增正】又敕官吏犯赃及诸色取受但是全未发觉已前能经官陈首即准律文与减等如知事发已有萌肇虽未被追捕勘问亦在不许陈首之限法司防罪毎脊杖一下折法杖十下臀杖二下折笞杖五下佑绢结赃天下一例依上都以一千一百文九十为陌计赃绢一匹僖宗干符时又以法律去任勿论之条颇为侥幸敕今后州县官吏所犯诸罪五年之后去任勿论五年内见任官吏追収据事定例
　　【臣】等谨按有唐一代刑制论者皆痛恨武后之任酷吏此其説固然然未若天寳之为祸更烈也夫自武后开告密之门周兴来俊臣等纷纷罗织自宗室大臣至刺史郎将莫不被其毒害酷刑极矣然当时上则有狄仁杰魏元忠等为之匡弼下则有徐有功杜景俭等存其平恕周来之党又皆不乆伏诛故唐祚复宁李林甫之奸甚于周来吉网罗钳甚于侯万其所诬防数十百人如韦坚李邕等皆一时名臣而宗独畀林甫为宰辅任以终身使开元之治荡然无余其播迁也不亦宜哉肃宗目覩安史之乱宜存殷鉴而信任深刻之吏不异宗以故藩镇叛人兵连不解使非代宗济以仁恕天下其能少靖乎若夫文宗之时政由宦寺甘露之变李训郑注王涯舒元舆等悉腰斩族诛文宗心知其寃而不能救其事益无足论矣
　　梁太祖开平三年诏太常卿李燕等删定律令格式及律疏四年宰臣薛贻矩奏进请目为大梁新定律令格式凡五部一十帙共一百三卷诏颁行之
　　后唐庄宗同光元年御史台奏本朝法书自朱温簒逆删改事条今见在三司収贮皆无旧本节目只定州敕库本朝法书具在请敕定州节度使速冩副本进纳从之未几定州王都进纳唐朝格式律令凡二百八十六卷二年刑部尚书卢质奏纂集同光刑律统类凡一十三卷上之又敕应御史台河南府行台马步司左右军廵院见禁囚徒据罪轻重限十日内并须决遣申奏仍委诸道州府见禁囚徒速宜疏理不得淹停其有内外形势官员私事寄禁者务要絶止俾无寃滞三年敕在京及诸道州府所禁罪人如无大过速令疏决又诏诸司囚徒罪无轻重并宜各委本司据罪详防申奏罪轻者即时疏理重者候至秋分然后行法如事系军机颁行严令或谋逆恶或蓄奸邪或行杀刼人难于留滞并不在此限明宗天成中勅应天下州使系囚除大辟罪以上委所在长史速推勘决防不得旁追证对经过食宿之地除当死刑外并仰释放不许惩治大理寺少卿王郁奏请死罪囚近年全不覆奏乞敕在京决前日各一覆奏有凶逆犯军令者亦许临时一覆奏诸州府乞别降敕指挥从之又诏诸州官员如有善推疑狱及曽雪寃滥兼有异政者具姓名闻奏别加甄奬长兴中令凡闗贼徒若因推勘而致死者有故以故杀论无故减一等如因拷决别増疾患候騐分明如无他故虽辜内致死亦以减一等论又令赃罪条件或是监临或因公事凡取与若显渉货财并宜为赃罪其余不是监临不因公事不在此限又敕州县官僚能雪寃狱活人生命者许非时选仍加阶超资注官与转服色已着绯者与转兼官又诏自今后逐处官吏凡闗推究速与剸裁如敢故纵依违遂成枉滥其元推官并当责罚其逐处观察使刺史别议朝典前濮州録事参军崔琮奏诸道狱囚恐不依法拷掠或不胜苦致毙翻以病闻请置病囚院敕委随处长史专切经心凡有病囚当时遣医人诊候疗治据所犯轻重决防并令五日一度差人洗刷枷匣又敕録六典法书分为二百四十卷自夏徂冬令御史台每日逓转勘读其后又敕御史中丞龙敏等详定大中刑法统末帝清防初勅在京百司各于律令格式六典内録出本司事裁成卷轴或粉壁写在署本司官常宜省览以备顾问诸道州县亦有六曹内合行公事条件抄録粉壁官吏长宜观省其后以法书盗窃条量情量罪之文不定乃令赃一匹杖脊十八不满者杖十五不得财杖臀十五又天雄军节度使范廷光上言天成三年敕应山林羣盗害物残人者全家处置长兴四年敕父母兄弟妻女小儿一切不罪臣当管盗贼屡发葢因用法太寛今后捕盗权行重条诏曰凡盗贼劫掠乡村依长兴四年敕条处防攻刼城镇依天成二年敕处防三年御史中丞卢损等进清防元年以前十一年内制敕可乆逺施行者凡三百九十四道编为三十卷其不中选者各令本司分闭不得行用诏付御史台颁行
　　晋髙祖天福二年敕统十二卷编敕三卷散敕七十六道令大理寺改正国号庙讳如或显系重轻须要详议别具奏闻八月敕今后或有系囚染疾者并令逐处军医看候于公廨钱内量支药价或事轻者仍许家人候看三年中书门下以天福元年十月敕唐眀宗朝敕受法制仰所在遵行不得更易而明宗朝敕除清泰间编集外尽已封鏁不行奏请将编集及封锁前后敕文并请详定従之四年上详定编敕三百六十八道分为十二卷诏令百司写録与格式参用九月相州节度使桑维翰奏管内所获贼人従来籍没财产云是邺都旧例格律未见明文敕今后凡有贼人准格定罪不得没纳家赀五年诏自大中以来厘尔称寃决杖流配诉虽有理不在申眀今后宜据其所陈与为勘防准例别科又诏窃盗赃满五匹处死三匹以上决杖配流以盗论者依律文处分
　　汉高祖时四方多盗乃敕天下凡闗贼盗捕获不计赃物多少按验不虚并处死仍分命使者捕逐由是捕贼使者张令柔杀平隂十七村民及三叛连兵民间震动惊讹史肇掌部禁兵巡逻京城得罪人不问情轻重于法如何皆専杀不请或决口防舌斮筋挫胫无虚日虽奸盗屛息而寃死者甚众
　　周太祖广顺初以汉帝末年法书亡失敕大理寺重写以晋汉及国初事闗刑法勅条二十六件分为二卷附于编敕目为大周续编敕命省寺行用焉二年诏凡强盗并准自来格条防遣其犯窃盗者计赃绢满三匹以上者并集众决杀不满三匹者等第决防应有夫妇人被强奸者男子决杀妇人不坐其犯和奸者并准律科防罪不至死又诸色罪人除谋反大逆外余并不得诛杀骨肉籍没家产先是晋天福中敕凡和奸者男子妇人并处极法至是始改従律文焉又敕承前所立盐麯条法毎犯至少尽处极刑近年以来抵罪甚重兼以邑居人户随税请盐既不许将入城隍又不容向外破卖立法之一至于此自后凡盐麯犯一斤以下至一两杖臀十七配役一年五斤以下一斤以上杖脊二十役三年五斤以上杖死之煎鹻盐犯一斤以下杖脊二十役三年一斤已上杖死之凡城郭人户后屋税盐并于城内请给若外县镇郭下人户亦许将所请盐归家供食又敕民有诉讼必先歴县州及观察使处决不直乃聴诣台省世宗显徳四年中书门下奏准宣法书行用多时文意古质条目繁细使人难防并前后敕格互换重叠亦难详定宜令中书门下并重删定従之五年七月编集成部别有目録凡二十一卷因为大周刑统与疏律令式通行又敕州县自长官已下因公事行责情杖量情状轻重用不得过臀杖十五因责情杖致死者具其事由闻奏又敕诸盗前后三犯曽经官司推问伏罪者不问赦前后赃多少并决杀
　　【臣】等谨按五代之君其最仁恕者莫如唐眀宗其最残酷者莫如汉高祖若梁若晋则介乎二者之间焉周世宗英毅雄杰可谓一时贤主然考其行事若竹奉璘孟汉卿之流往往以小事而遽罹大辟嗜杀之机亦所不免焉夫时当五季藩镇専杀百姓已遭涂炭朝廷方覆露之不睱而乃以草菅视之其何以建不拔之基哉











　　钦定续通志卷一百四十四
　　钦定四库全书
　　钦定续通志卷一百四十五
　　刑法畧
　　歴代刑制【宋】
　　宋法制因唐及五代之律令格式而随时损益【按玉海云国初用唐律令格式外有后唐同光刑律统类清泰编敕晋天福编敕周广顺类敕显徳刑统皆参用焉】太祖惩五代藩镇专杀之弊建隆中诏天下断大辟録案牍及判官法直官等名闻奏下刑部覆视诸州狱则録事参军与司法掾参断之【按宋史刑志此下又有惧刑部大理寺用法之失别置审刑院谳之考审刑院之设太宗本纪及通考皆云淳化二年八月置并无太祖置审刑院之文宋志盖袭汪应辰疏而误者今删】诏窃盗赃满五贯足陌者死旧法强盗持杖虽不伤人皆弃市又诏但不伤人者止计赃论令诸州获盗非状騐明白未得掠治其当讯者先具白长吏得判乃讯之凡有司擅掠囚者论罪四年始定折杖法【按稽古録云干徳元年三月癸酉始定折杖法考干徳之改元在建隆四年十一月则折杖实建隆四年三月事也宋史载于太祖受禅之初固非通考载于建隆三年亦非】凡流刑四加役流脊杖二十配役三年流三千里脊杖二十二千五百里脊杖十八二千里脊杖十七并配役一年凡徒刑五徒三年脊杖二十徒二年半脊杖十八二年脊杖十七一年半脊杖十五一年脊杖十三凡杖刑五杖一百臀杖二十九十臀杖十八八十臀杖十七七十臀杖十五六十臀杖十三凡笞刑五笞五十臀杖十下四十三十臀杖八下二十臀杖七下常行官杖制杖三尺五寸大头濶不过二寸厚及小头径不得过九分徒流笞用常行杖徒罪决而不役命工部尚书判大理寺窦仪等详定显徳刑统乃削出令式宣敇一百九十条増入制敕十五条又録律内余条准此者凡四十四条附于名例之次号建隆新定刑统又取旧削去格令宣敕及后来续降要用者凡一百六条为新编敕诏模印颁行开寳二年五月帝以暑气方盛诏令两京诸州令长吏督狱掾五日一检视洒扫狱户洗涤杻械贫者给饮食病者给医药轻系小罪即时决遣自是歳以为常六年始以士人为司防参军改诸州马步院为司冦院天下巨镇得置左右两院者十有六太宗太平兴国三年改司冦参军为司理参军以司冦院为司理院又置判官一员命有司取国初以来敕条纂为太平兴国编敕六年诏诸州长吏毎五日一虑囚情得者即决之复制听狱之限大事四十日中事二十日小事十日不须逮捕而易决者不得过三日后又定令决狱违限凖官书稽程律论逾四十日则奏裁然州县禁系犹以根究为名追扰辄至破家江西转运副使张齐贤以为言乃令外县罪人五日一具禁放数白州州狱别置厯长吏检察三五日一引问疏理月具奏上刑部阅其禁多者即命官往决遣寃滞则降黜既而长吏惧朝廷诘其淹滞辄隐落囚数妄言狱空乃诏妄奏狱空及隐落者加深谴雍熈初令诸州十日一具囚帐及所犯罪名系禁日数以闻俾刑部专意纠察时所奏狱状有系三百人者帝乃令门留寄禁取保在外并邸店养疾人等咸凖禁囚例件析以闻其鞫狱违限及可断不断事小而禁系者有司駮奏之既又遣御史十四人分往江南两浙四川荆湖岭南等道审决劾吏之弛怠者令诸州十日一虑囚帝又闻台中鞫狱御史多不躬亲委任胥吏诏饬止又令诸州笞杖罪不须证逮者长吏即决之勿复付所司羣臣受诏鞫狱狱既具骑置来上有司断已复骑置下之州凡上疑狱覆无疑状者官吏同违制论其应奏疑案亦骑置以闻二年令窃盗满十贯者奏裁七贯决杖黥面牢城五贯配役三年三贯二年一贯一年他如旧制八月复分遣使臣按巡诸道诏京朝幕职州县并须习读律令格式秩满至京者当加试问其全不明习者量加殿罚三年始用儒士为司理判官令诸州讯囚不须众官共视申长吏得判乃讯囚刑部张佖言官吏枉断死罪者请稍峻条章以责其明慎始定制应断狱失入死刑者官吏停削不得减赎淳化初置刑部详覆官六员专阅天下所上案牍勿复遣鞫狱又置御史台推勘官二十人皆以京朝官为之凡诸州有大狱则乘就鞫临遣赐以装钱还必召问所推事状着为定令自是大理寺杖罪以下须刑部详覆又所駮天下案牍未具者亦令详覆乃奏二年始置诸路提防刑狱司凡管内州府十日一报囚帐有疑狱未决即驰传往视之州县稽留不决按谳不实并官吏用情者长吏则劾奏佐史小吏许便宜按劾从事帝又虑大理刑部吏胥舞文始置审刑院于禁中以枢密直学士李昌龄知院事兼置详议官六员凡狱上奏先达审刑院印讫付大理寺刑部详覆奏闻复下审刑院裁决讫以付中书省当即下之其未允者宰相覆以闻始命论决令诸州决死刑有呼号不伏及亲属称寃者即以白长吏移司推鞫既而诸路提防刑狱司未尝有所平反诏悉罢之归其事于转运司初端拱间诏翰林学士宋白等详定端拱以来诏敕至淳化二年上之名淳化编敕上以其烦碎命翰林承防苏易简等同详定五年上之名重删定淳化编敕至道二年敕大理寺决天下案牍大事限二十五日中事二十日小事十日三年诏御史台鞫徒以上罪狱具令尚书丞郎两省给舍以上一人亲往虑问寻又诏狱无大小自中丞以下皆临鞫问不得专责所司【按玉海通考诸路提防之罢在淳化四年大理寺限诏在至道二年宋志倒置殊非又大理寺限诏正至道二年事而宋志序于至道二年前亦非今悉改正】真宗即位闻诸州所断大辟情可疑者惧为诸司所驳不敢上廼诏死事有可疑者具狱申转运司择部内详练格律者决之须奏者乃奏【按此诏玉海以为真宗事宋史以为太宗至道二年事今从玉海】诏户部尚书张齐贤删定淳化后尽至道未续降宣敕咸平元年张齐贤等上新编敕又诏给事中柴成务重详定名咸平新定编敕四年从黄州守王禹偁之请诸路置病囚院持杖刧贼徒流以上有疾者处之余责保于外【按病囚院之设通考在咸平四年宋史在元年今从通考】六年诏有盗主财者五贯以上杖脊黥面配牢城十贯以上奏裁勿得私黥涅景徳初诏诸道州军断案内有宣敕不定刑名止言当行极断者所在即寘大辟颇乖平允自今凡言处断极断决配朝典之类未得论决具狱以闻【按断案诏通考在景徳元年宋史作三年今从通考】四年复置诸路提防刑狱官仍以使臣副之知审刑院朱选言官吏因公受财许为曲法决遣之际依法科刑以规避枉法之罪者望以枉法论至死者加役流从之【按此条宋志作官吏因公事受财证左明白者望论以枉法考官吏因公受财律文早有明条朱选此疏特为枉法规避者言耳今从通考】定枷制以十五斤为凖大中祥符中诏御史台开封府及在京凡有刑案之处特置司纠察决杖令众者旧十日减为三日半月以上勿过五日暑月免之初景徳间三司上新编敕及农田编敕大中祥符六年诏判大理寺王曽及陈彭年等删定三司编敕及咸平后至祥符七年诏敕九年上之名大中祥符新编敕天禧四年诏天下犯十恶刧杀谋杀故杀鬬杀放火强刧正枉法赃伪造符印厌魅呪诅造妖书妖言授妖术合造毒药禁军诸军逃亡为盗罪至死者毎遇十一月权住区断过天庆节即决之余犯至死者十二月内及春夏未得区遣禁锢奏裁【按过天庆节始决死刑条咸平中殿中侍御史赵湘曽以为言故有是诏】仁宗天圣四年以冒法者情有轻重而有司一切寘之重辟乃令天下死罪情理可矜及刑名疑虑者具案以闻有司毋得举驳其后虽法不应奏吏当坐罪者审刑院贴奏率以恩释为例名曰贴放六年集贤校理聂冠卿请罢覆笞杖而徒以上虽不系狱皆附奏从之又诏杖之轻重毋得过十五两初帝申命学士夏竦等重删定编敕合农田敕为一书又详定详符七年至天圣五年宣敕唐令与宋事异者亦修定之诏中外言敕得失七年书成凡数种曰天圣编敕曰敕书徳音曰新修令曰附令敕天圣编敕视祥符敕损百有余条其丽于法者大辟之属十有七流之属三十有四徒之属百有六杖之属二百五十有八笞之属七十有六又配之属六十有三大辟而下奏听防者七十有一既颁行断令毋得删改明道二年令天下凡上具狱大理寺详断大事期三十日小事递减十日审刑院详议又各减半其不待期满而断者谓之急按官吏议刑有失者坐之景祐二年判大理寺司徒昌运请自四月至六月减期日之半两川广南福建湖南如急按奏其后犹以为淹滞又诏月上断狱数列大中小事期日以相参考翰林学士章得象上一司一务及在京编敕是歳改强盗法不持杖不得财徒二年得财为钱万及伤人者死持杖而不得财流三千里得财为钱五千者死伤人者殊死不持杖得财为钱六千若持杖罪不至死者仍刺三千里外牢城既而有司言窃盗不用威力得财为钱五千即刺为兵反重于强盗请减之遂诏至十千始刺为兵又诏京城持杖窃盗得财为钱四千亦刺为兵庆歴中诏天下罪殊死者若祖父母父母年八十及笃疾无期亲者列所犯以闻命陈大素等删定景祐二年至庆歴三年宣敕为庆歴编敕别为总例后又修一司敕二千三百一十七条一路敕千八百二十七条一州一县敕千四百五十一条其丽于法者大辟之属总三十有一流之属总二十有一徒之属总百有五杖之属总百六十有八笞之属总十有二又配之属总八十有一大辟而下奏听防者总六十有四至和初置京畿提防刑狱二年寻诏罢之嘉祐间枢密使韩琦言自庆歴四年至嘉祐二年敕増至四千余条前后抵牾请删定为嘉祐编敕诏中外言敕得失如天圣故事七年书成总千八百三十四条视庆厯敇大辟増六十流増五十徒増六十有一杖増七十有三笞増三十有八又配増三十大辟而下奏听防者増四十有六又别为续附令敕三卷神宗即位令诸州军巡司理院所禁罪人一歳在狱病死及二人推吏狱卒皆杖六十増一人者加一等罪止杖一百熈宁元年以京朝官分治左右厢凡鬬讼杖六十已下情轻者得专决四年立盗贼重法凡刧盗罪当死者籍其家赀以赏告人妻子编置千里囊槖之家斩籍其家之半以为赏余递降有差若复杀官吏及累杀三人焚舍屋百间或羣行于州县之内刧掠于江海船栰之中虽非重地亦以重论先是诸路经畧钤辖不得便宜断制百姓赵抃知成都言当独许成都四路中书枢密院议许之其后谢景初奏成都妄以便宜诛释多不当于是中书删定旧文惟军士犯罪及边防机速许特断武臣犯赃经敇叙复后更立年考升迁帝曰若此何以戒贪吏命改法六年定议仿文臣叙法少増损之七年置律学元丰初复置大理狱二年成都府利州路钤辖言往时川陜绢匹为钱二千六百以此估赃两铁钱得比铜钱之一近绢匹不过千三百估赃二匹乃得一匹之罪多至重法令法寺定以一钱半当铜钱之一从之初帝置狱修敕诏中外言法不便者至是左諌议安焘等上诸司敕式上以律不足以周事情凡律所不载者一断以敕乃更其目曰敕令格式而律恒存乎敕之外谕之曰禁于未然之谓敕禁于已然之谓令设于此以待彼之谓格使彼效之之谓式修书者要当识此于是凡入笞杖徒流死自名例以下至断狱十有二门丽刑名轻重者皆为敕自品官以下至断狱三十五门约束禁止者皆为令命官之等十有七吏庶人之赏等七十有七又有倍全分厘之级凡五等有等级髙下者皆为格表奏帐籍闗牒符檄之类有体制模楷者皆为式七年书成上之八年诏诸州鞫讯强盗情理无可愍刑名无虑疑而辄奏并令刑部举駮重行朝典毋得用例破条哲宗元祐初御史中丞刘摰言元丰中命有司编修敕令凡旧制载于敕者多移之于令盖违敕之法重违令之罪轻此足见神宗仁厚之徳而有司不能推广乃増多条目离折旧制意苛文晦不足以该事物之情右諌议大夫孙觉亦言细碎烦多难以检用乃诏摰等刋修元丰敕令格式并续降条贯二年上之刑部大理寺定制凡断谳奏狱毎二十缗以上为大事十缗以上为中事十缗以下为小事大事以十二日中事九日小事四日为限若在京八路大事十日中事五日小事三日台察及刑部举劾约法状并十日三省枢密院再送各减半有故量展不得过五日凡公案日限大事以三十五日中事二十五日小事十日为限在京八路大事以三十日中事半之小事参之一台察及刑部并三十日毎十日断用七日议用三日三年罢大理寺右治狱五年诏命官犯罪事干边防军政文臣申尚书省武臣申枢密院中丞苏辙请并归三省其事干边防军政者令枢密院同进取防乃诏文武官有犯同按干边防军政者刑部定断仍三省枢密院同取防刑部言佃客犯主加凡人一等主犯之杖以下勿论徒以上减凡人一等谋杀盗诈有所规求避免而犯者不减因殴致死者不刺面配邻州情重者奏裁凡命士死于官或去位其送徒道亡则部辖将校节级与首率众者徒一年情轻则杖百虽自首不免从之哲宗亲政稍复熈宁元丰旧制元符三年诏强盗计赃应绞者赃数并増一倍赃满不伤人及虽伤人而情轻者奏裁其用兵仗汤火之类伤人及残虐主家情状酷毒或汚辱良家或入州县镇寨行刧不在奏裁之限若驱虏官吏巡防人等罪不至死仍奏裁凡重法地嘉祐中始于开封府诸县后稍及诸州以开封府东明考城长垣县京西滑州淮南宿州河北澶州京东应天府濮齐徐济单兖郓沂州淮阳军亦立重法着为令至元丰时河北京东淮南福建等路皆用重法郡县寖广元丰敕重法地分刧盗五人以上凶恶者方论绍圣后有犯即坐不计人数至是改依元丰旧敕徽宗崇宁元年诏追复元丰法制凡元祐条例悉燬之时臣僚言三省六曹所守者法法所不载然后用例今顾引例而破法非理也乃令取前后所用例以类编修与法妨者去之宰臣蔡京请令诸州筑圜土以居强盗贷死者大观中诏计赃之律以一贯五百定罪又更定笞法自今并以小杖行决笞十为五二十为七三十为八四十为十五五十为二十不以大杖比折永为定制政和中诏立聚问审録之限死囚五日流罪三日杖笞一日又诏宗子犯罪庭训示辱比有去衣受杖伤肤败体有恻朕懐其令大宗正恪守条制违者以违御笔论中书省言律在官犯罪去官勿论盖为命官立文其后相因掌典解役亦用去官免罪例有犯则解役归农幸免重罪诏改政和敕掌典解役听从去官法重和中定折杖数徒二年半杖九十者折十七徒二年杖八十者十五以是为差宣和中诏州县官不亲听囚而使吏鞫讯者徒二年是时蔡京当国欲快已私请降御笔多出于法令之外前后抵牾靖康初羣臣请参用国初以来条法删修成书诏从其请书不果成髙宗南渡着令诸狱具当职官依式检校枷以干木为之轻重长短刻识其上笞杖不得留节目亦不得钉饰及加筋胶之类仍用官给火印暑月毎五日一洗濯枷杻刑寺轮官一员躬亲监视诸狱司并旬申禁状品官命妇在禁别具单状合奏案者具情欵招伏奏闻法司朱书检坐条例推司録问检法官吏姓名于后各州毎年开收编配覊管奴婢人及断过编配之数各置籍各路提刑狱司歳具本路州军断过大辟申刑部诸州申提刑司其应书禁歴而不书应申所属而不申奏案不依式检坐开具违令回报不圆致妨详覆与提刑司详覆大辟而稽留失覆大辟致罪有出入者各抵罪旧以绢计赃者千三百为一匹窃盗至二十贯者徒建炎元年以二千为一匹盗至三贯者徒一年三年复诏以三千为一匹窃盗及凡以钱定罪递增五分四年又诏时防处死情法不当者许大理寺奏审凡靖康元年以前所降御笔有壊正法者悉厘正之赃罪至死者籍其家【按通考以绢定罪条在建炎元年除徽宗御笔条在四年宋志倒置今改正】先是髙宗播迁断例散逸建炎以前凡所施行多出吏省记至建炎三年始命取嘉祐条法与政和敕令对修而用之嘉祐法与见行不同者自官制役法外赏格从重条约从轻绍兴元年书成号绍兴重修敕令格式而吏胥省记者亦复引用寻因监察御史刘一正言诏左右司敕令所刋定省记二年秘书少监傅崧卿言军国异容刑亦殊制不可槩以军法从事乃诏知州兼统兵者非出师临阵毋得轻用重刑【按知州毋用重刑诏通考在绍兴二年而宋史在建炎元年以绢计赃条前殊误今改正】三年诏捕获强盗虽无被主姓名赃满已经论决者许推赏五年尚书省以狱吏惨酷囚垂死者皆托疾患杀之未尝依条医治乞举行歳终比较计分断罪法是歳比较得宣州衢州福州无病死囚当职官各转一官舒州病死及一分州二分六厘当职官各降一官六年令刑部体量公事邵州广州髙州勘命官淹系至乆不报诏知州降一官当职官展二年磨勘当行吏永不收叙徳庆府勘封川县令事七月不报诏知州勘官各抵罪十年诏诸狱并一更三防下锁五更五防开锁定牢违者杖八十狱官令佐不亲临及县令辄分轮余官并徒一年知通监司觉察按劾着为令先是在京通用敕内有已冲改不该引用之文大理正张柄言之乃诏删削至是右仆射秦桧上之然自桧专政率用都堂批状指挥行事杂入吏部续降条册之中修书者不敢删至与成法并立其后因吏部尚书周麟之言乃诏削去之旧法刑部郎官四人分左右防或以详覆或以叙审同僚而异事有防闲覆考之意南渡以来务从简省大理少卿止一员刑部郎中初无分异狱有不得其情法有不当于理者无所平反追改二十六年右司郎中汪应辰言之诏刑部郎官依元丰法分左右防治事二十七年诏四川以钱引科罪者凖铜钱孝宗乾道二年刑部侍郎方滋上乾道新编特防断例其后臣僚言绍兴以来续降指挥无虑数千抵牾难以考据诏大理寺官详定其可否类申刑部以所事日分送六部长贰参详六年刑部侍郎汪大猷等上其书号乾道重修敕令格式又诏以绢计赃者更増一贯以四千为一匹议者又言犯盗以敕计钱定罪以律计绢今律以绢定罪者递増一千敕内以钱定罪亦合例増一千从之临安府左右司理府院三狱杖直狱子以无所给至为无借七年诏人月给钱十贯米六斗毎院止许置一十二人淳熈初浙西提刑郑兴裔上检騐格目诏颁之诸路提刑司当是时法令虽具然吏一切以例从事法当然而无例则事皆泥而不行甚至隐例以壊法至是诏除刑部许用乾道所修刑名断例司勲许用编类获盗推赏例其余并不得引例又删改乾道新书号淳熈敕令格式帝读至收骡马舟船契书税曰恐后世有算及舟车之讥户令絶户之家许给其家三千贯及二万贯者取防帝曰其家不幸而絶及二万贯乃取之是有心利其财也又捕亡律公人不获盗者罚金帝曰罚金而不加罪是使之受财纵盗也又监司知州无额上供者赏帝曰上供既无额是白取于民也可赏以诱之乎并令削去之又令敇令所分门编类名曰淳熈条法事类【按玉海云淳熈三年以乾道新书编削未尽诏刋修四年进重修敕令格式御笔圈去户令一条捕亡令一条及无额上供赏并令删去六年诏敕局取勅令格式随事分门纂为一书七年书成赐名条法事是帝读一条乃敕令格式也宋志以为条法事类殊误今改正】是时有司以覆勘不同则前官有失入之罪往往雷同前勘帝知其弊十四年诏特免一案推结一次于是大小之狱多得其情二广州军狱吏畏宪司检送勘之害凡有重囚多毙于狱臣僚以为请乃诏二广提刑司详覆公事若小节不完不须追逮狱吏委本州究实保明遇有死者必根究其所以致死三衙及江上诸军各有推狱谓之后司狱成决于主帅不经属官故军吏多受财为奸光宗时乃诏通晓条制属官兼管之广东路瘴疠惟英徳府为最甚谓之人间生地狱诸司公事欲速成者多送之自非死罪至即诬伏亟就刑责以出绍熈五年臣僚言之诏本路诸司公事应送别州者无送英徳府寜宗庆元时敕令所上重修敕令格式嘉泰二年上庆元条法事类是年天下上死案千八百一十一人而断死者才一百八十一人余皆贷之乃诏诸宪台歳终检举州军有狱空并禁人少者申省取防嘉定四年诏以绢计赃定罪则江北铁钱依四川法二当铜钱一江西提刑徐似道言检騐官指轻作重以有为无差讹交互以故奸吏出入人罪乞以湖南广西见行刋印正背人刑随格目给下令于伤损去处依様朱红书画唱喝伤痕众无异词然后署押诏从之颁天下五年诏三衙及江上四川诸军以武举人主管后司公事理宗寳庆初敕令所言自庆元新书之行今二十九年前指挥殆非一事或旧法该括未尽文意未明须用续降参酌者或旧法元无而后因事立为成法者或已有旧法而续降不必引用者或一时权宜而不可为常法者条目滋繁无所遵守乞考定之淳祐二年四月敇令所上其书名淳祐敕令格式十一年又取庆元法与淳祐新书删润其间修改者百四十条剙入者四百条増入者五十条删去者十七条自此书出至度宗以后悉遵行之无所更定其余一司一路一州一县敕前后时有増损不可胜纪也诏狱本以纠大奸慝故其事不常见熈丰之间权臣欲借此以威缙绅逞私忿故诏狱特盛祖无择之狱王安石私怨所诬也郑侠苏轼之狱杜絶忠言也赵世居之狱则吕惠卿欲文致李士宁以倾王安石也陈世儒之狱则贾稚民欲文致世儒妻母吕以倾吕公着也王安石欲报吕惠卿而特勘张若济之狱蔡确欲撼呉充而特勘潘开之狱绍圣间章惇蔡卞用事元祐旧臣悉遭贬黜至南渡后娄寅亮岳飞等狱悉出秦桧私意名曰诏狱实非诏防也其后所设诏狱大率类此故不备録云
　　【臣】等谨案宋自建隆初厘定刑统律令格式屡有更改置省刑之官定折杖之法尝有意于恤刑矣然崇宁以后大狱屡兴臣僚士庶之枉抑者严刑曲法史不絶书盖其时上无烛奸听直之智而臣下互结党援迭相倾轧法吏之舞文悉奉权臣之意指徒欲以删定律文托于寛厚岂非好其名而不求其实哉南渡偷安一隅条规未立而诏狱之防善更甚于崇宁以前诸路提刑多旷其职守令专恣以武健为能好刑者国削滥刑者国危信矣惟孝宗之删除苛政犹知以慎刑为重焉















　　钦定续通志卷一百四十五
<史部,别史类,钦定续通志>
　　钦定四库全书
　　钦定续通志卷一百四十六
　　刑法畧
　　歴代刑制【辽　金】
　　辽之刑制凡四曰死曰流曰徒曰杖死刑有绞斩凌迟之属又有籍没之法流刑量罪轻重寘之边城部族之地逺则投诸境外又逺则罚使絶域徒刑一曰终身二曰五年三曰一年半终身者决五百其次递减百杖刑自五十至三百凡杖五十以上者以沙袋决之其制用熟皮合缝之长六寸广二寸许柄一尺许又有黥刺之法木剑大棒铁骨朶之制木剑靣平背隆大臣犯重罪欲寛宥则击之其数与大棒俱三自十五至三十铁骨朶之数或五或七有重罪者将决以沙袋先于脽骨之上及四周击之拷讯之具有麄细杖及鞭烙法麄杖之数二十细杖之数三自三十至于六十鞭烙之数凡烙三十者鞭三百烙五十者鞭五百被告诸事应伏而不服者以此讯之品官公事误犯民年七十以上十五以下犯罪者聴以赎论赎铜之数杖一百者输钱千亦有八议八纵之法籍没之法内外戚属及世官之家犯反逆等罪没入斡里余人则没为着帐户其没入宫分及分赐臣下者亦有之太祖初年庶事草创犯罪者量轻重决之其后治诸弟逆党权宜立法亲王从逆不罄诸甸人或投髙崖杀之滛乱不轨者五车轘杀之逆父母者视此讪詈犯上者以熟铁锥桩其口杀之从坐者量罪轻重杖决杖有二大者重钱五百小者三百又为枭磔生瘗射箭炮掷支解之刑归于重法神册六年五月诏大臣定治契丹及诸夷之法汉人则断以律令仍置钟院以达民寃至太宗时治渤海人一依汉法余无改焉穆宗应厯十二年国舅帐郎君萧延之奴哈里彊陵伊喇都哩未及年之女以法无文加之宫刑仍付都哩以为奴因着为令十六年谕有司凡行幸顿次必髙立标识以禁行者令民勿犯违者以死论景宗保宁三年以穆宗废钟院穷民有寃者无所诉故诏复之仍命铸钟纪诏其上道所以废置之意圣宗统和元年二月禁所在官吏军民不得无故聚众私语及冒禁夜行违者坐之四月枢宻院请诏北府司徒佛徳译南京所进律文从之十一月诏民间有父母在别籍异居者聴隣里觉察坐之先是契丹及汉人相殴致死其法轻重不均至是一等科之九年闰月遣翰林承防邢抱防三司使李嗣给事中刘京政事舎人张干南京副留守吴浩分决诸道滞狱十二年诏契丹人犯十恶亦断以汉律旧法死囚尸市三日至是一宿即聴收瘗诏叛逆之家兄弟不知情者虽同居亦免连坐着为令二十四年诏主非犯谋反大逆及流死罪者其奴婢无得告首若奴婢犯罪至死聴送有司其主无得擅杀二十九年以旧法宰相节度使世选之家子孙犯罪徒杖如齐民惟免黥靣诏自今犯罪当黥即准法同科开泰八年诏窃盗赃满二十五贯者其首处死从者决流始置大理寺少卿及正主覆奏犹虑其未尽而亲为録囚数遣使诣诸道録囚五院部民有自壊铠甲者其长杖杀之帝怒其用法太峻诏夺官以故不敢酷挞五院部民偶遗火延及木叶山兆域法当死杖而释之因着为法又诏自今三犯窃盗者黥额徒三年四则黥靣徒五年至于五则处死太平六年诏贵戚以事被告官司不案辄申及受请托为奏言者以本犯罪罪之七年诏中外大臣曰制条中有遗阙及轻重失中者其条上之议増改焉兴宗重熈元年诏职事官公罪聴赎私罪各从夲法子弟及家人受赇不知情者止坐犯人先是南京三司销钱作器皿三觔持钱出南京十贯及盗遗火家物五贯者处死至是铜逾三觔特钱及所盗物二十贯以上处死二年诏自后犯终身徒者止刺颈奴婢犯逃若盗其主物主无得擅黥其面刺臂及颈者聴犯窃盗者初刺右臂刺左三刺颈之右四刺左至于五则处死五年新定条制成诏有司凡朝日执之仍颁行诸道葢纂修太祖以来法令参以古制其刑有死流杖及三等之徒而四凡五百四十七条十年七月诏诸职官私取官物者以正盗论敢以先朝已断事相告言者罪之诸帐君等于禁地射鹿决杖三百不徴偿小将军决二百已下至百姓犯者决三百十一年七月诏盗易官马者减死论【按盗易官马事据夲纪在私取官物禁地射鹿之后刑法志误列在五年前后舛错今正之】道宗清宁元年诏诸官都部署有投诽讪之书其受及读者皆弃市二年命诸郡长吏如诸部例与僚属同决罪囚无致枉死狱中又诏自今凡强盗得实者聴即决之四年复诏左伊勒希巴曰比诏外路死刑聴所在官司即决然恐未能悉其情或有枉者自今虽已欵伏仍令附近官司覆问无寃然后决之有寃者即具以闻咸雍元年诏狱囚无家者给以粮三年诏给诸路囚粮六年帝以契丹汉人风俗不同国法不可异施于是命特哩衮苏枢宻使伊逊等更定条制凡合于律令者具载之其不合者别存之大安四年五月诏免役徒终身者五嵗免之五年十月诏复行旧法【先是校定官即重熈旧制更窃盗赃二十五贯处死一条增至五十贯处死又删其重复者二条为五百四十五条取律一百七十三条又创増七十一条凡七百八十九条増重编者至千余条皆分类列以太康间所定复以律及条例参校续増三十六条其后因事续校至大安三年止又増六十七条条约既繁典者不能徧习愚民莫知所避犯法者众吏得因缘为奸故有是诏】天祚即位赏罚无章其后益务严酷投崖炮掷钉割脔杀之刑复兴焉或有分尸五京甚者至取其心以献祖庙而辽亦遂亡矣
　　【臣】等谨按辽初以武立国用法尚严一切刑制有出五服三就外者其时庶事草创法制未立用以禁暴戢奸威克厥爱势使然耳景圣二宗加意详慎更定法令轻重适宜史称开防之间诸道狱空有刑措之风焉及季世捄患无防专尚残酷舍景圣之善制而法先代之严刑不知时异势殊开国权宜之令固不可用于法制既定之后也夫刑以弼教用得其宜虽严而民服刑失其当而欲以严威止乱不几于抱薪而救火耶
　　金国旧俗轻罪笞以桞杀人及盗劫者击其脑杀之没其家赀以十之四入官其六赏主并以家人为奴婢其亲属欲以马牛杂物赎者从之或重罪亦聴自赎然恐无辨于齐民则劓刵以为别其狱则掘地深广数丈为之穆宗时苦多盗欲皆杀之太祖曰以财杀人不可财者人所致也遂立盗徴偿法为徴三倍太祖天辅元年五月诏自收宁江州以后同姓为婚者杖而离之三年正月东京人为质者永吉等五人结众叛事觉诛其首恶余皆杖百没入在行家属资产之半诏继有犯者并如之太宗天防二年二月诏有盗发辽诸陵者罪死三年七月诏权势之家毋买贫民为奴其胁买者一人偿十五人诈买者一人偿二人并杖一百七年诏凡窃盗但得物徒三年十贯以上徒五年刺字充下军三十贯以上徒终身仍以赃满尽命刺字于靣五十贯以上死征偿如旧制熈宗天眷三年复取河南地诏其民约所用刑法皆从律文罢狱卒酷毒刑具熈宗皇统间诏诸臣以本朝旧制兼采隋唐之制参辽宋之法类以成书名曰皇统制颁行中外时制杖罪至百则臀背分决及海陵时以近心腹遂禁之虽主决奴婢亦论以违制天徳四年正月立捕盗赏格正隆二年八月始置登闻鼓院四年正月更定私相境法并论死五年二月遣使分道监视所获盗贼并凌迟处死或锯灼去皮截手足仍戒屯戍千戸穆昆等后有获者并处死总管府官亦决罚十二月禁朝官饮酒犯者死海陵喜变旧制因取所改易至正隆间者为续降制书与皇统制并行焉世宗即位以正隆之乱盗贼公行兵甲未息一时制防多从时宜遂集为军前权宜条理大定三年五月更定出征军逃亡法四年断死罪十有七人五年命有司删定条理与前制书兼用六年十二月诏有司每月朔望及上七日毋奏刑名七年五月大兴府狱空诏赐钱三百贯以为宴乐之用是嵗断死囚二十人八年制品官犯赌博法赃不满五十贯者其法杖聴赎再犯者杖之且曰杖者所以罚小人也既为职官当先亷耻既无亷耻故以小人之罚罚之九年十二月制职官犯公罪在官已承伏者虽去官犹论复命杖至百者臀背分受已而闻民间有不欲者令罢之十年四月制命妇犯奸不用夫廕以子封者不拘此法十一月制盗太庙物者与盗宫中物同论十一年诏谕有司曰司狱舍湏近狱安置囚禁之事常亲提控其狱卒必选年深而信实者轮直十二年命凡守令科部内钱者虽遇赦仍追还其主惟应入官者免徴二月诏自今官长不法其僚佐不能紏正又不言上者并坐之定告捕盗发冢者赏格十三年诏立春后立秋前及大祭祀月朔望上下二十四气雨未晴夜未明休假并禁屠宰日皆不聴决死刑惟强盗则不待秋后更定盗宗庙祭器法十五年诏改窃盗赃至八十贯者处死十七年设提刑司以紏诸路刑狱之失又诏审録官失紏察官吏罪者严加惩断不以赎论十月更获送罪人逃亡制十二月以渤海旧俗男女婚娶必先攘窃以奔诏禁絶之犯者以奸论十八年正月定杀异居周亲奴婢同居卑防辄杀奴婢及妻无罪而辄殴杀者罪十九年三月制紏弹之官知有犯法而不举者减犯人一等科之关亲者许回避六月帝以正隆续降制书多任己意伤于苛察而与皇统之制并行是非混乱莫知适从奸吏因得上下其手遂置局命大理卿伊喇慥总中外明法者共校正乃以皇统正隆之制及大定军前权宜条理后续行条理伦其轻重删繁正失制有缺者以律文足之制律俱缺及疑而不能决者则取防画定军前权宜条理内有可以常行者亦为定法余未应者亦别为一部存之参以近所定徒杖减半之法凡校定千一百九十条分为十二卷以大定重修制条为名【按大定重修制条事刑法志误十七年后今据世宗本纪改正】十月制知情服内成亲者虽自首仍依律坐之二十年帝见有蹂践禾稼者谓宰相曰今后有践民田者杖六十盗人者杖八十并偿其直四月定冒廕罪赏二十二年三月诏颁重修制条十二月立强取诸部羊马法二十三年帝以法寺断狱以汉字译女真字防法又复各出情见妄生穿凿徒致稽缓遂诏罢情见【先是尚书省送大理寺文字初送如法裁断再送司直披详又送阖寺参详反覆三次二十二年诏自今可止一次送寺阖寺披详苟有情见即具以闻至是诏罢情见】二十五年帝以妇人在囚输作不便而杖不分决与杀无异遂命免死输作者决杖二百而免输作以臀背分决二十六年尚书省奏定太子妃大功以上亲及与皇家无服者及贤而犯私罪者皆不入八议十月定职官犯赃同职相紏察法二十七年二月命罪人在禁有疾聴亲属入视十二月禁女真人不得改称汉姓学南人衣装违者抵罪二十八年十月禁糠禅瓢禅其停止之家抵罪章宗即位敕登闻鼓院所以达寃枉旧尝鎻户其令开之九月制诸盗贼聚集至十人或骑五人以上所属移捕盗官捕之仍递言省部三十人以上闻奏违者杖百制强族大姓不得与所属官吏交徃违者有罪明昌元年帝问宰臣曰今何不专用律文平章政事张汝霖曰前代律与令分其有犯令以律决之今国家制律混淆固当分也遂置详定所命审定律令二年四月制诸部内灾伤主司应言而不言及妄言者杖七十检视不以实者罪如之因而有伤人命者以违制论致枉有徴免者坐赃论妄告者户长坐诈不以实罪计赃重从诈匿不输法六月禁称本朝人及本朝言语为蕃违者杖之九月定诈为制书未施行罪十月敕司狱毋得与府州司县官筵宴还徃违者罪之十一月禁伶人不得以歴代帝王为戯及称万歳犯者以不应为事重法科十二月定镇边守将致盗贼罪三年三月更定强盗徴赃品官及诸人亲获强盗官赏制七月详定所进所校律帝复命中都路转运使王寂大理卿董师中等重校之四年三月制定民习角觝枪棒罪五年正月复令钩校制律即付详定所时详定官言当用今制条参酌时宜凖律文修定歴采前代刑书宜于今者以补遗阙取刑统疏文以释之着为常法名曰明昌律义别编榷货边部权宜等事集为敕条遂以知大兴府事尼玛哈鉴等为校定官大理卿阎公贞等为覆定官重修新律焉【按明昌三年七月详定所进所校律及明昌五年正月复令钩校制律二条刑志误作防和三年五年事考三年七月详定所进所校律条命大理卿董师中等重校之据师中傅师中为大理卿时在明昌初年至防和二年已薨则志所载三年七月进律条其为明昌三年无疑又考五年正月重修新律条名曰明昌律义则为明昌时所修可知且云知大兴府事尼玛哈鉴为校定官据尼玛哈鉴传章宗立累迁尚书户部待郎改知大兴府事明昌五年拜参知政事薨则志所载五年正月重修新律事为明昌五年亦显而易见今悉改正】又令徒二年以下者杖六十二年以上杖七十妇人犯者并决五十着于敕条承安二年制军前受财法一贯以下徒二年以上徒三年十贯处死三年三月敇随处盗贼毋以强为窃以多为寡以有为无啸聚三十人以上奏闻违者杖百十一月定属托罪法四年四月尚书省请再覆定令文五月帝以法不适平常行杖様多不能用遂定分寸铸铜为杖式颁之天下六月定宫中亲戚非公事传达语言转递诸物及书简出入者罪五年三月定妻亡服内婚娶聴离制四月尚书省进律义五月诏定进纳官有犯决断法七月定居祖父母丧婚娶聴离法九月定皇族收养异姓男为子者徒三年姓同者减二等立嫡违法者徒一年十二月定管军官受所部财物辄放离役及令人代役法定造作不如法三年内有损壊者罪有差又命编前后条制书之于册以备将来攷证防和元年正月尚书省奏今杖式轻细民不知畏请用大杖诏命量所犯用大杖不得过五分三月敕官司私文字避始祖以下庙讳小字犯者论如律五月削尊长有罪卑防追捕律十二月所修新律成凡十有二篇一曰名例二曰卫禁三曰职制四曰戸婚五曰廐库六曰擅兴七曰盗贼八曰鬬讼九曰诈伪十曰杂律十一曰捕亡十二曰断狱实唐律也但加赎铜皆倍之増徒至四年五年为七削不宜于时者四十七条増时用之制百四十九条因而畧有损益者二百八十有二条余百二十六条皆从其旧又加以分一为二分一为四者六条凡五百六十三条为三十卷附注以明其事疏义以释其疑名曰防和律义自官品令职员令之下曰祠令四十八条尸令六十八条学令十一条选举令八十三条封爵令九条封赠令十条宫卫令十条军防令二十五条仪制令二十三条衣服令十条公式令五十八条禄令十七条仓库令七条廐牧令十二条田令十七条赋役令二十三条关市令十三条捕亡令二十条赏令二十五条医疾令五条假宁令十四条狱官令百有六条杂令四十九条释道令十条营缮令十三余河防令十一条服制令十一条附以年月之制曰律令二十卷又定制敕九十五条货八十五条畨部三十九条曰新定敇条三卷六部格式三十卷司空襄以进诏颁行之【按章宗本纪防和元年十二月司空襄等进新定律令敕条格式五十二卷刑志云律令二十卷敕条三卷六部格式三十卷合为五十三卷纪志互异未详孰是】二年监察御史肃言防和新格放良从良例与大定条理不同皆编格官妄为増减以致随处致讼敕付所司正之三年五月定擅増减宫门鎻钥罪九月诏定千戸穆昆受随处捕盗官公移盗急不即以众应之者罪有差四年四月増定关防奸细格五月定省吏关决公务诡称已禀擅退六部大理寺法状及妄有所更易者罪七月定申报盗贼制十月定私鹻法五年二月定鞫勘官受饮宴者罪制盗用及伪造都门契者罪视宫城门减一等六月更定鬻米面入外界法制镇防军逃亡致边事失错陷败户口者罪七月宣抚使布色揆奏定奸细罪赏格定围塲误射中人罪六年六月定军前差发受赃罪除飞蝗入境虽不损苖稼亦坐罪法七月诏禁卖马入外境但至界欲卖而为所捕即论死七年三月定蝗蝻生发地主及隣主首不申之罪六月以山东盗制同党能自杀捕出首免罪加赏法九月更定受制忘误及误写制书事重加等罪八年闰四月制诸州府司县造作不得役诸色人匠违者凖私役之律计佣以受所监临财物论七月诏更蝗虫生发坐罪法九月更定安泊强窃盗罪格宣宗贞祐元年定亡失告身文凴格三年诏宰臣曰自今监察官犯罪其事关军国利害者并笞决之三月禁州县置刃于杖以决罪人四年诏凡监察失紏劾者从本法论外使入国私通本国事情宿卫近侍官承应人出入亲王公主宰执家灾伤乏食有司捡覈不实致伤人命转运军储而有私载考试举人而防闲不严其罚并决在京犯至两次者台官减监察一等治罪论赎余止坐专差任满日议定若任内曽以漏察被决依格虽为称职止从平常平常者从降罚六月诏凡进奉帖及申尚书省枢宻院关应宻大事私发视者绞误者减二等制书应宻者如之十一月定毁防城器具法兴定元年八月制増定擒捕逃军赏格及居停人罪十月制定州府司县官失觉奸细罪二年十一月定京师失火罪三年六月制沿河戍兵逃亡罪并同征行军人例十月定赃吏计罪以银为则四年九月更定安泊逃亡出征军人罪及捕获赏格五年九月更定监察御史违犯的决法十月尚书省言司县官贪暴不法部民逃亡既有决罚他县藏匿亦宜定罪从之十二月定诈诱征防军人逃亡罪法元光元年八月増定藏匿逃亡亲军罪哀宗正大元年诏刑部登闻检鼓院毋鎻闭防防聴有寃者陈诉十二月左丞张行信言先帝诏国初刑不上大夫治以亷耻丞相髙琪所定职官犯罪的决百余条乞改依旧制从之
　　【臣】等谨按金源刑制务尚寛平开国之初法制简易及世宗御宇尤重刑章或诹律援经或揆义制法大定之治洽于人心虽三代盛时曷以加焉章宣二宗尝亲民事当宁裁决期于平允庶乎克绍祖风矣夫任法不若任人岂独用刑为然顾人不易得不若详立法制使可遵守之为愈也观其一代条制律义屡经更定可谓详矣惜末季弗能尽守其法以致于敝壊岂前人立法之过哉

　　钦定续通志卷一百四十六
　　钦定四库全书
　　钦定续通志卷一百四十七
</div>
    <div class="pagination">
<a href="钦定续通志_page92.html">上一页</a><span>...</span><a href="钦定续通志_page88.html">88</a><a href="钦定续通志_page89.html">89</a><a href="钦定续通志_page90.html">90</a><a href="钦定续通志_page91.html">91</a><a href="钦定续通志_page92.html">92</a><span class="current-page">93</span><a href="钦定续通志_page94.html">94</a><a href="钦定续通志_page95.html">95</a><a href="钦定续通志_page96.html">96</a><a href="钦定续通志_page97.html">97</a><a href="钦定续通志_page98.html">98</a><span>...</span><a href="钦定续通志_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
