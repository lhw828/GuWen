<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 216 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 216 页/共 284 页
  </h1>
  <div class="content">
   【入告果极言其邪佞不觉已堕其术中尚安望能聼纳乎理宗未尝短卿卿勿疑之语论者止讥其曲事调停不知理宗亦为大全所愚迷而不悟意中固已轻董而重丁故于进言之时不复能察其曲直一指之蔽不见泰山矧小人巧伪百出理宗乌足以语此】槐曰臣与大全何怨顾陛下拔臣至此臣知大全奸衺而噤不言是负陛下也且陛下谓大全忠而臣以为奸不可与俱事陛下矣即上书乞骸骨不报四年防免丞相以观文殿大学士提举洞霄宫时大全亦论劾槐书未下自省兵廹遣之于是太学诸生陈冝中等上书争之语见大全传五年及景定元年俱用祀明堂恩加食邑进封吉国又进封许国公三年卒遗表上赠太子少师諡文清
　　华梦鼎字镇之台之宁海人本陈待聘子后于母族少从直龙图阁郑霖宗正少卿赵逢龙学以太学上舍试
　　入优等两优释褐出身授信州军事推官摄教事讲荒政迁太学録淳祐二年雷变上封事言召人才戒媟近明年轮对言君子直言军制楮币任官分阃六事召试馆职授秘书省正字四年升校书兼庄文府教授五年迁秘书郎转对言定国本求哲辅専阃帅奬用介直雷变上言援唐康澄五可畏之説迁著作佐郎六年拜军器少监兼兵部郎官转对言国计边事国体三事又言外有窥边之大敌内有伺隙之巨奸竒衺蛊媚于宫闱熏腐依凭于城社强藩悍将牙蘖易揺草窃奸宄肘腋阶变权知袁州转运司和籴米三万斛梦鼎言袁山多而田少朝廷免和籴已百年自今开之百姓子孙受无穷之害从之十一年本生母忧免丧拜司封员外郎轮对言陛下惑于左右之防説例视言者为好名近嵗以来稍犯人主之所难者不显罢则隂黜不久外则投闲去者屡召而不还来者一鸣而辄斥兼玉牒检讨官以直秘阁提举江西常平兼知吉州节制悍将置社仓义仓平反李义山受赃之寃以国子司业召宝祐元年考试集英殿授崇政殿説书迁国子祭酒二年兼权礼部侍郎谏幸西太乙宫三年权礼部侍郎仍兼祭酒升兼同修国史实録院同修撰寻兼侍读五年以集英殿修撰差知贑州丁大全柄国欲挽梦鼎登朝卒辞谢之六年改知建宁府又改知隆兴府开庆元年复知建宁府作桥梁置驿舍建大安关决疑狱景定元年召为太子詹事迁吏部侍郎赐宁海县食邑二年权兵部尚书兼权吏部尚书三年迁兵部尚书兼修国史兼实録修撰迁吏部尚书拜端明殿学士同签书枢宻院事同提举编修经武要略兼太子宾客进封宁海伯四年签书枢密院事进封临海郡侯以明堂恩进封临海郡公丞相贾似道欲造关子罢十七十八两界防子梦鼎以为厉民乃止罢十七界公田法行梦鼎又以为厉民故行之浙右而止五年进同知枢密院事权参知政事以彗星出梦鼎言政上下恐惧交修之日乞解机政不许奏免浙西经界理宗崩议太子即位太后垂聼政梦鼎曰母后垂岂是美事进参知政事加食邑梦鼎力辞似道恳留之不可帝勉谕再三诏閤门封还奏疏理宗复土摄少傅竣事引疾归里累诏力辞授资政殿学士知庆元府沿海制置使肃清海宼罪止首恶羡余之费悉郤不受建济民仓以备饥岁造驿舍以侍宾旅咸淳三年再召为参知政事加食邑六辞不许诏著作佐郎卢与台州守项公采趣行拜特进右丞相兼枢密使累辞不许乃与似道分任利州转运使王价尝以言去官非其罪也及死其子愬求遗泽至是梦鼎明其无罪似道以为恩不已出罢省部吏数人榜其姓名于朝梦鼎怒曰我断不为陈自强即求去似道之母让似道曰叶丞相安于家食未尝希进汝强与相印今乃牵制至此若不从吾言吾不食矣似道曰为官不得不如此防太学诸生亦上书言似道专权固位乃悔悟求解而梦鼎屡上章乞闲冬雷引咎求去愈力四年策杨妃宰相无拜礼吏赞拜梦鼎以笏挥之趋出明日乞还田里诏勉留之诏免诸州守臣上殿奏事梦鼎言祖宗谨重牧守之寄将赴官必令奏事盖欲察其人品及面谕以亷律己爱育百姓其至郡延见吏民具宣上意庻几求无负临遣之意今不逺数千里而来咫尺天顔而不得见甚非立法本意又乞容受直言进少保五年引杜衍致仕单车宵遁故事累辞乃授观文殿学士判福州福建安抚大使进封信国公不拜充醴泉观使又不拜七年再充醴泉使九年授少傅右丞相兼枢宻使引疾力辞宰掾郎曹沓至趣行扶病至嵊县请辞不获乞还山林疏奏愿上厉精寡欲规当国者收人心固邦本励将帅饬州县重振恤扁舟径归【伏读通鉴辑览】
　　【御批大臣进退当以礼自处非是则无以闲臣分乃宋之士大夫习染相沿在位稍不得志往往不待报而行或遂遁去姑无论其人之贤否而乖君臣大体一节已不可问况梦鼎视国势倾危竟尔恝然长徃直是为避祸苟全之计更不止仅图自了矣】使者以祸福告梦鼎语之曰亷耻事大死生事小万无可回之理似道大怒台臣奏从归田之请诏仍
　　少保观文殿大学士醴泉观使不请祠禄徳祐初咨访故老梦鼎上封事曰敦教道训亷徳厉臣节拯民瘼重士选劝吏亷惩吏奸补军籍授判庆元府沿海制置大使力辞依前醴泉观使兼侍读不拜二年益王即位于闽召为少师太乙宫使航海遂行道梗不能进南向恸哭失声而还后二年卒子应及大府寺丞知建徳府军器少监驻戍军马应有朝请郎太社令
　　马廷鸾字翔仲饶州乐平人本灼之子继灼兄光后甘贫力学既冠里人聘为童子师遇有酒食馔则念母藜藿不给为之食不下咽登淳祐七年进士第调池州教授以礼帅诸生宝祐三年选太学録召试馆职时外戚谢堂厉文翁内侍卢允升董宋臣用事廷鸾试防言彊君徳重相权收直臣防近习大与时迕迁秘书省正字四年尤焴提举史事辟为史馆校勘初丁大全令浮梁雅慕廷鸾弥欲钩致之廷鸾不为动试防稍及大全及廷鸾当轮对大全私谓王持垕往瞷焉廷鸾素厚持垕且同馆不虞其谍也密露大意持垕绐曰君犹未改秩姑托疾为后图乎廷鸾曰此微臣千一之遭其何敢不力持垕以告大全及候对殿门格不得见翼日以监察御史朱熠劾罢宋臣遣索奏藁藁虽焚闻者寖广忌者愈深而廷鸾之名重天下开庆元年吴潜入相召为校书郎景定元年兼沂靖惠王府教授时大全党多斥宋臣尚居中言路无肯言者廷鸾与诸学官抗疏论之宋臣竟坐谪徙安吉州兼权枢密院编修官贾似道自江上还位望赫奕廷鸾未尝亲之迁枢密院编修官兼权仓部郎官二年进著作佐郎兼右司迁将作少监廷鸾论贡举三事严乡里之举重台省之覆试访山林之遗逸又言荒政宜蠲除被灾州县租赋之不可得者擢军器监兼左司兼太子右谕徳升左谕徳行国子司业兼翰林权直擢秘书少监升权直学士院四年擢起居舍人兼太子右庶子兼国史院编修官实録检讨官时再召用宋臣廷鸾引何郯之説进极言宋臣不可用帝从之荐士二十人进中书舍人程奎汚秽诡秘不当补将仕郎王之渊为大全党不当通判江州朱熠不当知庆元府及为制置使林奭赵必张称孙不当与郡皆缴还词头迁礼部侍郎度宗登极诏皆廷鸾所草兼侍读辞不许疏列孝宗之政以告升直学士院咸淳元年进端明殿学士签书枢密院事兼同提举编修经武要略三年同知枢密院事兼如旧入奏言培命脉植根本崇寛大行仁厚又言恢大度以优容虚圣心而延伫推内恕以假借忍难行而听纳则情无不达理无不尽奸人破胆直士吐气天下事尚可为也兼权参知政事五年进参知政事兼同知枢密院事进右丞相兼枢密使八年九疏乞罢政九年依旧观文殿大学士知绍兴府浙江安抚大使【按宋史宰辅表度宗咸淳八年十一月乙夘马廷鸾罢右相除观文殿学士知饶州己未免知饶州以观文殿学士鄱阳郡公提举洞霄宫九年十二月甲子除浙东安抚使知绍兴府】上疏辞免依旧职提举临安府洞霄宫廷鸾辞相位帝恻怛久之曰丞相勉为朕留廷鸾言臣死亡无日恐不得再见君父然国事方殷疆圉孔棘天下安危人主不知国家利害羣臣不知军前胜负列阃不知陛下与元老大臣惟懐永图臣死且瞑目顿首涕泣而退徳祐初召不至自罢相归又十七年而卒子端临











　　钦定续通志卷四百五
　　钦定四库全书
　　钦定续通志卷四百六
　　列传
　　宋【一百十】
　　傅伯成　　　葛洪　　　　曾三复
　　黄畴若　　　袁韶　　　　危稹
　　程公许　　　罗必元　　　王遂
　　傅伯成字景初吏部员外郎察之孙少从朱熹学登隆兴元年进士第调连江尉试中教官科授明州教授以年少嫌以师自居日与诸生论质往复后多成才改知闽清县丁父艰服除知连江县东湖溉田余二千顷隄壊即下流南港为石隄三百尺民防其利庆元初召为将作监进太府寺丞言吕祖俭不当以上书贬又言于御史朱熹大儒不可以伪学目之又言朋党之弊起于人主好恶之偏坐是不合出知漳州以律己爱民为本推熹遗意而遵行之创惠民局济民病以革禨之俗由郡南门至漳浦为桥三十五治道千二百丈两为部使者迁工部侍郎时权臣方开边语尚秘伯成言天下之势譬如乘舟中兴且八十年矣外望若坚致嵗月既久罅漏寖多茍安旦夕犹惧覆败乃欲徼幸图古人之所难臣则未之知也相府灾同列相率唁丞相或以为偶然伯成正色谓天意如此官师相规时也丞相色动遂陈三事一曰失民心二曰隳军政三曰啓边衅进右司郎官权幸有私谒者皆峻拒之出为湖广总领朝议欲纳金人之叛降者伯成言不宜轻弃信誓乞戒将帅毋生事御史中丞邓友龙遂劾伯成罢之嘉定元年召对面论前日失于战今日失之和小使虽返要求尚多陛下不获已悉从之使和议成犹可以纾一时之急否则虚帑藏以资敌人驱降附以絶来者非计也今之防虽以和为主宜惜日为战守之备权户部侍郎史弥远初拜相麻词有昆命元之语闽帅倪思以为不当用御史劾罢思伯成因对及其事帝曰过当者再对曰思固过当但恐摧抑太过遂塞言路乞明诏台諌侍从竭尽底蕴无以思为戒李璧谪居抚州伯成言侂胄之诛璧与有功不酬近功乃追前罪他日负罪之臣不容以功赎过矣伯成未为谏官也尝言弥逺谋诛侂胄事不遂则其家先破侂胄诛而弥逺代之势也诸公要相协和共议国事若立党相挤必有胜负非国之福又劝丞相钱象祖安危大事以死争之差除小者何必乖异拜左諌议大夫抗疏十有三皆军国大义或致弥逺意欲使有所弹劾谓将引以共政谢之曰吾岂倾人以为利哉乞疏诏大臣以公灭私左迁权吏部侍郎以集英殿修撰知建康府蔡元定谪死道州归建阳乃雪其寃于朝进寳谟阁待制知镇江府全活饥民瘗藏野殍不可胜数制置司欲移焦山防江军于圌山石碑伯成谓虚此实彼利害等耳包港在焦圌之中不若两砦之兵迭戍焉圌山砦兵素与海盗为地伯成廉知姓名防郡都试捕而鞫之无一逸去狱具请贷其死黥诸军嘉定八年召赴阙病不能进除寳谟阁直学士通奉大夫致仕理宗即位升直学士落致仕予祠进昭明天常扶持人极之説诏进一官寳庆元年与杨简同召寻加寳文阁学士提举佑神观奉朝请虽力以老病辞而爱君忧国之念不少衰闻大理评事胡梦昱坐论事贬蹙然语所亲曰向吕祖俭之谪吾为小臣犹尝抗论今防国防叨窃至此而不言谁当言者遂抗疏曰臣恐陛下不复闻天下事矣方今内无良吏田里怨咨外无名将边陲危急而廉耻道丧风俗益媮贿赂流行公私俱困谓宜君臣上下忧边恤民以弭祸乱奈何今日某人言某事未几而斥明日某人言某事未几而斥则是上疏者以共工驩兠之刑加之矣不报伯成纯实无妄表里洞逹毎称人善不啻如已出语及奸人误国邪人害正词色俱厉不少假借常慕尸谏疏草毕亟命缮冩朝服而逝年八十有四赠开府仪同三司端平三年赐諡忠简葛洪字容父婺州东阳人从吕祖谦学登淳熙十一年进士第嘉定间为枢宻院编修官兼国史院编修官实録院检讨官迁守尚书工部员外郎兼权枢宻院检详诸房文字上疏言今之将帅其才与否臣不得而尽知惟忠诚所在凡为人臣者斯须所不可离职思其忧谓之忠公尔忘私谓之忠纯实不欺谓之忠拊循士卒训齐戎旅帅之职也乞严饬将帅上下振厉申致军实常若有宼至之忧磨砺振刷以求更新亦庶乎其有用矣帝嘉纳之进直焕章阁为国子祭酒仍兼国史编修实録检讨迁工部侍郎仍兼祭酒兼同修国史实録院同修撰拜工部尚书亦兼祭酒兼侍读进端明殿学士同签书枢宻院事拜参知政事封东阳郡公赞防讨平李全援王素谏仁宗却王徳用进女事以止备嫔御世多称之以资政殿学士提举洞霄宫进大学士召赴行在仍旧职充万寿观使兼侍读寻提举万寿观兼侍读守本官致仕卒諡端献杜范称其侃侃守正有大臣风云曾三复字无玷临江人乾道六年进士淳熙末为主管官告院迁太府寺簿歴将作大府丞登朝数年安于平进绍熙初出知池州改常州召为御史检法拜监察御史转太常少卿进起居舍人迁起居郎兼权刑部侍郎以疾告老诏守本官职致仕三复性耿介耻奔竞故位不速进在台余两年持论正平不随不激其没也士论惜之
　　黄畴若字伯庸隆兴丰城人淳熙五年举进士授祁阳县主簿邑民有疑侩为盗且杀人移鞫治畴若疑其无证以白提防刑狱马大同且争之甚力已而得眞盗大同荐之调桞州教授又调灵川令防万安军黎蛮窃发经略司选畴若条画招捕事宜畴若谓须稽原始乱为区处之方再任岭外用举攷改知庐陵县州常以六月督畸零税畴若念民方艰食取任内县用钱三千余缗为民代输两年诸司举为邑最官召赴都堂审察差监行在都进奏院开熹元年都城火畴若应诏上言曰当今之急务有三一曰赋敛征求之无艺二曰都鄙军民之无法三曰守令牧养之无状歴迁著作郎拜监察御史首章乞天子择宰相宰相择监司又言善为国者必以恐惧修省之训陈于前善为相者必以危亡灾异之事告于上韩侂胄败畴若上章匃去帝批其奏曰卿懐忠荩朕固知之畴若遂疏邓友龙陈景俊之恶先是江淮督府既罔功罢不更置畴若奏以为和战未决不遣近臣置幕府无以綂诸将乞诏大臣科条人才为宣抚使帝即日以邱崈为江淮制置使寻迁畴若殿中侍御史兼侍讲朝廷与金人约和金人约函致侂胄首诏令台谏侍从两省杂议畴若与章燮等奏乞枭首然后函送敌国人讥其有失国体又奏今帑藏无余嵗币必睥睨于百姓愿自宫禁以及宰执百官共为撙节逐年桩积遂置安边所畴若乞令后省类聚更化以来臣下章奏察其可行者以闻付之中书都城谷踊贵诏减价粜桩管米十万石于是淮浙流民交集临安府按籍赈济仅不满五千人以三月后麦熟罢为限各给粮遣归畴若乞令覈实近甸之人愿归就田者勿问其有未能归者更赈济两月淮民见在都城者其家既破又无赢赀必难遽去仍与赈恤俟早熟乃罢于是诏赈济至六月乃止帝以蝗灾令刺举监司不才者畴若同台监攷察上之又言湖广黒风峒宼实由官不为决讼所致宜戒湖广诸司申明法禁平心决讼勿令砦官巡尉侵渔权戸部侍郎自军兴费广朝廷给防子数多至是折阅日甚朝论颇严称提民愈不售畴若奏曰物少则贵多则贱理之常也曷若令郡县姑以渐称提先收十一界者消毁勿复支出上下流通则不待称提矣由是峻急之令少寛又乞拨买官田充籴本以广常平之储防旱蝗奏官吏苛刻科役频并赋敛繁重刑法淹延四事进华文阁待制知成都府避讳改寳谟阁待制诏凡属军民利病吏治臧否并许谘访以闻当徴积欠十余万畴若亟命榜九邑尽蠲之考官吏冗员非敕命差注者悉罢之为民代输六年布估钱计二十万二千四百缗又别立库储二十五万三千缗期于异日接续代输又籴米十五万石有竒足广惠仓之储又减他赋之重者民力遂寛初沈黎蛮屡犯边至则镂榜晓以祸福青弥两遂乞降四年董蛮合其部族入宼犍为利店亟调兵且设方略捕之皆遁去先是畴若廉知嘉定边备废弛而平戎庄子弟可用遂檄嘉定府权免平戎庄是年炭估麻租令庄子弟即日上边为守备防嘉定阙守蛮窥利店无备遂入冦畴若复选西军欲且往防拓牒转运司折支不报蛮再犯龙鸠堡转运司始颇从所请蛮复到龙门隘知有备乃退进龙图阁待制依旧知成都府大使司之师出东路提刑亦徴兵三垂告警叙南之报复急两路震动畴若亟移书两军俾速还师守险为后图西师遂退守沐川既而畴若兼制叙州兵甲公事既得专行益严守备蛮首昔丑竟降朝延赏平蛮功进畴若一秩畴若留蜀四年弊根蠧穴苗耨髪栉如乞拣留移屯西兵义勇以防窃发以救偏重更用东南贤士使蜀四路而拔蜀守之有治功者为东南监司庻杜州县姻娅之私轻取钱引贴期之费以纾民力皆抗疏请于朝乞力行之复念大城乃张仪所筑高骈所修圮壊嵗久复修费重乃以节缩余钱四十万贯为修城备召对延和殿迁权兵部尚书太子右庶子八年四月不雨诏求直言畴若条具三事首言比称提楮币州县奉行切迫故因坐减陌被估籍者众乞与给还乞蠲阁下户畸零税赋乞赈赡雄淮军之乏寻皆行之落权升左庶子仍兼修中权太子詹事畴若引范镇故事乞归田里十年差知贡举试礼部尚书以足疾乞归进焕章阁学士知福州力辞乃改提举鸿庆宫闗外军溃言者论及畴若落职罢祠后以焕章阁学士致仕
　　袁韶字彦淳庆元府人淳熙十三年进士嘉泰中为吴江丞苏师旦恃韩侂胄威福挠役法提举常平黄荣檄韶覈田以定役师旦宻谕意言吴江多姻党傥相容当荐为京朝官韶不听是嵗更定户籍承徭赋皆师旦党师旦讽言者将论去荣亟以是事白于朝且荐之未几师旦败改知桐庐县桐庐多宗室持县事无有善去者韶始至絶私谒莫敢挠钱塘岸嵗为潮齧率取石桐庐韶言庙子山有石不必旁取邻郡遂得求免嘉定四年召为太常寺主簿父老旗鼓蔽江以饯至于富阳泣谢曰吾曹不复输石矣后为右司郎官接伴金使使者索嵗币语慢甚韶曰昔两国誓约止令输燕不闻在汴使者语塞十三年为临安府尹几十年理讼精简道不拾遗里巷争呼为佛子平反寃狱甚多绍定元年拜参知政事胡梦昱论济王事当远窜韶独以梦昱无罪不肯署文书李全叛扬州告急飞檄载道都城争有逃避者乃拜韶浙西制置使仍治临安镇遏之丞相史弥远惩韩侂胄用兵事不欲声讨韶与范楷言于弥远曰扬失守则京口不可保淮将如卞整崔福皆可用适福至韶夜与同见弥远言福实可用弥远从之遂讨全韶卒以言罢端平初奉祠卒年七十有七赠少傅后以郊恩累赠太师越国公韶之父为郡小吏给事通判防勤谨无失因致丰饶夫妻俱近五十无子往临安置妾既得妾察之有忧色麻束髪外以防饰问之为故赵知府女家四川父殁家贫鬻以为归葬计即送还其母聘财相奉闻其家尚不给囊中赀尽与之遂独归妻迎问之曰妾安在告以其故妻喜曰君设心如此行当有子矣明年生韶
　　危稹字逢吉抚州临川人旧名科淳熙十四年举进士孝宗更名稹调南康军敎授歴迁诸王宫敎授稹谓以教名官而实未尝教请改创宗子学立课试法如两学从之嘉定九年新学成改充博士其教养之规稹所论建迁秘书郎著作佐郎兼吴益王府教授升著作郎兼屯田郎官稹始进对请叙复军功之赏以立大信抆拭功臣之罪以厉忠节置局以立武事遣使以省边防厚赏以精间谍次论和战守利害而请颛意于守是嵗春至夏不雨稹应诏言安边所征敛之害与无罪而籍没之害楮币之改以一夺二盐钞之更以新废旧至于沮格军赏放防死士皆足以召怨而致旱又论谋国者欲以安靖为安靖忧国者欲以振厉为安靖自二议不合是以国无成谋人无定志愿诏大臣合二议共图之且欲下两淮帅臣讲明守御之备又言事无成规者皆不可为意向不明无以一众聴信誓不立无以结人心报应不亟无以趋事机赏罚不果无以作士气番昜柴中行去国稹赋诗送之迕宰相出知潮州寻以通金华徐侨书论罢提举千秋鸿禧观久之知漳州漳俗视不葬亲为常往往栖寄僧刹稹命营高燥地为义三约期责之葬其无主名若有主名而力弗给者官为葬之凡二千三百有竒刻石以识临漳台据郡溪山最胜处作龙江书院其上既成横经自讲人用歆动邑令有贿闻者劾去之籍其财以还民郡有经总制无名钱嵗五千缗厉民为甚前守赵汝谠奏蠲五之二稹疏于朝悉罢之防常平使有言稹不欲辩即自请以归久之提举崇禧观与乡里耆艾七人为眞率防卒年七十四稹性至孝父疾愿损已算益亲年疾寻愈真徳秀登从班举稹自代没又为铭其墓弟和字祥仲开禧元年进士为上元主簿大辟祠宇祀程颢眞徳秀为记知徳兴赈荒有惠政
　　程公许字季与一字希頴叙州宣化人少知孝敬大母侯疾公许不交睫者数月病革尝其痰沬既卒哀毁逾制嘉定四年举进士调温江尉未上丁母忧服除授华阳尉再调绵州教授制置使崔与之大加器赏改秩知崇寜县蠲预借免抑配人甚徳之差通判简州改隆州未上防金人侵阆中制置使桂如渊遁三川震动朝廷擢李代之辟公许通判施州行戸房公事当兵将奔溃之后公许尽力佐之节浮费疏利原民不增赋而用自足时诸将乘乱抄刼事定自危以重赂结幕府大将和彦威懐金寳以献公许正色郤之吴彦缄增牒于书尾以进公许卷还之而责其使闻者畏服有献议招秦巩大姓于者众多从臾独公许谓山东覆辙未逺反覆论难从之其后赵彦呐开阃复行其防未几金人捣成都大姓者实导之始服公许先见端平初授大理司直迁太常博士嘉熙元年御史杜范论执政李鸣复不行徙右史竟拂衣东归鸣复坐政府自若公许轮对言志士仁人婴逆鳞贾众怒不过为陛下通耳目为朝廷立纲纪而已今也假以职而弃其谏幸其退而优其迁则是自裂其纲纪自蔽其耳目遂使居是职者虽被亲擢言不得行始焉固辞而弗从终焉强留而饮愧臣恐自此同类沮失各起遐心来者相戒以为容默陛下愈孤立无助矣夏行都大火殿中侍御史蒋岘逢君希宠剏为邪説禁锢言者公许应诏曰羣臣忠告者众而圣意确不可回圣意不可回而言者不免于激陛下宜以大舜无藏怒宿怨为心而参酌于汉文帝之待淮南厉王我太宗待秦邸之故事以召和气弭眚灾特在一念转移之顷耳迁秘书丞兼考功郎官竟为岘劾去差主管云台观李宗勉入相以著作佐郎召兼权尚左郎官兼直舍人院迁著作郎时谏官郭磊卿以论事不报出闗徐荣叟亦抗章引去公许奏乞还其官俾安厥位既而史嵩之自江上入相台谏谢方叔王万及磊卿相继他徙公许又奏外难凭陵国势岌若缀旒朝廷上自为不靖阳为迁除隂夺言职此中外所以怏怏迁将作少监大旱应诏疏时事四条又言储极虚位天下寒心时朝廷令侍从台谏条具易楮利害寻降防以新造十八界折五行使公许缴申省谓庙堂决意更革本欲重十八界亦当令十六界十七界稍有分别若一时皆以五折一安保将来十七界与十八界并行而不折阅乎曷若将十七界且以三兑一使民间尚知寳此一界不至一旦贸易不行令三界各有等第庶几公私两便嵩之格不行径揭黄榜公许谓不经鳯阁鸾台不得为敕朝廷出令而宰相擅行如此则掖垣可废累上奏牍径欲引去宗勉及参知政事游似靣奏留之兼国史编修实録检讨淳祐元年迁秘书少监轮对言蜀事十条兼直学士院拜太常少卿力请外为右正言濮斗南论罢寻以直寳谟阁知袁州请蠲和籴之半改命郡吏部总所纲运而厚其赀免募平民民甚便之新周惇颐祠葺张栻书院聘宿儒胡安定为诸生讲説以杜范荐召拜宗正少卿再迁起居舍人濮斗南缴还疏有臣等耻与为伍之语遂以旧职提举玉局观范见疏曰程季与肯与汝为伍耶退处二年召赴行在属嵩之以父忧去位经营起复益惮公许宻柬韩祥嗾殿中侍御史王赞奏寝召命帝虽曲从而意不悦及逐不才台谏擢公许起居郎兼直学士院公许入奏不可不坚凝者七帝语之曰卿一去三年今用卿出自朕意是日晚命下嵩之罢起复相范钟及杜范三制皆公许为之兼权中书舍人时一相尚逊机务多壅公许奏辅臣崇执谦逊避逺形迹相示以色而不明言事几无穷日月易失今最急莫若疆场之事帅才不蓄一旦欲议易置茫然莫知所付九江择守至以近所废斥朋附为欺之台察充其选同时任言责者虽心迹有显晦过恶有重轻而获罪于清议则同一人抆拭之骤若是三人者寜不引领以望玷缺之复况近者言官方以刘晋之郑起潜濮斗南三人乞明正其罪以示警戒而忽闻龚基先之用议者咸谓改纪之初所为错缪邪枉窥伺善类何可高枕而卧帝见公许疏称善且言基先之用太早右史徐元杰暴亡司諌谢方叔御史刘应起言不报公许奏置狱鞫勘当于朝绅中选公正明决无所顾忌者专莅其事尽情研究务使得实不报物论沸腾临安尹赵与筹奏乞置狱天府帝从之公许缴奏与筹乃嵩之死党乞改送大理寺命台臣鞫之诏殿中侍御史郑寀寀回懦首鼠事竟不白然公论莫不伟公许权礼部侍郎郑起潜刘晋之及陈一荐以台臣论劾迁谪公许疏其附下罔上之罪乞下各州军严行押郑清之以少保奉祠侍讲幄中批复其子士昌官职与内祠且许侍养行在所盖士昌尝以诏狱追逮或云诈以死闻清之造阙号泣请于帝故有是命公许缴奏士昌罪重京都浩穰奸宄杂糅恐其积习沉痼重为清之累莫若且与甄复少慰清之内祠侍养之命宜与收寝帝宻遣中贵人以公许疏示清之项容孙以罪遣还家道死时叙官复职公许駮奏命遂格迁中书舍人进礼部侍郎嵩之免丧以观文殿大学士提举洞霄宫台谏给舍交章论奏公许疏乞睿防亟下明诏正邦典殿中侍御史章琰正言李昴英以论执政及府尹帝怒出二人公许力争之公许自缴士昌之命清之日夜于经筵短公许周坦妻与清之妻善因拜坦殿中侍御史坦首疏劾公许以寳章阁待制知建寕府谏议大夫郑寀又劾之命遂寝清之再相公许屏居湖州者四年再提举玉隆观差知婺州未上帝欲召为文字官清之奏已令守婺帝曰朕欲其来乃授权刑部尚书屡辞弗获入对上疏言货财兴缮逐谏臣开边衅时弊七事荐知名士二十九人时罢京学类申散遣生徒公许奏京学养士其法本与三学不侔往者立类申之法重轻得宜人情便安今既未能尽复旧数莫若权宜以五百为额仍用类申之法使逺方游学者得以肄习其间京邑四方之极而庠序一空诵寂寥非所以作成士气尊崇教化也清之益不乐授藁殿中侍御史陈垓以劾公许参知政事呉潜奏留之帝夜半遣小黄门取垓疏入后二日二府奏公许不宜去同知枢宻院徐清叟上疏论垓太学生刘黻等百余人布衣方和卿伏阙上书论垓朝廷寻授寳章阁学士知隆兴府而公许已死矣遗表上进龙图阁学士致仕赠宣奉大夫官其后公许冲澹寡欲晚年惟一僮侍食无重味一裘至十数年不易家无羡储敬爱亲戚备至蜀有兵难族姻奔东南者多依公许以居
　　罗必元字亨父隆兴进贤人嘉定十年进士调咸宁尉抚州司法参军崇仁丞复摄司法真徳秀入参大政必元移书曰老医尝云伤寒壊证惟独参汤可救之然其活者十无二三先生其今之独参汤乎调福州观察推官有势家李遇夺民荔支园必元直之遇为言官以私憾罢之知余干县赵福王府骄横前后宰贰多为挤陷至是以汝愚墓占四周民山亦为直之言于州曰区区小官罢去何害人益壮其风力淳祐中通判贑州贾似道总领京湖克剥至甚必元上疏以为蠧国赈伤民命似道衔之改知汀州为御史丁大全按去后起干行在粮料院钱塘有海鳅为患漂民居诏方士治之都人鼓扇成风必元上疏力止之度宗即位以直寳章阁兼宗学博士致仕卒年九十一必元尝从危稹包逊学最为有渊源见理甚明风节甚髙至今乡人犹尊慕之云王遂字去非一字頴叔枢宻副使韶之孙后为镇江府金坛人嘉泰二年进士调富阳主簿歴官差干办诸司审计司绍定三年福建寇扰甫定朝廷选贤能吏劳来安集以遂知邵武军兼福建招捕司参议官遂过江山浦城道中遇邵武避地之人即遗金为归资从者如市至郡抚摩创痍翦平凶孽民恃以安未几言者以遂妄自摽致邀誉沽名罢改知安丰军迁国子监主簿又迁太常寺主簿拜监察御史疏奏极论进君子退小人又言正风俗息奔竞又言朝廷谓史嵩之小黠为大智近功为逺略忽臣之言必欲侥幸嵩之于不败非为国至计也欺君误国天下知之而朝廷犹且惑焉势甚凛凛也迁右正言寻拜殿中恃御史疏言三十年来凶徳参防未有如李知孝梁成大莫泽肆无忌弹者三凶之罪上通于天乞重其刑又取刘光祖为殿中侍御史时奏格择其闗于风化切于时宜者请颁示中外皆从之又请于竝淮置屯田且条上边事曰当今之急务在朝廷者五定规模明意向一心力谨事权审号令在边阃者六恤归附精间谍节财用练土兵择将才计军实又言君徳必纯乎刚帝皆善之以寳章阁直学士知建宁府以歴迁华文阁直学士差知隆兴府兼江西转运副使改知太平州复知隆兴兼江西安抚使召赴阙授权工部尚书遂与同里刘宰素同志宰尝称遂为文雅健无世俗浮靡之气足以名世遂守平江宰赠之言曰士友当亲而贤否不可不辨财利当逺而防计不可不明折狱以情毋为私意所牵荐士以才毋为权要所夺当言则言不视时而退缩可去则去不计利而迟回庶几名节之全不愧简册所载盖格言也









　　钦定续通志卷四百六
&lt;史部,别史类,钦定续通志&gt;
　　钦定四库全书
　　钦定续通志卷四百七
　　列传
　　宋【一百十一】
　　吴渊　　　　余玠　　　　汪立信
　　向士壁　　　胡頴　　　　冷应澂
　　曹叔逺　　　王万　　　　马光祖
　　吴渊字道父秘阁修撰柔胜之第三子也防端重寡言苦志力学五歳丧母哭泣哀慕如成人嘉定七年举进士调建德县主簿丞相史弥逺馆畱之语竟日大悦谓渊曰君国器也今开化新置尉即日可上欲以此处君渊对曰甫得一官何敢躁进况家有严君所当禀命弥逺为之改容不复强至官就辟令江东九郡之寃讼于诸使者皆乞送渊改差浙东制置使司干办公事丁父忧诏以前职起复力辞弗许再辞且贻书政府曰人道莫大于事亲事亲莫大于送死茍冐哀求荣则平生大节已扫地矣他日何以事君时丞相史嵩之方起复或曰得无碍时宰乎渊弗顾诏从之服除知武陵县改杨子县兼淮东转运司干办公事添差通判真州入为将作监丞迁枢宻院编修官兼刑部郎官再迁秘书丞仍兼刑部郎官以直焕章阁知平江府兼节制许浦水军提浙西刑狱会衢严盗起调遣将士招捕之殱其渠魁散其支党以功为枢宻院检详诸房文字兼国史院编修官实録院检讨官兼左司进右文殿修撰枢宻副都承防兼右司兼检正适政府欲用兵以据关守河为説渊力陈其不可出知江州改江淮荆浙福建广南都大提防坑冶都司未几邉事果如渊言差知镇江府定防江军之扰兼淮东总领以功迁太府少卿复以总领兼知镇江加集英殿修撰知镇江兼总领进权工部兵部户部侍郎再为总领兼知镇江时渊造阙下入对厯陈九事甫下殿御史唐璘击之璘盖渊所荐者也遂仍前职提举太平兴国宫久之加宝章阁侍制再起知镇江兼总领未几以户部侍郎兼知镇江府召赴行在以宝章阁直学士知太平州寻兼江东转运使时两淮民流徙入境者四十余万渊慰抚赒济使之什伍令土著人无相犯旁郡流民焚劫无虚日独太平境内肃然升华文阁学士知隆兴府江西安抚使兼转运副使会岁大祲讲行荒政全活者七十八万九千余人加敷文阁学士仍知隆兴府安抚转运副使如故改知镇江府兼都大提举浙西沿海诸州军许浦澉浦等处兵船岁亦大祲因渊全活者六十五万八千余人丁母忧服除进龙图阁学士江西安抚使兼知江州寻为沿江制置副使兼提举南康军兵甲公事节制蕲黄州安庆府屯田使湖南峒防蔓入江右之境破数县袁洪大震渊命将调兵生禽其渠魁乱遂平迁兵部尚书知平江府兼浙西两淮发运使寻兼知平江府歳亦大祲因渊全活者四十二万三千五百余人兼浙西提防刑狱知太平州兼提领两淮茶盐所以功进端明殿学士沿江制置使江东安抚使兼知建康府兼行宫畱守节制和州无为军安庆府兼三郡屯田使朝廷付渊以光丰蕲黄之事凡剏司空山燕家山金刚台三大砦嵯峨山鹰山什子山等二十二小砦团丁壮置军分立队伍星聨棋布脉络贯通无事则耕有警则御诏以渊兴利除害所列二十有五事究心军民拜资政殿大学士职任如旧与执政恩例封金陵侯复赐锦绣堂忠勤楼大字进爵为公徙知福州福建安抚使改知平江府兼发运使御史刘元龙劾渊帝寝其奏改知寕国府累具辞免且匄祠以本官提举洞霄宫起知太平兼提领江淮茶盐所转荆湖制置大使知江陵府兼防路策应大使兼京湖屯田大使带行京湖安抚制置大使拜观文殿学士职任如旧兼总领湖广江西京西财赋湖北京西军马钱粮渊调兵二万徃援川蜀其后力战于白河沮河玉泉宝祜五年正月朔以功拜参知政事越七日卒赠少师渊有材畧迄济事功所至兴学养士然政尚严酷好兴罗织之狱籍入豪横故时有蜈蚣之谣其弟潜亦数諌止之余玠字义夫蕲州人家贫落魄无行喜功名好大言少为白鹿洞诸生常携客入茶肆殴卖茶翁死脱身走防淮时赵葵为淮东制置使玠作长短句上谒葵壮之畱之幕中未几以功补进义副尉擢将作监主簿权发遣招进军充制置司参议官进工部郎官嘉三年与元兵战于汴城河隂有功授直华文阁淮东提防刑狱兼知淮安州兼淮东制置司参谋官淳祐元年玠提兵应援安丰拜大理少卿升制置副使进对必使国人上下事无不确实然后华夏率孚天人感格又言陛下视文武之士勿令偏有所重偏必至于激文武交激非国之福帝曰卿人物议论皆不常可独当一面乃授权兵部侍四川宣谕使帝从容慰遣之玠亦自许其功日月可兾寻授兵部侍四川安抚制置使兼知重庆府兼四川总领兼防路转运使自宝庆三年至淳祐二年十六年间凡授宣抚三人制置使九人副四人终无成绩于是东西川无复统律遗民咸不聊生监司戎帅各专号令擅辟守宰荡无纪纲蜀日益坏及闻玠入蜀人心粗定始有安土之志玠大更敝政遴选守宰筑招贤之馆于府之左供张一如帅所居下令曰集众思广忠益诸葛孔明所以用蜀也欲有谋以告我者近则径诣公府逺则自言于郡所在以礼遣之髙爵重赏朝廷不吝以报功豪杰趋期立事今其时矣士之至者玠不厌礼接咸得其欢心言有可用随其才而任之茍不可用亦厚遗谢之播州冉氏兄弟璡璞有文武才隠居蛮中前后阃帅辟召坚不肯起闻玠贤相谓曰是可与语矣遂诣府上谒玠素闻冉氏兄弟刺入即出见之与分廷抗礼賔馆之奉冉安之若素有居数月无所言玠将谢之乃为设宴玠亲主之酒酣坐客方纷纷竞言所长璡兄弟饮食而已玠以微言挑之卒默然玠曰是观我待士之礼何如耳明日更辟别馆以处之旦日使人窥其所为兄弟终日不言惟对踞以垩画地为山川城池之形起则漫去如是又旬日请见玠屏人曰某兄弟辱明公礼遇思有以少禆益非敢同众人也为今日西蜀之计其在徙合州城乎玠不觉跃起执其手曰此玠志也但未得其所耳曰蜀口形胜之地莫若钧鱼山请徙诸此若任得其人积粟以守之贤于十万师逺矣巴蜀不足守也玠大喜曰玠固疑先生非浅士先生之谋玠不敢掠以归已遂不谋于众密以其谋闻于朝请不次官之诏以璡为承事郎权发遣合州璞为承务郎权通判州事徙城之事悉以任之命下一府皆諠然同辞以为不可玠怒曰城成则蜀頼以安不成玠独坐之诸君无预也卒筑青居大获钓鱼云顶天生凡十余城皆因山为垒碁布星分为诸郡治所屯兵聚粮为必守计且诛溃将以肃军令又移金戎于大获以获蜀口移沔戎于青居兴戎先驻合州旧城移守钓鱼共备内水移利戎于云顶以备外水于是如臂使指气势聨络又属嘉定俞兴开屯田于成都蜀以富实十年冬玠率诸将巡边直兴元元兵与之大战十二年又大战于嘉定初利司都统王防素残悍号王夜义恃功骄恣桀骜不受节度所至劫掠毎得富家毒虐以脇取金帛稍不遂意即死其手蜀人患苦之且悉敛部将倅马以自入将战乃高其估卖与之朝廷虽知其不法在逺不能诘也大帅防分少不嗛其意则百计挠之使不得有所为玠至嘉定防帅所部兵迎谒才羸弱二百人玠曰久闻都统兵精今疲敝若此殊不称所望防对曰防兵非不精所以不敢即见者恐惊从人耳顷之班声如雷江水如沸声止圆阵即合旗帜精明器械森然沙上之人弥望若林立无一人敢乱行者舟中皆战掉失色而玠自若也徐命吏班赏有差防退谓人曰儒者中廼有此人玠久欲诛防独患其握重兵居外恐轻动危蜀谋于亲将杨成成曰防在蜀久所部兵精前时大帅防皆势出其右意不止此也视侍为文臣必不肯甘心从令今纵弗诛飬成其势后一举足西蜀危矣玠曰我乆欲诛之独患其党与众未发耳成曰侍以防在蜀久有威名孰与吴氏防固弗若也夫吴氏当中兴危难之时能百战以保蜀传之四世恩威益张根本益固蜀人知有吴氏而不知有朝廷一旦曦为叛逆诸将诛之如取孤豚况防无吴氏之功而有曦之逆心恃豨突之勇敢慢法度纵兵残民奴视同列非有吴氏得人之固也诛之一夫力耳待其发而取之难矣玠意遂决夜召防计事潜以成代领其众防才离营而新将已单骑入矣将士皆愕眙相顾不知所为成以帅指譬晓之遂相率拜贺防至斩之成因察其所与为恶者数人稍稍以法诛之乃荐成为文州刺史戎帅欲举统制姚世安为代玠素欲革军中举代之以三千骑至云顶山下遣都统金某徃代世安世安闭关不纳且有危言然常疑玠图已属丞相谢方叔家子侄自永康避地云顶世安厚结之求方叔为援方叔因倡言玠失利戎之心非我调停且旦夕有变又隂嗾世安密求玠之短陈于帝前于是世安与玠抗玠郁郁不乐宝祐元年闻有召命愈不自安一夕暴下卒或谓仰药死蜀之人莫不悲慕如失父母玠自入蜀进华文阁待制赐金带权兵部尚书进徽猷阁学士升大使又进龙图阁学士端明殿学士及召拜资政殿学士恩例视执政其卒也特赠五官以监察御史陈大方言夺职六年复之玠之治蜀也任都统张实治军旅安抚王惟忠治财赋监簿朱文炳接賔客皆有常度至于修学飬士轻徭以寛民力薄征以通商贾蜀既富实乃罢京湖之饷边关无警又撤东南之戍自宝庆以来蜀阃未有能及之者惜其遽以太平自托进蜀锦蜀笺过于文饰久假便冝之权不顾嫌疑昧于勇退遂来谗贼之口而又置机捕官虽足以廉得事情然寄耳目于羣小虚实相半故人多怀疑惧至于世安拒命玠威名顿挫赍志以没有子曰如孙取当如孙仲谋之义遭论改师忠歴大理寺丞为贾似道所杀
　　汪立信澈从孙也立信曽大父智从澈宣谕湖北道六安爱其山水因居焉淳祐元年立信献防招安庆剧贼胡兴刘文亮等借补承信郎六年登进士第理宗见立信状貎雄伟顾侍臣曰此阃帅才也授乌江主簿辟沿江制幕荆湖制司干办通判建康府荆湖制置赵葵辟充防应使司及本司参议官葵去马光祖代之立信是时犹在府也鄂州围解贾似道既罔上要功恶阃外之臣与已分功乃行打算法于诸路欲以军兴时支散官物为罪击去之光祖与葵素有隙且欲迎合似道即召吏稽勾簿书不能得其疵乃以开庆二年正月望夕张灯宴设钱三万缗为葵放散官物闻于朝立信力争之谓不可且曰方艰难时赵公莅事勤劳而公以非理攟拾之公一旦去此后来者复效公所为可乎光祖怒曰吾不才不能为度外事知奉朝命而已立信遂投劾去初立信通判江陵府葵制置荆湖尝以公事劾立信及在沿江府亦谋议寡谐立信于葵盖未尝有一日之驩也擢京西提举常平改知昭信军累官升江西安抚使乞祠禄差知镇江寻充湖南安抚使知潭州至官供帐之物悉置官库所积钱连岁代纳潭民夏税贫无告者予钱粟病者加药饵雨雪旱潦军民皆有给兴学校士习为变以潭为湖湘重镇剏威敌军所募精锐数千人后来者頼其用权兵部尚书荆湖安抚制置知江陵府时防阳被围危急立信上疏请益安陆府屯兵凡边戍皆不宜抽减黄州守臣陈奕素蓄异志朝廷宜防之乃移书似道谓今天下之势十去八九为今日之计者其策有三夫内郡何事乎多兵宜尽出之江干以实外御算兵帐见兵可七十余万人老弱柔脆十分汰二为选兵五十余万人而沿江之守则不过七千里若距百里而屯屯有守将十屯为府府有总督其尤要害处辄参倍其兵无事则泛舟长淮徃来游徼有事则东西齐奋战守竝用刁斗相闻餽饷不絶互相应援以为聨络之固选宗亲王忠良有干用大臣立为统制分东西二府府以涖任得其人率然之势此上防也乆拘聘使【按元史丗祖本纪中统元年夏四月辛丑以即位诏天下丁未以翰林侍读学士郝经为国信使使于宋先是贾似道还朝称颂鄂功遒国不知其遣宋京请和恐经至谋泄遂拘经于真州凡十七年】无益于我徒使敌得以为辞请礼而归之许输歳币以缓师期不二三年边遽稍休藩垣稍固生兵日増可战可守此中防也二防果不得行则天败我也若衔璧舆榇之礼则请备以俟似道得书大怒抵之地诟曰瞎贼狂言敢尔盖以立信目微眇云寻中以危法废斥之咸淳十年元兵大举伐宋似道督诸军出次江上以立信为端明殿学士沿江制置使江淮招讨使俾就建康府库募兵以援江上诸郡立信受诏不辞即日上道以妻子托爱将金明执其手曰我不负国家尔亦必不负我遂行与似道遇芜湖似道拊立信背哭曰不用公言以至于此立信曰平章平章瞎贼今日更説一句不得似道问立信何向曰今江南无一寸干净地某去寻一片赵家地上死第要死得分明尔既至则建康守兵悉溃而四面皆北军立信知事不可成叹曰吾生为宋臣死为宋鬼终为国一死但徒死无益耳率所部数千人至髙邮欲控引淮汉以为后图已而闻似道师溃芜湖江汉守臣皆望风降遁立信叹曰吾今日犹得死于宋土也乃置酒召宾佐与诀手为表起居三宫与从子书属以家事夜分起歩庭中慷慨悲歌握拳抚案者三以是失声三日扼吭而卒以光禄大夫致仕遗表闻赠太元丞相巴延入建康金明以其家人免或恶立信于巴延以其二防及其死告且请戮其孥巴延叹息久之曰宋有是人有是言哉使果用我安得至此命求其家厚恤之曰忠臣之家也金明以立信之丧归葬丹阳立信子麟内书写机宜文字在建康不肯从众降崎岖走闽以死初立信之未仕也家窭甚防岁大祲吴渊守镇江命为粥以食流民使其客黄应炎主之应炎一见立信与语心知其非常人言于渊渊大竒之礼以上客凡供粻服御视应炎为有加应炎甚怏怏渊解之曰此君吾地位人也但遭时不同耳君之识度志业皆非其伦也盍少下之是年试江东转运司明年登第后其践歴畧如渊而卒死于难人谓渊能知人云
　　向士璧字君玉常州人负才气精悍甚自好绍定五年进士累通判平江府以言罢起为淮西制置司参议官又以言罢起知髙邮军制置使兵崇又论罢起知安庆府知黄州累迁湖北安抚副使兼知峡州兼归峡施黔南平军绍庆府镇抚使迁太府少卿大理卿进直龙图阁合州告急制置使马光祖命士璧赴援数立竒功帝亦语羣臣曰士璧不待朝命进师归州且捐家货百万以供军费其志足嘉进秘阁修撰枢宻副都承防仍旧职开庆元年涪州危又命士璧徃援北兵夹江为营长数十里阻舟师不能进至浮桥时朝廷自扬州移贾似道以枢宻使宣抚六路进驻峡州檄士璧以军事付吕文德士璧不从以计断桥奏防具言方畧未几文德亦以防闻士璧还峡州方怀倾夺之疑寻辟为宣抚司参议官迁湖南安抚副使兼知潭州兼京西湖南北路宣抚司参议官加右文殿修撰寻授权兵部侍湖南安抚使兼知潭州顷之升湖南制置副使元将乌兰哈逹兵自交阯北还前锋至城下攻围急士璧极力守御闻后队且至遣王辅佑率五百人徃觇之以易正大监其军遇于南岳市一战有功潭州围遂解事闻赐金带令服系进兵部侍兼转运使余衣旧职似道入相疾其功非独不加赏反讽监察御史陈寅侍御史孙附鳯一再劾罢之送漳州居住又稽守城时所用金谷逮至行部责偿幕属方元善极意逢迎似道意士璧坐是死复拘其妻妾而徴之其后元善改知吉水县俄归得狂疾常呼士璧时辅佑亦逺谪及文天祥起兵召辅佑于谪所则死矣德祐元年诏追复元官仍还从官恩数立庙潭州明年太府卿桞岳乞録用其子孙诏从之
　　胡頴字叔献潭州湘潭人父娶赵方弟雍之女二子长曰显有拳勇以材武入官数有战功事见赵范传頴自防风神秀异机警不常成童即能倍诵诸经中童子科复从兄学弓马母不许曰汝家丗儒业不可复尔也遂感励苦学尤长于春秋绍定三年范讨李全檄颖入幕頴常微服行诸营察众志向归必三鼓后全败遣頴献俘于朝以赏补官五年登进士第即授京秩歴官知平江府兼浙西提防刑狱移湖南兼提举常平即家置司性不喜邪佞尤恶言神异所至毁滛祠数千区以正风俗衡州有灵祠吏民夙所畏事頴彻之作来谂堂奉母居之以枢密都承防为广东经畧安抚使潮州僧寺有大蛇能惊动人前后仕于潮者皆信奉之頴至广州闻其事檄潮州命僧舁蛇至至则其大如柱而黑色载以阑槛頴令之曰尔有神灵当三日见变恠过三日则汝无神矣既及期蠢然犹众蛇耳遂杀之毁其寺并罪僧移节广西寻迁京湖总领财赋咸淳间卒赠四官頴为人正直刚果博学彊记吐辞成文书判下笔千言援据经史切当事情临政善断不畏彊御在浙西荣王府十二人行刧頴悉斩之一日轮对理宗曰闻卿好杀意在浙狱頴曰臣不敢屈太祖之法以负陛下非嗜杀也帝为之黙然
　　冷应澂字公定隆兴分寕人宝庆元年进士调庐陵主簿即以廉能着有愬事台府者必曰愿下庐陵清主簿尤为杨长孺所识拔调静江府司録参军治狱平恕转运使范应铃列荐于朝知万载县大修学舍招俊秀治其业旌其通经饬行者以劝岁歉弃孩满道乃下令恣民收养所弃父母不得复问全活甚众叶梦得列其行事风厉余邑通判道州入监行在货务迁登闻鼓检院景定元年奉使督饷江上还知德庆府前守政不立纵豪吏渔猎峒獠遂大为变偪城六十里而营应澂未入境驰檄谕之曰汝等不获已至此新太守且上转祸为福一机也胁从影附亦宜早计去就不然不免矣獠感悟欲自归惑谋主不果众稍引去应澂知其势解即厉士马出不意一鼓擒之纵遣归农犹千余人乃请诸监司归郡之避难畱幕府者诛豪吏之激祸者属县租赋诿道阻久不至郡应澂为之期曰首输者与减分末至则偿所减民惟恐后不一月讫事凡诸纲官廪稍军劵前政积不得者悉补还之期年报政奏罢抑配盐法及乞用禇劵折银刚等五事以纾民力诏就升本道提举常平兼转运使俾行其説首劾守令贪横不法十余人列郡肃然最闻加直秘阁时经畧使陈宗礼入为参知政事帝问谁可代卿者宗礼以应澂对旋召为都官官未行就升直寳章阁知广州主管广南东路经畧安抚司公事马歩军都总管领漕庾如故五司丛剧应澂即分时理务不扰不勌常曰治官事当如家事惜官物当如已物方今国计内虚边声外震吾等受上厚恩安得清谈自高以误世陶士行卞望之吾师也自闻襄樊受围日缮器械裕财粟以备仓卒后卒頼其用屡平大宼未甞轻杀笞杖以降亦加审慎至其临事辄断虽势要不为挠夺后卒于家
　　曹叔逺字器逺温州瑞安人少学于陈传良登绍元年进士第久之李璧荐为国子学録迕韩侂胄罢通判涪州后守遂宁营卒莫简苦总领所侵刻柤率称乱势张甚入遂宁境辄戢其徒无势曰此江南好官员也入朝为工部出知袁州以太常少卿召权礼部侍遇事献替多所禆益终徽猷阁侍制諡文肃尝编永嘉谱识者谓其有史才子咸角孙邰皆登进士第族子豳豳字西士少从钱文子学登嘉防二年进士第授安吉州敎授调重庆府司法参军郡守度正欲荐之豳辞曰章司録母老请先之正敬叹改知建昌县复故尚书李常山房建斋舍以处诸生擢秘书丞兼仓部官出为浙西提举常平面陈和籴折纳之弊建虎邱书院以祀尹焞移浙东提防刑狱寒食放囚归祀其先囚感泣如期至召为左司谏与王万郭磊卿徐清叟俱负直声当时号嘉四谏上疏言立太子厚论纪以弭火灾又论余天锡李鸣复之过迕防迁起居进礼部侍不拜疏七上进古诗以寓规正久之起知福州再以侍召为台臣所沮而止遂守宝章阁侍制致仕卒諡文恭子愉老亦登进士第
　　王万字处一家世婺州父游淮间万因生长濠州少忠伉有大志究心当世急务尤精于边防要害登嘉定十六年进士第调和州敎授端平元年主管尚书吏部架阁文字迁国子学録明年添差通判镇江府郑清之初谋乘虚取河洛万谓当急为自治之规已而元兵压境三边震动理宗下罪已诏吴泳起草又以咨万万谓兵固失矣言之甚恐亦不可今边民生意如髪宜以振厉奋发兴感人心为条具沿边事宜徧告大臣要官论两淮形势用兵屯田又谓戎司旧分地戍守宜与尽还旧制及请寛边民请团民兵请援浮光请边民之能捍边者常厚其赏而小其官使常得其力其后兵兴用窘履亩之令行则又言之庙堂曰令民更化可反为故相之所不为乎其他敷陈徃徃累数万言其自任之笃切于当世如此三年授枢密院编修官嘉六年兼权屯田中因转对言天命去畱原于军心凡恻然有触于心而未能安者皆心之未能同乎天者也天人合一天命在我矣差知台州至郡日惟蔬饭终日坐防事事至立断吏无所售徃徃改业散去民亦化之不复讼上下肃然郡以大治才五月乞祠去三年迁屯田员外郎兼编修转对言君臣上下尽克私心以服人心以回天心迁尚右官寻兼崇政殿説书四年擢监察御史首论史宅之故相之子曩者弄权不当复玷从班帝命丞相再三谕旨迄不奉诏帝不得已出宅之知平江府又论之疏凡五上史嵩之自江上董师入相万又首论之谓其事体迫遽气象倾摇太学生欲趣其归则贿赂之迹已形近或谓有族人发其私事肆为丑诋者以相国大臣而若此非书之所谓大臣矣然当时论相之事已决疏入迁大理少卿万即日还常熟寓舎迁官皆力辞乞休致诏特转朝奉郎守太常少卿致仕卒嵩之罢相众方交论其非上思万先见亲赐御札谓万立朝蹇谔古之遗直为郡廉平古之遗爱闻其母老家贫朕甚念之赐新防五千贯田五百亩以赡给其家初万之学专有得于时习之语谓学莫先于言顾行言然而行未然者非言之伪也习未熟也熟则言行一矣故终其身行无不顾其言发于设施论諌皆根于中心云
　　马光祖字华父婺州金华人宝庆二年进士调新喻主簿已有能名从眞德秀学改知余干县差知髙邮军迁军器监主簿累进直徽猷阁江西转运副使兼知隆兴府以右正言刘汉弼言罢后九年起直徽猷阁知太平州进直宝文阁迁太府少卿仍知太平州再迁司农卿淮西总领兼权江东转运使拜户部尚书兼知临安府浙西安抚使帝谕丞相谢方叔趣入觐乞严下海米禁歴陈京师艰食和籴增价海道致宼三害加宝章阁直学士沿江制置使江东安抚使知建康府兼行宫畱守兼节制和州无为军安庆府三郡屯田使加焕章阁寻加宝章阁学士始至官即以常例公用器皿钱二十万缗支犒军民减租税养鳏寡孤疾无告之人招兵置砦给钱助诸军昏嫁属县税折収丝绵绢帛倚阁除免以数万计兴学校礼贤才辟召僚属皆极一时之选拜端明殿学士荆湖制置知江陵府去建康之民思之不已帝闻命以资政殿学士沿江制置大使江东安抚使再知建康士女相庆光祖益思寛飬民力兴废起瓌知无不为蠲除前政逋负钱八百万緍鱼利税课悉罢减予民修建明道南轩书院及上元县学撙节费用建平籴仓贮米十五万石又为库贮籴本二百余万缗修饬武备防拓要害边頼以安公田法行光祖移书贾似道言公田法非便乞不以及江东必欲行之罢光祖乃可进大学士兼淮西总领召赴行在迁提领户部财用兼知临安府浙西安抚使防歳饥荣王府积粟不发廪光祖谒王辞以故明日徃亦如之又明日又徃卧客次王不得已见焉光祖厉声曰天下孰不知大王子为储君大王不于此时收人心乎王以无粟辞光祖探怀中文书曰某庄某仓若干王无以辞得粟活民甚多进同知枢密院事寻差知福州福建安抚使以侍御史陈尧道言罢以前职提举洞霄宫再以沿江制置江东安抚使知建康郡民为建祠六所乞致仕不许咸淳三年拜参知政事五年拜知枢密院事兼参知政事以监察御史曾渊子言罢给事中卢钺复缴奏新命以金紫光禄大夫致仕卒諡庄敏光祖在外练兵丰财朝廷以为京尹则剸治浩穰风绩凛然三至建康终始一纪威惠竝行百废无不修举云【按宋史汪立信有光祖欲报赵葵隙迎合似道立信争之不得一事其为人可知矣本所言不无溢美】





　　钦定续通志卷四百七
　　钦定四库全书
　　钦定续通志卷四百八
　　列传
　　宋【一百十二】
　　乔行简　　范　钟　　游　似
　　赵　葵【范】　谢方叔
　　乔行简字夀朋婺州东阳人学于吕祖谦之门登绍熈四年进士第厯官知通州条上便民事主管户部架阁召试馆职为秘书省正字兼枢宻院编修官升秘书郎为淮西转运判官知嘉兴府改淮南转运判官兼淮西提刑狱提举常平言金有必亡之形宜静以观变因列上偹邉四事防近臣有主战者师遂出金人因破蕲黄移浙西提防刑狱兼知镇江府迁起居郎寻迁宗正少卿秘书监权工部侍郎皆任兼职理宗即位行简贻书丞相史弥逺请帝法孝宗行三年防应诏上防曰求贤求言二诏之颁果能确守初意深求实益则人才振而治本立国威张而奸宄销臣窃观近事似或不然盖以所召者非乆无宦情决不肯来之人则年已衰暮决不肯来之人耳彼风节素着持正不阿亷介有守临事不挠者谕荐虽多固未尝收拾而召之也其所施行褒赏者徃徃皆末节细故无关于理乱粗述古今不至于抵触然后取之以示吾有听受之意其间亦岂无深忧逺识髙出众见之表忠言至计有补圣听之聪者固未闻采纳而用之也夫贤路当广而不当狭言路当开而不当塞治乱安危莫不由此升兼侍读兼国子监祭酒吏部侍郎权礼部尚书权刑部尚书拜端明殿学士同签书枢宻院事进签书枢宻院事太后崩疏言向者陛下内廷举动皆有禀承小人纵有蛊惑干求之心犹有所忌惮而不敢今者安能保小人之不萌是心陛下又安能保圣心之不无少肆陛下为天下君当懋建皇极一循大公不应私徇小人为其所误以春秋方富之年居声色易纵之地万一于此不能自制必于盛德大有亏损又论火灾求言乞取其切者付外行之又论许国不当换文资其当虑者有五郑损不当帅蜀又言时青者以官则国家之节度以人则邉陲之大将一日遽为李全所戕是必疑其终为我用虑变生肘腋故先其未驱除之窃意军中必有愤激思奋之人莫若乗势就淮隂一军防其尤者以防其师然后明指杀青者之姓名俾之诛戮加赠恤之典于青则其势自分而吾得借此以制之可以折其奸心而存吾之大体不然防扈者专杀而不敢诛有功者见杀而不敢愬则其所当虑者不独李全一人而已又言山阳民散财殚非防贼乆安之地当日夜为鸱张之计杨州城坚势壮是以坐制全淮此曹未必无窥伺之心或为所入则淮东俱非我有不可不先为之虑也又请屯住重兵海道内为吴越之捍蔽外为南北之限制又论李全攻围泰州勦除之兵今不可已此贼气貌无以逾人未必有长算深谋直剽悍勇决能长雄于其党耳况其守泗之西城则失西城守下邳则失下邳守青社则失青社既又降北此特败军之十年之内自白丁至三孤功薄报丰反背义忘恩此天理人心之所共愤惟决意行之后皆如行简所料拜参知政事兼知枢宻院事时议收复三京行简在告疏言所忧有三愿坚持圣意定为国论以絶纷纷之説不果从进知枢宻院事时议御阅不果反骤汰之殿司军閧为之黜主帅罢都司官给黄榜抚存军愈呼噪行简以闻戮为首者二十余人众乃帖息寻拜右丞相言三京挠败之余事与前异但当益修战守之偹防阳失守请急收复或又陈进取之计行简奏今内外事势可忧而不可恃者七言甚恳切师得不出端平三年九月有事于明堂大雷雨行简与郑清之并防免既去而独趋召行简还京留之拜左丞相援韩琦故事乞以邉陲财用分委三执政请修中兴五朝国事十上章请谢事嘉熈三年拜平章军国重事封肃国公每以上游重地为念请建节度宣抚使提兵戍防邉事稍宁复告老章十八上四年加少师保宁军节度使醴泉观使封鲁国公淳祐元年二月薨于家年八十六赠太师諡文惠行简厯练老成识量宏逺居官无所不言好荐士多至显逹至于举钱时吴如愚又皆当时隐逸之贤者范钟字仲和婺州兰溪人嘉定二年举进士厯官调武学博士添差通判太平州知徽州召赴阙迁刑部郎官又迁尚右郎官兼崇政殿説书进对帝曰仁宗时甚多事钟对曰仁宗始虽多事乃以忧勤致治徽宗始虽无事余患至于今日帝悦寻迁吏部郎中兼説书又迁秘书少监国子司业迁兵部侍郎权兵部尚书嘉熈三年拜端明殿学士签书枢宻院事四年授叅知政事淳祐元年乞归田里不许四年知枢宻院事五年特拜左丞相兼枢宻使封东阳郡公再乞归田里不许六年复请许之加观文殿大学士醴泉观使兼侍读辞不拜以保晚节乃提举洞霄宫九年卒钟为相直清守法重惜名器虽无赫赫可称而清德雅量与杜范李宗勉齐名赠少师諡文肃
　　游似字景仁利路提防刑狱仲鸿之子嘉定十四年进士厯官为大理司直升大理寺丞迁太常丞累迁军器监宗正少卿权礼部侍郎有事于明堂疏言欲尽事天之礼当尽敬天之心心存则凡政事必适其宜言动必当其理雨旸必循其序夷夏必安其生权礼部尚书言军赏冐滥请给告之制奏功者书填真命付之从军十年别能立功升至统领已上方许从所属保明申朝廷立名给告则冒滥者革功劳者劝迁礼部尚书又迁吏部尚书入侍经幄帝问唐太宗贞观治效何速如是似对曰人主一念之烈足以旋转乾坤或谓覇图速而王道迟不知一日归仁期月而可王道曷尝不速一念有时间断则无以挽回天下之大势至于忧勤既切而佐理非人亦何以宣布九重之实乃摭太宗事以陈且谓太宗矜心易启渐弗克终仅止贞观之治陛下嗣服十有五年艰危之势滋甚回视太宗治效敏速相越乃尔意者亲儒而从谏敬畏以检身未若贞观之超卓乎节用以致爱选亷以共理未若贞观之切至乎愿陛下益加圣心嘉熈三年拜端明殿学士同签书枢宻院事封南充县伯拜叅知政事四年知枢宻院事兼叅知政事淳祐四年提举万夀观兼侍读仍奉朝请授知枢宻院事兼叅知政事进爵郡公五年拜右丞相兼枢宻使十上章乞归田里帝不许七年特授观文殿大学士醴泉观使兼侍读进爵国公十一年转两官致仕卒特赠少师
　　赵葵字南仲京湖制置使方之子方在防阳命葵专督饮食供养之事与兄范俱有志事功方器之聘郑清之舍子才为之师又遣从南康李燔为有用之学毎闻警报与诸将偕出遇敌则深入死战诸将惟恐失制置子尽死救之屡以此获防一日方赏将士恩不偿劳军为变葵时十二三觉之亟呼曰此朝廷赐也本司别有赏赉军心頼一言而定人服其机警嘉定十年金兵侵防阳围枣阳时邉烽乆熄金兵猝至人情震惧方帅范葵徃战败走之十三年方遣葵及都统扈再兴攻金至髙头髙头金人必守之处也出劲兵拒战葵率先锋奋击再兴继进殱之翼日进次邓州金人阻沘河以拒葵麾军进撃杨义诸将继至金兵亦大出合战大破之俘斩及降者防二万获万户而下数十人奋马八百逐北直城下而还十四年金人侵蕲州葵与范攻唐邓方命之曰不克敌无相见也三月丁亥至唐州薄城而陈金大将阿哈引兵出战葵帅精骑赴敌再兴从之大防斩馘万余时金人防蕲州者至天长数十骑出山椒葵帅杨大城以十四骑逐之金骑渐益至数百葵力战连破之而金歩骑大集防范再兴军合战至夜分始觧庚寅官军分二阵范将左再兴右葵帅突骑左右防应金人背山亦分为二以相当而不先动范曰金人必复谋夜战以幸胜乃预偹大鼓令军中闻叠鼓声始动若彼未至五十歩内而輙动者斩未防金兵稍下山再兴遽冲之果为敌所乗遂逼范军范叠鼓麾军突闘葵继进殱金兵数千敌并力向再兴葵率土豪祝文蔚等以精骑横冲之金人僵尸相属复相持至夜分金人虽敛而阵如故范葵急防将校选死士数干黎明四靣奋撃唤声撼山谷金人走乗胜逐北斩首数千级副统军投戈降防所掠子女万余得辎重器械山积补葵承务郎知枣阳军范授安抚司内机方卒十五年起复直秘阁通判庐州进大理司直淮西安抚叅议官十七年李全徃青州淮东制置使许国檄葵议兵葵至曰君侯欲图贼而坐贼穽中悔已无及惟有重帐前兵犹足制之尔国曰兵不能集集不能精奈何曰葵请视两路兵别其精鋭君侯留三万帐前贼不敢动矣国曰不若淮兵来阅而君董之既足示众亦可选鋭葵曰有兵之郡必当冲要守将岂可空壁以从制使命耶必将力争于朝分留自卫一得朝命必匿其强壮遣老弱以偹数本欲选鋭适得其钝本欲示众适示单弱徒启戎心国不聴卒败寳应元年范知杨州乞调葵以强勇雄邉军五千屯寳应偹贼葵在庐州数费私钱防诸军毬射与制置使曽式中不合葵去之言者以为擅遂奉祠三年起为将作监丞绍定元年出知滁州二年全入浙西告籴实欲觇畿甸也初全之献俘也朝廷授以节葵防其必叛乃上书丞相史弥逺曰此贼若止于得粟尚不宜使轻至内地况包藏祸心不止告籴若不痛抑其萌则自此肆行无惮至滁以其地当贼冲又与金人对境实两淮门户修城浚隍经武不少暇命秦喜守青平赵必胜守万山以壮形势葵母疾谒告省侍不得刲股杂药以寄之母卒葵求觧官不许不得已卒哭复视事全造舟益急葵复致书史弥逺曰李全既破塩城反称陈知县自弃城盖欲欺朝廷以欵讨罪之师彼得一意修舟楫造器械窥伺城邑或直浮海以腹心此其奸谋明若观火葵自闻塩城失守日夕延颈以俟制帅之设施今乃闻遣王节入塩城祈哀于逆葵又闻遣二吏入山阳请命于贼妇堂堂制阃如此举措岂不堕贼计贻笑天下又闻张国明前此出山阳已知贼将举塩城之兵今若聴国明言更从濶畧则自此人心觧体万事涣散葵非欲张皇生事启衅李全决非忠臣非孝子丞相苟听葵之言翻然改图发兵讨叛则岂独可以强国势安社稷葵父子世受国恩亦庻防万一之报使丞相不听葵言不兵讨贼则岂特不可以强国势安社稷而葵亦不知死所不复可报君相之恩矣安危治乱系朝廷之讨叛与不讨耳又言于朝曰葵父子兄弟世受国恩每见盗贼侵侮未尝不为忠愤所激今大逆不道邈视朝廷负君相卵翼之恩无如李全前此叛逆未彰犹可言也今已破荡城邑畧无忌惮若更从隐忍则将何以为国欲望特刚断名其为贼即日命将遣师水陆并进诛锄此逆以安社稷以保生灵葵虽不才愿身许朝廷如或不然乞将葵早赐处分以安邉鄙以便国事弥逺犹未欲兴讨叅知政事郑清之賛决之乃如葵直寳章阁淮东提刑狱兼知滁州范刻曰约葵葵帅雄胜宁淮武定强勇歩骑万四千命王鉴扈斌胡显等将之以葵兼叅议官显頴之兄也拳力絶人方在防阳每出师必使显及葵各领精鋭分兵赴战推坚防阵聚散离合前无劲敌以功至检校太尉已而全攻杨州东门葵亲出搏战贼将张友呼城门请葵出及出全在隔濠立马相劳苦左右欲射全葵止之问全来何为全曰朝廷动见猜疑今复絶我粮饷我非背叛索钱粮耳葵曰朝廷资汝钱粮宠汝官职待汝以忠臣孝子而乃反戈攻防城邑朝廷安得不絶汝钱粮汝云非叛欺人乎欺天乎切责之言甚多全无以对弯弓抽矢向葵而去于是数战皆防四年正月壬寅遂杀全【伏读通鉴辑覧】
　　【御批李全屡作不靖戕害朝臣叛迹乆已彰著且既降古即非宋臣授以节镇已为失策及予而不受更非爵禄可饵而其不臣之迹弥复显然尚安得为恭顺乃为其外饰之貌所愚遣饷不絶转兾少寛北頋之忧宋室君臣何蒙懵乃尔齐盗粮而煽贼锋军士几因觧体使非赵范赵葵力主进攻淮乱其何能已乎】事见全进葵福州观察使骁骑上将军葵辞不受召封枢宻院禀
　　议受寳章阁待制枢宻副都承防依旧职仍落复起寻进兵部侍郎六年诏授淮东制置使兼知杨州入对帝曰卿父子兄弟宣力甚多卿在行阵又能率先士卒捐躯报国此尤儒臣之所难朕甚嘉之葵顿首谢曰臣不佞忠孝之义尝奉教君子世受国恩当捐躯以报陛下端平元年朝议收复三京葵上防请出战乃授权兵部尚书京河制置使知应天府南京留守兼淮东制置使时盛暑行师汴堤破决水潦泛溢粮运不继所复州郡皆空城无兵食可因未防北兵南下渡河水牐兵多溺死遂溃而范上表劾葵诏与全子才各降一秩授兵部侍郎淮东制置使移司泗州嘉熈元年以寳章阁学士知杨州依旧制置使二年以应援安丰防奏拜刑部尚书进端明殿学士特予执政恩例复兼本路屯田使葵前后留八年垦田治兵邉偹益饬淳祐二年进大学士知潭州湖南安抚使改福州三年葬其母乞追服终制不允葵上防曰移忠为孝臣子之通谊教孝求忠君父之至仁忠孝一原并行不悖臣不佞戒谨持循惟恐先坠徃嵗叨当事任服在戎行偕同气以率先冐万死而不顾捐躯戡难效命守封是以孝事君之充也陛下昭示显优崇宠数使为人子者感恩为人亲者知劝矣臣昨于草土被命起家勉从权制今释位去官已追服居庐乞从彛制又不许再上防命提举洞霄宫不拜淳祐四年授同知枢宻院事疏奏今天下之事其大者有防天下之才其可用者有防从其大者而讲明之疏其可用者而任使之有勇畧者治兵有心计者治财寛厚者任牧养刚正者任风宪为官择人不为人择官用之既当任之既乆然后可以责其成效又乞亟与宰臣讲求规画凡有关于宗社安危治乱之大计者条具以闻审其所先后缓急以图筹防则治功可成外患不足畏又乞剏游击军三万人以防江诏从之拜知枢宻院事兼叅知政事又特授枢宻院兼叅知政事督视江淮京西湖北军马封长沙郡公寻知建康府行宫留守江东安抚使九年特授光禄大夫右丞相兼枢宻使封信国公四上表力辞言者以宰相须用读书人罢为观文殿学士充醴泉观使兼侍读仍奉朝请寻判潭州湖南安抚使加特进寳祐二年宣抚广西三年改镇荆州城荆门及郢州改授湖南路安抚使判潭州再辞依旧职醴泉观使五年进少保寕逺军节度使进封魏国公醴泉观使四辞免开庆元年判庆元府沿海置制使寻授沿江江东宣抚使又授江东西宣抚使节制调遣饶信袁临江抚吉隆兴官军兵民访问百姓疾苦罢行黜陟并许便冝从事景定元年授両淮宣抚使判州进封鲁国公寻奉祠咸淳元年加少傅二年乞致仕特授少师武安军节度使进封冀国公舟次小孤山卒年八十一是夕五洲星陨如箕赠太傅諡忠靖
　　范字武仲少从父军中嘉定十三年尝与弟葵殱金人于髙头十四年出师唐邓范与葵监军孟宗政时知枣阳惮于供亿使人问曰金人在蕲黄而君攻唐邓何也范曰不然彻襄阳之偹以救蕲黄则唐邓必将蹑吾后且蕲黄之防正鋭曷若先捣唐邓以示有余唐邓应我之不暇则吾圉不守而自固敌在蕲黄师日以老然后回师蹙之可胜敌而无后患又败金人于天长与弟葵俱授制置安抚司内机事具葵十五年丁父忧起复直秘阁通判州十六年为军器监丞以直秘阁知光州十七年入为知大宗正丞刑部侍郎试将作监兼权知镇江府进直徽猷阁知州淮东安抚副使刘全王文信二军老防留杨州范欲修军政惧其徒漏泄兵机乃时餽劳二家既大喜范即遣徐晞稷书令教二人挈家归楚二人从之范后赉以遣有孙海者其众亦八百范并请抽还楚州又请剏马军三千招游手之强壮者及籍牢城重役人充之别籍民为半年兵春夏在田秋冬教阅官免建砦而私不废农彭义斌使统领张士顕见范请合谋讨李全范告于制置使赵善湘曰以义斌蹙全如山压卵然必请而后讨者知有朝廷也失此不右而右凶徒则权纲觧纽矣万一义斌无朝命而成大勲是又唐藩镇之事非计之得也莫若移州増戍之兵徃盱眙而四縂管兵各留半以偹金人余皆起发择一能将统之命摘淮西精鋭万人与防于楚州出许浦海道五十艘入淮以防贼归路宻约义斌自北攻之事无不济四縂管权位相侔刘琸虽得其欢心而不能制其死命如用琸须令亲履行阵指踪四人不可止坐筹惟幄也不报范又曰国家讨贼则自此中兴否则自此不振若朝廷不欲张皇则范乃提刑职在捕盗但令范以本路兵措置楚州塩贼范当调时青张恵两军之半及其船数百径薄楚城以遏贼路调夏全万成进之半据涟海而守之又移扬州之戌以戌盱眙然得亲提精鋭雄胜强勇等就时青于城外示贼以形势谕贼以祸福贼必自降若犹拒守则南北军民杂处必有内应者矣别约义斌攻之于北山阳下则进驻涟海以应之抚归附家属以离其党不出半月此贼必亡若是则不调许浦水军但得赵葵三千人亦足矣若朝廷惮费则全有豫买军需钱二十万在真州且涟楚积聚多自足用丞相史弥逺报范书令谕四縂管各享安靖之福范所遣计议官闻之曰但恐祸根转深不能安靖尔各挥涕归防全且至范又献书曰抚防不发事已无及令逆全不得志于义斌而复虑四総管应之归据旧巢其谋必急然蹙之于防败之余者易圗之于休息之后者难矧事机既变局面不同若庙筭果定不欲出教令但得宻赐指授范一切伏藏不动只约义斌使自彼攻其所必救则机防在我而前日之防可用矣还报戒范无出位专兵范乃为书谢庙堂且决之曰今上自一人下至公卿百执事又下至士民军吏无不知祸贼之必反虽先生之心亦自知其必反也众人知之则言之先生知而独不言不言诚是也内无卧薪尝胆之志外无战胜攻取之偹先生隠忍不言而徐思所以制之此庙谟所以为髙也然以定抚责之晞稷而以镇守责之范责晞稷者函人之事也责范者矢人之事也既责范以惟恐不伤人之事又禁其为伤人之痛恶其为伤人之言何哉其祸贼见范为备则必忌而不得以肆其奸他日必将指范为首祸激变之人刼朝廷以去范先生始未之信也左右曰可卿大夫曰可先生必将曰是何惜一赵范而不以纾祸哉必将范以授贼而范遂为宋晁错虽然使以范授贼果足以纾国祸范死何害哉欲望矜怜别与闲慢差遣弥逺得书为之动心二年春奉祠三年知安庆府未行改知池州继兼江东提举常平弥逺访将材于葵葵以范对进范直敷文阁淮东提防刑狱兼知滁州范曰弟而荐兄不顺以母老辞乃上书弥逺曰淮东之事日异月新然有淮则有江无淮则长江以北港汊芦苇之处敌人皆可潜师以济江面数千里何从而防哉今或谓巽辞厚惠可以防贼而不知防彼欵兵之计或谓敛兵退屯可以缓贼而不知成彼深入之谋或欲行青野以婴城或欲聚乌合而浪战或以贼词之乍顺乍逆而为喜惧或以贼兵之乍进乍退而为寛皆失策也失防则失淮失淮则失江而其失有不可胜讳者矣夫有遏防之兵有游击之兵有讨贼之兵今寳应之逼山阳天长之逼盱眙须各増戍兵万人遣良将统之贼来则坚壁以推其锋不来则耀武以压其境而又观衅伺隙时遣偏师掩其不偹以示敢战使虽欲深入而畏吾之捣其虚此遏防之兵也盱眙之防素无储蓄金人亦无以养之不过分兵掳掠而食当量分精兵授以勇校募土豪出竒设伏以勦杀之此游击之兵也维金陵合肥各聚二三万人人物必精将校必勇器械必利教阅必熟纪律必严赏罚必功其心术念虑必人人思亲其上而死其长信能行此半年而可以强国一年而可以讨贼矣贼既不能深入掳掠复无所获而又懐见讨之恐则必反而求瞻于金金无余力及此则必怨之怒之吾于是可以嫁祸于金人矣或谓州不可屯重兵恐连敌祸是不然州者国之北门一以统淮一以蔽江一以守运河岂可无偹哉善守者敌不知所攻今若设寳应天长二屯以扼其冲复重二三帅阃以张吾势敌将不知所攻而敢犯我州哉朝廷乃召范禀议复令知池州绍定元年试将作监知镇江府三年丁母忧求觧官不许起复直徽猷阁淮东安抚副使寻转右文殿修撰赐章服金不得卒哭已复视事又为书告庙堂请罢调停之议一请檄沿江制置司调王明本军驻防兴港以扼防州下江之防径一请檄射阳湖人为兵屯其半髙邮以制贼后屯其半州以扼贼前一请速调淮西兵合滁阳六合诸军围救江面朝防乃许范刺射阳湖兵毋过二万人就听节制范又遗善湘书曰今日与宗社同休戚者在内惟丞相在外惟制使与范及范弟葵耳贼若得志此四家必无存理于是讨贼之谋遂决遂戮全进范兵部侍郎淮东安抚使兼知州兼江淮制置司叅谋官以次复淮东加吏部侍郎进工部尚书沿江制置副使权移司兼知黄州寻兼淮西制置副使未防为両淮制置使节制廵邉军马仍兼沿江制置副使又进端明殿学士京河闗陕宣抚使知开封府东京留守兼江淮制置使入洛之师大溃乃授京湖安抚制置使兼知襄阳府范至则倚王旻樊文彬李伯渊黄国弼数人为腹心朝夕酣狎了无上下之序民讼邉防一切废弛属南北军将交争范失于抚御于是北军王旻内叛李伯渊继之焚襄阳北去南军大将李虎不救焚不定变乃因之刼掠城中官民尚四万七千有竒钱粮在仓库者无虑三十万弓矢器械二十有四库皆为敌有盖自岳飞収复百三十年生聚繁庶城髙池深甲于西陲一旦灰烬祸至惨也言者劾范降三官落职依旧制置使寻奉祠以言罢论者未已再降両官送建寕府居住嘉熈三年叙复官职与宫观四年知静江府后卒于家
　　谢方叔字徳方威州人嘉定十六年进士厯官监察御史疏奏秉刚徳以囬上帝之心奋威断以回天下之势或者犹恐前习便佞之人有以私陛下之听而恱陛下之心则前日之畏者怠忧者喜虑者玩矣左右前后之人进忧危恐惧之言者是讷忠于上也进燕安逸乐之言者是不忠于上也凡有水旱盗贼之奏者必忠臣也有謟谀防蔽之言者必佞臣也陛下享玉食珍羞之奉当思両淮流莩转壑之可矜闻管钟鼓之声当思四蜀白骨如山之可念又言崇俭徳以契天理储人才以供天职恢逺畧以需天讨行仁政以答天意帝恱差知衡州除宗正少卿又除太常少卿兼国史编修实録检讨时刘汉弼杜范徐元杰相继死方叔言元杰之死陛下既为命官鞫狱立赏捕奸罪人未得忠寃未伸陛下苟不始终主持将恐纪纲扫地而国无以为国矣迁殿中侍御史进对言操存本于方寸治乱系于天下人主宅如法宫蠖濩之邃朝夕亲近者左右近习承意伺防之徒徃徃觇上之所好不过保恩宠希货利而已而防防之中或有游扬之说潜伏而莫之觉防防杜渐实以是以主之又言今日为両淮谋者有五一曰明间谍二曰修马政三曰营山水砦四曰经理近城之方田五曰加重遏絶游骑及救夺掳掠之赏罸请行限田请録朱熹门人胡安定吕焘蔡谟诏皆从之权刑部侍郎兼权给事中升兼侍讲正授刑部郎中权国史编修实録检讨拜端明殿学士签书枢宻院事叅知政事淳祐九年拜叅知政事封永康郡侯十一年特授知枢宻院事兼叅知政事寻拜左丞相兼枢宻使进封惠国公劝帝以爱身育徳属监察御史洪天锡论宦者卢元升董宋臣疏留中不下大宗正寺丞赵崇璠移书方叔云阉寺骄恣特甚宰执不闻正救台諌不敢谁何一新入孤立之察官乃锐意出身攻之此岂易得哉侧耳数日寂无所闻公议不责偹他人责偹宰相不然仓卒出御笔某人授少卿亦必无可遏之势矣丞相不可谓非我责也丞相得君最深名位已极傥言之胜宗社頼之言之不胜则去去则诸君必不容不争是胜亦胜负亦胜况未必去耶方叔得书有赧色翼日果得御笔授天锡大理少卿而天锡去国于是太学生池元坚太常寺丞赵崇洁左史李昻英皆论击升宋臣而防者又曰天锡之论方叔意也及天锡之去亦曰方叔意也方叔上疏自觧于是监察御史朱应元论方叔罢相既罢允升宋臣犹以为未快厚赂太学生林自飬上书力诋天锡方叔且曰乞诛方叔使天下明知宰相台諌之去出自独断于内侍初无与焉书既上学舍恶自飬党奸相与鸣鼓攻之上书以声其罪授方叔观文殿大学士提举洞霄宫复以监察御史李衢両劾褫职罢祠后依旧职与祠起居郎召泽中书舍人林存劾罢监察御史章士元请更与降削窜广南景定二年请致仕乃叙复官职度宗即位方叔以一琴一鹤金丹一粒来进丞相贾似道恐其希望讽权右司郎官卢越左司諌赵顺孙给事中冯梦得右正言黄镛相继请夺方叔官职封爵制置使吕文徳愿以已官赎其罪咸淳七年诏叙复致仕八年卒特赠少师方叔在相位子弟干政若防余玠之类是也














　　钦定续通志卷四百八
　　钦定四库全书
　　钦定续通志卷四百九
　　列传
　　宋【一百十三】
　　呉潜　　　　程元凤　　　江万里
　　王爚　　　　章鉴　　　　陈宜中
　　文天祥
　　呉潜字毅夫宣州宁国人秘阁修撰柔胜之季子嘉定十年进士第一授承德郎签镇东军节度判官改迁广德军判官丁父忧服除授秘书省正字迁校书郎添差通判嘉兴府权发遣嘉兴府事转朝散郎尚书金部员外郎绍定四年迁尚右郎官都城大火潜上疏论致灾之由愿陛下斋戒修省恐惧对越阉官之窃弄威福者勿亲女宠之根萌祸患者勿眤以暗室屋漏为尊严之区以恒舞酣歌为乱亡之宅庶几天意可囘天灾可息又言重地要区当豫畜人才以备患又贻书丞相史弥远论事一曰格君心二曰节奉给三曰赈恤都民四曰用老成亷洁之人五曰用良将以御外患六曰革吏弊以新治道授直寳章阁改吏部员外郎迁太府少卿淮西总领又告执政论用兵复河南不可轻易兵事一开调度寖广百姓狼狈何所取资自后兴师入洛溃败失亡潜之言卒验迁大府卿兼权沿江制置知建康府江东安抚留守上疏论保蜀之方防襄之策防襄之筭备海之宜进取有甚难者三事端平元年诏求直言潜所陈九事一曰顾天命以新立国之意二曰植国本以广传家之庆三曰笃人伦以为纲常之宗主四曰正学术以还斯文之气脉五曰广畜人才以待乏絶六曰实恤民力以致寛舒七曰边事当鉴前辙以图新功八曰楮币当权新制以解后忧九曰贼盗当探祸端而图要策以直论忤时相罢奉千秋鸿禧祠改秘阁修撰权江西转运副使兼知隆兴府主管江西安抚司擢太常少卿奏造斛斗输诸郡租寛恤人戸培植根本凡十五事进右文殿修撰集英殿修撰枢密都承防督府参谋官兼知太平州五辞不允又言和战成败大计宜急救襄阳等事贻书执政论京西既失当招收京淮丁壮为精兵以保江西权工部侍郎知江州辞不赴请养宗子以系国本以镇人心改权兵部侍郎兼检正论士大夫私意之弊以为襄汉溃决兴沔破亡两淮俶扰三川陷没欲望陛下念大业将倾士习已坏以静专察郡情以刚明消众慝警于有位各励至公毋以术数相高而以事功相勉毋以阴谋相讦而以识见相先协谋并知戮力一心则危者尚可安而衰证尚可起也又请分路取士以收淮襄之人物试工部侍郎知庆元府兼沿海制置使改知平江府条具财计凋敝本末以寛郡民与转运使王埜争论利害授寳谟阁待制提举太平兴国宫改玉隆万夀宫试戸部侍郎淮东总领兼知镇江府言边储防御等十有五事改寳谟阁直学士权兵部尚书浙西制置使申论防拓江海团结措置等事进工部尚书改吏部尚书兼知临安府乃论艰屯塞困之时非反身修德无以求亨通之理乞遴选近族以系人望而俟太子之生帝嘉纳以台臣徐荣叟论列提举南京鸿庆宫遂请致仕母忧服除转中大夫试兵部尚书改端明殿学士签书枢密院事进封金陵郡侯以亢旱乞罢免改资政殿学士提举洞霄宫改知福州兼本路安抚使徙知绍兴府浙东安抚使召同知枢密院兼参知政事入对言国家之不能无弊犹人之不能无病愿陛下笃任元老为医师博采众益为医工使臣辈得効牛溲马勃之助不辱陛下知人之明淳祐十一年入为参知政事拜右丞相兼枢密使明年以水灾乞解机政以观文殿大学士提举洞霄宫又四年授沿海制置大使判庆元府至官条具军民久远之计告于政府奏皆行之以久任丐祠且累章乞归田里进封庆国公判宁国府还家以醴泉观使兼侍读召入对论畏天命结民心进贤才通下情帝嘉纳拜特进左丞相进封庆国公奏乞令在朝之臣各陈所见以决处置之宜改封许国公元兵渡江攻鄂州别将由大理下交阯破广西湖南诸郡潜奏今鄂渚被兵湖南扰动推原祸根良由近年奸臣憸士设为虚议迷国误军其祸一二年而愈酷附和逢迎媕阿谄媚积至于大不靖臣年将七十捐躯致命所不敢辞深所痛者臣交任之日上流之兵已逾黄汉广右之兵已蹈賔桞谓臣坏天下之事亦何哀已又论国家安危治乱之原盖自近年公道晦蚀私意横流仁贤空虚名节丧败忠嘉絶响谀佞成风天怒人怨稔成兵戈之祸积为宗社之忧章鉴高铸尝与丁大全同官倾心附丽躐跻要途萧泰来等羣小噂沓国事日非浸滛至于今日陛下毋使小人翕聚以贻善类之祸沈炎实赵与筹之腹心爪牙而任台臣甘为之搏击奸党盘据血脉贯穿以欺陛下致危乱者皆此等小人为之又乞令大全致仕炎等与祠高铸覉管州军不报属将立度宗为太子潜密奏云臣无弥远之材忠王无陛下之福帝怒潜卒以炎论劾落职命下中书舍人洪芹缴还词头不报谪建昌军寻徙潮州责授化州团练使循州安置潜预知死日语人曰吾将逝矣夜必雷风大作已而果然四鼓开霁撰遗表作诗颂端坐而逝时景定三年五月也循人闻之咨嗟悲恸德祐元年追复元官仍还执政恩数明年以太府卿栁岳请赠諡特赠少师
　　程元凤字申甫徽州人绍定元年进士调江陵府教授端平元年差江西转运使干办公事淳祐元年迁礼兵二部架阁父忧服阕迁宗学博士以诗礼讲荣王府旁讽曲谕随时规正多所禆益王亦倾心敬听轮对极论世运剥复之机及人主所当法天者理宗览之曰有古遗直风六年进秘书丞兼权刑部郎官七年兼权右司郎官迁著作郎仍权右司郎官轮对指陈时病尤激切当国者以为厉已匈外知饶州郡初罹水灾元凤访民疾苦夙夜究心修城堞置义阡寛诛求察诬证进江淮荆浙福建广南都大提防坑冶仍兼知饶州冶司岁有冬夏帐银悉举以补郡积年诸税敛之不足者芝生治所众以治行之致元凤曰五谷熟则民防惠此不足异也召奏事辞不允迁右曹郎官疏言实学实政国本人才吏治生民财计兵威八事寻兼右司郎官拜监察御史丞相郑清之久专国柄老不任事台官潘凯呉燧合章论列清之不悦改迁之二人不拜命去元凤上疏斥清之罪其言明白正大凯燧得召还有事于明堂元凤疏言祈天以实不以文又言边备为当申儆军实以起积玩之势及言滥刑之弊十二年拜右正言兼侍讲以祖讳辞诏权以右补阙系衔余晦以从父天锡恃恩妄作三学诸生伏阙上书白其罪状司业蔡抗又力言之元凤数其罪劾之奏上以晦为大理少卿抗为宗正少卿元凤又上疏留抗而黜晦以安士心乃命抗仍兼司业晦予郡升殿中侍御史京城灾疏言辍土木无益之役以济暴露之民移缁流泛滥之恩以给颠沛之众务行寛大之政固结亿兆之心旁招俊乂而私眤无滥及之恩屏去奸私而贪黩无覆出之患谨便嬖之防而不使之弄权抑恩泽之请而不至于无节言多剀切寳祐元年兼侍读迁侍御史言法孝宗八事荐名士二十余人进尚书吏部侍郎亟辞出闗不允有事于南郊元凤为执绥官答问多所开陈帝因欲幸西太乙宫力谏止之三年迁权工部尚书力求补外特授端明殿学士同签书枢密院事签事枢密院事兼权参知政事进参知政事寻进拜右丞相兼枢密使进封新安郡公力辞御笔勉谕犹周囘累日而后治事疏奏正心待臣进贤爱民备边守法谨微审令八事髙孝光宁四朝国史未就奏转任尤焴领其事纂修成之防丁大全谋夺相位元凤力辞授观文殿大学士判福州福建安抚使又力辞依前职提举洞霄宫开庆兵兴上手疏收人心重赏罚团结民兵数事俄起判平江府兼淮浙运使四上章乞免三年御笔趣行奏免修明局米五万石拜特进依前职充醴泉观兼侍读度宗即位进少保咸淳三年拜少傅右丞相兼枢密使进封吉国公以言罢依旧少保观文殿大学士醴泉观使乞致仕不许四年罢观使以守少保观文殿大学士致仕卒遗表闻特赠少师元鳯之在政府也一契家子求贰令元凤谢之曰除授须由资其人累请不许乃以先世为言元凤曰先公畴昔相荐者以某粗知恬退故也今子所求躐次岂先大夫意哉矧以国家官爵报私恩某所不敢有尝遭元凤论列者其后见其可用更荐防之每曰前日之弹劾成其才也今日之擢用尽其才也
  </div>
  <div class="pagination">
   <a href="钦定续通志_page215.html">
    上一页
   </a>
   <span>
    ...
   </span>
   <a href="钦定续通志_page211.html">
    211
   </a>
   <a href="钦定续通志_page212.html">
    212
   </a>
   <a href="钦定续通志_page213.html">
    213
   </a>
   <a href="钦定续通志_page214.html">
    214
   </a>
   <a href="钦定续通志_page215.html">
    215
   </a>
   <span class="current-page">
    216
   </span>
   <a href="钦定续通志_page217.html">
    217
   </a>
   <a href="钦定续通志_page218.html">
    218
   </a>
   <a href="钦定续通志_page219.html">
    219
   </a>
   <a href="钦定续通志_page220.html">
    220
   </a>
   <a href="钦定续通志_page221.html">
    221
   </a>
   <span>
    ...
   </span>
   <a href="钦定续通志_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
