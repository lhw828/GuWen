<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1051 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1051 页/共 1860 页
  </h1>
  <div class="content">
   ○又谕、前经降旨。将各直省应徵漕米。普蠲一年。本年轮免江苏一省。昨据尚书嵇璜奏、请按照府分。匀作两年蠲免。业经户部议驳。旋据高晋明德会奏、请将各州县额漕。本年先蠲一半。其余一半。俟明年再蠲。复经该部以高晋等。身任其地。自就该省实在情形筹办。当经议覆准行。在伊等通融调剂。原为地方米石均平。及货物流通起见。但当此闿泽覃敷。自应筹酌万全。以期妥协。高晋等所奏各州县概免一半之处。虽通行出示晓谕。而僻壤穷乡。势难家喻户晓。江苏粮额。甲于他省。条目繁多。既易滋混淆。且恐不肖吏胥。因缘为奸。不无高下其手。影射侵渔之弊。转不如间府分免。尤为妥善。著高晋。明德等。将该省漕粮。通盘筹画。按额适均。统计本年应免若干府。次年应免若干府。使界限犁然。蠹役无由滋弊。输将者既易于遵循。蠲免者更普沾实惠。而于裕食便民之道。亦均有裨益。该督等迅速悉心定议。一面奏闻。一面通行各属。实力办理。以副朕筹咨民隐之至意。该部遵谕速行　　

○谕军机大臣等、阿思哈题参署杞县知县蔡淮英。藉端派累。任意滋扰一本。业经降旨将蔡淮英革职究拟。并将该抚交部议叙。传谕各督抚。一体实力稽察矣。蔡淮英借办公名色。侵渔无忌。殊属可恶。著阿思哈即速提齐犯证。逐一严讯确情。按律定拟。即行专摺奏闻　　

○以故镇国将军谦德弟顺德、照例袭封奉恩将军　　

○辛亥。谕军机大臣等、据明瑞等奏、前此各路打仗兵丁内。被贼冲散。因而逃匿者。正复不少。现在通饬严拏等语。兵丁等身列戎行。敢于散乱逃亡。理宜严缉重惩。用申军律。但前此调度乖张。酿成恇怯积习。皆由杨应琚贻误所致。绿营提镇。如李时升等。尚尔望风退缩。又何有于部曲之兵。且即此等逃兵而论。其中情罪亦自不同。如其人实率先倡导。鼓煽众人。其罪万难宽贷者。自应详讯明确。将为首一二人即正刑章。以示炯戒。若其余附和同行。人数众多。且与甘心首祸者。究属有间。明瑞等。可悉遵前旨。毋庸过事吹求。俾伊等知此案之处治从宽。特因将领等。行军毫无部伍之故。并非欲为失律之徒。曲加矜宥。则于军纪人心。均为允协。将此传谕明瑞。并鄂宁知之　　

○又谕、据鄂宁奏称、拟于六月初三日。回至省城。办理一切事件。所见甚是。现在去进兵之期。时日尚远。明瑞又已抵永昌。省城所有待理之事。鄂宁正可乘时筹办。惟秋冬之交。大兵即当进发。明瑞既统兵深入。所有接济馈饷。运送军装。乃鄂宁之专责。非前往永昌。悉心调度。未免呼应不灵。鄂宁可约计于进兵之前。自赴永昌。与明瑞面商一切。军行后。即在彼驻劄办理。俾得声息联络。以资接应。尤为妥协。将此传谕鄂宁及明瑞知之　　

○旌表守正捐躯之贵州仁怀县民张世虞妻杨氏　　

○壬子。谕曰、永泰年已七旬。著来京另行补用江宁布政使员缺。著卓尔岱补授　　

○谕军机大臣等、本日阅高晋奏、江苏安徽武职。拏获寻常逃犯一摺。例应年终汇奏之件。何至延隔半年。始行奏到。该省距京既非辽远。且系循例分别年限等第。其事亦非难办。高晋竟尔疎懈若此。是其平日毫无整顿。沾染废弛积习。已可概见。高晋著传旨申饬　　

○又谕、据工部奏、各省衙署仓库等项。以及大小船只。遇有迁移裁汰各员。估变旧料。银数短少。一经照驳。即称历年久远。曹□少朽破损。不能再有增加。请照工部承修工程之例。分别奏报。其盛京等处。木植变价。亦令据实确估一摺。所奏甚是。谕令准行矣。各处廨宇等项。原为改设迁移。因而变估。并非实系年久朽坏。不堪居住者可比。何得藉词曹□少烂。遽思减值。至于船只。既可以资乘坐。岂有一经减汰。即至朽腐无用。竟不及原估数十分之一二。况木植既经改拆。尤宜速为变售。以收实用。更不应听其滞积多年。日益朽蠹。即此可见外省因循玩忽陋习。而承办之员。得藉端朦混。希图侵蚀。俱未可定。著传谕各督抚。嗣后承办一应房屋船只。均照工部此次奏定之例。分别办理。其应变物料。俱随时估变。毋得任意迁延。即数在二百两以下者。除按次报部外。仍于年终汇奏一次。俾经手官员。知事关入告。自不敢仍前延缓滋弊。可于奏事之便。将此传谕知之　　

○又谕、据方世俊奏称、准定长咨。续派赴滇官兵。需马较多。所有兵丁跟役等。俱添雇竹兜乘坐等语。兵丁乘坐竹兜。已属非体。至跟役人等。亦令一体乘坐。以舆台下贱之人。而令良民舁送。实属骇人观听。前据定长节次奏到。经降旨申饬。并将伊交部严加议处。并传谕经过地方各督抚。通行饬禁。方世俊具奏时。想尚未接奉前旨。著再传谕该抚。务遵前谕。不可效尤。致启兵役骄惰之渐。并将第几起官兵。跟役内。曾坐竹兜者若干人。领兵佐领系属何员。其官员内亦有乘坐者否。一并详悉查明。据实覆奏。毋得稍有徇饰　　

○河南巡抚阿思哈奏、豫省为发往云南官兵所由孔道。势不得不雇用民车。或恐胥吏滥行科派。不无累及闾阎。莫若垫银代办。仿照委员购备河工料物之例。豫借司库闲款。发给各台承办大员。凡各属民车到站。按日分别给价。至差竣日止。仍饬各道府层层稽查。务使情弊肃清。所有借项。另筹归款。得旨、所办甚好。具见实心。已将汝议叙矣　　

○癸丑。谕军机大臣等、御史纪复亨奏、贵州省差派苗人。竟有扣克发价。遇事鞭笞等弊。请饬该抚严加查察一摺。向来地方官办差。多系假手吏胥。此种情弊。在在不免。现在军行所过。该省正当孔道。苗人等既与民人一体服勤趋事。正宜加意体察。使劳逸适均。以示优恤。著传谕鄂宝。令其实力稽查。如例用正夫者。不得冒销夫价。暗用苗人更替。其例应派苗人者。亦毋许短发价值。至私行鞭责。及勒令多送下站等弊。一经查出。即从重惩治。其失察官员。亦分别参处。俾边徼苗氓。不致稍滋扰累。可将此传谕知之　　

○两广总督李侍尧奏、臣遵旨筹办协济滇省马匹。查广西营马。额止一千四百八十九匹。当即酌拨一千匹。迅速解往。计八月可到永昌。惟是军营马匹。最关紧要。若于东省附近粤西营分。酌量抽拨。尚可得七八百匹。现饬各营加意餧养。如滇省尚有需马之处。十月间即可解到无误。得旨、好。即宜办解　　

○甲寅。上诣畅春园。问皇太后安　　

○军机大臣等议奏、伊犁将军阿桂等奏称、回部向在准噶尔时。本不与哈萨克交通贸易惟与布噜特。安集延。互易马畜。嗣因伊犁。雅尔驻劄大兵距内地较远。马匹解往需时。是以令向哈萨克互易马匹。且念回众归诚生计不无拮据。因准其一律贸易。今询之伊等即不与哈萨克通商。惟向布噜特。安集延。贸易。马匹亦不致缺短。于生计亦无妨碍请嗣后各分处所。回众于布噜特、安集延、霍罕、等部贸易。伊犁、雅尔、与哈萨克贸易。两得其便。并先行晓谕布噜特、安集延、于贸易时。酌派头目约束。勿令滋事。回民前往。给与执照。若不往原定处所。辄敢越境谋利者。将牲畜一半入官示罚。应如所请。从之　　

○刑部等部奏、直隶南皮县知县程如震。短发地价。拟发往乌噜木齐当差。其该管知府金文淳。请照例降调。得旨、依议。金文淳曾经身获重谴。加恩录用。自复任知府以来。并未见其实心任事。今于程如震短发地价一案。又复漫无觉察。仅予降调。不足以示惩儆。金文淳著革职。发往军台效力赎罪　　

○山东巡抚崔应阶奏、查九河故道。徒骇一支。由沾化县入海。向来运河异涨。每资宣洩。今地形转高。河身窄曲。一时难议兴挑。勘有旧河漫口。河形径二十五里。南高北低。地势顺利。于此间挑挖支河。俾两道分洩。归海较速。兹于四月兴工。计河长四千三百余丈。岸宽二十丈。及四五十丈不等。今河身挖宽五丈五尺。至十一丈不等。深五六七尺不等。两岸俱筑新堤。于五月内一律工竣。报闻　　

○乙卯。遣官祭火神庙　　

○湖广总督定长奏、荆门州地处环山。于王月二十四日。大雨之后。夜半发蛟。将北关外桥座冲坍。带损临河民房。并淹毙人口。当饬布政使等。亲往查勘。半日间水即消退。田禾并无伤损。所坍民房。给赀修葺。并分别赈恤。是日往滇第十起官兵。适至该州关外。水发时。各兵所住之房。皆在高埠。并无妨碍。桥座虽经冲断。当经扎筏。以渡官兵。照常按程前进。报闻　　

○丙辰。上诣畅春园、问皇太后安　　

○还宫　　

○旌表守正捐躯之江西新喻县民段高十妻胡氏　　

○丁巳。上御太和殿视朝。文武升转各官谢恩　　

○幸圆明园　　

○戊午。旌表守正捐躯之河南息县民张作正妻王氏　　

○福建同安县民陈表妻杨氏　　

○己未。上诣畅春园、问皇太后安　　

○谕军机大臣等、户部查议、明山题覆潼关厅盘验茶引。酌留书役纸劄蓝红银两一案。该抚从前奏请裁革。今复题请仍听商众供给。辗转变更。漫无定见。应令查明覆奏等语。已降旨如详行矣。此案前此既经该抚奏请裁汰。并将历任各员。分别降革。所得陋规。按数追缴。继复咨部令官为捐办。今又称必须之项。照旧仍令商人出给。事关题定章程。何以前后游移。自相矛盾若此。著传谕明山。即将办理互异情由。明白回奏　　

○庚申。谕军机大臣等、据宋邦绥奏、陆川县讼棍陈光昇之子陈应通。图刺该县知县。致伤书役等五人。内谢谛兴。因伤身死一案。已据法司核覆定罪。降旨依拟正法。此等逆恶凶徒。谋刺本管官。情罪重大。非寻常斗很伤人可比。在陈应通私挟屠刀。直前行刺。犯上横行。其罪固无可逭。而伊父陈光昇。以积年讼棍。令子赴县寻衅。其为目无三尺。更无待言。律以积恶逞凶。明正显戮。情法庶为平允。宋邦绥办理重案。未免意存姑息。有拘牵失当之处。嗣后当自知警省。遇关系重大案件。务执法重惩。以副弼教协中之义。至该县书役等。力为救护。各受重伤。尚属能知大义。不独谢谛兴因伤殒命。情堪悯恻。该县自应破格赏恤。即其余受伤之役。该县亦当一体从优加赏。以示奖励。将此传谕宋邦绥知之　　

○辛酉。上御勤政殿听政　　

○谕、朕恭阅实录内。所载海澄公黄芳度。阖门殉节。忠荩可嘉。业经准袭公爵十二次。以酬义烈。因思绿旗世职。向无承袭罔替之条。但如黄芳度之捐躯授命。大义炳然。自应破格施恩。赏延于世。以昭褒忠盛典。至如征剿吴逆时。将军张勇、赵良栋、王进宝、平定噶尔丹时。提督孙思克诸人。并各懋建勋庸。昭垂史册。其承袭世职亦当一体加恩。予以罔替。又如提督陈福。于王辅臣之乱。勤劳阃寄。被贼暗戕。及近日剿平回部时。提督豆赋。总兵高天喜等。虽不如张勇等之勋劳茂著。然均能奋勇疆场。抒丹效命。皆宜厚予恩恤。用慰忠魂。其袭次满时。俱著照八旗之例。赏给恩骑尉。俾其子孙得资以上进。永远承恩。世食忠贞之报。此外有似此等。应行分别加以优恤者。著军机大臣。会同该部详悉查明具奏。候朕再降谕旨。国家承平百余年。中外一统。满洲汉人。皆我臣仆。朕亦从不肯稍分畛域。绿旗将弁中。果有荩诚为国。克奏肤功者。自应录叙从优。恩施后裔。若其身历戎行。而选软恇怯。偾事失机。如近日李时升、朱仑等之负恩误国。亦必明正典刑。俾师武臣力。知所儆戒。总之示惩示劝。一惟其人功罪所自取。而无所容心曲徇于其间所以昭信赏必罚之大经。皆于是乎在将此通谕中外知之　　

○又谕、据明瑞等查奏同知胡邦祐。解运军粮一闻提督退兵之信观望不前。虽与弃粮逃避者有间究属畏葸无能。现在监禁。恭候谕旨等语。胡邦祐著革职留于军营效力赎罪　　

○又谕曰、尹继善现在患病调理。病痊后尚须随往木兰。所有兵部事务著托恩多暂行兼署。俟尹继善回京时再行交与接管　　

○又谕曰、侍郎额尔景额、著驰驿前往云南。在参赞大臣上行走。著给与钦差大臣关防　　

○又谕曰、额尔景额、现在出差。刑部侍郎事务。著珠鲁讷兼署。珠鲁讷现署兵部事务。今期成额将次回京。即可交令接管　　

○谕军机大臣等、前据明瑞等奏、福灵安、王玉延、李全、虽俱染瘴。然不致为大患等语。今已时逾半月。福灵安等在永昌。作何调理并现在曾否就痊。此次奏事摺内。何以并未声明。著传谕该督。令其将近日情形。已未全愈之处。具摺奏闻　　

○又谕曰、明瑞等奏、筹办进兵各事宜。俱甚妥协。已于摺内批示矣。惟木邦乃进兵要路。距永昌尚千余里。为内地至阿瓦城。适中重地。必需大员统兵三数千驻劄。如从前西路用兵时。巴里坤驻办事大臣之例。则一应军务。自更易于策应。现已孙旨著侍郎额尔景额前往。在参赞大臣上行走。俟明瑞秋冬进剿时。鄂宁仍于永昌驻劄。额尔景额即在木邦驻劄。俾明瑞得以专力进攻。直捣贼巢。而军营一带。声势连络。于调度机宜。更为有益。所有应驻木邦兵丁。著明瑞酌量调拨。至所奏查办管粮官弁一摺。胡邦祐已著革职。留于军前效力赎罪。陈谟罪案。俟孙尔桂到京后。讯明再定。著一并传谕知之　　

○以库尔喀喇鸟苏办事大臣额尔德蒙额、为镶黄旗汉军副都统　　

○壬戌。上诣畅春园、问皇太后安　　

○谕军机大臣等、昨据明瑞等奏、沿边关隘甚多。在在驻兵防守。则兵力四分。适为敌饵。若秋冬大举深入。则贼匪必救护巢穴。不暇分兵他出等语。所见甚是。已于摺内批示。今木邦重地。已令额尔景额带兵驻劄。最为扼要。其余如九龙江、陇川、黑山门等。紧要处所。固宜简派精练。并力防守。至于边界延袤一千余里。隘口零星。原难概行备御。且将来我兵大振声威。直捣巢穴。贼匪等方将自救不暇。又何能四出滋扰。即间有游魂假息。窜入边隘。以为牵制大军之计。亦不过所属土司之地。当令其坚壁清野以待。彼亦何从肆其侵掠。转不必仆仆调拨。致分兵力。且如户腊撒等。沿边一带。本属土境地方。该处夷民。并非有盖藏积聚。变土难迁。即遇贼警。不难暂匿山箐。避其焚劫。原无庸屑屑为之顾计也。可将此传谕明瑞知之　　

○又谕、昨以木邦为永昌至阿瓦城适中重地。将来进兵时。声势宜于联络。已命侍郎额尔景额。为参赞大臣。前往驻劄。并传谕明瑞。选拨兵丁三数千。赴木邦驻守。计现在军营兵数。如派往京营劲旅。及调拨四川。贵州。标兵。并择滇兵之可用者。约共二万五千。此内如足敷拨驻木邦固属便宜。设或仅供将来征剿之用。则木邦所需防兵。尚须另为筹画。著明瑞即行妥协酌调。选拨马步兵三数千。随额尔景额往驻木邦。并于巴图鲁侍卫中。酌派十数人同往。以资差调策应。至额尔景额到彼。文移往返。动关紧要。已谕部给以钦差大臣关防。著将此一并传谕知之　　

○吏部议覆、前任两广总督杨应琚疏称。南海县民人李成瑞。运洋米入内地。出粜以济民食。请议叙给以九品顶戴。应如所请。从之　　

○是月。江南河道总督李宏奏、洪泽湖水盛旺。节次将清口东西坝。展宽五十八丈。以资宣洩。滋自四月中旬以来。仍见加长。高堰志桩。长至七尺八寸。山盱五滚坝。高出水面七寸。及一尺上下不等。应乘此五滚坝未过水之先将东坝再拆去八丈止留坝台十五丈。西坝拆去一丈。止留坝台十丈。清口东西坝。连前共展宽六十七丈。再黄河水势。交伏汛后。加长三尺八寸。徐城志桩长至八尺一寸。下游外河山安海防一带。因洪湖清水交会东注。水势盛大。臣前往各厅查勘。岸工均属稳固其间或有出水卑矮段落。当令扎枕围镶。以资抵御。各工存料。足备修防。现在水势平定。上游淮水亦渐次消退。报闻　　

○陕西布政使程焘奏、洛川县由凤栖过仙姑河二十里。即入大山。山南北约径百里。东西距亦相埒。宜君、中部、韩城、澄城、白水、诸邑。皆环其外。山中有泉。土性饶沃。方圆百里之内。不下数千顷。洛川小邑。民力未能广为垦种。现饬该县。于附近农民。广为招募。有认垦者。划明界址。给以执照。以杜私垦之弊。于成熟后。咨报定则。得旨嘉奖。


大清高宗法天隆运至诚先觉体元立极敷文奋武孝慈神圣纯皇帝实录卷之七百八十七　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十八　　

乾隆三十二年。丁亥秋。七月癸亥朔。享太庙。遣和亲王弘昼恭代行礼　　

○军机大臣等议覆陕甘总督吴达善奏称、嘉峪关外至哈密一路军台。系属新疆孔道。一切递送报函。暨商旅往来不绝该处安设台站。原由安西行走前督臣杨应琚奏称、自靖逆沙州至哈密。较靖逆历安西而至哈密。近一百六十里。系将多余里数。匀分于各站之中。以致人马往还均虞疲乏经臣逐站查勘丈量。沙州新路。较之安西旧路实远二百里有余。且沙州一带。水泉恶劣。戈壁山坡绵长。车辆易于竭蹙。不惟文报稽迟。即马匹亦多倒毙。实为官民往来之累。若由旧路至哈密。其长流水。黄芦冈二站。水草丰美即格子烟墩数站。间多戈壁而沿途挖有井泉味平可饮。兼之自安西以历靖逆。烟村相望。民户团居。尤属舆情所便。自宜循照前规将沙州台站。仍设安西。至杨应琚于红柳峡。设有拽运柴水车辆。本属苟且涂饰之计。今台站既议改移。其车辆亦裁。应如所请从之　　

○又议覆陕甘总督吴达善条奏、改复安西旧站。官兵应行事宜。一、哈密既有钦差驻劄又有通判佐杂足资料理现在移驻哈密之安西道无甚紧要应令仍回安西弹压。一、军站既设安西原路请照旧将安西营游击千总。改归靖逆。其靖逆营参将守备。仍归安西。至安西额兵八百名。除裁拨告驻外。该处差务繁多。势难敷用。查军站既移之后。踏实营已属僻壤。额兵三百名又沙州协额兵一千二百名。俱属过多。请于两处协营内。栽拨兵二百名。归足安西八百名原额。其千把外委。安西既有九员无庸另行派拨。一、新疆往来官员及入觐回目伯克等。向系肃州标镇。并沙州哈密二协营。各拴餧马一百匹。供应乘骑。今安西系适中之地。差程络绎。势必应接难周。该处并补足额兵八百名。共止存马二百余匹不敷拨遣。请于哈密协及巴里坤镇标营马内各酌抽十匹。归安西营应差。一、渊泉县丞。原系分防马莲井子。同派拨弁兵驻劄自改由新路。将县丞移驻渊泉。所拨官兵。亦即彻回今军站仍复旧路。应将该县丞仍驻马莲井子。每年派拨千总一员。兵三十名。与县丞互相稽查。一、安西一路。除现有墩台汛房塘兵外每站应行添建者。即将沙州新路木植。拆移修建。并每站派兵五名防守。再旧路各站房屋。坍塌无存者应一并将新路木植拆移建盖。均应如所请至该督所称安西营兵八百名应复旧额现除裁拨巴里坤。并告驻乌噜木齐。共二百八十五名外。止存五百一十五名。乃仅请于沙州。踏实两处共裁拨二百名补数与原额仍有未符应令该督覆查详晰。咨明兵部察核。从之
  </div>
  <div class="pagination">
   <a href="清实录乾隆朝实录_page1050.html">
    上一页
   </a>
   <span>
    ...
   </span>
   <a href="清实录乾隆朝实录_page1046.html">
    1046
   </a>
   <a href="清实录乾隆朝实录_page1047.html">
    1047
   </a>
   <a href="清实录乾隆朝实录_page1048.html">
    1048
   </a>
   <a href="清实录乾隆朝实录_page1049.html">
    1049
   </a>
   <a href="清实录乾隆朝实录_page1050.html">
    1050
   </a>
   <span class="current-page">
    1051
   </span>
   <a href="清实录乾隆朝实录_page1052.html">
    1052
   </a>
   <a href="清实录乾隆朝实录_page1053.html">
    1053
   </a>
   <a href="清实录乾隆朝实录_page1054.html">
    1054
   </a>
   <a href="清实录乾隆朝实录_page1055.html">
    1055
   </a>
   <a href="清实录乾隆朝实录_page1056.html">
    1056
   </a>
   <span>
    ...
   </span>
   <a href="清实录乾隆朝实录_page1052.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
