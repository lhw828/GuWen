<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 383 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 383 页/共 502 页
  </h1>
  <div class="content">
   ○丁酉。谕内阁、内阁奏、副本被窃、请饬查拏一摺。本月初八日。内阁副本库。有穵捐窗棂形迹。查看失去陈年副本数件。禁城之内。理宜严肃。岂容宵小肆行偷窃。著护军统领、严饬查拏窃犯。务获惩办。是日值班官兵。防守未能严密。著一并查明参奏。　　

○又谕、庆昀奏、总管等被讦。供多疑窦。牵涉历任都统等家人得赃。请交部讯办。并因奏稿已定。该原告等复呈请息讼摺片各一件。此案察哈尔牛羊群、委固山达鞥克济尔嘎勒等、呈控总管副总管、更改旧章。把持行私。牵涉历任都统副都统家人。并京城通事书吏人等得赃各款。经庆昀提讯。供词前后不符。恐有不实不尽。且既经该署都统拟定奏稿。何以复自称愧悔。请将前呈撤销息讼显有恃符情弊。著派灵桂、成琦、驰驿前往察哈尔、秉公查办。以成信谳。所有随带司员。著一并驰驿。　　

○谕军机大臣等、昨据和春奏、邓绍良大营被围。当谕令周天培、已抵甯国。即饬悉力应援。本日据胡兴仁奏、探闻邓绍良、于本月十二日接仗阵亡等语。览奏实深愤懑。甯国为江浙门户。邓绍良一军。既已败溃。恐朱承先、冯日坤等兵勇。不敷堵剿。周天培谅已驰抵甯国。如果邓绍良阵亡属实。著和春等一面驰奏。一面传旨将周天培署理浙江提督。令其督办甯国军务。迅将此股逆匪。痛加剿洗。毋令蔓延。邓绍良阵亡情形。俟奏到时。再行降旨赐恤。甯国郡城。是否尚保无虞。著该大臣等、迅速拨兵救援。将此由六百里谕令知之。　　

○又谕、德兴阿奏、拟俟筑定营垒、移攻六合、及缕陈需饷情形各等语。已寄谕英桂、照旧按月筹拨银三万两。解赴江北军营。并准该大臣所请。谕令何桂清、将江北各属本年漕粮变价。同应徵漕项银两。一并照旧充饷。并设法筹济军饷矣。六合增营之地。经该大臣亲往察看。此时朱承先、周天培各军。均因甯国紧要。不能移动。即著就所募新勇。并现有兵力。迅速拔营前进。督饬成明等、共捣六合。若俟营垒筑定。始行进兵。稽延时日。徒误事机。德兴阿等、偾军失利。不加严谴。正望其建功赎罪。傥再节节耽延。岂能当此重咎耶。将此由六百里谕令知之。　　

○又谕、德兴阿奏、留防江北兵勇。计需月饷甚多。及请将漕粮变价。解充军饷等语。江南留防江北兵勇二千六百余名。按照南岸饷数发给。计江北粮台月饷须添万余两之多。实恐不敷支应。著何桂清设法筹款接济。其本年江北各属漕粮。并著该督按照旧章变价。同应徵漕项银两。一并解归江北粮台充饷免拨他用。以济要需。将此由六百里谕令知之。　　

○又谕、袁甲三奏、通筹剿匪全局、请饬东豫合力会剿一摺。张宫等逆。聚踞怀凤、以达蒙亳。横亘千余里。遍地贼圩。来往自由。四路可通。袁甲三所统兵勇。本不甚多。加以留防各处。愈分愈单。豫东两省。虽各有防兵。而零星分布。无险可扼。现在剿捻各军。东驰西应。奔命不遑。不过应敌之兵。不能制贼死命。一经纷窜。兵力又为牵掣。于剿务全局。仍无把握。崇恩已派济东道黄良楷、督办曹济一带防堵。恒福已调拨兵勇。责成邱联恩扼要防守。筹防之地。距贼巢不过数十里及百余里不等。若能同时并进。偪近贼圩。必可得手。著恒福集成兵勇七八千人。统交邱联恩、格绷额等、督带。力图埽荡。昨据崇恩奏、贼窥济甯。已亲带兵勇。由济甯西南一带。相机剿办。前奏金乡等处匪徒。业经击退。何以又复北趋。是否有土匪从中句结。以致逆焰复张。著崇恩于防边兵勇内。照豫省之数筹拨。添派武职大员。会同黄良楷统带。由郓钜一带。节节进偪。所有东豫兵勇。均著进至永亳一带。与袁甲三合捣贼圩。以期埽穴捦渠。共殄丑类。第兵勇出境会剿。而本境亦不得不严加防守。仍须各就地方情形。斟酌办理。其吉林等处马队官兵。路过山东。暂准崇恩截留调遣。俟追剿出境。即归袁甲三军营。毋得久留。将此由六百里各谕令知之。　　

○又谕、本日据袁甲三奏、北窜股匪。经官兵追剿获胜。并通筹剿匪全局。请饬山东河南兵勇。趁此得力马队。迅速会剿各一摺。此窜股匪。乘虚奔突。因知东北一带各乡团。布置严防。绕窜东境之金嘉一路。昨据崇恩奏、捻逆苏添幅等、阑入东境。蔓延郓钜一带。窥伺济甯。已谕令催提关保一军。暂留调遣。如捻氛已远。即饬赴袁甲三军营。勿令久稽。现在捻势狓猖。济甯为东境要冲。尤宜力杜其北窜之路。著袁甲三先就现有兵勇。扼要截击。勿令蔓延东省。所有河南山东兵勇。本日已谕知恒福、崇恩、各就本境防兵派员统带。以剿为防。不得区分畛域。致令贼势蔓延。著袁甲三、即会同河南山东各抚派出各军。并力进剿。迅速埽荡贼圩。捣其巢穴。以保北路完善之区。将此由六百里谕令知之。　　

○又谕、本日据德兴阿奏、江北粮台。每月山西协济银三万两。历经如数解给。兵饷得以不致缺乏。乃近来两次。每月祇解银一万二千两。当此兵勇进剿。支发紧要倍常。设有缺误。所关非细。自系实在情形。英桂到任以来。于各省军饷应解之款。自应竭力筹济。著照旧将山西省每月协济江北军饷银三万两。按月如数筹解江北粮台。毋误要需。将此由五百里谕令知之。　　

○戊戌。上诣寿安宫西所、问如皇贵太妃安。　　

○谕内阁、前据胡兴仁奏、官卷中额不敷。请于广额内加中一名。当交礼部察核具奏。兹据奏称、该抚所请核与例意不符等语。浙江省本科应试官生。仅止二十五名。以每二十名取中一名核计。其零数尚不及半。所缺之额。例应以民卷补中。且该省所加中额五名。均系永远定额。若拨入官卷加中。恐此后相沿。竟为官卷定额。殊觉过优。傥各省纷纷援案声请。不足以示限制。惟浙江省现已揭晓。如已由官卷加中。其中式举人。著毋庸扣除。嗣后不得援以为例。此后捐输军饷。加广中额省分。亦不得援照办理。所有违例奏请之浙江巡抚胡兴仁并该省正考官宝鋆、副考官马佩瑶、均著交部议处。　　

○己亥。谕军机大臣等、朕闻张亮基初抵云南。驻兵曲靖。连次剿办回匪。屡获胜仗。回众颇知畏惧。嗣因吴振棫、误信回人之言。坚请该抚进省。张亮基遂撤曲靖之兵。轻骑赴任。甫经抵省。回匪即将张亮基之侄杀害。迨张亮基入城后。回人四处看守。出入均难自主。一切文报。均须回人拆看。始能发递。该回匪等、复于省城之外。筑一小城抽税。所收税银。半月归官。半月归回人自用。以致居民迁徙。商贾裹足。省城贸易铺户。尽属回人。米粮食物。价加数倍。此等情形。虽系传闻未确。而吴振棫等、本日六百里奏报。并未叙及张亮基之侄被害一事。恐其受制于回人。不便入奏。此时若令张亮基查奏。亦恐事机漏洩。转致生变。著王庆云即选派精细干员。改装易服。前往云南省城。面见张亮基。密访确情。据实具奏。如果此事属实。则张亮基等、已有不能施展之势。惟有仍借川省兵力。以为援应。或以助剿迤西为名。酌派川兵。驻劄宣威曲靖等处。俾张亮基等缓急有恃。庶可渐有转机。并著王庆云一面驰奏。一面斟酌妥办。毋致贻误。将此由五百里谕令知之。　　

○又谕、景淳等奏、遵拨官兵、分赴安徽军营、及天津防所、请拨给马匹以备乘骑各一摺。安徽军营内。吉林官兵。间多伤病。现经景淳等、挑派官兵西丹共二百二十二名。前赴安徽军营。补足缺额。并派委官员管带同往。于十二月初一日启程。其天津海口添调之吉林官兵。并据景淳等奏称已挑派一千名。遴员管带。分起于十二月二十八等日启程。著玉明、侍顺、于大淩河牧群内。挑选膘壮马匹。俟安徽天津所调官兵行抵该处。按照人数。宽为筹备。发给乘骑。以利遄行。该将军等、务须先期豫备。毋致临时短缺贻误。将此谕令知之。　　

○云贵总督吴振棫、因病解任。以云南巡抚张亮基、为总督。按察使徐之铭、为巡抚。粮储道姚锡华、为按察使。　　

○以江南蒋坝浮山等处扼剿窜匪出力。赏道员朱善张、副将鹤龄、都司德兴、巴图鲁名号。知府梁宝森、知州顾思尧、周力城等、花翎。知州沈家葆等、蓝翎。道员赫特赫讷等、升叙加衔有差。　　

○颁江南武家墩都天庙、御书扁额曰显忠佑顺。显王庙、御书扁额曰毅烈绥疆。蒋坝耿公庙、御书扁额曰宣武靖寇。　　

○蠲缓伊犁惠远城被水被旱灾区、额赋有差。　　

○庚子。谕内阁、潘曾莹奏、平龄案内、牵涉伊子、自请严议一摺。据称平龄案内。程炳采、供称潘曾莹之子潘祖同。有代送条子之事。潘曾莹严诘伊子属实。翰林院庶吉士潘祖同、著即革职归案办理。潘曾莹著改为交部议处。　　

○又谕、曾望颜奏、遵旨审明捕蝗办理乖谬之知县加等定拟一摺。陕西已革蓝田县知县李梦荷。于境内蝗蝻。督捕迟延。并枷责卖蝗乡民。已属任性滥刑。且将委员禀件。私行扣留。又捏词妄讦。种种荒谬。殊出情理之外。兹据该抚奏称遵旨严讯。定拟具奏。亟应严加惩办。以昭炯戒。李梦荷、著从重发往军台。效力赎罪。　　

○谕军机大臣等、有人奏、风闻广东府县、性情贪暴、声名狼籍、请严饬查办一摺。据称署肇庆府知府史朴。平素陵侮长吏。鱼肉缙绅。并劝捐勒索。纳贿不办枉杀之案。所带兵勇。浮开侵冒。又闻警告病。种种取巧。候补知府沈葆颐。奉委防夷。规避往佛山劝捐。又讹索殷富之家。将绅士李姓等羁押勒捐。并将捐银三万余两之当商。止给所捐一半奖叙。顺德县知县李润。因传捐生未至。锁其家属。纵容门丁积赃私捐职官等弊。并与前江村司巡检沈骏选、贿赂公行。沈骏选又不给巡船口粮。私吞入橐。候补知县朱用孚。系长随之子。朦捐佐杂。于劝捐受赃数万。并与把总苏海、偷卖丝茶等物。屯积洋米。居奇抑勒。升用知府寿祺。前在番禺县任内。多讳盗为窃。养痈贻患。又知县华廷杰。程承训。皆以掊克为能。陵虐绅民。署连州知州张崇恪。复有隐匿军饷、激变壮勇情事。府县皆亲民之官。似此贪暴横行。实属目无法纪。大为地方之害著黄宗汉、按照所奏各款。逐一访查。从严参办。无稍徇隐。原摺著钞给阅看。将此由四百里谕令知之。　　

○又谕、前因胡兴仁奏、探闻邓绍良、于十二日接仗阵亡。谕令和春等。如周天培已抵甯国。邓绍良阵亡属实。传旨将周天培署理浙江提督。令其督办甯国军务。本日据和春奏、邓绍良与戴文英先后阵亡。现筹堵御甯郡。暨高淳等处布置情形。已降旨将该提镇从优议恤矣。该大臣因甯防紧要。另片奏请以郑魁士补授浙江提督。即责令督办皖南军务。该总兵骽疾渐愈。曾在甯郡会办防剿。深为军民悦服。若派令督办。自能得力。周天培一军。现留高淳驻劄。该处亦有腹地扼要之区。该大臣等接奉廷寄。曾否传旨将周天培署理浙江提督。如尚未宣露。即著迅速驰奏。候旨将郑魁士简放浙江提督。并令在甯国接办军务。其寿春镇并通永镇总兵两缺。统俟奏到时。降旨简放。至溧水东坝等处。均为苏常门户。并著该大臣等、督饬防守之镇将等、加意堵御。毋稍大意。将此由六百里谕令知之。　　

○予安徽甯国阵亡提督邓绍良、祭葬世职。建立专祠。谥忠武。总兵官戴文英、祭葬世职。建立专祠。　　

○豁免山东临清州殉难知州张积功家属应赔被劫库存银两。　　

○辛丑。谕内阁、王懿德等奏、琉球贡船。尚未进口。筹议办理等语。本年琉球贡船到闽后。著王懿德等察看情形。如未能依限进京。即饬官伴人等。照例安插馆驿守候。表文方物。存储司库。俟各处道路疏通。再行派拨文武各员、伴送赴京。以示体恤。　　

○以贵州黎平解围。予参将田兴恕、以副将用。　　

○以贵州黄平州汛被贼窜陷。革都司张福震职。并逮问。予殉难知州杜琢章、祭葬世职。妾史氏、暨二女、旌表如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。十二月。壬寅朔。谕内阁、保恒等奏、布鲁特俾病故、援案请将所遗顶翎、赏给伊子一摺。乌什卡外奇里克爱曼布鲁特俾伯巴克、前因军务出力。赏换三品顶带。现经病故。据保恒等查明。伊子吉米尔、于游牧事务。尚属明白。援案请旨。伯巴克所遗三品顶带花翎。著加恩赏给伊子吉米尔戴用。以资弹压。　　

○谕军机大臣等、松龄奏、请饬督臣委员会办木植一摺。万年吉地。现在将次兴工。所需木植。自应赶紧采办。惟据称近年粮船。停止河运。南木短绌。天津厂存木植。尺寸稍大者。因海口设防。均已购用。恐商贾闻风居奇。若由直隶总督委员会同采办。呼应较灵其价银仍由该盐政筹垫各等语。自系为慎重要工起见。著庆祺即饬天津通永二道。会同该盐政、妥为采办。所需款项即著于盐关各库筹垫。以期迅速。至海口炮台。木料尚有余賸。并著庆祺查明丈尺件数。咨报工部。并办理工程处。如果合式。即由直隶、先行委员径解工程处查收。以节糜费。将此谕知庆祺、并传谕长芦盐政松龄知之。　　

○又谕、前次饬调之哲里木、昭乌达、两盟官兵朕闻现已行抵热河哨内。所有统带此项官兵之扎赉特贝勒拉木棍布扎布、本年系属年班。著常清传旨。仍照例来京展觐。所带官兵。交常山妥为弹压。俟来年正月分起行走。由顺义县径赴通州。务于三十日以前到齐拉木棍布扎布、届期先至通州守候。统带前往天津。至该官兵等、器械如有不齐。即著由通州散给。其马匹恐多疲乏。已谕令理藩院查明锡林郭勒孳生马匹数目。以备调拨乘骑。将此谕令知之。　　

○以福建台湾道裕铎为按察使。　　

○以剿办河南捻匪出力。开复协领苏克金、革职处分。　　

○予河南军营病故总兵官杨昌泗、祭葬恤荫。如提督例。　　

○赏八旗、及绿营兵丁、半月钱粮。　　

○癸卯。谕军机大臣等、有人奏、浙江余姚县属。有土棍黄春生、倡议煽惑乡民。田租止交七成。私造斛样。分给各乡。一律行使。叠次纠众鬨闹县属。勒令出示该县崔姓含糊劝散。新任知县贾姓到任。复纠众入署。毁裂该县衣冠。多方窘辱。偪令出示。并勒石县堂。该县畏惧依从。隐匿不报。由此益无忌惮。聚众数万执持刀械。在各乡设局。拷索富户。勒捐银钱。声言制造枪炮。以资团练。稍不遂意。即肆焚掠。殷实之家。半遭其害等语。刁民纠众抗租。劫持官长。且制造刀械。勒索抢掠。实属形同叛逆地方官隐忍姑容。必至酿成巨患。著胡兴仁、迅派明干大员。驰往设法。散其胁从。捦其首恶。立置重典以儆凶顽而安良善。如果该匪等聚众太多。必须带兵前往。方足以资弹压。所有被偪之前任知县崔姓及现任知县贾姓。并著该抚一并查明。严行参办。以为地方官庸懦酿患者戒。将此由四百里谕令知之。　　

○镶白旗蒙古都统英隆、因年老休致、以理藩院尚书瑞常、兼镶白旗蒙古都统。　　

○命翰林院编修郭嵩焘、在南书房行走。　　

○补铸安徽按察使、庐州府知府、合肥、五河、二县知县印信。寿春镇总兵官关防。从巡抚翁同书请也。　　

○以安徽含山集团剿匪出力。赏知州宋德谦等、蓝翎。余升叙有差。　　

○以安徽怀远县城被贼窜陷。革署知县邹笥职。并逮问。　　

○甲辰。谕内阁。载增奏、旗营劝捐、请旨遵办等语湖北荆州旗营。本无地方之责。嗣后劝捐接济军饷。著载增等、仍照旧章。派员会同地方官绅。妥为劝谕。如有不肖官吏。藉端勒索。即著从严参办。　　

○礼部以明年元旦礼仪请。得旨。照例行礼。停止筵宴。其在外公主、福晋、命妇、进内行礼。并著停止。　　

○以山东防兵堵剿窜匪不力。革都司苏泰职。仍留防差遣。　　

○予福建阵亡道员赵印川、祭葬世职加等。　　

○乙巳。谕内阁、周祖培等奏、覆勘各省试卷、应议太多、开单呈览一摺。并请将应查各卷、交各省查明等语、本年山东、河南、山西、陕甘、乡试中式各卷。原勘官签出应议者。业经周祖培等、覆加磨勘。将应议、免议、分别黏签进呈。即著礼部照例办理。其河南各卷。穵补至四十卷之多。显有情弊。抡才大典。岂容违例将试卷任意更改。著该抚严切讯明。据实具奏。其山东第十五名贾元涛、山西第五十六名刘元铠、河南第三十五名郜自枢等卷。或笔迹不符。或穵补洗改。俱干例禁。并著各该抚一并确查具奏。所有应查各卷。著交兵部由驿递送各省查明后。仍将各卷咨送礼部核办。　　

○又谕、宋晋奏查勘明陵事竣一摺。顺天府属昌平州明代十三陵。经该侍郎遍历详查。宝城殿宇等项旧工。均尚完固。其墙垣红灰瓦片。闲有脱落之处。应由霸昌道陆续黏补。惟树株未能茂盛。著责成各陵户。加意培护。并著该地方官。随时稽察。严禁采樵。以示朕加礼前朝至意。　　

○喀什噶尔办事大臣裕瑞等奏、遵筹推广税课。拟添设茶叶杂货等税得旨。试办一年有效。再行抵经费之用。惟应时时严查。不准徵多报少。以杜弊端。　　

○以江南江甯城守营副将庆文、为河南归德镇总兵官。　　

○改河南选缺南汝光。道为调缺。加兵备衔。升归德营为归德镇。设总兵官一员。驻府城。左右营游击、都司、各一员。中军守备二员。千总四员。把总六员。经制外委四员。额外外委八员。马兵五百八十名。步兵一千一百二十名。拨原设归德营参将、及弁兵、驻商邱永城适中之会亭驿。与考城营陈州营、均隶新镇。又设信阳州副将一员拨光州都司于信阳作为中军。再设都司一员。分管左右营。添设千总一员。经制外委一员。额外外委二员。设光州营游击一员。均仍隶南阳镇。所添兵丁。由镇标各营抽拨。移河北镇之开封营。改隶抚标。并增新设各营俸饷营房马匹。从军机大臣彭蕴章等议也。
  </div>
  <div class="pagination">
   <a href="清实录咸丰朝实录_page382.html">
    上一页
   </a>
   <span>
    ...
   </span>
   <a href="清实录咸丰朝实录_page378.html">
    378
   </a>
   <a href="清实录咸丰朝实录_page379.html">
    379
   </a>
   <a href="清实录咸丰朝实录_page380.html">
    380
   </a>
   <a href="清实录咸丰朝实录_page381.html">
    381
   </a>
   <a href="清实录咸丰朝实录_page382.html">
    382
   </a>
   <span class="current-page">
    383
   </span>
   <a href="清实录咸丰朝实录_page384.html">
    384
   </a>
   <a href="清实录咸丰朝实录_page385.html">
    385
   </a>
   <a href="清实录咸丰朝实录_page386.html">
    386
   </a>
   <a href="清实录咸丰朝实录_page387.html">
    387
   </a>
   <a href="清实录咸丰朝实录_page388.html">
    388
   </a>
   <span>
    ...
   </span>
   <a href="清实录咸丰朝实录_page384.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
