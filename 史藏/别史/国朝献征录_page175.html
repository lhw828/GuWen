<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 175 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 175 页/共 245 页
  </h1>
  <div class="content">
   温仁和 
　　始予壬戌举进士拜先生于礼闱未举之先梦予乡人李鸿胪銮携酒张乐于予庐予出见揖让而骇之李曰吾子开乐子独异耶既三越月仲春予得举于先生先生刻予经义一篇乐行而民乡方可以观德矣先生名寔与李鸿胪同李字和卿先生字廷和其应如此先生始号复斋更号东皋晚更得庵世扬之如皋人始祖致中仕元两淮运司丞高祖仲彰祖永宗咸有隐德考讳玮号澹斋始邑诸生累举于乡弗利行且贡适以例输粟国子生先生生于成化乙酉始三岁澹斋翁口授五七言诗即成诵六岁授读孝经诸书翁往揖县学每戒曰我回汝背诵讫方就食翁午不回亦不敢食七岁出就外傅道经市中母太宜人阚常问曰市何所有先生曰行时俯首记诵未暇他顾也幼而敬慎如此八岁四书即成诵十三岁授礼经于侍御马公继祖始治举子业十四岁随澹斋翁读书县学县令内江向公翀来视学见而奇之谓翁曰尔有子矣备礼送之入学特建仕学书院命先生读书其中提学御史上饶娄公谦临县试取科举得先生卷复奇之许入试场屋成化庚子当太比先生从叔政官南京户部主事娄公语户部公先期取先生过京读书待试尝众见会同馆中公目先生曰汝海滨麟凤也是秋中乡试主考泰和罗公西涯李公见先生于燕次各以所簪花先生簪之寻举进士不第肄业南监娄公召诸生行冠礼是年告归亲迎弘治癸丑乃始举进士预宴恩荣有诗曰十分荣艳皆休羡努力前程事两般葢志在忠孝也寻以省亲归明年授南京刑部主事尝致书二弟云刑官难世有深文峻法以及无辜或者任情轻重通贿出入假权以报复其懦者又不能锄枉以植直甚可恨也适有告奸者狱成不服调问至先生先生以数言折之得其情尚书戴公喜谓先生曰初谳能得疑狱是可知其政矣未几以澹斋翁丧去哀毁几绝丧葬一本朱子家礼行之服阕改授武库主事弘治壬戌充会试同考官转本司员外郎升车驾司署郎中寻实授时诸边缺战马旧例淮扬备用马止纳折色至是欲令纳马计其废数倍于民先生立草疏上之得复旧例时有中官守备南京倚逆瑾奏讨马五十匹船五十只先生曰是何过多如此遂□减其半瑾衔之阴伺先生举动卒无所得而免寻升福建布政司左参议分守建宁道瓯宁有异母兄弟争家财连年不决甚苦楚先生委曲谕以礼让祸福遂和解如初建宁行都司都指挥聂贤和买军民货物妄受词牒私役军人先生突出遣私役者谷还伍又以法例谕诸众和买妄受者俱屏息汀州大茂山剧贼肆刼掠先生遣人谕以威福贼首来降乃给业与居地方获安后分守武平虑囚将乐有追赃驿卒三十余人病且死先生呈巡按御史贺君泰贺批免追仍发千户所防御一年先生复呈贺曰此辈尚堪忍死以御贼邪不待报即释之且纳致仕终养稿于贺遂告致仕归先生事母至孝往年迎养母太宜人于京师出入起居无一时一事违母心珍味思以遗之胜日思以乐之太宜人病先生躬侍汤药忧形于色太宜人卒先生亦竟以忧劳遂不起呜呼痛哉先生雅性澹泊每危坐一室图书左右声色侈靡一无所好而事母之孝治家训子之严卓不可及其处人如和风霁日蔼蔼乎可亲至于临利害决义利则迅不可夺每食止一二味非和药酒不入口寒暑朝谒或燕会每挟衣食以行时自酌用之尝曰吾有母在不得不慎也故虽素月翟而神完气诩壮盛者或不及在林下十有三年足不履县庭口不道也故乡里族人咸敬尊之 

　　○福建布政司左参议黄公朏墓志铭 

　　隆庆二年六月十四日前州黄公卒于寝邑人无远迩倪旄识不识莫不嗟悼之以善人云亡长者之风不可复作巳公性恬简动必循理与人无竞接长者恭恭焉如不足接幼者亹亹焉如有就温而有辨详而非苛人莫不以善人长者归之是以其殁也嗟悼之若此云公幼甚奇善属对出语辄惊人年十六补邑庠生游杨文恪公门公试之叹曰奇才也幸自爱自是折节读书工苦茹淡厚自掩匿于世味泊如也甲午举于乡亚元登丁未进士第授丹阳尹丹于畿邑最剧公先德缓刑条教明悉凡可裕民者罔不之事集而民不扰日惟菲食敝衣若寒士然祭酒姜维善丹阳人也语予曰黄公饮丹水尔当道即有不悦者处之自如久乃信服居三载麦秀三穗士民颂德公让弗居迁廷评报至方旱犹露祷致雨去丹日民恋恋若去慈母焉廷评职持法诸司不如法辄驳之悉心推谳多所平反未尝以法狥人暇则从大宗伯南野公讲明正学不事辩议默造其奥所谓不言而躬行者欤予筮仕得侍公时终日不出一言或宴会言笑晏□默坐无惰容性不嗜酒饮止数行夜深始散倾座莫不服有德人也丙辰晋闽□宪佥督屯沿海屯多湮于豪公悉绳以法吏畏豪慑屯课日增福兴漳泉有警奉檄兼摄多方防御屡挫贼锋继转闽藩参议分守延邵汀漳时闽寇日炽又结粤寇援三省骚动奉　旨夹剿时督府绊于海防公身任其难筭若素定迄奏平荡提戈出旅险阻备尝冒暑樱锋捐糜不恤前后力保孤城十数皆壁守月余寝食俱废间出捣营使不得逞贼竟歼夷后兴化城陷人谓黄公在无今日矣军行清肃无玉石俱焚之惨有商误被执廉得其实立出之全活数十命督抚廵台交章荐杨以功奉　钦赏者三惟不事脂韦以趋时好功竟隐而谤忌行归即杜门屏迹经史自娱而巳公讳朏字文辉父简轩任龙岩学训端车丸范士卒于官祀于庠再赠如公官 

　　◆按察使 

　　福建按察使陶垕仲传 
　　福建按察使王公金墓志铭（孙升） 
　　福建按察使高公从礼墓志铭（陶望龄） 

　　○福建按察使陶垕仲传 

　　陶垕仲表言臣父昔在方氏部曲洪武初以故官徒凤阳时臣幼弱贫苦赖兄抚养至于有成其后兄□凤阳军吏今臣叨蒙　圣恩备位司宪欲推禄养以报生育之恩使父母兄弟得复聚处实戴生成诏许之垕仲宁波鄞县人初以国一生擢御史弹击不避权势　上雅爱重之故升福建按察使时福建多滞狱吏寅缘奸垕仲至治赃吏数十人尽革其宿弊又兴学劝士抚恤军民俸禄虽厚然自奉佥薄有余悉以施贫者其清介类如此是时布政使薛大方贪暴自肆垕仲劾奏之大方有词逮垕仲至京事既白大方得罪诏垕仲还官闽人迎拜之语曰陶使乎来天有眼薛公不去地无皮后卒于官 

　　○福建按察使王公金墓志铭（孙升） 

　　孙升 
　　正德甲戌先忠烈公山东按察使余以童子从侍时临颍王公副使以故得识公子守谦乃嘉靖壬寅守谦游京师乃知公以福建按察使入　觐卒京口且二十余年矣按公讳金字曰良世许州临颍人父曰相母邢相曰父玺冀州判官玺父曰睿合州知州葢世阀至公益显云公少嗜学长游邑庠善举子业督学宪副车公某州守邵公宝皆器重之辛酉举于乡明年登进士第授工部主事管芦苇厂有中贵人庄产输纳辄挠法公独守正不阿奉　命榷税浙江定估以至眇者准奇羡不入浙人至今称之改刑部主事进员外郎有明决声擢浙江按察佥事分廵温处二府时镇守太监刘景依势作威大肆诛求会各道守廵官送灾生月文册索馈千金否即衅祸百出公不动温守营馈物以俟公闻之怒曰今日之事以民也奈何先割民媚一宦竖耶竟不馈刘刘亦竟不能有加于公于是名震两浙既乃岁饥发仓廪赈活贫民数千人台使者荐牒交上擢山东按察副使颛理驿传悉铲宿弊人人称便值流贼猖獗总制少司马委公军门用事多所裨赞以致有成功兼管临清曹济兵备境内恃以安此余在山东时所覩记者也擢福建按察使故事本司诸费责办库役公曰是导奸也一切禁止任三月省费数百金剔蠧直冤颂声载道朝论将大用之而竟巳矣公历官十五年捐馆后囊无积金家无拓产生成化辛卯卒正德丙子得年四十有六 

　　○福建按察使高公从礼墓志铭（陶望龄） 

　　陶望龄 
　　予所同乙酉举仁和高君讳从礼字质甫号曰青以明年丙戌连荐礼部射策高等除刑部主事进广西司员外云南司郎中积秩出守临江府居五岁擢福建按察司副使主屯盐寻以藩参治闽粟遂拜宪使治兵于漳南葢予同年生九十人而望高多职事雄贵无踰高君者岁丙午奉表贺万寿于京师过里中方客中暴疾而没当君新贵时人谓其详雅沉厚大臣也及历试有迹长外台名誉隆起又愈谓当然而奄忽中陨悲夫君平居尝铭其座曰恕能养德俭能助廉赴事欲勇宅神欲恬初西曹时方遣使出谳选及君君深自陈让至于再四西曹郎剧使无甚出谳者也或怪谓之曰公何让之固也君曰昔欧阳永叔居夷陵行视架阁有积牍焉枉直乖错不可胜覆也退而以狱矢故终其身精法审断予书生方师吏耳敢专使命　上之以滇事怒李公材也言者强诤□上持愈坚法吏皆震怖忧不可测君曰　圣主可用理夺乃操笔奏曰材用夷败缅不无辟国之功据揭申文自抵罔上之罪又曰臣子报功失实死有余辜君父宥罪矜疑人将效命　天子视奏色霁竟获原解君之于用可谓恬矣临江之岨有龙池羊脑者南筠界也巨姓主盗盗昼杀人烧庐舍操车驰往缚其帅焚巢以归有罗氏者擅赀养客将乱君复用奇计收之民赖以安龙池羊脑之人至今祠祀焉榷事之兴君官闽省会台司所倚中使者运目动腕君辄持关键逆牙以制之竟严惮不敢恣横间开罪庠校诸生徒聚噪于衢窘迫莫可脱君譬令执罪人以自解而以兵护之归众乃定奸人妄奏言福建盐使司多滞引鬻之得十五万金乘传麏来商灶皆忧扰君时主盐法挺身疾辩羣小皆挫服输锾四千有奇而止闽贵人言于二台请以私票行鹾号曰抵引皆许之矣又赖君力争而罢红番以舶来求市中使以闻君盛言无启夷心生方来患闭关谢却之番乃引去君于事任可谓勇矣临江据津涂常以富人主客役役罢产率破坏更疏践时诸富人皆行货营免吏用舍视货厚薄郡民皆愁苦之君至官悉罢遣役者以公钱供而使吏主之曰简客者守也先是传烦而名节省官损邮直而民阴率私钱佐之无所告愬君上牒请悉遣还旧额清江镇百估之所会也故事官市民徒与半直与又后君在郡五岁未尝遣一卒适市僚属咸师之镇人安焉镇故有社仓哀八都之粟立司正副以领之监守称病君听民出义廪分五庾令自守官无所烦民以恃赖清江之祠遗爱者二前守戴公德孺以兵从新建伯讨逆濠者也一乃生祀君而俱浙产君之于政可谓俭于用恕于施矣此四者皆大臣具也君家贫少孤赠公临革命曰必儒用成吾志后与母居分灯诵绩每至丙夜邻媪窃怜之资膏火日中无烟尘满案席怡然不屑也后显仕至藩牧常兼视数道佩组纷若所治赎锾未尝私一镮或以言君曰今视吾突冷时何如即君体羸腰不任带然生平少疾病至临事所守挺然壮夫不能及器望宜公卿少疾宜寿而年不登艾位不究材悲夫 

　　◆副使 

　　中顺大夫福建按察司副使辛公访墓表（何乔新） 
　　福建按察司副使胡公宪传（马驸） 
　　福建按察司副使韩先生绍宗墓碑（王九□） 
　　福建按察司副使卜君大同墓志铭（徐阶） 
　　福建按察司提学副使宗君臣墓志铭（王世贞） 

　　○中顺大夫福建按察司副使辛公访墓表（何乔新） 

　　何乔新 
　　公辛氏讳访字咨道其先本魏侍中毗之后世家定之阳曲曾祖友敬避乱徙许之襄阳城遂占籍焉祖讳达以子贵赠承德郎户部主事考讳谦以公贵封文林郎南京四川道监察御史母蔚氏赠太孺人公自少端重不妄语笑年七岁父兄授之书不数过辄成诵廵按河南监察御史赵公遇诸途奇之召补邑庠弟子员公笃志问学文词典赡邑之耆宿皆器重之正统丁卯中河南乡试第三名景泰辛未登进士第观政吏部益务进学公退未尝释手时予先公吏部尚书好诱掖后进一日召诸进士试之命题以光武赐隗嚣书唐人送李愿归盘谷序公所作词理渊永先公亟称之会都察院奏御史员缺诏吏部选进士勤慎者补之先公曰勤慎莫如辛进士者遂擢广东道监察御史纠慝绳违克振宪度　康定皇帝念西北边兵戍守良苦勑公赍金帛往劳之先时使者惮临边不亲致赐故将校多侵克赐物者公驰至延绥榆林召集戍卒称诏慰劳而赐之人人皆沾　上恩丁孺人忧解官居丧足不践公门服阕赴京同侪多愿居辇毂下以便进取公自言亲老愿□□台以便养宰王公贤之改南京四川道益以廉慎自持风裁凛然都御史萧公深重之狱之疑者多以属公都宪轩公督南京粮储持法甚严御史鲜当其意者独贤公且曰吾老矣堪代我者惟子而巳天顺己卯秋应天府开科取士萧公命公监试主司欲取其所亲众以主司官翰林不敢言公厉色曰大比兴贤顾可狥私邪主司赧然而止迁浙江按察司佥事抵任钱塘仁和二县循故事具供张什物送官舍公悉却之或以故事言公曰辞受惟其当而巳何必拘故事也处州顽民聚徒千余盗采银矿众议发兵讨之公曰兵刃既接必有死于无辜者乃揭榜谕以祸福众皆欢呼而散公暇辄诣学宫进诸生讲论经史金华旧有丽泽书院以祀吕成公岁久寖圯公命有司新其祠宇又以何文定公基王文宪公栢金文安公履祥许文懿公谦承朱文公之正传奏请立祠乡邦春秋致祭以风励学者桐庐大姓连姻权贵怙势恣横部使者莫敢谁何公独捕治之当道交属且胁以危言公竟抵之法繇是忤权贵意有荐公者辄沮之刑部侍郎曾公访察浙江诸司以不职出者甚众独称公廉能力荐于朝升福建按察司副使□□勑廵视海道濒海大姓私造海舰岁出诸番市易□相剽杀公捕其渠党寘诸法而没入其舰事连达官穷冶甚急其家讼于御史诬公激变良民或劝公少缓其狱公奋曰吾宁执法而死不忍卖法而生也自是奸民屏息海道肃清未几文林君卒公闻讣号恸几绝即解官北归僚友致赙皆不受既襄事负土筑坟子种松栢有助之者辄辞曰人子所当自尽也呜呼公之治行如此然官终四品年仅四十有八不获大用以究其志此君子所痛悼也居怕恬澹寡欲官南台时未有子或劝之买妾公谢曰吾妻巳产女矣安知终无男耶居官二十余年常禄外一介不取于人其自闽奔丧也延平太守与公同年知公贫厚具赀币将赙焉公知之过延平称疾卧舟中不起太守不能见而去平居癯然言若不能出口至其据法守正毅然不顾虑虽万夫莫回也昔孔子谓未见刚者或曰中枨孔子曰相也欲焉得刚呜呼刚之不可多见久矣若公非所谓刚者欤其所以刚者非以其无欲欤予尝与公同官于闽故表诸其墓庶几有闻其风而兴起者 

　　○福建按察司副使胡公宪传（马驸） 

　　马驸 
　　胡宪字时臣杨州兴化人少补县学生无寒暑阴□率日一至学宫好事者常候之不失晷刻君人诚笃敦重不妄嘻笑性孝友同列尝诓宪若翁怒子矣君归长跪请罪父怪问具述友言父曰儿愚若固绐汝矣即面父四拜谢过他日又有诓者仍前长跪父愠汝复听谁诓耶君曰儿诚罪奈何贻大人怒父曰然则吾不罪汝勉之起四拜如初比娶妇戒其妇勿时世籹闺中相敬如宾相与数十年无嘻笑戏剧之态散学后入一室披览诵习人莫窥其面每出道上必行边旁诸恶少皆起引避之酗酒詈道上者见君来屏气立道旁不出一声望君行且远至不见其詈仍初举弘治己未进土马端肃公读君试策奇其语直召见君恂恂儒者也授监察御史七日上疏论朝政得失极言竭论皆天下大计兼劾一二大臣不职其论戚畹张某中官李广吏部尚书屠某都御史王越李蕙柄国者不悦下君狱时戚畹某谕刑部白康敏公令必致之死地端肃力争之得不死落职补蓝山丞未上遇恩宥进宜阳尹当是时宪之名闻天下士大夫自期以他日居言路必以直言自效者八必拟之曰汝便是胡宪也端肃公累言吏部俾□□坐是补南京都察院经历先是诸道率有事于□□久不行君至检旧章复之诸御史颇不悦然素知君直无何悉如君君既去他代君者不敢望君竟废正德中进广西按察司佥事专董学政君动以身教崇雅黜浮敦重行检所至凛然人不敢干以私试毕诣学传筹召诸生以叙上讲书史令人人自以所得自陈诵舛谬偏重謇讷不出者君温言谕之正其舛谬伦其轻重使人人各厌其意而去立程法君亦依程法夜张灯观书至丙夜不辍君取士详审精密铢两不差夜复该览载籍用志不分终以是致疾正德五年卒于官朝命进君福建视学副使而君巳不见矣君忠孝之懿之于天性而更一级居一官则乂充满充称果敢方直之风明白正大之体往往发于先闻着于终始而无优劣全缺之限官中每退食私第妻子具服与君正堂相见君坐茶至妻起进茶再拜就坐妾乃进食旁立不动竟食无游瞬欹侧之容盛暑家人终不见其裸露其诸细行袵席衾影之间皆可语人居官不营产业既死而家落所居老屋半隳父老子幼有志者所深悲也予少巳知君名长□□□而君巳死以兴化固多名公卿求其内行修备慎独之功无愧古人如君者恐亦不可多得也爰次所闻着小傅备郡乘之缺 

　　○福建按察司副使韩先生绍宗墓碑（王九□） 

　　王九□ 
　　黄河太华之间有贤大夫莲峰先生卒其子仪封知县邦彦浙江佥事邦奇工部员外郎邦靖国子监生邦翊卜葬朝邑南阳洪之原而太史吕子纂述令德播嘉铭纳诸玄室矣惟是墓道之碑有阙无以宗亲表贤别贵贱之等而绍来裔示后世于是谋之九思九思少时习闻我先君言言先生才气古豪杰蔑以过也弘治中幸谒拜京师而先生往时教授华山下而受经之徒尊而仰之也是故称莲峰先生云先生讳绍宗字裕后同州朝邑人也姓韩氏先生生未晬而孤三岁而有智八岁行堕洛河下一巨人挟之出无恙问之状貌葢頳面长须髯父老惊恠之疑关云长云十岁读书日记千言葢受尚书十六而学官弟子副使伍公见其文奇甚甚爱之呼曰韩生二十三举乡试试进士乃不中而归乃就华山云台观授经三年士远近至者葢门下多文武之才而又浮渭而西登毕郢上邰城览终南太白之胜又西至于岐山之阳陈仓之口所至士多从之游而文日益壮葢二十七而举进士云进士授刑部山东司主事主事五年而迁四川司员外郎其年再迁郎中复□吏司而云南广东二司者事剧甚部尚书特委摄□然又或摄他司而终始刑部凡九年其所听断平□者甚多葢数十百事不尽书书其大者都指挥王章者之守备定也葢横甚虎而冠者也廵按御史柯□□□□章亦诬奏御史郎中往勘而章恃其有内□□谒□上执宾主之礼郎中怒鞭之道上三十遂□□□免□当是时定知府者亦有内幸而入谒□□郎中微持其阴事乃复长跪谢无状死罪幸使□□之不可竟奏抵于法太监石岩者镇守大同而都御史许进廵抚恶之两家相讦奏奏下给事中□□回郎中往勘往勘而岩罪有端而许公无有给事中御史以亦宜微入许公以塞口郎中曰天乎乃有枉人罪而避巳祸者固不肯狱成岩深疾之舍给事中御史不奏奏郎中言郎中党都御史罪于是　天子震怒逮系郎中而遣他官往勘则许公左迁矣□中竟亦无罪当是时安远侯者好结客客与游者皆贵近用事有气力者侯与都御史某者不相中具奏北阙下郎中按问而侯赃以巨万身所杀伤数十人奏请抵法　天子不可如是者三而是时彭公韶尚书曰郎中力穷矣乃自具奏然不竟罪侯者诸客之力其后京师有一僧善太监梁昉而称曰□僧一日某伯者出而僧正冲其前导挞僧僧倚梁□奏伯系狱而自从昉匿不出也郎中追出之抵罚而京师之语曰伯系狱僧入窟掘迯僧韩郎中顷之又有樊举人事樊举人者葢寿宁侯之门下客也寿宁侯贵振天下而其人负势以逞谓无奈我何葢勋戚贵臣一切奏状皆出其手然驾空亡事实至是奏下郎中郎中具知而诘其主奏者勋臣曰谁能此奏乃其以实对曰樊举人此奏于是摄樊举人是时樊举人匿寿宁侯所甚深乃百计出之出之而下狱数日矣乃郎中一旦出门见地上一卷书取视则俯书樊举人罪状宜必置之死不死不可郎中笑曰此樊举人所自书也诘之果服同寮咸请此畏笞诬服年何乃自此郎中呼樊举人出使背诵其书背诵不讹一字同寮惊问曰何乃自此对曰韩公者非可摇动以势蕲生则必死今言死者左计也几生我耳郎中曰不然若罪不至死于是发戍辽未去而寿宁侯虽心恶之然无如之何朝审囚徒中有乱义男妇者死宰三原王公疑其太重以问主者不能对郎中前对曰义男犯其父与生男同科有之乎宰曰然然则乱义男妇者独奈何弗死也冢宰□知郎中乃愈益重之遂欲超拜异等以风厉部詈□大理寺丞缺员拟迁郎中而员外郎王嘉庆者蜀人也与郎中有郄乃以他事奏使下狱而主问者御史又故稽留以故不果迁其后迁福建按察副使副使既至而都御史左迁□魏参政子挞人市中适过见之怒摄参政于魏参政惧暮夜令其子亡匿归未几而镇守陈太监者其舍人羣夺屠者肉市中捕获一人而诸舍人者走匿不可得吏捕之急太监怒呼诸舍人者出数之曰此新韩副使也若等不闻之邪且若等何如魏参政子遂送祇罪而后又有镇守邓太监邓太监者无故笞一吏死吏舍人诉之按察使御史按察使御史不问至副使副使问而太监者盛具接殷勤之欢窥伺副使副使于他事则荅于死吏则或荅或不荅而笑因以困邓既出召卫指挥至而曰往时太监答吏死者行杖人皆若卫卒其急捕之来不□勿复见我及捕至且治而太监谋者令行杖人赴诉御史言未尝笞吏死又令太监多予吏舍人者金而教言吏实病死非受笞死于是御史下按察使而太监遂无事然终以此嗛副使也其后副使代管海道捕海寇急而寇王某者觇知此□□书与捕者因误遗太监而云韩副使受我金生□□太监得书即以此奏副使是时都察院戴公珊都御史知副使而署奏闻上竟亦无事知州白某者尚书之弟而受赇事觉人多不敢问问罢之又通判汤珍者尝吏部其人辩有口而与知县高迁相讦奏词连廵按清军语御史布按二司官而勘事者给事中郎中至而狱久不决而决于副使而汤珍高迁皆免官罢其在福建凡七年而郡县吏以法问罢及所听断平反者又甚多亦不尽书亦书其大者如此副使尝莅福宁道而三年不代者葢难其人佥事王公寅自请代之代之而神形瘁矣问下人曰我孰与韩使君下人曰无忝顾韩使君微闲暇耳佥事投笔笑曰幸甚诚如是足矣邦人闻之曰往年右布政与副使分治双门河也而才智弗逮也惭愤病几死乃今佥事来代副使乃又殊瘦矣其后佥事至工部侍郎终畏副使廵按御史四人者相继论荐不次擢用吏部亦屡拟按察使皆不果寻以母丧去归会朝觐黜陟幽明而给事中许某者尝以举人授徒按察司滋奸利副使闻之立叱出使去有此隙乃藉邓太监言受盗金事劾罢副使后十余年而黄君河清者亦闽人在吏部复荐起副使又不果而副使之子邦奇吏部主事乃陟封中宪大夫云而人十余年正德己卯四月二十一日以疾卒所与识者远迩嗟叹皆曰伤乎莲峰先生巳矣有流涕者寿六十八岁先生郎中时得赠其父显如子官母张氏封太宜人而太宜人之贞节则又尝被旌也先生伤赠君之弗逮也而所以事太宜人者葢甚至太宜人病尝失明医药无所不致至不愈先生夜夜吁天祝拜甚苦一日有医从外来自言我能愈请针之针之果愈巳忽不见葢神医云此与堕而神挟出者皆世俗耳目不闻睹甚恠异希有之□缙绅学士亦往往所不道然先生之直节正气动天地昭日月格鬼神固宜有之乃独不幸而人所谗沮摈斥老岩石死不究其用斯固烈夫志士所痛心而扼腕长太息焉至其子佥事员外郎又皆以直废 

　　○福建按察司副使卜君大同墓志铭（徐阶） 

　　徐阶 
　　往予视学浙中每喜得材贤士以需世用于秀水得卜君吉夫所文奇之巳又见君卓然有志圣贤之学其在众中稽经评史不苟异同或羣议竞发君常持以静徐出一语决可否莫不犂然当于道予则益喜指谓其守曰此当国器时予所望于君甚厚君尝梦诣国子有泉涌上出遇故太宰恭肃周公谓曰泉上出及物象也汝志之觉而感奋遂自号监泉以赀入国子嘉靖丁酉领顺天乡荐明年举进士授刑部主事虑囚江之南以平称历员外郎拜湖广按察司佥事督下江防先是议者言自九江入楚蕲黄汉岳会于洞庭江流弥千里而遥盗负涛浪行劫甚且攻剽州县有司莫能制宜立上下江防置宪臣便诏以君往于是时事皆草创而地又当皖□淮楚之交吏各私其人法易梗而奸不易诘较之上江防尤难君既按行谣俗去民所疾苦饰封守立里保审形势定经防乃移文邻壤陈一体之义及相成之利因与约关白勿违异按捕勿格失弗察者与同论令行期年羣盗屏息部使者连上其治状稍迁湖广布政司参议时征苗久弗克君至慨然曰兵贵先知其情以形合之知胜而后战定策而后进是知兵否则以兵试者也因着征苗图记总督张公得君□意合而君亦提湖兵会沅水上遂以平苗由是声益起会海寇挟倭作难海所在皆震而闽祸首时论推君才擢福建廵海副使客有问海事者君应曰倭所处联络海岛譬如飙风掣电猝绝之难恃备在我耳夫御外者必内固今不吾固而与倭逐是驰飙击电鲜克济矣乃趣驾至海上简卒伍谨烽堠控险要大治楼船积糗粮以待贼又辑备倭图记授吏士言甚悉初闽人多入海与诸夷市而漳泉甚纵弗禁则法废禁严则奸民失利而幸乱往往导贼入或且攘臂羣起以张贼势最号难治而海禁兼筦利权下者既多自败其名洁廉者又率避弗肯以故海防日益废弛独君毅然任之既修饬内治诸所兴革一切与民宜民咸安其政贼亦知有备终君任三年弗犯闽而屡寇瓯会吴越间攻掠城邑数千里被其毒至动天下之兵不能制独独得君晏然君卒后二年乃始告警君生正德己巳卒嘉靖乙卯年纔四十七嗟乎以君所梦与予向所望于君皆不止此而今顾止此何也然君虽未竟厥施其所注措巳足以立于世垂于后人可必无憾而忧时艰者方欲得材贤早立之士如君者布满天下以共图弘济乃复失君一人嗟乎予岂独君惜哉 

　　○福建按察司提学副使宗君臣墓志铭（王世贞） 

　　王世贞 
　　嘉靖庚申之二月宗君子相卒于闽其遗言曰死葬我金陵而是时太公南比部郎也则以榇之金陵栖焉亡何太公出守蜀久之归扬之兴化则又以榇往曰金陵去家远谁能及岁时以一盂粥浇墓也葢君殁而亡三尺之息也伤哉天乎又久之太公谓其少子培曰葬女兄百花洲百花洲者距邑不一里远而水环之君故所读书处也谓世贞通家子志而铭之按状君讳臣子相其字尝自称方城山人其先世居吾吴郡寻迁旴日台最后迁兴化遂兴化人而兴化之宗有闻者则自太公周始也太公娶某宜人始袵君而辄梦若月星云霞者至再三十人曰是□子也而文巳生君君人秀髫眉丰下目光奕奕傍射负气豪儁自喜当其踰龀时习戴氏礼巳竟一日戏□□而属文文成多奇语太公异之益授君业俾卒□君遂以时义名十四试诸生第一自是连试辄第一而又十余载始成乡荐明年成进士高第授刑□广西司主事太宰李公默见君文而奇之调其属得考功故事吏部郎自相贵绝不复通他曹郎而君日夜与其旧曹李于□徐子与梁公实及不佞世贞游益相切劘古文辞考功署中自公令外多不复酬往而君少年骤贵显诸曹偶不无目摄之矣君亦以湛思故咯血谢病归病良巳筑室于所谓百花洲者而读书其中不复问世事居二载李公复入政府移书趣君君不获巳强起有迁人陈丞者缘父旧出百金装君不悦曰丞廉吏惠吾邑吾不啻百金数也而乃用邑金溷我何也丞谢过罢去自是赆贽俱绝补考功之三月而调文选文选一年迁稽勋员外郎君强敏于职不废亦时时佐其长有所推进而其好古文辞日益甚会李公与相严交恶见法而君又尝赙故杨忠愍公杨亦糺相严坐论严恨君甚几欲用考功令斥之有救者获免然亦竟出福建布政司参议君取道省太公于金陵游燕子矶文记之复偕子与游茅山题诗刻石愀然长啸有终焉之志太公趣之任怕改日征之以不办具装故太公笑曰吏部郎贫乃尔耶则何以使比部郎代具装出月俸三十金予之乃克往君至而旋有倭难当守西门乡垊襁负求入者几万人君戒门者内之或谓贼且近奈何君曰吾在不虞贼也入甫毕贼至众□失色且下君行求得善火具者百人置要害间手曰金人劳且约曰俟吾鼓而俱发不然母动也贼轻城无人凌睥睨上鱼贯其后君度贼巳集鼓之火其累百发洞中贼死者无算遂以溃去督府檄君护根兵归兵出省欲纵君令语之曰吾日一酒食犒若石不归伍宿吾不止寝也夫法不能贷若矣狼兵慑□威名竟度岭无敢哗者君两佐文武试其所著策论若序传艺林中以式久之迁其按察副使督学校君每出按部校士坐堂皇上取试题程义以夕□旦日阅卷以又次日进退诸生无不人人厌服巳徐出所程义示之又无不人人厌服也诸生贫者调学田租赡之不给则损月俸减供具继之以□君既精强于其职而两台使者诸司道大夫用名□故造请文事填委君又以其间刿意骚雅讴吟非□夜不巳遂寝瘵日以亟乃稍次其生平著述凡十余卷梓之疾革衣冠坐厅事手书三诗于帙飘飘然□□风凌虗意巳掷笔而逝讣闻两使者哭于台诸司道大夫哭于其署博士弟子哭于学士女哭于巷曰谁社稷赎宗君也则曰谁赎宗君师我也则□□谁赎宗君父母我也御史献科下诸郡祠□名宦春秋祭勿绝君于诗好建安及李白杜甫于文好司马迁北地李梦阳然自以其才气胜之不屑屑取似也其横放雄厉莫可得而羁笯高者凌太虗秀者夺万色务出意气之表以自愉快宁瑕而璧宁蹶而千里至于论说千古成败慷慨击节宁籍母宁季此岂局蹐辕下老土壤者哉乃其孝友洁廉一试于闽称循良首差文士吐气矣君得年仅三十六娶于陆无子求当子者于培子而未也嗟夫虽然以君大者校之亦寿且有后哉 

　　◆佥事 

　　福建按察司佥事陈公祚墓表（吴宽） 
　　福建按察司提学佥事任公彦常传（陈镐） 
　　福建按察司佥事萧公显墓志铭（李东阳） 
　　福建按察司佥事邹公贤行状（王思） 
　　福建按察司佥潘公珏墓志铭（潘希曾） 
　　福建按察司佥事叶公忠墓志铭（王度） 

　　○福建按察司佥事陈公祚墓表（吴宽） 

　　吴宽 
　　宣宗章皇帝之临御也知人善任小大之臣各当其□庶事既康四海益治时则有若监察御史陈公祚出廵江西乃独圣学之虑具疏驰奏大略谓帝王之学先于明理明理在于读书葢圣贤嘉言善行载在典籍皆足以后世师法若非素加讲习则于理未尽明虽有生知之质高世之见欲其行事之悉合于道者鲜矣　陛下备有圣德惜经筵之典未甚兴举讲学之功少有程度故所讲者虽得于此或未得于彼虽知其一或未知其二而于圣贤精微之蕴古今治乱之由岂能周知而洞察乎而所谓学尤贵乎知要知要则治功易成而効可得惟宋儒德秀大学一书其言明白恳切凡圣贤之格言古今之实迹无所不载　陛下欲致太平舍此书不可愿于听朝之暇命儒臣讲说非有大故不可间歇使知孰邪佞之可远孰民利之可兴孰民害之可革古今若何而治若何而乱政事若何而得若何而失必能开广聪明增光德业而忠贤以道义辅德者愈见于信任邪佞以奇巧荡心者自见于疏远天下之民受□□□□□□□□奏巳有以嗜欲邪佞等语若有所指者疑焉他日以问侍臣或叩首婉词以对且谓祚缘于忠爱所发无他　上意稍解先是有旨械公赴京籍其家比至竟不忍加刑特系之狱　英宗即位察公忠直复其官尽还其家属云公讳祚字永锡世家于吴曾祖翠山祖正父子敬母顾氏公幼即不羣弱冠补郡□生永乐初诏修大典以善书预选非其志也明年遂以春秋领乡荐又二年登进士第入翰林庶吉士时方重进士科即拜河南右参议政持大体惠爱在民尝与臬司官交章言事谪均州太和山佃户至则躬自耕作其劳苦有人所不堪者而处之裕如同谪士大夫遣子弟从受经一讲解不倦凡十年　仁宗即位念谪者才多可用诏吏部选起之公在选中会　上晏驾不果用　宣宗初年仍命宪臣即均州郡试之公策第一吏部覆试复第一特擢山西道监察御史公在言路愈自激厉一时弹劾贵幸之敛迹出廵福建纠贪黜庸自方岳而下不少假借所至尤恤民隐福州属县民苦上官和买破产不足供公廉知其弊即日禁之民大称快岁满还朝奏开白塔河漕粟事宜悉见施行未久河就□塞劾督工役者□上虽曲宥其人而在廷多公直既乃有江西之行而系狱者几五年始获复官再廵湖广风力愈劲部下肃然既而言辽王不法事　上怒甚复械赴京论死未几事竟验卒直公原之因改南京云南道益务建明户部侍郎吴玺奏举主事吴悦悦有过不得举玺被劾鞫狱者因以私憾附致其罪悦亦不胜拷讯而死公叹曰狱重事也法司故深刻乃尔今灾沴荐臻职此之由乞坐其人以变乱成法罪大理依阿宜并罪之奏可以犯□□前幸皆不坐仍勑天下法司一遵律断当以狥私深文戒秩满用大臣荐擢佥福建按察司事闽人素知公至是相戒不敢犯法诸军卫厉民者公痛绳之民益安焉分廵兴化漳泉等郡郡旧多神祠考其建署之由诸不载祀典与非古节义系名教者悉除毁之其庙学坛宇出官帑一新士民感之记刻于石久之寇起沙尤诸郡骚然公时移疾不出刑部侍郎薛希琏廵抚闽中知公贤强起公力疾视事者数月闽既无警辞曰某自蚤岁即涉仕途虽庸陋无补苟有所见不敢不尽今年几七十且病无能矣因疏请致仕时同官以寇起□眨斥去乃独得许而归闽人虽不忍去公而□□公荣之既归自号退□杜门却扫日惟以订经籍立家法事葢年七十五而终公人风神整峻音吐刚厉平生虽疾恶少容然居官遇贤能吏辄荐举之尤号有识鉴出廵时两值乡举如湘阴鲁文莆阳柯潜赖公监临得不枉抑后皆知名于世云 

　　○福建按察司提学佥事任公彦常传（陈镐） 

　　陈镐 
　　任彦常字吉夫别号克斋学者称曰克斋先生其先庐州合肥人国初属籍南京江阴卫遂金陵人幼游京庠刻苦有志搜猎羣书文章辞理并到天顺壬午以葩经试京闱时大学士博野刘公典文衡见其卷惊曰此奇才也拔置第一人梓行共文及揭晓物论翕然成化壬辰第进土授南京户部贵州司主事升广东司员外郎又明年升福建按察司提学佥事体悉士类甚得其心弘治纪元致仕归八府师生遣人赴京保奏保连一十二章不报从容林下十有□□而殁所著有克斋稿若干卷 

　　○福建按察司佥事萧公显墓志铭（李东阳） 

　　李东阳 
　　公□姓讳显字文明号履庵更号海钓以山海卫学生举顺天己卯京闱第二试礼部辄弗利越十四年成化壬辰乃得进士第甲午擢兵科给事中有武臣中官怙势求赏者公批奏尾驳其功坐是贾怨弗恤也涿州有巫矫邪神自东方来京城男女争负土筑祠宇公抗章劾之并禁私剏庵观等数事言极剀切留不报外间传言祸且不测忽召至左顺门令中官谕遣之人始知事后数日询之则巫巳逐矣然权幸人嫉之不置辛丑迁镇宁州同知时方作草书手阅朝报付其子趣治装仍终数纸乃罢镇宁非人所居至普定卫居焉夷俗每献馈流官纳则喜拒则疑且恚至相戕害公孙谢理谕皆敬服无敢怨者越八年弘治戊申稍迁同知衢州府勾稽戎籍取非法刑具悉焚之而所得隐丁甚众他如抚□婺修学舍士民赖之越三年辛亥擢福建按察司佥事领屯田事劝督交至民相率输纳岁无留逋又一年以　万寿圣节入贺刑部尚书白公昂欲有所荐拟亲戚有力者亦乐之援公不复顾恋上疏径归归数日而命下乃治别墅与骚人使客游衍其间有乞书千文者秉烛终卷遂得目□而赋咏不辍乙丑　今天子即阼以恩进朝列大夫正德丙寅卒纩未属犹忧及时事宜口占对句课其孙其至死不乱如此距生宣德辛亥寿七十六公所蕴蓄未尽见于世顾以刘文安公主司而得易魁以三原王公吏部而得荐方面则其人可知巳山海本用武地举科第攻词翰皆自公始公诗清简有思致所著海钓集镇宁行稿归田稿若干卷其书尤沉着顿挫自成一家卷轴徧天下传至外国后来者殆鲜及云 

　　○福建按察司佥事邹公贤行状（王思） 

　　王思 
　　公讳贤字恢才姓邹氏先由宜黄徙永丰再徙安福世士祖讳仕鲁孝谨克家父讳思杰三岁而孤赖母谢氏苦节卒成其学以公贵封大理寺左评事母欧阳氏封孺人公年十八始就学业春秋以经术着其始也受学于刘忠愍公之孙栗庵先生缜继而遂代栗庵主师席尝病学者或务新奇或剿陈说不得圣人作经之意乃与诸生论辨穷极根本发其大义及诸言行而履之甚确曰此吾夫子正人心之书舍忠信而可以苟读者未之有也诸生翕然信服屦满户外莆田黄公视学政与诸生讲析理学雅知公一日谓公曰孔子与颜子语终日而论语止二章惜也公对曰问仁者天德也问邦者王道也此内圣外王之学圣人之蕴尽是矣黄公矍然称善弘治乙卯领乡荐年四十有二矣丙辰举进士奉命修大臣礼于闽己未授南京太理寺左评事其谳狱多忠厚恻怛之意有勋贵子干法公怒杖之其人号曰独不念我先人乎公曰吾以尔不念先人也若能念之固善尔先人以法定国是而尔乃颠覆使其有鬼尔尚得食粟乎民张姓者死无后其壻托言有遗命使后之族人讼于官官之长主壻而公主族人退复争以手书发明神不歆非族之义甚辩乃卒从公壬戌应诏上疏条陈六事其三事曰近见内外问刑衙门凡遇木□拘执奸夫奸妇而□杀者比依罪人巳就拘执而杀者处绞夫本夫之杀之者义也虽巳拘执而擅杀之然其情亦可矜也合无今后比依夜无故入人家巳就拘执而擅杀至死者律庶几情罪协中而刑可以劝矣大臣议是着于令　太皇太后之丧　先皇帝未忍尽从吉仍宫中衰绖终三年制公疏乞定典礼传示万世以洗易月之陋又言文庙从祀之礼如颜子曾子子思子乃先父食未安乞推今日不忍之心别议庙制乙丑又应诏条陈宪纲律例七事其二则时估钞法之弊曰律五刑赎罪各赎铜钱若干贯是　国初兼以铜钱估贯而非专以钞估贯明矣后来钞轻而钱犹旧宜斟酌钱钞轻重之中以估贯定罪今止因钞轻而钱亦之纷更往时估钞千文贯今则千文估八十贯矣往时监守盗钱千文止杖八十今盗钱五百文者遂得斩罪往时常人盗钱千文止杖七十今盗钱千文遂得绞罪矣何轻重悬隔如是□□法不在密而在适中今监守盗银五钱亦斩盗五十两亦斩□人盗银一两亦绞盗一百两亦绞果刑当罪罪当刑此乎徒伤民命而不足以惧众也乞会议将钱钞相兼估贯庶不失立法之本意皆不果行丁卯继丁家艰庚午服阕授福建按察司佥事专理汀漳兵务时逆瑾窃柄责方面官入币以辞公谋于所知曰吾平日攻苦食淡有目不见权贵今归即归耳安能衣食俛首乎竟不往至则减里甲供应之烦重官军扰民之法旧有土廵检义官以捕盗有功上官所任后或倚众害民甚则觇官府之谋私于贼欲更置之虑其煽变辄止公熟计之乃令属邑各立千百长选精壮有力者千夫长咸听令于官有事则更召率其属分隶追捕于是其权始分奸不得逞武平县北连安远西接程乡其间老虎战大帽山最险阻贼巢穴剽掠不时公抚以恩信招胁从者三百余人又率知县陈思诚擒斩巨贼僧秉瑢黄友胜并其党一百五十余人又擒斩余脱赖维华等一百五十余人其后协同娷宪副谟郑少参毅擒获锺惟兴等一百一十余人维时年五十七矣偶病风痹乞致仕拜章即行厥后李御史如圭上其功有白金彩币之锡公性宽洪率直任质不立机穽居家敦孝友与人交洞见肺腑遇义当辄廷折面争无一介媕阿意善观物变论事善败及人休咎久葢征无遁情者始学时会家有区长役劳费百出公曰是不可以戚吾父乃往代役趋伏公庭以经纪赋事夜则篝灯读书其刻苦自厉如此既仕遂推田业二弟质赟顾其季贵方学诱诲尤勤父母老且病不能就养乃节缩常费悉寓归以供甘旨命家人躬蚕得绢岁遗以衣前后遭内外艰丧葬祭一据于礼置先祠祭田四百余亩春秋祭享必躬奠献不肯以疾止待故旧甚笃初游栗庵门娷翁嘉瑞一见奇公以诸子托师友焉比其没公位哭之赙恤其孤易世而爱不衰 

　　○福建按察司佥潘公珏墓志铭（潘希曾） 

　　潘希曾 
　　公讳珏字玉汝姓潘氏其先闽之三山人唐末逢辰者上书阙下不报避乱于歙徙婺源之棰溪遂家焉厥后世有闻人谱牒具存曾祖讳虎祖讳勤成父讳烱赠文林郎蕲水县知县母齐氏赠孺人继母胡氏封太孺人公赋性醇笃自幼劬书十岁作诗有惊人语十有二岁从乡先生张文辉受尚书历五寒暑学成会户当远役而母病兄弟皆弱时署府事阎经历以御史左迁公持诗文谒诉阎才之遣补邑庠生免其役天顺甲申也是年冬齐孺人卒戊子蕲水卒蕲水初得疾公兄弟析产以水田若干亩佐读书既终丧公请于诸兄合□肆力问学作风树图以寄哀学士篁墩程先生守制休宁公以所学往质之篁墩恨相见之晚曰君名进士也成化癸卯领乡荐连登进士乙巳奉檄督赋南畿明年授湖广蕲水令公至县阅仓粟得六百斛骇曰令民父母而水旱无备奈何爰下令诸赎刑及讼纸咸入粟县治门中两旁建仓贮之号阜民仓越二年大旱尽发仓储以赈贫乏简下户丁壮分隶上户俾得佣作自给多种麦来年计复劝分助赈以济不足是岁饥不害自是□广储蓄更建仓县治之北号聚民仓前后积粟□□余石久益赖之县之南门渡恃舟以济水涸易以□梁岁费百金不免覆溺之患公合二年费浮桥经久不病又以庙学湫隘辟而新之作兴士类每讲授成材甚众邑故多盗公令乡民聚居列栅启闭盗乃沮义官刘洪者实黠盗其子耻与同恶洪杀之事泄亟遣人分捕并获其党十数辈既而司府将脱之公具狱请对卒如公按初荆府致币于公公对使封贮官库别以礼报之尝使人讽公欲婚其子公不可既又以所作画来赐公启事辞谢于是王知公不可干矣久之王以罪废公无染焉治蕲凡十二载秩满当去赋别思诗士民遮道共立去思碑李教谕复取别思诗梓传之名甘棠集弘治戊午迁金华同知率如治蕲而职专清戎尤慎勾稽未尝狥权势取舍有兰溪民诬侄夜殴叔杀其救妾县官治侄死罪冤累年莫辩公阅成案见其初验尸时不云何衣悟曰此必就寝所计杀之也岂有妇人裸而救鬪者耶诘之果服坐叔故杀罪而出其侄廵按陈君不悦曰狱屡经台宪矣何若是矛盾耶公争之陈不能□三载奏绩便道省太孺人于家有归志还次严州投牒告缴部檄郡人士相率挽留而上官亦弗许寻就职乙丑　武宗即位公入贺升福建佥宪奉勑督理屯田明年正德改元公上任考簿书革奸弊豪猾侵克之徒悉寘于法屯政渐复一日监斩夜归病不能寝食叹曰戮人不当其罪而力不能救何以仕乃遣人上京乞骸骨时逆瑾擅权所知恐其得祸劝止之寻以盐法忤中贵人中贵人阴主去公戊辰吏部书公年老致仕瑾犹坐以他事罚米百五十石时公六十有三得谢幸云归数月太孺人卒居丧执礼休沐十有五年足迹不出山惟赴乡饮避寇两至县耳优游林泉文咏乐夜课诸孙诵习不倦订辑谱牒作劝善碑于道侧睦族化乡之意老而弥笃嘉靖改元　今上皇帝以尊号覃恩进阶中顺大夫其年七月二十九日公卒年七十有七初号雪竹入官曰澹翁晚更万卷山人人多称澹翁先生云所著有甘棠集三觐稿晚游录澹翁稿云萍唱和展骥集桃溪族谱凡若干卷 

　　○福建按察司佥事叶公忠墓志铭（王度） 

　　王度 
　　山南叶公既没且葬墓有宿草而不识是岁戊戌度以内艰归其子应魁持门人省元张君志淑所状乞铭其墓前之石以度昔尝获交于公知公深按状公讳忠字一之宋丞相梦鼎之裔有讳桂者登淳佑进士徙邑之涌泉里元末有讳庚者朝奉郎再徙入城世居巾子山之南公因以号云高大父仲安曾大父贵通大父淐俱以行谊重于乡厥考时贤令字化多惠政亦自寓皆山翁云皆山翁配应夫人生公英敏不类凡儿乡先生器之后应庚午诸中第二辛未连取进士授重庆推官比之任燕署其事郡适蓝鄢之变恃公以不恐时陜人彭公泽总制一见称奇才檄致军门议事壬申城长寿以公董变役民讙趋之折狱不深入用法之意而弗挠□疏若流白昼宴坐老吏吐舌以不及当道自总制以下书最者□比既三年有诏檄取来京拜江西道监察御史上疏力劝　武宗懋学端本任用老成言甚恳切戊寅奉命按治江西南四郡锄奸剔弊殛豪屏贪吴人士相顾颜色以数十年所未覩己卯宸其变起远近骚动公外示安静阴实备立檄数百言誓死无二事定民立祠祀焉初　车驾幸边公□上疏愿速回銮以慰中外之望不报寻复南幸言者辄罢去公诣行在申前奏竟不之罪驾幸金陵锡宴羣臣亲问叶忠何在时论荣之庚辰仍命按治江西适皆山翁卒遂不果行　今上龙飞之三年服阕诣京复补河南道御史兼署各道本科事一时重事多取裁于公寻以崇先之役公往监其工凡二年稽核出纳国惜财诸司无敢干没其间公内外扬历后先无虑数十百疏其允行者若蠲免江南水旱租税之半放出高土廧庶人五百余人放宫女百余人诏捕贵成陵万言邬景和家众生事者若干人访拿妖僧师空降出内侍崔文等官具人所难言用是结知　主上骎骎有大用意然自是人亦忌之丁亥例当考察京官当道竟以中公　上览奏谓辅臣曰叶忠如何亦在此中命下留之前此未有也公感激勉出就职寻拜大理寺左寺丞寺之长乐清陈公璋老吏也凡遇重狱必注目问公以何如巳而大臣树党相倾言者复以前事中公公上疏力乞致仕　上不允调福建按察佥事便道归家遘寒疾弗治庚寅三□卒距其生成化壬寅八月年四十有九所交多一时知名士若阳明王公而下若干人而力扶阳明于众毁中其心诚谨矣所注有南巡行台谏垣等稿文学行业可以考见云
  </div>
  <div class="pagination">
   <a href="国朝献征录_page174.html">
    上一页
   </a>
   <span>
    ...
   </span>
   <a href="国朝献征录_page170.html">
    170
   </a>
   <a href="国朝献征录_page171.html">
    171
   </a>
   <a href="国朝献征录_page172.html">
    172
   </a>
   <a href="国朝献征录_page173.html">
    173
   </a>
   <a href="国朝献征录_page174.html">
    174
   </a>
   <span class="current-page">
    175
   </span>
   <a href="国朝献征录_page176.html">
    176
   </a>
   <a href="国朝献征录_page177.html">
    177
   </a>
   <a href="国朝献征录_page178.html">
    178
   </a>
   <a href="国朝献征录_page179.html">
    179
   </a>
   <a href="国朝献征录_page180.html">
    180
   </a>
   <span>
    ...
   </span>
   <a href="国朝献征录_page176.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
