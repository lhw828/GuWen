<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 20 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 20 页/共 216 页
  </h1>
  <div class="content">
   ○丙寅。上奉孝恭仁皇后梓宫启行。是日、驻跸小新庄　　

○命赏叩谒梓宫之察哈尔、厄鲁特、散秩大臣罗卜藏锡拉布等、马匹行粮　　

○兵部遵上□日议奏、驻防奉天、杭州、成都三处、各增设蒙古协领一员。右卫、西安、荆州、江宁四处、各增设蒙古协领二员。管辖蒙古兵丁。至沧州、河南等处、嗣后遇有城守尉等缺出。令该旗拣选蒙古官员、与满洲官员、一同引见补授。从之　　

○兵部分别议叙福建官兵、克复台湾功。得上□日。台湾地方、自古未属中国。皇考圣略神威。取入版图。逆贼朱一贵等倡乱、占据台地。皇考筹画周详。指授地方官员、遣调官兵。七日之内、巢□刀除数万贼众。克复全台。皇考当春秋高迈。威扬海外。功德峻伟。官兵感戴皇考教养之恩。奋勇攻取。甚属可嘉。固不必援引前例。后亦不得为例。兹仰副皇考从优议叙之旷典。官员现行议叙功加外。著概行各加一等。总督满保、虽有失陷地方之罪。但一闻事发。即亲往厦门。抚慰众心。遵依皇考指示。调遣官兵。七日之内。克复台湾。满保、著兼兵部尚书职衔。提督施世骠、统领大兵。径度海洋。鼓励将士。屡经大战。击败贼众。七日之内。克复台湾。厥功甚大。施世骠、著给与世袭一等阿达哈哈番。总兵官蓝廷珍、曾协助施世骠。著给与世袭三等阿达哈哈番。水师营副将许云、失陷台湾。非关伊罪。奋勇前进。多杀贼众。身又阵亡。著给与世袭拜他喇布勒哈番。参将罗万仓、游击游崇功、俱系阵亡。著给与世袭拖沙喇哈番。总兵官欧阳凯、著追赠太子少保。参将林亮、著给拜他喇布勒哈番。游击董方、守备何勉、俱著给拖沙喇哈番　　

○工部议覆。河道总督齐苏勒疏言、阳武大堤、绵亘五千余丈。地处卑洼。有关运河。请添筑遥堤、以为重障。应如所请。从之　　

○丁卯。上奉孝恭仁皇后梓宫启行。是日、驻跸吕家庄　　

○谕总理事务王大臣等。都统、前锋统领、护军统领、副都统内。颇有家计艰窘之人。顷者、外省副都统等。既已酌给亲丁坐粮。将如何酌给伊等坐粮之处。著议奏。寻议、京城满洲都统、亲丁八名。蒙古、汉军都统、领侍卫内大臣、六名。前锋统领、护军统领、步军统领、五名。满洲副都统、三名。蒙古、汉军副都统二名。步军总尉、一名。每月给银三两。每岁给米一十二石。每石折银一两。从之　　

○吏部议覆。广西总督孔毓珣奏言、粤西南、太、庆、思、四府缺出。旧例将桂、平、梧、浔、柳、五府属内、选择调补。历俸三年、具题报满。今改为拣选之员、五年报满。由部掣选之员、仍通省较俸升转。迟速不均。请将拣选人员、仍照本省调补之例、三年报满。由部掣选者、五年报满。应如所请。从之　　

○户部议覆。长芦巡盐御史莽鹄立奏言、长芦六十一年盐引。因年岁歉收。河水乾浅。引盐积多运少。所辖一百八十余州县、销引未完者甚多。请展限一年。长芦产盐、有南北二场。北场舟行利便。众商易于买运。南场陆路、脚价稍重。以致运者绝少。请于本年额课内、留银五万两。遴委能员、专司收买。发商行运。其买盐官本、随课兼徵。均应如所请。从之　　

○戊辰。上奉孝恭仁皇后梓宫启行。是日、驻跸蓟州城南　　

○己巳。雨。孝恭仁皇后梓宫未启行。上驻跸行宫　　

○管理藩院侍郎事都统拉锡奏言、喀喇沁等处、岁歉乏食。请于查覆到日赈济。得上□日。据奏俟查覆到日、加恩拯救。现今乏食人等、必至失所。著户部作速派官二员、领银五万两前往。再著侍郎本锡、副都统阿林保、作速驰驿赴喀喇沁处。俟钱粮一到。即行散赈。扎萨克八处、俱一面清查。一面给发。毋得稽迟　　

○庚午。上奉孝恭仁皇后梓宫启行。是日、驻跸梁家庄　　

○命往青海侍郎常寿摺奏、臣于七月二十二日、抵亲王罗卜藏丹津驻牧之沙拉图地方。恭宣谕上□日。令伊等兄弟。罢兵和睦。据罗卜藏丹津诉称、戴青和硕齐察罕丹津、额尔得尼厄尔克托克托奈、欲霸占招地。捏言我遣使准噶尔。欲同策妄阿喇布坦背叛。以为谗害。是以众台吉等不服。会盟兴兵。并备言戴青和硕齐等过恶。拟于数日起程渡河。与决胜负。臣察其情形。势难和好。后据察罕丹津诉称、罗卜藏丹津、兴兵逐额尔得尼厄尔克托克托奈于内地。今勒令众台吉、聚兵于巴尔托罗海处。意欲独占西招青海地方。其兵大约不过一万二三千名。其党率多勒从。若渡河前来。定即力拒等语。又据众蒙古告称、罗卜藏丹津、勒令众等、呼伊为达赖混台吉。其余台吉、俱令呼旧日名号。一概不许称呼王贝勒贝子公封号。细揣其意。先灭额尔得尼厄尔克托克托奈、再灭察罕丹津。独占青海。会同众台吉、奏请赏伊汗号。驻占招地遥管青海。显然可见。至问遣往准噶尔处使人音信。据云、准噶尔以青海人等、不足凭信。又云、准噶尔兵丁、已至噶斯口前。九月内、可至青海等语。今将臣所见情形。与罗卜藏丹津所呈蒙古字奏章二本。并与臣蒙古字书一封密奏。得上□日。此事甚大。行在总理事务王大臣、议政大臣详议。并发往在京之总理事务王大臣、议政大臣等、详议具奏　　

○辛未。上谒暂安奉殿、孝陵、孝东陵。率诸王文武官员行礼。举哀。遂诣景陵。望见陵门、即长恸。至享殿。躬奠行礼。哭不停声。传谕诸王大臣、悉至圣祖仁皇帝梓宫前。众皆感恸。哭声震地。良久、孝恭仁皇后梓宫至。上跪迎景陵门外。安奉享殿。奠献行礼。号泣不止。近侍、诸臣、敦请节哀。上出景陵门。犹顾望流涕。是日、驻跸马兰峪城东南　　

○谕诸王大臣等。皇太后素性谦谨。事圣祖仁皇帝数十年。恪恭罔懈。现今享殿内、奉圣祖仁皇帝梓宫。皇太后梓宫、暂安奉于芦殿。一应供献、及祭文、不可由中门出入。俱应于西门行走。以仰体我皇妣谦冲至意　　

○壬申。秋分。夕月于西郊。遣裕亲王保泰行礼　　

○上诣景陵圣祖仁皇帝梓宫前、上食奠献。旋诣孝恭仁皇后梓宫前、行暂安享殿礼。躬亲奠献。恸哭良久。扈从诸王、满汉文武大臣、蒙古诸王、台吉、塔布囊等、齐集举哀。是日、上驻跸行宫　　

○癸酉。上欲仍诣景陵、瞻仰奠献。诸王满汉大臣、恭念圣躬连日劳瘁。且哀痛过甚。奏请停止亲往。谕曰。梓宫于初一日、安奉地宫。及今每日亲往。尚得躬亲瞻仰。过此、则不得瞻仰矣。诸臣复再三陈奏。始允焉　　

○是日、驻跸行宫　　

○召入陵寝官员。谕曰。圣祖仁皇帝卤簿之内、备鞍马匹。向在御厩。俱曾经皇考乘骑。应送至达里刚爱、交与福寿敬谨牧养。俾之终老。若有私自骑用、及抵换者。事觉、即行正法　　

○甲戌。上诣景陵圣祖仁皇帝梓宫前、上食奠献。旋诣孝恭仁皇后梓宫前、行百日祭礼。奠献哭泣。扈从诸王、满汉文武大臣、蒙古诸王、台吉、塔布囊等、齐集举哀。礼毕。上回驻行宫　　

○总理事务王大臣等遵上□日议奏、罗卜藏丹津、久怀异志。纠众盟誓。皇上念伊祖顾实汗、恭谨效顺。不即加罪。特遣侍郎常寿、谕以利害。前往和解。罗卜藏丹津并不听常寿之言。欲与戴青和硕齐察罕丹津交战。又冀望汗名号。又私称伊为达赖混台吉。殊属背逆。现今伊欲往察罕丹津处争战。应调遣西宁之兵。俟罗卜藏丹津渡黄河时。于渡口邀截其后。至松潘兵丁、请令提督岳钟琪带领前往。就近应援。以张声势。其西路军务。应行文年羔□大尧、详加定议办理。从之　　

○驻扎西宁侍郎常寿摺奏、亲王戴青和硕齐察罕丹津、领兵与罗卜藏丹津相持。势难抵敌。率妻子属人一百四十余名。来至河洲老鸦关外。臣即令其进边居住。其余人众、令伊寨桑管束、边外防守要隘。奏入。报闻　　

○乙亥。圣祖仁皇帝升祔太庙届期。命大学士等、恭奉神主填青。上曰。填青典礼、所关最重。古人必取名望素著、德行纯粹、学问渊深者。以充此任、今尔等位既贵显。人品皆优。是以特加简命。尔等当体朕敬恪之诚。洁诚斋戒。屏除尘虑。俨如圣祖在天之灵。陟降上下。诚意所孚。洋洋如在。方副朕一片孝思。尔等不必有意于哀恸。不必有意于仪文。只以一诚感格为是　　

○上驻跸行宫　　

○予故食都统俸图什希祭葬如例　　

○丙子。上诣景陵圣祖仁皇帝孝恭仁皇后享殿内、行奉移梓宫敬安地宫礼。哭泣奠献。旋奉移梓宫、安奉宝城前芦殿内。上率扈从诸王、满汉文武大臣、蒙古诸王台吉。塔布囊等、行礼举哀毕。回驻行宫　　

○谕各蒙古王、贝勒、贝子、扎萨克、台吉、塔布囊等。自尔先世。归附太祖太宗。蒙被圣化。于兹五六代矣。世缔国姻。恩深禄重。兄弟主臣。洽比保聚。安居乐业。百有余年。其间厄鲁特噶尔丹、猖獗弄兵。破喀尔喀七旗侵及内扎萨克蒙古、蹂躏游牧之地。皇考为尔等、三次自将出师。乃灭噶尔丹。使尔等永享太平之福。六十余年以来尔等属下、偶有饥馑灾伤莫不发帑与粮资给畜牧。更派富户屯田代耕。使饥者复安。散者复聚。皇考养育尔等蒙古恩泽重矣大矣。曩者、郭尔罗斯、以岁饥闻。朕仰体皇考圣意。即遣大臣前往。发仓赈救赏给牛羊。今喀喇沁、翁牛特八旗。又以岁饥闻。复遣大臣前往。即速查明饥口。动用正项钱粮、买米散赈夫一时阻饥。朕虽赈之。常年贫乏之民。在尔各君长、于本旗内裒多益寡。互相赒恤、以养育之。庶几得所耳。若仍然厚敛重徭。纳之于阽危之域。使之至于散亡。孰为尔等纳赋。孰为尔等供徭。爱民惠下。是第一要务。不可不知也。连岁灾旱频仍。今年又遭饥馑。尔等各子其民者、如何减赋。如何轻徭。如何裕其农功。如何孳其畜牧。尔等王贝勒大臣等议定。务使各得生理。以仰副我皇考圣心。以慰朕心。定议之后。傥有显背公议。仍然重赋苛役者。国法具在。非朕所得而私也。我皇考目睹尔等长成。爱如子孙。事事包容。处处轸恤。尔等视皇考如祖父。恃皇考之慈爱。每事懈逸。朕新即位。务须各尽尔职。谨慎小心。管辖属下。训练兵丁。严禁盗贼。奉公守法。循分安生。仰报我皇考轸爱之恩。俾朕得以仰法皇考慈惠尔等至意。始终保全。永永勿替。朕之愿也。今日特于皇考梓宫前、谕尔等知之　　

大清世宗敬天昌运建中表正文武英明宽仁信毅大孝至诚宪皇帝实录卷之十



大清世宗敬天昌运建中表正文武英明宽仁信毅大孝至诚宪皇帝实录卷之十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。九月。丁丑朔。早、上诣景陵。至碑亭、即恸哭。进至明楼前芦殿内、跪抚梓宫。哀号擗踊。群臣皆哭失声。巳刻、上于圣祖仁皇帝梓宫前、行奠献礼。次于孝恭仁皇后梓宫前、行奠献礼。礼毕。上出至陵寝门外、向北跪哭。执事诸臣、恭率校尉等先奉圣祖仁皇帝龙輴入宝城。次奉孝恭仁皇后龙輴入宝城。时诸王大臣、及各官。仰见有祥云五色、自西北起、覆于景陵缭绕不散。皆以为圣祖峻德神功之瑞应。皇上至诚大孝之感格焉随奉安梓宫于各宝床。陈册宝于各石案毕恭闭元宫石门。上复入陵寝门于祭台前、奠献毕。上依恋不舍哭无停声。群臣再三跪劝。上方出。至幄次、更礼服。午刻、上诣隆恩殿、行恭题神主大祭礼。大学士嵩祝、王顼龄、恭奉圣祖仁皇帝神主填青、大学士马齐、户部尚书田从典、恭奉孝恭仁皇后神主填青。随奉安神牌于宝座。上献香、献帛、献酒、行三跪九叩头礼。上亲捧神牌、奉安黄舆内、行三叩头礼。黄舆由隆恩殿中门出。上由东门先出。跪候黄舆过。由别道、恭候黄舆至、奉安于宿次黄幄、行夕奠礼。是日、上回銮。驻跸马伸桥　　

○以山陵礼成、遣官告祭暂安奉殿、孝陵、孝东陵　　

○遣官以升祔太庙吉期、告祭天地、太庙、社稷　　

○戊寅。早、上诣黄幄、行朝奠礼毕。跪送神牌起行。至驻跸所、设黄幄、安奉神牌、行夕奠礼。是日、驻跸新店　　

○己卯。早、上诣黄幄、行朝奠礼毕。跪送神牌起行。上先回京。恭候奉迎神牌、遣官代行夕奠礼　　

○调直隶古北口提督董象纬、为广东提督。升山东登州总兵官何祥书、为直隶古北口提督。山东临清副将黄元骧、为山东登州总兵官　　

○工部议覆、河道总督齐苏勒疏奏。砀山县、黄河南岸陈家窑。堤工卑小、应加筑三千五十七丈。桃源县、黄河北岸七里沟。堤身单薄、建筑月堤八百八十七丈。宿迁县、黄河北岸叶家庄。缕堤单薄、加筑月堤五百二十七丈。均应如所请。坚固修筑。从之　　

○庚辰。神牌黄舆、由朝阳门入。诸王、大臣、满汉文武官员。齐集大清门外。朝服跪迎。上于端门外。朝服跪、候黄舆过。至甎城门外。上诣圣祖仁皇帝神牌黄舆前、行三叩头礼。诸王诣四后神牌黄舆前、行礼。上亲捧圣祖仁皇帝神牌、敬升奉安太庙太宗文皇帝之次。诸王捧四后神牌、以次奉安。遂行升祔太庙致祭礼。如时享仪。礼毕、上更礼服、诣奉先殿。恭捧圣祖仁皇帝神牌、诸王恭捧四后神牌、奉安于奉先殿。行致祭礼。如朔望大祭仪。礼毕、还宫　　

○是日、恭上孝诚仁皇后尊谥。册文曰。道协坤元、树母仪而作则。化隆内治、扬圣淑以垂休。晋千秋有耀之荣称。奉万世无疆之宝册。钦惟皇妣孝诚仁皇后、庆钟厚载。德媲皇家。当先帝敕天凝命之辰。乃中宫应地含章之会。虔奉重闱之滫瀡、曲慰慈颜。洁承九庙之苹蘩、克襄孝治。仁能逮下、推惠泽于掖庭。恪以持身、赞勤劳于旰食。椒涂缅企、芳型阅久以长存。彤管昭垂、懿范如新而未远。期当升配、两仪均健顺之功。事极尊崇、奕叶著肃雝之范。刻瑶函而焕彩、彝典丕彰。依玉几以荐馨、徽音允协。谨奉册宝、恭上尊谥曰。孝诚恭肃正惠安和俪天襄圣仁皇后。伏冀慈恩默佑、锡介祉以炽昌。壸教永新、致协和于悠远。极显扬之微悃。庶灵爽之式凭。谨言。宝文曰、孝诚恭肃正惠安和俪天襄圣仁皇后之宝　　

○恭上孝昭仁皇后尊谥。册文曰。襄治化于昌朝、夙合二仪之撰。耀徽音于典册聿昭万叶之光。勋华之盛烈丕彰。任姒之芳规益播。钦惟皇妣孝昭仁皇后、性含柔顺。范表温庄。华阅钟祥、协坤贞而作则。椒涂正位、偕帝德以交辉。侍膳慈闱、克谨晨昏之奉。劳心中壸、每分宵旰之勤。箴铭茂著于彤编。褕翟久辞于丹禁。溯淑恭之懿行、茂典流光。扬蔼吉之仁风、贞珉焕彩。兹值缵承之始。弥深崇报之思。清庙森严、考彝章而合祔。宝函郑重、列俎豆以升馨。谨奉册宝、恭上尊谥曰。孝昭静淑明惠正和钦天顺圣仁皇后。伏冀在天灵爽、永贻万世之安。裕后仪型、长介亿年之福。进鸿称而允协。垂琬琰以光昭。谨言。宝文曰、孝昭静淑明惠正和钦天顺圣仁皇后之宝　　

○恭上孝懿仁皇后尊谥。册文曰。俪乾作则坤元彰厚载之功。体巽流徽、庙祀举尊亲之典。贲瑶函于有耀熙鸿号于无穷。钦惟皇妣孝懿仁皇后、毓粹高门。腾芬戚畹。佐显承之弘烈、壸政勒修。笃慈爱之盛心、母仪懋著。履和思顺、致诚孝于彤闱。尚俭怀谦、翼昇平于黼座。抚冲龄而顾复、备蒙鞠育之仁。溯十载之劬劳、莫报生成之德。缅宫庭之佑启、翟舀如存。感岁月之迁流、萱帏久閟。追维慈覆、弥怀高厚之恩。诞绍丕基、倍切显扬之愿。安贞令范、洵应地以无疆。炳曜徽音、长配天而不泯。谨奉册宝、恭上尊谥曰。孝懿温诚端仁。宪穆奉天佐圣仁皇后。伏冀淑灵式庇、茂膺天禄之炽昌。嘉德惟馨、永廓圣图之广大。洁苾芬而肃荐。耀金石以长垂。谨言。宝文曰、孝懿温诚端仁宪穆奉天佐圣仁皇后之宝　　

○辛巳。以升祔太庙礼成。颁诏天下。诏曰。朕惟礼先报本孝首尊亲表功德之隆大祀著乎清庙原烝尝之荐。配食始于閟宫。所以备登祔之仪。洽神人之望。旧章具在。钜典孔彰。恭惟皇考圣祖仁皇帝体合乾坤。声昭日月。开万年之景运。扬三祖之耿光。和惠宽仁。民物咸乐生遂性。信诚节俭。刑政悉内治外修。廓从古未登之版图。要荒并隶。弘历代未施之声教。渐被无垠。循继述之功。以守成而兼创业。数圣贤之主。实首出而无比伦。惕厉忧勤。六十一载之精神。为黎民耗竭。讴吟感慕。千亿兆人之思仰。与天地悠长。洵百世而不迁。宜九庙以崇飨。皇妣孝诚皇后正位璇宫。作配宸极。徽音懋著。淑德素成。皇妣孝昭皇后明哲温和。恪庄柔顺。佐理内政。表树壸仪。皇妣孝懿皇后纯粹天根。敬恭性蕴。动循礼则。行法前修。慈抚朕躬。恩勤笃挚。皇妣孝恭皇后孝仁端厚。肃敬柔明。诞育藐躬。命提教切。隆彰母道。顾复恩深。谦约持身。惠慈抚下。皆流辉于椒掖。合继善于丹闱。允宜同祀神宫。合登礼室。谨率诸王、贝勒、文武群臣。于雍正元年九月初四日。恭捧圣祖合天弘运文武睿哲恭俭宽裕孝敬诚信功德大成仁皇帝神位、孝诚恭肃正惠安和俪天襄圣仁皇后神位、孝昭静淑明惠正和钦天顺圣仁皇后神位、孝懿温诚端仁宪穆奉天佐圣仁皇后神位、孝恭宣惠温肃定裕赞天承圣仁皇后神位、合祔于太庙。天象与坤仪同著。父恩。与母德俱深。大典既成。鸿施宜逮。于戏。寝成孔安。俨若思之敬。春秋匪懈。凛如在之心。陟降于庭。鉴一人之孝享。笃厚其庆。锡九有之恩膏。布告天下。咸使闻知　　

○诏内恩款、凡十五条　　

○谕礼部。自古祖功宗德。制在不祧。飨帝飨亲。祀应并举。报本之情罔极。配天之典宜隆。仰惟我皇考圣祖仁皇帝亶聪御宇。至德諴民。早岁而揽弘纲。恩覃无外。小心以勤昭事。诚著升中。寝园备物于春秋。重闱将敬于朝夕。轸万民之疾苦。水旱预筹。励百尔之劝惩。贤愚立辨。赦愆宥罪。仁风广被祥刑。发帑蠲租。丰岁频闻减赋。时迈歌而黄淮底定。清问及而稼穑周知。阙里隆九拜之仪。考亭跻十哲之列。科目以增加而益盛。士子因训饬而交修。圣自多能。心犹好学。总百家之阃奥。垂千古之典谟。经天纬地之文。一贯万殊之理。禹鼎汤盘之句。龙翔凤翥之书。莫不荟萃并包。矞皇典丽。至于皇威远畅。庙略遐宣。临边塞而万幕倾心。示神谟而三孽授首。察哈尔不敢伏莽。厄鲁特、顿尔倾巢。鄂罗斯、稽颡以奉共球。乌斯藏、望风而销＜釒夅＞镝。以至波澄紫海。箐静红苗。雨露及于天维疆索通于地纽。清宁合撰。参两大以成能。覆载同流。兼三才而立极。武功文德。前代之所未闻。声教车书。史册之所未睹。建中锡福。久道化成。万物逸而宸衷弗释其劳。四海宁而皇躬弗辞其瘁六十一载丰功厚泽。深浃人心。四千余年哲后贤君难侔历服。紫坛绀幄。知天意之同符。苍璧黄琮。思德馨之并荐。朕缵承丕绪。永念前徽。我皇考圣祖仁皇帝、允宜崇祀郊坛。克配上帝。以后冬至、祈谷。祭天。俱奉圣祖仁皇帝、同太祖高皇帝、太宗文皇帝、世祖章皇帝、配享。夏至祭地。亦如南郊祈谷礼。祗奉配享。其应行礼仪、尔部详议具奏　　

○升云南鹤丽。总兵官郝玉麟、为云南提督
  </div>
  <div class="pagination">
   <a href="清实录雍正朝实录_page19.html">
    上一页
   </a>
   <span>
    ...
   </span>
   <a href="清实录雍正朝实录_page15.html">
    15
   </a>
   <a href="清实录雍正朝实录_page16.html">
    16
   </a>
   <a href="清实录雍正朝实录_page17.html">
    17
   </a>
   <a href="清实录雍正朝实录_page18.html">
    18
   </a>
   <a href="清实录雍正朝实录_page19.html">
    19
   </a>
   <span class="current-page">
    20
   </span>
   <a href="清实录雍正朝实录_page21.html">
    21
   </a>
   <a href="清实录雍正朝实录_page22.html">
    22
   </a>
   <a href="清实录雍正朝实录_page23.html">
    23
   </a>
   <a href="清实录雍正朝实录_page24.html">
    24
   </a>
   <a href="清实录雍正朝实录_page25.html">
    25
   </a>
   <span>
    ...
   </span>
   <a href="清实录雍正朝实录_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
