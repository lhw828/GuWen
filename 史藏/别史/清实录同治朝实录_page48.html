<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 48 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 48 页/共 505 页
  </h1>
  <div class="content">
   大清穆宗继天开运受中居正保大定功圣智诚孝信敏恭宽毅皇帝实录卷之二十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。四月。癸酉。谕内阁、朕奉慈安皇太后。慈禧皇太后懿旨。本年庶吉士散馆。经派出阅卷大臣尚书朱凤标等。将各试卷公同阅看。拟定等第名次。开单进呈。于各卷考列前后。尚属公允。惟万青藜所阅拟取一等一名严辰一卷。诗赋文理。尚属明顺。而其赋体全篇牵引本朝故实。作意铺张。词意多未著题。甚至过事颂扬。有女中尧舜等句。国家取士。本明试以言之义。总宜崇实黜华。用觇品学。翰林散馆。将以选授清华之职。试用诗赋。尤应切当敷陈。若如严辰所作。不求实际。专事揄扬。于人品学术。颇有关系。此风断不可长。严辰著改为一等末名。即将原拟一等二名之王珊。作为一等一名。其余以次递推。嗣后各项考试。派出考官及阅卷大臣等。务当悉心考校。讲求切实。毋事虚浮。以期拔取真才。用副敦崇实学之至意。　　

○又谕、前因御史朱潮、薛春黎、先后奏参蒋大镛等贪劣各款。当经派令周祖培、德全、会同刑部。将蒋大镛、白维、王锡琦、撤任审讯。兹据周祖培等定拟罪名。请旨遵行。此案已革大兴县知县白维、身膺民社。辄与开店之黄三饮酒宿倡。实属卑鄙无耻。著从重发往军台效力赎罪。不准援免。撤任永清县知县王锡琦、违例浮收。著先行革职。由顺天府派员解交直隶总督。查明该县每年地丁粮银若干。该革员任内浮收粮银共若干两。按律治罪。撤任顺天府治中蒋大镛、有心徇庇。任性妄为。著交部严加议处。其失察属员之历任直隶总督顺天府府尹。著该部查取职名。照例议处。　　

○又谕、前因曾国藩等奏、查明扬州府及仪徵县失守案内文武员弁情节。请分别免罪免议一摺。当交该部议奏。兹据刑部等部查照章程。分别准驳。声明请旨。此案署江苏江都县知县崔绳祖、署甘泉县知县李敬灏、署仪徵县知县杨钟琛、均系守土之官。署扬州营守备江伟勋、系专城武弁。该员弁等、于咸丰八年九月闲逆匪窜扑扬州时。失守城池。又随同官兵克复。按照章程。应发往新疆充当苦差。扬州府知府黄钦鼐、系同城知府。扬州府同知周成璋、署扬州营千总黄林坤、均有捕盗之责。失守后俱各随同克复。亦应发往军台效力赎罪。该督请将黄钦鼐、周成璋、革职留任免罪。崔绳祖、李敬灏、杨钟琛、江伟勋、黄林坤、革职免议。黄钦鼐仍留省当差。黄林坤仍留营效力之处。均与章程不符。除杨钟琛一员。经该督声叙政绩。并经吴棠奏留。业经准留仪徵县署任。并兼护江甯府知府外。其黄钦鼐、周成璋、崔绳祖、李敬灏、江伟勋、黄林坤等六员。均著照部议革职。照例即行起解。不准援引恩诏以前例宽免。扬州府教授陈焕彰、训导吴琪、于城陷后守护宫墙。尚未毁坏。嗣又随同克复。据该部声称与免议程相符。均著免其置议。　　

○谕议政王军机大臣等、户部奏、库储支绌。请饬催广东山西应解京饷一摺。户部库储。万分缺乏。而按月支放各款。业已无可再减。该督抚等受恩深重。亟应共体时艰。竭力筹措。以期无误要需。著劳崇光、英桂、无论何款。各先行提解银六十万两。赶紧解京。以济眉急。山西距京较近。且该省筹解京饷。从无贻误。此次英桂务当悉心筹画。派委妥员。星驰赶解。广东有海道可通。劳崇光务即迅速筹拨。由海赴津。解交部库。均著于五月内一律解齐。广东应行解京之款甚多。往往屡催罔应。此次如再仍前延玩。即著该部参奏。将该督从严惩处。决不宽贷。傥因报解迟延。不敷支放。致令京师滋生事端。惟该督抚等是问。将此由五百里各谕令知之。　　

○甲戌。谕内阁、谭廷襄奏、请将庸劣州县。分别降补革职一摺。山东代理平度州事滨州知州福绍、才具平常。著以州同州判降补。署兰山县事候补知县茅篪、声名狼藉。署蓬莱县事试用知县张国华、识见鄙陋。均著即行革职。并著查明各该员经手仓库钱粮。如有亏那情弊。即行从严参办。　　

○山东巡抚谭廷襄奏、审明团练妄杀军官。得旨、孙传琇、孙广茂、孙继孟、均著就地正法。　　

○赏会试年老举人王金阶检讨衔。　　

○予湖北各属阵亡殉难千总李锦春等绅民妇女一千二百三十员名口分别旌恤如例。　　

○乙亥。上诣观德殿几筵前供奠。　　

○谕内阁、云南学政张锡嵘奏、请宗祀文宗显皇帝。以备典礼一摺。并附陈宗祀辨疑条说。著王大臣大学士六部九卿翰詹科道、敬谨会同妥议具奏。　　

○又谕、徐之铭奏、四品掌教马德新率回众就抚。恳请赏给头品顶带花翎等语。马德新率众就抚。自应量加奖励。著赏给二品顶带。并赏戴花翎。责令约束回众。如不能约束。或至别生事端。惟该掌教是问。傥马德新嗣后于绥靖回众诸事。或不能得力。惟徐之铭是问。　　

○谕议政王军机大臣等、薛焕奏、查明克复嘉定详细情形。并派兵进攻太仓。及华尔未曾薙发。会防局官绅不遵晓谕各摺片。克复嘉定县城。前已降旨令薛焕等查明奖叙矣。此时若再将英法各国兵将。降旨嘉奖。恐渐至市德于我。更形骄恣。俟青浦克复。再行宣布其助顺之美。庶不至漫无限制。进攻青浦。既借英法弁兵之力。则规复太仓。必须专派官军前往。不至事事借力于人。为所轻视。李鸿章所部各军。业已到沪两旬。足资休息。如已训练精齐。即著派令出队。一鼓作气。克复太仓。非独贼匪畏我军威。即英法之兵。亦当为之震慑。所谓先声夺人。行军要务。必须妥筹机宜。以期必胜。华尔于赏加副将后。仍未薙发易服。其不受钤束。已可概见。惟现在既用其力。不得不于裁制之中。仍寓羁縻之意。著薛焕、李鸿章、酌量相机办理。至会防局官绅。专恃洋人为政。不顾后患。朝廷早知其流弊。薛焕等务当咨商曾国藩悉心防范。毋任把持。局中官绅。系属何人所派。闻自上年十二月至今。所费甚钜。作何支销。何人筹给。且闻该官绅等在局聚赌筵宴。并不以公事为重。如果属实。无怪为外国藉口。即著薛焕、李鸿章、逐款查明。严为裁汰。不准任其妄作妄为。以肃官方。知府吴云、本系失守之员。上年十二月闲。曾谕曾国藩查明定罪。何以派令在局当差。即著薛焕、李鸿章、就近查明拟罪。候旨办理。此外如金鸿保、闵钊、俞斌、均系吴煦私人。藉端肥己。把持捐务。李鸿章甫经到任。若不破除情面。秉公甄劾。则沪上颓风。何由振作。著会同薛焕严行查明具奏。傥薛焕有心回护。并著李鸿章单衔参奏。沪上税务厘捐。所入甚为充裕。均为劣员侵吞入己。是既虐取于民。仍于军饷无补。此等贪劣之员。岂可稍存姑息。著李鸿章严密查办。以儆盗臣。并著该抚派委廉洁之员。妥为经理。如上海无可派之员。即咨曾国藩派妥员赴沪差委。力除积习。以清弊端。逃弁况文榜、罗大春、吴再升、贵廷芳、陈步高等、恇怯无能。叠谕曾国藩、左宗棠、传旨拏问。闻遗廷芳抢掠妇女。形同盗贼。若任令久。稽国典。军令何以严肃。著薛焕、李鸿章、咨商曾国藩就近审明。分别严定罪名。不可再涉迟缓。藩司林福祥情尤可恶。并著审拟具奏。傥任令远扬。或至自尽。惟薛焕、李鸿章、是问。懔之慎之。将此由六百里各谕令知之。　　

○又谕、徐之铭奏、澂江府掌教马德新率回众就抚。现在委员接署。办理善后事宜。并称林自清年壮志奋。情殷报国。时念四川江南等处为紧要重地。恐贼狓猖。亟思由川省一带进攻。徐之铭屡为阻止。势在必行。所有兵练。已分起由黔入川各等语。林自清跋扈情形。本非徐之铭所能钤制。张亮基前已行抵宜昌。潘铎拟俟张亮基到川后。会同赴滇。著即与骆秉章会商妥办。将林自清入川一事。布置就绪。迅即驰赴滇省。毋稍濡滞。前徐之铭以武生马如龙奏请署理总兵。本日又以四品伯克掌教马德新奏保头品顶带花翎。马如龙已准所请。马德新亦酌改二品顶带花翎等奖励。允其所请。此等事于体制全然不合。缘恐回众心疑已久。竟尔驳斥。则反侧益坚。于潘铎张亮基入滇情形。殊有关碍。故暂时权宜允许。以示不疑。潘铎、张亮基、行抵该省。将徐之铭撤任后。其所用文武。及所保官阶。一切均须次第整顿。亦不必操之太切。至林自清擅自带兵。分起由黔入川。形同叛逆。究竟是何居心。骆秉章等相距较近。必能探询其详。著骆秉章、潘铎、张亮基、韩超、田兴恕、会同筹商。如该练众不遵开导。察看情形。必须用兵剿击。即著相机妥协办理。此闲不为遥制。何有保现在何处。徐之铭近来连次奏报。均未提及。并著骆秉章等探明具奏。徐之铭本日摺报内。请饬催福升迅赴云南提督之任。所有提督印信。是否仍留省署。抑系林自清带出。并著骆秉章等一并探明具奏。将此由六百里各密谕知之。　　

○云南巡抚徐之铭奏、军务未平。请将本年恩科乡试展缓举行。从之。　　

○以故和硕特辅国公蕴端子格楚克扎木楚袭爵。　　

○以乌里雅苏台参赞大臣麟兴暂署将军。　　

○以云南省城回众就抚。予知县张锡璜等升赏有差。　　

○以捐修江西德安县城。予候选教谕程景周等职衔有差。　　

○予江苏罗店阵亡五品顶翎周得成祭葬世职加等。　　

○丙子。以崇上母后皇太后圣母皇太后徽号。前期遣官告祭天。地。太庙。社稷。　　

○遣官告祭文宗显皇帝几筵。　　

○遣官告孝德显皇后殡宫。　　

○上礼服御中和殿。恭阅奏书毕。上升舆。由右翼门永康左门降舆。大学士捧奏书由中路前行。至慈宁门。上由东阶升。至门下东旁立。母后皇太后。圣母皇太后御慈宁宫。升座。仪驾全设。中和乐设而不作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣母后皇太后奏书曰。壸范光昭。蔼吉综六宫之治。母仪祗奉。尊亲胪万国之欢。懋蕃祉于璇闱。扬芳辉于镠册。徽音是式。嘉礼斯崇。钦惟母后皇太后。道著含宏。德符柔顺。播仁风于兰掖。遍洽祥和。依爱日于萱帏。时申孝养。臣恭膺宝箓。仰荷洪庥。敬奉琅函。用光钜典。伏冀圣慈俞允。俾展微忱。熙鸿号于无疆。春晖永被。裕燕诒于有谷。景祜弥长。臣不胜惓惓之至。谨奏。跪宣圣母皇太后奏书曰。星枢昭应运之隆。祥呈钟毓。云室表含章之美。瑞启氤氲。阐扬聿著于彝章。尊养克修夫常礼。宫庭庆洽。寰宇欢腾。钦惟圣母皇太后。度式柔嘉。躬昭淑慎。祥和布化。与尧舜而同称。勤俭垂型。共姜任而媲媺。臣恭膺丕绪。仰荷仁帡。谨考上仪。特崇尊号。伏冀圣慈俞允。俾展微忱。占光大之咸亨。胥钦厚德。庆康强而逢吉。用召庥徵。臣不胜惓惓之至。谨奏。上率王大臣官员行礼。礼成。母后皇太后圣母皇太后还宫。　　

○上诣绥履殿问母后皇太后安。平安室问圣母皇太后安。　　

○谕内阁、礼部奏、本年办理各省考官题本。霍穆欢等四员。应否开列。请旨遵行一摺。所有本年考试试差之霍穆欢、沈秉成、张丙炎、马元瑞四员。此次题派各省考官本内。均著毋庸开列。　　

○谕议政王军机大臣等、有人奏、县令贪鄙殃民。请饬查办一摺。据称直隶涞水县知县黄文璧、与劣绅冀姓内眷往还。豪棍李洛荣包揽词讼。受贿枉断。私立八柜。徵收粮租。官吏分肥。城内住户刘姓被窃。于贼窝抄出原赃。该县并不严究。前存捕蝗捐款。该县侵吞入己等语。知县为亲民之官。若如此纵盗殃民。贪鄙无耻。大为地方之害。著文煜将原摺所参各款。逐一彻底根究。从严惩办。以儆官邪。不准稍有徇隐。原摺著钞给阅看。将此谕令知之。　　

○又谕、田在田奏、捻逆复行东窜。官军由宿东迎头击退一摺。捻踪剽疾异常。此拏彼窜。是其惯技。且现当麦熟之时。该逆意图饱掠。亟宜认真堵剿。以遏贼氛。著田在田、吴棠、严饬各军。将高黄山等寨捻匪。迅速歼除。毋令纷窜。前据遮克敦布等奏、拏获开濮交界之水套地方匪首石三陇。供称南捻马复城素相来往。专人前来送信。约期麦秋前后北来。属为内应等语。该逆马复城既有句结北来之信。自当豫为防范。以杜诡谋。并著田在田、吴棠、实力严防。毋得稍涉疏懈。致令匪踪北窜。将此由五百里各谕令知之。　　

○又谕、庆端奏、衢处两路官军。连日攻剿。均获全胜。江山一律肃清一摺。著庆端即饬带兵各员。乘胜进攻。节节埽荡。将台处等处失守郡县。次第规复。毋稍延玩。左宗棠连日追剿。应已将窜匪悉数歼除。旬日以来。未据续报情形。实深廑念。该抚接奉此旨。即将近日闽浙军情。详细奏闻。正在寄谕闲。复据庆端奏、台湾彰化县会匪滋事。台湾道孔昭慈督兵剿捕。勇丁内变。官兵被害。彰化县城失守。该道尚无下落。已派曾玉明等督勇往剿。请留汉黄德道洪毓琛暂行在台会办等语。台湾孤悬海外。人心浮动。办理稍失机宜。必至全台震动。曾玉明既为台人所信服。著即飞饬该总兵统带兵勇。克日驰赴彰化剿办。并饬总兵林向荣实力进剿。该匪有分窜嘉义鹿港之谣。务须严饬所属。妥为防范。毋任阑入。绅士林凤成所募之勇。因何内变。其启衅根由。并孔昭慈实在下落。及副将夏汝贤等殉难情形。一并查明具奏。升任湖北汉黄德道洪毓琛尚未起程。准其暂留台湾。会则曾玉明等筹办防剿。俟情形稍松。再赴新任。张启煊接统曾玉明所部台勇。能否得力。温州一带。军情紧要。著严饬该革道认真攻剿。毋许粉饰迁延。徐宗干由海道赴闽。为日已久。何以尚未到任。该督即咨催赶紧赴任。该抚久任台湾。情形最为熟悉。著在省就近调度。总期迅速蒇事。毋任日久蔓延。耆龄奉命援浙。著即督带粤兵。克日赴闽。与庆端、左宗棠、筹商会办。以厚全力而牵贼势。毋得稍事逗遛。雇募潮勇一节。仍遵前旨慎重选择。毋贻后患。将此由六百里各谕令知之。　　

○又谕、瑛棨等前奏、逆匪窜偪省城。次股逆匪。在商州白杨店焚掠。势甚危紧。数日以来。未见续行奏报。廑念实深。孔广顺移扎蓝田进剿。能否堵扼。省垣守备若何。著即迅速驰奏。前调湖北省郧阳防兵。河南省之杨飞熊一军。援剿尚为就近。究竟有无赶到。官文等前派何绍彩所统四营官兵。由宜昌径赴襄枣。复经谕令飞饬该镇。即行径赴商州。会同孔广顺兜剿。郑元善于匪由内乡淅川窜赴陕疆奏内。亦称派令护总兵徐荣柱带兵追击。迄今时阅两旬之久。何尚未闻到陕消息。亦未据该抚奏及。陕省军情紧急。官文等向来办事。能顾大局。著即飞饬郧阳防兵。及何绍彩之军。星夜赴援。并著郑元善速饬杨飞熊之军。越境会剿。其徐荣柱之兵。著一并飞催前进。其与陕省之兵。前后堵击。痛殄逆氛。并著瑛棨等分别迎催。相机调度。京兵未到之先。蒲州同州一带空虚。亟宜堵御。湖北河南所派之兵。应一面追剿。一面绕出贼前截击。山陕犹称完善。且为京师屏藩。尤应极力保固。现在陕省贼情愈肆。与晋省一河之隔。蒲同一带。最关紧要。必须及早严防。英桂著即出省。相机布置。毋得安坐省垣。毫无备豫。以致临事周章。自干咎戾。该省绅士。如徐继畬、田雨公、赵德辙、均负乡望。素能办事。英桂当即会同熟商布置。筹画万全。陕省兵力。虽不甚厚。而鄂豫两省之兵。赴援最为切近。如杨飞熊、何绍彩等军。均素称得力。若能迅速赶到。与孔广顺并力剿击。瑛棨等督饬地方。战守兼筹。自可不至任贼猖獗。昨据潘铎驰奏、现到川省。与骆秉章商办各事。已谕令即由川赴滇。陕省军情。托明阿、瑛棨、孔广顺等、更无旁贷。务即力筹妥办。详悉驰闻。将此由六百里各谕令知之。　　

○命署直隶提督成明驰赴陕西协剿窜匪。以盛京副都统宝山署直隶提督。未到任前。以办理三口通商大臣崇厚暂署。　　

○以盛京将军玉明兼署副都统。　　

○以江苏扬州金境肃清。赏总兵官黄彬、吴全美、詹启纶、白玉翎管各一支。白玉搬指各一个。大小荷包各二对。游击孙文友巴图鲁名号。余加衔升叙有差。　　

○拨密云驻防官兵七百名赴陕西剿贼。　　

○丁丑。恭上母后皇太后圣母皇太后徽号册宝。上礼服御太和殿。恭阅册宝毕。安奉于彩亭前行。上升舆随后。由右翼门至永康左门。上降舆行。至慈宁门外东旁立。册宝陈设于正中黄案。母后皇太后圣母皇太后御慈宁宫。升座。仪驾全设。中和乐设而不作。上诣正中拜位号。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣母后皇太后册文曰。道赞乾行。仪式奉璇闱之度。德彰坤顺。阐扬腾琼册之辉。缅懿范于含章。莫穷棻颂。播徽音而作则。用贲芝函。钦惟母后皇太后。华阀钟祥。椒涂正位。仪瞻翚翟。肃雍早著于宫庭。化洽雎麟。禔福覃敷于海宇。逮下而宽仁胥被。持躬而勤俭为先。庇国家亿禩之庥。鸿基永固。佐皇考万几之治。燕翼攸诒。凡壸教所昭垂。洵寰区所钦戴。肆冲人之膺丕绪。佑启时承。遵令典以晋崇称。询谋悉协。温和共奉。仰慈惠之效天。光大聿占。叶安贞之应地。谨告天。地。宗庙。社稷。率诸王贝勒文武群臣。敬奉册宝。上尊号曰慈安皇太后。伏愿骈厘懋介。骏祉蕃膺。宝箓常新。并星辰而朗耀。瑶图聿焕。齐日月以升恒。祗备隆仪。茂昌景祚。谨言。跪宣圣母皇太后册文曰。徽音懋著。璇枢延爱日之晖。彝典推崇。宝篆耀祥云之采。统六宫而瞻壸教。盛德聿昭。合万国而奉母仪。尊称爰晋。钦惟圣母皇太后。道彰坤顺。福茂履祥。温恭夙仰夫令仪。雍肃咸钦夫淑范。躬先节俭。椒庭垂浣濯之型。心矢祗勤。柘馆示织纴之则。侍先帝而柔嘉尽慎。诫懔鸡鸣。越冲人而鞠育维殷。谋诒燕翼。曩昔彤闱敬事。叨懿训之时亲。迄今紫罽欢承。荷恩晖之永托。抚藐躬以缵绍。弥廑志于显扬。绎诗歌顺比之章。慈和普被。释诂详祓褫之义。禧福永膺。谨告天。地。宗庙。社稷。率诸王贝勒文武群臣。敬奉册宝。上尊号曰慈禧皇太后。伏愿蕃祉骈臻。洪厘骏集。合九州之富以为养。尚未尽夫孝思。颂万福之同于无疆。自长延夫令绪。谨言。上率王大臣官员行礼。礼成。慈安皇太后慈禧皇太后还宫。　　

○上诣绥履殿问慈安皇太后安。平安室问慈禧皇太后安。至辛巳皆如之。　　

○谕议政王军机大臣等、郑元善奏、河洛捻股。经派杨飞熊绕出贼前拦击。偪令理趋。另有马步贼众万余。忽复驰至。适营总图克唐阿、知县王珠炜等、马步官军。击剿大胜。贼匪全股向东南奔窜。河洛已无贼踪。现在杨飞熊一军。剿办豫贼吃紧。未能赴陕。已另拨兵勇千名。遴委得力将弁。会合陕兵。扼剿粤匪。并与晋省防兵。互为声援等语。豫省军情。正当吃紧。所称杨飞熊一军。该省专赖移军汝光。翦除伏莽。不能带兵赴陕。系属实在情形。惟现在续窜陕界之捻股。虽经暂退。难保不去而复来。杨飞熊既不能入陕。惟当责成该员。遇有后起窜陕之匪。实力剿截。毋令再与前匪句合。贻祸陕疆。现由商境进扑雒南之贼。已偪阌乡。该抚抽拨兵勇千名。赴太峪口驻扎。该处为豫秦晋三省要隘。自应力扼贼趋。著即星速如数调派。以杜纷窜。至业已入陕之匪。恐其因楚军截剿紧严。或折而西趋。与川匪会合。或由潼关上流。径行北趋。扰及晋省。其患均不可胜言。前曾谕令将道出商城之袁怀忠等所部兵勇。留于豫省西界。堵贼回窜。现在杨飞熊既未能入陕。即可将此军一并留豫。以便另选豫省得力之军。由蒲同一带。前往陕省。迎头截剿。该抚务当顾全大局。不可居以邻为壑之心。致干罪戾。所派前赴阌乡之兵。系属何人统带。能否得力。未据声明。该省带兵将领。如巴扬阿、图塔纳等、均称得力。即著会同毛昶熙酌量调派。以资得力。此外添调赴陕助剿之兵。亦必妥派得力大员。管带前往。总期迅速蒇事。不可苟且塞责。迁延贻误。将此由六百里各谕令知之。　　

○赏恭请册宝龙亭执役校尉银。　　

○予江苏江甯殉难在籍知县邓尔复祖母苏氏、妻方氏、旌恤如例。　　

○予河南各属阵亡殉难绅民妇女三千三百八十五名口分别旌恤如例。　　

○拨京营练兵一千三百名赴陕西剿贼。　　

○戊寅。以恭上慈安皇太后慈禧皇太后徽号礼成。颁诏天下。诏曰。朕惟古帝王膺图建极。嗣服妥猷。禀懿训于藼帏。熙洪称于芝检。粤稽祥开虞祚。媺溯英皇。化起周京。誉推任姒。载观往籍。聿著前型。钦惟母后皇太后。道赞乾元。德符坤厚。播徽音于海宇。表淑则于宫闱。圣母皇太后。性备中和。教成雝穆。笃深仁而衍绪。本至善以诒谋。作配重华。九陛合二仪之撰。蒙庥累叶。两宫徵一德之孚。绩懋垂廉。心劳凤扆。礼崇缫茧。躬诣蚕坛。逮下则葛藟兴思。奉先则苹蘩致敬。综古今之治理。金鉴求书。屏服御之奢华。练衣示范。允符地道。克代天工。丕基奠若苞桑。永祚绵夫瓜瓞。庞鸿翊运。赞帝治者十一年。昌燕延厘。式母仪者千百国。朕渥沐隆恩于教育。虔循茂矩以推崇。瑶戺腾芬。休徵有象。彤编绚彩。介福无疆。仰覆帱之宏施。慈辉普被。合尊亲而并戴。令闻昭宣。咨议佥同。典章具备。祇告天。地。宗庙。社稷。于同治元年四月二十五日。率诸王贝勒文武群臣。谨奉册宝。恭上母后皇太后尊号。曰慈安皇太后。恭上圣母皇太后尊号。曰慈禧皇太后。臣庶之欢心莫罄。澨陬之闿泽均沾。所有事宜。开列于后。一、在内亲王之福晋以下。公之妻以上。著加恩赐。一、外藩蒙古诸王之福晋以下。公之妻以上。著加恩赐。一、民公侯伯以下、二品大臣以上命妇。著加恩赐。一、从前尚过公主格格之额驸等。照伊等品级。著加恩赐。一、从前恩诏后升职加衔补官者。悉照现在职衔。给与封典。一、在京文官四品以上。武官三品以上。各加一级。一、在京王公文武官员。任内有降级罚俸住俸者。咸与开复。又在京官员。现在议降议罚者。悉与豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉与豁免。一、除十恶不赦外。犯法妇人。尽行赦免。一、太监等赏给一月钱粮。一、上三旗辛者库当差妇人。酌议赏赐。一、罚赎积谷。原以备赈。冬月严寒。鳏寡孤独贫民。无以为生。著直省各督抚、令有司务将积谷酌量赈济。毋令奸民假冒支领。一、各处效力赎罪人员。向无定限。多至苦累。殊堪矜悯。著各该管官查系已满三年者。声明犯罪缘由。奏请酌量宽免。于戏。惠敷兰掖。贻万民康阜之庥。瑞集萝图。启百世炽昌之运。布告天下。咸使闻知。　　

○谕内阁、前因骆秉章奏参前署湖南巡抚翟诰、年力衰迈。以致诸事废弛。当奉文宗显皇帝谕旨。将该员撤任。饬令来京另候＜??闲＞用。现在该员到京。察其年力就衰。难期振作。翟诰著即行休致。　　

○谕议政王军机大臣等、袁甲三奏、皖军会合楚师。克复庐州府城。追剿余贼。歼除殆尽。并庐郡败匪。窜至寿州城外。环跪乞降各摺片。庐州郡城被狗逆陈玉城窜踞已久。据奏多隆阿密约总兵张得胜等、诱贼出击。四面合围。该逆众遂分由东北两门。攻扑楚皖各军营盘。官军奋力迎战。楚师在东门获胜。赶至北门。从贼后包抄。贼遂大溃。两军合力冲杀。该逆回城无路。遂向西北奔窜。多隆阿由东门进城。张得胜由北门进城。当将庐州府城克复。多隆阿等督队追剿。捦斩万数。余贼不过二三千人。首逆在逃。已饬练总姚绍珍设法歼捦等语。庐郡克复详细情形。虽未据曾国藩等奏到。据袁甲三所奏各情。狗逆率其悍贼。冲围而出。固由官军围攻甚紧。亦恐尚有与张落刑苗沛霖等先期句约情事。前据袁甲三密陈、狗逆困守庐城。东南两路。无可突犯。惟张落刑及马泳和等在寿六交界。深恐句结会合。又据奏该大臣兵练。由庐郡西北。扎至东北。今狗逆果由西北窜突。该大臣之兵不能得力。平日布置未能周密。可想而知。其为张落刑苗沛霖之句合窝藏。亦在意中。袁甲三惟当急图补救。扼要兜击。毋令该逆渡淮北窜。以期力赎前愆。并著多隆阿、李续宜、密饬各路将弁。侦探狗逆去向。跟踪追蹑。不使稍停喘息。自可一鼓歼除。博崇武系往来苗寨之人。狗逆既与苗练相通。博崇武前往截剿。殊不足恃。袁甲三仍当于驱策之中。严加防范。至环跪寿州城外乞降之贼。狗逆是否在内。粤匪余安碇、是否尚在寿城。不容败匪入城者。系属何人。袁甲三所奏未甚明晰。著多隆阿、李续宜、就近查明。会同曾国藩迅速具奏。据袁甲三奏、苗沛霖心怀叵测。能否不收纳狗逆。尚未可知。如狗逆径投苗寨。或苗练敢与官军抗拒。岂可不声罪致讨。现在庐郡克复。兵力谅敷剿洗。著官文、曾国藩、多隆阿、李续宜、密速筹商。应由何路进兵苗寨。何策可以制其死命。计议周妥。即一面驰奏。一面进兵。朝廷决不稍为掣肘。官文等亦断不必有顾忌濡忍之见。如苗练能捦斩张陈二逆以自赎。即当另筹办法。庐州善后事宜。著曾国藩会同李续宜妥为布置。淮盐税课。为款甚钜。现在江路疏通。淮引谅可畅行。著曾国藩督饬运司乔松年赶紧筹办。以裕国课而充军饷。将此由六百里各谕令知之。　　

○又谕、狗逆陈玉城素称凶悍。狡狯多谋。亟宜设法歼捦。以除后患。现在多隆阿等督兵追蹑。该逆势已穷蹙。第恐乘虚西窜。阑入豫境。著胜保严饬各路将弁。并力截剿。毋令兔脱。寿城附近。苗练甚多。苗沛霖不有捦斩张落刑。已属疏纵。此次陈逆余党。奔窜到寿。若再不知愧奋。激励练众。将狗逆捦献。是一误再误。罪无可逭。并著该大臣密饬苗沛霖严密布置。会同官军。务将此股窜匪。悉数歼除。并将陈玉城及张落刑捦获。或割取首级。殄灭巨憝。稍赎前愆。将此由六百里谕令知之。　　

○又谕、英桂奏、遵募民勇。严防沿河各隘口一摺。陕省潼关等处。与晋省仅一河之隔。自应添雇民勇。严密扼守。第恐新募之勇。未经行阵。必须勤为操演。方足以资御侮。著英桂督饬和昌等、将茅津渡各处。妥为布置。毋得仅托空言。瑛棨前奏、请饬晋省将黄河船只。撤归北岸。何以三河口等处船只。仍未檄撤。办理甚属颟顸。著即饬令提归北岸。以昭严密。傥任贼乘船偷渡。惟瑛棨是问。贼匪前窜尹家卫。曾谕孔广顺迅赴蓝田堵剿。何以任令窜过。托明阿等责无旁贷。务当就现有兵力。分投堵剿。不得诿为贼众兵单。任其窜逸。张芾办理团练年余。著责成号召乡团。以助官兵声势。傥有贻误。则王履谦之覆辙具在。不能仰邀宽典也。孔广顺以告病之员。特召起用。倚任不为不专。著即由蓝田将北窜之匪截回。免致扰及完善。胜保现在太和。俟布置粗定。即当先其所急。谕令带兵赴陕。该抚等均膺疆寄。务须先就现有兵力。实力剿洗。不得专待援师。致滋贻误。将此由六百里各谕令知之。
  </div>
  <div class="pagination">
   <a href="清实录同治朝实录_page47.html">
    上一页
   </a>
   <span>
    ...
   </span>
   <a href="清实录同治朝实录_page43.html">
    43
   </a>
   <a href="清实录同治朝实录_page44.html">
    44
   </a>
   <a href="清实录同治朝实录_page45.html">
    45
   </a>
   <a href="清实录同治朝实录_page46.html">
    46
   </a>
   <a href="清实录同治朝实录_page47.html">
    47
   </a>
   <span class="current-page">
    48
   </span>
   <a href="清实录同治朝实录_page49.html">
    49
   </a>
   <a href="清实录同治朝实录_page50.html">
    50
   </a>
   <a href="清实录同治朝实录_page51.html">
    51
   </a>
   <a href="清实录同治朝实录_page52.html">
    52
   </a>
   <a href="清实录同治朝实录_page53.html">
    53
   </a>
   <span>
    ...
   </span>
   <a href="清实录同治朝实录_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
