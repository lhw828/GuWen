<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 303 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 303 页/共 523 页</h1>
    <div class="content">○谕军机大臣等、本日松筠吴璥等奏、湖河水势工程各情形。现届大汛经临之际。一面先将御黄坝上紧堵合。俾免倒灌。其惠济正闸及王营减坝、皆系不可再缓之工。又海口工程。虽据奏称两岸长堤次第办竣。而堵筑漫口挑挖引河。工段正多。非可一时集事。若不分投并举。及早开工。又复辗转迟延。坐失事机。将来愈形棘手。该督等应一面购备料物分派工员。事事早为布置。一俟粮船渡竣。河口更无他事。即专意办工。愈速愈妙。此三事屡经该督等陈奏详议再三。经朕降上□日允办。若再临事犹豫。又待奏报。岂不有误要工。为政之道。不必烦言。惟求实事。果断乃成。因循必误近年以来。皆因推诿怠缓。是以迟至今日、切不可再蹈前辙。将此谕令知之。　　

○己丑。谕内阁、温承惠奏覆讯改拟吴桥县民苏立全罪名一摺。此案苏立全见有无名男尸。酷肖其弟。疑系黄四凭汤殴毙。故尔呈控。该县即将黄四凭汤熬讯。又据黄四凭汤诬供黄锡武、黄锡文、在场殴扎。以致黄锡武监毙。在苏立全祇系怀疑误控。而黄锡武之死。实因辗转诬扳。与伊何涉。乃温承惠审办此案。始则以苏立全诬轻为重至死罪、按律问流。迨经部驳以黄锡武冤毙。不可无抵罪之人。奏令覆讯后另行定拟。该督并未讯出别情。辄称遵照部驳。将苏立全照诬告人因而致死律。改拟绞候。今该督经两次部驳之后。仍将苏立全照诬告人致死律减等杖流。核其前后所叙案情。并无殊致。而于罪名生死出入。忽重忽轻。此岂慎重刑名、虚衷核拟之道。温承惠著照所请交部议处。苏立全一犯、应即照该督现在所拟、问以杖流。其知县杨学固、亦著照所拟问以杖徒。其余各犯、著交刑部查照原拟罪名核议完结。　　

○庚寅。以故一等伯赵其椿弟其桢、袭爵。　　

○辛卯。谕内阁、御史伯依保奏、请禁小说一摺。坊本小说。无非好勇斗很秽亵不端之事。在稍知自爱者。尚不为其所惑。而无知之徒。一经入目。往往被其牵诱。于风俗人心。殊有关系。本干例禁。但日久奉行不力。而市贾又以此刊刻取利。其名目尚不止如该御史所奏数种。著五城御史出示晓谕禁止。如有此等刻本。即行销毁。亦不得令吏胥等藉端向坊市纷纷搜查。致有滋扰。　　

○赏还广东右翼镇总兵官杨芳、花翎。　　

○壬辰。刑部奏、审明护军苏初纳扎毙恒磬一案。得上□日、此案苏初纳与恒磬同系护军。乃因不借恒磬箭枝。屡被辱骂。苏初纳即买备小刀随身。路遇恒磬扑殴。即于街市上将恒磬连扎致毙。实属蓄意故杀。苏初纳著照拟斩监候。入于本年秋审情实办理。　　

○又奏审拟吕祥发掘祖坟一案。得上□日、此案吕祥因贫起意。先后发掘伊高祖之祖吕承科、高祖之父吕九思、并伊高祖之弟吕犹龙坟冢。开棺盗取金银器物。卖钱花用。实属残忍蔑伦。竟非人类。著即照所拟凌迟处死。派刑部侍郎朱理前往监视行刑。并著查明该犯如有子嗣。即著发往伊犁。嗣后如有似此刨掘祖父母坟墓至三冢者。该犯照例凌迟外。其子嗣均即行发遣著为令。　　

○癸巳。上御勤政殿听政。　　

○谕内阁、据富俊奏称、现于就近海口之各旗仓内、拨米五万石。民仓内、拨米十五万石。运赴海口。以便转拨运通。著该督即严饬所属、雇备船只。妥速转运。　　

○甲午。谕内阁、军机大臣会同总管内务府大臣具奏、选验吉林等处商买余薓、并请将办理薓务、违禁搀杂秧薓之将军等、再行严议各摺。盛京吉林宁古塔等处。产毓人薓。地灵钟瑞。岂容以伪乱真。溯查嘉庆七年。秀林在吉林将军任内。陈奏薓务。即曾将夹带私人进山、及栽种薓苗之事。叙入摺内。以饰其查办不力之咎。迨八年分。秀林又请歇山培养。欲令揽头等栽养薓苗。节经部臣议驳。屡降谕上□日申饬。成案具在。厉禁綦严。乃近年来各该处所进之薓。俱将秧薓搀杂。本年先据内务府参奏。驳回甚多。现复据吉林宁古塔等处。将商买余薓解京。通行选验。宁古塔可用之薓尚多。而秧薓亦所不免。至吉林则秧薓十居八九。好薓竟属寥寥。阅前日赛冲阿覆奏之摺。即云该处果有移种薓苗之事。现在来京商人。亦皆所共悉。即面询之秀林、亦奏称伊在吉林时曾有闻见。是该将军等于奉上□日饬禁之后。并不严行杜绝。竟任听刨夫等作伪营私。明目张胆。岂仅止失察可比。近年山场产薓略少。即不能壮硕如前。原可就其所得真薓呈进备用。即此次拣出之真薓。原不甚小。尽可应用。乃必欲矫揉造作。玉石混淆。不知是何意见。此种情敝□大。盛京吉林宁古塔等处皆有。而吉林为尤甚。可见秀林前此所奏欲留秧薓。竟系豫占地步。殊不思伊于节年秧薓。即未能查禁。经朕降上□日饬谕。并令其一年后将实在情形具奏。宁不当倍加儆凛。乃秀林奉上□日后仍不查禁。又不将该处薓务情形如何筹办、据实陈奏。惟以朦混搪塞为得计。此诚何心。除盛京宁古塔办薓不善之处先经议处外。秀林著再交都察院严加议处。所有自嘉庆七年至十四年、该处承办薓务之副都统及官员等。著赛冲阿即速查明。除身故各员外。均即开具职名一并交部严议。至各处驳回秧薓。除现就商薓内拣出抵补外。其余应赔银数。本应照两淮缴价之例罚赔。著施恩姑予宽减。每薓一两。减去银五十两。并量为宽限。尽明年冬季以前如数归款。至宁古塔挑出商薓。内除抵补本处官薓外。尚有余剩。净折五等薓十二斤三两有余。即著留抵吉林驳回官薓。所有该商人赀本。应行给还。以示体恤。著即责令办理不善之吉林将军等、查照两淮变价之例。限于本年十月以前。照数发给该商。不许延缓。至办理薓务。种种纰缪。必当根究敝□大源。大加整顿。著派英和初彭龄二人、前往盛京。文宁松宁二人前往吉林宁古塔。俱各带同户部熟谙司员驰驿到彼将各该处栽种秧薓一事。彻底查明。并将从前承办各员有无得赃敝□大混之处。一并详查。据实参奏。其吉林宁古塔、十三年报部薓余银数。因何与该商等在京所称多寡不符。再该处此外年分、有无似此不符之处。并盛京报部薓余两、是否无敝□大。均著一并确切查明。勿稍含混。至嗣后薓务应如何办理。及秧薓如何设法杜绝。著英和等四人、会同各该将军等筹议妥协。酌定具奏。候上

□日施行。其本日兵部议处布兰泰之摺。俟此次严议上时再降谕上□日。寻议、秀林革职。得上□日、著革退尚书。降补正红旗汉军副都统。仍带革职留任。布兰泰、照议降一级调用。　　

○旌表守正被戕直隶平泉州民辛得义女季姐。　　

○户部议准、直隶总督温承惠疏报、藁城县、开垦地四顷一十亩有奇。照例升科。从之。　　

○乙未上幸静明园。诣龙神庙拈香。　　

○西安将军皂保奏请将马厂地租余剩钱文六百三十三串有奇。拨入西安满营养赡孤寡项下。从之。　　

○以户部右侍郎刘镮之、为浙江乡试正考官。翰林院侍讲穆彰阿、为副考官。礼部左侍郎戴联奎、为江西乡试正考官。吏部主事毛式郇、为副考官。翰林院编修沈岐、为湖北乡试正考官。王耀辰、为副考官。　　

○丙申。谕内阁、本日巡视五城御史海洪阿等奏、承缉马林家母女被杀、及李十儿失去车辆被杀、两案正凶尚未弋获、遵上

□日届至半年具奏一次等语。禁城左近。竟有此等凶徒。肆行无忌。远扬漏网。日久稽诛。成何事体。屡经降上□日勒限严缉未获。经朕施恩特予展限一年。宜何如上紧督饬。设法搜拏。期于必得。乃自上年十二月十二日降上□日后。迄今已阅半年。凶犯仍无踪迹。该御史等所司何事。伊等不过以人数较多。罚不及众。即将来一年限满。仍可曲邀恩宥。届期具奏一次视为具文。摺内所称悚惧交并战栗惶愧等空言于事何益。似此泄泄成习。殊非肃清辇毂之道。海洪阿等、均著传上□日严行申饬。自经此次严饬之后。傥仍前延玩。至限满时未能缉获。则伊等俱系无用之人。朕必将各该员全行更换。加之惩处。另＜闲＞贤员。再行定限缉拏务获。　　

○又谕、昨据膳房总管太监奏、有膳房太监之侄、于十二日寅刻在紫禁城外膳房投井身死、并称该太监之侄、先于十一日在内住过一宿等语。禁地森严。派有前锋护军统领、代领侍卫内大臣该班之内大臣、及六班王大臣等、每日轮流直宿。并有总管内务府大臣一员。在内稽查。遇有此等事件例应随时据实奏闻。即云昨早查知。未及赶缮奏摺今日亦当奏上。乃事已隔宿。犹未见伊等具奏。命军机大臣传问永臶。竟茫然不知实属无用之物。且

此案昨交内务府大臣桂芳查审。而本日桂芳亦未具奏。均属胆玩公事。膳房太监之侄。何得擅入禁门。直班诸臣平日既漫无觉察。及遇有此等事故。又不即时具奏。自请处分。均属有乖职守。所有查出是日该班之永臶、除革去所管各项。仍实罚贝勒俸一年。桂芳及内务府直宿之司员等、均著交部议处。明亮、永珠、书明阿、景禄、著交部查议。　　

○又谕、御史甘家斌奏、请清理庶狱一摺。刑部现审各案。总当速为讯结。以省拖累。况现当热审之时。天气郁蒸。若不概为清理。则应行保释者不即保释。应行发落者不即发落。一例羁禁囹圄。甚至无辜待质。以一人而牵及数人。情殊可悯。即如该御史所称广兴案内、伊家人李二等九名。均因同主家人杨玉一犯、曾为伊主经手银票。因而牵连质讯。今杨玉未经获案。而此九人及盛时彦一名、俱一并羁禁年余。不予释系。殊为延宕。恐此外株累不结者尚复不少。著刑部迅即查办。除现在各案、均著勒限讯结、毋许滥行监押外。其余日久未结各案犯。务即赶紧清理。凡应行保释者。速予保释。勿概以监候待质为词。致滋牵累。以副朕钦恤至意。　　

○又谕、钱楷奏请以安南军需摊捐存项、拨补西隆军需扣款一摺。此项安南军需余存银两。前据德泰奏称、西隆军需款项。业于四十三案内报销。声明在各兵名下扣还。何以又需此款拨补。是以降上□日饬查。兹据钱楷奏、除向不报部各款、补行造册咨部外。所有西隆军需项下动用公项银一万二千三百三十一两零。业经摊捐八千三十两零。尚不敷银三千四百八十一两。应仍在各兵名下坐扣。此案事隔多年。兵丁屡经更换。若仍一一扣还。殊非体恤兵艰之意。著照该抚所请、即以现在安南军需外摊款内余存银三千五百八两零。拨归西隆军需未经扣足之数。毋庸再于兵丁名下扣缴。以清款项而示体恤。其各属借修衙署一款。著按限扣收报部。毋得延宕。　　

○旌表守正捐躯河南温县民郑克寅女罕姐。　　

○丁酉。谕内阁、永臶前于所管之事。疲玩怠惰屡经获咎。未予重惩。复加恩弃瑕录用。授为前锋统领右宗人。理宜感朕格外恩施。奋勉勤慎。乃不悔过自新。于所管事务仍不留心。殊属有忝厥职。业经降上□日将伊管项俱行革去。永臶著前往西陵敬谨驻守。更换永泽来京。永臶务当感激朕恩。倍加谨慎。傥仍前怠忽。不肯实心任事。一经查出。定行从重治罪。　　

○以庄亲王绵课、为宗人府宗令。贝勒奕绍、为右宗人。　　

○以散秩大臣德通、为镶蓝旗蒙古副都统。　　

○以镶黄旗护军统领绵志、为左翼前锋统领。调正蓝旗护军统领明志、为镶黄旗护军统领。以镶白旗蒙古副都统庆祥、为正蓝旗护军统领。　　

○西安将军皂保、年老。命回京。以镶蓝旗蒙古副都统祥保、为西安将军。　　

○赏叶尔羌办事大臣贡楚克扎布、头等侍卫。为塔尔巴哈台参赞大臣。已革两江总督铁保、三等侍卫。为叶尔羌办事大臣。　　

○戊戌。谕内阁、紫禁城内地方。最为紧要。各门进班章京护军等、自当严查出入。太监于进忠之侄得林。并无腰牌。自四月至六月。每日出入西华门。可见该管大臣等日久废弛。该章京护军等疏惰。并不留心稽查。甚属非是。除另降谕上□日、将永臶管项革去外。其自四月以来。每日进班前锋统领护军统领等。俱著交部议处。至章京护军等。本应责革示惩。但人数太多。俱著加恩宽免。惟十一十二等日进班之章京新德、玉成、司钥长如来保、嵩山、俱著交部严加议处。此二日进班之护军校护军等。均著从重责处。以昭儆戒。经此次晓谕。该大臣等务当各秉天良。诚心谨慎。不可负朕宽免之恩。该章京等饬令护军等、俱当整齐严肃。不可丝毫怠惰。傥日久懈生。经朕查出。必从重治罪不贷。　　

○江南提督田永秱、因病解任。以服阕云南提督马瑜、为江南提督。　　

○以密云副都统积拉堪、为热河都统。调热河副都统毓秀、为密云副都统


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。六月。己亥。上幸万寿山。　　

○谕内阁、刑部奏、兴化县民万定颁、与刘鹤年、因图奸船户张洪之妻章氏、商同刘鹤年哄骗张洪上岸勒毙弃尸河内各情节请饬交该抚提犯亲讯、并严缉刘鹤年父子务获等因一摺。此案万定颁与刘鹤年、夥贩盐鱼等物。赴溧阳销卖。图奸船户张洪之妻章氏。因张洪碍眼。辄商同勒毙张洪。章氏因其告知实情。即赤身跳入河内毙命。该犯等复因章氏之幼子幼女啼哭。即一并掐毙撩入塘内业据该溧阳县录供通详。是该犯万定颁到案时。已将图奸谋毙各重情供认不讳及该犯因刘鹤年在逃未获。恃无质证。忽认忽翻该抚即当一面饬拏刘鹤年。一面亲提万定颁严切根究。以成信谳。兹率据该犯现供。以监候待质咨部。岂此等谋毙一家四命重案。且事阅三年。竟可藉词于逸犯未获。悬宕不结乎。著传谕该抚章煦、严缉在逃之刘鹤年父子迅速就获。仍即亲提该犯万定颁确切研讯。务得实情。如讯明该犯有意翻供。其情节实与初供无异。即可定谳办理。毋得任其藉词狡展。　　

○予浙江嘉善县捐田赡族州同衔程廷玙等议叙。　　

○旌表守正被戕安徽凤台县民关治国妻侯氏。　　

○庚子。谕内阁、科道本有言事之责。第近来言官条奏毛举细故者多。而于关系官方不公不法等事。回护瞻徇。转多缄默。其陈奏之件。非受人请托。即有意露名。希冀＜闲＞擢。实为近时积习即如上年广兴因奉差审案。威吓取财。款迹败露严办示惩。当其在山东时传播歌谣。该省科道等岂无闻见。何以竟无一人登诸白＜闲＞乎。前日御史伯依保奏请禁止小说。此等刊本久干例禁。若使近日坊闲又有新编小说。语涉不经。该御史自应随时陈奏。乃所请查禁者。皆系数十年来旧有名目。且该员平日毫无建白。何以不先不后。必于出有科缺之时将例禁事件。摭拾敷衍。本日带领科缺引见。察看该员。实属年老平庸。可见该员不过藉此一奏。妄思升用。果不出朕所料。若即予休致。又谓朕杜言官之口矣。然此等伎俩。既知又不能不办。所有该员应得升途、及一切差使。俱不准开列引见。并通谕各科道。除紧要事件、并实有确据应行弹劾者、准其随时具奏外。其余条奏、概不准于出有升缺未经＜闲＞放以前。妄行渎陈。如违即著照伯依保之例办理。　　

○以右春坊中允姚文田、署日讲起居注官。　　

○辛丑。谕内阁、本日吏部具题议处顺天府南路同知窦景燕、于审详案犯辄用非刑、照例议以革职等因一本。已照签批发矣。朕详阅本内、该部所引例文内称官员将人犯除夹棍桚指之外、另用非刑者革职、跪炼压膝等刑者、降一级调用等语。因思内外问刑衙门。承审案犯。原当虚衷研鞫。不得专事刑求。然遇有狡猾之犯。不肯供吐实情承问官既不应遽用刑夹。亦不能不量加惩究。或拧耳跪炼。或继以压膝。藉以得情定谳。尚不致伤其肢体。究非同木架撑执、或悬吊敲踝、及针刺手指等非刑可比也。若承问官审讯各犯。于案情未定之时。既不能遽得确情。而一经拧耳压膝。即例有应得处分。则凡属问刑各员。竟无不干吏议者。似此名实不符。殊不足以昭平允。所有承审案犯各员非刑一条。应如何酌中定例之处。著该部详议具奏。寻议、嗣后问刑官、于刑部例载刑具之外另用木架拷踝针刺等项非刑者、照例革职外。其承审命盗抢窃要案。证据明确。犯供狡展。或用拧耳跪练压膝等刑者。免其置议。如系案内干连。或无辜妄被扳指、以及审理寻常案犯。承问官率用拧耳跪炼压膝等刑。仍降一级调用。该管上司不察实具报者。罚俸一年。督抚罚俸六个月。因而致死者。照擅用非刑例议处。从之。　　

○又谕、衡龄奏、恳将缘事降革之原任蒲州府知府承炷等六员、就近捐复原官留工差委一摺。该员等俱系缘事降调革职。例应分别咨回旗籍赴选。即因派委台山各处工程。该员等果能认真办理。悉臻妥协。亦当俟朕巡莅五台时。或经询及。据实奏明。候朕酌量施恩。今距巡幸之期尚远。而每人所派工段不过一处。岂该省竟无员可以接办。显系为该员等邀恩地步。且该员等一经留工。经手钱粮。正可浮冒开销则捐复之项。未必不出于此。是所称就近在藩库交纳银两之处。更属有名无实。该抚等受其怂恿冒昧入奏。大属非是衡龄、素纳、陈桂生、均著传上□日申饬。所有承炷等六员、即著照例分别咨回旗籍赴选。并将承办各工。另行遴员接办。　　

○又谕、温承惠奏、筹办接运奉天粮石一摺。据称此次奉天拨运米二十万石与上届嘉庆七年所拨米数相同、需用海船剥船之数、亦大概相等、均可循照旧章办理现在饬属将进口船只概行截雇、并遴选牧令中能事八员、前往海口协同妥办、并分起押运抵通、傥海船抵津不及转运、应需起卸露囤、所有绳席脚价等项筹款支销等语此项米石。该督俟富俊将由何海口装运、应派船若干知会到日。即饬令所派之员。查照旧例妥为办理。至抵津后不及转运、应起卸露囤一节。断不可行。米石一经露囤。必有潮湿霉变之患。且一切夫役口袋等项。又滋烦费。因思北仓近在该处。可以存贮。现在南粮衔尾北上。目下水势充盈。著仓场侍郎督饬员弁。迅速迎提。必须全数抵坝。交卸通仓。勿得迟逾。所有天津北仓廒座。南粮既无需在彼截卸。则奉省所运米石。设届期不能转运赴通。即可存贮北仓。免致露囤。著该督会同仓场侍郎妥为办理。　　

○调刑部尚书瑚图礼、为吏部尚书。工部尚书勒保、为刑部尚书。兼正白旗蒙古都统。以工部右侍郎马慧裕、为尚书。总管内务府大臣常福、为工部右侍郎。　　

○以黑龙江协领德宁阿、为阿勒楚喀副都统。　　

○以山西雨泽短少。米价昂贵。平粜常平仓谷。　　

○壬寅。谕内阁、吏部议驳、山东巡抚吉纶等奏、请以鱼台县知县俞士元、升补东平州知州一本。近来各省督抚、遇有在外拣选州县缺出。辄将与例不符人员奏补。该部照例议驳。朕因其人地实在相需。往往特上□日准行。并将该督抚等应得处分。加恩宽免。乃各督抚等习为故常。动以人地相需之语。违例奏请。吉纶等此次请将鱼台县知县俞士元升补东平州知州。朕详阅本内所开、该员参罚案件。至十余案之多。内如县民马怀璧纠众殃民一案。较为重大。该员审办迟延。其不能奋勉可知。乃吉纶等尚称其老成历练。办事克勤。其勤安在。且该员参罚各案甚多。岂笼统八字考语所能抵过乎。所请将俞士元升补东平州知州之处。著照部议不准行。另选合例人员奏请升调。其违例奏请处分。吉纶著改为降二级从宽留任。仍注册。陈凤翔著降一级留任。并著通谕各省督抚、嗣后遇有州县要缺。例应在外拣选升调者。先尽合例人员。如无合例之员。方准拣员保奏。著将所保之员平日居官实迹叙入。不得以含混考语。率行奏请干咎。　　

○缓徵甘肃皋兰、金、靖远、宁远、会宁、漳、盐茶、固原、环成、文、灵台、灵、中卫、平番、静宁、隆德、陇西、通渭、安定、碾伯、二十一厅州县、及花马池州同、沙泥州判、红水县丞所属被旱灾民新旧正借银粮草束。并拨附近各省银一百万两备赈。　　
</div>
    <div class="pagination">
<a href="清实录嘉庆朝实录_page302.html">上一页</a><span>...</span><a href="清实录嘉庆朝实录_page298.html">298</a><a href="清实录嘉庆朝实录_page299.html">299</a><a href="清实录嘉庆朝实录_page300.html">300</a><a href="清实录嘉庆朝实录_page301.html">301</a><a href="清实录嘉庆朝实录_page302.html">302</a><span class="current-page">303</span><a href="清实录嘉庆朝实录_page304.html">304</a><a href="清实录嘉庆朝实录_page305.html">305</a><a href="清实录嘉庆朝实录_page306.html">306</a><a href="清实录嘉庆朝实录_page307.html">307</a><a href="清实录嘉庆朝实录_page308.html">308</a><span>...</span><a href="清实录嘉庆朝实录_page304.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
