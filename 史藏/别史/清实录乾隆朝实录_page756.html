<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 756 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 756 页/共 1860 页
  </h1>
  <div class="content">
   ○谕军机大臣等、拖穆齐图、前在山西臬司任内。与蒋洲结纳交好透支藩库银三千余两。并取收古玩银两等项。甚属卑鄙无耻。已有旨传谕李侍尧、将拖穆齐图革职。拏解来京。如已过江西境。即听李侍尧查办如尚在江西境内。即著阿思哈、就近传旨。拏解来京治罪。所有行李赀财。并著查封具奏。　　

○军机大臣议奏、前因兆惠等奏、阿布赉请将马赴乌噜木齐交易。臣等议以途远。商贩难集。请官为经理。选熟谙交易之人。照商人例。不必显露官办形迹今据该督奏称乌噜木齐交易。运费浩繁。似吐鲁番为便。其明岁交易。止换马。若哈萨克带有驼牛羊。亦系军营需用。请一体收买。其应需缎。若由内府办解。丝色精良。而官办后仍必招商。将来恐成色略减。致烦言论。现在陕省采办各色缎。及巴里坤现存杂色梭布京庄布。均可敷用。哈密现存茶颇多。运用军营余驼。酌量雇觅商驼。添备车辆。遴委道员同知副将。酌派备弁兵丁押送等语。查臣等原议、哈萨克交易在乌噜木齐。因前与阿布赉定约。奉旨允准。似不便更易。致失信远人。虽费繁原可增价。至吐鲁番近接边陲。建有城堡。较乌噜木齐地方空阔。可以随处开市者不同。恐哈萨克人等。与回民熟习。转致滋扰。应仍照臣等原议。至收换马匹。骟马外有随带骒马。亦可量收。其地牲只。亦应一体收买。至疲瘦牲只。一切杂货。虽不应交易。但念携带远来。或减价收留示以节制。其缎疋一项陕省既可采买。应如所奏办理。至布茶尤哈萨克所必需。今哈密既存有茶。巴里坤亦有购备布。应雇商驼。或添车运送不必挑用军营余驼其遴委道员、同知、副将等员。并酌带将弁。挑派兵丁。应需盐菜口粮。及商民人等。愿随前往购买零星物件。各听其便俱应如所奏。再该督奏派兵一百名。系因吐鲁番现有屯兵。足资弹压。今既仍在乌噜木齐交易应否添派兵丁亦听该督酌量办理。明岁系初次贸易。自当立定章程。不可迁就而交易之际。又必示以公平。卑遐荒咸知天朝柔远之经。方为妥协。应交该督转饬道协各员。善为经理。谕曰黄廷桂所奏、筹办来年哈萨克贸易事宜一摺。已据军机大臣议奏。但贸易之事。不过因其输诚内向。俾得懋迁有无。稍资生计而彼处为产马之区。亦可以补内地调拨缺额。并非藉此以示羁縻。亦非利其所有。而欲贱值以取之也。将来交易之际。不可过于繁苛。更不必过于迁就。但以两得其平为是。可传谕黄廷桂、令其善为经理。至奏内所称委派道厅等员。看来贸易之事。终不可全以官法行之能办政务者。未必熟谙商贾。朕思道员中、如范清洪。同知中、如范清旷等伊家原曾承办军需。及一切贸易。应尚有旧时商夥。习练其事。或可于此二人中。酌调一人。赴甘承办是否有益。并著妥议奏闻。　　

○参赞大臣副都统哈宁阿奏、臣于九月二十九日。至济尔哈朗军营。闻知将军成衮扎布等。由闼勒奇回兵。副将军兆惠、合兵一处。其济尔哈朗、至博罗塔拉。无庸设站。惟参赞大臣富德尚在博和什腾等处。是以库尔河等台。未曾全彻。臣因山中降雪。恐玛哈沁等。侵扰台站。将所领兵三百内。挑选一半巡查。嗣接雅尔哈善行文。扎哈沁之得木齐哈勒拜等。现在乌勒郭苏山内之沙扎海藏匿。已饬总管端济布进剿。臣即于所带兵内。挑选五十名。派虚衔蓝翎绥神保等、往助。报闻。　　

○以河南按察使宋邦绥、为广东布政使。起原任贵州按察使严有禧为河南按察使。　　

○甲午。遣官祭先医之神。　　

○谕、据嵇璜奏高邮运河东堤。添建石坝。已经完竣并请酌定水则如上游五坝。过水渐多。车逻、南关、二坝过水至三尺五寸。开放五里中坝。若车逻、南关、二坝。过水至五尺。再开放新建石坝。视水势之大小。以为启闭。自无壅溃之虞等语。此所见深得蓄洩机宜。盖湖河水势以五坝为来源以江海为去路。而归江之路。近于归海况下河一带。地本卑洼。必视归江诸闸坝实有宣洩不及之势。始可以次启放今春南巡时。亲临指示。今将车逻南关二坝。常行开放。俾河水得以随时减洩。而又早辟归江之路。以达其流下河田亩遂获丰收。此已试之明效。自当酌定水则。以时启闭。著照嵇璜所奏。过水尺寸。立志坝旁以垂久远然此特专就下河言之耳。若论湖河全局。则五坝之水。洩自洪湖。但使洪湖之水。从清口畅流。会黄入海。则黄水不致有倒灌之虞。而五坝之过水。自可稍减。向以河臣惟事护堤转致湖涨。遂有一溃难收之势。而清口则收束迫隘。托言济运。不知近日运河之水。患其多。不虞其少。前曾降旨白钟山等、以清口之东西二坝。古人具有深意。淮水力弱则资其堵束。迸力刷黄。淮水盛涨之时。则早为宣洩。以减其势。至于五坝。则不得已而设此尾闾也。因令于五坝过水一寸。则东坝开宽二丈。过水二寸。则开宽四丈。以期疏洩通畅。不致奔溢五坝。以为下河之患。昨据裘曰修梦麟、白钟山高晋奏称。今值冬令。应照例束坝蓄水。向来口门、仅留十八丈至二十丈。今拟酌留三十丈。湖水可以畅出等语。是清口之水。已不患其不畅流。而会黄入海矣。至春夏盛涨之期。则仍遵前旨。立为水则。视五坝过水之分寸。以加展拓。如此通盘筹办。操纵得宜。则湖河全局自可永奏安澜之绩矣。但河官积习。惟以因循守前规为事。可将此旨泐石于清口、及运河东坝。俾治河诸臣。永远遵行焉。　　

○又谕、科道为耳目之官。凡有见闻举得入告乃近日如恒文、蒋洲之贪黩败检。不一而足。科道中未有一人举奏。恒文远在滇南。其买金纳贿。迹涉暧昧。科道等犹得谓见闻不及。至蒋洲密迩山西。在布政司任内。已侵亏狼籍。及授为巡抚。乃勒派属员。遍于通省。此其声息相传岂无一人知之。而竟未有据实劾奏者。试思科道为言官。此而不言。更何可言。言官不言。更谁当言。况近年来、如陈庆升、周照等。议奏科场。条陈灾赈稍有建白。朕未尝不加奖予。饬部议行。设于贪黩大员。据实参奏。岂不足以儆官邪而澄吏治。朕当益深嘉奖。亦复何惮不为。而乃缄口结舌。竟若茫无知见。国家设立言官之意安在。朕御极初年。曾令科道各抒所见。尽言无隐。其时奏牍纷纷亦多以细故塞责。且颇有借言行私者。而鄂善纳贿一案。仍系别经发觉。非由科道纠陈也。可见科道等、一鼓励之。不过簧鼓窃权。而一裁制之遂致因循观望相习成风已非一日。此风实属可虑。著通行申饬。其尚发乃天良。裨予实政。　　

○又谕、黑龙江副都统伊柱、系本处之人。恐办事掣肘著调补京缺。在乾清门行走。所遗黑龙江副都统员缺。著舒泰调补。青州副都统员缺。著英泰调补。正红旗满洲副都统员缺。著伊柱补授。　　

○谕军机大臣等、杜尔伯特汗车凌等。自投诚以来感激朕恩约束属人甚属妥协。且于一切行走地方。尽心效力。朕甚嘉之。前年派往西路进兵。及额尔齐斯地方屯田人等。有应交马驼一事。彼时因系新附之人。降旨令展限归还。此时车凌等属人。迁徙内地。往返奔波。谅其牲畜不无伤损著加恩免其归还将此寄信与车布登扎布等、遵旨办理并晓谕杜尔伯特汗车凌等知之　　

○乙未。上诣皇太后宫问安谕军机大臣等、前因徐州孙家集、河溜直趋汕刷深浚降旨令该地方建立河神庙以答灵贶嗣据尹继善奏择地云龙山西北并建行宫。绘图进呈。经朕批示不必另择地基祇须于庙旁构辟数间可容一宿憩息足矣并将图中圈出。寄谕令其遵照办理。乃距今日久所办若何未经奏到此等处不过数年一至信宿言旋何必夸多。以饰美观。该督勿因前已估计兴工遂谓成事不说非所以体朕意也。著谕尹继善、务遵前旨将现在所办情形即行具奏再石堤工程。前据该督奏称、于霜降后动工此时水落归槽谅已兴举。何时可以完竣一并奏闻寻奏、臣仰体圣心。诸从俭约。拟于庙旁建行宫三层。约费不过八九千两。于庙工完竣续办。明春即可告成至徐城石工完竣日期。业经臣等会摺另奏报闻　　

○又谕、现在逆贼阿睦尔撒纳、已逃入俄罗斯。俄罗斯与喀尔喀毗连。一应侦探防范事宜甚关紧要。成衮扎布素得喀尔喀之心。为众所推服。且伊久在行间亦宜稍为休息著仍为北路将军办理喀尔喀事务。车布登扎布年富力强。办事虽不及伊兄。而攻战较为差胜。又经休息年余明岁办理回部以兆惠为将军。车布登扎布副之。已传谕车布登扎布、来京请训。再赴军营。雅尔哈善候伊到日。即将副将军印务交代。一同领兵。前赴沙喇伯勒剿灭巴图尔乌巴什等贼众成衮扎布兆惠等亦即来京。商办一切事务。其沙喇斯玛呼斯等贼。已专交阿里衮、满福办理。成衮扎布等、至巴里坤。须作速趱行。方不误兆惠回抵军营之期也。　　

○丙申。谕军机大臣等、据阿里衮等奏称、领兵至托克三。擒获玛哈沁等。讯知沙喇斯玛呼斯等贼众。越达朗岭。往投昂吉岱等语。前据成衮扎布奏称、昂吉岱等贼众渡伊犁河。往沙喇伯勒。会合巴图尔乌巴什。今沙喇斯等。亦投昂吉岱。自系寻踪前往。即使时届冬寒。不能到沙喇伯勒。而巴图尔乌巴什或料我彻兵复回伊犁会合贼党过冬。亦未可定。阿里衮、额敏和卓等。应即趱行。攻其不备。此时满福追剿贼众倘因其远遁。竟行退回阿里衮等、更宜前往。或知会济尔哈朗军营派兵策应若果追至伊犁贼众仍复前去我兵马力疲乏。即彻回亦可。至额敏和卓恳请随同进剿。甚属可嘉。著照参赞分例。支取廪给。所带回兵。著查明曾否赏给银两及关支口粮。照进剿官兵例一体办理。　　

○又谕、据雅尔哈善等覆奏、端济布三格额勒登额、办理珲齐、额琳沁达瓦等。脱逃情形端济布招降珲齐时因伊等称其投诚。随带兵前往扎哈沁。其珲齐之脱逃与端济布无涉。至三格额勒登额既将珲齐额琳沁达瓦、唤至军营。即应看守解送乃为贼所欺。令其复回因而叛逃猖獗。致总管巴宁阿等。遇伏阵亡。仍未能奋勉进剿。三格额勒登额具著交部严察议奏　　

○又谕、昨命车布登扎布来京。纳木扎勒署理定边左副将军印务亲王德沁扎布系喀尔喀旧人谙悉事体。著授为参赞大臣。协同纳木扎勒办事。　　

○又谕曰、成衮扎布等奏称、喀尔喀郡王品级旺布多尔济。公品级头等台吉三济扎布。俱出痘身故等语。昨因伊等久在军营。令回游牧休息。今闻身故。深可悯恻著加恩将旺布多尔济之子承袭贝勒仍赏给郡王品级三济扎布之子、承袭头等台吉。仍赏给公品级。再赏给旺布多尔济银五百两。三济扎布银三百两　　

○又谕曰、兆惠奏称、图伦楚带兵一百名。击败哈萨克锡喇、剿杀玛哈沁等。以寡敌众。追踪跟击。颇属奋勉等语。图伦楚已加恩补授副都统。所领官兵著分别功次造册。送部议叙。又谕、昨命兆惠查勘三格额勒登额端济布等办理珲齐、额琳沁达瓦情形。据奏厄鲁特朝降夕叛。众所深悉。而三格额勒登额受其欺诈。仓猝回兵。以致珲齐等脱逃。但额勒登额追剿扎哈沁贼众颇知奋勉端济布如何招服珲齐。并迩来有无劳绩俟至济尔哈朗会同将军等查奏等语端济布甫经招降。即带兵剿抚扎哈沁。功罪自可相抵。三格从前既疎脱尼玛。及珲齐等已至军营。又复纵回游牧。其罪较额勒登额更甚。三格著革去副都统。以兵丁效力赎罪。额勒登额革去副都统。降为三等侍卫。效力赎罪。　　

○调福建台湾镇总兵林洛、为海坛镇总兵　　

○是日起。上以冬至祀天于圜丘。斋戒三日。　　

○丁酉。谕、各部院司员。现已甄别。龙钟衰迈。难以供职者。予以原品休致。将来部曹自可得人。其给事中御史内、亦有年力已衰。甚至步履维艰者。著都察院堂官、照各部院甄别之例。秉公区择。酌拟去留。带领引见。　　

○戊戌。上诣南郊斋宫斋宿。　　

○谕曰、三格额勒登额现皆获罪革去副都统三格所出镶蓝旗汉军副都统员缺著安致和补授额勒登额所出正蓝旗汉军副都统员缺著哈宁阿调补。仍著伯成署理。哈宁阿所出宁夏副都统员缺。著同福住补授谕军机大臣等、杨应琚所奏、勘定浙海关徵收洋船货物酌补赣船关税及梁头等款并请用内府司员督理关税一摺。已批该部议奏。及观另摺所奏。所见甚是前摺竟不必交议。从前令浙省加定税则。原非为增添税额起见。不过以洋船意在图利。使其无利可图。则自归粤省收泊。乃不禁之禁耳。今浙省出洋之货。价值既贱于广东。而广东收口之路。稽查又加严密。即使补徵关税梁头。而官办祇能得其大概商人计析分毫。但予以可乘。终不能强其舍浙而就广也。粤省地窄人稠。沿海居民大半藉洋船谋生不独洋行之二十六家而已。且虎门黄埔。在在设有官兵较之宁波之可以扬帆直至者形势亦异自以仍令赴粤贸易为正本年来船虽已照上年则例办理。而明岁赴浙之船。必当严行禁绝。但此等贸易细故无烦重以纶音可传谕杨应琚、令以己意晓谕番商。以该督前任广东总督时。兼管关务深悉尔等情形。凡番船至广。即严饬行户善为料理并无与尔等不便之处此该商等所素知今经调任闽浙在粤在浙。均所管辖。原无分彼此。但此地向非洋船聚集之所将来只许在广东收泊交易不得再赴宁波如或再来必令原船返棹至广。不准入浙江海口。豫令粤关传谕该商等知悉。若可如此办理。该督即以此意为咨文并将此旨加封寄示李侍尧。令行文该国番商、遍谕番商。嗣后口岸定于广东。不得再赴浙省。此于粤民生计、并赣韶等关、均有裨益。而浙省海防。亦得肃清。看来番船连年至浙。不但番商洪任等、利于避重就轻。而宁波地方。必有奸牙串诱。并当留心查察。如市侩设有洋行。及图谋设立天主堂等。皆当严行禁逐。则番商无所依托为可断其来路耳。如或有难行之处。该督亦即据实具奏。再将前摺随奏交部议覆。可一并传谕知之。寻覆奏、臣已遵旨晓谕番商洪任等回帆。并咨移李侍尧、及札行宁波定海各官。一体遵照。现在尚无设立洋行、及天主堂等情弊。报闻。　　

○以广东布政使柱、为内阁学士、兼礼部侍郎。　　

○己亥。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○诣皇太后宫问安。　　

○以安徽按察使九成、贵州按察使冯钤、对调。　　

○庚子。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○谕军机大臣等、据端济布奏称、追剿扎哈沁贼众。至美罗托山。剿杀百余人等语。所有阵亡带伤兵丁。著查明报部优恤。但端济布奏摺。甚属含混。如所云夤夜掩袭。为贼众所觉。放枪逃走。则伊等不过追及后队。而逃去者必多。端济布即应就所得马驼牲只穷追务获。何以未经奏及。著雅尔哈善查明。速催端济布、同哈宁阿、相机追剿。　　

○又谕、昨据哈宁阿奏称、带兵前往玛纳斯、呼图毕、罗克伦、昌吉等处。照看解送口粮。搜剿玛哈沁。有应行协助端济布之处。即相机接应等语。所奏甚是。与朕前降谕旨相符。今据端济布奏称、剿贼百余。仍有逃去者。哈宁阿正宜留心侦探。相机策应。务期尽剿贼众。以清台站。　　

○辛丑。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕曰、李友棠于按临考试时。场规不肃。并违例豫印坐号。分派知府代阅外场。不胜学政之任。已交部严察议奏其提督福建学政。著范思皇去。　　

○又谕、云南巡抚刘藻、以山东鱼台等州县、被灾赈恤。具本题谢虽循俗例。甚无谓也。各省水旱灾伤。切轸朕念。赈赒抚恤。每怀靡及。夫哺其赤子者。不可言慈。自亦不知其慈也。向例在京大学士九卿等。遇有本籍加恩之事每连名奏谢在籍绅士。亦或有具呈该督抚、代为题谢者。已属厌观。至外省督抚、以桑梓沾恩。缮疏鸣谢。尤属非体。赈恤以为灾黎。岂因搢绅始沛恩施耶。是使绅士转得藉以市惠闾阎。或且武断乡曲也。嗣后督抚等、遇有本籍加恩之事概不得具本题谢。著为令。　　

○谕军机大臣等、成衮扎布等奏、据遣往堵截巴哈曼集之侍卫海林泰报称、在博罗托罗海地方。捉生询问。知巴哈曼集、为得木齐哈勒拜所杀。贼众欲至崆吉斯。恐有兵堵截。即由克哷特前去。已过八站。适与满福相遇。将情节告知。而满福以现在追剿沙喇斯等叛贼。自巴颜阿璊一路。安设台站。不可擅动兵丁。因无兵追贼遂同满福前进等语满福带兵追贼自当随遇随剿乃舍现在相近之扎哈沁。而追远窜之沙喇斯等。殊属懦弱。满福果能追剿沙喇斯等。尚可功罪相抵。若藉口穷追不及。马力疲乏。竟行彻回。则罪不可逭。著传谕成衮扎布等看满福呈报若何。据实速奏。若已起程前来。即交雅尔哈善查奏。　　

○吏部等部议覆、大学士管陕甘总督黄廷桂等奏称、兰州府属狄道州、所管西北各乡。距州治一百二三十里不等。回汉杂处。民情刁悍。请将同城州判。移驻适中沙泥驿。兼司附近渠道水利。皋兰县所管北乡红永宽镇四堡。距县治三四百里不等。里民纳粮。跋涉维艰。请将原设。宽沟县丞。移驻边要之红永堡。即令就近分徵四堡额粮。并将三眼井、白墩子、塘驿马匹。归其管辖。秦州所管东南乡。与狭省宝鸡县连界。距州治二百八十里。山深箐密。请将同城州判移驻迤东三岔镇其附近三岔镇各堡钱粮。即归该州判徵收。仍照旧兼理捕务。巩昌府属抚番同知所管。番民间处命案繁多若值公出。厅治遂无别员。请设照磨一员。兼司狱事。其添设照磨查有厅属茶马大使一员。驻劄岷州。专司茶务。事简应请裁汰。改设照磨。原管茶务。归岷州吏目兼理。以上移驻州判二员。县丞一员。应需官役俸工。照旧支食。改设照磨一员。应需俸工。即于现裁茶马大使额编俸工内动支。衙署另请估建。均应如所请办理。从之。　　

○以喀尔喀多罗贝勒班第林沁之子衮布多尔济、袭爵。　　

○壬寅。上诣皇太后宫问安。　　

○幸圆明园。　　

○谕曰、鹤年、张师载等、开浚伊河宣洩积水派委牧令等官。分段承挑。开工以来。未踰三月遂能迅速完竣甚属可嘉鹤年、张师载、海明等著交部议叙。其在工任事各员。急公奋勉。并著鹤年、张师载等查明。分别咨部。一体议叙。　　

○刑部议准、河南道监察御史诸徐孙奏、验报命案。例重初详。乃外省渐循通报之具文。内部并无可查之案据。有司恃有覆审。每存姑待。不及审详间有自号能吏。惯事弥缝。或窥上司意见。故为可重可轻。或虑案犯未齐。希图移甲换乙。将已定供词。故作更翻。确实案情。巧为活动。以便异日成招。易于迁就。及届限覆审。吏胥因缘为奸。犯证乘隙狡展。任意附会止图完结。罔顾初情。甚或教逼诬供。强为纽合居然信谳更有吐供闪烁情节支离虑干绞诘为之另叙案由。附详声说。名为随招贴禀。及上司通融定案。始行更换招详。积习相沿。遽难除绝。应请嗣后州县遇有人命案件讯取切实供词。并将案内人犯。是否齐全。及有无要犯未获之处。同验尸图格造册。于十日内申报督抚该督抚即据州县验详转咨部科备案。若承审各官。有心翻案。删改原招或回护初供。迁就纽合照故行出入例议处。督抚不行查察亦照前例议处。从之。　　

○癸卯。上幸静宜园驻跸。　　

○谕、江南淮安、徐州、海州、连年被灾。今年夏秋又复被水。其成灾地亩。业经照例。分别蠲缓外。所有灾余熟田应徵银米。悉属正供。分宜输纳。但念该处灾困已久。熟田亦属无几。且毗连灾地。粮价自昂民力同属拮据。所有三属十七州县内、熟田应徵之项。著加恩令该督抚详悉查明。缓至明年秋成后启徵。以纾民力。即行出示晓谕。毋饱吏胥该部遵谕速行。　　

○旌表守正捐躯之广东顺德县民陈彬才妻杨氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十


大清高宗法天隆运至诚先觉体元立极敷文奋武孝慈神圣纯皇帝实录卷之五百五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page755.html">
    上一页
   </a>
   <span>
    ...
   </span>
   <a href="清实录乾隆朝实录_page751.html">
    751
   </a>
   <a href="清实录乾隆朝实录_page752.html">
    752
   </a>
   <a href="清实录乾隆朝实录_page753.html">
    753
   </a>
   <a href="清实录乾隆朝实录_page754.html">
    754
   </a>
   <a href="清实录乾隆朝实录_page755.html">
    755
   </a>
   <span class="current-page">
    756
   </span>
   <a href="清实录乾隆朝实录_page757.html">
    757
   </a>
   <a href="清实录乾隆朝实录_page758.html">
    758
   </a>
   <a href="清实录乾隆朝实录_page759.html">
    759
   </a>
   <a href="清实录乾隆朝实录_page760.html">
    760
   </a>
   <a href="清实录乾隆朝实录_page761.html">
    761
   </a>
   <span>
    ...
   </span>
   <a href="清实录乾隆朝实录_page757.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
