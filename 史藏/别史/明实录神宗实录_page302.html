<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 302 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 302 页/共 367 页</h1>
    <div class="content">　　○乙卯  成祖文皇帝忌辰  奉先殿行祭礼遣官长陵
　　○户部署部事左侍郎李汝华题万历四十年又该天下大造黄册之期将浙江等右布政左右参政参议内择其年资尚浅才望夙著者每省一员并南北直隶巡抚都御史疏名上请咨移文翰林院撰给敕命督理册务咨部察院转行各巡按御史会同两直隶巡抚选委各府州廉能官员督造仍将职名开报吏部并本部及后湖管册科道知会通候事完方准迁转原定册式历年或行事宜照例刊刻榜文通行各省直翻刊给散所属府州县正官督同原委原役依题准事例将户口田粮等项逐都逐里清查明确具呈抚按务要坚白纸张如式攒造完备依限解南京户部水库厅后湖管册官磨对稽核如违限太久款数舛错者该科道查参究治仍照节年诸条款本部题准事例严禁里书人等飞诡漏没及科歛诓诈等弊有司果能痛厘弊窦依限解徵听抚按具奏奖擢如贪懦无为通同吏书蠹国害民者重治上次册不合式如复蹈前辙该科册道随参严究经承员役以为怠事者之戒允行
　　○户部奏浙江修筑南湖水利功合将浙江右布政使吴用先水利道右参议兼佥事魏珩如杭州府知府王畿通判徐桐推官孙谷钱塘县之县聂心汤见任知县杨万里余杭县知县戴日强俱应优叙　　○丙辰总督宣大涂宗浚题自丙午四月间虏王扯力克物故后虏情反覆王封六年不成今春五路台吉纠合七十三台吉与素酋为难忠顺亦大修战具以与五路为敌此诚封疆危急之秋也臣蒙
　　圣恩旬日间三奉  明纶促臣到任臣闻命兼程前进行至镇河素酋差夷使入边百里迎诉来意颇诚面谕以销兵之法于是忠顺把汉素酋俯首听命臣又传令五路禁其聚兵苐循夷俗先与成婚后议封事五路亦听行半减兵马五月十一日卜酋忠顺已成婚讫坐待乞封与之题请无复大虑矣但五路要挟得志复生枝节挟忠顺移扯酋骨榇于归化城又挟素酋分其板升大半与卜石兔忠顺不从声言复聚大兵为难忠顺惧祸贿以名马银币方始暂止夫忠顺群虏之主也五路跋扈自恣忠顺不能束约众酋惟五路之言为听则忠顺势孤而五路之党益强将以挟忠顺之势挟中国矣本月初九日故差夷使一百二十余人持票投臣先讲宣府藉伊之力擒回史车二酋先年所许金币蟒獭十年未与今当补给次则欲增额外之马次则欲徼非常之恩盖欲借为兵端姑覊夷使不与速见授意中军及抚夷官与之反覆讲詟销其雄心久之夷使不敢复言除随机应变臣不敢言所急需者在沿边将领耳大同副总兵计辅升任应以北东路参将张万邦补万邦之缺应以北固原参将李梁材近日新河口松酋部落乘久雨墙倾入边盗马亦以守备史学光未任故有此失上西路张家口乃五路地方臣已咨兵部推补陈伦亦不可缓若平虏备御贺世贤乃总兵王威所用平日角□羊推恩义甚厚每一临阵恃为先锋先因王威暂归听用御史熊廷弼留领家丁五百名在辽应援贺世贤屡立战功亦既报塞矣近日王威起用大同总兵而当五路狂逞之时贺世贤宜还大同仍以守备领兵伏乞敕下兵部速为推补贺世贤即调大同领兵庶用人得宜而臣亦可从中指纵矣事下兵部
　　○丁巳兵部题狭西四镇皆冲俱应严防延宁诸酋虽中有确守款约而沙计银歹等丑犹怀挟报复甘固海酋火落赤近亦稍称受覊尚且假牧掠番情形犹为可虑严提备以伐狡谋申战守以申款约而沙计歹等秋高之时更宜加意今督臣王嘉善查照往规分布兵马处置合机宜战守俱有成画依拟覆请候命下移文该督抚衙门严督大小文武将吏俱于七月初旬齐赴分定信地设防哨探若虏果入犯则相机战守犯邻封则互为声援但不得贪功起衅秋防毕日果信地无失应援有功破格优赏题请升加若自分彼此逗遛观望贪功偾事照钦奉玺书总兵题参究治副将以下按法重处至是分布更戍省饷蓄锐等项俱如所议总督衙门照旧初秋移驻花马池控制要害便宜调度务出万全诏曰可
　　○戊午准清平伯吴国乾男遵周优给候袭祖爵
　　○赏驼龙纳郎等族进贡番人阿六肖等十五名各给叚绢银钞
　　○己未赠原任刑部右侍郎詹仰庇为刑部尚书予祭一坛减半造葬仰庇福建安溪人嘉靖四十四年进士授南海知县隆庆二年升御史建言为民给事中雒遵等荐补御史升广东参议万历元年致士科道交章屡荐十三年起江西参议升山东副使南京太仆寺少卿寻转佥都御史副都御史协理院事刑部侍郎以员外赵南星条陈论列杜门求去寻予告归至是卒部覆谓其平生忠正敢言终始廉洁无玷云
　　○准原任户部左侍郎卢维祯孙坣补荫为国子生
　　○庚申翰林院编修吴宗达患病准回籍调理
　　○壬戌卯时金星犯木星约相离五十分在柳宿度
　　○赐周府鲁阳王在銕谥端懿　　○丁卯命原任礼部尚书兼翰林院学士冯琦准补谥琦山东青州府临煦县人繇万历丁丑科进士改庶吉士授编修历升礼部尚书兼翰林院学士册立
　　东宫册封  四王行冠婚礼上
　　皇太后徽号诸大典礼萃集一时考核办理寝食靡遑劳瘁旋卒赐祭葬赠太子少保荫一子三十七年议谥偶一二人谓琦与阁臣阻格礼部侍郎敖文桢之谥又谓辛丑会试录进呈与传之外者有改易不同语礼臣慎重其事至是其子冯士述以为请章下礼部左侍郎翁正春奏曰原任礼部尚书琦才优经济器本恢宏其识略之明如官常吏治民隐边情历历可指诸掌其考综之博于国典朝章纪闻掌故一一能列其凡是以条议动中机宜敷陈每多详切如规切宰执竟以奏记而寝
　　三王之并封檄回金□向金遂以权宜而完册立之大典他如塞给谏之幸窦阻中使之关防斥税监以护抚臣黜二氏以崇正学皆其表著者或者犹致冠礼仪注与时宰依违不知争定于前官已奉诏书万一争差于仪节恐误事机关系匪轻似难苛责试录一事公议已明朝仪同催盛典当锡遂有是命
　　○是夜二更有流星如碗青白色光明照地尾迹炸散起织女星西北行入贯索星
　　大明神宗显皇帝实录卷之四百八十五
大明神宗显皇帝实录卷之四百八十六
　　万历三十九年八月戊辰朔播州平后建设屯卫以土官舍军功及献土一事分别改授职级填补新卫罗天冠原四品土同知准授指挥佥事袁见龙袁起龙以所镇抚因献土加二级各改授副千户刘谦王宪以冠带总旗加一级改授试百户石良授冠带总旗至子孙革去冠带照总旗管伍各移住威远卫任事一应军政考察等项及折俸田亩悉照原议查行
　　○己巳大学士叶向高再陈求罢遣鸿胪寺堂上官宣勉即出毋负朕意各项章疏紧要当行的朕自简发阁臣员缺候旨行
　　○辛未南京兵部尚书顾其志奏辞不允仍催作速赴任　　○壬申兵部援邦政条例升报捷人员张守义等十一名各试所镇抚允之
　　○乙亥  孝敬庄皇后忌辰  奉先殿行礼遣官祭  泰陵
　　○戊寅  孝慈皇后忌辰  奉先殿行祭礼  皇太子千秋令节文武官朝贺祭  先师孔子遣侍郎翁正春行礼己卯祭
　　社稷遣公张惟贤恭代
　　○庚辰以  万上圣节颁赐二辅臣每金万寿字二副银万寿字二副金篆字八个金书红符一道及讲官萧云举等三员有羌
　　○升右谕德沈＜氵隺＞为左庶子兼翰林院侍读掌右春坊左谕德孙慎行何宗彦为左庶子赵用光郭淐洗马南思仲为右庶子俱兼侍读左中允朱延禧为左谕德兼侍讲国子监司业邵景尧为司经局洗马兼修撰
　　○准定西侯嫡长男蒋承勋承袭祖爵　　○辛巳翰林院印信准阁臣暂用阁中旧例凡有行移行阁衙门皆用院印至是掌院事侍郎王图出城候旨印封送阁诸事悉停一应官吏俸粮等项俱不得支大学士叶向高酌处以为请故有是命仍命图即出供职
　　○壬午中秋令节颁赐二辅臣上尊珍馔
　　○癸未祭  月夕坛遣公张惟贤行礼
　　○甲申  万寿圣节文武百官朝贺颁赐二辅臣每银五十两彩叚四表里及讲官萧云举等三员有差又赐二辅臣上尊珍馔膳品寿面长春酒大学士叶向高诣仁德门叩头称贺遣司礼监太监李浚管待赐甜食烧割酒饭
　　○礼部侍郎翁正春恭献  万寿八箴援金鉴录之意一清  君心一遵  祖训一振国纪一信僚臣一宝贤才一谨才用一恤民命一重边防
　　○河南巡按曾用升奏今天下民力竭矣而州中为甚灾沴频仍饥馑洊臻三十七八两年荷蒙  皇上留税发帑移米赈济灾黎藉延残喘讵意今春徂夏开归汝等处霪雨浃旬平地水深丈尺飞蝗蔽野禾麦一空人畜漂流庐舍冲塌旁午告赈视上年旱灾更甚一切蠲恤之恩尤难以常格拘者查得中州通省每年额派正税银一万五千三百五十余万自二十七年榷税之后突增色银七万一千六百五十余两三十六年营建福府蠲免河南府税银八千六百两尚该银六万三千六百两五十零他省之税徵于□中州之税徵于□者不能十一向来地方各官苦于无处凑办不得已派之当铺派之各行一蔬菓一鸡豚之微无不计物而榷之甚有比徵不全因监税催督紧急而那借正项钱粮以角□羊者  皇上但见该监按季而进孝顺充廷可以侈富有充左藏不知百姓剥肤变产而供有司垂骨敲髓而得者也中州京边钱粮自三十年以迄于今逋负已三十九万有奇而光禄料价及藩邸禄粮不预焉天地生财止有此数既包赔那借而取盈于彼必捉衿露肘而亏缩于此所盈者在内帑所亏者在边廷边圉犹属肢体中原关系腹心往年南阳张金李自省等之故事可为寒心繇前言之则剜肉疗饥是有害于民而无益于国繇后言之则悖入悖出有害于国而并不有其财矣  皇上试一念及此当有罢崇朝者倘以福藩营建方新钱粮支用不敷势难遽罢亦请将内帑一半先行停止而今岁秋冬二季税银仍如抚臣所请留以赈重灾州县候府第落成之日一并求罢不报
　　○乙酉兵部尚书李化龙历从一品俸三年考满加少傅兼太子太保给诰命奏辞优诏不允
　　○丙戌改萧云举为吏部左侍郎兼翰林院侍读学士掌詹事府印信
　　○起升原任山东巡抚右副都御史万象春为南京工部右侍郎升应天府尹陆长康为南京通政司通政使
　　○以大理寺右少卿杨宏科转左少卿右寺丞添注吴崇礼为右少卿升尚宝司司丞徐应聘为光禄寺少卿
　　○原任太子少保工部尚书为民遇恩诏冠带闲住舒应龙仍以太子少保起改兵部尚协理京营戎政
　　○升福建左布政使丁继嗣为都察院右副都御史提督军务巡抚福建地方
　　○起原任大理寺左少卿刘怀怒为都察院右佥都御史提督军务抚治郧阳
　　○以刑部右侍郎林烃为南京工部尚书升光禄寺寺丞添注梁见孟为通政使司右参议升河南左布政使袁奎为顺天府府尹通政使司左参议吴默升右通政广西左布政使林如楚升太仆寺卿南京太仆寺少卿钱士完升南京鸿胪寺卿
　　○以左春坊左谕德兼翰林院侍读蒋孟育为南京国子监祭酒
　　○光禄寺少卿李憭升太仆寺少卿南京光禄寺少卿朱吾弼为大理寺右寺丞
　　○戊子内阁题庶吉士钱龙锡堪任翰林院官其前次考过庶吉士魏广微堪任翰林院官麻僖堪任六科官并催请云
　　○以原任狭西左参政于士廉山西右参政冯拯为按察使兵部郎中杜诗员外郎刘尚朴山西副使王三才为布政司右参政兼佥事礼部署郎中事主事秦道显镇远知府张守让南宁知府梁炫为按察司副使兼参议户部署署员外郎主事蔡侃为按察司佥事内于士廉浙江分巡绍台杜诗狭西备兵庄浪刘尚朴备兵固原王三才山西管粮带催料价张守让贵州分守思仁秦道显浙江巡海兼理宁绍梁炫贵州清军分守安平蔡侃备兵思石
　　○己丑两广总督张鸣冈奏兹岁五月积两粤西水涨灌乎粤东沿江州县田禾概被渰没庐舍漂沉人民溺死无算臣据广东布政司呈报业具疏奏闻待勘恤矣伏念粤去天方万里望济无及即议赈议蠲为惠几何展转思维辄敢以撤税为请盖人见粤税以十七万余金计以为粤实殷饶致然而不知皆割之军饷也饷不足而仍加之民也重灾之后有司尤日敲月扑以逃参罚小民犹日朘月削以应诛求势穷时迫擢筋未足言通累卵未足言危宜亟议罢撤以苏民命留中
　　○庚寅
　　宪宗纯皇帝忌辰奉先殿行祭礼遣官祭
　　茂陵祭  历代帝王庙遣公张维贤行礼祭
　　城堭旗纛等神
　　○蜜云县民以养马疲累比照昌平良乡事例告求蠲免总督王象乾为之请照通州剂量每地十顷养马一匹计地二千七百余顷共马二百七十匹所减马三百一十二匹行俵马州县照例折银角□羊太仆寺贮库兵部议覆从之
　　○甲午宴朝鲜贺
　　万寿节倍臣洪瑞奉等二十九员贺  千秋节陪臣李顺庆等二十八员
　　○祭
　　○太仓之神遣都御史孙玮行礼
　　○调礼部员外王光经南京别衙门用刑部主事黄景星罚俸一年光经奉差经过直隶因水手索直更夫斗殴死平人光经失于觉察禁戢景星亦因船户索夫廪窘辱驿官投河得救不死俱为漕台臣苏惟霖参论光经等奏辩至是吏部覆题请旨云
　　○朝鲜国陪臣李顺庆等角□羊还溧海人民林润台等三十二名俱莆田仙游人命羌官解发福建巡抚衙门严加鞫审果无情毙照常省发傥有隐情从重问拟具奏仍申饬海防之禁
　　○甲午工部街道厅主事沈正宗奏得京师连年水患非问侵占则沟渠必不通非藉严法则侵占必不可问非务在必行毫无假借则法必不可行臣顷略一清查阻挠纷纷起矣道之行也三都可堕法之玩也一墙难折积弛之余若不大加创惩必无以慑服奸豪拯拔昏垫相应再遵前旨除非紧要去处及棚墙房屋不系压沟者姑冤究外其余沟傍有买卖者止许照万历八年例撑张布幔不许搭掤筑砌墙屋违者尽行毁拆务使总会通街出水之沟疏浚深阔处处通流无碍而后已遇有阻挠不拘何人指名呈堂参处坊官有仍前怠玩染指狥私者从重参究但期法归画一毋得假借当拆即拆不得两可反滋衙役需索之端当参即参不得优容以启奸猾营求之路窃谓徙木立信以行秦苛法则不可以行周孔之制虽圣王不能易此在臣恪谨奉行而已
　　○丁酉四川巡按御史朱万春奏革黔江千户所试百户左云翼泸州卫百户王明第职先是分巡上东道王士琦监军援朝鲜云翼等以门吏窜名兵籍中冒滥级职世袭至是为人发觉也
　　○四川建昌守备署指挥佥事薛经论斩建昌会盐地方与云南武定界比壤三十五年武定有阿克郑举之乱薛经住劄姜州堡距金沙江三百里是时克举已遁矣经贿结土夷戈备买首级十二颗俘十三人虚张掜报以为当阵擒获阿克党贼两省抚按觉察往覆勘明引擅杀平人及被虏人口冒作贼级报功例并夺袭该道右布政蔡守愚罚治通判殴阳炳降调
　　大明神宗显皇帝实录卷之四百八十六
大明神宗显皇帝实录卷之四百八十七
　　万历三十九年九月丁酉朔总督蓟辽右都御史兼兵部左侍郎王象乾奏报辽东捷乞将巡抚杨镐优叙镇守总兵麻贵都司尤彪参将李光荣等升赏兵备孙敦化管粮郎中郭佳镇超擢重赉仍请密差巡按御史勘核共济冬防辽镇自高平大捷之后虏始震叠就我求马市而许之款不过以市税赏之后狃款忘战复经税监之耗蠹建酋之跋扈驰骛不支日折于弱而虏益骄强市赏遂至数万外库不敷仰给中帑幸小歹青暴亡其子打喇汉俯首听罚其族乃蛮兄弟固无足畏独粆花盘踞镇城东北居两河之中有九子之强加宰赛暖兔之助左足可窥辽沈开铁右足可窥锦义广宁粆花一枝额初仅千余两今增至四千五百余两皆缘历年每入犯即要挟即加赏既已题明革赏顷七月间纠众要挟被我颇有擒斩盖不知我之骤能战遂拔营而遁于额力素居焉七月二十九日天鸣地震粆花惊走再徙过老河距边几四百里许而其第三子色特笑父之弱繇额力素而南移之可可毋林之间图便入犯哨探已明抚镇道臣豫戒以待贼前哨入边果为伏兵斩之又出边对敌追之白云山共擒斩三百四十余名口故建夷哈赤闻之而立来验贡西虏蟒斤闻之而遣使辩罪秋市诸部如黄台吉以儿邓等接踵叩关愿代粆花认罪求款此关于辽镇安危之机甚大也下其章于兵部
　　○吏部尚书孙丕扬求去不允
　　○总督宣大涂宗浚再＜锍-釒＞辞免升级不允
　　○总督仓场右副都御史兼户部侍郎孙玮以病乞归不允　　○吏部尚书孙丕扬十二疏再陈老病乞罢报曰铨衡重务倚赖名德念卿老成特免行礼以示优眷当思仰体岂得恝然近来南北大僚及各督抚官纷纷奏渎求去甚非政体卿为冢卿复屡次陈请令朝廷何以用人着该部司官传谕即出不得再陈癸卯丕扬复具疏请仍优诏慰留已文选员外郎朱光祚等回奏恭捧温纶至当官卧榻宣扬德意惟是  圣主优眷老成不贵虚隆以礼而贵实行其志今察疏下大僚犹未点用老选犹未俞允丕扬虽有恩未报故先时不得不来惟报恩未得故今日不能不去欲去不能又不敢直言所以去之故故此欲照三臣例甘受明罚所谓以微罪行者也伏望  皇上念名德不可虚拘留一日务使得一日之职用人系关重务点一人蚤收一人之用丕扬有鞠躬尽瘁又何患南北大辽与督抚各官敢于渎奏纷纷有亏政体者乎得旨尔每还传谕堂官即出供职章疏侯简发
　　○辛丑大学士叶向高奏日前政务壅塞已极朝廷纲纪日弛人情日玩甚为可忧大者如会推阁臣考选科道臣皆另其恳请伫望简发其余更有切紧数事谨开列上请行一事有一事之便于烦渎亦少省矣一吏部司官见在只有五人又有两人注籍其南直隶广东各省司官俱未蒙点用今尚书孙丕扬又坚意求去铨曹事宜堂司乏人谁为料理一今岁各府官自陈俱已奉旨惟云南巡抚周嘉谟曾经会拟又复留中嘉谟再＜锍-釒＞申请亦未发西南重地尚兵乱之后巡抚官非得旨何以行事臣甚为地方虑之一各省巡按官候代日久不复巡历极为不便今考选既未得旨都察院不得已以前咨御史张五典荆养乔题羌云南应天二处以二处候代最久也一今岁南北考察及南京纠拾各项俱蒙允行唯北道纠拾疏留中日久吏部初请经臣拟上亦复留中且中有巡抚官去留未定何以奉职其关系亦不小也伏望简发
　　○原任南京户部右侍郎方弘静卒弘静歙县人嘉靖庚戌进士授东平知州筑堤弭盗审户徵赋亦有异政升南户部员外郎历四川水利道佥事山东参议江西副使备兵饶州散矿徒广西督学训士以务学敦行为主升江西参政理分宜狱平反株连属袁守葬分宜相以礼先是起家时为分宜父子所抑至是恤其死人服其雅量晋左右辖太仆寺卿旋以右副都御史巡抚浙江请增费去冗下令御倭必有外洋有功赉金币寻中飞语去归十年起抚郧阳擢南少司徒请老归至是卒简静肃穆厉羔羊素丝之节著四礼议均输议复古编素园稿千一录诸书诏赠南京工部尚书予祭葬
　　○工部虞衡司主事沈正宗条议明盔甲工科给事中马从龙言工部条例载每年修理明盔甲臂手五百副分拆修量收修连补三项除会有不及外该物料工食银二千二百一十七两零又系不等年例不等云者钱粮有定而年分不等谓如盔甲不坏即止非强之以年年必修也至万历三十年不知何故用至五万一百余两且尽仰给于兵部太仆寺旧章紊矣三十六年京营送回到厂四千副彼时巡视御史郑继芳查批郎中陈嗣元以钱粮数多未题至三十七年给事中李瑾御史张惟任逐款再加删减计银三万七千三百三十一两零彼时据近年事例得减一分即共以为幸臣视事稍久始睹修例觉三十年题造之滥比原数多银二万两条例载有拆修量修连补三项今改连补为补造又每项加增不等岂非其该役上下其手乎军器中最费而无用者无如明盔甲盖凡临阵将官士卒俱穿暗甲围营操演所称选锋披戴七千副者止是  大驾幸南郊  皇陵及大阅岁时一用以壮军容而已在营贮不如法辄坏辄造是以数万金委之沟壑合无造完副该厂官役如法收贮不必送营该营临时取用事竣付厂如未经频用辄称损坏罪有所归  祖制京营军士原无明盔甲始自万历九年三月内司礼监太监冯保等传奉圣旨造五千副给与官军披戴每年一千副限五年造完遂载在会典二十五年以倭警加二千副倭警久息即二千副尽化为乌有条例载成条例造明盔甲腰刀弓箭撒袋等件每副九十八工每工银五分七厘今七百八十九件当用银二万斯尤异矣臣故谓决无容补造也创造之始委属兵部协济岁修单属工部不可袭舛以匮寺帑惟浮滥作俑全在二十五年二千副之加并三十年五万一百余两之借今所称旧卷新例是也厂库二次会估不过据司厂送册裁酌而司厂又凭旧卷开造于郑继芳何尤哉继芳估册现在非创为之且亦无五万之多今司臣沈正宗所执条例极是足破历年之误而于二十五年及三十年之事未深可耳正宗锐意急公臣深有契于中独论该部职掌有诿卸失平之意不得不一明之
　　○癸卯总漕右佥都御史刘士忠御史彭端吾会疏截留粮运户科给事中韩光祐言漕粮名为四百万除永拆及山东河南等处近运其实转自河漕者止二百八十余万耳留一分则少一分是三去其一矣此例一开人皆观望一年留各年俱欲留是岁去其一矣今岁阻水来岁能保无水乎今岁恤灾来岁能保无灾乎即如所云凡遇因灾改折就将前项截留漕米查拨减存军船支运以抵其数亦若可行但此八十万石不知百姓多少苦楚有司费多少敲扑方得此现在米与舟脱卸而去且无论行月粮及耗米即正粮中侵盗插和何所不至转盻间成块成灰何能竣改折之年以减存之船复致二千里外司仓押运俱不可问翼抵数之虚名弃现在之实米恐非计之得也粮船稽迟岂尽阻冻之故漕例所载督粮参政押运到湾催儹回南今俱为空言乎若复守浚则管河官所司何事何不浚于粮船未到之前闻往岁运船起粮之后有复往一滩载米抵湾一船至得价三十两者则空回之迟又不独在守候矣至于总兵官歛受常例岁以万计法令废弛督率不前则总兵可议更也况各旗军饱餐者现在乾没及行月粮耗米之利所垂涎者不旋踵而有明岁复运之利其谁不逗留争后乎乞严敕在事诸臣乘此秋深水平尚未冱寒星夜前进两月之间尚可抵湾即有冻阻明春冰解粮储道及总兵先后亲督兼程南下预移派江北就近处所领兑亦未为晚如有规避迁延巡漕御史照例从重参处诏曰漕运有成规岂容轻变着户部马上差人勒限督催仍将明岁新运严行申饬来说
　　○安远侯柳懋勋奏乞继祖母夫人邓氏祭葬礼部具覆命照例予祭二坛开圹合葬
　　○工科右给事中张凤彩奏内官监传奉该监拟乾清宫踏勘懋勤宫端凝宫寿安殿并门座等处各有渗漏损坏宜合修理奉旨作速修理已于八月二十五日兴工讫内开合用物料已数万金夫匠尚不在内会典六科职掌凡内官内使传旨各该衙门覆奏得请然后施行今兴工旬日臣等尚不与知禁地至重阑入夫匠讥察当严中官口吻指挥不繇部估安识虚真钱粮多少不繇臣科何从看详如近日内官监又移文该部促金水博岸程工此项修理连年费银数万毫无下落如内臣言  皇上行幸至此有不治办惟当按治冒破经手之人举此一事宫殿可知伏乞敕令工部将传奉工程再加勘验得已即已可减即减近营缮郎中郭尚友于年例钱粮力加裁抑该监坚执不从此项实因修理乾清等宫而设合将今次用过物料即于项内扣除仍严加简缉计日完工以肃清禁地
　　○丙午凤彩又疏请建正阳门箭楼不报　　○丁未巡抚云南右副都御史周嘉谟疏请休致得旨滇南重地周嘉谟着照旧供职
　　○己酉阁臣题谥典一事往时皆于请恤之日礼部即为具题中间容有滥及自我
　　皇上慎重兹典始命会议旧岁礼臣集九卿科道再三平隲择其公论允孚粹然无议者方敢上闻可谓至公至慎经今两年未蒙点发惟是朝廷褒劝之典终不可虚幽明属望之心在所当慰谨将前次会议及礼部续题俱奏钦依者三十四人再录原拟以上乞  圣明裁定庶公论明而国典肃矣
　　○辛亥工科给事中马从龙言工部主事沈正宗论盔甲事内及郑继芳王绍徽颇涉钩棘疏末箴警一二语不意正宗复巧诋求胜谓京营原有明盔甲引会典三大礼等项摆朝内有神枢营明盔甲将军五百二员名为臣查京营军器有修理自盔甲厂者有兑换自兵仗局者兵仗局自有明盔甲自有年例不隶巡视衙门自万历九年以前该厂实不经造此物若戎政事宜正近例耳该部凡曾估必繇监督造册移会该司该司移会巡视共相拟议上下其值虽云科道主之其实根繇全在该部如该部据条例造而继芳别启一幸窦则罪不可逭矣如有自来也吹求宜自何始寝阁不题批案不行何如蚤据条例造册为愈也罪独坐于巡视而该部为无相干涉之人不谓之诿卸何也于秉忠柴价臣心知其冒破以出有实收曾谕之曰待奏缴时再加定夺应与即与应删即删实未尝扣也若牵至王绍□□山糸攵□之身臣不知所谓矣钱粮经臣手者因正宗之言不得不一明之臣曷敢为二臣解二臣若有染指亦非臣所能解正宗自负以在山虎豹何不取虞衡一司之事稍加整顿如在盔甲厂则预造修造各有定额会有会无岂无凭准钱粮岁岁关支盔甲年年不角□羊硝黄题办逾额如何动称缺乏该库领出至多如何辄云自备铅子何人滥加杂料有无冒破未完官工何止千百件未扣官米奚啻十万金在宝源局则铜□领银十万拖欠已将四五年未完作何追比已完作何钩□□＜身矢＞如此一一综核不拂人情不亏公帑于国家必大有所禆似非分外事也士人有生平论人先大节二臣若果有玷官箴当明数其立朝败缺与众弃之不宜托名职掌传致深文快心掩击盖知止为丁元荐续貂而不知其伤正大体也止知为王图营窟而不知蹈倾险之习也此其排陷岂止二臣伏乞敕下部院体勘正宗所参郑继芳王绍徽事迹务要明辩虚实以定黜陟勿使蔓延波及善类并申明巡视该部各有职掌勿容推诿庶正人心修实政之一助也留中
　　○壬子大学士叶向高言外间喧传  皇妃王氏薨逝宫禁事密臣不及知经今四日未见传谕臣备员密勿不敢不请如以礼节未定有所迟回则会典开载  皇贵妃丧礼甚明且近有皇贵妃李氏例可行惟  皇太子与母妃则我朝前次未有所当敕下礼部斟酌上请者也
　　○癸丑接
　　圣谕  皇贵妃王氏于十三日酉时薨逝阁臣具题恭慰随奉圣谕皇贵妃王氏朕以诞育皇太子命居一宫自适前月间偶尔有疾即着皇太子自问安数次不意昨以疾终朕深悼惜览卿等奏已知道了是日阁臣言  圣情伤恻所有经筵日讲讲章似宜暂免事毕发引之后臣等令各讲官照常恭撰上进
　　○甲寅
　　○兵部尚书李化龙题请阅视各边御史敕八道诏与之先是万历三十八年正月计臣请复先年阅视故事奉旨未行以六科缺人也至是议三年阅视之外特加一遣以示鼓舞若三年阅视恒期按臣自有专责按臣科臣风力既同采访无异按臣就差举事于事为省科臣增差增费事乃反多但于御史着实举行此常较严即其遣科臣之意也各御史既奉坐名敕书务令事完方许奏缴中有按期将满亦要宽限复命若别有事故亦须急请题差以便速完若一时缺人而地方有兼督者都察院不妨题请就近接阅期于毕事诸毙尽销可也
　　○乙卯皇太子第七女生三朝告  奉先殿收回脯醢酒菓颁二辅臣
　　○丙辰日讲官萧云举以给事中张凤彩论劾具疏求放
　　上以云举学行优隆考满改授掌詹亦不为越即着出供职
　　○丁巳贵州宣慰使安尧臣护印权司宋相师各备马匹羌舍人安邦俊等进贺  万寿节赏彩叚钞锭
　　○大学士叶向高言我皇上以恩笃宫庭以孝治天下凡事尽伦尽制臣工无不钦服昨礼部拟上  皇贵妃丧礼一切应行事宜经今五日未蒙允发明日便当辍朝之期已甚迫捉该部所拟亦皆稽考旧章参酌情理无可迟延若复稽留外间又将妄有揣摩臣所拟号册文并望简发
　　○戊午礼部奏  皇贵妃薨逝合行事宜奉旨照世庙皇贵妃沈氏例行但臣历查我朝  皇贵妃薨逝俱未有诞育  东宫惟  宪庙淑妃为  孝宗敬皇帝母  世庙康妃为  穆宗庄皇帝母然其薨时皆未封  皇贵妃未经册立  东宫当日礼仪俱拟从厚况今  皇贵妃既膺封典  皇太子册立东宫已久尤天下臣民观望所系礼仪更当加隆谨条具上请一闻丧自本月二十二日起至二十六日止辍朝五日不鸣钟鼓  上位服浅淡衣服于文华门视事文武百官各具青素服黑角带朝参次日文武百官行奉慰礼一钦命  皇太子主馈奠之事  皇太子率妃入宫衰服哭尽哀行四拜礼视小殓大殓成服后朝夕临哭三日以后每日一奠通前二十七日而止其斩衰避  君父之尊止于燕居私尽以伸子情一  御祭一坛  慈圣宣文明肃贞寿端献恭熹皇太后祭一坛  穆庙皇妃共祭一坛  中宫祭一坛  皇贵妃等妃祭一坛  皇太子祭一坛  皇太子妃一坛  瑞安长公主祭一坛
　　福王妃祭一坛  福王妃祭一坛  瑞王  惠王  桂王共祭一坛  荣昌公主  寿宁公主共祭一坛  汝安王继妃祭一坛  景恭皇妃祭一坛尚六局祭一坛内官内使共祭一坛俱光禄办用是日内使陈设祭馔并位如常仪内导引官导
　　皇太子并妃诣拜位赞礼赞四拜奠酒读祝四拜举哀兴哀止望痊礼毕一行钦天监选择小殓大殓焚黄日时一钦定谥号一行翰林院撰谥册文各祭祝文圹志文一焚黄用黄绢装褙如册样两叶写册文是日陈设祭议以祝文及册文置于灵前内导引官导  皇太子诣灵柩前赞四拜礼赞跪执受进于  皇太子之右赞受爵献爵受爵献爵受爵献爵赞读祝跪读讫赞宣册女官取册立宣讫赞俯伏平身赞四拜礼毕焚祝文及册一七七百日周年二周年  御祭一坛  皇太后以下俱致祭如初丧俱光禄寺办祭在殡  皇太子率妃行礼仪如初丧葬后遣内官坟园行礼一  皇太子禫服日遣内官于坟园致祭光禄寺办祭一安葬先期启土遣官祭告  后土钦天监差官二员候时执事官陈设祭馔如常仪赞再拜兴酹酒读祝赞拜兴礼毕一工部于坟园及各坛路祭并灵柩顿歇处所预搭盖行享席殿仍量盖小席房以置仪仗等物一发引前一日晚设奠辞灵内侍官陈设牲醴如常仪  御祭以下祭俱如初丧俱光禄寺办祭一钦遣大臣一员题主一发引前题差工司属官入山送葬一送葬入山官员素服走送至德胜门外骑送至葬所步行至享殿安葬毕还日朝见一发引启奠祖奠遣奠  御祭一坛  皇太子各祭一坛俱光禄办祭仪如初丧是日执事者先以方相旛幢车驼马鼓乐真亭彩亭以次排列于玄武门外内使捧铭旌魂帛导引柩出玄武门外捧柩就舆内官以魂帛置小车中  皇太子步送出京城外路祭毕还宫文武百官免朝参各素服黑角带随方相后行至路祭处所致祭而还一鸿胪寺差序班八员于德胜门外摆列致祭官员务要谨敬一过门太常寺办祭品门内遣内官行礼外门遣太常寺官行礼一路祭  皇太子祭一坛皇亲并驸马共祭一坛公侯伯文武衙门共祭一坛俱于德胜门外祭外命妇共祭一坛于鼓楼迤西俱光禄寺办祭一台柩挽歌执翣夫役行顺天府擎执旛幢香炉纸案等项军役行兵部转行戎政厅各拨用其孝巾孝带行工部转行内府该衙门制造一灵柩前仪仗内使女乐三十二人花旛雪柳女队子二十八人女将军二十四人一灵柩至坟园奉安  御祭一坛  皇太子祭一坛俱光禄办祭护丧内官行礼祭毕执事者进献赞读祝立读毕焚祝文内侍启柜受主讫跪奏请  皇贵妃神主降座升舆内侍捧神主升灵舆至行享殿内侍跪奏请  皇贵妃神主降舆升座内侍捧神主安奉灵座讫行安神礼如前仪一神主还京内侍于  神主前奏请  皇贵妃神主降座升舆还京奏讫俯伏兴于灵座上奉神主升灵舆进行仪仗侍卫如常仪护丧官后随在途仍朝夕奠一迎神主先期于城外教场门前席殿内置幄次次日至执事官备仪卫教坊司备女乐鼓吹设而不作文武百官青素服黑角带出城奉迎神主入幄次行四拜礼毕神主进行百官随后至德胜门外仪卫等退护丧亦退至内宫  皇太子率妃以下俱迎神主于门以次后随  神主至内宫内侍官于灵舆前跪奏请  皇贵妃神主降舆升座内侍官捧神主安奉灵座讫内执事官陈设牲礼如常仪  皇太子率妃以下八拜位行谒见四拜安神礼如常仪  上命发引日  皇太子步送至玄武门外柩就舆行路祭毕回宫
　　○丁巳吏部员外董应举条上铨政九款一曰验封考功稽勋三司掌印须用旧人旧人起者不必推托辞免闻命即起有缺即补一则可以旧法示后进一则可以老成重衙门一则可以缓急待用衙门不至乏人一曰官有专掌则吏不为非吏部一年便转数次以一两月之官御盘据久占之吏吏弊繇此山积周历四司必更历数月纵遇有缺或前序转而后超或前超而后循各使行其志而究其用一曰外官请告经既抚按代题当听其去不必再加赞辞其进表官员仍宜于抚按处求题不许自请至于地方缺官抚按拟人坐请似侵吏部之权宜各守其职一曰文选主官而吏则必繇功司而验封此职掌也独援例冠带者不论历役一年半年径繇文选考功不得查其籍验封不得验其单长奸启幸莫甚于此今必令原籍起文先投考司查付封司纳办而后付选司断不宜仍前径题且恐有来历不明之累也一曰百官俸单考语册库掌之一单几番入各役之手毙安得不滋宜令书办照地登写途阅时仍令本官自分所管具揭俸序会送右司阅毕即令当堂合造一册分作三号则分地之单不入他手一写之后不复乱翻稽察不烦奸毙亦少至进表官所赍考语宜令各省直途册另用薄纸小样可以裁割粘单则书写不用一日可了数省此亦册库简易直截之规也一曰吏部效劳之滥自孙尚书前时定为七员后定十三员其后冒滥已极前任杨侍郎始列二款其一尽革不留其根其一姑容五十员不许私引令其渐次消绝非以五十员为定数也今概目之曰劳甚至有劳簿不载之劳免而又免之劳皆酬以朝廷之官予之以例银若照事例穵年加纳改级等银一人破例银少亦不下三百余金每岁不下一万余金人但知其滥不知其阴耗边储也其在劳簿者应照所定七员十三员或再拓为二三十员其在劳外者一切痛革可也一曰书办门吏三十六年奉旨严革者今欲革之当自禁部羌远接始各官原有后堂一员使之远接此项自可立除今著为令各司官看门止用长班书写只顾闲人仍不许携入衙门升任起用不许再令门吏书办远接止令后堂长班既绝其远迎之路自无割之情有此者许科道衙门参论一曰当该掣签之法自今吏部诸役凡入部三年不开粮者皆以其缺公制各科书办上粮冠带选官皆与当该同是名书办实当该也当该之缺既掣书办之缺可令人顶乎验封司实拨科有当该矣又有办事四名是一科五当该滥不已甚乎当裁其一此省官不如省吏之说也而书办办事之说亦名公掣当该既掣书办办事又掣则衙门员役之不清盘据之不破未之有也一曰顶首为吏害欲清吏弊必当行顶首四减尽绝之法参以考察当自本衙始本衙门顶首甚多当作五减除前以革尽而后生出者当折其半而为初减甚已递减注簿明白者照减数减之其未注减数者概作二减之数其见在送问考察革出衙门者皆革其半罪重者全革则豪吏不能占缺贪吏不致改参奸吏亦有所畏推而凡吏之冠带者令报递减顶首数不减者革其役法有不行乎此九者皆铨政之所当讲也
　　○己未狭西徊贼潜渡黄河屡于山西平阳一带州县劫夺村堡杀戮兵民该督抚按官涂宗浚魏餋蒙等具报久之擒获首领田有奇等兵部以闻命行巡按御史审枭示
　　○庚申日讲官王图二十二恳恩赐放不准
　　○户科给事中韩光祜题  瑞王婚礼自传旨下部今已三年徒以钱粮不敷遂致稽缓今年四月户部办进金宝珠石等物已及七万时诎举羸搜括殆尽曩者  皇上大婚礼成止用七万不闻典礼有缺乃御用监把总张润泽内承运库事太监孙顺相继题请欲如  福王之数夫  福王婚礼所用岂真有加于七万之外而用之十九万者则阍寺勒索吏需乾没□人营干通同侵牟名归于上利归于下今复估至二十万而仪仗锦锜不与焉臣等合疏请裁不报当此九边告匮四方告灾帑金如洗必欲原估之数俟之何日岂繁饰是重而典礼为轻乎岂阍寺诸人之厌足是急而天潢之伉俪为缓乎惟我  皇上以身为范以礼为准以今昔为程量以盈诎为权衡慨然决断卜期举行不报
　　○辛酉兵部尚书李化龙上言国家用理财原非二道纳级拜爵原非典章迩来武途冗杂奔兢成习痛加裁抑尚未戢止况加纳纷纷几无虚日臣等既勉为移咨将督抚诸臣视部为何如至于总兵参将等官既繇阿堵纳用则臣部之推升铨选更以何为今分别应行应止列款覆请乞命户部一体行  上是之
　　○癸亥原任都察院右都御史兼兵部右侍郎沉思孝卒思孝浙江嘉兴县人隆庆二年进士授番禺知县升刑部主事以江陵相夺情建言廷杖谪戍十年起原官改尚宝寺丞历太常寺卿顺天府尹十四年被劾调南京大仆寺卿十九年升右佥都御史巡抚狭西被劾调抚河南升太常寺卿兵部侍郎协理戎政二十四年乞休回籍至是卒礼部覆请予祭葬如例
　　○南京国子监祭酒蒋孟育以中途患病乞归调理不允着到任供职
　　○乙丑兵部勘明锦州游击于守志失事情罪先事阿从妄杀以启衅临阵畏缩先退以陷城依律坐辟王泽王兰住耿尚仁各升一级世袭命于守志着监候处决余依拟
　　大明神宗显皇帝实录卷之四百八十七
大明神宗显皇帝实录卷之四百八十八
　　万历三十九年十月丁卯朔颁历
　　○是日享
</div>
    <div class="pagination">
<a href="明实录神宗实录_page301.html">上一页</a><span>...</span><a href="明实录神宗实录_page297.html">297</a><a href="明实录神宗实录_page298.html">298</a><a href="明实录神宗实录_page299.html">299</a><a href="明实录神宗实录_page300.html">300</a><a href="明实录神宗实录_page301.html">301</a><span class="current-page">302</span><a href="明实录神宗实录_page303.html">303</a><a href="明实录神宗实录_page304.html">304</a><a href="明实录神宗实录_page305.html">305</a><a href="明实录神宗实录_page306.html">306</a><a href="明实录神宗实录_page307.html">307</a><span>...</span><a href="明实录神宗实录_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
