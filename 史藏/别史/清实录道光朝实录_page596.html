<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 596 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 596 页/共 848 页</h1>
    <div class="content">
○赏江南等省己亥科乡试年老诸生张广志等五十九名举人副榜有差。　　

○展缓江西安福等帮带交上年余米。　　

○癸未。谕军机大臣等、前据耆英等奏、盛京清宁宫工需柁梁檩椽柱木。验系乾透。请即择吉开工。当派敬徵、裕诚、承修。兹据该尚书等奏称、工需柁梁长径较大。该将军未将尺寸声明。恐成做时中心未能十分乾透等语。著耆英选派熟谙工程之员。照依应需丈尺。先将大柁梁柱。锛砍成材。再行逐细查看。如中心实系乾透。内外质性如一。即行据实具奏。并妥为收贮。以待临时应用。将此谕令知之。　　

○引见京察一等差竣回京各员。得旨、吏部员外郎图璧、户部郎中多龄、刑部员外郎赵镛、俱著准其一等加一级。圈出之图璧、赵镛、二员。著该堂官再行出具切实考语。交吏部与上次圈出人员。一并带领引见。　　

○以仓场侍郎德兴、为马兰镇总兵官。兼总管内务府大臣。调兵部右侍郎德春、为仓场侍郎。以内阁学士端华、为兵部右侍郎。　　

○甲申。谕内阁、嗣后传习天主教人犯。于赴官首明出教。及被获到官。情愿出教。俱著遵照嘉庆年间谕旨。将该犯等家内起出素所供奉之十字木架。令其跨越。果系欣然试跨。方准免罪释放。如免罪之后。复犯习教。除犯该死罪外。余俱于应得本罪上加一等治罪。已至遣罪无可复加者。即在犯事地方。用重枷号三个月。满日再行发遣。该部即纂入则例。永远遵行。　　

○又谕、都察院奏、查明各省京控咨交案件。逾限未结。并上次展限已逾、仍未审结各案。开具清单呈览。各省州县审断不公。致令来京具控。经各衙门咨交之后。各该管上司自应勒限严催。将未结各案迅速审办。以免悬宕。兹据都察院查明该衙门咨交各省逾限未结统计二十二案之多。步军统领衙门咨交各省逾限未结统计四案之多。似此任意积压。玩泄已极。著吏部即将承审逾限各督抚都统府尹及委审各员应得处分。查取职名。分别议处。并著将未结各案迅速审办完结。毋再任意宕延。致干咎戾。　　

○引见内务府保送京察一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事士魁、委署主事承启、总理工程处委署主事全桂、内管领嘉惠、造办处六品库掌乌尔恭布、舒纶、笔帖式穆翰、福新、兴绶、全祐、广和、都虞司笔帖式文英、会计司笔帖式德溥、掌仪司笔帖式文兴、官房租库笔帖式恒祐、御茶膳房笔帖式寿昌、造办处笔帖式官恒、上驷院笔帖式瑞龄、福缘、武备院六品库掌福善、奉宸苑六品苑丞福隆、笔帖式宝善、圆明园六品苑丞广成、七品苑副嵩庆、清漪圈七品苑副富明、静明园六品苑丞琦庆、俱著交吏部记名照例选用。所有一等官员笔帖式达他等、俱著准其一等加一级。其年已逾岁之员外郎明浩、赞礼郎穆特恩、笔帖式国瑞、年力就衰。俱著以原品休致。　　

○以詹事府詹事德厚、太常寺卿祝庆蕃、为都察院左副都御史。　　

○以湖北按察使文冲、为河东河道总督。山东运河道林绂、为湖北按察使。　　

○赠故河东河道总督栗毓美、太子太保。予祭葬。谥恭勤。赏其子燿、进士。一体殿试。　　

○乙酉。上诣绮春园问皇太后安。　　

○谕内阁、杨国桢奏、查拏鸦片情形一摺。据奏在官人役、及官亲幕友长随人等。托足公门。势必互相容隐。巧为弥缝。请变通新例。准军民人等告发等语。上年新定章程。止准官弁访拏。不许旁人讦告。原以杜挟嫌诬控之弊。凡在官人役、及官亲幕友长随人等。自应责成本管官随时查察。遇有犯案。严究有无徇隐纵庇情弊。分别参办。若准军民告发。不但仍启挟嫌诬控诸弊。且恐在官人役勾串徇隐。或至化有为无。以实作虚。犯法者仍至漏网。首告者转罹反坐。种种弊端。在所不免。该抚惟当督率所属破除积习。法行自近。有犯必惩。务令衙署肃清。以冀愚民观感。所请军民告发之处。格碍难行。著毋庸议。　　

○复引见各衙门京察一等圈出人员。得旨、定保、音德贺、颜以焕、吴廷珠、张日章、陆建瀛、夏廷桢、彭舒萼、陶庆增、朱崇庆、图璧、陈士枚、双宝、宝龄、唐方煦、瑞玉、黄德峻、福兴阿、甯兰森、珠熉、徐上镛、黄恩彤、宋沛霖、祥麟、文秀、觉罗禄昌、赵镛、崇源、庄瑶、保龄、西拉本、法丰阿、陈熙曾、郭柏荫、俱著交军机处记名以道府用。　　

○以刑部右侍郎德诚、兼镶红旗汉军副都统。　　

○旌表守正捐躯云南会泽县民彭开沅妻道氏。　　

○修山东运河、泇河、捕河、泉河、四厅堤坝闸座。从原任河道总督栗毓美请也。　　

○贷山西河保等营驻劄歉区兵丁仓谷。　　

○丙戌。遣官祭贤良祠。　　

○复引见内务府京察一等圈出人员。得旨、增祥、富文、存住、松蔚、文炤、福祥、庆年、明善、俱著交军机处记名。　　

○以故二等子福建提督马济胜子凤图、袭爵。　　

○予镇国公维善故曾祖母博尔吉济特氏、祭一次。　　

○除江苏江都县水冲地七顷九十亩有奇额赋。　　

○丁亥。孝昭仁皇后忌辰。遣官祭景陵。　　

○定郡王载铨等奏、宗室佛立、于国服内违制薙发。下宗人府会同刑部定拟。寻议、佛立应革去四品顶带。斩立决。得旨、免其斩决。革去四品顶带。发往吉林交该将军管束。　　

○予福建巡洋落水受伤外委陈飞彪、兵丁林谦等三十人、赏恤如例。　　

○贷直隶独石口、千家店、官兵修理房屋俸饷银。　　

○戊子。以右春坊右庶子喻增高、充日讲起居注官。翰林院侍读学士李煌、署日讲起居注官。　　

○拨湖北司库银。买补荆州府仓灾缺兵米。从总督周天爵等请也。　　

○己丑。上至观德殿孝全皇后梓宫前奠酒。　　

○幸圆明园。　　

○遣官祭历代帝王庙。　　

○修浙江东西两塘柴埽各工。从巡抚乌尔恭额请也。　　

○庚寅。旌表逼嫁捐躯陕西雒南县民郝喜尔聘妻孙氏。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百三十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。三月。辛卯朔。谕内阁、前据御史瑞旹奏、吉林地方渐染浇风。当派棍楚克策楞沿途查访。兹据奏称、棍徒遣犯开设赌场。未能净尽。同知衙门未经审结案件。尚有一百余起等语。开场聚赌。久干例禁。该协领查管街道。并不实力严缉。以致兵丁听嘱朦蔽。咎有应得。至未结案件积至一百余起。该同知宴安怠玩。已可概见。又纵役徇隐赌局。殊乖职守。吉林协领魁福、同知庆年、著交部分别议处。该将军副都统并不查明参办。亦著该部查取职名。照例议处。此案听嘱徇隐之管街兵役。著该将军等从重究办。嗣后务须破除情面。严饬所属。于一切睹局歌童鸦片积习。实力湔除。俾根本地方。日就清肃。以副委任。如再有此等恶习。未能净尽。一经查出。惟该将军副都统是问。懔之。　　

○以户部尚书隆文、管上驷院事。左侍郎文庆、管清漪园等处事。　　

○壬辰。上诣绮春园问皇太后安。　　

○谕内阁、据户部奏、磨对泰来银号捐簿。均与该部票簿相符。惟呈簿内仅有具呈戳记。无交库字样。或并无具呈戳记。及上兑簿与票簿有名。而呈簿反无名者。是否捐生自行具呈。该号仅为交捐。或系该捐生另行交库。著该部将该号帐簿。交顺天府查明办理。又另片奏、查验东省假照案内朱通湀、刘荆珍、张学道、董殿魁、朱永年、五名。部册并无其人。板式尺寸。钤用印信。均不相符。显系伪造等语。著交琦善归案确查严审究办。寻奏、讯据革生王淩云供、朱通湀等托捐监生。伊赴京转交左舒恭代办。事后始知系假照诓骗。不敢声张。供指甚为确凿。左舒恭倚病狡展。应俟病痊后再行审结。报闻。　　

○江苏巡抚裕谦奏、御夷之道。首在守门户。固藩篱。尤在肃清堂奥。苏松镇属与浙江定海镇交界。若遇顺风。可由浙江尽山达吴淞口。现饬两镇总兵驾船在尽山洋面瞭望互援。并饬水师如遇有夷船阑入。即行封港。更于刘河等口。严禁汉奸接济水米。得旨、严行稽查。妥为防备。　　

○以户部右侍郎善焘、署京营右翼总兵。　　

○抚恤琉球国遭风难夷如例。　　

○甲午。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○命皇子诣孝全皇后梓宫前癸奠。　　

○遣官祭端慧皇太子园寝。　　

</div>
    <div class="pagination">
<a href="清实录道光朝实录_page595.html">上一页</a><span>...</span><a href="清实录道光朝实录_page591.html">591</a><a href="清实录道光朝实录_page592.html">592</a><a href="清实录道光朝实录_page593.html">593</a><a href="清实录道光朝实录_page594.html">594</a><a href="清实录道光朝实录_page595.html">595</a><span class="current-page">596</span><a href="清实录道光朝实录_page597.html">597</a><a href="清实录道光朝实录_page598.html">598</a><a href="清实录道光朝实录_page599.html">599</a><a href="清实录道光朝实录_page600.html">600</a><a href="清实录道光朝实录_page601.html">601</a><span>...</span><a href="清实录道光朝实录_page597.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
