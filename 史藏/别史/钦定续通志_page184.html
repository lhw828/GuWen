<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 184 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 184 页/共 284 页
  </h1>
  <div class="content">
   华温琪字德润宋州下邑人世本农家温琪身长七尺少从黄巢为盗巢陷长安以为供奉官都知巢败温琪走滑州自顾貌伟惧不容乃投白马河流数十里不死人援而出之又自经于桑林辄枝折乃之胙县有由父见之曰子状貌堂堂非常人也匿于家居嵗余濮州刺史朱裕募兵乃往依之后事梁为开道指挥使累功为绛棣二州刺史棣苦河患温琪徙新州避之民赖其功又歴齐晋二州庄宗攻晋州逾月不能破末帝嘉其善守升晋州为定昌军以温琪为节度使坐掠部民妻罢为金吾卫大将军左龙武统军寻迁耀州观察留后庄宗灭梁见温琪曰此为梁守平阳者嘉之以耀州为顺义军即拜节度使徙镇雄武明宗时来朝愿留阙下以为左骁卫上将军逾年明宗谓枢密使安重诲曰温琪旧人宜与一重镇重诲意不欲对以无员阙他日又语重诲曰可伐者惟枢密使耳明宗曰可重诲不能答温琪惧称疾不出者累月已而以为镇国军节度使废帝时以太子太保致仕天福元年卒赠太子太傅
　　苌从简陈州人世本屠羊从简去事晋为军校善用槊攻城多为梯头庄宗爱其勇累迁步军都指挥使庄宗与梁对阵梁军有执大旗出入阵间者庄宗望见之叹曰彼猛士谁能为我取之从简请往庄宗惜之不许从简潜率数骑驰入梁军夺其旗而还尝中流矢镞入髀骨命工取之工欲凿其骨人皆以为不可从简遽使凿之工迟疑不忍下从简叱其亟凿左右视者皆若不胜而从简言笑自若然其为人刚暴难制庄宗每优容之累迁蔡州防御使明宗时累徙麟汝汾金四州废帝反鳯翔从简与诸镇兵围之兵溃被执废帝责其不降对曰事主不敢二心废帝释之拜颍州团练使晋髙祖起兵太原废帝将亲征召为招讨副使从至河阳拜河阳三城节度使废帝还洛阳从简即降晋歴镇忠武武寕入为左金吾卫上将军卒赠太师从简好食人肉所至潜捕民间小儿以食许州富人有玉带欲之而不可得遣二卒夜入其家杀而取之卒夜逾垣隐木间见其夫妇相待如賔叹曰吾公欲夺其寳而害斯人吾必不免因跃出告之使速以带献遂逾垣去不知所之
　　张筠海州人事时溥为宿州刺史梁太祖取宿州得筠以为四镇客将长直军使累拜宣徽使末帝分建昭徳军以筠为节度使由是魏博军叛附于晋晋王攻相州筠弃城走后以为永平军节度使梁亡事唐为京兆尹伐蜀为剑南两川安抚使蜀平拜河南尹徙镇兴元尝有疾不见将吏副使符彦琳入问筠又辞彦琳疑筠已死即请出牌印筠怒命左右收彦琳下狱以反闻明宗知而释之阳徙筠为西京留守戒守者不内筠至长安不得入乃朝京师以为左骁卫上将军筠弟籛当筠尹京兆以为牙内指挥使三白渠营田制置使筠西伐蜀留籛守京兆魏王继岌班师至兴平籛断咸阳浮桥以拒继岌继岌乃自杀初筠代康懐英镇永平懐英死筠掠其家赀又于唐故宫掘得金玉偏将侯莫陈威尝与温韬发唐诸陵分得宝赀筠以事杀而取之继岌死籛悉取其行槖庄宗遣宦者向延嗣杀王衍延嗣因尽得其珍宝明宗即位捕诛宦者延嗣亡命籛又尽取其赀由是兄弟富皆钜万然筠为人好施予所至不为聚敛而籛嗜酒贪鄙歴沂密二州刺史晋出帝时以将军市马于回鹘坐马不中式有司理其直籛郁郁而卒筠居洛阳拥赀以酒色声妓自娱天福二年徙居长安是嵗张从賔作乱入洛阳筠遂以免卒赠太子少师
　　杨彦询字成章河中宝鼎人少事王师范掌藏书颇见亲信师范降梁见杀彦询乃之魏事杨师厚为客将魏博入于晋因留事庄宗为引进副使奉使呉蜀常称防歴徳州刺史羽林将军晋髙祖镇太原废帝疑其有贰志择诸将谨厚者佐之乃以彦询为太原节度刺使髙祖以疑见徙欲拒命以问彦询彦询曰太原之力能与唐敌否公其审之髙祖反意已决彦询亦不复敢言左右以其异议欲杀之髙祖止之契丹立髙祖于太原以兵送至河上彦询为宣徽使【按薛史高祖即位授齐州防御使检校太保欧史不载】数往来帐中徳光亦爱其为人明年拜威徳军节度使复入为宣徽使又拜安国军节度使天福七年徙镇镇国歳大饥为政有爱以病风罢为右金吾卫上将军卒赠太子太师
　　李周字通理邢州内丘人唐昭义军节度使抱真之后年十六为内邱捕贼将以勇闻时梁晋兵争山东羣盗充斥行者必以兵卫周鄕人卢岳徙家太原周送之至西山有盗从林中射岳中马周大呼曰吾在此孰敢尔邪盗闻其声曰李周也因去周送岳至太原岳知星且工相人占晋必有天下而周且将相劝其留事晋周以母老辞归而梁方攻下邢洺晋王栅兵青山口路梗不知所归乃思岳言至青山归晋晋王以为万胜黄头军使后从征伐常有功从战柏鄕先登迁匡霸指挥使守杨刘梁兵来攻坚守久之闻母丧奔归庄宗遣他将代周守几为梁兵所破遽追周还守之其后梁人已破徳胜因复东击杨刘以巨舰絶河断晋饷援周遣人驰趣庄宗来救请日行百里以赴急庄宗笑曰周为我守何忧日行六十里且行且猎比至周已絶粮三日庄宗以巨栰积薪沃油顺流纵火焚梁舰梁兵解去庄宗见周劳曰微公诸将为梁擒矣歴相蔡二州刺史明宗时拜武信军节度使徙镇静难歴武寕安逺永兴宣武四镇所至多善政晋高祖时复镇静难罢还出帝幸澶渊以周留守东京还拜开封尹卒赠太师
　　刘处譲字徳谦沧州人少为张万进亲吏从入梁为其泰宁军牙将万进叛梁附晋梁遣刘鄩讨之遣处譲求救于晋晋方与梁相拒未能出兵处譲于军门截耳而诉曰万进所以见围附晋故也奈何不顾其急茍不出兵请死晋王义之为发兵未渡河而万进为梁所败处让因留事晋庄宗即位为客省使常使四方多称防天成中累迁左骁卫大将军废帝时魏州军乱遣范延光招讨以处让为河北都转运使晋高祖立歴宣徽南院使范延光反命杨光逺为招讨使以处让参其军事已而副招讨使张从賔叛于河阳处让分兵击破之还与光逺攻邺逾年不能下处让入城譬以祸福延光乃降唐制枢密使常以宦者为之自梁用敬翔李振唐庄宗始用武臣权重将相高祖时以宰相桑维翰李崧兼枢密使处让与诸宦者心不平之光逺之讨延光也以重兵在握举动多骄恣所求请高祖颇裁抑之处让为光逺言此非上意皆维翰崧等嫉公光逺大怒兵还见高祖诉以维翰等沮已高祖不得已罢维翰等以处让为枢密使处让在职所陈述多不称防后丁母忧去高祖遂不复拜枢密使居丧期年起复为彰徳军节度使右金吾卫上将军卒赠太师
　　李承约字徳俭蓟州人少事刘仁恭为山后八军廵检使仁恭被囚承约以其兵奔晋晋王以为匡霸指挥使从破夹寨战临清以功累迁洺汾二州刺史颖州团练使天成中邠州节度使毛璋有异志拜承约泾州节度副使往伺璋动静承约谕以祸福后朝廷遣人代璋璋即时受代明宗大喜即拜承约黔南节度使承约以思信抚诸夷落劝民农桑兴学校居数年当代黔南人诣京师乞留为许留一年召为左卫上将军改左龙武统军拜昭义军节度使复为左龙武统军天福二年迁左骁卫上将军卒赠太子太师
　　张希崇字徳峯幽州蓟人少通左氏春秋刘守光不喜儒士希崇因事军中为偏将将兵戌平州契丹入平州得希崇知其儒者以为卢龙军行军司马明宗时卢文进自平州亡归契丹因以希崇代为节度使遣亲将以三百骑监之居嵗余监兵稍怠希崇因率其麾下生口二万南归明宗嘉之拜汝州防御使迁灵武节度使灵州地接蕃戌兵饷道常苦抄掠希崇乃开屯田教士耕种军以足食而省转馈招辑夷落自回鹘爪沙皆遣使入贡明宗下诏褒美居四嵗上书求还内地徙镇邠寕晋高祖入立复拜灵武节度使希崇事母至孝朝夕立侍食必彻馔乃敢退为将不喜声色好读书颇知星天福三年月掩毕口大星希崇叹曰毕口大星边将也我其当之乎明年正月卒赠太师
　　相里金字奉金【按朱彛尊集载相里金墓碑防云金字国寳与史不同碑乃当时撰述似为可据】并州人事晋为五院军队长从战栢乡胡柳皆有功迁黄甲指挥使同光中拜忻州刺史时诸州皆用武人多以部曲主务渔蠧公私以利自入金独禁部曲不与事厚其给养使掌家事而已迁陇州防御使废帝起鳯翔驰檄四邻未有应者独金首遣判官薛文遇来废帝徳之即位拜保义军节度使晋高祖入立徙镇建雄罢为上将军天福五年卒赠太师【按碑作赠太子太师】
　　张廷蕴字徳枢【从薛史增】开封襄邑人少为宣武军卒去事晋为军校尝从力战先登庄宗壮之以为帐前黄甲二十指挥歩军都虞候魏博三城廵检使庄宗在魏刘皇后从多纵其下扰人无敢言者廷蕴輙收斩之李继韬叛庄宗遣明宗为招讨使元行钦为都部署廷蕴为马歩军都指挥使将兵为前锋廷蕴至潞日已暮即率兵百余逾濠登城遂破潞州明旦明宗与行钦始至明宗心颇慊之廷蕴以功累迁申怀沂三州刺史金颍陇绛四州防御团练使左监门卫上将军开运中卒廷蕴武人所识不过数字而平生重文士尝从明宗破郓州获判官赵鳯以其儒人亟荐于明宗后鳯为相数荐廷蕴于安重诲重诲屡言之明宗以破潞之隙衔之故终不秉旄节廷蕴素亷歴七州卒之日家无余赀
　　马全节字大雅大名元城人唐同光中为捉生指挥使天成中歴博单郢沂四州刺史金州防御使废帝时蜀人攻金州州兵才数百全节散家财与士卒坚守城卒以全废帝召以为沧州留后晋高祖入立即拜横海军节度使徙镇安逺代李金全金全叛附于李昪使全节与安审晖讨之金全南奔全节与昪守将李承裕战安州大败之承裕走审晖追至云夣执之将献于京师承裕谓全节曰吾城中所掠百万计将军皆取之矣吾见天子必诉此而后就刑全节惧因杀承裕髙祖置不问徙全节昭义安国义武诸镇自出帝与契丹交恶全节未尝不在兵间开运元年为行营都虞契丹与晋军相拒澶魏间全节别攻白团城破之克防州降其守将晋廷谦四月契丹败于戚城引兵分道而北全节败之于定丰执其将安晖七月徙广晋尹留守邺都十月杜重威为招讨使以全节为副大败契丹于卫村二年徙镇顺国未至而卒赠中书令全节为人谦谨事母至孝其临政决事必问法何如初徙广晋过元城衣白襴谒其县令州里以为荣
　　皇甫遇常山真定人事唐明宗为武胜军节度使所至苛诛敛晋髙祖时歴义武昭义建雄河阳四镇罢为神武统军契丹入贝州出帝以高行周为北面行营都部署遇为马军右厢排阵使防青州杨光逺反乃遣遇及李守贞分兵守郓州兵至马家渡而契丹方欲渡河助光逺遇等击败之以功拜义成军节度使马军都指挥使开运二年契丹侵西山遣先锋赵延夀围镇州杜重威不敢出战延夀分兵大掠攻破乐城柏乡等九县南至邢州出帝遣北面行营都监张从恩防马全节安审及遇等御之从恩等至相州阵安阳河南遣遇与慕容彦超率数千骑前视敌渡漳河逢契丹兵数万转战十余里至榆林契丹围之遇马中箭而踣得仆杜知敏马乗之以战知敏为契丹所擒遇谓彦超曰知敏义士也岂可失之即与彦超跃马入取之而还战自午至未觧而复合契丹益岀生兵势甚盛遇戒彦超曰今日之势战与走尔战尚或生走则死也当死战报国张从恩与诸将怪遇无报皆谓遇已防矣已而有驰骑报遇被围审将赴之从恩疑报者诈不欲往审曰吾属失皇甫遇复何面目见天子即引骑渡河诸将皆从而北距十余里契丹望见救兵来即觧而北去遇与审等收军而南时契丹兵已深入人马俱乏其还也诸将不能追从恩因率遇等退保黎阳三年冬以重威为都招讨使遇为马军右厢都指挥使屯于中渡重威已隂送款契丹伏兵幕中悉召诸将列坐告以降皆愕不能对重威岀降表遇等俛首以次自书其名即麾兵觧甲出降契丹遣遇与张彦泽先入京师遇行至平棘絶吭而死
　　安彦威字国俊代州崞县人少唐明宗麾下明宗镇天平宣武成徳常以为牙将以谨厚见信及即位累迁捧圣指挥使领宁国军节度使晋髙祖入立拜彦威北京留守徙镇归徳河决滑州命彦威塞之彦威岀私钱募民治隄迁西京留守嵗大饥加意赈抚饥民有犯法者寛贷之以是不忍流去丁母忧哀毁过制出帝与契丹隳盟拜彦威北面行营副都统悉以家财佐军用以疾卒于京师彦威与安太妃同宗出帝事以为舅彦威未尝言及卒太妃临哭人始知之当时益称其慎重李琼字隐光【从薛史增】沧州饶安人少为骑将与晋髙祖俱唐明宗麾下同光二年契丹入边明宗出涿州与战不胜诸将各引去晋髙祖独战不已契丹渐围之琼引髙祖衣与俱遯至刘李河追兵且及琼浮水先至南岸髙祖至河中流马踣琼以长矛援出之又以所乗马与髙祖而步防之乃得免明宗兵南向琼从髙祖以三百骑先趋汴州髙祖为保义军节度使以为牙队指挥使髙祖建国以为防圣都虞乆之拜相申二州刺史出帝时为棣州刺史杨光逺反以书招琼琼不纳迁洺州团练使又为防圣右厢都指挥使契丹入京师以琼为威州刺史行至郑州遇盗见杀
　　刘景岩延州人家素封以赀防豪俊间事髙万金为部曲后为丹州刺史【通鉴作坊州】晋髙祖起太原唐废帝调民七户出一卒为义兵延州节度使杨汉章发民赴京师将行景岩遣人激怒之义兵乱杀汉章迎景岩为留后晋髙祖即位即拜节度使景岩从事熊皦多智隂察景岩跋扈难制欲以利愚之因言边地不可乆安邠泾多善田利百倍宜多市田射利自厚景岩信之嵗余获甚多景岩使皦朝京师皦乃言景岩不宜在边乃移景岩邠州皦入拜补阙而景岩又徙镇保义居未防又徙武胜景岩乃悟皦为卖已诬奏皦隐已玉带皦坐贬开运三年景岩以太子太师致仕契丹入京师以周密镇延州州人逐密立髙允权允权妻刘氏景岩孙女也景岩良田甲第僮仆甚盛党项司家族畜牧近郊尤富强景岩私与往来允权颇患之允权妻嵗时归省景岩谓曰髙郎一县令而有此州其可保乎允权意恶之又利其田宅乃诬其反而杀之





　　钦定续通志卷二百九十四
　　钦定四库全书
　　钦定续通志卷二百九十五
　　列传
　　五代【十五】
　　卢文进　　　李金全　　　杨思权【尹晖】
　　刘审交　　　王周　　　　高行周
　　白再荣　　　安叔千　　　翟光邺
　　冯晖　　　　唐景思　　　王进
　　常思　　　　孙方谏　　　刘词
　　王环　　　　折从阮　　　娄继英
　　慕容彦超
　　卢文进字大用范阳人为刘守光骑将降唐拜寿州刺史庄宗以属其弟存矩存矩为新州团练使统山后八军庄宗与刘鄩相距于莘召存矩兵存矩募山后劲兵数千人课民出马民以十牛易一马皆怨而兵又不乐南行行至祁沟闗聚谋乱文进有女防而美存矩求为侧室以其大将不敢拒心常慊之因与乱军杀存矩【按薛史军士聚乱文进抚膺恸哭曰奴辈累我遂为乱军所拥乃攻新州据此似文进初不欲为乱者通鉴亦采其説】反攻新州不克攻武州又不克遂奔于契丹契丹使守平州明宗即位文进率众数万归唐以为义成军节度使居嵗余徙镇威胜加同平章事入为上将军又镇昭义安逺晋高祖立与契丹约为父子文进惧不自安天福元年冬杀其行军司马冯知兆副使杜重贵送款于李昪昪遣兵迎之文进居镇有善政兵民爱之将行从数骑驰至营中别其将士告以避契丹之意将士皆再拜为诀乃南奔昪以为天威统军宣润节度使后以左卫上将军【案金陵志文进自润州召还兼中书令封范阳郡王奉朝请】卒于金陵李金全其先出于吐浑金全少为唐明宗厮养从战有功由刺史拜彰武军节度使在镇贪暴罢归献马数十匹居数日又以献明宗谓曰卿患马多耶卿在泾治状如何无乃以马为事乎金全慙不能对徙镇横海乆之罢为右卫上将军晋高祖时安州屯防指挥使王晖杀节度使周高祖遣金全将骑兵千人以诏书招晖许以刺史又以信箭谕安州不戮一人且戒金全曰无失吾信已而晖南走为襄州安从进所遮杀金全后至得晖党数百人皆送京师金全利晖所掠赀因杀其将武克和等十余人高祖不能诘即以金全为安逺军节度使金全左都押衙胡汉荣用事【薛史作汉筠避周讳也】所为不法高祖不欲因汉荣以累功臣为选贾仁沼代之且召汉荣汉荣教金全留已金全客厐令圗谏曰仁沼昔事王晏球晏球攻中山王都遣善射者登城射晏球中兠牟仁沼从后引弓射善射者一而毙晏球求其人赏之仁沼不言此天下忠臣也都败晏球遣仁沼献防京师赐与甚厚悉分故人亲戚贫者此天下防士也冝纳仁沼而遣汉荣汉荣闻之夜使人杀令圗而酖仁沼仁沼舌壊而死天福五年高祖以马全节代金全仁沼二子欲诣京师诉父寃汉荣大惧绐金全曰前日天子召汉荣公不遣仁沼之死其二子将诉于朝今以全节代公是召公对狱也金全信之遂叛送欵于李昪昪以为天威统军汉隐帝时李守贞反河中乞兵于昪金全为昪润州节度使与查文徽等出沭阳昪诸将皆鋭于攻取金全独以为逺不相及不可行乃止其后亦不复用不知所终
　　杨思权邠州新平人事梁为控鹤军使唐庄宗灭梁以为夹马都指挥使明宗时秦王从荣镇河东以溤赟为副思权为北京步军都指挥使以佐佑之从荣素骄所为多不法是时愍帝为宋王尹河南谦恭好礼明宗阴遣人从容语宋王之善以讽勉之从荣不悦告思权曰天下共贤河南而非我我将废矣奈何思权曰公有甲士而思权在何患劝从荣招募死士増利器械以为备冯赟患之以闻乃召思权还以从荣故不之责后为右羽林都挥指使将兵戍兴元潞王从珂反张防钊防诸镇兵卫鳯翔思权攻城西严卫指挥使尹晖攻城东破其两闗城从珂登城呼外兵告以已非反者语甚悲外兵闻者皆哀之而防钊督战甚急军士反兵逐防钊思权因呼其众曰潞王真吾主也即拥军入城降晖闻思权已降亦麾其军使觧甲由是诸镇兵皆溃思权入见曰臣以赤心奉殿下事成愿不以防御团练使处臣乃出一纸于懐中请志姓名以为验从珂即书曰可邠宁节度使及入立即拜思权静难军节度使后为右龙武统军左卫上将军天福八年卒赠太傅
　　尹晖者魏州大名人【按薛史晖少以勇健事杨师厚为军士唐庄宗擢为小校从征河上累擢诸军指挥使领数郡刺史皆晖为严卫指挥使以前事欧史失载】从废帝入洛阳而晋高祖来朝相遇于道晖时为严卫指挥使恃先降功不为屈马上横鞭揖之高祖怒白废帝不可与名藩乃以为应州节度使高祖入立罢为右卫大将军范延光反以书招晖晖出奔淮南为人杀于道【按五代史此下有王防传今改入逆臣】
　　刘审交字求益幽州文安人为唐兴令补范阳牙校刘守光僣号以为兵部尚书守光败归唐庄宗以为从事屡为转运供军使拜辽州刺史改慈州以母老去官母丧哀毁过礼不调累年晋高祖分户部度支塩鐡为三使嵗余三司益烦乃复合为一拜审交三司使议者请检天下民田宜得益租审交曰租有定额而天下比年无闻田民之苦乐不可等也遂止不检民赖以不扰迁右卫上将军陈州防御使出视民田见耕器薄陋乃取河北耕器为范更铸之后徙襄州青州皆有善政罢还契丹入京师留萧翰而去翰复以审交为三司使王淑妃与羣臣谋迎汉高祖或以为燕兵在京师者犹数千可城守审交进曰余燕人也今为燕守城当为燕谋然事势不可为也乃遣人西迎高祖高祖至罢审交不用隠帝时为汝州防御使有能名干祐三年卒州人聚哭柩前上疏乞留葬近郊使民得嵗时祠祭诏许之赠太尉
　　王周魏州人事唐庄宗明宗为禆校以战功拜刺史晋天福中从杨光逺讨魏州又从杜重威讨镇州皆有功歴贝州泾州节度使泾州张彦泽苛虐民多流亡周乃更为寛恕问民疾苦去其苛二十余事民皆复归歴迁武胜保义义武成徳四镇皆有善政定州桥壊覆民租车周曰桥梁不修刺史过也乃赏民粟为治其桥杜重威降契丹契丹兵过镇州临城呼周使出降周泣曰受晋厚恩不能死战而以城降何面目南行见人主与士大夫乎求刀欲自杀家人止之迫以出降契丹以为武胜军节度使汉高祖入立徙镇武宁卒赠中书令高行周字尚质妫州人【薛史作幽州】世为懐戎戍将父思继兄弟以武勇雄于北边为幽州李匡威戍将匡威为其弟匡俦所簒晋王将讨其乱患思继兄弟遣人至孔岭闗招之燕俗重气义思继等闻晋为匡威报讐欣然从之为晋兵前锋匡俦闻思继兄弟皆叛乃弃城走克用以刘仁恭守幽州思继兄弟为诸军都指挥使分掌燕兵克用临诀属仁恭善防之留晋兵千人为仁恭卫兵多犯法思继等数诛杀之克用以责仁恭仁恭以高氏为诉由是晋尽诛思继兄弟仁恭以其兄之子行珪为牙将而思继子行周年十余嵗亦收之帐下稍长补以军职仁恭被囚守光立以行珪为武州刺史其后守光背晋晋攻之守光将元行钦牧马山后闻守光且见围即率所牧马赴援而麾下兵叛推行钦为留后行钦素惮行珪乃遣人之懐戎絷其子而招行珪曰守光可取而代也当从我行不然且杀公子行珪谢曰与君俱刘公将而忍叛之吾当为刘氏也尚何顾吾子耶行钦即以兵围行珪【按通鉴考异云唐庄宗实录薛史纪及元行钦传皆云行钦闻行珪降晋帅兵攻之惟周太祖实录及本传云行钦称留后行珪城守不从行周卒时去燕亡及行钦之死已乆行周名位尊显门生故吏虚美其兄弟故与诸説特异也】月余城中食尽行珪告州人曰吾非不为父老守也今刘公救兵不至奈何可杀吾降晋父老皆泣愿死守时行周适从行珪在武州即夜缒出城驰见庄宗庄宗遣明宗救之比至行钦已觧去行珪乃降晋庄宗时歴朔忻岚三州刺史大同军节度使明宗入立徙镇威胜安逺行珪性贪鄙所为多不法副使范延策数规谏行珪衔之戍兵有谋叛者行珪先觉之潜徙库兵于他所戍兵叛超库劫兵无所得乃溃去行珪追而杀之因诬奏延策同反幷其子皆见杀天下寃之行珪卒于镇赠太尉当行珪之降晋也行周明宗帐下为禆将梁晋军河上庄宗遣明宗东袭郓州行周将前军夜遇雨军中皆不欲进行周曰此天赞我也郓人恃雨不备宜出其不意击之即夜驰涉济入其城郓人方觉遂取之庄宗灭梁以功领端州刺史迁绛州明宗时从平朱守殷克王都迁颍州团练使镇武军节度使歴镇彰武昭义晋高祖时为西京留守徙镇天雄以襄州行营都部署讨安从进平之徙镇归徳出帝时代景延广为侍卫亲军都指挥使李彦韬冯玉等用事乃求归镇许王从益召行周以拒汉高祖行周叹曰衰世难辅况儿戏乎乃不从汉高祖入立加守中书令徙镇天平封临清王周太祖时封齐王卒赠尚书令追封秦王
　　白再荣不知其世家【薛史云本蕃部人】少为军卒唐晋间为护圣指挥使从契丹北行至镇州契丹留满逹勒守镇州而去晋人从者多防焉居未几李筠【通鉴作李荣此作筠亦旧史避周讳】何福进等谋逐满逹勒使人召再荣共攻之满逹勒走诸将推再荣为防后时李崧和凝等皆在镇再荣以兵环其居迫而求物又欲害崧李谷谓曰公等亲被契丹之苦忧死不暇然逐满逹勒者乃众人所为非独公力也今才得生路而遽杀宰相他日天子问宰相何在何以对之再荣黙然乃止而悉拘尝事满逹勒者取其财镇人谓之白满逹勒汉高祖即位拜再荣为防后迁义成军节度使罢还周太祖以兵入京师军士攻再荣第悉取其财已而前启曰士卒尝事公麾下一旦无礼如此亦复何面见公乃斩之携其首去家人以帛赎而葬之
　　安叔千字宗沙陀三部落人少事唐庄宗为奉安指挥使明宗时与讨王都拜秦州刺史以从击契丹功迁昭武军节度使歴静难横海安国建雄四镇晋出帝时为左金吾卫上将军契丹入京师晋百官迎见徳光于赤冈叔千出班作契丹言徳光劳曰汝在邢州已通诚款吾今至此当与汝一吃饭处叔千再拜乃以为镇国军节度使汉高祖入立罢归自以尝私附契丹颇懐媿惧以太子太师致仕周太祖兵入京师军士大掠叔千家赀已尽而军士意其犹有所藏棰掠不已伤重归子洛阳卒
　　翟光邺字化基濮州鄄城人父景珂当梁晋相距河上景珂率聚邑人守永定驿晋人攻之逾年不能下景珂卒战死光邺时年十嵗为晋兵所掠明宗爱之事唐官至耀州团练使【薛史明宗深加委安重诲之罢光邺与中官孟小僧有力焉欧史失载】晋高祖时歴棣沂二州刺史西京副防守出帝已破杨光逺以光邺为青州防御使契丹灭晋遣光邺知曹州许王从益入汴以为枢密使汉高祖入京师累迁至左金吾大将军充街使周太祖入立为枢密副使出知永兴军卒于官光邺事继母以孝闻虽贵常假官舍以居雍睦亲族与均有无其政务以寛静休息为意既卒州人上书乞留葬立祠不许
　　冯晖魏州人为效节军卒以功迁队长唐庄宗入魏晖以队长亡入梁军王彦章以其骁勇之麾下梁亡庄宗赦不问从明宗讨杨立魏王继岌平蜀累迁防兴二州刺史东川董璋反晖从晋高祖讨璋军至剑门不得入晖从它道出其左击蜀守兵殆尽防晋高祖班师拜澶州刺史天福中范延光反魏州遣晖袭滑州不克遂入于魏为延光守已而出降拜义成军节度使徙镇灵武灵武自唐明宗以后市马籴粟招降给军嵗用度支钱六千万闗西转输供给民不堪役青冈土桥之间氐羌剽掠行旅必以兵晖始至则推以恩信部族懐惠止息侵夺然后广屯田以省转饷治库仓亭馆千余区多出俸钱民不加赋管内大治党项拓拔彦超最大族他族视为去就晖至彦超来谒遂防之为起第城中赐予丰厚彦超既留诸部族争以羊马为市易朞年有马五千匹晋见晖马多而得夷心反以为患徙镇静难保义召为侍卫步军都指挥使晖于是始觉晋有患已意乃深结冯玉等因得复镇灵武时王令温镇灵武失夷落心大为边患晖请自募兵卫得千余人行至梅戍蕃夷稍稍来谒晖顾首领一人指其佩剑曰此板桥王氏剑邪吾闻王氏剑天下利器也俯而取诸腰间若将翫之因击杀首领幷其从骑十余人时去灵武尚五六百里诸族皆以兵阨道路晖以言譬喻之独所杀首领一族求战即与战而败之诸族遂不敢动晖至镇抚绥边部凡十余年恩信大着官至中书令封陈防王广顺三年卒追封卫王【按五代史此下有皇甫晖传今改入叛臣】
　　唐景思秦州人少以屠狗为生去为军卒为蜀指挥使守固镇唐魏王继岌兵至以城降拜兴州刺史入晋为贝州行军司马契丹入贝州景思为赵延寿所得以为壕砦使及灭晋以为亳州防御使汉高祖时为邓州行军司马后为防淮巡检汉法酷而史肇用事喜以告讦杀人景思奴尝有求不得即告变诬景思与李景交通而私畜兵甲肇遣吏将三十骑往收之奴谓吏曰景思勇者也得则杀之不然将失之吏至景思迎前以两手抱吏呼寃请诣狱自理吏引奴与景思验景思请吏索其家但有钱十千为受外赂有甲一属为私畜兵吏索之惟一衣笥军籍粮簿而已吏悯而寛之景思请械送京师以自明景思有仆王知权在京师闻景思被告乃见肇请先下狱明景思不反景思既械就道頴亳之人随至京师其明之肇乃鞫其奴具伏即奏斩奴而释景思后从世宗战高平为效顺指挥使复戍淮上周师伐淮南以功领饶州刺史迁亳州行刺史兵攻濠州以伤重卒赠武清军节度使
　　王进幽州良乡人勇悍走及奔马少聚徒为盗乡里患之符彦超遣人以赂招置麾下彦超镇安逺军中有变遣进驰奏京师明宗怪其来速嘉其足力以宁卫指挥汉高祖为侍卫亲军指挥使以进为军校高祖镇河东因以之从毎有急必遣进往返京师不过五六日累迁奉国军都指挥使从周太祖起魏歴官至彰徳军节度使显徳初卒赠太师
　　常思字克恭太原人初为卒歴唐晋为六军都虞汉高祖镇河东以为牢城指挥使即位领武胜军节度使徙镇昭义思起军卒未尝有战功徒以幸防汉兴遂秉旄节在潞五年以聚敛为事初思防时周大祖方少孤无依衣食思家以思为叔太祖已即位待之如家人礼广顺三年徙镇归徳居三年来朝又徙平卢思因唘曰臣居宋宋民负臣丝息十万両愿以劵上进世宗颔之【按欧史原文作太祖颔之误今据薛史改正】即焚其券诏宋州悉蠲除之居青州逾年得疾归洛阳卒赠中书令
　　孙方谏郑州清苑人初定州西北有狼山堡定人常保避契丹有尼深意居其中以佛法诱民民多归之尼姓孙氏方谏自以为尼族尼死继行其法堡人推以为主晋出帝时军府恶方谏聚徒山中恐为边患表为游奕使【按通鉴载契丹来侵方谏帅众邀击民人依之者甚众朝廷资其御防署为东北招收指挥使又按宋史孙行友传方谏归朝署为东北面招收指挥使毎契丹军朱必率其徒袭击之易定帅闻于朝因以方谏为边界游奕使行友副之契丹颇畏焉与此所载互异】方谏因有所求不得乃北通契丹及灭晋以为义武军节度使已而徙之云中方谏不受命率其徒复入狼山汉高祖起契丹焚定州虏其民北去方谏自狼山入据之以归汉高祖嘉之即拜义武军节度使周太祖时徙镇国以其弟行友【按宋史孙行友传云行友兄子方谏此以行友为方谏弟与宋史异】为定州防后世宗攻太原方谏朝于行在从还京至洛阳卒赠太师【按五代史此下有王峻王殷传改入逆臣】
　　刘词字好谦大名元城人少事杨师厚魏愽入于晋从庄宗战夹河以功累迁长剑指挥使坐事左迁汝州十余年废帝时诏诸州镇选骁勇者充禁军词得选为禁军校从破张从宾杨光逺又从马全节破安州杜重威破镇州皆有功累拜沁州刺史晋军讨安从进为襄州行营都虞候以功迁沁州团练使徙房州嵗余为政不苛挠人颇便之词暇常被甲枕戈而卧谓人曰我以此取富贵岂可一日忘之且人情易习若惰其筋力有事何以报国汉高祖时复为奉国右厢都指挥使汉讨李守贞词以侍卫步军都指挥使领宁江军节度使为行营都虞候以功拜镇国军节度使周太祖入立加同中书门下平章事歴镇安国河阳三城世宗战高平樊爱能等军败南走遇词止之词辄趣兵以进世宗嘉之以为随驾都部署班师以为河东行营副都部署徙镇永兴明年卒赠侍中諡忠惠
　　王环镇州真定人初为孟知祥御者知祥僣号于蜀使典卫兵晋开运之乱秦凤阶成入于蜀孟昶以环为鳯州节度使周显徳二年遣王景向训攻秦凤数为环所败大臣皆请罢兵世宗决意攻之周兵粮道颇艰昶遣兵五千出堂仓抵黄花谷以争粮道景训度其来命排阵使张建雄以兵二千当谷口别遣禆将以劲兵千人伏堂仓以待其归蜀兵前遇建雄战不胜退走堂仓伏尽殪之由是诸城堡之兵悉溃初昶遣其秦州节度使高处俦以兵援环未至闻堂仓兵败亦溃归处俦判官赵玭拒处俦而以城来降于是成阶二州亦相继降独环坚守百余日然后克之世宗召见环叹曰吾数以书招环不答至力屈就擒虽不能死亦忠其所事也用之可劝事君者拜右骁卫将军时周师已征淮即以环佐侯章为攻取贼城水砦副部署初周师南征李景陈兵于淮舟檝甚盛周师患无水战之具乃置造船务于京城西为战舰数百艘得景降卒教水战明年世宗再征淮使环将水战卒数千自蔡河入淮环居军中未尝有战功蜀卒与环俱擒者世宗不杀悉以从军后多南奔于景世宗待环益不疑已而景将许文缜边镐等皆被擒世宗悉以为将军与环等列第京师嵗时赐予甚厚明年幸淮南又以环从遇疾卒于泗州
　　折从阮字可乆云中人初名从逺避汉高祖名改焉父嗣伦为麟州刺史从阮为人温恭长者居父丧以孝闻唐庄宗镇太原以为牙将后为府州刺史晋出帝与契丹败盟从阮以兵攻契丹取其城堡十余迁本州团练使兼领朔州刺史安北都护振武军节度使契丹西南面行营马步军都虞汉高祖入立于府州建永安军以从阮为节度使明年以其族朝京师徙镇武胜即拜从阮子徳扆为府州团练使周太祖入立从阮歴徙宣义保义静难三镇【按通鉴周广顺二年以从阮为保义节度使讨野鸡族欧史失载】显徳二年罢还京师行至洛阳卒赠中书令【按五代史此下有朱守殷童璋范延光等传今改入叛臣】
　　娄继英不知何许人歴梁唐为绛翼二州刺史北面水陆转运使耀州团练使晋高祖时为左监门卫上将军继英子妇温延沼女也延沼自其父韬伏诛兄弟废居于许心尝怨望及范延光反继英有弟为魏州子城都虞候延光遣人以蜡丸书招继英继英乃遣延沼入魏延光见之大喜与之信箭使阴圗许延沼与其弟延濬延衮募徒期攻许节度使苌从简为备严延沼未及蜡书事泄继英惶恐不自安乃出奔许高祖下诏招慰之使复位继英惧不敢出温氏兄弟谋杀继英以自归延沼以其女故不忍张从宾反洛阳延沼兄弟乃与继英俱投之继英知温氏之初欲杀已也反譛延沼兄弟于从宾皆杀之从宾败继英为杜重威所杀【按五代史此下有安重荣安从进杨光逺李守贞王景崇赵思绾等传今俱改入叛臣杜重威张彦泽改入逆臣】
　　慕容彦超吐谷浑部人汉高祖同产弟尝冒姓阎氏彦超黒而髯号阎昆仑少事唐明宗为军校累迁刺史唐晋之间歴磁单濮棣四州坐濮州造麴受赇法当死汉高祖自太原上章论救减死流房州汉高祖起太原彦超自流所逃归拜镇宁军节度使杜重威反于魏高祖以天平军节度使高行周为都部署以讨之彦超为副与行周谋议多不恊行周用兵持重至城下乆不进彦超欲速战而行周不许行周有女嫁重威子彦超杨言行周以女故惜贼城不攻行周大怒高祖闻二人不相得惧有他变遂亲征彦超数以事陵行周行周见宰相涕泣以屎塞口以自诉高祖知屈在彦超遣人慰劳行周召彦超责之又遣诣行周谢过行周意稍解时汉兵乆顿重威守益坚诸将皆知未可圗而彦超独言可速政高祖因自督士卒急攻死伤万余人由是不敢复言后重威出降高祖以行周为天雄军节度使行周辞不肯受高祖为徙彦超镇泰寜行周乃受隠帝谋杀周太祖及王峻等惧事不果召诸将入卫京师使者至兖彦超方食释箸就道周兵犯京师开封尹侯益谓隠帝曰北兵之来其家属皆在京师冝闭门以挫其鋭遣其妻子登陴以招北兵可使解甲彦超诮益曰益老矣此懦夫之计也隠帝乃遣彦超副益将兵于北郊周兵至益夜叛降于周彦超力战于七里隠帝出劳军太后使人告彦超善卫帝彦超大言报曰北兵何能为当喝使归营又谓隠帝曰官家宫中无事明日可出观臣战明日隠帝复出劳军彦超战败奔兖州隠帝遇弑周太祖入立彦超不自安数有所献太祖报以玉带赐诏安慰呼为弟而不名又遣翰林学士鱼崇谅慰谕彦超益疑惧已而刘旻自立于太原攻晋绛太祖遣王进用兵西方彦超乘间亦谋反遣押衙郑麟至京师求入朝太祖知其诈许之复称管内多盗而止又为高行周所与书以进其辞皆指斥若欲共反者太祖验其印文伪以示行周彦超又遣人南结李昪昪出兵攻沭阳为周兵所败而刘旻攻晋绛不克解去太祖乃遣侍卫步军指挥使曹英客省使向训讨之彦超闭城自守彦超之反也判官崔周度谏彦超大怒未有以害之已而见围因大括城中民赀以犒军前陜州司马阎鲁惧鞭朴悉家赀以献彦超以为未尽又欲幷罪周度乃令周度监括鲁家鲁遣家僮与周度斸掘无所得彦超又遣郑麟持刃迫之鲁惶恐拜其妻妾皆言无所隠周度入白彦超彦超不信下鲁及周度于狱鲁乳母于泥中得金纒臂献以赎鲁彦超大怒遣军校笞鲁夫妇肉烂而死遂斩周度于市彦超诈而好聚敛在镇尝置库质钱有奸民为伪银以质者主吏乆之乃觉彦超阴教主吏夜穴库垣尽徙金帛它所而以盗告彦超即牓于市使民自占所质以偿之民皆争以所质物自言乃得质伪银者寘深室使教十余人日夜为之皆　为质包以银号铁胎银其被围也勉城守者曰吾有银数干铤当悉赐汝军士私相谓曰此鐡胎尔皆不为之用明年五月太祖亲征城破彦超夫妻投井死遂灭其族诏赠阎鲁左骁卫大将军崔周度袐书监【按五代史此下有冯道李琪邹珏等传今俱改入贰臣】





　　钦定续通志卷二百九十五
　　钦定四库全书
　　钦定续通志卷二百九十六
　　列传
　　五代【十六】
　　李愚　　　　卢导　　　　司空颋
　　马孙　　　刘岳　　　　马缟
　　卢损　　　　崔居俭　　　崔棁
　　李怿　　　　赵莹　　　　冯玉
　　卢质　　　　吕琦　　　　薛融
　　何泽　　　　王权　　　　史圭
　　龙敏　　　　李崧　　　　贾纬
　　段希尧　　　张允　　　　王松
　　裴皥　　　　王仁裕　　　裴羽
　　王延
　　李愚字子晦渤海无棣人谨重寡言好学为古文沧州节度使卢彦威以为安陵主簿丁母忧去后逰闗中刘季述幽昭宗愚以书説韩建使图兴复其言甚壮建不能用乃去之洛阳举进士宏词为河南府参军白马之祸复去之山东与李延光相善延光以经术事梁末帝为侍讲数称荐愚愚由此得名久之拜左拾遗崇政院直学士衡王友谅末帝兄也梁大臣李振等皆拜之独愚长揖末帝以责愚曰衡王朕拜之卿独揖可乎对曰陛下以家人礼见之拜宜也臣于王无所私岂宜妄有所屈【谨按通鉴辑览】
　　【御批有道则见无道则隐士君子出处之正也李愚既自负学行岂宜臣事末梁既为爵禄所羁受而弗却徒以长揖藩王显其抗直昧大节而矜细行所谓欲葢弥彰耳】坐言事忤防罢为邓州观察判官唐庄宗灭梁愚朝京师唐诸公卿素闻愚学古重之拜主客郎中翰林学士魏王继岌伐蜀辟愚都统判官蜀道险议者谓宜缓师待变而进郭崇韬以决于愚愚曰王衍荒怠人厌其政宜乗其无备击之利在速不可缓也崇韬以为然遂以灭蜀初军行至寳鸡招讨判官陈乂称疾请留愚请斩以徇由是军中无敢言留者明
　　宗即位累迁兵部侍郎承防明宗祀天南郊愚为宰相冯道赵鳯草加恩制道鄙其词罢为太常卿任圜罢相乃拜愚中书侍郎同平章事愚为相不治第宅借延宾馆以居有疾明宗遣宦官视之见其败氊敝席四壁萧然明宗嗟叹命以供帐物赐之潞王反兵犯京师愍帝夜出奔明日愚至端门欲入中书太后进止冯道曰潞王已处处张牓招安今即至矣何暇俟太后防耶乃相与出迎废帝入立罢道出镇同州以刘昫为相昫性褊急而愚素刚介动辄违戾昫与冯道姻家愚素恶道为人遇事辄以诮昫两人遂相諠诟乃俱罢愚守左仆射是时兵革方兴天下多事而愚为相欲依古以创理乃请颁唐六典示百司使各举其职州县贡士作乡饮酒礼时以其迂濶不用废帝尝谓愚等无所事目之曰此粥饭僧耳清防二年卒
　　卢导字熙化范阳人唐末举进士为监察御史唐亡事梁累迁左司郎中侍御史知杂事以病免唐明宗时召拜右諌议大夫迁中书舍人潞王兵入京师愍帝出奔宰相冯道李愚集百官于天宫寺将出迎潞王百官久而不集惟导与舍人张昭先至冯道请导草牋劝进导曰潞王入朝郊迎可也劝进之事岂可轻议道曰劝进其可已乎导曰今天子蒙尘于外遽以大位劝人若潞王守节不囘以忠义见责其将何辞以对且上与潞王皆太后子不如率百官诣宫门取太后进止语未终有报曰潞王至矣京城巡检使安从进催百官班迎百官纷然而去潞王止于正阳门外道又促导草牋导对如初李愚曰吾辈罪人卢舍人言是也乃已导后事晋为吏部侍郎天福六年卒
　　司空颋贝州清阳人唐僖宗时举进士不中去为罗绍威掌书记绍威卒入梁为太府少卿杨师厚镇天雄颋解官往依之师厚卒贺徳伦代之张彦之乱命判官王正言草奏诋斥梁君臣正言素不能文又为兵刃所迫汗浃背不能下笔彦怒推正言下榻顾书吏问谁可吏即言颋驰骑召之颋为乱兵劫其衣以敝服蔽形而至见彦长揖神气自若挥笔成文而言甚浅鄙彦以其易晓甚喜即给衣服仆马以为徳伦判官徳伦以魏博降晋晋王兼领天雄仍以颋为判官【按资治通鉴劝晋王除张彦泽乃颋之谋】梁晋相距河上常以颋权军府事颋为郭崇韬所恶崇韬数言其受赂都虞张裕多过失颋屡以法绳之颋有侄在梁遣家奴召之裕擒其家奴以为通书于梁庄宗族杀之【按五代史此下有刘昫卢文纪传今改入贰臣】
　　马孙字庆先棣州商河人【按资治通鉴作滳河注隋置滳河县属渤海郡唐属棣州薛史亦作滳河】举进士为唐潞王从珂河中观察支使从珂罢居京师孙从而不去从珂为京兆尹徙镇鳯翔以为观察判官及将举兵反与将吏韩昭等谋议已定召孙告之曰受命移镇路出京师何向为便孙曰君命召不俟驾今大王为国宗属而先帝新弃天下临丧赴镇臣子之道也左右皆笑其愚然从珂心独重之既入立以为户部郎中翰林学士久之拜中书侍郎同中书门下平章事孙不通世务事多壅塞当时号为三不开谓其不开口议论不开印行事不开门延士大夫也晋兵起太原废帝至河阳孙自洛来朝行在时已危迫人皆冀其有所建説孙献绫三百匹而已晋髙祖入立罢归里孙少学韩愈为文多斥浮屠氏之説及罢归乃反学佛撰法喜集佛国记行于世后以太子宾客分司居洛阳周广顺中卒【按五代史此下有姚觊传今改入贰臣】刘岳字昭辅洛阳人唐民部尚书政防八代孙崇崇望其诸殳也岳名家子好学敏于文辞举进士事梁为左拾遗侍御史末帝时为翰林学士累官兵部侍郎梁亡贬均州司马复用为太子詹事唐明宗时为吏部侍郎故事吏部文武官告身皆输朱胶纸轴钱然后给品髙者则赐之其官卑而贫者不能输钱往往但得敕牒而无告身岳以为制辞或任其材能或褒其功行或申以训诫受官者不给告身皆不知受命之所以然请一切赐之由是百官皆赐告身宰相冯道本田家子貌质野旦入朝兵部侍郎任赞与岳在后道行数反顾赞问岳道反顾何为岳曰遗下兔园册尔兔园册者乡校俚儒教田夫牧子之所诵也道闻之大怒徙岳秘书监李愚为相迁岳太常卿初郑余庆尝采唐士庶吉凶书疏之式杂以常时家人礼为书仪两卷明宗见其有起复防昏之制叹曰儒者所以崇孝悌而敦风俗且无金革之事起复可乎婚吉礼也用于死者可乎乃诏岳选文学通古今之事共删定之岳与太常博士段颙田敏等増损其书公卿家颇遵用之然其讹谬不经之类甚多岳卒于官赠吏部尚书
　　马缟不知其家世再举明经宏词为梁太常少卿以知礼称唐庄宗时累迁中书舎人刑部侍郎权判太常卿明宗入立继唐太祖庄宗而不立亲庙缟言汉诸侯王入继统者必别立亲庙光武皇帝立四亲庙于南阳请如汉故事立庙申孝享明宗下其议礼部尚书萧顷等请如缟议宰相郑珏等引汉桓灵为叱谓宜定諡四代祖考为皇置园陵事下太常博士王丕议汉桓帝尊祖孝穆孝崇皆为皇帝缟以为孝穆孝崇有皇而无帝惟呉孙皓尊其父和为文皇帝不可为法右仆射李琪等议与缟同明宗下诏欲兼用皇帝乃命宰臣集百官于中书各陈所见李琪等称尊祖祢为皇帝曽髙为皇宰相郑珏合羣议奏曰礼本人情随时损益开元时尊臯陶为徳明皇帝凉武昭王为兴圣皇帝皆立庙京师请用唐家故事四代祖考皆加帝如诏防仍立庙京师诏可加帝而立庙应州刘岳修书仪所増损皆决于缟尝坐覆狱不当贬绥州司马复为太子宾客迁户部兵部侍郎卢文纪作相以其迂儒鄙之改国子祭酒卒赠兵部尚书
　　卢损范阳人少学为文性刚介梁开平初举进士与任赞刘昌素薛钧髙总同年所在相诟及昌素赞居要地损愈自引异不相亲狎左丞李琪素薄昌素为人常善待损琪有女弟眇年长婚对不售乃以妻损损慕琪声称纳之及琪为相损累迁右司员外郎唐天成初由史馆修撰转諌议大夫屡上书言事词理鄙陋清泰时卢文纪为相密与损参决时政末帝即位以为御史中丞拜命之日以宪司不能振举纲领致风俗頽壊乃大为条奏而有平明放钥日出守端之语大为士流嗤鄙未几坐误详赦书失出罪人罢晋天福中复用为右散骑常侍【按通鉴载天福三年以闽主昶为闽国王以左散骑常侍卢损为册礼使又册府元龟载损使于闽昶不郊迎不接见但遣其子继防陈主礼而已】转秘书监颇怏怏不得志即拜章辞位乃授户部尚书致仕居颍州广顺三年卒【按欧史卢损有目无传或当时撰述闗漏抑流传脱简今采薛史补】
　　崔居俭清河人美文辞少举进士梁贞明中为中书舍人翰林学士御史中丞唐庄宗时为刑部侍郎太常卿崔氏自后魏隋唐与卢郑皆为甲族吉凶之事各着家礼至其后世子孙专以门望自髙为世所嫉明宗崩居俭以故事为礼仪使以祖讳蠡辞不受宰相冯道即徙秘书监居俭怏怏失职后厯兵吏部侍郎尚书左丞户部尚书晋天福四年卒赠右仆射居俭拙于为生居显官衣服常乏死之日贫不能葬闻者哀之
　　崔棁字子文深州安平人父涿唐末为刑部郎中棁少好学工文辞梁贞明三年举进士甲科开封尹王瓉辟掌奏记性至孝父病不肯服药棁屡进不纳宾客问疾者棁辄迎拜门外涕泣告之涿终不服药而卒棁居丧哀毁除服唐明宗以为监察御史不拜逾年再命乃拜累迁都官郎中翰林学士晋髙祖时以户部侍郎为学士承防权知天福二年贡举初棁为学士尝草制为宰相桑维翰所改棁以唐故事学士草制有所改者当罢职乃引经据争之维翰颇不乐而棁少专文学不能莅事维翰乃命棁知贡举果不能举职时有进士孔英者素有丑行棁既受命往见维翰维翰素尊严而语简谓棁曰孔英来矣棁不谕其意乃考英及第物议大非之即罢学士拜尚书左丞迁太常卿八年髙祖诏太常复文武二舞详定正冬朝防礼及乐章棁与御史中丞窦贞固刑部侍郎吕礼部侍郎张允等草定之以风痹改太子宾客分司西京卒
　　李怿京兆人少好学工文辞唐末举进士为秘书省校书郎集贤校理事梁为中书舍人翰林学士梁亡责授懐州司马遇赦量移稍迁卫尉少卿天成中复为中书舍人翰林学士累迁尚书右丞承防时右散骑常侍张文寳知贡举所放进士中书有覆落者乃请下学士院作诗赋为贡举格学士窦梦徴张砺等所作不工乃命怿为之怿笑曰予少举进士登科葢偶然耳后生可畏假令予复就礼部试未必不落第安能与英俊为准格闻者多其知体复迁刑部尚书分司洛阳卒【按五代史此下有和凝传今改入贰臣】
　　赵莹字晖华州华隂人初为梁将康延孝从事晋髙祖为保义节度使以莹掌书记徙镇常以莹从髙祖将起兵太原以问诸将吏将吏多赞成之莹独劝毋反髙祖虽不用其言心甚爱之及即位拜翰林学士承防户部侍郎同中书门下平章事累拜中书令出为晋昌军节度使开封尹是时出帝童昏冯玉李彦韬等用事与桑维翰争权共谮去之以莹柔而易制故复引为相契丹灭晋莹从出帝北徙事托允为太子太保周太祖与契丹通好遣尚书右丞田敏使契丹遇莹于幽州莹见敏悲不自胜莹子易则易从莹之北与易从俱而易则留事汉后莹病将卒告契丹愿以尸还中国契丹许之及卒遣易从防丧南归赠太
　　冯玉字璟臣定州人少举进士不中冯赟为河东节度使辟为推官入拜监察御史累迁礼部郎中为盐铁判官晋出帝纳玉姊为后玉以后戚知制诰拜中书舍人玉不知书制诰常倩同官殷鹏代为之顷之玉出为颍州团练使拜端明殿学士户部侍郎迁枢密使中书侍郎同中书门下平章事时冯皇后用事军国大务一决于玉玉尝疾在告自刺史以上宰相不敢除授玉除中书舍人卢价为工部侍郎桑维翰以价资望浅不可由是与桑维翰有隙维翰遂罢玉为相积贿巨万契丹灭晋张彦泽先以兵入京师兵士争入玉家掠其资一夕而尽明日见彦泽犹謟笑自言愿得持晋玉玺献契丹以冀恩奬彦泽不纳出帝之北玉从入契丹为太子太保周广顺三年其子杰自契丹逃归玉惧以忧卒卢质字子微河南人父望唐司勲郎中质幼聪慧善属文事唐为秘书郎丁母忧解职后逰太原晋王以为河东节度掌书记质与张承业等定议立庄宗为嗣庄宗将即位以质为大理使拜行台礼部尚书欲以为相质性疎逸不欲任责固辞乃拜太原尹北京留守迁户部尚书翰林学士从平梁权判租庸迁兵部尚书后为学士承防天成元年拜匡国军节度使三年拜兵部尚书判太常卿事厯镇河阳横海初梁已簒唐封哀帝为济阴王既而酖杀之瘗于曺州同光三年庄宗将议改葬而太后崩乃止因故垄稍广其封以时荐飨而已质乃建议立庙追諡諡曰昭宣光烈孝皇帝庙号景宗天成四年八月戊申明宗御文明殿遣质奉册立庙于曺州寻以议者言立庙称宗而不入太庙非是乃复奏去庙号废帝反鳯翔愍帝发兵讨之竭帑藏赏军而兵至鳯翔皆叛防废帝悉将而东许以重赏及入立有司献籍数甚少废帝怒自诸镇至刺史皆进钱帛助国用犹不足三司使王玫请率民财以佐用乃使质与玫等共议配率而贫富不均怨讼并起囚系满狱六七日间所得不满十万废帝患之乃命质等借民屋课五月由是民大咨怨晋髙祖入立质以疾分司西京拜太子太保卒赠太子太师諡文忠
　　吕字辉山幽州安次人父兖为横海军节度判官节度使刘守文与弟守光相攻守光败死吏民立其子延祚以兖为谋主已而延祚又为守光所败兖见杀守光族其家年十五见执将就刑兖客赵玉绐监者曰此吾弟也监者信之纵去足弱不能走玉负之行逾数百里变姓名乞食以免乃逰学汾晋间唐庄宗镇太原以为代州军事推官后为横海赵徳钧节度推官入为殿中侍御史明宗时为驾部员外郎兼侍御史知杂事河阳主藏吏盗所监物下车巡狱狱吏尹训纳赂反其狱其寃家诉于朝下御史台按騐得训赃状奏摄训赴台训为安重诲所庇不与请不已训惧自杀狱乃辨蒙活者甚众嵗余迁礼部郎中史馆修撰长兴中废帝罢居清化坊与同巷数往过之后废帝入立待甚厚拜知制诰给事中枢密院直学士端明殿学士是时晋髙祖镇河东有二志废帝患之与李崧俱备顾问多所禆画言太原必引契丹为助不如先事制之契丹自明宗时托纽见杀防喇卜等俘在京师数遣使者来求辄不报而东丹王又亡入中国契丹由此数欲求和因言方今之势不如与契丹通和如汉故事嵗给金帛妻以女使彊藩大镇外无所引援可弭乱心崧以语三司使张延朗延朗欣然曰茍能抒国患嵗费县官十数万缗责吾取足可也因共建其事废帝大喜他日以等语问枢密直学士薛文遇文遇大以为非因诵戎昱社稷依明主安危托妇人之诗以诮等废帝大怒急召问等等察帝色怒急曰臣等为国计非与契丹求利于中国也帝愈怒曰卿等佐朕欲致太平而若是邪崧等惶恐拜谢拜无数足力乏先止帝曰吕彊项肯以人主视我邪琦曰陛下以臣等言非罪之可也屡拜何益帝意稍解曰勿拜赐酒一巵而遣之其议遂寝因迁御史中丞居数月复为端明殿学士其后晋髙祖起太原果引契丹为助遂以亡唐事晋为秘书监累迁兵部侍郎天福八年卒赵玉仕至职方员外郎事之如父玉疾亲尝药扶侍及卒为主丧玉子文度幼孤教以学如己子后举进士及第薛融汾州平遥人少以儒学知名唐明宗时为右补阙直文馆晋髙祖镇太原融为观察判官髙祖欲拒命延宾佐问可否坐中或赞成之或恐惧不敢言融独从容对曰融本儒生尔军旅之事未尝学也进退存亡之理岂易言哉髙祖不之责及入立累拜左諌议大夫迁中书舍人融曰文辞非臣所长也遂辞不拜时诏修洛阳大内融上书切諌即诏罢其役迁御史中丞改尚书右丞分司西京卒
　　何泽广州人少好学长于歌诗举进士为洛阳令唐庄宗好田猎数践民田泽乃潜伏草间伺庄宗过当马諌曰陛下未能一天下以休兵暴敛疲民以给军食今田将熟奈何恣畋防以害多稼使民何以出租赋吏何以督民耕陛下不聴臣言愿赐死马前使后世知陛下之过庄宗大笑为之止猎拜仓部郎中明宗时数上书言事明宗幸汴州又欲幸邺而人情不便大臣屡言不聴泽伏阁切諌明宗嘉之拜吏部郎中史馆修撰泽外虽直言而内实邪佞尝于内殿起居班退独留以笏叩颡北望呼曰明主明主闻者哂之五代之际民苦于兵往往割股卢墓以防免赋役户部嵗给蠲符课州县出纸号为蠲纸泽言其明宗下诏悉废之泽与宰相赵鳯有旧数求为给諌鳯薄其为人以为太常少卿敕未出而泽先知之即称新官上章自诉章下中书鳯等言泽未拜命而称新官轻侮朝廷请坐法乃以太常少卿致仕居河阳年已七十尚希仕进即遣婢诣匦上章请立秦王为皇太子晋髙祖时召为太常少卿卒
　　王权字秀山太原人唐左仆射起之曽孙举进士为右补阙唐亡事梁为职方员外郎知制诰翰林学士累迁御史中丞唐庄宗灭梁贬权随州司马起为右庶子累迁户部尚书晋髙祖时为兵部尚书髙祖以父事契丹权当奉使辞不行坐是停任逾年以太子少傅致仕卒赠左仆射
　　史圭常山石邑人为晋宁乐夀县令有善政县人立碑颂之郭崇韬镇成徳辟为从事明宗时为尚书郎安重诲为枢密使荐圭直学士故事直学士职虽清而承领文书参掌庶务与判官无异重诲素不知书倚圭以备顾问始白许圭升殿侍立枢密直学士升殿自圭始改尚书右丞判吏部铨事重诲败死出圭为贝州刺史罢归常山晋髙祖立召拜刑部侍郎盐铁副使迁吏部侍郎分知铨事有能名以疾罢卒
　　龙敏字欲讷幽州永清人少仕州摄参军刘守光乱敏避之沧州遂客于梁久不调敏素善冯道道为唐庄宗从事潜往依之张承业辟为监军巡官使掌奏记庄宗即位召拜司门员外郎敏父盛式年七十余而祖父年九十余皆在邺敏乃求为兴唐尹事祖父以孝闻丁母忧去职除服累拜兵部侍郎冯赟留守北京辟敏副留守赟入为枢密使敏拜吏部侍郎是时晋髙祖起太原乞兵契丹唐废帝在懐州赵徳钧父子有异志张敬达屯晋安势甚危急废帝问计从臣敏曰晋所恃者契丹也东丹王失国之君今在京师若以兵送东丹自幽州入西楼契丹且有内顾忧何暇助晋晋失契丹大事去矣又谓李懿曰敏燕人也能知徳钧徳钧为将督健儿守城婴堑而已使当大敌奋不顾身非其能也今闻驾前马犹有五干愿得壮者千匹健兵千人与勇将郎万金自平遥沿山趋官砦且战且行得半达则事济矣懿为言之废帝不能用为晋太常卿使呉越时奉使者见呉越王皆下拜敏独揖之还迁工部侍郎干祐元年发于首卒赠右仆射
　　李崧深州饶阳人幼能文章为镇州参军唐魏王继岌为兴圣宫使领镇州节度使以推官李荛掌书记崧谓掌书吕柔曰魏王皇子天下之望书奏之职非荛所当柔私使崧代为之以示卢质冯道皆称善乃以为兴圣宫巡官拜协律郎继岌与郭崇韬伐蜀以崧掌书记继岌杀崇韬人情不安崧乃召书吏三四人登楼去梯夜以黄纸作诏书倒用都统印明旦告谕诸军人心乃定师还继岌死于道崧至京师任圜判三司用为盐铁判官以内忧去职服除范延光居镇州辟崧掌书记延光为枢密使崧拜拾遗直枢密院累迁户部侍郎端明殿学士长兴中明宗春秋髙秦王从荣多不法晋髙祖为六军副使惧祸求藩明宗选将镇太原以备契丹髙祖欲之枢密使范延光赵延夀等议以康义诚应选崧独曰太原国之北门宜得重臣非石敬塘不可也由是从崧议髙祖深徳之隂遣人谢崧曰为浮屠者必合其尖葢欲使崧终始成已事也其后髙祖以兵入京师崧窜匿召为戸部侍郎拜中书侍郎同中书门下平章事兼枢密使髙祖崩出帝即位以崧兼判三司与冯玉对掌枢密是时晋兵败契丹于阳城赵延夀在幽州诈言思归以诱晋兵崧等信之初汉髙祖掌亲军与杜重威同制加平章事耻之怒不肯谢晋髙祖遣和凝谕之乃谢其后汉髙祖出居太原重威代为侍卫使崧亦数称重威之材于是汉髙祖以崧为排已深恨之崧又信延夀之诈以为然卒以重威将大兵卒败于中渡晋遂以亡契丹耶律徳光素闻崧名及入京师谓人曰吾破南朝得崧一人而已乃拜太子太师【楼辽史太宗纪大同元年以晋李崧为枢密使薛史同】契丹北还命崧以族俱行留之镇州其后满达勒弃镇州崧与冯道等得还髙祖素不悦崧又怨者谮言崧为契丹所厚故崧遇汉权臣常惕惕为谦谨莫敢忤初汉髙祖入京师以崧第赐蘓逢吉崧家遭乱多埋金寳逢吉悉有之并其西京田宅崧弟屿嶬与逢吉子弟同舍酒酣出怨言崧又以宅劵献逢吉逢吉尤不喜屿仆葛延遇为屿商贾多干没其赀屿笞责之延遇夜宿逢吉部曲李澄家以情告时髙祖将葬睿陵河中李守贞反澄乃教延遇告变言崧与其甥王凝谋因山陵放火焚京师又以蜡丸书通守贞逢吉遣人召崧至第从容告之崧知不免乃以幼女托逢吉逢吉送崧侍卫狱崧出乗马从者无一人恚曰自古岂有不死之人然亦岂有不亡之国乎乃自诬伏族诛崧素与翰林学士徐台符相善后周太祖立台符告宰相冯道请诛延遇道以数经赦难之枢密使王峻多台符有义乃奏诛延遇【按五代史此下有李鏻传今改入贰臣】
　　贾纬镇州获鹿人少举进士不中州辟参军唐天成中范延光镇成徳辟赵州军事判官迁石邑令纬长于史学唐自武宗已后无实録史官职废纬采次传闻为唐年补录六十五卷论次虽多阙误而丧乱之际事迹粗存亦有补于史氏晋天福中为太常傅士非其好也数求为史职改屯田员外郎起居郎史馆修撰与修唐书丁内艰服除知制诰累迁中书舍人谏议大夫给事中复为修撰汉隐帝寺诏与王伸窦俨等同修晋髙祖出帝汉髙祖实录初桑维翰为相常恶纬待之甚薄纬为维翰传言维翰死有银八千铤翰林学士徐台符以为不可纬乃更为数千铤广顺元年实录成纬求迁官不得由是怨望时宰相王峻监修国史纬书日厯多言当时大臣过失峻见之怒曰贾给事子弟仕宦亦要门阀奈何厯诋当朝之士使其子孙何以仕进言之髙祖贬平卢军行军司马明年卒
　　希尧河内人厯仕州县唐天成中为卫州录事参军【按欧史不言希尧在唐时官似希尧始终事晋不及二代不应入杂传矣今据薛史补】晋髙祖为河东节度使以为判官髙祖屯军忻州军中有拥髙祖呼万嵗者髙祖惶惑不知所为希尧劝髙祖斩其乱首乃止髙祖将举兵与宾佐谋希尧以为不可及即位后恩泽比诸将吏最薄久之稍迁諌议大夫使于呉越是时江淮不通奉使者皆泛海希尧过海遭大风左右恐惧希尧曰吾平生不欺汝等恃吾可无恐已而风止厯莱懐棣三州刺史出帝时为吏部侍郎判东西铨事累迁礼部尚书卒赠太子少保
　　张允镇州人少为张文礼参军唐庄宗讨文礼允脱身防系之狱文礼败乃出之为魏州功曺赵在礼辟节度推官厯沧兖二镇掌书记入为监察御史累迁水部员外郎知制诰废帝皇子重美为河南尹掌六军以允刚介乃拜给事中为六军判官罢为左散骑常侍晋髙祖即位屡赦天下允为駮赦论以献时晋髙祖方好臣下有言览之大悦允事汉为吏部侍郎隐帝诛戮大臣京师皆恐允常退朝不敢还家止于相国寺周太祖以兵入京师允匿于佛殿承尘坠而卒
　　王松父徽为唐禧宗宰相松举进士后唐时厯刑部郎中晋髙祖镇太原辟松节度判官及即位拜右谏议大夫累拜工部尚书出帝北迁萧翰立许王从益于京师以松为左丞相汉髙祖入洛先遣人驰诏东京百官尝授伪命者皆焚之使勿自疑由是御史台悉敛百官伪敕焚之松以手指其胸引郭子仪自诮以语人曰此乃二十四考中书令也闻者笑之后松子仁寳为李守贞河中支使守贞反松以子故上书自陈髙祖怜之但使解职而已寻以疾卒
　　裴皥字司东河东人出于名家少好学性素刚急直而无隐唐光化中举进士拜校书郎拾遗补阙事梁为翰林学士中书舍人事后唐为礼部侍郎皥喜论议每陈朝廷阙失多斥权臣改太子宾客以老拜兵部尚书致仕晋髙祖时起为工部尚书复以老告拜右仆射致仕卒赠太子太保皥以文学在朝廷久宰相马孙桑维翰皆皥礼部所放进士后孙知举放榜引新进士诣皥谒世传以为荣维翰已作相尝过皥皥不迎不送人或问之皥曰吾见桑公于中书庶竂也桑公见我于私第门生也何送迎之有人亦以为当
　　王仁裕字徳辇天水人少不知书以狗马弹射为乐年二十五始就学以文辞知名秦帅辟为判官秦州入于蜀仁裕因事蜀为中书舍人翰林学士蜀平仁裕事唐复为秦州节度判官王思同镇兴元辟为从事思同留守西京以为判官废帝举兵鳯翔思同战败废帝得仁裕闻其名不杀寘之军中凡驰檄诸镇诏书告命皆仁裕为之久之以都官郎中充翰林学士晋髙祖入立罢为郎中厯司封左司郎中諌议大夫汉髙祖时复为翰林学士承防累迁户部尚书罢为兵部尚书太子少保显徳三年卒赠太子少师仁裕晓音律晋髙祖初定雅乐宴羣臣于永福殿奏黄钟仁裕闻之曰音不纯肃而无和声当有争者起禁中已而两军校鬭升龙门外声闻于内人以为神与和凝皆以文章知名
　　裴羽字用化父防相唐禧宗羽以父任为河南夀安尉事梁为御史台主簿改监察御史唐明宗时为吏部郎中与右散骑常侍陆崇使于闽为海风所飃至钱塘是时唐方絶钱镠朝贡羽等被留经嵗而崇卒后镠遣羽还羽求载崇尸俱归镠初不许羽以语感动镠乃恻然许之因附羽表自归明宗得镠表大喜由是呉越俱通于中国羽防崇丧至京师及其橐装还其家士人皆多羽之义周太祖时为左散骑常侍卒赠户部尚书王延字世美郑州长丰人少好学尝以赋谒梁相李琪琪荐为即墨令冯道作相与延故人召拜左补阙迁水部员外郎知制诰拜中书舍人权知贡举吏部尚书卢文纪与故相崔协有隙时协子颀方举进士文纪谓延曰吾尝誉子于朝贡举选士当求实效无以虚名取人昔有越人善泅生子方晬其母浮之水上人怪而问之则曰其父善泅子必能之若是可乎延退而笑曰卢公之言为崔协也恨其父遂及其子邪明年选颀甲科人皆称其公累迁刑部尚书以太子少保致仕卒【按五代史此下有马重绩赵延义传今改入艺术】
  </div>
  <div class="pagination">
   <a href="钦定续通志_page183.html">
    上一页
   </a>
   <span>
    ...
   </span>
   <a href="钦定续通志_page179.html">
    179
   </a>
   <a href="钦定续通志_page180.html">
    180
   </a>
   <a href="钦定续通志_page181.html">
    181
   </a>
   <a href="钦定续通志_page182.html">
    182
   </a>
   <a href="钦定续通志_page183.html">
    183
   </a>
   <span class="current-page">
    184
   </span>
   <a href="钦定续通志_page185.html">
    185
   </a>
   <a href="钦定续通志_page186.html">
    186
   </a>
   <a href="钦定续通志_page187.html">
    187
   </a>
   <a href="钦定续通志_page188.html">
    188
   </a>
   <a href="钦定续通志_page189.html">
    189
   </a>
   <span>
    ...
   </span>
   <a href="钦定续通志_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
