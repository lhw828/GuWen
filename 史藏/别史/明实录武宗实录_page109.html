<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 109 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 109 页/共 127 页</h1>
    <div class="content">　　孝肃太皇太后忌辰
　　奉慈殿行祭礼遣驸马都尉林岳祭
　　裕陵  辛丑升云南右布政席书为福建左布政使  壬寅恭上
　　大行慈圣康寿太皇太后尊谥册文曰孝孙嗣皇帝臣御名谨再拜稽首言臣闻坤道承乾德既光前而裕后重闱申祔礼宜节惠以易名爰从舆论之公茂举尊亲之典恭惟
　　皇祖妣大行慈圣康寿太皇太后陛下至仁天赋懿行夙成淑慎温恭含弘光大配我
　　宪宗正位
　　中宫事
　　先后而诚孝纯深接宫嫔而慈和遍覆上敬承于
　　宗庙下抚训于子孙燕翼
　　先皇已致清平之治贻谋＜耳少＞质仍开久大之祥厚德被于寰区盛烈存于
　　社稷迈汉家之马邓俪周室之姜妊夫荷祲象告凶祎衣忽閟顾昊天之罔极徒悲孝餋之未终而
　　圣德难名尤惧显扬之弗称是用远稽古制近考国章命群臣佥议于廷涓吉日祗告于
　　庙诞称殷礼请命于天谨奉册宝上尊谥曰
　　孝贞庄懿恭靖仁慈钦天辅圣纯皇后伏惟明灵俯垂昭鉴上配
　　祖考陟降于天弘祚家邦传诸万世谨言  甲辰升山东左参政许淳为云南右政  乙巳以上
　　大行太皇太后尊谥诏天下曰朕恪守慎终之礼将崇升祔之仪眷廷议之佥同俨
　　天心之鉴格爰循旧典上荐徽称仰惟
　　皇祖妣大行慈圣康寿太皇太后淑德至仁本乎天性配我
　　皇祖考宪宗纯皇帝母仪天下余二十年内言不出于宫闱美化自行于中外我
　　皇考克承慈训既增嗣服之光予一人获守丕图亦赖贻谋之善顾大恩之未报奄至餋之终违况当摧割之中举是追崇之典自非鸿名之称实曷扬盛美于将来已于三月壬寅恭上尊谥曰
　　孝贞庄懿恭靖仁慈钦天辅圣纯皇后呜呼厚德难名罔既终天之念徽音不已尚垂来裔之休布告万方俾咸知悉  丙午礼部请
　　上以素服冠御西角门视事百官素服黑角带侍朝从之南京工科给事中王纪言去岁八月
　　驾幸宣大诸臣连章上请
　　陛下置之不闻逮夫
　　郊祀期迫突然旋跸祀不失期故积久阴霾应期而霁则
　　陛下敬德之昭着可见矣及再出正
　　太皇太后疾革之时讣报宣大兼程就道号哭过哀内外臣民无不感动且丧礼必谨尊谥必隆
　　陛下孝德之昭着亦可见矣
　　陛下能充是德则尧舜之治亦不过此愿戒轻出以保
　　圣躬餋天和以蕃
　　圣嗣御经筵以开
　　圣聪辟言路以广
　　圣听则
　　圣德日崇
　　圣治日隆矣不报  丁未工科给事中翟瓒等言近闻密旨下丁甲二库取锡铁等料共六十余万至宣府营造臣以为宣府在口北去京师三百里外道阻险非
　　陛下所宜常行风土薄恶非
　　陛下所宜常居
　　陛下再行幸不生他虞已出徼幸今复欲轻万乘之重冒重关之险大兴土木起盖殿宇为久居计臣考往古阿房出而秦人畔章华起而楚民仇覆车在前不可鉴哉
　　陛下春秋曰□拆盛志气刚明愿
　　悔悟之心深自创艾停止宣府营造以保
　　祖宗万年之大业不报  刑科给事中俞敦劾巡抚四川都御史马昊险伪卑污巡盐河东开门纳赂及在四川又纵妻子罗取州县稻米巡抚延绥都御史陈璘巡按山东荐举受赂今复通贿属官克削军士皆贪滥无耻之尤者宜亟罢黜无贻两镇之害下所司知之  戊申
　　中宫千秋节以
　　太皇太后丧免命妇朝贺  传旨以和阳卫都指挥佥事马旻守备仪真于是兵科给事中汪玄锡等言昊起自纳粟例不管事若论功改正止以授总旗今乃不由兵部论荐冒为守备崇卑悬绝此事体之决不可者请置昊于法以杜奔兢不纳  己酉录辽东开原镇夷堡获贼功升赏官旗军舍吴经等七百九十一人巡抚都御史张贯升俸一级总兵署都督佥事韩玺参将都指挥佥事孙棠各升一级巡按御史张文明赏银十两彩币二表里  辛亥录辽阳清河等堡获贼升赏官军王贤等一千一百二十八人有差  巡按山东御史朱裳言岁造军器旧有定数弘治初工部以天下灾伤各卫军器足用奏减其数之半近因兵仗局造神器需黄熟铜等料工部复议徵所减之半折银输局今山东凶盗连年民不聊生若别有征求是驱之为乱也乞如弘治初例工部议覆今岁以前未完者如弘治初例以后俟再查报议减诏可且以兵仗局物料已借办于官仍令照数角□羊补  壬子勒致仕太子太保左都御史彭泽为民逮甘肃巡抚都御史李昆兵备副使陈九畴至京治之初兵部尚书王琼既奏遣科道官详勘哈密事欲中泽以危法及勘至于泽一无所劾琼又遣其属储询路直嘱会同馆主事张灿嗾夷人之拘馆中者令暴泽短不可琼计阻乃自直言泽擅遣使妄增金币以敕谕及钦赏自遗书议和失信起衅辱国丧师并昆九畴俱宜逮治诏以事体重大下廷臣集议之及议众多不平然畏琼不敢言礼部尚书毛澄折辩之琼厉声曰使械至关前鞫以重刑当自吐实澄曰是何言也古者刑不上大夫户部尚书石玠曰彭某好人都给事中王爌石天柱皆曰事不可枉琼众迫论因曰我岂害彭某者乃援笔易奏稿数字谓泽归踰年乃失事似亦可原奏入得旨泽受朝廷重命不能宣扬德意失信夷人又未毕事而还贻害地方当重治姑夺职为民昆九畴俱逮问于是六科十三道汪玄锡师存志等各上＜锍-釒＞言泽累年征伐之功多有可录前此致仕人言汹汹谓如泽者木可遽听其去今又一旦追夺其官比之编氓恐天下四夷闻之因朝廷用舍有所窥伺况夷情曲折内外之论亦持两端泽固不能无过然未可以一事之失而遽至少恩也伏望
　　皇上照察还泽原职致仕以全君臣终始之义不纳  甲寅四川庆符县大风雹伤麦坏学宫拔木偃屋人民有死者  乙卯太监赖义传旨都知监太监刘岑守开原等处地方王秩分守山海关等处地方黄玉分守潼关于是兵科都给事中汪玄锡等言山海旧惟主事并指挥守之潼关则腹里要害惟设军卫今增设内臣人心骇异且二处连岁饥荒钱粮不给士卒逃亡官多民扰乞赐停罢如兵部议不报玉既至潼关括取无厌往来行旅皆取道山西避之如寇玉遣人于河东遮取之甚至士夫过者稍为礼亦留滞不得行  丙辰晋府辅国将军表杶表木□绵表椑奉国将军表桃知烋蓄私自宫者十余人多为不法镇巡官以闻诏以表桃等俱违
　　祖训革其半禄用示惩戒自宫者发边戍  戊午传旨调工科都给事中石天柱刑科都给事中王爌于外任初廷议彭泽事两人忤兵部尚书王琼意未数日遂假内批谪之科道复＜锍-釒＞言两人无可指之罪去之何名恐传之天下后世不能无议亦不纳竟调为推官天柱云南临安府爌广东惠州府  庚申起餋病右都御史邓璋巡抚甘肃  辛酉升山东副使王炫为山东参政  升镇守贵州总兵官李昂为都指挥使李瑾升都督佥事以平贵州苗寇功也  壬戊升户科左给事中邵锡为都给事中兵科右给事中邢寰为左给事刑科给事中徐之鸾吏科给事中柴奇户科给事中王俊民为右给事中锡奇户科寰工科之鸾吏科俊民礼科  辽东陨霜禾苗皆死
　　○  癸亥海西弗提等卫女直都督长哈等贡马方物赐宴赏如例  甲子太监张钦传旨以内官监侯钦守备万全左卫尚衣监太监冯敬分守万全右卫内官监太监叶森守独石马营内官监太监李昕宁夏监枪  乙丑南京十三道御史蒋亨等言商高宗亮阴三年不言周成王既免丧茕茕在疚我朝
　　列圣于丧礼尤为慎重哭临发引上册附庙俱有成式万世子孙所当尊守今
　　太皇太后梓宫在殡
　　陛下若复远出使
　　累朝所行丧礼一旦废坠其何以令天下伏望端居大内永言孝思则孝道益彰而
　　太皇太后在天之灵亦可少慰矣不报  丙寅裁革广西向武州同知判官各一员以边徼务简也  真定等处分抽太监郑玺奏顺德之南关宋家庄广平府之曲周县尝设抽分今一切革罢恐误供应乞仍旧工部覆议各处所设抽分非旧制业已查革玺以岁供不敷为言请
　　上裁得旨令分抽燧依阿持两端而横征之端复起矣  丁卯故武进伯朱本叔江袭爵以本乏嗣故也  礼部左侍郎兼翰林学士石瑶上＜锍-釒＞乞休曰臣年五十有四抱疾有年矣荷蒙
　　皇上仁并天地不弃一物含纳长餋曲成下济擢置三品出入省院阶清级峻与有德有功之臣比肩而立臣虽驽钝岂不知天地浩荡之恩哉臣常念此便欲陨身命填沟壑图报万分之一而不辞也顾自今春以来寒热并攻旧疾增剧臣之精力益已竭矣因循玩时徒费饩廪岂惟尧舜观人之大法在所不容而苟窃温饱臣实惴惴焉而不敢自恕也伏望
　　圣慈俯念愚臣委不堪用放归田里使败枿沾雨露之恩困兽得走圹之逸衘恩九原死宜不朽得旨＜王卸-卩＞学行素著宜尽心职业以副委住不允所辞  湖广永顺宣慰司使彭世麒等献大楠木四百七十余根赐所遣土官把事向晟等彩币有差  戊辰
　　上如昌平  陛贵州佥事许效廉为江西左参议  琉球国中山王尚真遣长史蔡迁等来朝贡马匹方物赐宴赏彩币等物有差  大学士梁储等言各处镇守守备内臣其当行事务旧有定规
　　祖宗累朝敕谕彼此不同盖亦各有深意不当轻改守备凤阳太监丘得奏欲改换敕书臣等按旧敕凤阳守备之设止令奉侍
　　皇陵兼管皇城并防护高墙庶人及操练中都留守司八卫一所军马至正德二年始令兼管庐凤淮扬四府徐滁和三州督捕盗贼事宁之日具奏定夺至五年查革刘瑾毙政而有司失于具奏未曾改正今淂輙为此奏奉旨凡一应事务俱令关白守备勘酌施行且令臣等改撰敕书顾事干国体臣等不敢顺旨曲从伏望特寝所奏无令各处守臣比例奏扰以贻民害又延绥宁夏大同宣府等处切临边境比之山东腹里地方事体亦自不同太监刘祥马锡许金颜大金所领敕乞仍旧为宜伏惟
　　圣明鉴纳得旨俱如山西例撰敕与之  致仕南京兵部右侍郎王倬卒倬字用检苏州人成化戊戌进士初知余干县民有甲为乙所杀者狱久不决倬诘乙曰非汝杀之何以窃其尸耶验之果然即伏辜又有殴人实不死者其家匿被殴者以他尸诬之累辩莫伸倬廉得匿所密使捕至县竟抵诬者罪其莅政精明类此民甚宜之改知兰溪县擢南京监察御史迁贵州副使改广东琼州兵备攻崖州千家村诸降之进云南按察使寻转广西右布政转四川左布政皆值多盗督兵供饷劳绩居多擢右副都御史整饬蓟州等处边备巡抚顺天等府地方岁值大饥人相食奏乞以通州余米十万石豫给边军石加二斗为道里费而以边仓米如数分赈又益以劝借银二万全活甚众北虏犯边令诸将设伏击之斩获颇多事闻降敕奖励迁南京兵部右侍郎以老疾屡辞得休致居家周人急难置义田以赡族尤为乡里所尚云
　　大明武宗毅皇帝实录卷之一百六十
大明武宗毅皇帝实录卷之一百六十一
　　正德十三年夏四月己巳朔享太庙遣定国公徐文祚代行礼以孝贞太皇太后丧乐设而不作上诣长陵献陵景陵裕陵茂陵
　　泰陵祭告祭毕遂幸密云  庚午湖广衡州府大雨连绵江水溢舟入城廓  辛未给楚府痼疾崇安郡君餋赡米岁百五十石周府故奉国将军安滂淑人张氏庆成王府奉国将军表椐淑人赵氏岁各五十石  辽东三坌堡旗竿上有火光踰时方灭  甲戌礼部奏
　　孝贞纯皇后朝
　　祖礼仪得旨朕亲奉神帛行礼  加锦衣卫掌卫事左都督朱宁俸米岁二十石升赏官校曾友等十人有差时有仇杀人者官校获之兵部以为宁功故有是命既而宁辞复赐敕嘉奖  加太监谷大用禄米十二石大用提督居庸关获奸细三人内批谓大用运谋指授贤劳茂著特加禄米其随从有功者仍令巡按御史覆实以闻所获者本村孤旅诬指为奸细严拷掠以钳其口至死不敢言  南京吏部尚书孙需以衰病乞休诏以需效劳有年操持清谨特允所请写敕给驿还乡有司给月米二石役夫三名壬午衡州疾风迅雷雹雨大如我卵棱利如刀瓦屋皆碎断树木如剪  癸未六科都给事中朱鸣阳等言顷奉
　　圣谕欲往山陵视开隧道及诣六陵行礼臣等再具＜锍-釒＞以为达孝莫知先帝未闻有山陵之往皇上但当仰法先帝不必苦自劳惫既而大驾不可留周旋
　　六陵以及毕事使礼既告终即命旋轸则是举也虽未尽合礼制然观听于四方犹曰哀
　　太母也敬
　　祖宗也今则已逾旬日尚未还关道路喧然皆谓已离山陵前幸银山诸处夫以过于哀戚而为是举乃以游幸终之不知
　　圣心果安否也且事未合礼而名偶近焉尚足以系人心今并其名而弃之其何以示天下伏望急回
　　圣驾十三道监察御史李润等亦以为言俱不报  甲申吏部尚书陆完等言大行孝贞纯皇后崩逝陛下丧祭尽礼及山陵启土又躬诣六陵祭告中外咸颂至孝今祭告已毕归期未卜
　　梓宫在殡朝夕祭奠既不可缺况天时入夏炎热难调闾阎小人尚知爱护
　　陛下一身上为
　　宗庙社稷之主下系四海万民之命可不重哉伏望即日旋轸以隆
　　圣孝以保
圣躬不报  执永平知府毛思义时
上幸密云民间传言欲括女子歛财物以充进奉多惊疑避匿哭泣相闻思义下令以大丧未举
　　车驾必不远游此皆奸徒矫诈煽惑人心百姓其各安业非有府部抚按官文书敢称驾至扰民者即捕治之或奏其言
　　上怒遂执思义送锦衣卫狱寻令法司重拟罪当赎杖还职得旨降三级为云南安宁知县  乙酉大学士杨廷和言近
　　皇上亲诣
　　六陵祭告礼毕已经半月未睹回銮传闻复往黄花镇密云等处游幸未已切思
　　梓宫在殡奠献久虚发引之期未奉明旨
　　陛下何为遽忘哀戚而远涉数百里之外哉且前日
　　陛下之谒陵也本出于一念孝思之诚有不能自已者今乃从事游猎日久未回则人皆疑惑以为
　　皇上特借此祭告之名以为游幸之计耳其于
　　圣德不无少损况东北一带地临边境山路崎岖人烟稀少加以地方灾伤之后盗贼充斥
　　陛下驻跸不知何所扈从不知何人鞍马跋沙之过劳饮膳起居之违节皆所不允
　　陛下纵曰心乐乎此本非至尊之所宜也而况意外之患又有不忍言者乎此臣所以日夜忧恐而不敢以自安者也伏望
　　皇上思宗庙社稷之重审治乱安危之几断自圣心亟旋法驾留神政务致孝山陵上以慰母后悬念之心下以慰臣民仰戴之愿不报  丙戌以
　　孝贞太皇太后发引遣定国公徐光祚祭告天地驸马都尉游泰告宗庙新宁伯谭佑告
　　社稷改服阕礼部尚书刘春为南京吏部尚书  升礼科左给事陈沾兵科左给事中窦明为都给事中刑科右给事中刘洙为左给事中黄重为右给事中沾刑科明工科洙户科重兵科  升桂阳州知州欧阳伸为贵州佥事  户科以宁夏粮草告乏议开河东盐课十万引两淮八万六千三十引召□上纳从之  辽府镇国将军恩鏚走至京奏荆州府知府姚隆等侵欺禄米命管押回府仍治该府教授各守门巡捕等官罪  改四州高县为州移治中坝领筠珙二县增设白水渡热埧沙坝牛鼻三巡检司以棘□大蛮初平从镇巡请也  给事中华淳御史李素点视
　　茂陵工役奏山陵隧道已开请定
　　梓宫发引日期不报  永顺致仕宣慰使彭世麒及其子明辅进大木以备建营诏世麒升都指挥使赏大红蟒衣三袭仍致仕明辅授三品散官赏飞鱼衣三袭写敕奖励仍令镇巡等官宴劳之  壬辰工科给事中翟瓒劾奏国子监祭酒陈霁五伦尽废其甚者闻父病反棹之官略不为念其他贪淫之行俱有实迹太学餋贤之所祭酒士子之范如霁诚不可一朝居者乞速黜罢吏部覆奏诏令霁自陈乃乞餋病归  丙申户科给事中李长劾右通政张龙奸贪淫乱冒名诓财动以千计松江知府吴钺操守不坚弥缝太甚官校所过馈遗太多乞将龙名正典刑钺罢归田里不报  大理寺卿陈恪卒恪字克谨浙江归安人成化丁未进士授宿松知县擢监察御史转整饬南赣等处兵备正德初逆瑾用事以冗员例革寻复为御史时事株连削籍瑾败复起为贵州副使提督威清等处兵备陛贵州按察使山东右布政使河南左布政使改江西时方朝觐吏部奏旌天下能吏以恪为首寻升右副都御史巡抚南赣汀漳诸郡改大理寺卿乃卒赐祭葬如例
　　大明武宗毅皇帝实录卷之一百六十一
　　
大明武宗毅皇帝实录卷之一百六十二
　　正德十三年五月己亥朔日食
　　上驻跸大喜峰口  巡抚蓟州都御史臧凤言迩者传闻
　　圣驾驻大喜峰口欲招朵颜卫夷人至关宴劳此夷非朝贡不绝而豺狼之性难驯今屈万乘之重以临之彼怀谲诈未必肯从纵使率其部落而来恐无以塞无厌之求请早回銮垂拱大廷四夷自来王矣不报  工科左给事中邢寰劾通政司右通政张龙奸险夤缘骤至通显招无赖以作牙爪牙挟娼妓以纵淫亵近又私开骗局所淂不赀如工部营缮司吏徐汉经枉法盗官银为侦事者所发龙乃诳言谓之纳贿求角□羊受银二千余两请寘于法不报  癸卯大学士杨廷和等言
　　圣驾在外已余一月臣等犬马之情依依恋慕以日为年又闻亲出喜峰口外使人招引三卫达子近边交易人心益以惶惶莫所知措况虏情狡诈尤难料度万一变生不测何以处之此在凡人稍知自爱者尚不肯为而谓万乘之主可为之乎伏望回居大内颐餋
　　圣体以尽孝道以襄
</div>
    <div class="pagination">
<a href="明实录武宗实录_page108.html">上一页</a><span>...</span><a href="明实录武宗实录_page104.html">104</a><a href="明实录武宗实录_page105.html">105</a><a href="明实录武宗实录_page106.html">106</a><a href="明实录武宗实录_page107.html">107</a><a href="明实录武宗实录_page108.html">108</a><span class="current-page">109</span><a href="明实录武宗实录_page110.html">110</a><a href="明实录武宗实录_page111.html">111</a><a href="明实录武宗实录_page112.html">112</a><a href="明实录武宗实录_page113.html">113</a><a href="明实录武宗实录_page114.html">114</a><span>...</span><a href="明实录武宗实录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
