<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 377 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 377 页/共 1316 页</h1>
    <div class="content">○庚寅。谕军机大臣等、电寄岑毓英、据奏撤兵日期各情一摺。刘永福饬赴思钦。及维系越官、安插内附越民各节业于初八日明晰电谕。著岑毓英详慎遵办滇省各营。除已撤回滇境外。其暂留关外者。迅速一律撤回边界。勿逾定期。该督应即在彼调度。一切不准意存推诿。遽行回省。鲍超一军。仍著驻扎马白关听候谕旨。岑毓英所请饬派熟习洋务人员赴滇之处。俟详约定后。再行办理将来分界通商事宜。系地方大吏专责。该督务当先事豫筹。不得以此次未预和议。托词不谙洋务。辄思置身事外。电

寄　　

○丰升阿出差。以西安右翼副都统长春署镶白旗护军统领。外记

　　

○予军营病故河南候补道姜篪议恤。　　

○辛卯。谕内阁、刑部候补主事黄贻楫、江西候补知府颜钟骥、均著交军机处存记。现月　　

○谕军机大臣等、陈士杰奏陈家林民埝决口合龙。恳恩给奖并豫山督工出力。及毛家店溃堤情形各摺片。陈家林决口虽已合龙。而毛家店大堤被掘。刷宽十余丈。现在水势日涨口门冲刷宽深。亟应赶紧堵筑陈士杰督饬在工各员。迅将大堤民捻一律堵合毋稍延缓。章邱县知县乔有年、办料迟缓。著革职留任。以赎前愆。被淹处所。即著查明妥为抚恤掘堤首犯并著严拏惩办。惟必须查讯明确。不得滥及无辜。所有有堤各州县。仍责令地方官随时严密防范。不准再有疏虞。藉口民闲私掘以为诿过地步。所请奖励豫山、及在工出力人员之处著俟现决堤埝合龙后。并案核实奏请。再行降旨。将此由五百里谕令知之。现月　　

○又谕、电寄李鸿章、此次议约往返电商各条。均尚得体。本日披览改定第二第十两条。亦已妥协。著李鸿章等、再将各条详加核对。如意义相符。并无舛错。即著定期画押。事关重大。万勿草率。电寄　　

○壬辰谕内阁、南北海为禁苑重地。理宜整肃。乃昨见墙垣多有拆毁坐落处所。亦有往来行走痕迹。其为平日闲杂人等潜行出入。已可概见。该管各官。漫不经心。实属不成事体。景寿、德铭、崇光、均著交部议处。郎中立山、著摘去顶戴。以示惩儆。嗣后务当随时认真稽查。不得仍前疏忽。致干重咎。现月　　

○又谕、本日据刑部奏、审明曹泳祥闯入禁门一案。将该犯拟以绞决。已有旨依议行矣。叠经降旨严申门禁。该前锋统领护军统领宜如何实力奉行。督饬弁兵。认真稽查。乃竟有匪犯闯入情事。玩泄成风。殊堪痛恨。直班之护军统领恩全、著交部严加议处。是日东华门直班章京。并著查取职名交部严加议处以示惩儆。嗣后该统领等及直班弁兵。傥敢仍前疏懈定当从严惩办。决不宽贷。现月　　

○谕军机大臣等、有人奏江西丁漕积欠甚多等语。丁漕系维正之供。闻该省除灾缓不计外。历年共短徵银五百余万两。何竟积欠如此之多。其弊安在。著德馨破除情面。认真确查。据实具奏。不准稍有含糊将此谕令知之。寻奏、遵查丁漕欠数积弊。设法整顿。得旨、江西丁漕积疲已极。据奏清查粮户、劝复义图。变通三限各节。所筹办法。尚属切实。著即督饬所属认真整顿。实力奉行。其办理得宜。及徵收不力各州县。并著该抚随时查察据实举劾分别劝惩。勿得徒托空言。一奏塞责。现月　　

○又谕、有人奏山西五寨县知县张书绅、贪溺昏庸。不理民事。轻信幕友。纵容门丁胥吏。任意需索。其幕友王姓、及门丁胡二、均遇事招摇。署中上下费用。皆取之行户。民咸病之。且有因案威逼人命情事。盗墓贼犯。并不拏办。请饬查□□□尔□等语州县为亲民之官。宜如何洁己爱民。若如所奏各情亟应严□□□尔□惩办。著奎斌确切查明据实具奏。毋稍徇隐。原片著钞给阅看寻奏遵查五寨县知县张书绅、在任数年。于地方应办公事均无贻误。其吴世祥自缢。暨高凤来故女王高氏坟墓被发。均经详报有案。其余原□□□尔□各节。亦经逐款查明。并无其事。应毋庸议报闻。现月　　

○又谕、电寄李鸿章、岑毓英等、据电奏、林椿来言法约定一月内退澎湖但刘永福不退保胜。澎湖亦须迟退等语。现在详约将定中外交涉。惟重信义。刘永福一军。亟应如期撤回。著岑毓英、张之洞懔遵十八日电旨。严催该提督即率所部迅回滇界再赴思钦。不准稍有迟延。令人藉口其起程抵滇日期。仍速电闻。电寄　　

○裁缺哈密办事大臣明春奏、请饬催欠饷得旨著户部咨催湖北四川两省。将应解银两迅速拨解以资应用。摺包　　

○盛京将军庆裕等奏、永陵福陵昭陵三户国戚舅姨。子孙看守陵寝。二百余年。升途偏枯。仍请改设领催。照定制每兵十名内改设二两领催一名。督同甲兵当差。如所请行。摺包　　

○以收厘舞弊革甘肃候补知县常巩昌职。摺包　　

○旌表割臂疗夫节妇山西监生常铎妻孙氏。摺包　　

○癸巳。以恭遇慈禧端佑康颐昭豫庄诚皇太后五旬万寿。赏乌鲁木齐领队大臣萨淩阿之母王氏扁额曰爱日舒长。福建督标中军副将杨兴科之母吴氏扁额曰松筠益寿。闽安协水师副将杨嵩生之母郭氏扁额曰北堂春永。浙江平阳协副将梁云山之父梁雨田母刘氏扁额曰椿萱并茂。并珍玩文绮。　　

○甲午。谕内阁、鹿传霖奏、遵旨陛见。请催调任抚臣迅速赴任一摺。前有旨令边宝泉俟鹿传霖到任后来京陛见。鹿传霖现须交卸起程。河南巡抚。著孙凤翔护理。现月乙未。理藩院奏、掣出札萨克图汉部落伊拉固克散呼图克图之呼毕勒罕。报闻。　　

○丙申。以京师得雨仍未沾渥。上再诣大高殿祈祷行礼。诣时应宫拈香。　　

○遣惇亲王奕誴诣昭显庙。惠郡王奕详诣宣仁庙贝勒载滢诣凝和庙拈香。记注　　

○以神灵显应。颁陕西榆林府城隍庙扁额曰泽敷榆塞。榆林县城隍庙扁额曰诚祈昭应。龙神庙扁额曰嘉澍应时。镇川堡黑龙潭龙神庙扁额曰功溥为霖。　　

○御紫光阁黄幄阅御前乾清门侍卫马射。　　

○考试应开列试差二品以下京堂各官于上书房记注　　

○谕军机大臣等、前据都察院代递从九品李昌振奏大臣漠视边疆。请派员查究一摺。当谕令谭钟麟查明具奏。兹据奏称、原□□□尔□各营虚额蚀饷各节查无实据。惟营官优劣不齐。旷缺侵欺之弊难保必无。宜稽查整顿等语边防各军关系紧要亟应整饬营规。力除积习。著刘锦棠、金顺、悉心筹商。认真整顿。随时严密稽查。毋任滋生弊端。以重营务。原摺均著钞给阅看。将此由四百里各谕令知之。现月　　

○又谕、电寄李鸿章、据电称中法。详约业经画押。法使巴德纳、允将前虏平安轮船弁勇七百余人。全数交还。请将桂军擒获法国弁兵释回等语。著李鸿章迅派妥员。前赴澎湖会商法兵官。约定日期。将虏去弁勇王仁和等七百余人。妥为收回。其中如有被敌伤害者。必须与之理论。至由西贡载回者。酌给船费。均由该督妥办。并著将约定之期。电知李秉衡。将前获法弁兵九人。届期派员送交越境法兵官收回。至降将阿麦里、仍遵前旨。饬令随营效力如何妥为安置。著李秉衡酌度。奏明办理。电寄　　

○又谕、电寄曾国荃等据李鸿章电奏、法使巴德纳允将前虏平安轮船弁勇七百余人。全数交还请将张志瀛等宽究等语。中法详约。现已画押。所有因案牵涉之张志瀛、及前获卖给法船食物之民人等准其宽免追究。一俟平安轮船弁勇送回时。即行释放。著曾国荃卫荣光遵照办理。电寄　　

○又谕、电寄曾国荃等现在中法详约。已经画押江浙等省海运漕米。著曾国荃、卫荣光、刘秉璋、督饬该粮道等。迅速起运。毋稍延缓。电寄　　

○督办军务广西提督苏元春等奏、遵旨调度诸军请留藩司王德榜统带十营。得旨、王德榜一军著仍遵四月二十日谕旨办理。俟事定后应撤应留。由李秉衡等酌度奏明请旨。摺包　　

○又奏、撤兵还界布置边防情形。得旨、览奏布置边防情形尚为周妥。仍著苏元春等、随时会商妥为办理。摺包　　

○以陟山门探询递事时刻。不及回避圣驾。军机章京工部主事祝维城交部议处。现月　　

○予在营瘴故。出关文武员弁总兵鲁国安等三十四员名。照军营例优恤。　　

○丁酉。孝慎成皇后忌辰。遣官祭慕陵。　　

○谕军机大臣等、电寄李鸿章、中法详约已定。定远镇远两铁舰。济远钢舰即著驾驶来华。应如何遴派员弁。妥为管驾之处。著李鸿章、许景澄、会商办理。电寄　　

○又谕、电寄李鸿章、中法详约已定。著李鸿章懔遵前旨。将招商局轮船迅速收回。其如何办理之处。该大臣即行覆奏。电寄　　

○改铸吉林将军衙门户兵刑工四司关防。从将军希元等请也。摺包　　

○戊戌。上御紫光阁黄幄。阅御前乾清门侍卫等步射。记注　　

○谕内阁、卞宝第等奏、故员绩学敦行。恳准宣付史馆立传一摺。已故湖北郧县知县桂文灿。同治年闲。进呈所著经学诸书奉旨留览。特予褎嘉。嗣应诏陈言。亦多可采。其潜心经术。讲求实学。足为士林矜式。著准其宣付史馆。列入儒林传。以为研经者劝。现月　　

○浙江巡抚刘秉璋奏、本届漕粮。因法事道梗停运。日久米色稍次。请饬通融验收。得旨、著仓场侍郎验收时酌核办理。该抚仍当懔遵前旨。督饬各员。认真选择米石。并于装运时实力稽查。毋任藉词舞弊。摺包　　

○调云南布政使沈镕经为广东布政使。广东布政使庞际云为云南布政使。现月　　

○纂修官王大钧恭纂　　

帮总纂官程棫林恭辑监修总裁世恭阅五月初七日正总裁那恭阅九月初二日专司藳本陆恭覆阅癸丑三月十九日　　

徐恭阅一签十二月初二日　　

荣月日副总裁唐月日　　

宗室宝恭阅一签八月初七日

　　

陈恭阅三签十一月二十八日　　

熙月日　　

郭恭阅十月初八日　　

宗室麒月日蒙古总裁恩月日

</div>
    <div class="pagination">
<a href="清实录光绪朝实录_page376.html">上一页</a><span>...</span><a href="清实录光绪朝实录_page372.html">372</a><a href="清实录光绪朝实录_page373.html">373</a><a href="清实录光绪朝实录_page374.html">374</a><a href="清实录光绪朝实录_page375.html">375</a><a href="清实录光绪朝实录_page376.html">376</a><span class="current-page">377</span><a href="清实录光绪朝实录_page378.html">378</a><a href="清实录光绪朝实录_page379.html">379</a><a href="清实录光绪朝实录_page380.html">380</a><a href="清实录光绪朝实录_page381.html">381</a><a href="清实录光绪朝实录_page382.html">382</a><span>...</span><a href="清实录光绪朝实录_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
