<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 65 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 65 页/共 152 页</h1>
    <div class="content">　　○镇守松潘等处都指挥佥事尧彧奏八月十四日臣与四川按察司副使沈琮亲督官军分剿白马路水牛茹儿等番寨大克之既而白马残贼紏众复仇令伏军要路与战复克之直抵贼巢烧其碉寨驱其牛马百余斩首三百十六级  命速平江卫故指挥使劄秃子也出等十七人袭职建州左卫指挥同知凤吉子委革等十六人克都伯等十三人俱降一级袭授委革等以董山余党故也  丙子升监察御史梁昉为浙江按察司佥事  癸未兵部纪功员外郎张谨言自虏酋孛罗忽为患兴师征讨于今五年论功行赏所以激劝将士而近年往往买夺他人功次掩为己功屡禁之而不能绝夫两军对敌总制等专提其纲京营把任其事把总为一营一哨之首往来督战不暇其有斩获皆掠其下以为功者也于是官旗转相效尤宜令把总等官止论所统士卒斩获多寡以为爵赏之次不得自列其功仍合禁约其下买夺次功事觉者一体治罪庶几功次明而爵赏当也  上从之  甲申朝鲜国王李娎遣陪臣李克墩等奉衣贡马及方物来朝贺
　　万寿圣节
　　○河西务通济河厂火焚椿木五百三十五株杂草五万七千余束工部参奏监督郎中邢干怠忽不谨请究其罪  上命锦衣卫执京鞫之
　　○乙酉定拟中盐则例直隶永平府永丰山海界岭口刘家营永营大喜峰口六仓两淮存积盐课一万四千三百余引每引每米纳五斗五升两浙存积盐课二十万二千七百余引每引米三斗五升  丁亥巡抚狭西左副都御史马文升奏九月来虏自花马池拥众深入分寇静宁青家驿等处其势甚张兵部议欲遣近臣往视事势缓急
　　上曰遣官缓不及事其令总兵官等相机截杀
　大明宪宗纯皇帝实录卷之一百二十二
　　成化九年十一月戊子朔钦天监进化十年大统历  上御奉天殿受之给赐亲王及文武臣颁行天下  以明日  万寿圣节遣驸马都尉石璟樊凯谒告  长陵  献陵  景陵  裕陵  己丑  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼  辛卯秦府保安王公鋉母妃何氏薨妃西安右护卫指挥佥事忠之女宣德丁未册立为保安悼顺王妃至是薨讣闻赐祭葬如制  壬辰遣内官祭  恭让章皇后陵寝以是日忌辰也  升河南布政司右参政杨浩为本司右布政使  赐故汶川王妃蒋氏食米岁三百石  癸巳狭西布政司左参政周斌为湖广右布政使赏辽义州从征有功官军太监叶连等二千四百九十七人银叚布有差  甲午升刑部右侍郎董方为都察院右都御史以九年任满也升兵科给事中梁璟为狭西布政司左参政四川右参议李衍为河南右参议  左春坊左庶子黎淳省祭以病踰限二年吏部言例当逮问特宥之  赐朝国朝贺陪臣李克墩等宴并织衣彩叚有差  狭西参赞军务左都御史王越奏韦州之捷十月十一日孛罗忽满都鲁癿加思兰入寇韦州臣方自竟外破虏老营而还宁夏大同宣府延绥总兵等官范瑾周贤岳嵩俱率兵至韦州适协守环庆佥事左钰等兵来会至红城儿有二虏衣红突攻右哨游击将军缑谦祝雄击退之已而复攻左哨副总兵王玺及周贤就阵斩之虏众夺气众军乘之呼声振地虏散复聚战十余合大败而奔弃辎重军器满野至十四日总兵官刘聚又邀败之于三岔共斩首一百四十九夺还男女一千九百三十四马骡牛羊十二万九千八百皮袄盔甲弓箭等物一千六百一十  上赐敕奖谕之日得奏具见尔等先时运谋临时奋勇故能成此克捷之功但虏贼二万余入境所夺回人口头畜止此未夺回者不知几何今后须从长计议用何方略使虏贼畏惧不来犯边虽来不敢深入庶几生民免蹂躏之患尔等不负寄托之重而朕亦用纾西顾之忧勉之慎之  乙未太仆寺少卿李纲服阕复任升南京刑部郎中黄绂为四川布政司右参议浙江按察司佥事赵铭为江西副使  降直隶宁国府知府王勤为河南怀庆府同以织造叚疋不如法为工部所参问也  丙申蜀府华阳王友堚薨王悼隐王之长子也母妃张氏永乐癸卯生正统戊午册封华阳王至是薨年五十有一讣闻辍朝一日赐祭葬如制谥康简  复除福建都转运盐使司运司朱□木□□心□于两浙  丁酉重阅骑射于西苑先是夏四月  上于西苑亲阅公侯伯都督坐营把总将官骑射时武臣有差遣在外及新授职不及试者乃再阅之把总指挥安通等九人以射八中及定襄伯郭嵩安乡伯张宁富阳伯李舆成安伯郭鐄以不任事俱罢之  复除广西按察司佥事苏庆科于浙江浙江按察司佥事高举于四川  己亥给赐大同守墩夜巡军士四千九百九十一人胖袄裤鞋  庚子太监黄赐传奉  圣旨尚宝司卿朱奎任道逊光禄寺少卿李淳户部郎中张福尚宝司少卿汪景昂汪容程洛光禄寺寺丞金溥王恒顾本礼部员外郎王颐中书舍人张苗徐淮俱升一级监生张奎除中书舍人儒士杜昌除鸿胪寺序班人匠姜斌除文思院副使于是吏部拟奎道逊淳福为布政司参议顺天府带俸景昂容洛俱本司卿溥恒本俱光禄寺寺丞颐本部郎中苗淮俱大理寺右评事诏从所拟独奎道逊淳福以拟非京职特加从四品散官并俸一级奎等俱以职官带俸诸司而于文华门东耳房书办官久不得迁适朝廷命翰林儒臣考订资治通鉴纲目上呈付奎等缮写翻刻至是以工完俱进秩  辛丑命右府带俸都督同知王铨掌南京右府事前府带俸都督佥事奚显掌前府事
　　○致仕都督同知张泰卒泰直隶合肥县人父鳞任都指挥使守宁夏宣德初泰袭父原职左屯卫指挥使后升都指挥正统丁卯升右军都督佥事充总兵守宁夏己巳复召至京赐玺书仍镇旧地成化初以老乞解职  上从其请家居九年至是卒赐祭葬如例泰守宁夏熟知虏情在边十三年适多事之秋虏时出没泰随机应变以御之虽不大胜亦大不败近世守边者盖鲜其比云  癸卯浙江运粮都指挥佥事陈文为儧运郎中万翼棰辱讦奏翼诸不法事坐诬赎徒还职翼大学士安之子也  甲辰礼部奏冬至节例赐百官宴  上令免宴赐以节钱钞  镇守松潘等处都指挥佥事尧彧奏八月十四日臣与四川按察司副使沈琮亲督官军分剿白马路水牛茹儿等番寨大克之既而白马残贼紏众复仇令伏军要路与战复克之直抵贼巢烧其碉寨驱其牛马百余斩首三百十六级  上赐敕奖谕之  巡抚狭西左副都御史马文升奏上足食养民事宜一狭西都司并行都司所属四十卫所岁造军器用熟铁三十一万四千余斤又各边不时奏乞补造军器动輙一二十万俱派取民间然无土产多毁农器充纳深为民患访得山西泽州阳城县产铁甚贱而河东盐课不费煎熬往年泽州人每以铁一百斤至曲沃县易盐二百以此狭西铁价稍贱因添设巡盐御史私盐不行熟铁愈贵若以盐课五十万引中铁五百万斤俱于安邑县上纳运至布政司官库收贮支用庶民力可省一守边之法屯田为上榆林以南俱有肥饶地土近年坐保官员招集邻近军民耕种每牛一具办送杂粮二十五石及官为查拨輙称引寇宜以其地令军民耕种照例每一百亩就于邻堡上纳子粒六石一狭西数遭荒歉仓廪空虗所有纳粟之例颇为便宜盖纳粟官带之人不食俸治事而有司得粟赈民乞仍行之以纾目前之急一狭西庆阳卫所管清平山城驿递并宁夏卫带管萌城驿递运甲军岁久富庶应役之外止令承种空间地五十亩于本处上纳子粒三石然各军每月却于环县仓关粮六斗往回二百余里每年又关冬衣布花比之边军操备劳逸不同乞以邻近驿所空闲肥饶地土每户拨与一百三十亩每年子粒就准月粮之数一西安府供给秦府庶人尚炌等男妇四十五口岁支粮计一百六十二石厨料银四百八十六两因无官钱坐派所属人户出办近输运疲毙供给愈难乞以厨料银总折米数与口粮按月于永丰仓支送尤便事下户部议其言皆可行诏从之  乙巳升通政司左参议何琮为左通政大理寺左少卿宋旻为本寺卿  赐楚府故镇国将军李墋妾潘氏食米岁一百石先是所得赐米二百石以四子受封停支然尚有未封子女三人故复赐其半以资养瞻  丙午增设山东武城县管河主簿一员从总督漕运都御史李裕请也  巡按狭西监察御史张璲为总兵官宁晋伯刘聚讦其诸不法事刑部请差官往勘  上命执璲来京治之  戊申上谕大学士彭时等曰朱文公通鉴纲目可以辅经而行顾宋元二代至今未备卿等宣遵朱子凡例编纂宋元二史上接通鉴共为一书时等因奏太常寺卿兼侍读学士刘珝学士王献侍读学士彭华侍讲学杨守陈尹直左春坊左庶子黎淳左谕德谢一夔翰林院修撰郑环刘健汪谐罗璟编修程敏政陆简林瀚分为七馆编纂明年侍讲学士丘浚丁忧起复时等请令浚同编纂再加一馆为八馆云  赐朝鲜国王成化十年大统历  命隆平侯张祐泰宁侯陈桓遂安伯陈韶东宁伯焦俊南宁伯毛文修武伯沈煜都督同知颜彪俱坐营管操定襄伯郭嵩等既罢于是太保会昌侯孙继宗等举桓韶俊及恭顺侯吴鉴保定侯梁傅靖远伯王添可任坐营既得旨兵科给事中俞泽等言鉴粗卒傅庸劣添轻浮皆非驭众之才  上曰鉴等既不可用兵部其推举堪任者以闻兵部寻以文煜彪名上遂以代之  己酉以明日冬至节遣驸马都尉周璟王增分祭  长陵  献陵  景陵  裕陵文武衙门各分官陪祭  遣内官祭  恭让章皇后陵寝  庚戌冬至节  奉先殿  皇太后宫行礼毕出御奉天殿文武群臣及四夷朝使行庆贺礼
　　皇太后  皇后俱免命妇朝贺  辛亥文武群臣朝亲王于奉天门东廊  癸丑改升户部右侍郎杜铭为工部左侍郎  抚宁侯朱永参奏都督佥事王义统各营把总都指挥王宣等牧马不能尽心提督致马死并被盗者千数仍不从实开报事下都察院请究其罪  上宥义罪命停俸追马完日以闻宣等一十九人下法司鞫问赎杖还职  甲寅免直隶河间府秋粮二万九千三百余石草四十三万五千九百余束以水灾故也  命哈密卫故都指挥佥事狭西丁子马哈木指挥佥事哈兰沙子马哈麻俱袭职  朵颜卫都督阿儿乞蛮遣指挥吉儿马歹等喜乐温和等卫女直都指挥马申哈等毛怜卫野人女直都指挥忠塔等各来朝贡马及方物赐宴并金织衣彩叚等物有差  乙卯鬻河东运司盐四十万引以济山西饥民及定军民人等纳银给散官事例正九品六十两正八品七十两正七品八十两以备赈济之用皆从巡抚右副都御史雷复请也  镇守湖广太监王定奏长沙湘潭盗起杀指挥韩辅兵部议遣近臣一员往治之
　　上曰但敕镇守总兵官巡抚等官严督缉捕
　大明宪宗纯皇帝实录卷之一百二十三
　　成化九年十二月丁巳朔  上视郊祀牲  己未复除山东布政司右参议吕铎于浙江  刑部左侍郎曾翚以疾奏乞致仕许之  巡抚山西右副都御史雷复奏罢贪懦老疾官太原府通判胡清等六十一员  辛酉命金吾右卫带俸都指挥佥事李茂子泰袭父原职本卫指挥仍带俸  武进伯朱云卒云山东沂州人故武进伯英之子天顺五年袭父爵至是卒讣闻辍朝一日命有司祭葬云乏嗣弟霖袭其爵  壬戌命锦衣卫带俸指挥佥事董璋升正千户赵璟为指挥佥事同管锦衣卫事正千户杨瑛镇抚司理刑  癸亥户部奏南北直隶及山东江西浙江湖广等处九十余卫所岁运粮储皆过期不至所司官宜令戴罪住俸命姑宥之仍戒来岁无得稽误  甲子腊节赐百官宴于午门  命提督永平把总指挥同知陈宣守备山海关  乙丑命工部右侍郎刘昭提督营造京师及通州仓廒  丁卯巡抚延绥左副都御史余子俊奏罢素行不谨及老疾左参议杨壁佥事荆纶等六员  掌锦衣卫事都指挥同知袁彬为其母乞祭葬  上以彬侍从  先帝于虏地有劳特与之  降狭西榆林卫指挥使许珍为指挥佥事以守高家堡被虏杀掠故也
　　○己巳诏山东该徵粮草存留本处支用时山东每岁该运京师及宣府等处粮计一百十二万余石以是岁灾伤仅徵二十万余石不及岁运十分之二而本处王府及诸司官吏军士之费又岁计八十六万余石调度不给巡抚都御史牟俸以闻故有是命  命山东都指挥同知朱昇子恺代父原职临清卫指挥使  庚午免天津等八卫军士采运秋青草八十万束以水灾故也  壬申赐山海卫所创中山武宁王徐达庙额曰显功仍命有司岁祀从左佥都御史张纲请也  狭西纪功兵部员外郎张谨奏韦州之捷臣验所献俘馘多不似胡人面目而女妇儿童颇众因访虏初入寇营阵甚整总兵刘聚都御史马文升副总兵马仪参将赵顺等伺其大众既去袭其余贼斩获多不实者时总兵范瑾副总兵王玺参将岳嵩游击将军祝雄缑谦都督佥事周贤按兵不出佥事左钰都指挥刘琮自萌城来值虏突战瑾等见钰被围不得已出兵往援惟嵩贤军颇有斩获虏见兵合乃弃所掠而去时被掠者多以冻伤不能走随处休憩官军四散寻杀之以为首功三岔之战我军被伤数多而不获一虏及聚等至虏以出境又纵其下搜山寻杀被掠逃回者以为功行道相传痛心流涕都督白玉抱病不出都御史徐廷璋余子俊不亲督阵又不举劾王越在红盐池劫营还輙为具奏总兵官许宁游击将军周玉亦以劫营在边屯驻俱宜究治兵科参看劾聚等妄杀贪功之罪兵部覆议以为荼毒之患甚于剽掠上逆天道下咈人心非痛加惩治无以示戒惟岳嵩斩首是实王玺左钰未报功策白玉徐廷章有疾许宁玉俱在延绥防守余子俊方修治边墙难于概治取旨裁决诏遣工科给事中韩文体勘明白以闻  都察院议覆刑科给事中王铨言御史历任三年以上谙晓法律者方许差遣巡按言诚有理但本院御史差遣甚繁又多缺员恐不给用且御史俱拔自科目选于行人知县等官或试职一年或历任半年本院考其谙晓刑名者方得实授止有庶吉士除授者实系朝教餋实授见任之数况其才识有优力差使有轻重本院各量才识先差巡捕巡城等项然后委之巡按已是定规今亦不必拘以年分但酌量事务繁简选其才地相宜者奏请点差从之
　　○癸酉太子少保兼兵部尚书白圭奔丧还京命复任视事
　　○复设狭西河州及文县礼县巡抚都御史马文升奏狭西布政司原有河州及文县礼县后革河州而以其民属河州卫又以卫为军民指挥使司革文县而以其民属文县千户所革礼县而以其民属秦州然各州县所管辖者皆土达人户实被军职扰害且地相隔远赋役不便乞复河州仍隶临洮府除知州同知吏目各一员专除判官一员监收河州卫仓粮于文县千户所设文县隶阶州礼店千户所设礼县隶秦州各除之县典史一员从之  命前将军都督佥事白玘镇守狭西  十三道监察御史温琮等劾奏延绥等处总兵官刘聚范瑾许宁副总兵马仪王玺游击将军祝雄缑谦周玉参将赵顺岳嵩陈辉都督白玉周贤都御史王越马文升余子俊徐廷章按察司佥事杨冕左金□庄都指挥刘琮等或总制大军或参赞戎务或随军协守平居既不能整肃军威临敌又不能倡率勇敢以致逆虏边疆累犯费用钱粮损折士马或假兵寡而不敢抗敌或托势众而不敢出师或称地远而不即应援乃杀被虏之人以为希赏之计功既不成人徒受害生者抱恨死者衔冤变动阴阳致杀和气乞遣廷臣勘治其罪诏俟勘实处之  甲戌设湖广滑石江巡检司隶筸子坪长官司  乙亥掌太常寺事礼部尚书李希安以病乞致仕不许命在任调治  朝鲜国王李娎遣陪臣苪承锡等奉表贡马及方物来朝贺明年正旦节  命速平江卫故指挥使劄秃子也出等十七人袭职建州左卫指挥同知凤吉子委革等十六人克都伯等十三人俱降一级袭授委革等以董山余党故也  丙子升监察御史梁昉为浙江按察司佥事  丁丑巡抚顺天等府左佥都御史张纲奏罢老疾官永平府知鲍豫等七员  戊寅泰宁等卫都督兀南帖木儿遣指挥安塔木儿等建州右等卫女直都指挥卜花秃等海西木速河等卫女直野人都指挥斡哈等木兰河等卫野人女直都指挥撒赤哈等各来朝贡马及貂皮赐宴并金织衣彩叚等物有差  命暂停徵民间马时兵部言北直隶山东河南等处水旱马宜停徵  上曰马政固国家急务但岁遣民贫救死不瞻丧彼得此将安用焉兵部议是然尚未止此南直隶等处凡灾伤地皆暂停之  己卯故武定侯郭昌子良乞袭爵不许先是良以争袭未明令为锦衣卫指挥佥事至是凡九上＜锍-釒＞陈情  上日朝廷于良事已累处置而烦渎不已若复有所当并指挥革之  赐偏头关借班官军布人一疋时官军五千七百余名连年征调不息又属下班当代以边徼有警特借班守御所司言其劳故有是命  辛巳敕湔除在京文武官过名仍命法司移文于在外诸司  升监察御史姚明为狭西按察司佥事  巡抚浙江右抚都御史刘敷奏罢罢软官布政司左参议甯珍等七十员  改狭西靖虏卫旗军运粮折色布为钞以所司言其无调征之劳故也  赐达官都指挥佥事等官索罗等十员祭  壬午礼部奏正旦节例赐群臣宴  上以免宴赐以节钱钞  巡抚北直隶右副都御史叶冕奏罢老病罢软官广宗县知县桑遇春等五十员  刑部主事张鼎上疏言臣生长狭西比见边务日殷水旱继作谨事宜以备采择其一曰狭西八府三边腹里俱有镇抚总兵巡抚都御史等官不相统一遇事各为可否有警不相援救宜推文武兼济者一人总制三边副将以下悉听调遣则事体归一而成功不难其二曰顷年军法不行为将者纵贼杀掠出入自由后有失机者宜从律例科断或降调或谪戍或弃市庶边将知惧其三曰今官军对敌罔有克捷询其所由盖腹里官军素号怯弱一闻战阵股粟胆破惟土兵骁勇熟地里谙边事而边将多侵牟之故多畏避不肯应募宜立法召募特加优恤有功不得隐蔽则土兵效勇而乡导可得矣其四曰今边将上下相蒙互为欺罔遇虏入寇闭门不出或有失机多归罪于下备边懈弛日甚一日古之为将者与士卒同甘苦而今之为将者每以供馈劳人于千里之外宜禁绝之又言设预备仓以备荒减添设官以省俸收流民以复业采秋青草以省供输诸事诏下其奏于所司  旌表孝子徐宁等三人节妇鲍氏等六人烈妇一人宁河南卫辉府生员早丧父自母孝母殁哀毁尽礼日号泣于墓即庐侧尹冤西平县学生母殁哭几绝庐于墓手植荆树死而复生产芝草十余茎刘定辽东定辽左卫舍人丧父三日不食而歛殡悉合礼自负土成坟庐其傍三年俱表其门曰孝行鲍氏直隶旌德县民胡宗仁妻徐氏江阴县民葛晟妻吴氏怀来卫总旗吉祥妻徐氏浙江常山县民郑冕妻林氏福建闽县民高明妻易氏湖广巴陵县民方智妻皆丧夫守节奉餋舅姑抚育孤子为乡闾所称俱表其门曰贞节张氏河南太康县民晋嵩妻夫死自缢年十有九其门曰贞烈  癸未诏免云南各卫官司及裁减州县明年朝觐时有水旱灾从守臣等奏请也
　　○免直隶大名顺德真定广平永平五府所属州县秋粮一十万六千余石草二百万束绵花二万三千余斤以水灾故也  甲申免山西忻泽潞等十一州繁峙高平等三十九县夏税二十六万八千四百余石以旱灾故也
　　○命南京金吾右卫指挥佥事宋纲守备仪真时备倭署都指挥佥事都胜自陈所统地广综理不周都御史胡拱辰举纲可任从之  乙酉命兀者卫都指挥剌塔孙扯革等三十一人袭职速平江卫指挥使绰必等五人升一级从悼必等陈乞也
　　○重修南京灵谷寺  丙戌岁暮享  太庙  遣太常寺官祭五祀之神  遣旗手卫官祭旗纛之神  以明日正旦遣驸马都尉石璟樊凯分祭  长陵  献陵  景陵  裕陵  遣内官祭  恭让章皇后陵寝是岁天下户九百一十二万一百六十一户口六千一百八十二万三千四百八十口田地四百七十七万八千九百八十顷一十亩有奇田赋米二千二百七万六千八百六十石有奇麦四百三十三万二千一百九十石有奇丝九万二千七百斤有奇绵一十万五千两绢二十八万五千二百一十疋有奇布八十七万九千二百疋绵花二十八万二千三百斤折色钞八十三万五千三十锭有奇杂课钞二千七百九十六万二千一百锭有奇米五万六千二百石有奇麦二千三百八十九石有奇布七百七十疋有奇盐课盐三百七十九万一千五百引有奇折钞米五千七百九十石有奇布四万四千七百疋茶课五十六万三千九百一十斤有奇折钞屯田子粒三百九十五万八千一百八十石有奇采纳银五万二千一百二十四两有奇水银二百四十七斤一十两有奇朱砂一十七斤一十两有奇漕运京师儧运粮三百七十万各处运纳粮五百五万四千三百八百石有奇减免天下官田等项税粮六十七万七千五十石有奇
　　大明宪宗纯皇帝实录卷之一百二十三终
大明宪宗纯皇帝实录卷之一百二十四
　　成化十年春正月丁亥朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○户部奏顺天府并五城兵马司审勘京城乞食贫民八百一十二口请给粮赈恤从之
　　○戊子文武群臣朝亲王于奉天门东廊
　　○己丑  宣宗章皇帝忌辰  奉先殿行祭礼遣驸马都尉石璟祭  景陵
　　○韩王偕灊妃艾氏薨妃西城兵马副指挥溥之女成化戊子册封为广安王妃庚寅进封韩王妃至是薨赐祭葬如制
　　○壬辰孟春享  太庙
　　○遣内官祭司户之神○癸巳升狭西延安府经历徐彬为安定县知县华州判官陈琦为安化县试知县宜川县县丞董敬为通渭县试知县米脂县县丞吴瓘为洛川县试知县从巡抚都御史马文升余子俊荐也
　　○升大兴县知县汤渭为南京宗人府经历
　　○福建福州府地震有声如雷
　　○甲午以大祀  天地  上御奉天殿誓戒文武群臣致斋三日
　　○丙申立春顺天府进春  上御奉天殿受之文武群臣行庆贺礼
　　○辽东苑马寺卿刘琏卒琏字宗器大兴县人户部尚书中敷之子登乙丑进士初授刑科给事中丁忧起复改除户科天顺中擢光禄少卿成化初升太仆少卿寻改右通政仍治寺事擢本寺卿以事出为辽东苑马寺卿至是卒于官琏体貌魁岸生公卿家而不事华侈居以刚果自持而不阿时卒以此被訾而出所用未究其才时论惜之子机亦举进士今为翰林修撰
　　○丁酉  大祀  天地于南郊祀毕  上还宫谒  皇太后毕出御奉天殿文武群臣行庆成礼
　　○以上元节赐文武群臣假十日
　　○戊戌以大祀礼成  上御奉天殿大宴文武群臣及四夷朝使
　　○辛丑上元节赐群臣宴于午门
　　○癸卯  英宗睿皇帝忌辰  奉先殿行祭礼遣驸马都尉周景祭  裕陵
　　○敕左都御史王越专居固原总督诸路军马兵部尚书白圭会太傅会昌侯孙继宗等议刑部主事张鼎陈言内一事欲举都御史一员总制三边今固原平凉乃三边总会之所虏寇侵犯累由此入宜置立总府定西侯蒋琬谋勇素著堪充总兵总制各路军马左都御史王越通达有奇可提督军务兼理钱粮仍乞假以便宜之权使狭西甘宁延绥等处总兵巡抚等官悉听节制  上曰总兵官且不用只令王越驻劄固原总督诸路军马
　　○甲辰西番  定王领真俄即＜人＞遣镇抚汪＜人＞加等乜克力头目脱脱卜花遣俺南多等俱来朝贡马赐宴并袭衣彩叚表里等物有差仍令赍敕并衣服彩叚归赐领真俄即＜人＞及脱脱卜花
　　○乙巳巡抚河南右副都御史杨璇奏获嘉等县连年薄收去岁夏秋雨潦饥馑特甚民多流移赈济无备请行纳米冠带中盐之议户部奏定则例凡军民纳米八十石者给冠带四十石者立石旌表给复一年其米麦俱纳于获嘉新乡汲淇等县开中河东运司见在盐课三十万引每引米麦二斗听卫辉府拨于缺粮处上纳
　　○免宣府万全怀安保安等卫并兴和守御千户所去年子粒一万一百四十石有奇草二万一千六百五十束以冰雹雨水灾也
　　○赏辽东义州镇北等处官军三百二十九人银绢布有差以杀贼功也
　　○丙午巡抚延绥左副都御史余子俊等言顷者兵部行令总兵官刘聚参赞军务都御史王越如虏已渡河即散遣从征客兵聚等仍留防守侯河开具奏裁处然自今年正月初旬边报宁息聚等俱无所事傥至河开方奏往回四十余日恐刍粮不给乞先令聚等移大同宣府军马就粮保德朔州等处河开即还庶军民俱便事下兵部议散遣客兵宜如所言王越已敕令在彼总督军务刘聚既病宜与纪功郎中张谨俱召回京从之
　　○丁未巡抚狭西左副都御史马文升奏罢老疾罢软官华州知州唐谟等一十七员
　　○赐四川粟渴黑虎寨等处杀贼有功官军参将都督佥事宰用四川按察司副使沈琮布政使司右参议李衍并旗军四百三十七人彩叚钞贯绢布有差
　　○海西益实左等卫野人女直都督三赤哈等塔麻速等卫野人女直都指挥阿木郎等朵颜等卫都指挥脱脱阿等各来朝贡马及貂皮赐宴并金织衣彩叚等物有差
　　○己酉  英庙贤妃王氏薨妃蓟州遵化县人父徵锦衣卫千户母李氏宣德庚戌生甫三岁选入内庭天顺元年册封贤妃禀性柔和为  英庙所倚重至是薨年四十有五辍朝五日谥曰昭肃靖端
　　○巡抚南直隶左副都御史张鹏奏罢老疾官庐州府推官曹能等一十七员
　　○总督漕运左副都御史李裕奏山东原派兑运粮并河南凤阳苏松改兑粮共六十六万三千七十余石今各处被灾无兑欲以淮安徐州二仓所储补支今二仓见存者仅有五十三万八千四百五十二石以该补之数计之尚欠一十二万四千六百二十余石请为区处户部议河南改兑粮岁应一十七万八千石除以水灾但徵十万石外则所欠者止二万四千六百余石而已今裕既奏淮徐二仓不给补支请行南直隶巡抚官令拨苏松二府余剩官粮补之并行河南巡抚督徵该纳之数  上允其议
　　○增置狭西环县韦州仓以总兵等官议调官军防守故也
　　○庚戌赐朝鲜国贺正旦陪臣芮承锡等宴并金织衣彩叚等物礼部以是日宴值  英庙贤妃薨当辍朝请免宴令领酒馔  上命如例宴之但勿用音乐
　　○辛亥提调北直隶学校监察御史阎禹锡奏顺天应天二府乡试旧制以监察御史二人监试然皆临期入院今后宜令豫于十日前入院庶详察事端以袪积弊其同考试官宜令所司择文行优淳者毋徇势要干请□□由乂□检巡绰宜用在外都司官军毋遣京营之人庶革其传递夹带之弊至于生员厨役皂隶并进题等项原有禁城戒者亦宜申举诏从之
　　○谕祭成讨温卫故都督娄得娄得病死弗提卫右都督帖思古等以闻命礼部以彩叚香帛祭文付来使领回祭之
　　○重给朵颜卫印从本卫署印知院脱火赤言其印为毛里孩所掠故也
　　○宁夏副总兵都督佥事林盛协守西路都指挥佥事冯纪宁夏中卫指挥王祯雍昇百户于真高清于广坐不能御虏为巡抚都御史奏劾时盛已致仕纪亦间住事下狭西巡按御史逮纪等拟罪当谪戍而遇赦例当免命纪降指挥同知盛免逮降一级俱间住祯昇真清广亦各降一级本卫差操
　　○壬子以哈密头目脱脱不花等为指挥佥事等官命暂居苦峪城都督同知李文右通政刘文奏奉敕至甘州适遇速檀阿力有使入贡即遣人随其使赍敕往谕之俾归哈密之地尚未报又哈密头目脱脱不花等六人见居甘州自言愿率众五百归附乞官职赏赐暂居苦峪誓必克复故城臣等谓宜俯顺夷情使为捍卫如速檀阿力顽犷不服即调赤斤罕东等卫并力攻剿以图成功事下兵部言以夷攻夷中国之利况成大事者不计小费宜从所请并令文等以所赍银币量给赐之仍各量授一职奖其归向之诚故有是命
　　○癸丑巡抚浙江右副都御史刘敷等奏成化九年十一月温州等处强贼千余谋窃福建马头坑矿福建守备上坪坑指挥佥事吴晟率众御之于官鉴岭官军被伤贼势益炽窃见处州等处坑场矿脉微细民皆陪纳课银无所从出因觇他处聚众强采乞将今年课额量为设法陪补仍令所司招抚复业兵部因请敕浙江福建镇守巡抚三司官属议处从之
　　○甲寅崇王将之国请有司给厩马刍豆户部援例覆奏  上允支一年
　　○南京大风雨震雷
　　○乙卯升凤阳府同知戴耀俸二级复任三年扬州府推官刘昇为凤阳府通判从都御史张鹏黄镐奏也
　　○镇守临清署都督佥事王信奏德州等卫所京操官军顷以存操回卫月粮踰月未给其临清等卫所存操马亦乏草豆致多倒死请令月粮暂于德州寄收粮内关支而临清存操马草今年正二月拨支于有收之处或支折色户部议行山东二司官核实其数每月俱于附近州县见徵成化九年秋粮马草内给之其月粮仍照本部先定量折引盐与本色米兼支其草则依京操马匹事例量支一月数不过二十束豆量支两月月不过六斗如仓粮不足则以德州仓见收并寄收粮内暂支两月草豆不足则以所在官库折俸赃罚钞物相兼折支可报  总兵官宁晋伯刘聚奏近纪功郎中张谨言臣等静宁等处之捷斩获首功多系被虏男妇盖我军与之接战累日彼皆衣装无异仓卒之际岂能分别事下兵部言即如聚奏幼男女妇亦岂能阵前驰射乃以为功聚畏罪饬辞不足尽信宜并行给事中韩文核实从之
大明宪宗纯皇帝实录卷之一百二十五
　　成化十年二月丙辰朔免各处巡抚都御史赴京议事以西北虏寇未息四方亦多灾伤寇盗故也
　　○丁巳释奠先师孔子遣太子少保兵部尚书兼文渊阁大学士彭时行礼
　　○戊午祭  大社  太稷
　　○遣顺天府祭先农之神
　　○工部言管理河道郎中郭昇请更造轻便荐新官船已行南京内外守备等官覆□宜如所议从之
　　○靖安伯和勇卒勇迤北人祖阿鲁台初为瓦剌马哈木所败率其妻孥部落保息塞外称臣内附  太宗封为和宁王仍居漠北贡使不绝后复背叛宣德九年为瓦剌脱欢所杀其子阿卜只奄即勇之父窘蹙归附命为中军都督府左都督赐第宅什器寻卒勇袭指挥使带俸锦衣卫累军功历官左都督成化初升靖安伯食禄中府至是卒赐祭葬如例勇虽出夷虏然天性廉谨尝从征两广充游击将军一时总兵督战文武大臣多纵情肆欲勇独循理尚俭众视之有愧焉
　　○己未南京大雨雪伤麦
　　○礼部奏湖广金峒等八安抚司进贺冬至表笺踰期不至宜行巡按湖广监察御史究问  上以土官姑恕之仍令御史责其罪状戒毋再犯○辛酉代府仪宾孙琰强占官房山西都司奏行巡按御史鞫之赎杖还职
　　○壬戌升山东布政司右参政陈俨为右布政使
　　○晋王奏镇国将军羙垎有母丧请并以其子辅国将军钟鎎钟衔钟镔钟铦钟镗今年分禄米俱量支本色为丧费户部议无例  上曰送终之礼人子不得自尽则贻终身之悔羙垎请给禄米以供母丧虽无故事宜特允之其令所司全给一年
　　○调兵科给事中俞泽为直隶滁州判官泽以奏事差误下狱得旨泽任言职不能敬谨难居近侍命吏部调外任
　　○免真定神武右卫平定御千户所去年子粒八千六百石有奇以水灾故也
　　○湖广荆州府奏所属州县并卫所支与辽王以下及长史司官吏禄俸折钞岁几三百万贯而所收户口食盐并额办课钞止足支三分之一况王府有十数年未支者今欲概支无所措置请为区处户部议行湖广布政司先以本府所有者给之余补支以湖口起运今岁船料之钞自后诸王折色俱照例尽支荆州府岁课不足则申布政司区画其有司卫所官该支者则俟有钞日补之诏可
　　○癸亥升户部郎中刘璋为山东布政司右参政
　　○运浙江江西等处折粮银以给边需辽东狭西各十万两大同八万两宣府六万两榆林三万两密云一万两
　　○云南总兵官黔国公沐琮等奏木邦宣慰司夷妇曩罕弄等聚众杀掠陇州宣抚司多歪孟境内累抚不悛复紏结缅人攻劫贡章等处已遣人往谕缅人毋助乱招悔并行南甸干崖芒部等长官司整兵救援事下兵部请令琮会同太监钱能并巡按三司等官抚谕诸夷退兵自保倘冥顽不服宜所议举行从之
　　○甲子大雨雪
　　○巡抚宁夏都御史徐廷章奏宁夏官军亏负秋青草数多宜治守备指挥黄庆陈新罪其分守协守都指挥陈辉仇理亦宜住俸戴罪催督都察院以闻  上宥辉理命督完毋缓
　　○乙丑赐郑王祁锳第七子名见泿
　　○巡抚辽东右副都御史彭谊等奏正月间朵颜三卫虏入开原庆云墩境分守右参将都指挥佥事周俊率军追至境外转战一百余里斩首十一级遇夜虏遁去明日复追袭五十余里斩首六级获其弓马器仗以还事下兵部言此虏败衄必图报复宜行镇守总兵等官益加防御从之
　　○癿加思兰部下咬喈犯边为官军擒获诛之
　　○丙寅调工部主事解敏为直隶徽州府通判敏督修京仓忤监仓内官高建达奏敏用官银倩人上工以给私役下敏狱得旨敏不谙事体行止粗疏难任京职其令调除外任
　　○免两广府州县官朝觐从巡抚都御史韩雍言荒盗发也
　　○丁卯遣户部尚书薛远祭京都太仓之神
　　○遣顺天府官祭宋丞相文天祥
　　○直隶沧州及兴济县皆奏堤岸被水冲决淹没民居田地乞兴工修筑事下工部覆实从之
　　○戊辰户部郎中李炯然奏狭西顷有边事日支粮草动以万数皆出于民有一家用银四五十两者一县用银五六万两者公私匮竭民不聊生往往流移他方以一里计之大率十去其五其未去者惟视催科缓急以为去留今西事虽殷然会计边储尚足资二三年之用伏望  皇上轸念民艰深惟国本敕巡抚都御史等官量虏势缓急以计边储如势可缓即以狭西原派去年起运粮草已运者如旧送纳未徵者暂为停催其河南近拟轻赍数少不足收籴者则许候秋成照旧折收今年夏秋税粮屯粮马草之类则斟酌各处转输劳佚量为＜宀十见＞减与凡一应不急之务悉暂免一二年以苏民困果各仓见储不足则暂以户部所运折草余银并各库赃罚折与官军或候秋成委官籴买如更不足则请给内帑官银一二万两继之章下户部议如所奏仍令炯然会狭西布按二司督理从之
　　○己巳开设顺天府永清县僧会司
　　○安昌王膺铺父岷王音垽得风疾膺铺侍奉汤药晨夕不离岷王嘉之乞如例旌表事下礼部覆奏亲藩旌表旧未有例  上特赐书奖谕之曰国家以孝为治凡臣庶孝行卓著者必旌表之风教天下以图成大顺况于宗室有能惇行可无奖谕用劝将来邪叔性禀孝谨爰自幼龄因父王婴疾每朝夕侍侧躬奉汤药迄今岁久益无懈怠朕闻之叹赏再三以为孝乃天地常经人伦大本叔能惇行令闻茂著宁不有光于宗室有光于国家乎诗曰永言孝思孝思维则永言谓长念也又曰孝子不匮永锡尔类类谓胤也继自今常存此心益崇此道则不惟叔可以仪式藩邦衍福胤于无窘而我国家亦因有无疆之休于悠久矣兹特致书褒嘉惟叔其亮之
　　○命守备万全右卫都指挥佥事胡观守备独石署都指挥佥事郭瑄俱管万全都司事瑄乃兼把总提督操练自郡王以下至将军中尉郡主县主县君乡君等府共七十余处递年修建宫室创造坟墓略无停息民疲财耗乞定与则例自郡王将军以下各有等差房屋未及五十年者不许輙奏修理事下工部以为宜从且请通行各王府如例行之诏可
　　○庚午敕府军前卫带俸署都指挥使吴瓒分守怀来永宁等处
　　○辛未命巡抚北直隶右副都御史叶冕甘肃右副都御史娄良大同左佥都御史郑宁致仕户科给事中徐与宪请罢巡抚官吏部都察院言三人可罢故有是命
　　○禁京城铺户毋得与夷人贸易违禁器物
　　○壬申命巡视南直隶左佥都御史张鹏理南京都察院事
　　○崇王见泽奏秀府原乞归德陈睢寿颍等州霍丘□水鹿邑等县黄河退滩水淀空地及汝宁府卫原有顺阳王所遗菜果牧马水陆园场田地并槎牙山抽分厂西南截军天目等山青衣岭子花狮子等口及汝宁税课司并各色班匠请如例给赐户部议行河南三司及直隶凤阳府委官会勘果无妨碍俱听本府管业其各色班匠则移工部依例而行从之
　　○癸酉分守独石马营等处参将都指挥使李刚等奏虏性狡猾或于迤东入贡则在迤西犯边种类繁多真伪莫办朵颜等三卫尤为桀黠往往探我军之虗实为诸胡之乡导且其巢穴密迩独石不可不虑欲俟其复来答话之时乘机擒捕以破其奸又边民之被虏者得睹官军幸其救援如见父母而官军临阵追奔之际顾乃杀以报功乞严加禁制凡将士有此罪及身家事下兵部言刚等不能临阵破贼徒欲诱致答话之人恐启边衅宜令宣府镇守巡抚等官会议可否及将士临阵有杀掠陷虏之人以为功者宜通行各边镇守总兵巡抚等官重加禁止从之
　　○甲戌赐晋府阳曲王羙垙第十七子名曰钟钵蜀府内江王友墦第四子名曰申镕第五子名曰申金□耑
　　○命右都御史董方巡抚大同右副都御史张蓥巡抚河间等府升狭西左布政使朱英为右副都御史巡抚甘肃初巡抚官缺吏部集户部兵部议拟以闻而不及方诏大同西北重镇特用方余皆从之
</div>
    <div class="pagination">
<a href="明实录宪宗实录_page64.html">上一页</a><span>...</span><a href="明实录宪宗实录_page60.html">60</a><a href="明实录宪宗实录_page61.html">61</a><a href="明实录宪宗实录_page62.html">62</a><a href="明实录宪宗实录_page63.html">63</a><a href="明实录宪宗实录_page64.html">64</a><span class="current-page">65</span><a href="明实录宪宗实录_page66.html">66</a><a href="明实录宪宗实录_page67.html">67</a><a href="明实录宪宗实录_page68.html">68</a><a href="明实录宪宗实录_page69.html">69</a><a href="明实录宪宗实录_page70.html">70</a><span>...</span><a href="明实录宪宗实录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
