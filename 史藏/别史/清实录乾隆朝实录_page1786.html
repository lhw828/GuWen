<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1786 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1786 页/共 1860 页</h1>
    <div class="content">
○赐安南国世子阮光缵袭封安南国王敕书曰。朕惟列爵分土。通侯大保世之规。修礼作屏。元子贵象贤之选。荷诒谋于燕翼。开国尤重承家。蒙誉处于龙光。作忠必资移孝。贲兹成命。勖以训行。惟安南远介炎陬。尔阮氏起家庶姓。值残黎之失守。用新造于有邦。万里来庭。躬效梯山之祝。一心恋阙。岁驰菉币之文。谓舀禄其方长。讵赴闻之奄至。七言亲制。既称诔以饰终。一介远来。爰绍封而笃祜。尔阮光缵、英姿茁秀。粹质含和。教为子而教为臣。夙董陶夫庭训。会有极而归有极。当沐浴于皇风。昔日颁恩。玺黻早光乎世胄。今兹蒙业。仔肩悉萃于藐孤。时叶景风。主器莫若长子。恩深湛露。锡蕃是用康侯。今封尔为安南国王。锡之敕命。于戏。河如带。山如砺。天心惟福善以长延。弓为箕。冶为裘。世祚以承先而益懋。王其抚临茅坏。殚竭葵忱。戒匪彝于出入起居。勤兹夙夜。勉新猷于讲信修睦。慎尔封圻。期世笃以忠贞。常祗承夫恩渥。钦哉勿替。　　

○又谕曰、福康安此次办理廓尔喀、艰苦备尝。功绩懋著。原拟于办理善后完竣。今福康安进京陛见。看视伊母。住京数月。仍回两广之任。嗣因福康安之母患病。复念福康安奉差在外。久违定省。且其母年逾七十。而御前侍从。亦属需人。又欲俟福康安到京后。即令留京供职。俾就近侍养。用示体恤。乃本日据陈用敷奏、阮光平上年九月二十九日患病身故等语。阮光平与其弟兄不睦。即该国陪臣吴文楚久管国事。亦恐非安分之徒。人心反侧设有事端。转致难办。此时边隘事宜。不特非郭世勋、陈用敷、所能镇定料理。即另派大臣前往。而该国人情震慑。究不如福康安之声威素重。必得福康安前往、由广西一过。或略驻劄数日。方足以资弹压。福康安接奉此旨。即由川取道湖南、星赴广西。该省本系福康安所辖地方。若别有所闻。福康安不妨在彼多驻数月。密行体察。随时酌办。至福康安进京覆命。自为情殷恋阙。瞻觐之余。并可省视伊母。即福康安此番劳勚。朕亦亟思一见。但此时情形。福康安不可不回两广。目下诸务。亦无须朕再为面谕。而福康安之母。病体又已大好。福康安受恩优渥。以公事为重。自能星赴粤西。妥为经理。并赏给御用葫芦大荷包一对。小荷包四个。用昭优眷。所有陈用敷奏摺、及寄信该抚等、及已差成林前往赐恤谕旨。并著钞寄阅看。　　

○又谕、据礼部带领伴送暹罗安南等国贡使来京之员引见。内广东永宁通判蔡枝华。看其人甚平常。所奏履历。亦不清晰。伴送贡使。自应遴派明干大员。方足以资照料。而兼弹压。广西省所派知州陆澍。职分已觉略小。而广东止派通判伴送。且蔡枝华人又平常。岂不为外藩所轻。殊属非是。郭世勋、著传旨申饬。并传谕与外藩交界各省督抚。嗣后遇有各国贡使进京。务须遴派明干大员。如再似此并不留心派委。或致为外藩所轻。必将该督从重治罪。　　

○丁巳。孝圣宪皇后忌辰。遣官祭泰东陵。　　

○上诣恩慕寺恩佑寺、行礼。　　

○戊午。谕、户部奏、据浙江石门县民人吴清来、吴控该县漕书杨巨川等。于五十五六七等年。将吴清来及其嫡叔吴汝谐、胞兄吴铨等户下漕米。每石勒折大钱四千余文。屡在巡抚衙门具控。两次未经批发等语。漕粮勒折浮收。久干例禁。吴清来于五十七年呈控时。该抚何以两次并未批发。如果所控属实。该县官吏等、竟有勒折浮收情弊。自应彻底根究。从严办理。现在庆桂在浙审办柴桢那移库项一案。著即会同长麟、秉公严审。并将福崧因何并不批发。有无通同徇庇之处。一并讯明具奏。如庆桂已押带福崧起程赴京。此案即交与长麟办理。该抚系新调浙江巡抚。自无所用其回护也。除将原告吴清来照例解往。所有户部原摺。著钞寄阅看。将此谕令知之。　　

○又谕、据郭世勋奏、广东省应行报销五十六年盐课。原限于次年二月题报。因产盐场地、猝被风潮。且雨水稍多。场地多有短收之盐。不能一律到柜。请将五十六年盐课。宽予两月。至来年四月奏销等语。粤东咸务。经孙士毅、福康安、节定章程。改埠归纲。盐本充裕。该商等协力转输。所有应徵盐课。五十四五两年。俱依限题销。并无挂欠。盐务大有起色。何以五十六年盐课。又须展限。自系该管官员奉行不力。日久渐致废弛。福康安等此次到粤后。务须留心查察。实力整顿。俾源源配运。疏销畅速。应交盐课。依限题销。毋任官吏因循怠玩。以致甫经整顿之后。又复仍前贻误。方为妥善。将此传谕知之。　　

○庚申。户部议准湖广总督毕沅等疏称、湖北省铸钱。岁需采运云南铜二十万斤。现查收买小钱。共镕铜十四万四千三百八十斤。外有委员带买铜六万斤。足供明年正铸。请停买滇铜一年。又宝武局、前因采买滇铜迟滞。递压五十二三四等年卯钱。题明分十年带铸。但现在钱多价平。嗣后照正额鼓铸。已足敷用。所有递压卯钱。请停带铸。从之。　　

○辛酉。谕曰、惠龄奏嘉玉桥委员州同李在文、拏获偷窃饷鞘贼犯张登尚、搜起赃银马匹。禀请究办等语。李在文在嘉玉桥地方。见贼犯行李沉重。能盘获起赃。尚属留心能事。著加恩以通判知县酌用。以示奖励。　　

○谕军机大臣等、据福康安等奏、查明军需实用款项。分别请捐请销一摺。所称分赏索伦满汉屯土各官兵、衣履银牌牛羊等项。并照料病兵费用。除将恩赏银两给发外。尚用银二万余两。请公捐归款一节。此等官兵。奉调赴剿。跋涉远道。殊为劳苦。而福康安等督兵筹运。懋著劳勚。所有此项赏银。不必令福康安等自行捐办。已谕令该部于核议时。准其作正开销。用示体恤。至所奏查明张芝元、实系在济咙病故缘由。张芝元向来带兵打仗。尚为出力。此次进剿廓尔喀。亦属奋勇。虽前次与廓尔喀、许银说和一事。伊曾经与闻。但其事究系巴忠主持。张芝元职分较小。不能不听从差委。其咎尚有可原。今经福康安等查明、委系触染瘴疠。在济咙地方病故。殊为可悯。著加恩赏给银五百两。以资丧葬之费。并著惠龄查明伊子内。如有年已长成者。于服阕后、送部带领引见。以示轸恤。将此传谕福康安、孙士毅、和琳、惠龄知之。　　

○壬戌。谕、工部右侍郎管理钱局事务。不可乏员经理。景安未到京以前。著额勒春暂行兼署。　　

○又谕、此次福康安等在藏。节次奏到筹办善后事宜。立定章程。详备周妥。可期经久无弊。殊堪嘉奖。福康安、孙士毅、和琳、惠龄、俱著交部议叙。至直隶、河南、山西、陕西、四川等省。安设台站。驰递文报。并照料经过官兵去回。均能妥速无误各该督抚、亦著交部议叙。其承办驿站之文武员弁。并著各该督抚查明。一并咨部分别议叙。以示奖励。　　

○谕军机大臣等、据恒瑞奏称、接奉遣伊克恒秀换伊谕旨。恭摺谢恩等语。恒瑞之母。系孝贤皇后之妹。恒瑞嫡出。恒秀庶出。皆朕所深知。惟恒秀生母尚存。朕竟忘却。及面询恒秀时始知。已停其前往矣。恒瑞与恒秀系弟兄。素称友爱。即恒瑞母在日。待恒秀生母亦厚。恒瑞接奉前旨。即应将恒秀母老。伊现无老亲之处陈奏。请仍在乌里雅苏台驻劄。方为合理。乃恒瑞接旨后谢恩摺内。惟知希冀还家。竟不提及。殊属昧良。恒瑞著传旨严行申饬。　　

○癸亥。上还宫。　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。筵宴赏赉如例。　　

○是月。调任两淮盐政全德奏、淮商上纳钱粮。但凭商夥家人赴库兑交。致柴桢私那银两。经臣奏明奉旨。令杨州本商亲身交库。其籍隶外省各商。照旧商夥代交。但在扬各商。亦偶有因事故不能亲到者。请嗣后无论扬商及外省各商。届完课之期。轮派总商二名。眼同本商商夥兑交。禀报盐政衙门核对。得旨、交新任。　　

○贵州巡抚冯光熊奏、黔省大定两局额铸。岁需铜三十五万二百八十九斤。现计收买小钱发局。仅镕净铜三万二千一百五十余觔。不敷额铸。应仍赴滇采运。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十一


大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。二月。甲子朔。遣官祭先医之神。　　

○谕、现在卫藏添设唐古忒兵丁。每年所需经费。虽降旨令将抄出叛产。归入商上。以公济公。但恐该处商上蓄积。尚不能多有羡余。达赖喇嘛、应需日用之项。难以取给。嗣后、竟著于办公项下。每年赏给达赖喇嘛银一千两。俾得用度充裕。以示格外体恤恩施其商上收支出纳等项。驻藏大臣等。更可核实稽查。不准噶布伦等丝毫侵冒。皆所以为达赖喇嘛、及抚养众番也。倘噶布伦、及达赖喇嘛之左右。有借端浮支之处。即著驻藏大臣。随时查究办理。　　

○又谕、据蒋兆奎奏、太原镇总兵福敏泰、现在患病。动履维艰。骤难痊愈。请回旗调理等语。福敏泰、前在军营。屡次奋勉出力。今既患病。著准以原品、回旗调理。俟其病痊。再行量加录用。所有山西太原镇总兵员缺。著德龄补授。　　

○乙丑。遣官祭关帝庙。　　

○谕、石渠宝笈续编。将次纂成。著缮写正本五分。分贮乾清宫、宁寿宫、圆明园、避暑山庄、盛京、五处。于翰林中书各官内。挑派字迹端楷者二十员。赶紧缮办。统于年内完竣。其缮出之本。著派八阿哥、十一阿哥、十五阿哥、刘墉、纪昀、各分一分。详细校阅。交武英殿装潢。由懋勤殿呈览。所有阿哥应校书本。俱由军机处转送。缮出正本后。照四库馆之例。将校缮各官衔名。逐本列入。如有看出错讹草率之处。惟校缮各员是问。　　

○蠲缓长芦兴国、富国、丰财、芦台、严镇等五场。并沧州、南皮、盐山、庆云、青县、交河、东光等七州县。乾隆五十七年旱灾灶地额赋有差。　　

○是日起。上以祭社稷坛。斋戒三日。　　

○丁卯。祭先师孔子。遣仪郡王永璇行礼。　　

○谕、据成德奏接奉谕旨、责问五十五年隐匿廓尔喀所进表文贡物一事。据称、此事鄂辉回川时。曾经向伊告知。其如何告知。及因何隐匿之处。并未明白声叙。仅以不敢瞻徇鄂辉、代伊捏饰等语。连篇累牍。琐屑陈奏。甚属糊涂。成德、著严行申饬。仍著将鄂辉如何向伊告知。及隐匿未奏缘由。明白据实具奏。成德现又经朕格外加恩。补授驻藏协办大臣。伊若仍前粉饰具奏。则是不知感恩。自取重罪矣。　　

○又谕、向来武臣、无乘轿之例。海兰察、在军前效力多年。腿有宿疾。著格外施恩。赏令乘轿。　　

○谕军机大臣等、前因吹忠从前所指呼毕勒罕。虽不止一人。但人人向其嘱托。总有一人指得。与吏部掣签、堂吏指缺撞骗相等。是以发给金奔巴瓶。令将吹忠认出之呼毕勒罕。总以入瓶签掣为准。即吹忠所指。不尽可信。而于瓶内掣出。令其承嗣衣钵。较前自属公允。惟当随时稽察。防其流弊。不使任意妄指。至吹忠降神一事。虽番众相沿日久。一时骤难革除。但当此整饬藏务之时。总当传来面试。即不以吞刀剜肉等事。令其搬演。亦应将难试之事。穷其伎俩。俾番众等共知其妄。积弊自可渐除。此时福康安如尚在藏内。仍当公同试验。若福康安接奉前旨。业已起程。即令和琳等遵照谕旨。再为面试。务令吹忠不能行其幻术。番众不为所愚。方为妥善。将此传谕福康安、和琳、成德、知之。　　

○军机大臣等议准、钦差大学士公管两广总督福康安奏、硕板多地方。为察木多至前藏通衢。向驻都司、把总、各一员。嗣将都司移驻后藏。惟驻把总。难资弹压。请改把总为驻防千总。添设驻防外委一员。从之。　　

○以镶黄旗满洲副都统伍弥乌逊、为内阁学士兼礼部侍郎。　　

○云南永昌府湾甸土知州景廷玉病休。以其子景福袭职。　　

○戊辰。祭大社、大稷、上亲诣行礼。　　

○谕曰、蒋兆奎奏、盗案原赃未能起获。地方官赔给案数一摺。已批该部知道矣。前因地方官。平时既不能实力巡查及遇有盗案。又不肯认真缉捕。以致小民被盗。赃项久县无著。是以罚令赔缴。以示惩儆。嗣因广东省奏、拏获盗犯梁亚容一案。赃数多至万余。若亦责成各州县按数赔给。转恐地方官借名需索。复降旨通饬各督抚。惟当实力督缉。务将原赃立时起获。如不能起获。再按其缉盗勤惰。分别赃数。责令著赔。今又思盗赃多至盈千累万。若概令地方官赔给。不特州县力有不能。必至有名无实。且恐启刁民捏报赃数之渐。况遇盗之家。如系中人小户。惟仗经纪营生。一经被劫。虽为数无多。已足罄其家产。至赃数较多者。事主必系殷商大贾。即盗赃无获。生计尚不至拮据。嗣后遇有盗案。该督抚等仍当遵照前旨。严饬所属上紧侦捕。果能获犯迅速。自无难追起原赃。即或盗众俵分。未必一时荡费罄尽。亦可尽数起追。给与事主。倘盗犯实已远扬。不能立时起获。除赃数一百两以内者。仍著落该管官罚赔外。如数百两、至千两以上者。应令该管官罚赔十分之一二。如此办理。庶各州县知所惩儆。又不至有刁民捏报之弊。方为妥协。至此事屡经降旨训饬。惟本日蒋兆奎奏到之摺。逐案开列清单。尚为明晰。此外各省。直隶、山东、河南、曾经具奏。其余未经奏到者尚多。可见该督抚奉行不能实力。著将蒋兆奎奏摺清单。发交阅看。仍谕令随时整饬。核实办理。以副朕安戢闾阎。务归平允至意。　　

○谕镇抚。是现在该国情形。必须福康安到广西后。彼处得有信息。皆可闻风慑服。在心向阮光平者。固必以有所倚恃。群生忻喜。即有心怀携贰之人。亦必不敢稍萌他志。是福康安到彼后。即可潜消默化。弭患未萌著再传谕福康安。接奉前旨。务即加紧遄行。至该处后。即不动声色。亲赴关隘。密察情形。据实迅速具奏。以慰廑注。　　

○己巳。以举行仲春经筵。遣官告祭奉先殿、传心殿。　　

○命皇子、皇孙、从至经筵听讲。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德明、纪昀、进讲中庸至诚无息不息则久二句。讲毕。上宣御论曰。此应与易乾象天行健君子以自强不息并观之。盖不息即无息。而行健亦无军机大臣等、前因阮光平病故。安南系新造之邦。伊与其兄阮岳、素不和睦。而吴文楚久管国事。亦恐非安分之徒。主少国疑。人心反侧。设有事端。转致难办。是以降旨令福康安、由四川取道湖南、星赴广西驻劄弹压。并于节次所降谕旨内、催令遄行。昨据福康安等奏到各摺。系于上年十二月二十九日拜发。福康安尚在前藏。并未起程。藏内应办事宜。已据福康安等陆续具奏。计于正月内。福康安自已由藏起程。前令福康安赴广西之旨。系于正月二十二日。由六百里加紧发去。计可在途次接奉。阮光平自臣服以来。最为恭顺。而与福康安、亦素称浃洽。该国当缔造之初。内有权臣。旁有觊觎。世子阮光缵、年甫十五。设有煽构窥伺之事。甚有关系。朕因此一事。颇为廑念。福康安威望素著。此时若另派大臣前往。不但于该处情形未能谙习。且非该国臣民、素所知名信服之人。仍不足以资息之行也。夫何有为于其间哉。然惟天地能之。至诚之圣。即天地之不息而行健也。其久徵以至博厚高明之用。虽由至诚以显天地。仍即天地以印至诚。所谓一而二、二而一者也。朱子以无虚假间断注之。予以为视至诚为小矣。试观天地四时之运。有虚假乎。有间断乎。至诚之无息。亦如是而已矣。然而至诚岂易言哉。必其致曲之功。形而著。所谓无虚假也。变而化。所谓无间断也。则朱子之言。未尝无见。但以此注无息之至诚。则尚未造至诚之域耳。讲官暨侍班官跪聆毕。兴直讲官铁保、金士松、进讲书经天聪明自我民聪明天明畏自我民明威二句。讲毕。上宣御论曰。天择人以为君。君奉天以治民。治民无他术。曰安之而已矣。夫以民视天远矣。然而不远也。天聪明自我民聪明。天明畏自我民明威。所谓至愚而不可欺。至弱而不可胜。呼吸相通。照临有赫人君畏天。当知畏民。畏民莫若安民。而安民又在爱民。其道多矣。岂语言所能尽哉。惟日孜孜。克己复礼。或庶几乎。讲官暨侍班官跪聆毕。大学士公阿桂、大学士嵇璜、奏曰。自古天德王道。相为表里。我皇上本天德以行王道。钦若諴和五十八年如一日。故能发前贤所未发。而言之亲切如此也。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上御文渊阁赐茶。还宫。复赐宴于文华殿东庑之本仁殿。　　

○遣官祭昭忠祠。　　

○谕、前据全德参奏、运使柴桢、那移商人盐课二十二万两。解送浙江。弥补盐道库内短缺银两一案。事关侵那帑项。不得不切实严究。特派庆桂、会同长麟、前往查审。彼时朕不但不疑福崧于此案有通同侵染情弊。即柴桢由贵州举人。用至府道。擢授运使。该员以边省寒畯得此优厚俸廉。已为逾分。亦不应再有败检营私之事。今据庆桂等、审明福崧、柴桢、侵婪各款于原参二十二万之外。又审出福崧侵用掣规、月费等银六万余两。殊为骇异。实出意料之外。经庆桂等将福崧、柴桢、及案内各员。按律分别定拟具奏。现据军机大臣、会同大学士九卿核议。请照庆桂等所奏。将柴桢拟斩。即于浙省犯事地方正法。福崧亦拟斩即行正法。均属罪无可逭。柴桢著交长麟、即于浙省处决示众。至福崧初次在浙江巡抚任内。尚能循分供职。嗣因失察知县黄梅、勒折苛徵一案。令其前往新疆办事伊在彼三年。自当愧悔勉励。稍资历练。复加恩擢用巡抚。又由江苏调任浙江。冀收驾轻就熟之效。福崧系硕色之孙。伊家世受国恩。历任封圻。自应廉隅谨饬。勉力图报。乃辄向盐道婪索多赃。以致柴桢、亏缺库项。营私骩法莫此为甚。此而不严办示惩。何以肃官方而儆贪黩。本应将福崧解京廷谳。如从前王亶望、国泰等。严加刑讯。俾封疆大吏知所惩惧。但朕年寿已高。若亲加讯问。必生愤懑。且福崧下流。不值朕动怒且惭也。著无庸解京。即令庆桂、于押带福崧所到地方。如在江南境内。即著会同书麟。在该处监视正法。如已行抵山东。即会同吉庆。在该处监视正法。亦足以为封疆大员辜恩骩法者戒。归景照、身为藩司大员。本有奏事之责。凡遇督抚有贪婪不职情事。即应据实参奏。乃于福崧种种贪劣各款。并不据实劾参。转代为购办金两。可见归景照在藩司任内。素属无能。惟知取悦上司。听从指使。以藩司大员。似此逢迎交结吏治更不可问。即治以重辟。亦属罪所应得。今姑念归景照于此案。尚无通同染指之处。免其深究。伊前于定海县严承夏自缢一案。发往军台。因尚属公罪。准其捐赎。今复有代巡抚购办金两之事。自难再邀宽宥。归景照、著发往伊犁效力赎罪。再不准捐赎。至明保、张慎和、俱系道府大员。非丞倅佐杂可比。于盐道库贮银两亏短。禀明巡抚。未经查办。即应直揭部科。乃扶同徇隐。率行接受交代。结报无亏。亦属溺职。明保、张慎和均著革职。发往军台效力赎罪。柴桢家人柏顺、代伊主馈送金两。从中侵扣。赃至逾贯。即与奴窃主财无异。自应按律拟绞。即在该处正法。如已一并押解来京。即著庆桂等于所到地方。会同监视处决。余俱照所议办理。嗣后各督抚等。务当咸知儆省。共矢洁清。于地方事务。实心整饬。毋致怠玩废弛。自罹重罪。以副朕谆谆训诫。辟以止辟至意。毋似福崧、欺朕耄而惛也。将此通谕知之。　　

○庚午。谕军机大臣等、据尚安奏称、发遣乌噜木齐人犯三千二百余名内、脱逃人犯。除业经拏获外。尚有四十二名。未经拏获等语。发往乌噜木齐人犯。一经脱逃。若当时即严饬各台站、并派妥干人员。寻踪追捕。自无不获之理。今逃犯未获至四十余名之多。皆由脱逃时。不以此为事。遂致越境远扬。久未拏获。尚安、著传旨申饬。并著将未获各犯。严饬查拏。并行文该犯原籍。及经过各省地方。一体缉拏务获。嗣后遇有脱逃人犯。即当上紧缉获。断不可怠忽从事。致越境远扬。仅资邻省代捕也。　　

○刑部议奏、署两广总督郭世勋奏、广东琼山县逃回烟瘴军犯黄汉章、改名教读。经人首告。差役梁姜、因缌麻表亲。通信致犯潜逃。梁姜系官役。不得援亲属洩漏律减等。请照应捕人故纵与囚同罪律。发烟瘴充军。得旨、向来官役追捕罪人。受财故纵者与囚同罪若并未得贿、祇系洩漏其事。致令罪人逃避者。减罪人罪一等。立法虽有区别。但在官人役。奉公缉捕罪人。胆敢洩漏其事。以致该犯闻信远扬。有稽弋获。情节较重。若因未经受财。得以减罪人之罪一等。则官司人役、无所儆惧。纵囚之案。必至日多。嗣后除受财故纵者。仍照律与囚同罪外。其未经得贿。潜通信息。致罪人逃避者。若所纵之囚。罪应斩绞即与同科。未免多一死罪之条。自应仍准减等问拟。若所纵之囚。系属军流以下等罪。竟当与囚同科。不准减等。并著为例。所有刑部核议广东省差役梁姜一案。即照此例办理。　　

○辛未。谕军机大臣等、昨吉庆奏、上年被旱歉收之德州、平原等二十七州、县、卫、于麦熟后先徵旧欠。其应徵五十八年地丁钱粮。缓至九月启徵。巳即批令准行矣。本日据梁肯堂奏、保定省城。于二月初五日、得雨深透等语。京城初五日得雨三寸。而保定同日渥被春膏。并据永瑸奏、易州亦于初五日得雨六寸。看来此次雨势宽广。直隶地方谅可普沾。麦收有望。朕心深为欣慰。但京南顺德、广平、大名、三府。上年因旱歉收。而河间、景州天津、为尤重。虽已蠲赈并施新正复加恩降旨展赈。但究恐民力不无拮据。著将朱批吉庆摺。钞寄梁肯堂阅看。并令该督将被旱各州县。有无应照吉庆所请。酌量缓徵之处。体察情形。据实具奏。以副朕轸念灾区。有加无已至意。寻奏、保定、文安、大城、武清、宝坻、宁河、河间、任邱、景州、献县、交河、阜城、青县、庆云、盐山、清苑、满城、束鹿、望都、容城等二十州县。被灾较重。请照山东例。麦熟后先徵旧欠。本年地丁钱粮、及各项旗租。缓至九月启徵。从之。　　

○壬申。春分。朝日于东郊。遣和郡王绵循行礼。　　

○上御乾清门听政。　　

○幸圆明园。　　

○以太常寺卿世魁、为都察院左副都御史。　　

○癸酉。谕军机大臣等、据长麟奏、正月初二、三及十三、四、等日。密雨连绵。入土深透等语。江南与浙江、境壤毗连。何以江苏地方。尚未据书麟等奏报得雨情形。现在已届麦苗长发之时。正资膏雨滋培。岂不知朕廑念雨旸。无时或释耶。著传谕书麟、奇丰额、将正月及本月初旬。该省是否得有雨泽之处。即行覆奏。以慰廑注。寻书麟奏、江南通省地方。自正月中旬、至二月望前。均渥被春膏。麦豆长发。粮价亦平。得旨、奏迟了。　　

</div>
    <div class="pagination">
<a href="清实录乾隆朝实录_page1785.html">上一页</a><span>...</span><a href="清实录乾隆朝实录_page1781.html">1781</a><a href="清实录乾隆朝实录_page1782.html">1782</a><a href="清实录乾隆朝实录_page1783.html">1783</a><a href="清实录乾隆朝实录_page1784.html">1784</a><a href="清实录乾隆朝实录_page1785.html">1785</a><span class="current-page">1786</span><a href="清实录乾隆朝实录_page1787.html">1787</a><a href="清实录乾隆朝实录_page1788.html">1788</a><a href="清实录乾隆朝实录_page1789.html">1789</a><a href="清实录乾隆朝实录_page1790.html">1790</a><a href="清实录乾隆朝实录_page1791.html">1791</a><span>...</span><a href="清实录乾隆朝实录_page1787.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
