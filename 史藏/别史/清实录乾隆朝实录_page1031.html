<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1031 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1031 页/共 1860 页</h1>
    <div class="content">
乾隆三十一年。丙戌。九月。癸未。谕曰、明山奏、陕省城工估报数目。较之乾隆五年等各年分。估修原数倍多。皆由前此糜项废弛所致。请将此次估修数内。凡有原估以后。续坍添修逾额者。著落漫不经心之历任地方官赔补等语。所奏非是。此次发帑修筑城垣。惟应就现在应办工程。专派大员确核估计。使工归实用。帑不虚糜。其中有距从前修葺年分稍远。剥损较多者。自当据其实在情形。量加增补。以资巩固。设不肖有司。藉称年久费多致有浮开冒滥等弊。即将此等承办劣员严参治罪追赔。重示惩儆。庶于现办工程有裨。若从前历次黏补。已逾二十余年。即坍损过多。何由按年核算。其间承修各员。外离本任。存户皆未可知。且各省俱次第兴修。若一律著落分赔。则文移络绎。势必追呼滋扰。不但无此政体。亦岂朕发帑裕工本意。而春后究归于无可著追请豁。仍属有名无实。明山此奏。徒欲见其精核。而不自知其琐碎。且转使现办各员。得以诿过前人。任意浮冒。殊非核实办公之道。该抚向来尚非不更事之人。不应纰谬若此。明山著传旨申饬。并将此传谕各省督抚知之　　

○又谕、嗣后武会试请定中额本。著照文会试。将上次中额卷数。本次卷数。一并缮写清单。随本进呈　　

○又谕曰、巴尔品所管马厂牛羊群军台一切事务。俱著安泰兼管　　

○谕军机大臣等。闻陕抚明山患病。未知迩日光景若何。于地方事务。尚能照常办理。不致贻误否。吴达善驻劄甘肃。虽相隔稍远。但陕省官员。常有因公至甘肃谒见者。况其家又系西安驻防。自当有所闻见。著传谕吴达善。即将明山患病。曾否就痊情形。据实奏闻。寻奏、臣五月经过西安省城。接见明山。精神略欠强健。而料理公事照常。近日陕西武员。因公来兰。臣详加询问。均称明山身体比前已好。现赴中部。耀州。洛川等州县。勘验城工。是明山病体已经就痊。地方事务。可不致贻误。报闻　　

○甲申。上御依清旷。勾到秋审官犯。服制。及云南。贵州。情实罪犯。停决官犯五人。服制斩犯二十八人。云南绞犯一人。贵州斩犯八人。余四十五人。予勾　　

○谕军机大臣等。本日勾到湖南省官犯。有得受公费纵容漕书浮收粮石案内之耒阳县知县徐维纲一犯。原拟情实。因阅招册内。系伊次子徐曰哲起意作弊。外省定案。罪坐徐维纲。问拟绞候。其中情节尚有可疑。如册开徐维纲现年三十二岁。于乾隆二十四年到任。其时该犯止二十五岁。即使早年得子。其长子亦不过十一二岁。次子更属稚幼。岂能经管漕务。与书吏等交通舞弊。此事理所必无。焉知非原问官员。意欲为徐维纲开脱。御罪伊子。亦未可定。此等情节。不可不彻底根究。而罪疑惟轻。是以未即予勾。今伊子徐曰善。徐曰哲。虽经病故。徐维纲现在监禁。加以研究。自当水落石出。著传谕常钧。即将该犯徐维纲亲提严讯。务得实情。具摺覆奏　　

○又谕、据吴达善奏称、雅尔地方。需用缎疋。须于明岁二月内到彼。请令三处织造。先将应用各种缎疋。于十月内起运。十一月解到等语。此项缎疋。已据该织造等称。移咨该督。于九月内办齐。十月内可以起解。是现在已经将次齐全。著再传谕该织造等。即将此项缎疋内。元青素缎。小花线缎。荆花绢。荆素缉。四种。上紧赶办。先行运送。余仍按期。解往无误　　

○又谕曰、吴达善奏、据驻劄雅尔大臣乌勒登等移称。前定织缎疋。务于明岁二月解到。请令江宁等三处织造。即将该处所需各种缎疋。于十月初旬起程。十一月内到甘等语。此项贸易缎疋。向令该织造等。分股豫办。按期运解。今该督因雅尔需用甚急。促令于十月初旬。即行递送。而此摺乃于九月初八日拜发。十七日奏到。计自此地行至江浙。亦尚需时日。纵使该织造等。已经织办齐全。而包裹装载。皆须妥协经理。亦不能接到此信。立即起程。吴达善并未将往返程途日期。通盘核计。率为此奏。殊属不谙事理。除传旨各该织造。仍行赶紧照例办理外。吴达善著传旨饬行　　

○乙酉。兵部以武会试中额请。得旨、这会试。汉军取中三名。直隶取中八名。陕西取中七名。广东取中四名。河南取中三名。山东取中五名。江南取中三名。山西取中四名。湖北取中二名。湖南取中一名。四川取中一名。广西取中一名。福建取中三名。浙江取中二名。江西取中二名。云南取中一名。贵州取中一名　　

○旌表守正被戕之四川遂宁县民胡荣臣女胡氏　　

○丙戌。上奉皇太后自避暑山庄回銮　　

○诣皇太后行宫问安　　

○谕、据吴绍诗奏、伴送暹罗国贡使礼部员外郎汤永祚。携带伊子同行。沿途托雇民夫。并将德安县家人鞭责滋扰。据该县禀报。经司道等逐一质讯。惟原禀索诈得赃之处。审属子虚。请将汤永祚。及捏报之知县苏墧、交部查议等语。所奏非是。汤永祚伴送外藩贡使。乃携带伊子沿途骚扰。即应参奏治罪。至奉差人员。经过驿站。滋扰生事。地方官往往不敢与较。该县苏墧据情禀报。尚属强干之员。乃吴绍诗因其所报略有不实。与汤永祚一体奏请议处。俾两败俱伤。是使将来驿站各员。心存畏惧。一任驰驿之人。横行滋扰。悉皆隐忍不言。势将益无忌惮。其何以饬邮政而肃使轺。且该抚摺奏。意在调停两可。曲为婉转其词殊属不合。汤永祚著革职。交刑部治罪。吴绍诗并著交部察议。至所称若彻留另行委员伴送。恐外藩不免诧异。有关国体之语。尤属不知事体。伴送贡使官员。于所过地方多事。贡使亦岂不知。该督抚即能据实纠参。羁留待罪另派妥员伴送。正足使外藩陪臣。知天朝大法小廉。纪纲整肃。于国体岂不更为增重。何转虑其妄生诧异乎。嗣后如有此等情事。该督抚一面参奏。一面即将差员彻留。另派妥干知府同知一员。前往伴送。著为令。吴绍诗摺并发。并将此通谕中外知之　　

○谕军机大臣等。据崔应阶奏、甄别该督从前分发人员。其未经得缺者。尚有一十三员。皆年力壮盛。堪备委用等语。前因分发试用举人。为数稍多。是以特降谕旨。令各省将从前人员。详加分别。酌量去留。俾拣发之举人。得以及锋而试。数月以来。各省俱已陆续奏到。东省距京师较近。何以崔应阶所奏办理情形。独在他省之后。奏报殊太迟滞。著将此传谕知之　　

○户部议准。湖广总督定长等奏称、武昌府属□□刁汊垸。地势低洼。时多水患。请将垸内上八总民田。红粮三则。均改为渔粮上则徵收。其军田科则。改为渔粮下则徵收。至下八总民地内。应徵南米。请照上八总南米。一并减免。从之　　

○江西巡抚吴绍诗奏、南昌、新建、进贤、三县。下游一带。地接鄱湖。形势低洼。又当章贡两江之冲。民间田庐。全赖圩堤障卫。向系民筑民修。官为督理。本年夏秋。雨水过多。江湖盛涨。圩堤多被冲浸。被水贫民。日食维难。势无余力兴修。而来年春汛即至。亟宜豫为防筑。除偶有残缺。工费无多。及未被水各玕。听民自行经理外。其冲缺最甚圩工。南昌县二十七处。新建县四十九处。进贤县六处。应照乾隆七年抚臣陈宏谋奏准之例。于司库解存盐规项内。借支银二万两。遴选干员。会同各该县。一俟水势稍退。赶紧兴修。一面慎选诚谨圩长。将银按圩分发。限于岁内完竣。所借监规银两。自乾隆丁亥年为始。分作八年带徵还款。得旨、如所议行　　

○是日、驻跸喀喇河屯行宫　　

○丁亥。上诣皇太后行宫问安　　

○是日、驻跸常山峪行宫。戊子。上御行殿。勾到四川。广西。广东。情实罪犯。停决四川斩犯一人。广西绞犯一人。广东斩犯四人。余一百三人。予勾　　

○谕军机大臣等。本年勾到湖南省官犯饶佺一名。虽已予勾。但尚有应查事件。著传谕该抚。接到部文。将饶佺暂行停决。俟查明再行降旨　　

○以正蓝旗满洲副都统乌勒登。为镶黄旗蒙古都统。调正蓝旗蒙古副都统额尔景额。为正黄旗满洲副都统。以察哈尔副都统七十。为正蓝旗蒙古副都统　　

○旌表守正捐躯之山东钜野县民韩现章女韩氏　　

○是日、驻跸两间房行营　　

○己丑。上诣皇太后行宫问安　　

○谕军机大臣等。据阿尔泰奏、郭罗克贼匪踰青海境。抢掠马匹牲只一事。交松潘总兵德兴等。派员前往郭罗克部落。严查训饬。再嗣后巡察番人地方。豫为防范。严饬郭罗克。约束属下人等语。近郭罗克贼匪。踰境抢掠青海马疋牲只。朕曾降旨郭罗克系四川所属。阿尔泰不可置之度外。不悉心妥办。阿尔泰接奉此旨。即应将此次郭罗克人等。掠去马匹牲只追取。查出贼首。办理治罪。今观阿尔泰所奏。祇于晓谕郭罗克等。又称嗣后防范查禁。则是此案。伊全不以为事。仅以空谈具奏。朕从前又何必降旨令其查办乎。阿尔泰所奏非是。著传谕阿尔泰。遵朕前旨。妥行办理。其现在若何筹办之处。著即行奏闻　　

○闽浙总督苏昌奏、嘉湾攸武乃社凶番。经臬司余文仪等。带同文武员弁。率领兵勇。于八月二十七日。往蛤仔口进剿。擒杀番众三百余人。余匪四散奔逃。势已胆落。即附近屋鏊狮子等社生番。亦不敢结连帮同拒敌。臣现在批令该司镇等。或假以招抚。诱令投首。或直捣巢穴。尽歼其众。务使海疆宁谧。得旨嘉奖　　

○是日、驻跸要亭行宫　　

○庚寅。上御行殿。勾到福建。奉天。湖广。情实罪犯。停决福建斩犯一人。奉天斩犯一人。绞犯十六人。朝鲜绞犯一人。湖广斩犯五人。绞犯二人。余九十二人。予勾　　

○谕曰、副将吴士胜。数年来办理屯田事务。甚属出力。今据奏称、伊母在籍病故时。未得请假归葬。著加恩准其驰驿回籍葬亲。事毕即赴新任　　

○谕军机大臣等。今年江西秋审。经九卿核拟。由缓决改入情实者三起。如绞犯宋猪牙。系积匪拟发新疆未解之犯。复敢夥同越狱。脱逃偷窃。绞犯卢榜华。图得蒋冠仁钱文。听从指使。将伊弟计诱殴毙。绞犯应满仔。原系窃匪。因怀忿捕役缉拏。纠夥殴毙。以上三犯。均系凶恶匪徒。无可宽贷。九卿改拟情实甚是。吴绍诗久任刑部司员。素称谙练。伊从前在刑部时。设遇此等案件。岂有不行驳改之理。何以身任巡抚。乃于秋谳大典。不复详慎核拟。以期平允乎。又如该抚前奏汤永祚骚扰驿站之事。既经参劾。复请仍留伴送。并将原禀之知县。一并参处。欲使两败俱伤。亦失秉公持正之道。吴绍诗甫经简任封疆。不应意存姑息若此。著传旨申饬　　

○吏部议准。四川总督阿尔泰奏称。叙永厅属永宁县。向隶黔省。故与叙永厅各驻一城。但相去不过里许。仅隔一河。今归川省叙永厅管辖。与各府附郭首邑无异。该二城年久颓圯。若仍复分城兴修。殊滋糜费。查叙永厅城。民居稀少。永宁县城。人烟稠密。应请将叙永厅及照磨衙署。移驻永宁县城内。从之　　

○又议覆。江西按察使揆义奏称、窃盗满贯。罪应缳首。与命案凶犯。罪实相等。向例地方官缉捕限满不获。止议以罚俸。未免缉捕懈弛。请将承缉接缉等官。照命案缉凶例。查参议处等语。查窃贼赃数满贯。呈报时。祇系事主一面之词。旁无证据。非若命案有尸伤显迹可比。若照命案缉凶例议处。似属漫无区别。惟窃案初参限满不获。罚俸一年。向后即无展参。地方官未免懈弛。应请嗣后窃贼满贯。六个月限满不获。罚俸一年。再限一年缉拏。限满不获。罚俸三年。从之　　

○旌表守正捐躯之山东莱芜县民亓秉印妻李氏　　

○是日、驻跸密云县行宫　　

○辛卯。上诣皇太后行宫问安　　

○军机大臣等议覆、察哈尔都统安泰参奏、商都达布逊诺尔牧厂。共一百六十座。除衮布扎布等十六厂、并未亏缺外。各厂共亏空马三万九百三十六匹。驼二百一十一只。应著落原任都统巴尔品。暨历年查厂侍卫等分赔。牧长等分别革职。留厂效力续罪。其原任小总管索诺木达尔扎等。俱从重拟绞监候。得旨、依议值年侍卫讷默音等、查出亏短驼马。即行具奏。并未隐匿。著施恩免其交部议处。衮布扎布等十六牧厂。并未亏短驼马。宜加恩奖励。著交安泰。将衮布扎布十六牧厂之人查明。将如何加恩之处。定拟具奏请旨　　

○是日、驻跸＜?髟了＞髻山行宫　　

○壬辰。驻跸盘山行宫。至丙申皆如之　　

○癸巳。上诣皇太后行宫问安　　

○谕、前勾到秋审情实官犯内湖南省饶佺一名。以其回护已过。业已予勾。嗣因阅看浙江招册内。诸暨县昼史侵粮一案。知县黄汝亮即行正法。知府高象震承审回护。经侍郎四达等审拟发往军台效力因思两案情事相类。而一寘重典一发军台同罪异罚。不足以昭平允。特命速谕该抚将饶佺暂停处决。一面令刑部详查高象震供词。与饶佺案情逐细核较。再行降旨、今据查奏、高象震困生员陈驹。控告书吏侵粮。经巡抚批发亲审。乃并不详细根究。随即转详。复因钱名标等俱未到案。心存成见一时回护前详。遽将原告陈驹。详请斥革。至饶佺。则明知十串较册浮多。恐干失察处分欲图回护。授意知县等改换印串。以符徵册。几至重犯漏网。实属骩法欺朦。是高象震与饶佺。虽俱系回护。而情罪迥不相同。高象震承审时。受人朦混。不能究出实情。继复固执己见。仍照前详率结。昏愦无能。尚属无心之过。发往军台效力。已足蔽辜。若侥佺授意改串。则因袒护舞弊属员曲为徇纵。以知府大员。敢于有心欺罔。于法实无可贷。著该抚仍将饶佺即行处决。秋谳为明刑大典。朕披览招册。必详慎再三。以协大中至正之治。虽匹夫匹妇。稍有一节涉于疑似者。亦必悉心推究。俾无枉纵。即如饶佺一犯。初疑其与高象震案或相类。虽已予勾。仍令停决以待详核。今既查较得实。则予以缳首。并不为枉。朕于庶务鉴空衡平。从不豫设成见。轻重悉视其人之自取。将此明白晓谕中外知之。并使凡为知府等大员者。知所炯戒　　

○军机大臣等议覆、副都统索诺木策凌等奏称、臣等查看牧厂马匹。核对巴尔品查奏印册。除二十四厂。并无缺额。其余一百六十八厂。共缺马二万九千九百七十一匹。各厂马匹内。间有未烙火印者。臣等传集两翼小总管罗布藏班珠克等询问。据称二十六年以前。原有缺额。近来滋生有限。倒毙过多。年复一年。以致累有数万。至未烙火印马匹。原有钤烙不真。渐至泯灭者。亦有倒毙缺额。陆续买补者。此皆实在数目。断不敢辗转顶换。臣等议将现有马三万六千八百四十八匹。交值年侍卫永平、鼐库纳等、严行查办。该总管罗布藏班珠克等。应请查明治罪。著落分赔。统辖上司巴尔品。及太仆寺堂官。并历年值年侍卫。分别议处等语。除将太仆寺历任堂官。免其交部议处。令其按照一成分赔外。其余均应照依商都达布逊诺尔之例办理。从之　　

○甲午。孝慈高皇后忌辰。遣官祭福陵　　

○谕军机大臣等、熊学鹏奏海盐县民朱四、谋死胞兄朱三。抛尸河内。请即正法一摺。已批三法司核拟矣。该抚改题为奏。虽为事关伦纪起见。但外省此等案件。亦所常有。非逆伦重犯。决不待时者可比。向俱照例题达。何必专摺奏闻。熊学鹏曾任刑部侍郎。似此题覆之案。非未经办理者。何乃视为创见。专函入告耶。若以该省无可陈奏之事。藉此敷衍塞责。更非理矣。著将此传谕知之　　

○乙未。工部议准、河南布政使佛德奏称、河工劝栽小杨。日久无效。宜更定章程。请嗣后河工需用杨桩。责成管河丞倅。会同沿河州县。于所属官地。妥行栽植。每年成活若干。报明上司委员查勘。出结存案。并令造入交代查核。所需种费。在道库银内动支给发。所有本地绅士富户捐栽议叙之例停止。从之　　

○大学士管云贵总督杨应琚奏、臣前因木邦向化。缅匪可以乘机酌办。密遣妥干夷人。潜往缅甸。确探情形。兹据回称。缅甸幅陨辽阔。南通外洋。所辖土司二十余处。人民亦众。建城阿瓦地方。又名三江城。由永昌前往。有水陆三路可通。间有险要之处。木邦、蛮暮、二处。为缅甸门户。又系伊属下最大土司。缅甸自瓮籍牙篡位。伊子孟洛、孟毒、诛求无厌。各土司早已解体。闻天兵平定莽匪。缅人甚为畏惧。又据永昌文武官禀称、探事夷人陆续回禀。木邦因前定九月内归顺内地。恳请发兵。早为临境保护。今已近期。天朝谅已出兵。该酋已将缅匪差来监视之人杀害。恳请天朝大人。迅速发官兵到境等语。臣已一面调拨。豫备镇营官兵三千余名。前赴附近木邦之内地土司遮放地方驻劄。俟伊等前来。即便受降。又查蛮暮地方亦与木邦相埒。距阿瓦城不远。该处为入缅要隘。又居止游。颇称险要。因知木邦已经投顺。亦愿来归。是缅匪之地愈蹙。控制更自无难。臣于九月十二日起身前往永昌。察看情形。如果易于集事。即当乘机妥办。倘木邦归附之后。缅甸亦有向化之机。自知悔罪。将召散擒献。臣自当请旨办理。断不敢草率。上廑宸衷。并将缅甸舆地形势。绘图贴说呈览。得旨、欣悦览之。伫俟佳音。余有旨谕。谕军机大臣等。杨应琚奏、筹办缅甸木匪缘由一摺。称木邦现在倾心归附。而入缅要隘之蛮暮。亦愿来归。伊现赴永昌察看情形。倘木邦等收抚之后。缅甸亦有向化之机。将召散擒献。当请旨办理等语。所办甚好。木邦蛮暮。远在边陲。今皆怀德畏威。输诚内附。该督亲往受降。顺夷情而绥远徼。深为嘉悦。至缅酋距永昌。计二千余里。该督既图其道里。悉其情形。自当胸有成算。今复亲至永昌。相机督办。必能动中窾要。筹出万全。如缅酋此时。因所部蛮众。相率内属。亦知慑我先声。愿效臣服。该督能不动声色。一并招抚归降。固为妥善。若其畏避潜匿。即将召散擒献。则罪人既得。莽匪全局已竣。天朝本无事求多于外夷。亦可收功蒇事。倘或怙恶不悛。果有可乘之会。不致重烦兵力□入。而成戡定之功。以永靖南服。尤为一劳永逸。该督老成历练。遇事素有斟酌。一切事宜。悉听其随时审量。妥协经理可耳。兹因留心筹画缅酋。招徕木匪。不惮勤劳远涉。特赏荷钆包二对。以示优眷。如能顺势集事。招致缅甸。迅奏肤功。另当格外加恩。用昭酬奖。著将此传谕知之　　

○丙申。孝敬宪皇后忌辰。遣官祭泰陵、上诣皇太后行宫问安　　

○谕、伊犁屯田。今年偶被蝗灾。收成歉薄。粮价必昂。彼处驻防兵丁。俱系甫经移驻。尚未服习。生计不无竭蹙。著明瑞等。于伊犁兵丁内。除钱粮口粮一并支领之兵丁不计外。其已裁口粮。惟支领钱粮兵丁等。均著赏给一月钱粮。其纳粮回子等。著照兵丁减半赏给。何等兵丁应赏给。何等兵丁不应赏给之处。著明瑞等查明奏闻　　

○陕甘总督吴达善奏、奉谕甘省拨发库帑三百万两。留备采买粮谷以充积贮。查甘省本年夏秋田禾。虽间有偏被旱雹之处。其余收成俱属丰稔。将来民有余粟。市粜必广。谨于拨到银两。先买粮一百万石。如粮广价平。再请续买。渐补常平定额。倘市值稍昂。即行停止。得旨嘉奖　　

○又奏、奉旨拨解乌什银两。查哈密库贮无多。不敷动拨。若在甘肃道库拨往。恐不能依期到彼。臣本年抵任后。曾拨解辟展奏调岁需。并豫备银共三万两。业于七月间管解出口。于八月间据哈密通判具报转解。计期早已收到。辟展至乌什。比哈密近十二站。较之从哈密解往。更为便捷。臣接准永贵等来咨。已飞咨辟展办事大臣。于解到前项三万两内。拨银二万两。令其就近委员。径解乌什。其内地拨解之银。俟经过辟展时按数截留还项。报闻　　

○是月。两江总督高晋、江苏巡抚明德奏、安东县城垣。岁久倾圯。现在估修。该处系宾海之区。地瘠民贫。本年被灾较重。请趁此歉收之年。以工代赈。即于本年冬间。购办物料。明春即行开工。得旨嘉奖　　
</div>
    <div class="pagination">
<a href="清实录乾隆朝实录_page1030.html">上一页</a><span>...</span><a href="清实录乾隆朝实录_page1026.html">1026</a><a href="清实录乾隆朝实录_page1027.html">1027</a><a href="清实录乾隆朝实录_page1028.html">1028</a><a href="清实录乾隆朝实录_page1029.html">1029</a><a href="清实录乾隆朝实录_page1030.html">1030</a><span class="current-page">1031</span><a href="清实录乾隆朝实录_page1032.html">1032</a><a href="清实录乾隆朝实录_page1033.html">1033</a><a href="清实录乾隆朝实录_page1034.html">1034</a><a href="清实录乾隆朝实录_page1035.html">1035</a><a href="清实录乾隆朝实录_page1036.html">1036</a><span>...</span><a href="清实录乾隆朝实录_page1032.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
