<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 13 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 13 页/共 848 页</h1>
    <div class="content">○遣官祭孝穆皇后暂安园寝。　　

○遣官祭端慧皇太子园寝。　　

○诣皇太后宫问安。　　

○礼部奏准。冬至令节。照乾隆元年二年之例。次日皇太后宫停止行礼。仍进庆贺表文。　　

○以通政使司副使申启贤为顺天府府尹。福建台湾道叶世倬、为江西按察使。　　

○裁贵州兴义府归化厅属土外委、土守备、苗缺。从巡抚明山请也。　　

○辛未。上诣时应宫拈香。　　

○御紫光阁。阅中式武举马步射。　　

○谕军机大臣等、据吴璥等奏、大坝口门。逐渐收窄。河冰漂淌。现仍设法进筑。续得丈尺。兹引河将次全完各情形一摺。仪封大工东西两坝。截至本月十二日止。续进三十八丈。连前已共得一百七十一丈。尚存口门二十五丈。其引河挑工。统计已得十分之九。工届垂成。惟现在金门日渐收窄。水深溜急。又值天气严寒。河冰骤下。吴璥等尤当加倍慎重。督饬在工员弁。时刻留心保护。步步追压坚实。期于月内依限合龙。毋得草率迟玩。其南北两岸堤工。务于开放引河以前。饬令该厅汛员弁。昼夜防守。保护万全。至引河挑工。即照所奏。先令姚祖同驰往严催赶办。勒限完工。俟开放引河前。再令张文浩督同叶观潮。前往各工段。逐一验收。务期宽深如式。一经启放。循流顺轨。永保安澜。将此由四百里谕令知之。　　

○礼部奏准。仁宗睿皇帝。孝淑睿皇后。升祔太庙。恭进玉册玉宝。请旨另造一分。恭送盛京太庙尊藏。又加上孝敬宪皇后。孝圣宪皇后。高宗纯皇帝。孝贤纯皇后。孝仪纯皇后。尊谥册宝。亦应于盛京太庙各恭进一分。其玉册由京重造。玉宝照例在盛京敬谨改镌。所有原奉玉册五分。请派往之王大臣恭请回京。尊藏太庙。　　

○调叶尔羌办事大臣长庆、为哈密帮办大臣。以正黄旗满洲副都统穆通阿、为叶尔羌办事大臣。　　

○以天气严寒。赏观德殿值宿章京侍卫银币。兵丁一月钱粮。　　

○壬申。上诣观德殿几筵前供奠。　　

○御箭亭。阅中式武举技勇。　　

○御乾清宫。引见中式武举。亲定甲乙。赐一甲昌伊苏、李凤和、富成、三人。武进士及第。二甲菩萨保等四人。武进士出身。三甲戴恩等三十人。同武进士出身。　　

○谕内阁、武科规制。于马步射之外。试以开弓舞刀掇石。以验技勇。由来已久。嗣于嘉庆十八年。议令满洲蒙古旗人与汉军汉人一体应试。满洲蒙古旧例。祇试马步射硬弓。遂将舞刀一事。一律停止。今思技勇内既向有舞刀一项。满洲蒙古士子。自应一体练习。亦不迫以时日。著自道光三年为始。凡满洲蒙古汉军汉人之应童试者。俱仍试以舞刀。至五年乡试。六年会试。均已娴熟。一体考试。以复旧规。　　

○又谕、吏部奏、请开馆纂修则例。摺内声明官员缘事处分。有因公因私之别。因公者不必尽属公罪。因私者不必尽属私罪。请于例内各条下添注。凡注明公罪而案情系属营私者。仍照私罪定议。所奏殊未明晰。部颁律令。原示人以信守。公罪私罪。判然攸分。断不容稍有牵混。即如失察疏防。事属因公。徇饰讳匿。迹涉营私。自应各科各罪。岂得以注明公罪之条。仍照私罪定议。复予书吏以高下其手之柄。著吏部堂官督率该司员等。将应修则例。悉心确核。删其烦苛。其所注公罪私罪。务令判若列眉。俾援引时确有遵守。不得互相淆混。仍启弊端。　　

○又谕、本日吏部奏、请暂停考试竹笔字誊录官。既称时值严寒。难以缮写。何以先行定期知照军机处。奏请钦命试题。逮试题业经奏请。该部又复具奏停考。太觉率意。吏部堂官。著交都察院察议。承办之司员。交都察院议处。其竹笔字誊录官。著于明年春融再行考试。　　

○命镶蓝旗蒙古副都统巴哈布、管理火器营官兵。　　

○旌表逼嫁捐躯镶黄旗满洲闲散幅康妻那拉氏。　　

○癸酉。谕军机大臣等、本日英和等奏、据民人庞德恭、密首李昂等邪教惑众。谋为不轨情事。并呈出李昂家所藏枪法书本。此案所控李昂精于数学。从前滑县滋事。李昂与张汉才等常通书信。并李昂自造药箭软甲。一切兵器。俱已完备。又有即墨县人周神童子。能腾云驾雾。本年九月二十日。必有动手作乱者。进城谋官劫库。四五人即能成事各情。其言颇觉怪诞。但事关谋逆重情。不可不查明虚实。著钱臻即督同琦善。遴派精细员弁。密赴泰安县。按照呈内所开村庄住址。确切查访。并查起李昂家有无药箭软甲兵器等件。如其事属实。必当从严究办。不可稍存姑息。致令漏网。若事无影响。亦不可扰累无辜。激成事端。即究明庞德恭因何诬陷情由。照例治罪。原摺。原呈及枪法书一本。俱著发给阅看。将此谕令知之。　　

○以都察院左都御史松筠、为热河都统。热河都统诚安、为都察院左都御史。　　

○命江宁将军本智、来京。调广州将军八十六、为江宁将军。以镶红旗汉军都统孟住、为广州将军。　　

○甲戌。谕内阁、昌陵圣德神功碑。清汉字二统。所需石料。著乌尔恭阿等豫期敬谨采办。一经采得。即将丈尺式样。先行具奏。　　

○以都察院左都御史诚安、为镶红旗汉军都统。工部右侍郎文孚、为都察院左都御史。调刑部左侍郎那清安、为工部右侍郎。理藩院右侍郎那彦宝为刑部左侍郎。以太常寺少卿常英、为理藩院右侍郎。候补四品京堂成书、为太常寺少卿。　　

○调正白旗蒙古副都统色克精额、为正黄旗满洲副都统。以头等侍卫噶布唐阿、为正白旗蒙古副都统。　　

○以故云南户撤长官司赖兴祚子有位、袭职。　　

○以故西藏达格鲁克族百户诺尔布扬批子琼噶、袭职。　　

○添建广东三水县芦包汛大塘墟卡房。拨前山营外委一员、兵二十名、移驻。从总督阮元请也。　　

○乙亥。上诣皇太后宫问安。　　

○谕内阁、每年冬间直隶解到旗租银两。分赏八旗兵丁一月钱粮。现在此项银两。尚未到齐。但念该兵丁等届兹冬令。生计孔殷。著加恩在于部库节年赏賸旗租银两项下。先行动拨。普赏八旗兵丁一月钱粮。俟直隶将本年旗租银两解齐。再行归款。以示朕轸念旗人恩膏叠沛至意。该部即遵谕行。　　

○又谕、陕西绥德州知州罗应庚。昨据朱勋奏伊任内。有被刁民聚众挟制之事。阘茸无能。已降旨勒令休致。兹复据陈若霖查明。罗应庚实曾充当长随。冒籍朦捐。并为伊长子罗兆廷。及出继徐姓之次子徐珍。冒捐职官。实属有玷仕籍。罗应庚、并其子捐纳盐大使罗兆廷、兵马司指挥徐珍、俱著革职。以清流品。　　

○浙江巡抚陈若霖奏、归安县地棍吴名扬、勾结抗粮。纠众拒捕。饬令藩司伊什札木素、会同署中军参将吴世火□冈、酌带弁兵。前赴该处。解散胁从。严拏首从抗拒各犯。得旨、为首者必应从重惩办。以戢刁风。亦不可拖累平民。好为之。　　

○以刑部尚书和瑛、署镶红旗汉军都统。　　

○调正蓝旗汉军副都统福永、为正白旗蒙古副都统。正白旗蒙古副都统噶布唐阿、为正蓝旗汉军副都统。　　

○赏上书房行走翰林院侍讲学士秦承业、银三百两。　　

○户部议准云南巡抚史致光疏报、陆凉、永善、大姚、三州县开垦民田七十六亩有奇。照例升科。从之。　　

○丙子。上诣大高殿行礼。　　

○谕内阁、孙玉庭奏、查讯运司被参各款、并长随茅二被控朦捐一摺。两淮运司刘澐、以三品大员。不自引嫌。于服官省分。合夥开店。虽讯无营私得赃别情。其卑庸已可概见。著即勒令休致回籍。茅二以优伶充当长随。辄将其子茅馥堂、捏为故弟所生。朦捐职衔。加级请封。致伊父茅振功。以轿夫贱役。滥叨名器。茅二著照所拟、发附近充军。不准援免。茅振功、茅馥堂、所捐职衔。俱著斥革。茅振功杖罪准其援免。仍追夺诰敕。茅馥堂免其治罪。余照所拟完结。至该督另片所奏、将刘澐典本八万两入官充公一节。亦著照所请。按数追齐。提贮江宁藩库作为省城书院普济堂经费。及修补街途桥道之用。免其报拨。该部知道。　　

○两江总督孙玉庭奏、安徽徐飞陇命案内抗官各要犯。均经悔罪投首。现撤兵归伍。得旨、秉公悉心拟结。　　

○以故辅国公丹津札布子蕴端、袭爵。　　

○旌表守正被戕河南商邱县民刘顺妹阎刘氏。　　

○丁丑。谕内阁、侍讲学士顾莼奏、松筠宜仍置左右一摺。狂谬怪诞已极。朕擢松筠于降谪之余。先用为左都御史。又任以热河都统。量能授职。自有权衡。何分内外。乃顾莼以为擢任左都御史之日。群臣庆于朝。万民忭于野。松筠何足以致之。若简放热河都统。乃使之为国宣力。顾莼以为虽予重大之任。若有疏远之心。则尤为信口乱言矣。甚至称或疑其意气之戆。致拂圣聪。或疑其攻击之严。致遭众忌。无论朕虚怀纳谏。从不以直言为忤。且松筠月余以来。亦实无犯颜极谏之事。其于内外臣工。更无私毁私誉。若以此致疑岂举朝满汉大臣。除松筠而外。均为谗谄容悦之人乎。摺内又称。现虽大开言路。然各部交议者多被斥驳。外省饬查者曲致弥缝。欲使朕疑言者之多诬。冀言者之少息。如此谤讪。尤出情理之外。朕于臣工陈奏事件。是者立见施行。非者存而不论。其介乎可否之间者。往往交议以定从违。若如顾莼之言。凡交议者一概不许驳正。是朝廷政事。不论是非曲直。一皆决于言官。必将大开门户党援之习。紊乱朝纲。国是尚可问乎。用人行政。及朝廷之大柄。顾莼以小臣妄言干预。似此浇风。断不可长。著交部严加议处。以示惩儆。　　

○又谕、秦承业奏、为伊高祖。母陈请旌表一摺。秦承业高祖母方氏。当明末寇掠。全家奔避。方氏年二十有二。自缝衣履。投渊捐躯。洵属贞烈可嘉。著加恩准予旌表以阐幽光。该部知道。　　

○谕军机大臣等、据阮元等奏、粤东滨海地方。本年九月间猝被飓风大雨。雷州府属之遂溪县、被灾较重。雷州府属之海康、徐闻、高州府属之电白、茂名、吴川、琼州府属之琼山、陵水各县。被灾较轻。委员酌带司库银两。会同该府县等分投查勘。妥为安抚。遂溪县淋湿仓谷。分别晒晾出粜。城垣衙署营汛等项。各有倒坏坍损。勘验汇办等语。粤东猝被飓风大雨。虽据该督等查明勘不成灾。其田禾被淹。收成亦无妨碍。惟高雷二府。僻处海滨。琼州孤悬海外。该督等现经派员。将吹倒民房。及沉溺商渔船只。伤毙大小人口。确实查勘。务妥为抚恤。不可稍有讳饰。致令灾黎失所。其淋湿仓谷。及损坏城垣等项。查明照例办理。将此谕令知之。　　

○江苏巡抚陈桂生奏、泰兴县地土情形。今昔不同。折纳漕粮。于民不便。应照旧改徵本色以顺舆情。从之。　　

○戊寅。上诣观德殿几筵前行月祭礼。　　

○诣寿康宫前殿行礼。后殿问皇太后安。　　

○谕内阁、英和等奏、议覆正途行走人员、请给正俸一摺。翰林进士出身之内阁中书。与翰詹大考改用部属。及教习进士以主事用。汉荫生额外行走者。向例未补缺以前。均不食俸。该员等俱系正途出身。在署行走。一体趋事奉公。独未得仰沾禄糈。办理殊不画一。著加恩准给予正俸。以示体恤。　　

○谕军机大臣等、钱臻奏、遵旨明白回奏一摺。东省曹州、沂州、两府属。亟须整顿。钱臻此次所调之州县十二缺。前曾准其无论合例与否。拣员调补。其朝城、莒州、二缺。部选之杭喻义。及部议之纵家鸾。该抚既称接准部文在后。奏请调署在先。委系为缺择人。并非以人就缺。应无庸置议。该抚惟当督率该员等。实力整顿。俾地方日有起色。嗣后遇有升调等事。尤须细心详查。方可入奏。勿使再招物议也。将此谕令知之。　　

</div>
    <div class="pagination">
<a href="清实录道光朝实录_page12.html">上一页</a><span>...</span><a href="清实录道光朝实录_page8.html">8</a><a href="清实录道光朝实录_page9.html">9</a><a href="清实录道光朝实录_page10.html">10</a><a href="清实录道光朝实录_page11.html">11</a><a href="清实录道光朝实录_page12.html">12</a><span class="current-page">13</span><a href="清实录道光朝实录_page14.html">14</a><a href="清实录道光朝实录_page15.html">15</a><a href="清实录道光朝实录_page16.html">16</a><a href="清实录道光朝实录_page17.html">17</a><a href="清实录道光朝实录_page18.html">18</a><span>...</span><a href="清实录道光朝实录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
