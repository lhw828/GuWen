<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1287 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1287 页/共 1860 页</h1>
    <div class="content">
○壬申。上回銮。奉皇太后居畅春园、问皇太后安　　

○诣安佑宫行礼　　

○幸圆明园　　

○谕军机大臣等、姚立德、徐绩、奏称。贼营之内。尤当潜为解散。徐绩因临清回民甚多。现差回教把总王万清、外委王得官、觅人扮作卖柴卖菜。潜入贼营。密为解散众心。并令王万清等、纠合洪家庄回众。熟悉旧城路径者数百人。俟打仗时。直入巢穴。擒其巨魁。许以重赏。已密令往办等语。所见亦可。但此法用之于初起之时。尚属权宜之一法。今贼匪敢于劫县杀官。扰害良民。且敢显与大军抗拒。实堪切齿。今派满洲劲旅前往。自可即就歼擒。以申国法况闻山东沿河一带、回子凶恶者多。尤当趁此多杀数人。示之炯戒。若贼党内本有回人。转令其因以邀功受赏。何以使之儆惧设或数年后。又有效尤者出。更复成何事体。徐绩所筹。仍系外省大事化小事之恶习。不过迁就了事非此时所办正道。若已办就。即无可如何。但不可因此将贼党开脱不加重罪。如办无端绪。即著徐绩、将所差之把总外委彻回。不必复行催促。并传谕舒赫德、妥为经理。务当奋扬我武。扫尽贼氛。不可稍存姑息。同日周元理奏、据中军副将玛尔清阿禀称、十九日四更。在油坊带兵起程。差人往王家浅一带、察探贼信。行至塔湾西南。距临清三里遇贼匪百余。从刘家庄放火抢劫而回。经把总李鼎等、杀其青布缠头之贼一名王三、又兵丁王春等、砍死不知姓名贼匪一名。割献首级。并夺其所劫衣物首饰诸项等语。此事亦好。惜所杀太少。又玛尔清阿所带之兵几何。著周元理查明奏闻。即此可见贼势日渐衰弱。自可迅速剿除。盼信甚切。将此由六百里加紧发往。并谕周元理知之。仍各将剿贼得胜情形。加紧驰奏　　

○又谕曰、姚立德、徐绩覆奏、惟一格图肯退回东昌情形一事。惟一格图肯系领队大员。打仗时自当董励士卒。倍加鼓勇。即或偶遇群贼冲散。亦应约束众兵。勿令轻动。若云彼时新城不便开门放进。惟一、格图肯、尤当奋不顾身。与贼力战。设因众寡不敌。竟致临阵捐躯。国家自有优恤之典。不惟荣加身后。并且录及子孙。惟一等、岂不知死于阵与死于法。恩罪之相去较然乎。且彼时若非惟一、格图肯立脚不定。兵众等何至四散纷逃。此更无可置辩。著舒赫德、于临办时。将此旨宣谕伊二人。且俾众共知之　　

○癸酉。上诣畅春园。问皇太后安　　

○谕、马步箭乃满洲旧业。向以此为要务。无不留心学习。今国家昇平日久。率多求安。将紧要技艺。全行废弃不习。因循懦弱。竟与汉人无异。朕痛恨之。满洲臣仆。俱世受国家豢养之恩。理宜自励成材。期与国家效力。乃不知自爱。竟成废物。甚属不堪。如朕已逾六旬。仍每岁行围木兰。特欲令满洲臣仆。服习劳苦。熟谙技艺之意。若不如此。则满洲各大臣侍卫官员兵丁等。必致俱不能骑射矣。国家于满洲臣仆。鼓励教导之法。至详且备。即如设立前锋护军等各营。特派大臣官员训练。又每旗设立十五善射十五缺。每遇缺出拣选时。不论王公文武大臣、侍卫官员、拜唐阿兵丁、闲散宗室、概行挑取带领引见。复按其班次。将王公文武大臣官员。概列于前。因伊等熟练步箭。每于伊等内挑取者居多。拜唐阿兵丁排列于后。挑取者甚少。但王公大臣官员。挑选十五善射。或图美名。或为戴翎。伊等于未得之先。尚以步箭为事。及既挑之后。即弃而不习。反不若将拜唐阿兵丁等、多挑几人。伊等尚知各务升途。不时习练。嗣后所有十五善射之缺。惟将拜唐阿兵丁、及各该旗闲散宗室。拣选带领引见。挑取之后。仍令在原差上行走。务令加意练习。如果娴熟。准该管大臣保举。于应升处列名。即以蓝翎侍卫升用。倘不留心练习。以致生疎者。即行参革。至王公大臣侍卫官员内。步箭果有娴熟者。挑取十五善射时。不必占拜唐阿兵丁、闲散宗室等缺。即于上三旗内。每旗另添设十五缺。将下五旗王公大臣侍卫官员。一并归入拣选。带领引见挑取。如此办理。则王公大臣官员内步箭好者。既不致废弃。而兵丁升路。亦不致壅滞矣。著交该管大臣。将现在十五善射、作何分别挑取。及新定之缺。作何拣选带领引见之处。详加核定请旨。永远为例　　

○谕军机大臣等、前日阿桂奏、官兵攻逊克尔宗情形。祇须晴霁数日。便可得手。番地冬令。雨雪较少。现在将次交冬。可冀天气多晴。克期集事亟望捷音设或贼人势处穷蹙。死守愈力。急切未能攻克。又不宜为守株之计。因思日尔巴当噶、为必须攻取之地。前据阿桂奏、可由凯立叶下压。何不令丰昇额、带兵数千。驰赴凯立叶。与伍岱合力攻压日尔巴当噶。若经攻得。则逊克尔宗。可以两面夹击。贼必不能久聚。似亦出奇制胜之一策。阿桂等以为何如此旨到后、如逊克尔宗已经攻得。自属甚善。倘尚需时日。此法是否可行。著阿桂等、即悉心妥酌。办理具奏　　

○直隶总督周元理奏、本月二十二日、据副将玛尔清阿报称、督镇二标官兵。在临清西岸屯劄。二十一日未刻。有贼三千余人。各执腰刀锄棍。来至营盘扰劫。我兵用枪炮轰打。贼即分散。内有骑马贼目。手执红旗招动。贼众复合。我兵连用枪炮攻击贼众伤毙无数。现令天津镇永昌、前往策应。一面飞札舒赫德、即速统兵。协力剿杀。并可乘胜多派将兵。捣其旧城巢穴。使之不能兼顾。谕军机大臣等、周元理奏、官兵在临清西岸。歼击贼众之事。所有在事出力之官弁。甚属可嘉。自当查明优赏。其奋勇董率之副将玛尔清阿等、均著存记册档。俟事竣、交部议叙。至桥西之兵。原防贼匪过河窜逸。是以前谕、令其度势相机。将桥拆断。今贼众既已渡河。则所争又不在桥。此时惟当力堵河岸。勿令他窜。再周元理所报三千余贼。未必果有如许之多。或系闻八旗劲旅前往。声势甚盛。不敢接锋。为此悉众而来。作铤而走险之计。以冀喙脱偷生。若果如此、则此时旧城内贼众必少。或贼头舍命先行突出。仍留余贼在旧城接应。或其逆党均来扰劫营盘。止留眷属辎重在彼。均无难侦访而得。舒赫德到临清时即探明贼中实在情形。若贼已全行过桥。即统满洲兵。迅往追剿。仍派妥干将领。带兵往旧城。搜其巢穴。擒其眷口。将贼党尽行歼戮。若旧城尚有为首贼众。则往剿之兵。又当稍多。著舒赫德、斟酌妥办。总期迅速就擒。勿使一人漏网　　

○甲戌。谕、据周元理昨奏、直隶官兵。在临清河西堵剿贼匪。贼众三千余猝至。扰劫我兵营盘。用枪炮轰击。虽毙贼甚多。然尚在相持未散。兹复据奏、接仗时、有骑马贼目。腰插红旗。手执白蜡杆枪。直奔我营。经游击武灵阿、射中左肩。贼拔箭复冲。经兵丁穆维、放枪打中右腿坠马。穆维即割首级其马鬃系有红绸。上写杨垒。询之所捉活口云、系贼总兵伪号。又打死骑骡执剑一贼。骑马执红旗一贼。将至酉刻。贼尚坚力抵拒。玛尔清阿、直前冲击贼众始行退走。玛尔清阿、又率兵砍杀十余贼其众始奔回贼巢。不敢复出等语。此次堵杀贼匪。使其不能西逸。将领弁兵。俱奋勇出力。甚为可嘉。玛尔清阿、著遇有总兵缺出。题奏升用。武灵阿、著交部遇有参将缺出。即行升补。兵丁穆维、著交该督、遇有千总缺出。即行拔补。其在事出力兵丁。著周元理查明。酌量奖赏。以示鼓励。该督周元理、调度督率有方。并著交部议叙　　

○又谕曰、周元理奏、据中军副将玛尔清阿差员禀称、二十三日五鼓后。玛尔清阿率领弁兵。直趋桥船处所。桥东及船上。约有贼数百人堵御。用空炮向我兵轰打。官兵随用大炮轰贼。击毙多人。又连用枪炮轰击。贼众退回。我兵搬取秫秸。焚毁其桥。时兵丁穆维、同兵四五人。乘间抢过浮桥东岸。夺取贼炮二座。抢回西岸。桥船尽行烧毁等语。穆维用枪击毙贼目。已加恩准以千总即补。今复抢炮焚桥。奋勇超众。甚属可嘉。穆维。著赏给奋勇巴图鲁号。照例赏给银一百两。仍著赏戴蓝翎。以示奖励。其随往之兵丁四五人。并著周元理查明。遇有把总缺出。即行拔补　　

○谕军机大臣等、此次直隶官兵。奋勇出力。甚属可嘉。可见绿营兵、非尽无用。惟在带兵将领。董率有方。未尝不可得力。已有旨加恩擢叙奖赏。看来贼匪悉众突桥而过。必因闻八旗劲旅。声势甚盛。自揣力不能支。思豫为窜逸。料河西绿营兵未必精锐。希图由彼冲过。可往他处抢劫。今遇玛尔清阿等奋勇。痛歼贼众。并殪其贼目三人。余皆亡魂丧胆。奔回临清旧巢。其势亦复穷蹙。其技更无可施。今舒赫德等、合兵分路夹攻。贼自不能走脱。舒赫德、务将所有真贼。尽数歼擒。毋使一人漏网。并当从重办理。勿稍姑息。至万朝兴、玛尔清阿、所统直隶兵一千二百名。虽在河西堵截桥路。原系派令从临清西北会剿。今贼既奔回旧城。其桥已属无用。直隶官兵。均当过桥。听舒赫德、调度。所有河上船桥。自应立时拆尽。以断贼人去路。其空存粮船。均应移泊远处。并令嘉谟派弁兵看守。以防贼人偷渡。杨景素、现到临清。即应在河之东岸屯驻。周元理亦应带兵至西岸。与杨景素隔河相望。为掎角之势。又阅徐绩所讯获贼刘存礼、赵添富、供词。有贼中大头目王姓、孟姓、归姓、诸人。俱当迅速查明。擒拏家属。重究。又穆维所杀贼目。有杨垒字样。系贼人伪总兵之称。是贼人必有僭称伪号。及种种不轨情事。均著逐一严讯明确。据实具奏　　

○又谕、刑部查审监生钱慕福、陶振声、余益、控告元吉号沈旭初等、欠伊上库银两一案。尚未审结。询之该部。据称此案中城御史。仅将店夥杨宏名送部。讯供开银号之沈旭初、沈浩、系浙江仁和人。商夥王治功、系顺天府人。俱闻差查拏。逃避无踪。随行文各犯原籍查缉等语。该犯等开设银号。胆敢诓骗上库银两、至七千之多。情殊可恶。岂容潜逃漏网。虽经刑部行文查捕。恐该省视为通缉具文。仍不能克期就获。除饬顺天府、就近查拏王治功外。著传谕三宝、即严饬该地方官。密速访查沈旭初、沈浩、踪迹。勒缉务获。解送刑部收审。勿致奸徒闻风远扬。并不得任该有司虚词卸责　　

○以广东雷琼道陈用敷、为广东按察使　　

○乙亥。谕曰、达椿、吴绶诏、王大鹤、彭冠、姚颐、俱著在阿哥书房行走　　

○又谕、据杨景素奏称、本月二十三日。忠顺营都司张世富、派拨马兵枪手。并带领回兵白虎、晓谕回民洪印、洪全等、二百余人。于临清三岔河口。堵截贼匪。杀死贼二百余人。淹毙三四百人。烧毁大船三只。船内烧死约百人。拏获活口二十七人等语。都司张世富、带领回兵白虎、晓谕回民洪印、洪全等。奋勇剿击。烧毁贼船。杀贼多人。甚属可嘉。张世富、著于事平后交部议叙。回兵白虎、著交该督周元理、以把总拔补其在事出力之弁兵、及回民洪印洪全等。并著杨景素就近查明。酌量奖赏以示鼓励　　

○又谕、川省自征剿金川、用兵以来。一切供顿。俱系动拨帑金。至运送军粮。需用夫役口粮亦俱给以安家口粮等项。而跋涉负戴究不免稍资民力。该处群黎。咸知踊跃奉公。深可嘉尚。是以叠次加恩。将乾隆四十年以前。该省应徵钱粮。分别缓带今大功指日告成。官军正当乘胜罙入之际。粮运军储。加紧趱运所需夫役倍多。朕心深为轸念。所有川省节年已经缓徵钱粮。此时虽暂缓催科。将来仍须如数完纳。民力不无拮据。允宜更沛渥恩。用昭优恤。著该督等、即将川省办差出夫各属。乾隆三十九年以前、已缓钱粮内。仍分别差务繁简多寡。或应全行蠲免或量予蠲免一半。及减酌十分之几。速行妥议覆奏。候朕降旨加恩。俾闾阎勤于趋事。生计益得宽舒。其番民有认纳夷赋银米贡马者。均著一体查明办理。以副朕加惠劳民。有加无已至意。其四十年分缓徵钱粮。统俟大功奏捷时。候朕另降恩旨。该部遵谕速行　　

○又谕、寿张县候选吏目杜安邦、因回籍起文赴选正遇贼匪滋扰。被贼砍伤捆缚。乘间脱出。赴京首告贼匪情形。情尚可悯。著加恩以吏目即用　　

○谕军机大臣等、今日复询据杜安邦称、逆贼沿途抢劫村庄。掳掠妇女。及用牛车围绕。贼人居住其中等情节。与该抚等节次奏到之摺。大略相同。又称、贼在杏园庄、与官兵打仗时。贼首仍系王伦。其所言面貌亦与徐绩访闻无异。至徐绩昨奏贼首朱兆龙之语。杜安邦在贼营时。未闻此说。是必系王伦自揣罪大恶极。为神人所共愤。故尔嫁祸他人托言明季之后。藉名煽诱愚民。舒赫德等、须严切查讯。勿使遁饰。又称、贼上村内平房拒敌时。并有女贼数人在彼。红绸缠腰。有一年老者。在前执刀喊叫。又有一和尚。手执红旗骑马来往。随意指挥。众皆称为梵元帅此外又有称孟元帅者等语。此辈俱系何人。自系贼党中之尤黠恶者。捕获贼犯时。必当严讯速办。务须彻底根究。勿容漏网至牛车所载妇女。据云系掳掠者多。舒赫德等、应将此等妇女查系逆犯眷属。即行分别从重办理。其实系被掳者。交地方官查其居址。释放还家　　

○丙子。上诣畅春园、问皇太后安　　

○诣太高殿、寿皇殿、行礼　　

○还宫　　

○大学士舒赫德等奏、臣等于二十二日。接周元理札。知贼匪侵扰河西直境营盘。即令侍卫音济图、带兵二百名接应。臣等随后统兵遄行。复派青州满兵三百名。山东绿营兵七百名。令副都统伍什布、侍卫伊琳、带领先行。二十三日辰刻。抵临清。贼匪早于旧城外。聚集五六百人迎拒适臣阿思哈、徐绩、带兵赶到。一齐掩击。杀贼数十名。余窜入城内。伊琳伍什布、带兵冲入。遇贼歼戮。焚烧房屋。将贼匪赶往西北城隅。臣舒赫德、恐音济图所带兵二百名。尚不敷用。又派侍卫巴图保、带京兵一百名。侍卫春宁带善射手三十名。前往协剿。贼匪多被箭伤奔入村内躲避。是时臣舒赫德、拉旺多尔济、早带兵赴旧城。与阿思哈徐绩会合。官兵同时拥进城内。四处搜捕。计此一日内。歼毙贼匪数百人。拏获活口百余人。其活口讯系贼党者。即行正法。余俟分别办理。至侍卫音济图巴图保、二十四日始回营盘伊等于二十三日。接仗三次。杀贼五六百人。夜间带善射手追击五六十里。射殪百数十人又生擒百余人。此时各处村民。纷纷擒贼呈献。臣等即面加奖赏。再臣等未到之先。贼匪畏官兵声势。豫行逃窜者。约一二千人至贼首王伦、并余匪千数。经臣等将擒获之逆党严讯。据云俱在旧城藏匿。臣等于二十四日。复令伊琳等、带兵入城擒剿寻拏正犯拉旺多尔济、前往四处村庄。搜杀奔逃贼众不使稍留遗孽再查堂邑所获男妇人犯。共七十四名。已据国泰审明。应正法者二十六名应释放者、四十八名。其续获犯周曰德等十四人。臣姚立德等会讯。应正法者四人。余被胁随行。应释放者十人。亦经分别办理。谕军机大臣等、贼首贼党、及其家口等。即据现获贼众供称、俱在旧城内藏匿。自必无从外轶。不难竭力搜捕。所有逆首王伦、并济恶之梵和尚、堂邑村民王经隆、及贼中所称元帅孟姓、尤为巨贼。必须立擒就获。其姚立德奏到各供内、有名要犯。亦当尽数成擒。舒赫德即择其中罪恶最重之犯。如王伦、梵和尚、王经隆等数人。严行槛械。派乾清门侍卫。管押解京。严行碎磔。以申国法而快人心。其余即于彼处正法示众。又姚立德等奏、审办拏获各犯。讯明被胁随行。应释放者十人。周元理亦奏、将拏获之周振乐等三名。审系乡愚被胁。业经宣谕释放。所办俱未允协。百姓或庸懦无能。为贼人驱迫而行。原不能尽责以大义。如系一时畏死。过后即赴地方官投首。或遇见大军。即释仗跪求者。自当在胁从罔治之列。若既随贼抗拒官兵。敢于接仗。即与贼无异。及贼败被获。诳称逼胁。岂可复为轻宥此等甘心从贼。并非善良。其中岂无与王伦相类者。若复容幸免。将来藉端啸聚。恐其势更盛。并不能如此时之易办。是纵贼复以养贼。实为非计。何如就现在兵力。办理肃清。俾嗣后凛然不敢复犯乎。总之临阵被获之犯。断不可稍为姑息。必当尽行骈诛。即系徒手随行。并无抗拒实迹者。亦当分别发往伊犁烟瘴。不宜复留内地。或绿营兵卒无用。不能于阵上拏获真贼。妄以避贼奔逃平民。诬拏指贼。一经讯明又当治以诬陷之罪。不宜稍有模棱。尤不可轻为开脱。图积阴功也。周元理所释之周振乐、周振德、陈玥、三犯。著再拘回确审。并著交舒赫德、妥协办理。至村民纷纷有擒贼呈献者。此等实系良民。自应予以奖赏。良善则赏之。奸宄则除之。惟视其人之自取。朕实无所容心。舒赫德等、均当深体朕意。至临清新城衙署仓库。所在守卫。理所宜然。其旧城独非临清之城乎。何以不为保御。守新城固属有功。其不守旧城。岂能无过。即云功过相抵。亦必据实声明。候朕核其轻重。量予从宽。断不可颟顸了事。再旧城颇为富庶。何以无文武员弁驻守。并著舒赫德查明具奏。其旧城内居民铺户。当贼至时。或力为抵拒。或潜行避逃方为正理。何至与贼相混而处。此等亦当查明。分别妥办。示以惩儆。又昨据杜安邦称、寿张城内被贼扰害时。死者甚多。并有不肯从贼自尽者。果尔甚可矜悯。应查明量行予恤。其堂邑从教迎贼之男妇百余。则必当查确。均行正法。勿稍宽宥。至白莲教传诱之处。尤须逐一清查。照例妥办。勿使复贻后患　　

○又谕、昨据高晋奏、自老坝口起程。驰赴徐属防剿。已有旨传谕该督。应至丰沛一带交界处所。督兵调度。今据舒赫德等奏到。九月二十三四、等日。于临清旧城。合兵围剿追杀。歼戮贼匪千余。惟首逆尚潜匿旧城内。现在搜捕。谅此釜底游魂。不难立就擒获。即其余贼党。亦未必复能外轶。更不虑远窜南行。高晋此时、祗须饬令与东境连界之地方文武各官。严密堵截。以防逸贼潜踪。该督即仍回老坝口。会同吴嗣爵等。趁此天气晴和。上紧堵筑。俾及早合龙。以慰廑念。至临清一带。经逆贼扰害居民。正当妥为绥辑。舒赫德、于剿平贼匪后。即悉心料理善后事宜。毋庸前往南河。　　

○又谕、临清贼氛已靖。河道即可肃清。所有未过临清之粮船。应及早催促南下。著传谕嘉谟、即速催令过闸。遄行回次。毋误今冬明春兑漕开帮期限。并饬沿途文武官弁。上紧催趱。勿使羁缓　　

○工部议覆、湖北布政使吴虎炳奏称、定例、道府以下等官。借项修理衙署。数在一千两以上者。限六个月修竣。一千两以下者。限五个月。二百两以下者。限三个月。延缓者、查明参处。查湖北借项修署。尚未扣完者、共有三万七千余两。其中亦有逾限经年未报。工竣尚未起扣者。请嗣后凡有借项修署。已逾定限。失报完工者。即行按数坐扣。仍将迟延职名开参。应如所请办理。仍行文各督抚等、遵照一例查办。从之　　

○广东巡抚德保疏报、乾隆三十八年分、开垦广、潮、肇、雷、嘉、五府州属。额外荒地共九十二顷九十二亩有奇　　

○丁丑。孝慈高皇后忌辰。遣官祭福陵　　

○谕军机大臣等、前据姚立德、将查勘潘家屯引黄助河情形。绘图贴说具奏。因思微湖水不敷用。近处无可挹注。势不得不别为筹议。潘家屯形势。既可借资引助。亦属权宜之法。但开挖引河。关系重大。惟时高晋、正在老坝口筑堵漫工。恐不能前往相度。是以令何煟、会同姚立德、往勘办理。嗣因寿张贼匪一案。姚立德现驻东昌帮办。何煟亦令督兵在境防截。难以兼顾。暂缓勘办。兹据舒赫德等奏报、歼戮贼匪甚多。而贼首尚未就擒。姚立德在东昌防驻。不能前往。何煟在豫东交界截防。均难亲往今年秋雨较少。现在又届水涸之时。若潘家屯引河。果可开通。挹注微湖。自当及此时赶办。若再迟、即值冱寒。恐挑挖费力。高晋素娴河务。且曾官山东地方。于微湖水势情形。皆所深悉。此时现在徐州。往勘甚便。著传谕高晋即速驰赴潘家屯、勘度水势情形。如果引河可开。一面奏闻。一面迅速开工。并通知姚立德、派委大员收管。期于明春漕运有禆。高晋以大学士兼管总督必能体朕公溥之怀。自不肯稍存畛域也。将此由六百里传谕高晋、迅速妥办。仍将查勘办理各情形。先行覆奏。并谕姚立德知之　　

○又谕、据三法司核覆刘炳若、用刀砍伤伊父刘宗房、问拟斩决一案。内叙萨载疏称、刘宗房因刘炳若酒醉不逊。取轿搭殴击。刘炳若用刀格架。致伤刘宗房左眉。又称、刘炳若醉后奔跑。气急心迷。用刀乱砍。致伤刘宗房唇吻颔颏胳肘手指等语。所叙事由。实属错谬。外省庸陋幕友书吏。于叙述命案往往曲为宽解之词。已属可鄙。而于此等蔑伦重犯。尤为不可。刘炳若、敢于手砍其父。情同枭獍。乃该抚犹以格架心迷之语。为逆子婉转声叙。殊不可解。前裴宗锡奏宿州林有仁蔑伦一案。叙事语多背理。未免存沽名旧习。曾降旨严行饬谕。萨载平日尚非好名之人。何亦纰谬若是。著传旨申饬　　

○大学士舒赫德等奏、连日攻剿贼党。数已逾千。而逆首王伦、及有名头目等。尚未就擒。因于获犯中严讯。据供王伦住城中汪姓大宅。臣等令侍卫伊琳等、带兵赴该处擒拏。贼人踞屋死守。官兵即放火焚烧。并无一人窜出。而王伦是否在内。尚不能知。又将续获各犯细讯。则又称王伦住一大当铺内。因复添兵赴该处烧屋擒拏。见有众匪环护一贼。用枪击毙。视衣履与众不同。因令现获众匪识认。佥云、系王伦之弟。又官兵在城搜剿时。有一贼从屋顶跳下。用刀扎人。随经官兵枪毙。亦令夥犯识认。系杨谷县人杨五、贼中称为朴刀元帅。即行碎磔示众。又有披发骑马。手舞双刀之妇人。向官兵直扑。即经枪毙。令众匪识认。云系无生圣母。为王伦倚仗之人。颇有邪术。臣等令将此妇、同王伦之弟。一并锉尸。此时贼众。经官兵剿洗之外。所存有限。惟踞守坚壁中。死命困伏。大半俱系有名头目。与贼首王伦。共为苟延残喘之计。今王伦之弟。既于该处击毙。该匪自亦在内。臣等仍督令官兵。并力焚攻其现获活口人犯。俟讯明后。分别办理谕军机大臣等、王伦罪大恶极。必当明正刑诛。以彰国法。若毙于枪箭之下。或焚死或自戕。得免鱼鳞碎磔。尚觉其幸逃重罪。不足以大快人心。然亦必确有证据。毫无疑窦。否则未便轻为此言。因思舒赫德等昨奏。贼人于官兵未到之前。豫逃者约一二千人。安知王伦不溷入其内。故留贼党在旧城抗拒官兵。诡为贼首未动之状。而潜已同众窜逃。亦事理所或有。该处现获贼犯内。必有贼党中切要之人。及其有名贼目。自应严刑根究逆首实在踪迹。务即成擒。解京伏法。岂可稍涉颟顸。若办理稍不切实。万一该犯未死。窜入他处。数年后又复纠众滋扰。则办理必较此时更难。益复不成事体。此事所关甚大。从前班滚一案。庆复、李质粹、成例具在。此乃舒赫德经手所办之事。知之最悉。岂容或忘乎。至枪毙王伦之弟既有认识者。应详讯其实系何名。其弟兄尚存几人。又所毙舞刀女贼。系王伦何人。因何同在教内。众逆既称为无生圣母。又言其颇有邪术。亦应讯问识认之人。究竟系何邪术。党中类此者。尚有何人又所殪杨五一犯。贼既称为朴刀元帅。自系稍有技力。如此类者。共有几人。亦须严究明确。拏获重处。勿使一人漏网。又与王伦同恶相济之梵和尚、王经隆、及孟姓贼目。俱称元帅。且在首逆左右不离者。尤为要贼。何以官兵围住汪姓大宅。及当铺剿杀时。并不见此数贼露面。是否在内潜匿未出。或混入一二千人中。豫行遁逃俱不可不详晰确查妥办。至所称王伦之弟。既在大当铺击毙该匪自亦在内等语究系揣度之词不足为据必须严讯活口取有确供。庶可凭以缉捕。然亦须察其情伪。慎重办之。不可为黠贼狡供所惑也。至从旧城豫逃之一二千贼。须有著落昨拉旺多尔济。带兵往村庄搜拏逸贼。是否即系此项曾经拏获几人。何以昨甫出外搜贼今即回至营内联衔。如此匆匆往返。恐未得有实济。再拉旺多尔济前往捕贼何以阿思哈不与同行。拉旺多尔济、骑射娴习杀贼勇往固属所长但其年纪尚轻。事未阅历。遇有筹度贼情之处自不及阿思哈之练达。朕派阿思哈、与拉旺多尔济同往。原因其久任封疆见事较有主见可以助拉旺多尔济所不及。况现在山东剿捕贼匪之事。固专责之舒赫德。其次即阿思哈。岂可于追拏贼众要务。不同拉旺多尔济前往。究竟拉旺多尔济搜捕之贼。曾获若干。其一二千人。尚余若干。均不可不核其实在数目。舒赫德即查确奏覆。并令阿思哈明白回奏。若此豫逃之一二千人。即春宁、音济图等在塔湾所截之贼。则据称三次剿杀。共贼五六百人。又率善射手追击五六十里。射杀百余人。通计不过六七百。尚有一千三百余贼。归于何处。现据杨景素奏、官兵在西岸堵截。见有浮水西逸之贼。或用枪打箭射钩搭生擒。所获甚众等语。似即在此一千三百数内。但就获几何。谅亦不过十分之一。其余又皆何往。断不可不按数核明。勿使一名落空。亦勿使一名得脱。并当计其去路。各处分堵。近而直隶河南。远而江南所有与山东接壤之处。均当一体防截。勿使窜逸。高晋、周元理、何煟、各宜实力妥办。毋得稍有懈忽至杨景素处所拏浮水之贼。据奏已解周元理审究。此等匪犯、浮水逃命。其为贼党无疑。必无良民肯随贼溷窜之理。周元理应审明从重究治。不可稍存姑息。至当铺为贼人居住。且铺内什物。俱为贼分给众人。而汪姓大宅。并令贼踞为巢穴。均不可不分晰查办。当铺财物。若系铺内商夥供贼用度。并让铺屋与贼居住。即属贼党。均不可不置之于死。其大宅汪姓。自即前日杜安邦所供汪乡绅者。其人为谁。是否出仕在外。抑安住在家。或其先世有仕宦者。相沿称之。舒赫德等即速查明具奏。若当铺大宅。俱被贼抢占。将在铺住屋之人戕害。或行羁禁自当分别矜免。若贼将铺店之人驱出。而其人从贼隐忍。不能赴官禀首者。虽无重罪。亦当予以惩治。其余居民店户。均当一律查明。分别办理。舒赫德、为朕信任大臣。因令专办此事。当以朕心为心。慎之又慎不可稍自贻误。即拏贼事毕。亦应查办贼所经行之城邑村庄。分别抚绥惩创之事。并清查邪教来踪去迹。以净根株方可回京复命。勿急于完事。稍致草率也　　

○吏部议准、陕甘总督勒尔谨奏称、安西府属渊泉县、城垣坍塌。乾隆三十三年。经前督臣吴达善查勘、以该地低洼潮磏。无庸修复。另于旧城迤南二里许戈壁地方。建筑新城。前督臣明山往勘、复因旧城为往来大道。官员衙署。不便尽行迁移。议于新城、移驻兵四百名。建盖道员参将等官衙署兵房。而旧城仍留兵三百余名。并备弁等官。俾资弹压。臣赴古城会办移驻满兵事宜。路经安西。见旧城虽已残破而商民依然环处。新城孤立迤南。并无铺户民房。缘新城并非大道。且戈壁水泉缺乏。以致商民褁足不前。臣查旧城居民稠密。商旅络绎。虽西北一隅。间有春夏沮洳之患。究无大碍。舆情日久相安。是新城实属无用。旧城应议重修。请将新城砖料。仍行移建旧城。其新城已建之衙署兵房。估变归款。至从前建筑新城所费银两。应如数追赔。从之　　

○定边右副将军广州将军明亮等奏、查木克什山腿。下接三碉。用炮轰摧日见颓破。而贼之负嵎相抗。正以对面山梁格木勺地方。上有战碉四座。恃为掎角。十三日、令侍卫阿满泰等、分路进攻。以截甲索贼人来路。一面将木克什以下三碉。令珠尔格德等、带兵攻打。十四日黎明。各兵四面合围。其格木勺山梁四碉。俱系仰攻。本难得手。惟有牵缀贼势。使之不能他顾。而右手及在后两碉。已为阿尔都、珠尔格德。先后夺取。其左手一碉。从中可截。缘相持已久。恐夜黑难以存住。即拆毁两碉而回。计此次进剿。割取首级二十颗。生擒三名。其首级尚有红衣贼目二名。报闻　　

○戊寅。谕曰、庄存与、现出学差。所有乐部堂官事务。著李宗文暂行兼署　　

○谕军机大臣等、据何煟奏、调派总兵黄模等、带兵由内黄至馆陶。往堵杏园一带之贼。何煟亦带兵前往该处防截。所办颇为周密。但官兵攻剿临清旧城。贼匪有豫行逃出者一二千人。虽经春宁、音济图等、在塔湾追截。杀贼六七百。又经杨景素、在西岸堵截浮水之贼。击射钩擒百余人。此外尚有千余贼。俱作何著落。且此奔窜之贼。见杨景素所守河岸。不能逃出。或循东岸。南窜馆陶、冠莘、等县。或泅而西。由邱县一路奔逃。此皆何煟所派河南协剿弁兵经行之地。著谕令设法捕戮。并将杨景素摺抄寄阅看令其仿照妥办。再舒赫德前摺所称、拉旺多尔济、带兵前往四处村庄。搜杀奔逃贼众之语。自即系捕此豫逃之贼。但曾否拏获几人。拉旺多尔济、因何即回至临清。其贼作何著落。均未见舒赫德奏及。至舒赫德初到临清。派春宁、音济图、带领东三省善射手。击剿群贼甚多。尚有满洲勇壮气概。而在临清旧城。围捕逆贼以来。则并未见有出色之处。即使大宅坚墙。贼众聚守其内。究非贼番石碉可比。促浸之碉。阿桂尚能连夺。此等釜底游魂。一墙拒隔。何竟听其自毙。虽所杀逆匪内、如王伦之弟。及朴刀杨五、舞刀女贼、稍有名目而首犯王伦、及紧要贼党如王经隆梵和尚及孟姓等。尚皆藏匿岂有此等凶徒。肯束手就毙之理。或逆首等自知罪大恶极。为国法所不容。冀免碎磔之苦。情急自戕。亦情事所有。但须有尸躯足据。众耳众目。可以共相指信万一草率完局。逆犯等窜身潜匿。数年后复出而聚众滋患。舒赫德能当此重戾乎。至逆犯等眷口。是否俱在汪姓大宅及大当铺两处。均应就现获活口讯明。若有在别处者。即当速拏到案。尽法处治。至贼匪随行之车甚多。有云数百辆。并有云千余者。今扫荡贼氛。此等车辆作何著落。前奏仅云抢获骡马无算。而不言车辆所在。且既有贼闻我兵声势。豫行逃窜者。约有一二千人之语。则逆犯王伦等安知不溷迹在内。同众逃窜。又前日玛尔清阿、截杀过桥之贼。其击毙之杨垒、即系贼伪总兵。可见奔逃者。非尽无名目。即如党家店、系王伦所居。张四孤庄、为王经隆所居。二十八夜。从此两村起事。自系贼首等窝巢。或此时窜归潜匿。亦未可定。何不派兵数百。前往搜查。但须令勇干大员带往。切不可为打草惊蛇之事。至贼人既已逃散。非若群聚抢掠时之有踪可指。或南或北。四散奔逃。尤难物色。现在周元理、何煟、俱在东省。其选派弁兵、严速缉捕固不待言。恐其或沿河而南。只身窜逸。则丰沛与山东接壤之地。高晋亦当严密盘诘。勿视为海捕具文。现在虽贼氛已熄。而渠魁要犯未获。舒赫德非不经事之人。朕之秉公无私。从不看人颜面。当所深知。能不儆惧乎。至舒赫德将旧城之贼办毕。即应查旧城居民店户。其兵到时。即行投出者。毋罪。或竟从贼始终抗拒。则罪无可赦。或胁从而未投首者。亦当问遣。其或官兵一到。跪出投首。及贼初至时。先行逃避者自可免议。此等均须逐一确查。分别妥办。其堂邑跪迎贼众之男妇百余人。实为可恶。必须查明为首倡约者十数人。立时正法余皆发遣伊犁、乌噜木齐、黑龙江等处兵丁为奴。至临清新城百姓。同文武官员保护城池。实属良民能知大义。甚属可嘉。著舒赫德、令徐绩据实确查在城各户。明春酌量蠲免正供。以示嘉奖至惟一所带之绿营兵。及格图肯所带之驻防兵。临阵溃逃。罪难轻恕。今惟一、格图肯业经正法。同逃之兵。岂可不行严究。著即查明十二日临清城外。首先倡逃之驻防绿营兵丁各十余人。即正法示众。其余已溃者。亦当查明。发往伊犁等处。兵丁为奴。勿稍轻纵。此等皆系善后事宜。舒赫德、俟捕贼之事一完。即速逐条妥办。至现在所获贼犯内。应择其有名贼目。先行严究王伦等、因何起衅根由。及同党正贼。约有若干。头目有名者若干。有无僭称伪号。经过县邑村落。如何抢掠杀害情形。及紧要正犯内。歼毙若干。现获若干。未获若干。并首党要犯之家口。作何从重惩处。即逐一详晰具奏。至王伦等所倡邪教。煽惑甚众。其传播之处。谅亦不少。直隶河南。俱系邻境。自不能免。其山东邪教源委。著舒赫德、于剿贼事毕。彻底妥协清查。勿使再留遗孽。其直隶、河南、交周元理、何煟、各令详细稽查。毋任萌芽复发。再生事端　　

○刑部议覆、浙江道御史王宽奏称、查教唆词讼。律有专条。失察讼师。例有明禁。而唆讼之案。惟赴京捏控者。情节尤重。历查各省钦差驰审之事。近年较多。其中诬告反坐者。亦复屡见。一经审虚。止坐原告之罪。而讼师则案内无名。破案殊少。此等奸徒。架词耸听。挟制株连。所关于吏治民生者不小。请嗣后遇有奏审重案。如果虚诬。即交原审大臣。将有无唆使扛帮情弊。严行根究。按律问拟。至外省讼师。惟地方繁剧。尤易藏奸。大率盘踞公署左右。勾通书吏。非若贼匪远匿。难于缉获。请嗣后钦差案件。究出讼师。讯明潜居何地。即将该地方官。照寻常失察讼师例。分别从重议处。均应如所请办理。但查吏部处分则例。内开讼师遇有诬告等事。将失察之地方官。罚俸一年。明知讼师诱惑愚民。教唆诬告。降一级调用。此指寻常失察而言。至钦差驰审。案情重大。其失察之地方官。照寻常例议处。未为允协。请嗣后各省寻常诬告案内、失察讼师之地方官。仍照向例查议外。至奏审重案。当经审出诬告实情者。即令钦差大员。根究讼师。将地方官声明查参。如止于失察。地方官照不实力稽查例、降一级留任。明知唆讼诬告。不行查拏。即照不能缉奸例、降二级调用。从之　　

○又议准。盛京户部侍郎管奉天府尹德风奏、拏获贵州逃犯贾大成、私将剌字起除。查改遣人犯。向例止行文原籍。并咨近省各督抚查缉。并不行文奉天等处。立法未周。请嗣后云贵两广等省。遇有改遣重犯脱逃。即将该犯原案年貌。通咨各远省。并奉天等处。一体查办。应如所请。从之　　

○是日起。上以孟冬享太庙。斋戒三日　　

○己卯。孝敬宪皇后忌辰。遣官祭泰陵　　

○谕曰、音济图、前因在四川军营。不甚奋勉。将伊革退头等侍卫副都统衔。作为二等侍卫。此次前往山东、擒拏逆匪。甚属奋勇出力。著加恩仍授为头等侍卫。赏给副都统职衔　　

○谕、据伍岱奏称、外委千总阎伦、都司袁敏、健锐营前锋校德恒、擒拏夤夜来冲贼众。身各受伤。将贼人杀败等语。外委千总阎伦见贼人乘夜前来冲突。身先杀贼。受伤十一处。毫无畏怯。犹舍命攻击。甚属奋勉阎伦、著加恩即以守备补授。都司袁敏一闻枪声。即带兵救护。杀败贼众。抢夺贼首。腰腿受有石伤。前锋校德恒、见贼人冲入。即放箭杀败贼人。抢夺贼首时。头受枪伤。俱属奋勉。著加恩将袁敏、德恒、遇有伊等应升缺出。即行升补。阎伦、德恒、之守寨兵丁。及袁敏、带往救护之兵丁。将冲突贼众。全行杀败。亦俱奋勉。著每名赏给一月钱粮。以示鼓励。此二次打仗阵亡受伤官兵。著伍岱造册送部。照例议叙　　

○谕军机大臣等、前因办理剿捕贼匪一案。其事较河工为尤重。姚立德既至东昌。自应在彼防驻帮办。未便遽离。今舒赫德、统兵在临清旧城。虽首逆已拘复窜。谅可即日成擒。而其余党匪。歼戮殆尽。即有逸出之贼。止须上紧搜擒。勿留余孽。可无虑其复聚滋扰。姚立德在东昌、现无应办事件。所有运河蓄水事宜。自应及时筹办。况今年秋雨较少。现在又当水涸之候。尤不可不经画得宜。前据姚立德奏、潘家屯可开引河。挹注微湖。如果可行。亦应及时未冱寒之前。早为挑挖。昨已谕令高晋、速行驰赴潘家屯。相度筹办。著传谕姚立德、即由东昌。迅速驰赴该处。会同高晋详加履勘。如果可施工。高晋等一面奏闻。姚立德即一面办理。务期于事有益。其余蓄潴事宜。并著上紧筹办。必须无误来春运道。将此随报发往。并谕高晋知之　　

○又谕、据伊龄阿覆奏、淮城被水情形摺内称、八月十九、二十一、等日。河下一带。有外来匪徒。抢夺灾民什物之事。经该营县、拏获四五十人。用木栅监禁。旋即歛戢等语。地方偶被水灾。居民仓猝迁避。朕方为轸念。谕令有司加意抚绥。勿使失所。岂容宵小乘机抢窃什物。今既经地方文武拏获。自当尽法重惩。此等抢夺重犯。在平时罪已不轻。而在被灾处所。乘机抢劫。尤为可恶。不可不加等严惩。高晋现有旨令其赴勘潘家屯引河。即回老坝口堵筑漫工。著传谕高晋、即将现获之盗窃匪徒。严行讯究。系何处人。至该处纠夥劫窃。扰害灾黎。何人为首。何人纠约。何人动手。有无因盗杀人之事。此外党夥。尚有何人逐一严究确情。从重问拟具奏。不得稍存姑息。至堵筑漫口。前据高晋等奏、九月内可以合龙。现在天气晴和自可上紧赶办。但思两岸进埽。口门愈小。则溜势愈为湍急。口底冲刷倍深。是两头直接合龙。下埽较为费力。或可酌量、将东堤头稍兜向里。西堤头稍展向外。成参差襟抱之势。俾挑溜纡行。折为回溜。则水流势缓力弱。易于挂淤。而中间夹空处。便可随势堵断。将来不过添埽填镶。似更便于集事。著高晋吴嗣爵等、于此旨到时。如已经合龙。甚善。若因口门渐紧。下埽愈艰。则以朕所言之法。妥速试为之。将此由六百里发往。仍即迅速覆奏寻吴嗣爵、萨载奏覆老坝口漫工。已于九月二十八日合龙。至匪徒抢夺灾民。据山阳县禀报、先后十一案、获犯八十四名。均系该县人民。并无因盗杀人之事。得旨、览奏俱悉　　

○又谕曰、舒赫德等奏、音济图、探得王伦确实住处。带前锋绷阿尔图等、直入屋内。将王伦擒住。正在捆缚间。两厢突出十数贼。一拥至前。音济图猝不及备。身受刀伤。贼竟将王伦夺去。绷阿尔图等八人。亦俱受伤等语。逆贼既已就擒。复被群贼抢去。实为可恨可惜。音济图、此次颇属奋勉。已另降谕旨。仍赏给头等侍卫、及副都统衔。并与绷阿尔图等八人。各赏银一百两矣。其余满汉兵丁。受伤者百余兼有阵亡者。捕贼虽非出兵可比。但伊等俱各勇往出力。亦属可悯。著舒赫德、查明咨部。照阵亡及打仗受伤例、一体恤赏。至音济图搜捕王伦时。止带绷阿尔图等八人前往。人数本觉太少。彼时若选勇壮之人数十同往。在院内堵截。则两厢之贼。何由得出。舒赫德、何不早为调度及此。徒于事后愤恨焦急乎。此时自以搜捕王伦为要务。据称派侍卫巴图保、参将王普带兵入屋擒捉。王伦所居楼房。已被火延烧。并无匪首踪迹等语。巴图保等入屋时。王伦已无踪迹。其为窜匿别处可知。自当上紧擒拏。勿使稽诛漏网。据称贼首未获。终难蒇事。并不敢稍有含混等语。览之略为放心。朕前日见舒赫德奏到、剿捕贼首一事。踪线稍涉糢糊。恐其欲迁就完事甚为不可。即于舒赫德、亦大有关系。因举班衮事。明切申谕。令其引以为戒。今舒赫德、于未奉朕旨之前。所奏实力剿捕贼首。不肯草率朦混之处。与朕意适相合。是舒赫德胸中尚有主宰。可不致于舛误。因之略慰。惟当倍加努力。务获真贼。据杨佩供、王伦及其母妻两弟、梵和尚俱在一处等语。逆匪尚聚有数人。且擕眷属。其转移必露形迹。无难蹑捕。而妇女逃窜。更不若男贼之便易。尤不虑其轶出重围。必须严行搜捕。勿稍疎懈。又杨佩供有王伦说、就在这里烧死。是不出去的之语。必系逆匪狡计。诡为此言。遣杨佩外出传说。冀官兵信而不疑。守株坐待。逆匪便思潜踪狡脱。实为可恶。舒赫德断不可为其所愚。至该处墙壁虽称坚厚。究系寻常房屋。搜觅尚非难事。何至旷日羁延。况杨佩供、王伦近日饮食俱不能得。自难久为抵抗。即或舍死拒守。亦当设法搜擒。至火攻一事。初围时用之。原可得利。今贼人困守宅舍之内。惟宜计取力擒。墙坚可以枪炮轰催。屋多可以分兵掩捕。若复用火攻。实为下策。转致贼尸混淆难辨。尤属非宜。舒赫德于此不可不慎。务须上紧擒获贼首。再以次办理善后事宜。方为妥协。至所获贼犯杨佩。既系王伦乾儿。乃与逆匪切近者。自可得其详细。如此时尚未正法。可即派妥干员弁。管押解京。并将该犯懒筋挑断。以防中途窜逸。据何煟奏、总兵黄模等于二十四日、由杏园前进。离临清十余里。竟有贼匪逃窜西行者。随率兵立时擒拏。贼匪持械拒捕。被官兵杀死二名。生擒十一名等语。所报殊未明晰。黄模遇见之贼。共有若干。其未获者。又逃往何处。黄模曾否亲往追擒。有无弋获。均未详晰声叙。办理甚不妥协。何煟既派该镇助剿贼匪。即当授以机宜。俾于公事有益。何竟听其冒昧前往。漫无措置乎。此节著何煟明白覆奏。贼匪拒捕被获。罪无可赦。周元理昨所审办。即此类也。乃欲竟行释放。实大不是。试思贼既拒捕。即徒手随行者。亦不得谓之胁从。周元理不应谬误若此。宁不知愧。现在黄模所获之贼。何煟审办。莫又蹈周元理之覆辙也。再此等逸出之贼。自系拉旺多尔济搜擒未得者。何以听其外逸。此皆阿思哈不同往追剿之故。已另降谕旨将阿思哈饬谕、并令明白回奏矣。又据称抵临清西南之土城根。兵丁搭架过运河闸口。用枪炮攻击。贼匪有击死者。亦有由河浮水而逃。被枪炮打死水中者等语。二十四日、舒赫德已在临清。集兵攻剿。并据舒赫德奏、贼败后、仍退入旧城。则闸口土城等处。安得复有存留之贼。为黄模击杀。此事著交舒赫德查奏。至贼匪虽屡经歼剿。而豫行逸出。未经就获者。亦颇不少。况前次冲桥而过。经武灵阿、穆维枪箭并殪之杨垒。即逆匪伪总兵。恐有类此兔脱者。尤不可不留心查缉。一经捕得。即讯明正法。毋稍宽纵。此等近则直隶。稍远则河南。藏名匿迹。冀避刑诛。亦事所必有。此乃周元理、何煟、专责。务须挨查密缉。勿容稍留余孽。若根株不净。数年后复有啸聚滋扰之事。咎有攸归。是养雍纵寇。不独贻患地方。实周元理、何煟、自贻患也。凛之慎之。再据称所获贼犯。内有束红黄色带者。此等自系要犯。如尚未正法。著何煟讯明最要之犯。挑断懒筋。选派妥干弁兵。解京候讯将此由六百里加紧、一并传谕知之。仍各将应行覆奏之事。迅速覆奏。寻何煟奏覆、臣面询该镇黄模覆称、九月二十四日。自杏园起身。离临清十余里。有贼匪逃窜西行。当即杀死二名。生擒十一名。该镇自杏园前进。因与临清贼人渐近。多差弁兵。分路哨探。实止遇贼十三名。全数擒获。并无余匪脱逃。所擒十一名内。束红黄色带者。臣就近解交山东抚臣。转解钦差军营收审。俱已正法。臣前声叙未能详晰。再行明白覆奏。得旨知道了。临清所办者多。大约逸出者少。然不可不加意严缉也　　

○户部议覆、山东布政使国泰奏称、剿捕临清逆匪。筹办官兵盐菜口粮。东省并无成案可循。而所调之兵、又系本省拨遣。与别省调赴军营者不同。可否仍照军营之例。请旨办理等语。查拨兵擒捕本处盗贼、凡在二百里左右者。道路较近。毋庸办给供支。未便如该布政使所请、照军需一例办理。得旨依议地方遇有么＜?麻骨＞贼匪滋事。派兵擒剿。分所宜然。且以本地官兵。捕本地之贼。原非征调出兵可比。自不应援征兵之例。向来未经定有章程。致各省猝然有事。无所遵循。不可不因此酌定条例。以示区别。嗣后如拨兵擒捕本处盗贼。凡在二百里左右者。绿营各有名粮。驻防亦有本身粮饷。均毋庸办给。或因事值紧迫。必须褁带者。不妨临时支给。以利遄行。一面奏闻。此原不在常例之内。其有调拨他省营兵、及调本省兵、在三百里以外者。距其营籍稍远。自亦当量予供支。其应作何酌定条例。俾得画一遵行之处。并著该部详悉妥议具奏。寻议派本省兵丁。及派他省兵在三百里以外者。相距本地较远。应令沿途地方官、按日照例给米。事竣免其扣还。毋庸给以盐菜银两。或因起程匆迫。所有制备运脚之费。于各兵本营公项内。通融借给事竣仍分限扣还。官员等概毋庸支给。从之　　

○庚辰。定西将军内大臣尚书阿桂等奏、查逊克尔宗官寨。其左隔有河沟。崖磡壁立。官兵断难跳越。臣令于官寨之右。将坡磡层叠之处。由小路绕越。刨沟立栅。断贼后路。随令额森特乌什哈达。于十五日带兵突进。贼不能支。分头窜逸。臣豫派满洲索伦劲兵埋伏。奋进攒射。共毙二十余贼。遂克取第一寨。其余各寨。以次移炮攻打。谅不日亦可并取。本月十八日。复奉谕旨。以木城至当噶克一带。贼人来路。无难截断。正在尽力筹办。适与谕旨相符。谕军机大臣等绕截贼人后路。最为扼要朕前此偶尔计及。即于图内朱笔标识。询商阿桂、今阿桂于奉谕旨之前。所筹派兵袭取路径。与朕意适合。足见阿桂之诸事用心。现在阿桂已得右手第一寨。所有第二三寨。亦渐被炮轰残。其第四寨后两碉。均可乘势攻取。如此、贼人后路已断逊克尔宗、应必不攻自溃。至于断贼后路。其粮食不能续供。贼情自即窘迫。但恐贼寨中。或略有余粮糌粑等项。藉以充饥坚拒。然亦断不能经久。阿桂等、惟设法堵截。勿使贼人得有接济。必当指日攻取为要。又前经传谕、令丰昇额带兵、往日尔巴当噶、与伍岱夹攻。若能即速攻得。则逊克尔宗之贼。更难久留。但据脱出小金川番人郎卡尔结、有金川贼人。比从前更为害怕。凯立叶、日尔巴当噶、亦添多人防守之语。若丰昇额果往彼攻剿。奋勇之中。亦当稍知审慎。不可冒昧轻进。　　

○工部议覆、湖北布政使吴虎炳奏称、查各省办理城工。承修之员。各按工段银数多寡。扣限赶办。工竣详请验修。督抚候府道藩司勘报。亲赴验收。定例不准稽延。惟逐层勘转之员。每因通工内有一二不能合式。尚须增办改办。又或于勘后未经结报之前。适有事故离任。惮于出结。藉名慎重工程。移交后任。展限延宕。殊非急公之道。请嗣后、凡有城工经承修官报竣。府道藩司。均各予限两个月。勘验转报。遇有增办改办。止准照所增改之工。按银数扣展不得牵扯通工。另为展延时日。设遇勘后有事故离任。该原勘之员。即出具保结。交接任之员。代造册籍。转申督抚。收工造销。如有藉延开参议处。自应如所奏办理。但通工完竣后。藩司道府验报。各予限两个月。未免旷日持久。应酌定各予限一个月。勘验转报。仍令该管上司。遵限速办。从之　　

○缓湖北汉阳、孝感、安陆、云梦、应城、应山、随州、京山、钟祥、荆门、天门、黄安、襄阳、宜城、枣阳、十五州县。并武昌、武左荆州、荆左、荆右、襄阳六卫、德安一所、旱灾额赋　　

○是月。直隶总督周元理、奏谢议叙一摺。得旨、朕为汝愧之。略有微长。即加恩。独不思有过亦不恕乎　　

○两淮盐政李质颖奏、今岁夏秋以来。各属晴雨不同。雨泽沾足之处。均获丰收。惟泰州通判所属富安等十一场、坐落淮、扬、二府被旱之东台、兴化、盐城、阜宁、等县境内。各场荡地草薪。因受旱日久。长发稀疎。池卤短少。煎办维艰。田禾收成歉薄。已成偏灾。臣现饬员确查各灾户。照例一体给赈。未完本年钱粮。分别蠲缓。并酌借草本。以资摊煎济运。得旨、知道了。一切详妥为之。毋致灾户失所　　
</div>
    <div class="pagination">
<a href="清实录乾隆朝实录_page1286.html">上一页</a><span>...</span><a href="清实录乾隆朝实录_page1282.html">1282</a><a href="清实录乾隆朝实录_page1283.html">1283</a><a href="清实录乾隆朝实录_page1284.html">1284</a><a href="清实录乾隆朝实录_page1285.html">1285</a><a href="清实录乾隆朝实录_page1286.html">1286</a><span class="current-page">1287</span><a href="清实录乾隆朝实录_page1288.html">1288</a><a href="清实录乾隆朝实录_page1289.html">1289</a><a href="清实录乾隆朝实录_page1290.html">1290</a><a href="清实录乾隆朝实录_page1291.html">1291</a><a href="清实录乾隆朝实录_page1292.html">1292</a><span>...</span><a href="清实录乾隆朝实录_page1288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
