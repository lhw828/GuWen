<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 329 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 329 页/共 505 页
  </h1>
  <div class="content">
   监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。闰四月。癸亥。谕内阁、曾国藩奏、霆营勇夫闹饷。应行查办各官。审明定拟一摺。上年十月闲。霆字正左等营。在湖北襄阳府属东津湾因饷滋闹。经李瀚章参奏。降旨将营官史宗兴等先行革职。讯明后再行从严惩办。兹据曾国藩督同省局司道。讯明霆营闹饷。实因上年七八两月。江西省未能筹解饷银。各营筹款垫放。至十月放饷。该营官等扣还前款。适值米价昂贵。又因开差黄安。勇丁需用无赀。相率滋闹。藉端抢掠。营哨各官。虽讯无扣饷重情。究属办理乖谬。咎实难辞。已革总兵史宗兴、杨谦万、邹连升、任意扣款。本有应得之咎。业经革职。均无庸议。约束不严之哨官参将刘明高、游击罗朝魁、副将莫志友、总兵李仁寿、均著革职永不叙用。副将陈敬德、彭在中、杨友胜、均著以游击降补。参将殷昌南、著以都司降补。游击冯文质、著以守备降补。以示惩儆。已革总兵陈由立、当勇丁滋事之时。首先抢其坐船。其平时不协军心。发饷含糊。已可概见。被参后又延不到案。畏罪玩法。厥咎甚重。著发往新疆效力赎罪。未获之守备徐正元等五名。仍著该督查拏惩办。以肃军律。　　

○谕军机大臣等、李文田奏、会匪日炽。请设法摉捕一摺。广东盗风。日甚一日。各种会匪。名目不一。抢掳械斗之事。附省数县。无日无之。该省屡经兵燹。元气尚未全复。岂容各种匪徒随地横行。必须赶紧缉拏。方免日后酿成巨患。著瑞麟严饬各州县。亟行设法。立限办理。毋得颟顸了事。并著嗣后严行禁止。以期消患未然。前据该督奏整顿营务。谅非徒托空言。并著瑞麟檄饬该地方文武员弁。遇有抢掳械斗之案。会拏严办。用戢乱萌。原摺著钞给阅看。将此谕令知之。　　

○又谕、库克吉泰、刘典奏、陕军剿贼获胜。并筹堵窜匪情形一摺。隆坊白水等处贼匪。经周绍濂周金品等军连日获胜。并将败窜中部之贼悉数歼除。其窜扰宜君之贼。复经高连升叠次获胜。刘厚基克复延长。刘端冕将鄜州洛川之贼击败。旧县槐柏镇等处。贼势最重。亦经周绍濂奋力痛剿。大挫贼锋。剿办尚属出力。总兵周绍濂周金品等所部、尤为出力员弁。准库克吉泰等择尤汇保。毋许冒滥。回逆大股。由灵台窜至凤翔。众约数万。刘典现拟驰赴凤郡督战。著即檄调各军。痛加剿洗。力遏狂氛。毋任蔓延。至陕境北路回匪。前据德勒克多尔济等奏称、复将神木县城攻陷。扰及镇羌一带。意图窜出口外。现在晋省萨托清各城防务。甚形吃紧。著库克吉泰、刘典、迅速筹拨兵勇。将延榆一带回匪实力剿洗。严扼沿河沿边要隘。毋任窜入晋境。致成不了之局。将此由六百里各谕令知之。　　

○予陕西延长阵亡知县宋良、典史邓兆璥、游击邹怀德、守备萧千胜等、祭葬世职加等。　　

○甲子。谕内阁、理藩院奏、已故贝勒出缺无嗣。请旨承袭。并已故贝勒之母。与其妻意见不合。遣抱赴京呈诉各摺片。扎噜特扎萨克多罗达尔汉贝勒诺尔布林沁病故无嗣。所遗之爵。该已故贝勒之母色楞玛、则欲以伊弟图布特恩柯德恩承袭。其妻满济达玛、则欲以图布特恩柯德恩之子桑巴承袭。彼此呈报互异。各执一词。此中有无蒙混承袭情弊。著交麒庆会同昭乌达盟长。确切查明。秉公定拟。奏明办理。毋稍偏徇。　　

○谕军机大臣等、富明阿奏、俄界匪人聚众。攻杀俄兵。现饬副都统赴珲春会商俄官剿办一摺。俄界渔户。虽系中国人民。而敢于楚卡作乱。其为不安本分。已可概见。富明阿现令乌勒兴阿、讷穆锦等、派兵严防要隘。遇有匪人。拏获囚禁。以备对质。所办尚合机宜。即著该将军严饬乌勒兴阿等。慎守边隘。毋任匪徒阑入肆扰。傥该匪被俄兵击散。逃入珲春境内。即饬尽数剿除。既可绥靖边境。亦不至启衅邻封。致滋藉口。所有富明阿续派全福所带官兵。并著前赴珲春。交乌勒兴阿调遣。以备策应。将此由五百里谕令知之。　　

○又谕、英翰奏、运防布置已定。现饬各军合队进剿。请调安住赴营各摺片。运防长墙。经英翰督军修筑完整。自清平县境之李家圈起。至临清迤上之卫河口止。现已沿运排营。分段扼扎。南路东淮各军分防地段。亦已竣工。著左宗棠、李鸿章、英翰、丁宝桢、悉心筹商。严檄兵勇认真守御。毋令该逆窜过运西。傥贼由何路窜出。即将何路防军。治以应得之罪。临清迤北河墙。民团现已兴工。著李鸿章、官文、严催臬司张树声等迅速布置。克期蒇事。并著李鸿章另派得力将弁。前往堵扼。毋稍疏虞。捻逆现已窜至清平之蔡屯孙梁庄等处。乘雨抢扑戴家湾运防。经张从龙等军击退。英翰现拟亲往督剿。即著星驰前进。与左宗棠、李鸿章等、会筹剿办。该大臣等当懔遵叠次谕旨。依限灭贼。迅埽逆氛。用副委任。陈国瑞已至英翰军营。该署抚当勖以大义。俾知奋勉图功。毋得观望迁延。自干罪戾。安住一军。现已饬令暂扎保定。另候调遣。毋庸前赴英翰军营。将此由六百里各谕令知之。　　

○又谕、金顺奏、遵筹进剿。暨逆首乞抚。及官军击贼获胜各摺片。金顺驰抵定边进剿。兵力尚虞单薄。著督饬总兵胡世英先就现有兵勇。将回逆尽心剿洗。以孤陕北贼匪之势。蒙古地方。水草缺乏。著一面赶筹行粮。即酌留队伍。分守花定等处。克日东进。相机剿办。并著库克吉泰、刘典、迅派得力将弁。统带劲旅。驰往会剿。以期联络声势。毋稍迟延。董幅详为陕北著名首逆。据金顺奏称该逆率众投诚。果能立功自赎。不妨予以自新。但贼情叵测。难保非藉乞抚为缓师之计。著金顺咨商穆图善、刘典、悉心察看。妥为办理。断不可堕其狡谋。清水营西北五里墩窜贼。经官军击退。金顺现在亲往督剿。著即激励将士。迅殄逆氛。将此由五百里各谕令知之。　　

○又谕、金顺奏、请饬山西陕西各巡抚筹拨饷银军火等语。甘肃甯夏军饷。向归山西等省按月协济。现在金顺带兵赴东路剿贼。军事正当吃紧。而协饷解到无几。各营兵勇。待哺嗷嗷。不得一饱。设因饥哗溃。大局何堪设想。著郑敦谨、刘典、督饬藩司。无论何款。各筹拨银数万两。并多拨军火帐房等件。迅解金顺军营。以济要需。毋得藉词延缓。致误戎事。将此由五百里各谕令知之。　　

○又谕、崇实奏、川师援黔屡胜。现在添派防兵出境助剿一摺。刘岳曙、蹇訚、唐炯等军抵黔境后。收抚降众。叠下松烟铺等处贼巢。并会楚军。生捦首逆张保山及贼目多人。唐炯复乘胜驰抵湄潭之偏刀水。与蹇訚等约期进取。于牛矢溪连获大捷。现已进规水源沟桤木园。会同楚军。分取龚家营观音营。声势尚觉联络。崇实复添派川兵。分出涪南。以趋正安婺川。即著檄饬唐炯等督率各军。分投进攻。迅图埽荡。并著刘昆饬令席宝田等。与川军并力夹击。毋得互相观望。致隳前功。曾璧光亦当严饬黔中将士及各属绅团。联络声援。廓清黔境。崇实另片奏、唐炯一军。攻剿正当吃紧。未能兼办善后等语。唐炯现在督军围攻偏刀水老巢。将来尚须渡江而南。进规玉华山尚大坪等处。所有善后事宜。自未能一人兼顾。著刘昆迅派廉明勤干之员。专办贵东善后事宜。以期周妥。其川师平定处所。抚辑亦关紧要。并著曾璧光另派妥员。次第经理。唐炯即责令专事进剿。痛殄逆氛。将此由五百里各谕令知之。　　

○予贵州牛矢溪阵亡守备佘国瀛、千总何洪兴、外委李占洪等、祭葬世职加等。　　

○予河南各属阵亡殉难绅民妇女二千三百五十三名口分别旌恤如例。　　

○乙丑。谕军机大臣等、李鹤年奏、官军剿贼获胜。派兵赴东昌协防。并筹办土匪一摺。张曜等军。会合刘松山、春寿等、马步各队。于上月在甯津等处追贼。叠有斩捦。偪贼东趋。现在捻逆窜向清平一带。屡图抢扑运河。运西防守事宜。极关紧要。该抚已檄马德昭驰赴东昌。协同扼守。即著饬令该提督迅速到防。听候李鸿章调派。不得稍涉迟延。泌阳土匪啸聚。业经李鹤年派令总兵崔廷桂驰往剿捕。并著飞饬该总兵。乘此匪势未张。妥速设法殄除。毋使滋蔓。所陈暂驻滑县相机进止情形。该抚务当随时斟酌缓急。会合各路大军。防剿兼筹。不可稍事拘泥。致失戎机。是为至要。将此由五百里谕令知之。　　

○又谕、丁定桢奏、官军追贼叠胜。现饬王心安追剿一摺。捻逆窜至临邑。经民团接仗。丁宝桢所派之营官刘时霖等。直突贼阵。该逆旋即败退狂窜。复经官军连日追剿。捦贼百数十名。夺获骡马一千数百匹。马鞍一千数百副。洋炮旗帜数百件。逆首张总愚、仅随数十骑。向西北潜遁。与全股匪众几至相失。剿办甚为奋勇。此次东军追剿数日。贼窜吴桥东光。又窜平原高唐茬平。均与左宗棠、李鸿章、大营相近。若能派兵迎剿。张逆即可就捦。何至复令窜遁。左宗棠、李鸿章等、未免心存膜视。军务何日得了。该大臣等务当激发天良。严饬各军实力会剿。毋得各分畛域。致干咎戾。英翰亦当饬令所部会同驰击。不得稍存观望。至临清以北武城夏津恩县德州暨直境之吴桥东光等处运防。著左宗棠、李鸿章等、迅派得力将弁。联络民团。严密扼堵。毋稍疏虞。将此由六百里各谕令知之。　　

○又谕、德勒克多尔济等奏、沿边蒙兵堵截不力。贼匪偪近河干。请饬山西巡抚拨兵迎剿。并请截留文麟等军营饷银。及动碾归化厅仓谷各摺片。陕回窜陷神木高家堡后。盘踞乌绅旗。分扰府谷县等处。窜入准噶尔旗界。并有贼匪窜跨十里长滩及巴汉图地方。距托克托城不远。河防万分吃紧。即著该署将军等严檄扎那格尔第。激励诸军。相机拦截。一面飞饬马升督率兵勇。严守要隘。其乌喇特三旗。无险可扼。并著设法严防。以遏东窜。杜嘎尔计已带兵起程。著即赶紧前进。会同德勒克多尔济等。迅筹剿击。绥城需兵甚亟。著文盛再行酌拨察哈尔马队兵数百名。派员带交德勒克多尔济、杜嘎尔等调度。以资厚集。匪踪趋向靡定。傥竟越河分扰。则晋疆岌岌可虞。郑敦谨务当抽拨劲旅。遴选得力将弁管带。取道河保。傍河北上。迎头截击。毋任阑入。萨清托等厅。所管地面辽阔。又无城堡可守。所有扼要防堵。及稽查奸宄弹压匪徒各事宜。著郑敦谨遴派结实可靠之员。前往各该厅协同办理。以资得力。并著刘典迅咨金顺。带兵由神木等处跟踪追剿。以孤贼势。此次贼偪河干。蒙古官兵堵截不力。著德勒克多尔济等查明。据实参办。陈国瑞所部。现在山东剿贼。所请调由吉州迎剿之处。著毋庸议。山西拨解文麟等军营饷银五万两。即著照该署将军等所请。暂行截留应用。仍著郑敦谨于应解归绥饷内。迅拨银五万两。解赴归绥。转解文麟等军营。毋稍延缓。归化厅常平仓存谷二万八千余石。著即咨明郑敦谨。檄饬归绥道迅行动碾提运。以济军食。将此由六百里各谕令知之。　　

○又谕、成禄奏、遵旨部署出关。请催杨占鳌赴肃接替。暨酌拨甘凉米石。迅催川省协饷。及请饬派员办理粮台各摺片。关外盼援甚亟。叠经谕令成禄俟杨占鳌到肃。即赶紧出关。杨占鳌奉旨已久。何以尚未到营。著穆图善催令迅速带队驰往。接办防剿。毋许迟延。成禄著一面赶紧部署。俟杨占鳌到肃后。即行拔队驰往哈密等处。尽心剿办。不得藉词逗遛。自干重咎。镇西一军。著准其统带出关。以厚兵力。该提督出关后。自应多备饷糈。所有前请饬拨仓粮十万石内未经解到七万石。著穆图善在甘凉属下。再行分拨数万石。并著先期筹备裹带。以裕兵食。上年谕令四川先措银十万两。解交成禄军营。迄今尚未解到。著崇实查照前拨饷数。克期解交。毋稍延缓。并著穆图善遴派得力道府一员。前赴该提督行营。办理粮台事务。以资臂助。将此由六百里各谕令知之。　　

○以山东临邑剿贼获胜。予参将曹正榜等升叙有差。　　

○追予江西各属阵亡殉难候选州判黄凤诏等绅民妇女三千四百九十员名口分别旌恤如例。　　

○丙寅。谕军机大臣等、英翰奏、官军先后获胜。并追剿情形一摺。程文炳、牛师韩、在高唐击贼获胜。陈国瑞由陵县平原追至高唐。连获胜仗。莫组绅、陈国瑞、复于茬平夜袭贼营。叠获大胜。剿办均属认真。贼匪无日不遇官军。叠遭挫败。势已穷蹙。正可乘此机会。合力殄除。著左宗棠、李鸿章、丁宝桢、英翰、督催各路官军会合兜剿。迅殄贼氛。一面饬令防河将士严密扼守。毋任窜渡河西。再致蔓延。此次东皖及陈国瑞等军。剿贼均各尽力。李鸿章等所部各营。何以并未接仗。该大臣等务当振刷精神。力图会剿。以期速就荡平。不得任听各将士迁延观望。自干咎戾。陈国瑞剿贼奋勇。所需军火粮饷。著英翰随时接济。马步各队。并著该署抚酌拨数营。归其统带。以厚兵力。兼饬程文炳、牛师韩等军与该侍卫合队。实力痛剿。俾竟全功。将此由六百里各谕令知之。　　

○予山东高唐阵亡守备李国干、千总赵得然等祭葬世职加等。　　

○丁卯。谕军机大臣等、左宗棠奏、现筹防剿情形一摺。捻逆现窜茬平高唐博平等处。叠经东皖及陈国瑞各军击败。该逆图窜运西不遂。势必仍折而北。向东光吴桥及天津减河一带抢渡。左宗棠分防地段。自吴桥至沧州捷地减河。一百六十余里。仅止亲军五千人。并刘祺三营。及明庆、博崇武、马队两起。兵力较单。该大臣现调刘松山移军回扎东光所属之下口一带。郭运昌军移扎柳庄一带。并分刘松山所部黄万友章合才四营。郭运昌所部一营。前赴减河运河交接地方驻扎。兼令杨鼎勋将所部现驻减河口之营。匀缩十里。向东移扎。以便刘景芳余承恩等营节递匀减。移向东北。筹办尚属妥协。至减河下游入海处所。距津郡仅数十里。该处防兵。即可由津军内就近拨往。著崇厚即拨津军各营。并添募勇丁。前赴下游河岸。严密扼守。毋稍推诿。左宗棠、崇厚、既经专办防务。即当加意严守。不得稍涉疏懈。其进剿事宜。即著责成李鸿章认真办理。务当督饬现有前敌各队并陈国瑞一军。尽力追截。与各处防军互相策应。俾得迅殄贼氛。春寿所统马步各军。著李鸿章饬赴减河一带。协同防守。如遇贼踪北窜。即可迎头截剿。并与喜昌所部马队联络声势。以厚兵力。将此由六百里各谕令知之。　　

○予山东德平阵亡总兵官宋发兴等祭葬世职加等。　　

○己巳。谕内阁、马新贻奏、遵查已革游击被参贪劣不职各款。请永不叙用等语。已革花翎补用游击吴长安、前被左宗棠奏参索贿侵饷各情。查明尚无其事。其详请将撤任之千总方庆祥开缺。亦无不合。惟系参游大员。辄向所属营弁那借银钱。又于周祥麟拔补遗缺。营书得受纸笔费。毫无觉察。实属形同聋聩。所参嗜好甚重。亦系确实。吴长安业经革职。著永不叙用。并不准投效各路军营。以肃营务而示惩儆。　　

○谕军机大臣等、库克吉泰、刘典奏、西北两路官兵。剿贼叠胜。甘回窜陕。现筹防剿。林寿图奏、甯州合水失陷情形各摺片。提督刘端冕在鄜州道左铺等处。督军进剿。毙贼甚多。贼向西窜。其分扰汧陇麟凤之贼。亦经萧德经、罗洪德等、迎击获胜。董志原回逆。与土匪溃勇。连陷庆阳甯州各城。悉由灵台南窜。武功渭河一带。亦有贼踪。刘典现由醴泉移扎咸阳。系为兼顾陕垣起见。惟逆众倾巢窜陕。意图就食凤境。而中宜鄜洛等处。贼焰方张。若不亟图埽荡。势必联成一片。进剿愈难。著库克吉泰、刘典、严檄刘端冕等军。分投拦击。迅殄逆氛。刘典即由咸阳。督饬魏光焘等并力西向。毋得株守一隅。致贼势日形延蔓。林寿图奏称、甯州仍为贼踞庆郡守城官兵败遁各情。署甯州知州淩光汉、于州城失陷时。隐忍偷生。实堪痛恨。著穆图善迅速查明。从重参办。署合水县知县杨炳华、力战捐躯。亦著查明请恤。逆酋禹得彦等纠党图逞。并著穆图善等咨令雷正绾。实力堵遏。毋稍疏虞。雷正绾军营粮饷。林寿图务当随时接济。以赡军食。庆阳地方紧要。知府员缺。岂可久悬。穆图善亦当遴派妥员。前往莅事。以资抚辑。将此五五百里谕知穆图善、库克吉泰、刘典、并传谕林寿图知之。　　

○予陕西长安等处伤亡同知李卿材等祭葬世职加等。　　

○追予江苏各属殉难布政司经历余维旭等绅民妇女一千九百五十一员名口分别旌恤如例。　　

○庚午。以神灵显佑。颁直隶省城关帝庙扁额。曰布昭圣武。城隍庙扁额。曰灵昭遏寇。火神庙扁额。曰德炳朱方。　　

○谕内阁、前因杜尔伯特汗爵争袭涉讼。经理藩院遵议具奏。降旨令棍布扎布承袭汗爵。兹据麟兴等奏棍布扎布呈称。报捐银四千两。恳请赏还亲王。并请于巴咱尔扎那、及噶勒章那木济勒二人内。酌定承袭汗爵等语。览其情节。殊不可解。棍布扎布所捐银两。著毋庸赏收。所有此案原委。仍著奎昌、福济车林多尔济、会同麟兴、锦丕载多尔济、荣全、传集人证。详讯确实。奏明办理。　　

○谕军机大臣等、前因鸿胪寺少卿朱学勤奏、请暂停六军。拟将派调遵化等军饷项。归于军需饷下支给。当经谕令官文会同左宗棠等妥商筹办。兹据官文奏称、刻下防剿捻逆。直隶练兵。有全军调防者。有调数营赴前敌助剿者。未便撤令归伍。体察情形。六军现难停止。所需练饷。仍请按月给发各等语。该省练军。现调各路防剿。即著暂缓停撤。所需练饷。仍著按月照数给发。俟剿匪事竣。即著官文会同左宗棠等。将六军应否停止。并该少卿所奏安插各营勇丁等情。一并妥议具奏。将此由四百里谕令知之。　　

○又谕、李鸿章奏、各军兜剿获胜。布置情形。并豫军追贼大捷。刘铭传患病。开释革员家属各摺片。王正起、陈国瑞等军。在茬平高唐等处剿贼获胜。程文炳、牛师韩、在高唐截击。张曜、宋庆、在夏津东南拦截。亦均有斩捦。贼匪现由陵县以南。窜往临邑。著李鸿章檄饬追军。与该处团勇合力兜剿。痛加歼戮。毋任喘息。东昌临清牐河。水势浅涸。李鸿章现调马德昭军前赴东昌助守。著即督饬在防各军。联络声势。协力防堵。毋任贼众窜越河墙。临清牐河以下运防。并著设法严密布置。毋稍疏漏。张曜、宋庆、在临邑剿贼大胜。所部出力将士。准李鸿章存记。汇案保奏。刘铭传现患骽疾。著李鸿章催令赶紧医治。一俟痊愈。即檄调赴营。毋任迁延自便。现在贼势渐形穷蹙。李鸿章正当乘此机会。督饬诸军。更番轮击。以期迅速蒇功。若仅知防守运河。置进剿为缓图。必至贼焰复张。办理更难措手。李鸿章务当一面防守。一面追剿。不可顾此失彼。致失机宜。另片奏、请将陈国瑞营军饷。由山西等省拨解。本日已寄谕郑敦谨等接济矣。该侍卫前已有旨令李鸿章调遣。著该大臣即檄令力洗旧习。奋勉立功。以观后效。如其故智复萌。不遵约束。李鸿章亦当随时参奏。所请将桂锡桢兄子释放之处。桂锡桢剿贼出力。如果始终不懈。俟军务完竣时。自当将该革员家属全行释放。并将桂锡桢加恩奖励也。将此由六百里谕令知之。　　

○又谕、吴坤修奏、皖军设局转运。请饬护解一摺。据称皖军现在山东东昌一带剿贼。距后路粮台较远。饷项军火。转解维艰。应于东西两路各设转运局。就近运解。东路以清江浦为总局。济甯为接运。西路以汴梁省城为总局。封邱道口为接运。请饬经过地方官随时照料。妥为接护等语。著官文、曾国藩、丁日昌、丁宝桢、李鹤年、各饬所属。遇有皖营转运委员到境。迅即代雇舟车。派拨兵役。妥为护送。并传知各乡圩寨。不得留难稽滞。以便随到随解。并著吴坤修咨会英翰。派员迎提。以济军食。将此由五百里谕知官文、曾国藩、丁日昌、丁宝桢、李鹤年、并传谕吴坤修知之。　　

○又谕、现在山东各军云集。需饷孔殷。陈国瑞带马步数千。驰赴东省剿贼。已谕令归李鸿章调遣。惟该军饷项无出。殊难进剿。所有山西部定月协李鸿章军营饷银一万两。即著郑敦谨按月迅速派员解交陈国瑞军营。以济急需。并著刘坤一、李瀚章、无论何款。各月拨银一万两。解交李鸿章军营。以资转发。各该抚于奉旨后。即著按月照数拨解。不容稍有短欠。并著按月咨报神机营。以备查考。将此由六百里各谕令知之。　　

○又谕、郑敦谨奏、河保吃紧。分饬堵御并请饬陕省另调一军。驻扎榆林各摺片。前据德勒克多尔济等奏、贼匪攻陷神木。扰及府谷等处。当经谕令郑敦谨派兵取道河保。迎头截击。兹据该署抚所陈各节。与德勒克多尔济等前奏。大略相同。现在陕省之边内草地。均有贼扰。晋省边内之河保。口外之清托萨包等处。同时吃紧。该署抚虽已咨明绥远城将军。添兵严防口外沿河各处。其河保沿边各处。已饬在防文武各员弁分投堵遏。布置渐能周密。惟防务万分吃紧。非有大员亲往统率。不能联为一气。现在潞泽防务较松。著郑敦谨另派妥员驻守。即行驰往河保一带。择要扼扎。严督在防各将士加意梭巡。实心堵御。傥有稍涉疏懈者。即著该署抚严参惩办。毋稍姑容。陕省贼氛日炽。晋省河保各邑暨萨托清等城。更形吃紧。著库克吉泰、刘典、遵奉前旨。迅拨得力兵勇。将延榆等处回匪。实力剿洗。即著驻扎榆林。严扼沿河边隘。与晋省防兵互为声援。毋稍疏失。将此由六百里各谕令知之。　　

○又谕、伊勒屯、何琯奏、请饬拨巴里坤军饷一摺。巴城自军兴以来。满汉官兵饷项。每年共需银十四五万两。方可敷衍支放。乃自同治三年后。由乌城领到饷银。每年或一二万两二三万两不等。自上年八月以来。由安敦拨到军粮。亦属不敷支放。本年由乌城领到饷银五千两。杯水车薪。无济军食。兵丁嗷嗷待哺。困苦难支。实属可悯。亟应速筹拨解。以赡饥军。著郑敦谨迅速筹拨新疆专款银二十万两。解至归绥道库。即由归绥道派员转解乌里雅苏台将军收纳。此项饷银解到后。即著麟兴迅即知照伊勒屯、何琯、派员迎提。并著文麟将安敦玉等处粮石。每月筹拨京石粮四千石。按月解交巴城。毋稍延误。将此由五百里谕知郑敦谨、麟兴、文麟、伊勒屯、并传谕何琯知之。　　

○又谕、麟兴等奏、请派大员会定界址一摺。新疆毗连俄境。分定界址。应建界牌鄂博等事。亟应速筹办理。所有乌里雅苏台地方。著派荣全。科布多地方。著派奎昌。布伦托海地方。著派李云麟。各于应行建立界牌鄂博之处。会同俄国。分界官员。详慎妥办。以期早日了结。将此由五百里各谕令知之。　　

○辛未。谕内阁、盛京将军都兴阿、著管理神机营事务。授为钦差大臣。驰赴天津等处。会同左宗棠、李鸿章、剿办贼匪。所有春寿、陈国瑞、张曜、宋庆、四军马步各队。均归调遣。其余吉林黑龙江马队。并著都兴阿酌量劄调。都兴阿所请随带之侍卫兴淩等、均著准其带往。三口通商大臣兵部左侍郎崇厚、著帮办都兴阿军务。兼筹粮饷军火。以资接济。仍驻天津督办防守事宜。前有旨谕令左宗棠、李鸿章、限一月内灭贼。迄今限期已满。贼股仍未歼除。实属督剿不力。均著交部严加议处。仍责令该大臣等。会同都兴阿协同剿贼。务将此股捻匪迅速殄灭。毋再迁延。致干重咎。都兴阿未到以前。该大臣等仍当严饬各将领认真防剿。毋稍观望。致误戎机。寻吏部议、左宗棠、李鸿章、均照不应重公罪降二级留任例上加等。议以降三级留任。事关军务。不准抵销。从之。　　

○谕军机大臣等、前因捻逆窜扰直东。大肆猖獗。叠经谕令左宗棠、李鸿章、督兵剿办。并立定限期。令于一月内剿办净尽。现在限期已满。而贼匪全股。尚未荡平。仍复奔突自如。该大臣等办理毫无成效。本日已明降谕旨。将左宗棠、李鸿章、交部严加议处。并令都兴阿管理神机营事务。授为钦差大臣。兼命崇厚帮办都兴阿军务。都兴阿久历戎行。于管带马队事务。尤为熟悉。是以令其前赴直东一带。会同左宗棠、李鸿章剿贼。期于追剿迅速。早行蒇事。该大臣务当与左宗棠、李鸿章等、合力同心。妥商筹办。不得稍分畛域。崇厚亦当妥筹军火粮饷。接济都兴阿军营。并将天津防务严密布置。不得稍形松懈。左宗棠、李鸿章、与都兴阿同办一事。尤当互相联络。随地策应。于运河防务。固宜尽力布置。于会剿事宜。亦不可稍涉推诿。致懈军心。官文、丁宝桢、英翰、于防剿事宜。当随时与都兴阿、左宗棠、李鸿章、合力筹办。不可稍有观望。以期共殄贼氛。懋膺上赏。将此由六百里各谕令知之。　　

○又谕、崇厚奏、派拨兵勇。赴减河下游防守。并曾国藩等奏、调用闽省轮船赴津各摺片。天津减河上游。已经左宗棠抽派刘松山郭运昌等营匀扎。其下游自吴庄至祁口一带。现经崇厚派令刘景芳余承恩春霖三军防守。并添募勇丁两营。以资厚集。所陈于不浅处所。遍掘陷阬。穵断岑子头高埂。并雇雁艇枪勇巡防各节。筹办尚属周妥。著即认真办理。不得有名无实。苏省捕盗轮船。不适于用。闽省之华福宝轮船。现在上海。可以移调北来。俟驶抵天津后。著崇厚饬令该督带委员沈应奎等。于津门沿海洋面一带。实力巡缉。以杜洋人接济捻匪暗相句结之弊。所有军火粮饷。并著妥筹接济。毋令缺乏。曾国藩等原片。著钞给阅看。将此由五百里谕令知之。　　

○又谕、有人奏、直隶顺义县。有著名匪棍张桂林。原名张添恩。在城东之小店村地方。句串吏役。设立私刑。威逼乡里。并在杨各庄聚养匪人。肆行抢掠。伊侄张钧。与之同恶相济。所奏如果属实。大为地方之害。著万青藜、王榕吉、确切查明。如果实有其事迅即派员查拏惩办。据实具奏。原摺著钞给阅看。将此各谕令知之。寻奏、遵讯张桂林尚无聚匪抢掠各情。而素行凶横属实。应发极边充军。张钧被人屡控。亦非安分良民。应杖责枷号。满日递交本县严加管束。从之。　　

○又谕、张之万奏、清淮饷绌。请饬催解一摺。清淮军需。本极支绌。加以派兵远征。尤须各省协助。方足以资接济。著李瀚章迅将上年欠解协饷一万五千两。即行补解。并著刘坤一、刘昆、何璟、将本年协饷提前筹解。以济饷需。将此由五百里谕知刘坤一、李瀚章、刘昆、并传谕何璟知之。　　

○命头等侍卫索布多尔扎布赴钦差大臣都兴阿军营。听候差委。　　

○追予江苏大仓被戕千总钟友胜、陈茂全、祭葬世职。如阵亡例。　　

○壬申。谕内阁、文麟奏、请将藉病逗遛之已革游击议罪等语。甘肃已革游击希朗阿、前经文麟奏带出关。辄敢托病。延不赴营。该革员本系获咎参革投营效力之员。仍复意存规避。实属胆玩。希朗阿即著交部照例议罪。并著穆图善饬查该革员现在何处。责令回旗。听候部议。各路统兵大臣。均不得率请留营。以杜取巧。　　

○谕军机大臣等、文麟、景廉奏、请＜??闲＞放都统。并委署道缺。及吉恒解饷情形。阿底尔句逆复仇。并文麟奏、亲督队伍前进。击败安玉窜匪。暨请饬伊勒屯等迅解截賸军饷各摺片。乌噜木齐都统统辖各城。当此军务吃紧之时。自应派员总统。方可呼应灵捷。惟文麟等既未能前进。而伊勒屯亦有巴里坤应办事务。未便＜??闲＞派。所请著毋庸议。其镇迪道员缺。准其即以黎献暂署。著穆图善催令出关赴任。接办催运事宜。其屯田都司把总。并准以魏忠义、徐天智署理。主事钟贵、既于人地相宜。即著准其接署主事原缺。所有伊勒屯派往之笔帖式伯恒。著即撤回。哈密地方辽阔。文麟等拟分兵筹办。尚属可行。著文麟即行前赴哈密新任。景廉暂驻后路。以防安敦玉。并催运一切。所有西路窜贼。著文麟等饬令魏忠义。确探情形。随时防剿。伯克阿底尔先经拏获。何以复被回逆抢回。致令纠众复仇。所称回子小玉素普。与郭凤贤。将阿底尔酷刑拷打。勒偪谋杀贿纵等情。文麟等既经据伯恒所禀咨询。何以伊勒屯等并未具覆。即著伊勒屯、何琯、查明阿底尔原案覆奏。其伊勒屯等截留饷银。前因巴城待饷孔亟。文麟等又无出关消息。是以准其提用。惟哈密亦属支绌。著伊勒屯、何琯、遇有饷到。即行拨还。嗣后不得再行截留。各分畛域。致干咎戾。并著文麟等迅派妥员。前赴山西乌里雅苏笞迎提。以济急需。吉恒催饷不力。著暂行革职。安敦玉一带物产有限。现在文麟各军筹粮甚艰。所有肃州各军。著穆图善饬令毋庸前赴关外筹办粮饷。俾文麟等饷糈。得以宽为接济。其沁城一带。能否兴办屯田。并著文麟、景廉等、察度情形。妥为办理。将此由六百里谕知穆图辜、文麟、景廉、伊勒屯、并传谕何琯知之。　　

○以安徽官军叠次剿办捻匪出力。赏总兵官杨明胜、周占魁、副将许思义、杨占先、参将宋忠元、李华文、游击王金榜、巴图鲁名号。道员刘毓楠、副将杨先受等花翎。都司吴春发等蓝翎。余加衔升叙开复有差。　　

○癸酉。谕内阁、吏部奏、遵议各仓监督。并仓场侍郎处分一摺。富新仓监督钟霖等、均著照部议革职。仓场侍郎钟岱、宋晋、总理仓储。职任綦重。于各仓亏短米石。毫无觉察。实属不能胜任。钟岱著调补泰甯镇总兵兼总管内务府大臣。宋晋著补授内阁学士兼礼部侍郎衔。仍照部议革职留任。钟岱于天津验收海运米石完竣后。再行赴任。宋晋于通州收米事竣。再行来京供职。　　

○以泰甯镇总兵官衍秀、户部右侍郎毕道远、为仓场侍郎。调工部右侍郎潘祖荫为户部右侍郎管钱法堂事。　　

○以镇国公奕梁暂署泰甯镇总兵官兼总管内务府大臣。
  </div>
  <div class="pagination">
   <a href="清实录同治朝实录_page328.html">
    上一页
   </a>
   <span>
    ...
   </span>
   <a href="清实录同治朝实录_page324.html">
    324
   </a>
   <a href="清实录同治朝实录_page325.html">
    325
   </a>
   <a href="清实录同治朝实录_page326.html">
    326
   </a>
   <a href="清实录同治朝实录_page327.html">
    327
   </a>
   <a href="清实录同治朝实录_page328.html">
    328
   </a>
   <span class="current-page">
    329
   </span>
   <a href="清实录同治朝实录_page330.html">
    330
   </a>
   <a href="清实录同治朝实录_page331.html">
    331
   </a>
   <a href="清实录同治朝实录_page332.html">
    332
   </a>
   <a href="清实录同治朝实录_page333.html">
    333
   </a>
   <a href="清实录同治朝实录_page334.html">
    334
   </a>
   <span>
    ...
   </span>
   <a href="清实录同治朝实录_page330.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
