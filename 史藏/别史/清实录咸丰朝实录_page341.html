<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 341 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 341 页/共 502 页
  </h1>
  <div class="content">
   ○又谕、德兴阿、翁同书奏、续报水师会同攻克瓜州、进偪金山等处胜仗。并陆路官兵、歼贼净尽一摺。本月十二日。德兴阿等、督兵克复瓜州时。水师总兵陈国泰、亲督守备李逢春等、分驾红单等船。驶进瓜州大口。斩断铁炼。击沈该匪大小船多只。淹毙不计其数。又焦山水师总兵泊承升、陈世忠等、亦于是日将瓜州小口贼船、击沈三十余只。乘胜进偪金山。登岸□□穴□又□捕。余贼披靡。死者无数。各艇复偪近瓜州之新河口、龙王庙等处。立将贼堤攻毁。□□穴□又□获炮械火弹等件甚多。时陆路副将英贵等、于江边芦苇丛中。又□□穴□又□获余匪五百余名。内有伪总制萧有方等、俱已正法。瓜州一带。东西数十里。一律肃清。并无窜匪漏网。剿办实属奋勇。所有土桥焦山水师出力各员弁。著德兴阿等、查明汇保请奖。候朕施恩。　　

○谕军机大臣等、和春、何桂清等、先后奏报大兵克复镇江各一摺。览奏实深欣慰。金陵逆匪。分踞瓜州、镇江、倚为掎角。德兴阿、和春等、督兵进剿。断贼接济。击退外援。将瓜镇两处贼巢。同日克复。金山一带贼匪。亦经水师攻剿。一律肃清。金陵贼势已孤。指日大军即可直抵贼巢。歼捦首逆。但江浦县城。尚为贼踞。德兴阿派成明等、督带马步诸军。前赴浦口。并令陈国泰、管带师船西上。蕞尔孤城。谅已不难攻克。惟六安匪众。由和州渡江来援者。号称数万。虽经张国梁等击退。歼毙甚多。其窜往金陵者。谅尚不少。况上游安庆、巢窟未除。此时攻剿金陵。必须统筹全局。所有江北一带。著责成德兴阿、翁同书、鞠殿华、督饬将弁。迅速进剿。和春、张国梁、留兵驻守镇江。即可进攻金陵。邓绍良、扼守甯国。与芜湖相近。并著饬令相机援应。至金山为江面要隘。业经水师驻劄。南北皆可策应。著即饬令该总兵等、实力巡逻。使上游匪党。不能下窜。中流得此锁钥。则剿办金陵。较易得手。此时江路既通。文报无阻。该大臣等、正可随时会商办理。迅奏肤功。以慰朕望。何桂清已派员驰往镇江。办理善后事宜。并拟亲赴大营。犒赏军士。更足鼓舞兵心。欢欣用命。其瓜州一带地方。应办善后事件。亦著该督妥筹布置。将此由六百里各谕令知之。　　

○新授直隶通永镇总兵官虎坤元、奏谢升授恩。得旨。闻汝父子在军营。甚为奋勇。汝年未三十。已膺显秩。务自勉自励。以副朕望。　　

○以攻克江苏镇江府城。赏钦差大臣和春、双眼花翎。二等轻车都尉世职。帮办军务张国梁、骑都尉世职。总督何桂清太子少保。按察使王有龄、二品顶带。三品顶带帮办军务行乃钊、总兵官余万清、花翎。总兵官王浚等、加衔升叙有差。予阵亡外委周元彪、祭葬世职。　　

○己亥。以祥霙渥沛。遣惠亲王绵愉、诣大高殿。惇郡王奕誴、诣宣仁庙。凝和庙。恭亲王奕诣昭显庙。时应宫。拈香报谢。　　

○庚子。谕内阁、英桂奏、官兵追剿西路窜匪获胜、歼除股匪殆尽一摺。十月二十四等日。德楞额等督带兵勇。至黄柏沟地方。匪众图窜。我军迎击。毙贼数十名。该匪分两股逃窜。德楞额等、夺路进攻。毙贼数十名。生捦贼匪于安生等二名。复追杀十余名。夺获枪旗等件。该匪窜入山沟。抵死抗拒兵勇乘势前进。贼众狂奔。沿途追杀贼匪三百余名。生捦杨凌儿等五十余名。夺获骡马枪械无数。其窜入嵩境股匪。经永甯等县团勇迎击。斩捦甚多。余匪分窜陕州鲁山各路。兵勇会剿。匪势不支。纷纷逃窜。把总徐春芳、生捦捻首王三辫子、救出难民百余人。匪众落崖死者无算。生捦首夥四十三名。捻首宋魁等五名。当经正法枭示。汝州鲁山境现已肃清。剿办甚为得手。著英桂、仍饬德楞额等、迅速剿除西路窜匪。其南路山内伏匪。仍饬各该地方员弁。认真□□穴□又□捕。毋留余孽。　　

○谕军机大臣等、昨据德兴阿、和春、先后奏报、本月十二日。克复瓜州镇江。已谕令该大臣等、乘胜进攻。指日大军直抵金陵。不难埽穴捦渠。大功告蒇。惟该逆铤而走险。若从金陵窜出。必奔安庆。而上游九江。尚未克复。杨载福一军。势难遽行东下。该提督前已驶过安庆。攻毁贼营数处。其用兵谋略。实有过人之处。现在金陵即日可望克复。若得该提督水师、与红单等船会剿。该逆必无逃窜之路。著官文等、即传旨令杨载福、速攻九江。毋再延缓。一经得手。即乘胜将沿江贼垒埽除。直抵安庆。都兴阿督带陆兵。进剿宿太。如杨载福已克九江。移师东下。都兴阿、即当亲督马步队。沿江前进。与杨载福水师相辅而下。更能得力。杨载福已离楚境。以后军务情形。即著该提督自行奏报。如与都兴阿军营相近。即著会衔具奏。毋庸仍由官文等代奏。以期迅速。将此由六百里谕知官文、都兴阿、胡林翼、并传谕杨载福知之。　　

○又谕、前因六安贼势猖獗。李孟群兵单失利。叠谕胜保等分兵往援。嗣据该副都统等奏、以六安西路。责成乐善、相机防剿。步步移营进劄。以为李孟群声援。袁甲三驻守正阳。控扼要隘。胜保俟丰圩一带捻匪就歼。亦即督兵亲捣六安。现在英桂自移营叶县以来。调度各军。追剿窜匪。业已将次净尽。而六安尚未攻克。又失霍山。既恐李孟群兵力难支。加以舒桐巢县庐江等处。遍地贼巢。福济、郑魁士、几成坐困。即日江南大军克复金陵。该逆必奔安庆。皖北甚为吃重。不可不先事绸缪。著英桂、即行回驻正阳。与袁甲三扼守要隘。胜保即挑选精兵。驰往六安。迅将该州克复。即可与李孟群会剿霍山。其舒桐各县。均属毗连。并可与福济、郑魁士、会同攻剿。次第收复。冀皖北逆氛稍熄。庶几金陵克后。不至与窜逸逆党。聚为大股。又成燎原之势。胜保素称勇敢。逆匪震其声威。若与李孟群、郑魁士、会合。必能所向克捷。皖北一带。不难悉数荡平。其正阳要隘。及圩匪未尽之处。即著英桂、袁甲三、督率将弁。防剿兼施。如有疏虞。惟该抚等是问。将此由六百里各谕令知之。　　

○又谕、英桂奏、东省匪徒、窜至直隶开州等处、请饬直隶山东两省、一体堵剿等语。据称山东曹属捻匪。出没靡常。本月初五等日。有匪徒二三百人。携带军械。窜至直隶开州之柳下屯。及河南汤阴滑县浚县林县等处。经各该县节次堵剿。该匪不敢停留。向开州东明一带窜逸等情。此股匪徒。经豫省官兵。追剿出境。尚未歼除净尽。开州等处。前据谭廷襄奏、业经添拨官兵。会合兜拏。仍著与崇恩各饬所属。于交界处所。侦探匪踪。实力堵剿。务将余匪悉数歼灭。毋任奔窜蔓延。将此由五百里各谕令知之。　　

○以进剿河南西路窜匪获胜。开复巡抚英桂革职处分。　　

○辛丑。谕内阁、胜保等奏、请将饰词捏禀之侍卫、摘去顶带等语。侍卫伊兴额、经胜保等、调令进兵剿匪。辄先因病折回徐州。且前据邵灿等奏、该侍卫整队渡河。平毁王家圩贼巢。及胜保亲历察看。王家圩贼数最多。并未平毁。伊兴额、叠次剿办捻匪。尚能出力。当此攻剿吃紧之际。辄敢捏词冒功。又复不遵调度。著摘去顶带。仍责令派员带队。先赴胜保军营。暂归史荣椿管带。伊兴额、俟病痊后。迅即前往接管。以观后效。傥再不知奋勉。即著从严参办。　　

○谕军机大臣等、前因和州获胜。全滁安堵。谕令胜保等、无庸派兵赴清流关。嗣以瓜镇同时克复。设江南大军。进攻金陵得手。则逆匪四出奔窜。皖北恐形吃重。复谕令英桂回驻正阳。与袁甲三严守要隘。胜保亲赴六安。速将该城规复。以杜贼匪北窜。本日据胜保、袁甲三奏、抽拨兵勇。前赴清流。自系未奉续降谕旨。并据称、归蒙霍固等处。尚多伏患。从前北窜之贼。皆入自豫疆。必须胜保在北路控制。以安腹地。设专事南征。深恐兼顾不及。应俟楚军西来。三面兜围。即可筹复淮南郡县。并请于河南省截留漕粮六七万石济饷各等语。所筹各情。固为斟酌缓急起见。惟六安为逆贼巢穴。仍应速筹收复。以期次第进攻。军务变幻靡常。未容以有用之兵。赋闲株守。英桂接奉前旨。当已驰赴正阳。即著胜保、袁甲三、会同妥商。将如何派拨重兵。前赴六安。并何人可以亲往督攻。以期得力之处。悉心酌度办理。毋涉推诿。其临淮关守御事宜。著胜保等、咨行福济、派拨兵勇。严密防范。所请截留漕粮。著英桂于本年起运漕粮内、酌截六七万石。解赴胜保等军营。俾资搭放。惟现在京仓支绌。所截粮石。仍著英桂设法筹补足额运京。至胜保等、奏请拨山东省饷银五六万两。已于前次奏到时。谕令崇恩如数拨解矣。将此由六百里各谕令知之。　　

○又谕、本日据胜保等奏、侍卫伊兴额、托病不遵调遣等语。该侍卫伊兴额、前经胜保等奏明。令其由瓦子口一带助剿。旋据奏称、十月初二等日。已在涡北接仗获胜。何以于十九日。辄即带队径回徐州。且胜保接据邵灿咨会。亦有催令即日启程之语。迄今月余。仍未带兵前往。转以患病为辞。藉词逗遛。当此攻剿吃紧。肃清蒙亳。即所以保卫徐州。即使该侍卫患病属实。亦应酌派营总等官、管带前进。岂容以有用之兵。置之无贼之地。著邵灿、庚长、查明该侍卫是否实系患病。抑或藉词捏饰。据实具奏。将此由五百里谕令知之。　　

○改铸盛京将军印信。从庆祺请也。　　

○壬寅。命都察院左副都御史书元、通政使司通政使黄赞汤、往杨村查验剥船。　　

○以直隶永定河工竣。开复道员崇厚等革职留任处分。　　

○癸卯。谕内阁、前因吴振棫奏、行抵滇境。访知绅士办团。不得其平。激成衅端。是以降旨将黄琮、窦垿、革职。并剀切宣示回民。悔罪投诚。免其诛戮。傥始终怙恶。自外生成。即著该督统兵进剿。此朕一视同仁。不分汉回。但分顺逆之意。吴振棫、并非不论曲直。专主抚绥。即朕所降谕旨。亦何尝有所偏袒。乃近日御史陈浚、尹耕云奏、均以吴振棫办理失当。恐误地方。本日御史吴焯、复以愚民误会。恐团练解体为词。直似从前办理。并无错谬。今颁宽大之诏。转疑故纵回民。岂知从来办理军务。原无尽杀之理。或应先剿后抚。或应先抚后剿。全在带兵大员。体察机宜。非局外所能参酌。朕以吴振棫、久任封疆。于云南情形。又能熟悉。是以授为总督。令带川兵赴滇。何处应剿。何处应抚。料该督断不豫存成见。致误事机。即朕尚不肯于万里之外。遥为牵制。使之掣肘。该御史等、安见先剿之必有把握。而纷纷弹劾。指为办理失宜。如果吴振棫先抚后剿之议。迄无成效。朕不难治以应得之罪。今成败未有端倪。而群加指摘。朕岂能筑室道谋。使该督无所适从。异日得所藉口耶。至团练杀贼。捍卫闾阎。各省保举奖励者。不可胜数。前降谕旨。有借团练为名。肆行杀掠者。即以军法从事。原指云南汉回仇杀而言。然即各省乡团。亦岂有听其肆行杀掠。不加钤束之理。吴焯恐愚民误会谕旨。贼至而坐以待毙。尤为可笑。溃散兵勇。成群抢掠者。尚准民间格杀勿论。何况贼匪。岂有不知抵御。朕知民虽至愚。断不至如该御史之颠倒是非也。所奏均毋庸议。　　

○以山西省捐输军饷。永广乡试中额三名。广东捐输军饷。永广乡试中额四名。南海、番禺、顺德、三县学额各十名。兴甯县九名。香山、嘉应、二州县各八名。东莞县六名。新会县五名。增城、龙川、澄海、开平、茂名、五县各二名。清远、新安、新甯、英德、归善、连平、博罗、潮阳、大埔、高要、阳江、新兴、化、河源、长乐、十五州县各一名。　　

○缓徵河南汜水县沙压地亩额赋。　　

○甲辰。以河南防汛防河出力。赏同知范鹏程、知州朱寿金、守备周贞元等、花翎。通判徐思穆等、蓝翎。知府王宪等、升叙有差。　　

○乙巳。谕内阁、德兴阿、翁同书奏、水师攻破燕子矶等处贼垒、大获胜仗一摺。官军克复镇江瓜州后。金陵复出贼船多只。屯聚观音门口内。意图援救逃匪。参将黄彬等、于本月十三日。督兵直进内河。贼望下关遁去。官兵乘势追剿。贼众弃船登岸。兵勇复登岸追捕。水陆毙贼无算。夺获贼船五只。炮位刀矛多件。是夜尽先游击彭常宣、了见巴斗山下有贼船往来。即乘月色驶击。轰沈贼船一只。余贼弃船、向燕子矶贼垒奔窜。彭常宣等、舍舟追击。把总钱鸣皋、首先登垒。伪将军陈恩书、据门抗拒。被彭常宣捦斩。立将贼垒攻破。贼众除歼毙外。投塘落涧者不可数计。夺获炮位旗械百余件。先是参将李新明、于十二日。在带子洲夺获贼划四只。十三日。于郭家斗门生捦长发贼四名。遂乘胜于十四日。登石埠桥。直捣贼垒。贼众纷纷溃散。当将贼垒平毁。夺获大炮擡炮数十位。器械米粮无算。燕子矶与石埠桥。均系金陵险要。经该水师将弁。将贼营悉数刬除。办理极为得手。即日江南大兵。乘胜进剿。必当一鼓成捦。此次在事出力员弁。著德兴阿等、汇入克复瓜州案内。择尤保奏。候朕施恩。　　

○又谕、前因张芾、奏参副将萧知音等、退避畏葸各情。当谕令何桂清据实查参。兹据该督查明具奏。副将萧知音、经邓绍良派防崇觉寺等处。当雾露岭官军失利。石埭县城失守。辄先退守章村。本属咎有应得。姑念该副将带兵进劄老鸦山。力扼贼冲。屡获胜仗。俾水陆官军。得以会合进剿。攻过尚足相抵。萧知音著免其置议。升用副将蒋锡光、于崇觉寺冲要地方。辄以兵力单薄为词。虽非有意推诿。究属办理粗率。著交部议处。尽先守备马云龙、明知大通有警。一经邓绍良札调。即自拔营径回泾县。不肯暂留石埭。实属不知缓急。著即革职。仍留营效力。前任总兵秦如虎、当守备吴正熙、在万级岭兵败时。并未拨兵应援。实因伤病复发。并非有心坐视。业经开缺。著毋庸议。　　

○谕军机大臣等、有人奏、上年三月间。总兵都隆阿、由崇觉寺撤防。辗转退避。致泾县南陵。相继失守。团丁伤亡甚多。十月间。都司余永椿、布政司经历苏式敬、带勇赴援。经团董九次请救。避匿不出。反退至山口。致泾县复陷。太平告急各等语。除萧知音等、已据何桂清查明覆奏。其都隆阿、余永椿、苏式敬三员。有无临敌却退情弊。仍著何桂清、按照所指各款。确切查明据实参奏。毋稍姑容。原片著抄给阅看。将此由四百里谕令知之。寻奏。都隆阿等、尚无退避情形。报闻。　　

○改铸湖北黄州协副将关防。从总督官文请也。　　

○以办理江北粮台出力。布政使文煜、杨能格、下部议叙有差。　　

○丙午。上还宫。　　

○谕内阁、载华等奏、请将官兵俸饷、仍归地方官领解一摺。东陵兵饷。同官员俸粟米折银两。向由遵化等各州县。按四季首月。赴藩库领解散放。嗣经直隶总督议、由承办衙门委员赴司请领。往返需时。有妨执事。嗣后著仍由各州县照例按四季之首月领解散放。以符旧制。　　

○命理藩院尚书肃顺、都察院左都御史瑞常、兵部左侍郎王茂荫、刑部右侍郎孟保、在紫禁城骑马。　　

○以阿克苏守城出力。赏员外郎雅尔佳纳、守备杨清越、花翎。印房章京伯英额等、蓝翎。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。十二月。戊申朔。缓徵甘肃皋兰、靖远、陇西、西和、安化、平罗、徽、崇信、灵台、镇原、河、狄道、安定、固原、甯夏、甯朔、灵、中卫、碾伯、泾、二十州县、及盐茶厅、沙泥州判、陇西县丞、所属被雹被水被旱灾区。新旧银粮草束。　　

○己酉。谕内阁、曾望颜、奏参知县捕务废弛、匿案不报一摺。陕西澄城县知县梁际殷、于窃赃逾贯、撞门吓禁、临时行强重案。并不勘验通详。延及二载。赃贼尚无破获。实属有心讳匿。若不严加惩创。不足以儆昏惰而靖地方。梁际殷、著先行撤任。交部严加议处。留于该地方、协同接任之员、勒限严缉赃犯。该管同州府知府慧诚、失于觉察。并著交部议处。　　

○谕军机大臣等、有人奏、山西夏县知县赵彭寿、于张尉氏等三家被贼抢劫。案悬无获。反以控报不实为辞。太平县知县钱官埈、藉捐勒借。匿多报少。本年刘昌海控案。嘱典史倪申之、图诈赃银。复嘱该典史、邀教谕宋克扬关合。致有畏罪自缢等事。又有人奏、灵邱县知县王心田、借寿科派。官价勒买。滥索捐生钱文。捕蝗工价草束银两。并因诈赃不遂。故入人罪。又榆次县知县陈曜图、纵容门丁刑书、藉端讹诈。于史姓被劫一案。改劫为窃。盗犯无获各等语。州县纵盗剥民。最为地方之蠹。亟应从严参办。著恒福、按照所奏各情。据实查参。毋稍徇隐。昨据该抚奏、太平县禀报。有典史倪申之、因与教谕宋克扬、口角争斗。自缢身死。现已提省集讯。是否即由该县钱官埈诈赃所致。务须严切根究。毋任捏词掩饰。致有不实不尽。原摺二件。均著钞给阅看。将此谕令知之。　　

○以江南水师□□穴□又□捦逆首出力。赏游击彭常宣、巴图鲁名号。　　

○予江南阵亡守备蒋有元、千总包占元、外委王得斌、祭葬世职。　　

○展京师内城六门外煮赈三月。　　

○庚戌。谕内阁、叶名琛、柏贵奏、逆匪攻陷城池、旋即克复一摺。本年八月间。广西逆匪。攻扑开建县城。署知县巴达兰布等、督率兵勇守御。因众寡不敌。被贼攻陷。旋经提督昆寿、督饬参将凤仪等、驰往剿办。直抵南丰墟前。贼匪分路来扑。各兵勇合力进攻。斩杀一千余名。复追捕窜贼多名。即将县城收复。办理尚为迅速。所有在事出力文武各员。著该督等择尤酌保。候朕施恩。至该管文武、例有处分。业经随同克复。攻过尚足相抵。著免其查办。　　

○又谕、叶名琛等奏、官军收复老隆镇、并陆续歼捦贼匪一摺。江西南安、赣州、剿败余匪。窜入广东境内。经叶名琛、饬令署惠州府知府海廷琛等、督带兵勇绅团、水陆攻剿。该匪窜踞龙川县属之老隆镇。意图久踞。经该署府、督兵次第剿除。捦斩首夥贼匪四千六百余名。当将该镇收复。地方一律肃清。办理尚属认真。所有此次出力员弁绅勇。准其择尤保奏。毋许冒滥。仍著该督、严饬在事文武、实力□□穴□又□捕。务绝根株。以靖闾阎。　　

○又谕、吴振棫、张亮基奏、请仍开铅禁一摺。云贵厂地。出产铅斤。向准商贾出售。前任四川总督黄宗汉、因恐军火有关。奏明停止。兹据吴振棫等、查明此项铅斤。并不能铸造枪炮铅丸。而自禁闭以来。贫民失业。反多苦累。自系实在情形。所有云贵各属商贩铅斤。著仍行开禁。并准其领票行销。以济穷黎。　　

○又谕、吴振棫、张亮基奏、请将在铜鼓铸钱文一摺。四川泸州等处。存有运京铜铅。积压日久。一时未能起运。现值滇省办理军务。需用孔亟。所有此项存铜并永甯、毕节、一带所存铅斤。著准其暂行动用即照所议。派员设局。知照四川总督、鼓铸钱文。以济军需。仍著该督等、将动用铜铅。设法筹补。以备运京之用。　　

○谕军机大臣等、叶名琛奏、＜口英＞口□佛二酋、呈递照会、据理回覆各情形一摺。该夷酋自知理曲。犹肆要求。希图获利。该大臣据理辩驳。委婉详明。措词甚为得体。谅该酋当无从置喙。前此屡至各口。皆系＜口英＞咪夷酋、狼狈为奸。口□佛夷向未干预。此次随同要挟。显系受口□额酋怂恿。口□额酋虽为咆酋牵制幸该国王不许与中国滋事。不过稍迟时日。自有转机。叶名琛既窥破底蕴。该夷伎俩已穷。俟续有照会。大局即可粗定。务将进城赔货、及更换条约各节。斩断葛藤。以为一劳永逸之举。如果该夷兵船。全行退出。各国贸易开舱有期。即著迅速驰奏。此时各省军饷。待用孔殷。该督定能兼权缓急。早裕利源也。将此由五百里密谕知之。　　

○五品顶带帮办云南军务张亮基奏、查明回民滋事情形。现筹招抚。宣布德威。俾善良悔悟。奸宄势孤。乃可分别劝惩。得旨。所奏实为不易之论。无成见、故能有定见。恩威并济。勿为菲言所惑。朕拭目以观厥成。　　

○以克复安徽正阳关、并霍邱县城。赏委参领乌勒兴阿、巴图鲁名号。知府周士键、徐丹桂、同知刘光健、参领成禄、佐领舒敏、防御双明、乌章阿、游击保英等、花翎。防御德印等、蓝翎。余升叙有差。　　

○以剿办四川建昌等处夷匪出力。赏总兵官占泰、守备穆租索朗、巴图鲁名号。道员鄂惠、按察使衔。知州恒泰、祥庆、游击德茂、云骑尉高凯等、花翎。外委马应发等、蓝翎。余升叙有差。　　

○以克复广东顺德县城。赏在籍太常寺卿龙元僖、二品衔。郎中叶锡彤、郎中衔叶长龄、员外郎衔叶洪光、叶芸玉、叶景陶、运同衔叶晦岩、同知衔叶德馨、游击叶应元等、花翎。知县沈骏选等、蓝翎。余升赏有差。　　

○予广东开建县守城殉难知县巴达兰布、典史华楷、守备常奇珍、外委潘得楷、祭葬世职。　　

○蠲缓江苏丰、沛邳、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、武进、阳湖、江阴、宜兴、荆溪、丹阳、金坛、溧阳、山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、萧、砀山、宿迁、睢甯、太仓、镇洋、嘉定、宝山、海、沭阳、赣榆、通、泰兴、海门、上元、江甯、句容、溧水、高淳、江浦、六合、仪徵、太湖、无锡、金匮、靖江、崇明、如皋、七十厅州县、苏州、太仓、镇海、金山、镇江、淮安、大河、扬州、徐州、九卫、被水被旱被兵地方。新旧额赋、漕项银米、及租课摊徵出借耔种口粮。　　

○辛亥。谕内阁、倭仁奏、请将京察展限一摺。倭仁调任盛京户部侍郎。甫经月余。所有该部举行京察。著准其展限三个月。以昭详慎。
  </div>
  <div class="pagination">
   <a href="清实录咸丰朝实录_page340.html">
    上一页
   </a>
   <span>
    ...
   </span>
   <a href="清实录咸丰朝实录_page336.html">
    336
   </a>
   <a href="清实录咸丰朝实录_page337.html">
    337
   </a>
   <a href="清实录咸丰朝实录_page338.html">
    338
   </a>
   <a href="清实录咸丰朝实录_page339.html">
    339
   </a>
   <a href="清实录咸丰朝实录_page340.html">
    340
   </a>
   <span class="current-page">
    341
   </span>
   <a href="清实录咸丰朝实录_page342.html">
    342
   </a>
   <a href="清实录咸丰朝实录_page343.html">
    343
   </a>
   <a href="清实录咸丰朝实录_page344.html">
    344
   </a>
   <a href="清实录咸丰朝实录_page345.html">
    345
   </a>
   <a href="清实录咸丰朝实录_page346.html">
    346
   </a>
   <span>
    ...
   </span>
   <a href="清实录咸丰朝实录_page342.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
