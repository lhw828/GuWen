<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 339 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 339 页/共 1316 页
  </h1>
  <div class="content">
   ○又谕、电寄曾国荃、该省布置均属周密。曾国荃久历戎行。江南地势。尤所熟悉。一切战守机宜。责无旁贷。著即实力筹办。以专责成。军令最宜齐一。所有将弁之优劣。营伍之调度。均由该署督秉公察办。不必瞻顾。电寄　　

○又谕、电寄李凤苞、据李鸿章电称、德例人可自主。其兵官闲退者。多愿为他国打仗等语。著李凤苞速即遴雇德兵官五十人赴天津。由李鸿章调遣。需用川资等项。在出使经费项下支给到津后每人薪俸若干。由李鸿章酌定。前购两铁舰。需用孔亟。著李凤苞设法与德国妥商。赶紧驾驶来华。毋再延宕。电寄　　

○甲辰。谕内阁、刘铭传奏、台北基隆炮台为敌攻陷。我军复踏毁敌营获胜情形一摺。法国兵船。驶至台北基隆口岸。于六月十五日。叠开巨炮。将该处炮台击毁。十六日。法兵上岸。直扑营垒。经刘铭传及总兵曹志忠等、督军迎击获胜。敌兵溃败。刘铭传调度有方。深堪嘉尚。著交部从优议叙。尤为出力之记名提督福建福甯镇总兵曹志忠著赏穿黄马褂。提督章高元、苏得胜、均著遇有海疆总兵缺出。即行＜闲＞放。章高元并赏换年昌阿巴图鲁名号。苏得胜并赏换西林巴图鲁名号。副将王三星著以总兵记名简放。并赏给额腾依巴图鲁名号。已革游击邓长安著开复原官。其余立功将士及出力文武员弁。准其择尤汇请奖励。钦奉慈禧端佑康颐昭豫庄诚皇太后懿旨。著于内帑节省项下发去银三千两。赏给此次出力兵勇。著刘铭传查明尤为奋勇者。传旨赏给。至基隆炮台。前据刘铭传奏、修筑未能合法。本不足恃。此次失事员弁。著免其置议。嗣后傥有守御不力。以致挫失情事。定当按照军律从严惩办。决不宽贷。所有伤亡弁勇。即著查明请恤。另片奏、解运军械办粮转饷各员。恳请奖励等语。基隆通判梁纯夫著赏换花翎。县丞游学诗著以知县补用。盐大使钱寿益著免补本班。以知县仍留原省归候补班前补用。游击孙安邦著以参将补用。并赏加副将衔。已革道员裕庚著准其留营效力。又片奏、道员朱守谟等、恳请留营等语。记名道朱守谟、郎中罗廷玉、均著准其留营效力。洋务　　

○谕军机大臣等、鲍超奏、伤病尚须调摄。兵力不敷调遣一摺。该提督伤病尚未大愈。览奏殊殷廑念。即著加意调治。以期早日就痊。据称仅拨四川五营不敷调遣。拟召集旧部将士等语。前有旨谕令岑毓英督饬各营。陆续出关。进规越南北圻。必须有继进之师。以厚兵力。即著鲍超会商丁宝桢酌量调派旧部将领。迅速召募勇营。期于敷用。所需饷项。即由该督筹拨。务当源源接济。毋任缺乏。将此由六百里各谕令知之。洋务　　

○又谕、现在海防紧要。山东烟台一带。防务尤形吃重。该省筹募新军。亟须得人统带。扼要守御。总兵王正起前在山东曹州镇任内。是否得力。如果堪胜统率。即著陈士杰奏明调赴山东。以资任使。将此由五百里各谕令知之。寻奏、王正起在东最久。勇于任事实为有用之才。现丁忧在籍。已函令来东。允否夺情听调。候再奏明。报闻。洋务摺包　　

○署直隶总督李鸿章奏、法人开衅。商局轮船。暂售美国。以防劫夺。议明事定收回。得旨、所有商局轮船。俟事定后。务当即行收回。以资转运。摺包　　

○予积劳病故。浙江防营副将张艺胜、参将陈尚文、知县王右人、主簿徐钰、议恤。摺包　　

○以捐田创建义学。予浙江平湖县俞大德建坊。　　

○旌表纯孝事亲江苏武进县二品封职庄仁方女二姑。摺包　　

○乙巳。谕内阁、延煦奏、六月二十六日万寿节行礼。左宗棠秩序居文职首列。并不随班叩拜。据实纠□□□尔□一摺。左宗棠著交部议处。寻议上、应罚俸一年。从之。现月早事　　

○谕军机大臣等、彭玉麟、张树声、倪文蔚奏、缕陈广东吏治军政民风积弊十条。请申谕疆臣。逐一彻查兴革。彭玉麟奏、谨就见闻所及。续陈六条各一摺。广东政治窳敝已极。种种弊端。积习相沿。已非一日。该尚书等所陈各条。颇为详明剀切。亟应大加整顿。力与湔除。即著张之洞、倪文蔚破除情面。将所奏各项弊端。认真厘剔饬吏整军治民诸政。实心实力。妥为筹办总期风清弊绝。日臻上理。以立自强根本。用副朝廷委任至意。该督抚并当细心体察。切中肯綮。措置咸宜。俾有兴革之益。而无纷纭之扰。其教民宜别一条。莠民入教。为害地方。果能办理得宜。俾已入教者不敢肆其欺陵。未入教者。不敢轻试。有裨于世道人心者。实非浅鲜。惟创办伊始。宜臻妥善。著张之洞、倪文蔚、悉心酌办。俟办有成效。再行推诸各省。盐务宜变一条。粤盐应否改行票运。或潮桥各埠先行试办。著该督详细筹画具奏。再饬该部议行。会匪宜清一条。据称广东会匪。有天地会三点会等名目。辗转煽惑。外连江西福建。各处皆有头目等语。会匪伏莽甚多。必应分别捕拏解散。以免酿成巨患。著张之洞、倪文蔚、饬属力行保甲。严拏头目。尽法惩治。并著何璟、张兆栋、潘霨、通饬各属。一体查拏究办。原摺二件。著分别钞给张之洞、倪文蔚阅看。将此各谕令知之。现月　　

○又谕、御史张人骏奏、苏省私枭充斥。亟宜剿抚以遏乱萌一摺。据称江苏各属。私枭恣肆。渐成伏莽。沿海居民与各营遣散之勇。句结煽炽。近更联络湖泖枪匪。蔓延腹地吴江等处。啸聚不下千艘。抢劫各案。层见叠出。有虏去炮船肆劫官局情事。请饬严密查拏等语。若如所奏。枭匪聚众横行。深恐酿成巨患。即著曾国荃、卫荣光严饬所属实力访拏。歼厥渠魁。散其党与。不得稍涉粉饰。致贻隐患。并著即行覆奏。原摺著钞给阅看。将此各谕令知之。寻奏、苏省并无枭匪劫掠。报闻。　　

○又谕、有人奏、本年五月闲。安徽甯国府界内。有客民百余人。假充茶商。经过旌德县。抢夺城守营军器。劫夺县署。该县知县熊祖诒之子被戕殒命。熊祖诒被追跌伤。丁役亦有伤毙。请饬严拏等语。前据裕禄奏称、拏获谋乱劫署匪犯。审明惩办。当谕令卢士杰督饬所属。赶将高一峰等悉数弋获。即著懔遵前旨。饬令迅速击拏。毋任漏网该省自招垦以来。客民杂处。良莠不齐。据奏安插未得其法。与土民不能相安。以致抢案叠出。养痈成患。请饬编立户籍。稽查弹压各情。并著卢士杰妥筹办理。原摺片著钞给阅看。现月　　

○又谕、山东海防紧要。叠经谕令陈士杰实力筹办。近闻该省办防情形。殊不足恃。朝廷实深廑系。当此事机孔急。惟赖沿海各督抚悉心规画。严密备御。岂容敷衍塞责。致滋贻误。陈士杰身膺疆寄。责无旁贷。所有烟台等处防务。著该抚振刷精神。将应办各事宜。妥为布置。总期足资战守。不得稍涉玩忽。自干重咎。将此由五百里谕令知之。洋务　　

○又谕、电寄何如璋等、叠据何如璋、张佩纶、电请饬拨四五船速到闽。方可阻法战。如仍延宕。误闽即误大局等语。法舰集闽口。彼挫于台。难保不求逞于闽。增船诚为要著。南北洋现无急警。且法尚愿商议。拨船谅不至被抢。著李鸿章、曾国荃、各拨兵船二只。克日抵闽。大局所关甚重。勿分畛域。勿存成见。法如蠢动。何如璋、张佩纶、当竭力战守。不准以待船藉词诿卸。军火最要。彭玉麟等请饬南北洋速向洋行定买。饵以重利。商令设法通融送交。著该大臣等妥速办理。据张之洞等电称、粤军难再抽拨。章高元旧部八营。现扎江阴。可拨数营援台等语。著曾国荃传知程文炳、赶募数营。即日东下。填扎江阴。程文炳到后。再饬章高元旧部赴台。电寄　　

○又谕、电寄彭玉麟等、法人狡横已甚。虽据李凤苞电称、福禄诺有仍愿商结之言。昨由总署电复。恤款作为罢论。未必即就范围。当一意备战。应以进兵越南。规复北圻。俾彼族不敢悉众内犯。为制敌要策。潘鼎新前电称、将此拟自率诸军进攻北甯。粤边后路。不可无大员督率。张树声夙谙兵事。熟悉该省情形。即著酌带兵勇。克日前往。实力筹办。以副委任。电线应由广西接至云南。并著会同该督抚等迅速办理。广东防务。著彭玉麟、张之洞、倪文蔚、妥筹备御。张树声带往各营。著该尚书等如数另募填扎。以厚兵力。电寄　　

○又谕、电寄李鸿章等、据彭玉麟等电称、吴宏洛五营。万难调拨。前拨潮防五营。今再移五营。法正谋设法捣粤。敌乘虚。粤可危等语。所虑亦是。吴宏洛军著毋庸调往。李鸿章、张之洞等、均拨军械济台。粤并拨饷。刘铭传当力筹守御。毋稍疏虞。电寄　　

○四川总督丁宝桢奏、瞻对里塘划界立案。请将出力道员丁士彬等奖励。得旨、仍著该督饬属随时秉公妥办。务使瞻对里塘永远相安。毋再滋生事端。宝森著改为赏加随带三级。其余各员。均著照所请奖励。摺

包

　　

○命都察院左都御史锡珍、内阁学士廖寿恒、驰驿前往山东查办事件。现月　　

○命前江苏巡抚吴元炳、前往山东查勘河工海防。现月　　

○以记名副都统治麟为镶黄旗蒙古副都统。明发　　

○实授张之洞为两广总督。现月　　

○抚恤四川＜闲＞石泉、雅安、合、犍为、定远、新津、酆都、广安、九州县被不被火灾民。摺包　　

○丙午。谕军机大臣等、新疆防务。经刘锦棠随时布置。该大臣驻扎哈密。足资控驭。伊犁有金顺防营。兵力亦尚敷用。喀什噶尔防务较松。现在北路边防紧要。张曜一军。如可抽调北来。著刘锦棠详加酌度。遴选熟悉边情之员。带营前往喀什噶尔接替。即令张曜督率所部迅即北来。听候谕旨调派。该大臣酌定后。一面奏闻。一面即将此旨知会张曜遵照办理。将此由六百里密谕知之。现月　　

○又谕、电寄穆图善等、据李鸿章电报法人先开炮击坏扬武船。水师七船沉没。船署亦报轰毁等语。法人专行诡计。数日来我军未经先发。适堕术中。现惟在陆路。合力轰击。以挫凶锋。著穆图善等会同张佩纶等、饬陆军力遏敌氛。并将城守事宜。严密布置。仍保护通商各洋行。免生枝节。一切情形。迅速电闻。电寄　　

○又谕、电寄各省督抚等、据李鸿章电报法人在闽先开炮击坏扬武船。水师船七号沉没。船署亦报轰毁等语。法人专行诡计。势必四出滋扰。著沿海各督抚及统兵大臣。速饬各防营见有法船进口。立即轰击。毋稍迟徊。致落后著。其余各国来往之船。仍须分别清楚。切勿卤莽。电寄

　　

○又谕、电寄李鸿章、天津海防布置。前已据李鸿章详奏。尚未将图说进呈。其余沿海各口。星罗棋布口岸甚多。各防营四处分扎。各专责成。著各该督抚、将各口地形绘图贴说。即将某营现扎某口。兵勇若干。何人管带。有无炮台。分别详细注写。其有一地数名者。均须注明。以备考证。电寄　　

○命在籍翰林院编修吴大衡前赴广东。交张之洞差遣委用。现月　　

○命山西记名总兵。李先义、候补知府杨玉书、补用都司吴良儒、迅赴广东。交张之洞差遣委用。现月　　

○予触暑遄征。中途病故。记名提督安徽皖南镇总兵潘鼎立照提督军营例优恤。　　

○予在营积劳病故广东副将孙荫槐议恤。摺包　　

○展缓热河围场被灾余地旧欠课银。摺包　　

○拨热河仓余米四百石。赈济热河被水饥民。摺包　　

○丁未。谕军机大臣等、左庶子恽彦彬奏、现闻法国之兵。半系两广之民受雇而往。请饬统兵大臣剀切晓示。贷其既往。有能自拔来归者。或收为勇丁。或遣令回籍。如能为我内应。视其功之大小。酌量给奖等语。现在与法开仗。如能解散莠民。不为彼用。其势自孤。前于四月闲。曾国法人每雇粤人充当前驱。谕令该督抚饬属禁止。著张之洞、倪文蔚一面仍遵前旨。督饬地方官。不动声色。妥为禁止。一面将已经受雇粤民。查照所奏。设法解散。并著咨行沿海各督抚等、一律酌度办理。原片均著钞给阅看。将此由六百里各谕令知之。洋务　　

○又谕、左庶子恽彦彬奏、烟台为直沽门户。与旅顺相对。其闲岛屿极多。之罘西北有暗礁。庙岛之东有长山头浅滩。均不利船行。若能声势联络。敌船不能飞渡等语。山东烟台防务。叠经谕令严密布置。现在法人狡横已极。难保不肆行滋扰。该处防营。是否足敷分布。著李鸿章、陈士杰、会商妥办。督饬各军择险驻扎。如有应行添募勇营之处。即著赶紧召募。吴元炳到东后。并著悉心察看。总期战守有资。兵力足恃。是为至要。将此谕知吴元炳。并由六百里谕令李鸿章、陈士杰知之。洋务　　

○又谕、电寄穆图善等、叠据李鸿章电称、闽军与法接仗。击船轰厂。尚未据该省电报。殊深廑系。此次法人诡计取胜。何璟等株守省城。不能援应。张佩纶等临事迟疑。未经先发。实属失算。顷又据李鸿章转电沪信有孤拔已死之语。如果属实。我军似已获胜。正可鼓励将士。诱彼陆战。穆图善现扎长门。可以遏其出路。该将军督抚及张佩纶等。务当同力协力。督率各军。在陆路竭力截击。切勿坐待援师。致失事机。船厂如何情形。并著迅速电闻。电寄　　

○以记名提督史宏祖为安徽皖南镇总兵官。现月　　

○戊申。钦奉慈禧端佑康颐昭豫庄诚皇太后懿旨。前据延煦奏、万寿圣节行礼。左宗棠并不随班叩拜。当将左宗棠交部议处。兹据醇亲王奕譞奏称、延煦纠□□□尔□左宗棠。并不就事论事。饰词倾轧。藉端訾毁。甚至斥为蔑礼不臣。肆口妄陈。任情颠倒。恐此风一开。流弊滋大等语。延煦著交部议处。寻吏部议、应得降三级调用处分。得旨、著加恩改为革职留任。仍罚俸一年。现月　　

○谕内阁、潘霨奏、江西浮梁等县被水。分别抚恤查办一摺。本年六月闲。江西浮梁县。因连日大雨。河水陡涨。冲毁城垣衙署民房。淹毙人口。景德镇被水。漂流人口数千。民房铺屋被冲者。不下数千家。余干、鄱阳、乐平、等县。田亩亦多被淹。览奏实深悯恻。业经潘霨筹拨款项。动碾积谷。核实散放。仍著该抚饬属确查被灾户口。迅速拨款。妥为赈抚。务使实惠及民。毋任一夫失所。用副轸念灾黎至意。现月　　

○又谕、越南为我大清封贡之国。二百余年。载在典册。中外咸知。法人狡焉思逞。肆其鲸吞。先据南圻各省。旋又进据河内等处。戕其民人。利其土地。夺其赋税。越南君臣。闇懦苟安。私与立约。并未奏闻。法固无理。越亦与有罪焉。是以姑予包涵。不加诘问。光绪八年冬闲。法使宝海在天津与李鸿章议约三条。正饬总理各国事务衙门会商妥筹。法又撤使翻议。我存宽大。彼益骄贪。越之山西北甯等省。为我军驻扎之地。清查越匪。保护属藩。与法国绝不相涉。本年二月闲。法兵竟来扑犯防营。当经降旨宣示。正拟派兵进取。力为镇抚。忽据该国总兵福禄诺先向中国议和。其时该国因埃及之事。岌岌可危。中国明知其势处迫蹙。本可峻词拒绝。而仍示以大度。许其行成。特命李鸿章与议＜闲＞明条约五款。互相画押。谅山保胜等军。应照议于定约三月后调回。叠经谕饬各该防军扼扎原处。不准轻动生衅。带兵各官。奉令维谨。乃该国不遵定约。忽于闰五月初二等日。以巡边为名。在谅山地方。直扑防营先行开炮轰击。我军始与接仗。互有杀伤。法人违背条约。无端开衅。伤我官兵。本应以干戈从事。因念定约和好二十余年。亦不必因此尽弃前盟。仍准总理各国事务衙门与在京法使往返照会。情喻理晓。至再至三。闰五月二十四日。复明降谕旨。照约撤兵。昭示大信。所以保全和局者。实已仁至义尽。如果法人稍有礼义。自当翻然改悔。乃竟始终怙过。饰词狡赖。横索无名兵费。恣意要求。辄于六月十五日占踞台北基隆山炮台。经刘铭传迎剿获胜。立即击退。本月初三日。何璟等、甫接法领事照会开战。而法兵已在马尾先期攻击。伤坏兵商各船。轰毁船厂。虽经官军焚毁法船二只。击坏雷船一只。并阵毙法国官兵。尚未大加惩创。该国专行诡计。反覆无常。先启兵端。若再曲予含容。何以伸公论而顺人心。用特揭其无理情节。布告天下。俾晓然于法人有意废约。衅自彼开。各路统兵大臣、暨各该督抚。整军经武。备御有年。沿海各口。如有法国兵轮驶入。著即督率防军。合力攻击悉数驱除。其陆路各军。有应行进兵之处。亦即迅速前进。刘永福虽抱忠怀。而越南昧于知人。未加拔擢。该员本系中国之人。即可收为我用。著以提督记名＜闲＞放。并赏戴花翎。统率所部。出奇制胜。将法人侵占越南各城。迅图恢复。凡我将士。奋勇立功者。破格施恩。并特颁内帑奖赏。退缩贻误者。立即军前正法。朝廷于此事审慎权衡。总因动众兴师。难免震惊百姓。故不轻于一发。此次法人背约失信。众怒难平。不得已而用兵。各省团练。众志成城。定能同仇敌忾。并著各该督抚督率战守。共建殊勋。同膺懋赏。此事系法人渝盟肇衅。至此外通商各国。与中国订约已久。毫无嫌隙。断不可因法人之事。有伤和好。著沿海各督抚。严饬地方官、及各营统领。将各国商民一律保护。即法国官商教民。有愿留内地安分守业者。亦当一律保卫。傥有干预军事等情。一经查出。即照公例惩治。各该督抚即晓谕军民人等知悉。傥有藉端滋扰情事。则是故违诏旨。妄生事端。我忠义兵民。必不出此。此等匪徒。即著严拏正法。毋稍宽贷。用示朝廷保全大局至意。将此通谕知之。洋务　　

○谕军机大臣等、李鸿章前保之道员马建忠。曾经谕令来京引见。该道员熟悉洋务。现在总理各国事务衙门需人。著李鸿章密饬马建忠即日来京。豫备引见。将此谕令知之。现月　　

○又谕、有人奏、道员陈桂士先在上海洋行充当长随。后乃改名蒙捐。到省后极为督抚所重。任意招摇。揽权纳贿。佛山一带。闲有开设闱姓。该员与同知多龄往查。索贿甚多。居民不堪其苦。复在澳门交结夷人。私收闱姓赌规。又怂恿督抚设立清查坟山公所。因得入局总办。藉端勒索。又有串合吕姓逼诈绅富刘萼衔、及焚毁长寿寺之事。罪状昭著。请密为查办等语。著张之洞按照所□□□尔□各款。确为查明。据实具奏。如果实有其事。即行严□□□尔□惩办。原摺著摘钞给阅看。将此密谕知之。寻奏上、得旨、陈桂士著即行革职。现月随手　　

○又谕、前据鲍超奏、四川仅拨五营。兵力不敷调遣。拟令旧部将领。召募勇营。当谕令会商丁宝桢酌量增募。期于敷用。现在福州口岸。被法人伤坏船只。焚毁船厂军情紧急。本日已明降谕旨。一意主战。期于力挫凶锋。著鲍超与丁宝桢悉心会商。迅即募勇成军。不必如原奏添募多营。但期足资战守。克日部署启行。由湖北乘轮船下驶。俟到江西。暂行驻扎。听候谕旨。所有饷项军火。丁宝桢当力筹接济。毋令缺乏。将此由六百里各谕令知之。洋务　　

○又谕、电寄何璟等、法人毁坏船厂。张佩纶等当专督陆军。奋勇攻击。毋令久踞。穆图善赶紧堵塞海口。截其来往之路。南洋船不及敌船。且又不能进口。去亦无益。江西援兵两营。前经张佩纶电奏停止。今何璟等请援。已电饬江西兵速进。何璟、张兆栋当赶办团练。严备城防。建甯镇总兵张得胜素称勇往。即饬调带该镇兵队。并另行募勇。星驰援省。张佩纶闻退扎鼓山。距马尾三十里。统带恇怯。将领无所禀承。何能制敌。法兵如登岸。总须乘其喘息未定。立予歼除。傥稍迟延。彼将筑台久踞矣。务当奋勇决战。并将详细情形。迅即具摺驰奏。电

寄

　　

○又谕、电寄杨昌浚、法人滋扰闽口。船厂被焚。亟须知兵大员统率劲军前往援剿。著派杨昌浚督师克日赴闽。应调何路兵勇。或迅速召募成军。以厚兵力。需饷若干。军火由何处筹拨。即著妥速筹画。由电奏闻。再行降旨宣示。电寄
  </div>
  <div class="pagination">
   <a href="清实录光绪朝实录_page338.html">
    上一页
   </a>
   <span>
    ...
   </span>
   <a href="清实录光绪朝实录_page334.html">
    334
   </a>
   <a href="清实录光绪朝实录_page335.html">
    335
   </a>
   <a href="清实录光绪朝实录_page336.html">
    336
   </a>
   <a href="清实录光绪朝实录_page337.html">
    337
   </a>
   <a href="清实录光绪朝实录_page338.html">
    338
   </a>
   <span class="current-page">
    339
   </span>
   <a href="清实录光绪朝实录_page340.html">
    340
   </a>
   <a href="清实录光绪朝实录_page341.html">
    341
   </a>
   <a href="清实录光绪朝实录_page342.html">
    342
   </a>
   <a href="清实录光绪朝实录_page343.html">
    343
   </a>
   <a href="清实录光绪朝实录_page344.html">
    344
   </a>
   <span>
    ...
   </span>
   <a href="清实录光绪朝实录_page340.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
