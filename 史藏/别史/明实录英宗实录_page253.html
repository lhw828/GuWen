<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 253 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 253 页/共 263 页</h1>
    <div class="content">　　○视日  景陵启土遣驸马都尉石璟祭  三陵抚宁伯朱永祭  天寿山之神都督赵辅祭  后土之神
　　○给  天寿山工役官军每月行粮二斗
　　○己酉命南京礼部署郎中事主事萧青实授郎中
　　○内阁臣李贤言昨闻  圣断欲令都指挥谷登充副总兵镇守凉州臣退而思之凉州实狭西临边要地彼处协同都指挥赵英素有名望若为副总兵者谋勇过之可服其心今谷登弓马虽善而勇略不及英臣闻刘玉才老成可居英上  上然之命驿召玉
○庚戌录故浙江按察司佥事王晟子忠孝为河南府经历正统间温处寇作晟督兵剿捕死于贼例得荫子以忠孝幼命有司优赡至是吏部请授以职故有是命
○内阁臣言臣等查得本朝时享  太庙初皆于四孟上旬择日后定为初一日惟孟春照旧择日以正旦有妨故也今遇  皇太后大丧孟冬时享正在二十七日忧服之内乞于除服后祭祀为宜  上从之择初六日时享
　　○夜月犯毕宿右股第一星
　　○辛亥哈密忠顺王母努温答失里遣使奏称前后所遣使臣往往于甘州延住或三年或五年者有之乞行催督回还兵部奏请命甘肃总兵等官遣出境从之
　　○夜月犯六诸王东第二星寻犯第一星
　　○壬子掌锦衣卫事都指挥佥事门达言天下囚犯皆聚本司而狱房甚少臣见城西武邑库隙地有余乞敕工部盖造狱房从之
　　○癸丑都察院请禁镇守总兵官参将之理讼者庶无侵职从之
　　○甲寅升户部署郎中事员外郎阎铎为浙江布政司左参政兵科给事中张海为江西饶州府知府
　　○给大兴宛平县餋济院贫人御寒绵布一百余疋
　　○致仕吏部尚书王直卒直字行俭江西泰和县人永乐甲申进士选为翰林庶吉士文学居优寻授修撰  太宗巡幸北京  仁宗为皇太子监国翰林留黄淮杨士奇与直三人辅导及来北京与修  太祖实录未成以忧去服阕升侍读  仁宗即位进侍读学士寻升右春坊右庶子仍兼侍读学士  宣宗嗣位与修两朝实录成升詹事府少詹事仍兼侍读学士  上即位与修  宣宗实录为总裁书成升礼部左侍郎寻出视礼部事正统癸亥升吏部尚书己巳秋虏寇犯边  上欲亲征直率廷臣上章谏止不报命留守京师既而加太子太保景泰中升少傅太子太师天顺改元  上复位上＜锍-釒＞辞师傅之职未几致仕至是卒年八十四讣闻赠特进荣禄大夫太保谥文端仍敕有司祭葬直伟貌修髯端谨持重望之如神仙中人在翰林三十余年屡为考官得人为盛经筵进讲辞旨明畅在吏部廉慎自守居家俨然子弟不敢近为诗文条畅简洁在二十八宿中登显位成大器者惟直为取与学士王英齐名而行检过之
　　○乙卯礼部上  大行皇太后谥议其仪注与正统七年十一月朔上  诚孝昭皇后谥议同其文曰礼部尚书臣石瑁等议奏比承制谕命臣等会文武群臣议上  大行皇太后尊谥臣等钦遵会同公侯驸马伯五府六部都察院等衙门英国公臣张懋等议拟呈进臣闻自古帝王受  天命以君主天下必有明圣之后为之佐理以共保洪业而佑启其子孙嘉迹懿行既已化成当时亦必有鸿名显号以昭示于天下后世而无穷此万世至公之典古今圣王之所由行者也伏惟  大行皇太后聪明齐圣端一诚庄仁厚本于天成动容由乎礼度爰嫔  宣圣暨处储闱奉养  两宫孝无违于终始备全众善德已冠于古今及正位于中宫遂祗承于内治体柔居静履顺含和严助奠之礼克敬克诚躬相成之道克勤克俭宽惠以逮下慈爱以及人母仪表正于四方壶范昭宣于万国懿德日茂庆泽渊深肆诞育于我  皇式丕承于大统以长以教载维载持恩顺顾托之明俾尽继述之善化行九有泽被八埏虽安处于明夷实重烦于慈荫复  元良九五之位慰臣民亿兆之心  宗社为之奠安国家赖以宁谧如斯功德之兼隆盖自前古而罕见是以升遐之日臣民痛切远迩无间臣等谨按旧章揆之古义盖有大行者必受大名  母后为天下之母当极天下之称然后足以配  宣圣在天之灵而流声光于久远此固  皇上孝思之诚而臣等奉命宜不敢有所忽者用竭与情合于公论谨上  大行皇太后尊谥宜  天锡之曰  孝恭懿宪慈仁庄烈齐天配圣章皇后
　　○征进两广总兵官都督颜彪赞理军务右佥都御史叶盛等遣人奏捷以所杀广东潮州府反贼罗刘宁广西龙山等处猺獞韦公立等首三十五级来献
　　○钟鼓司火者王存得持刀戳内官二人捕获以闻诏磔之示众
　　○夜二鼓有流星大如鸡弹色赤出羽林军行大余发光如杯南行至近浊三小星随之
　　○晓刻火星犯太微垣上将星
　　○丙辰升广东布政司右参议朱英为本司右参政广西按察司佥事周璹为本司副使复除佥事张本端于广西按察司
　　○下中书舍人何绂解祯亮等锦衣卫狱时有丧制朝参者冠白纱帽服白衣系绳着麻鞋是日  上命锦衣卫阅朝官服色违制者缓等绂靴遂下狱已而锦衣卫劾绂素行不谨调道州判官祯亮等赎杖还职
　　○顺天府尹丑福奏十月初一日例举乡饮酒礼然是日  大行皇太后丧服未释请易于初二日释服后行之  上曰姑已之
　　○丁巳朝鲜国王李瑈遣陪臣李叔仝暹罗国王孛剌蓝罗者直汥知遣使臣坤普伦直并董卜韩胡宣慰使司那卜林等寺剌麻番僧足都伯等来朝贡马及盔甲佩刀等方物命礼部官于午门外给赐金织袭衣并彩叚等物
　　○革户部右侍郎刘本道职冠带闲住本道直隶江阴县人由吏员授刑部照磨升户部员外郎颇有才谞谄事近习天顺初夤缘吉祥等冒升侍郎专督京储后丁忧去任至是服阕诣京吏部以闻故有是命
　　○山西布政司左布政使张茂九年当代吏部以边藩难其人请令再任三年从之
　　○楚府东安王季塛薨王楚庄王第三子母夫人邬氏宣德元年生正统二年册封至是薨享年三十七讣闻  上辍视朝一日谥恭定遣官致祭命有司营葬
　　○含山大长公主薨公主  太祖高皇帝第十四女母高丽妃韩氏洪武十三年生二十七年封为含山公主下嫁驸马都尉尹清永乐三年进封长公主二十二年加封大长公主至是薨亨年八十二讣闻  上辍视朝一日遣中官致祭命有司营葬
　　○戊午命巡按陕西监察御史鞫协同守备宁夏西路署都指挥佥事冯纪以按察司副使刘福劾其豫支廪给也
　　○己未掌锦衣卫事都指挥门达言监察御史樊英与丁忧主事郑瑛有贿赂迹而给事中赵忠百户陆瑄核报不实请下忠瑄于狱鞫送法司论赏赎徒还职  上特命调忠为山西太原府平定州判官
　　○晓刻金星犯太微垣左执法星
　　○庚申  上御西角门谕礼部臣曰  大行皇太后遗诰服制二十七日而除于十月初一日已满然  梓宫尚在殡朕何忍遽释服传曰虽加一日愈于已自初二日后朕仍素冠服视事西角门尔文武群臣亦素服但易乌纱帽黑角带皂靴朝参候  梓宫入山陵  神主祔  庙毕日然后用浅色衣服朝如常仪庶于朕心少安
明英宗睿皇帝实录卷之三百四十四




明英宗睿皇帝实录卷之三百四十五
　　天顺六年冬十月壬戌朔以下元节遣官祭  长陵  献陵  景陵
　　○命含山大长公主次子尹玉嫡孙辉俱为南京锦衣卫带俸百户
　　○光禄寺以供用龙凤花素瓷器万余件皆损敝请敕工部移文有司成造  上以劳民命姑已之
　　○南京钦天监五官保章正时钟等三十三人坐失奏六月客星见械赴锦衣卫狱既而宥罪还职
　　○松潘副总兵都督同知许贵等奏臣等于本年五月初八日会兵于叙州府长宁县进讨昔乖件莫洞都夜三寨蛮贼分兵两哨接战数合贼众大败我军全胜前后克破硬寨四十余处斩首一千一百余级生擒并追获蛮贼八十四人
　　○巡抚湖广左佥都御史王俭奏会同贵州副总兵李安等统领官军于本年七月二十一日直抵上落崖而杯落卜利一带蛮贼巢穴攻围累日前后生擒首贼阿同等九名斩获贼首二百余级
　　○夜北方有星大如鸡弹色青白尾迹有光起自天船正西行至天棓星没
　　○癸亥复右都督董兴爵为海宁伯佩镇朔将军印充总兵官镇守宣府
　　○复除湖广左布政使钱奂于广西布政司升南京刑部署员外郎事主事任孜为广东琼州府知府
　　○甲子湖广施州卫忠路等安抚司把事仰启踵等贵州永宁  顶营长官司土官舍人阿伟等来朝贡马及方物赐彩叚表里钞有差
　　○升南京户部郎中王英为广东布政司右参议刑部员外郎卢中为浙江右参议
　　○丁卯享  太庙
○遣中官祭司并之神
○敕甘肃总兵等官宣城伯卫頴等曰得尔奏报癿加思兰强取哈密忠顺王妃及逼胁哈密人马往掠赤斤罕东二卫可见其势渐盛今此虏又遣使来朝似有远交近攻之意尔等宜严兵为备以防不虞及遣译者往谕二卫俾加备之
　　○敕松潘副总兵都督许贵曰比闻松潘番贼复起阻绝粮道杀害军民敕至尔即与佥都御史陈泰等计议如果叙南贼寇宁息即移兵西向务俾两全以靖边鄙
　　○戊辰上  大行皇太后尊谥是日早遣太保会昌侯孙继宗等告  天地  宗庙  社稷  上亲告  几筵上尊谥册文曰孝子嗣皇帝臣祁镇再拜稽首言臣闻有圣德之君必有圣德之后以佐理化功而茂隆鸿业盖自唐虞三代圣帝明王逮我  祖宗率臻斯羙是以显号荣名光传万世钦惟  皇妣大行圣烈慈寿皇太后上配  皇考弘昭令仪允孝允仁克恭克敬含弘光大禀厚德以承乾中正齐庄极严诚而奉祀思守成之不易每过忧勤念继统之良艰恒加维护诲言之切夙示于宫闱恩泽之深溥施于臣庶万方欣戴四海攸归奠  宗社于奠安辑邦家于宁谧升遐之日远迩兴哀宜荐徽称用昭永久式咨舆议请命于  天谨奉册宝上尊谥曰  孝恭懿宪慈仁庄烈齐天配圣章皇后伏惟  圣灵在  天俯垂昭鉴弘祚我后播美无疆谨言
　　○己巳给事中程万里袁芳孙敬夏时张璇轮直登闻鼓有军妻击鼓伸冤万里等以故事祭祀斋戒日不奏刑名不受其状掌锦衣卫事都指挥门达劾其蒙蔽万里等引故事自角□羊  上命锦衣卫执究之
　　○甘肃镇守太监蒙泰总兵官宣城伯卫颖交章奏提督军务左副都御史王竑怀私奏保都指挥等官邢端等及私役千户田胜营干家事擅放指挥李瑾还原任河南逆其家属诸不法事竑亦奏頴贪污诸罪都察院请遣刑部锦衣卫官往覆从之
　　○夜五鼓金星犯进贤星
　　○庚午免两淮新兴等场海潮冲消盐课三十万余引
　　○夜有流星二俱大如鸡弹一色青白出北河东北行抵中台一色赤出毕宿西南行至狐矢星二小星随之
　　○辛未以上  大行皇太后尊谥诏告天下曰朕惟有大功者必有徽称以垂永久稽诸典礼万世攸同仰惟  皇妣圣烈慈寿皇太后至仁大德本于天性配我  皇考克敦化原诞育朕躬恩勤备至朕自幼冲嗣位以至于今前后几三十年赖我  皇妣训诲维持底于成立用能奠安  宗社辑宁邦家不幸奄违至养哀慕无穷重惟罔极之恩宜举尊荣之典谨命礼官议荐徽号博采舆论协于至公已于十月初七日祗告  天地  宗庙  社稷恭上  皇妣尊谥曰  孝恭懿宪慈仁庄烈齐天配圣章皇后呜呼盛德难名曷表尊亲之孝光仪具在永垂裕后之休布告中外咸使闻知
　　○赏征进四川松潘军士绵布
　　○壬申命故辽东署都指挥佥事邓铎子纲袭为广宁前屯卫指挥佥事
　　○甲戌升行人司行人章规为礼部员外郎章表为刑部员外郎俱以九载考称故也
　　○周王子埅奏七月初六日河水溢入城坏宫室物产其宗支底册亦沦没无存  上命宗人府更录一本赐之
　　○广东潮州府知府李永宁奏所属揭阳县夏领等村沿海边民作耗本年四月初五日杀死潮州卫指挥刘琛本府通判刘恭等官势益猖獗民不聊生推原所自盖是前任知府周宣纵放已获贼首李斌又容贼党萧宗荣等在左右听其教诱虽屡至贼巢以召安为名而贼徒劫掠如故及至调集官军剿捕宗荣等泄我军机以致不能成功臣本书生不谙武事况动輙掣肘乞罢归田里别选才干老成授以专城之寄俾得便宜行事仍乞追究宗荣等通贼情由明正其罪则不劳调军而贼自弭矣事下兵部尚书马昂请行总兵官颜彪巡抚佥都御史叶盛计议区画从之
　　○丙子昼太阳色赤如血薄暮太阴色赤
　　○丁丑复给海宁伯董兴岁禄一千石本色折色中半兼支
　　○神机营把总都指挥陈景坐索所部贿赎徒还职
○戊寅兵部奏有自虏中逃归者言孛来于今年九月初二日领胡骑万余东行侵兀良哈地方虏情叵测乞敕沿边诸将严为备御
　　○致仕太仆寺卿吴敬卒敬字孟寅直隶上海县人以楷书生写永乐大典书成入太学擢行在吏部文选清吏司主事历升员外郎郎中九年秩满升四品禄仍旧职久之升太仆寺卿以疾乞致仕至是卒遣官谕祭
　　○己卯  诚孝昭皇后忌辰遣官祭  献陵
　　○辛巳礼部进  孝恭章皇后梓宫出葬仪注自斋戒发引至安厝虞祔悉与正统七年十二月奉葬  诚孝昭皇后同
　　○复除山东按察司佥事赵京于河南按察司
　　○壬午哈密忠顺王母努温答失里等遣使臣把帖木儿等朵颜卫右都督朵罗干遣指挥脱脱阿等并开花宾朋等寺剌麻番僧桑儿结星吉等来朝贡马及方物赐宴并金织袭衣彩叚绢钞有差
　　○甲申户部奏在京文武官吏军匠人等并马牛猪羊等项该用粮料浩大兼因水旱灾伤并儧运水浅于德州天津寄收四十余万石以此岁用不敷若非多方樽节诚恐缺乏无从措办今国子监举人监生见坐堂者足用差拨其狭西纳马监生先该礼部奏其进学日浅经书未习礼度未知如正纯年间官生事例存留在监读书十年挨次出身查得各生有家小者月支米九斗无者月支三斗若令在监十年用粮数多劳民供运欲将纳马监生见在者尽数放回依亲读书十年满日行取挨次拨用出身未到者一体放回从之
　　○乙酉给古北口关营马六百匹
　　○丙戌以奉  孝恭章皇后梓宫合葬于  景陵遣怀宁侯孙镗告  天地太保会昌侯孙继宗告  太庙太子少傅广宁侯刘吉告  太社  太稷
　　○丁亥遣中官并太常寺官分祭各门并诸神庙之应祀者
　　○内阁臣奏近闻运粮船尚有三四千在临清其前行者约二十余日方到通州已在十月尽间若交纳而回河已冻矣况后行者乎船既冻阻必误下年运粮今宜速令户部官前去催趱除冻前到通州外其余可到天津者可到德州者俱就彼收贮以待下年带运如此则船无冻阻粮无亏欠  上然之命户部侍郎杨鼎等往理其事
　　○夜有流星大如杯色赤有光烛地出参宿东南行至近浊三小星随之
　　○戊子  孝恭章皇后梓宫发引
　　○赐舁送  梓宫并诸葬仪官校力士人等米钞有差
　　○庚寅敕朵颜等卫右都督朵罗干等近者尔等部落妄生衅端侵扰边境群臣阖词请调大兵剿戮朕念尔三卫皆  祖宗恩恤人民中间有善有恶大军一临玉石不辨故敕边将按兵勿动以俟改过既而尔等果遣人朝贡且奏逐回日前自作不靖诸人驻劄一处深惬朕意自今尔等宜各申谕部属改过自新以享平安之福若仍不悛必举大兵剿无噍类是时尔等亦不得辞其责矣
　　大明英宗睿皇帝实录卷之三百四十五



明英宗睿皇帝实录卷之三百四十六
　　天顺六年十一月壬辰朔
　　○癸巳  皇太子千秋节免文武百官贺
　　○赐进香内外人员钞南京一品至四品官人六十锭各王府仪宾各公主郡主及总兵镇守巡抚官差来人人四十锭在京官民诸色人等及在外人员因事至京非特来者不在给赐之例
　　○夜东方有星大如鸡弹色赤有光起自娄宿东南行至近浊
　　○甲午  孝恭章皇后梓宫合葬  景陵
　　○丁酉  孝恭章皇后神主还京文武百官衰服出迎于德胜门外行五拜礼从  神主至午门外  上及  皇太子亲王皆衰服奉迎步导升  几筵殿奉安于灵座行安神礼
　　○稷山王幼土□共薨王稷山悼靖王长子母妃杨氏宣德六年生正纯十二年袭封至是薨享年三十二讣闻赐谥庄靖遣官致祭命有司营葬
　　○戊戌  上素服黑冠带御奉天殿太常寺奏以辛丑日行祔享礼既而  上易素冠腰绖出御西角门文武群臣以山陵礼毕行奉慰礼
　　○庚子以明日奉  孝恭章皇后神主祔享遣太保会昌侯孙继宗告  太庙  上躬告  几筵
　　○镇国将军美坊卒赐葬祭及赙
　　○奉  孝恭章皇后神主祔享于  太庙是日早  上衰服诣  几筵殿拜奉  神主出清宁门易祭服诣  太庙由左门入至  一庙神位前内侍捧  神主至拜位上于  神主后行八拜礼以次至  二庙  三庙  四庙  五庙  六庙  七庙  宣宗皇帝神位前行拜礼如初毕奉  神主置坐位行祭礼如时享之仪文武陪祀官随班行礼毕  上奉  神主还至清宁门易衰服诣  几筵殿行安神礼
　　○以是日  万寿圣节遣官祭  长陵  献陵  景陵
　　○免文武百官朝贺
</div>
    <div class="pagination">
<a href="明实录英宗实录_page252.html">上一页</a><span>...</span><a href="明实录英宗实录_page248.html">248</a><a href="明实录英宗实录_page249.html">249</a><a href="明实录英宗实录_page250.html">250</a><a href="明实录英宗实录_page251.html">251</a><a href="明实录英宗实录_page252.html">252</a><span class="current-page">253</span><a href="明实录英宗实录_page254.html">254</a><a href="明实录英宗实录_page255.html">255</a><a href="明实录英宗实录_page256.html">256</a><a href="明实录英宗实录_page257.html">257</a><a href="明实录英宗实录_page258.html">258</a><span>...</span><a href="明实录英宗实录_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
