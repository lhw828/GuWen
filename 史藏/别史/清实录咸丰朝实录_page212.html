<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 212 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 212 页/共 502 页
  </h1>
  <div class="content">
   ○以剿办安徽庐州、舒城等处贼匪出力。赏协领多隆武多廉、桂成、守备萧开甲、江忠信、同知德钧、知州江忠浚、花翎。佐领倭绅等蓝翎。余升叙有差。　　

○补铸福建长泰县知县印信。从总督王懿德请也。　　

○予江南扬州府殉节盐大使武林、运库大使张式瑛、运判周贻孙、批验大使陈大＜殸召＞、盐知事恩善、诸嘉禄、孙绍恒、盐经历王鸿渐、经历邵镜、教谕黄元灏、八品职衔张文江、祭葬世职。廪生邵沅等、当恤如例。　　

○予安徽桐城县殉节在籍员外郎马元端、祭葬世职。子监生星曙等、赏恤如例。并建专祠。　　

○拨户部银八万两。解赴直隶连镇军营以济要需。　　

○辛卯。上诣寿康宫、问皇贵太妃安。　　

○谕内阁、上年贼扰扬州。府城失陷。当降旨、将督办防堵之漕运总督扬殿邦等、及失守地方之盐运使刘良驹等、革职。分别治罪。旋经琦善、福济、雷以諴、各将该革员等、奏请留营。亦经先后允准。昨据雷以諴奏、已革扬州府知府张廷瑞、已革江都县知县陆武曾、均因剿匪出力。请分别免罪减等。并留营效力。业经降旨允行。惟该革员等、失守城池。罪名綦重。仅予发遣。已属从宽。若皆藉端保举。必致纷纷渎请。滥开侥幸之门。且阅怡良昨奏扬城失陷之时。候补微员。尚有全家殉难者。而该革员等、或身为大吏。或责在守土。转得偷息行间。冀邀宽典。何以慰死节而励人心。除陆武曾罪名经刑部议准减等、改发新疆外。其张廷瑞罪名。亦著减等、改发军台效力赎罪。著杨以增、即行派员。将该二员迅速押解启程。毋再延玩。至杨殿邦现有应赔提用淮北盐课银两。著福济饬令速行完缴。如未能缴齐。即行具奏遵旨发遣。不得以筹措赔项为词。致滋延宕。其但明伦、刘良驹、及此案内应行发遣各革员。著一并迅速起解。毋许逗遛。并将起解日期。即行具奏。　　

○又谕、谆龄奏、达赖喇嘛、吁请选派传经正副师傅。祈为代奏请旨一摺。著照所请。噶尔丹赤巴罗卜藏清饶旺曲、著为达赖喇嘛正师傅。温结色呼图克图阿旺罗卜桑托克迈丹泽恩嘉木错、著为达赖喇嘛副师傅。　　

○谕军机大臣等、前据怡良覆奏、袁甲三请将淮北滞销盐引、筹运济饷一摺。当交户部核议具奏。兹据奏称、请令杨以增、会同怡良、袁甲三、查明酌办等语。此项淮北滞销盐引。已逾奏销。尚未议定销售章程。若再令会议酌办。往返咨商。徒延时日。于课款仍无裨益。怡良既称暂停代纳淮南悬引一款。可以维系新纲。又无害于鹾局。自必确有把握即著该督、会同杨以增、督同署运司设法办理。袁甲三著无庸会办。怡良职司鹾务。责无旁贷。杨以增、近在淮北。稽查较便。务当遴委贤员。实力督销。不得以商疲引滞藉口。致课款再有短绌。将此谕令知之。　　

○又谕、王庆云奏、提督营盘烧失饷银、坐扣兵粮作抵、造册捏销、据实参奏一摺。据称固原提督桂明、督带防兵出省迎剿。由陕西省筹解饷银五万两。其第一次解银二万两。派委候补从九品沈恬、管解赴营。于三月十三日。据该提督咨称此项饷银。业已解到旋于四月二十六日。又据咨称被劫遗失。复于七月初五日。咨称饷银行抵临清。于移营之时。被逆贼烧毁营盘。查点饷车。银匣俱无。遂将遗失银两。按五十五日。支放官兵口粮、盐菜马乾、等项。坐扣。捏造销册。咨请报销。嗣据沈恬供称营盘被烧失饷之后。该提督谕令隐匿。捏报土匪劫掠等语。前后情节不符。览奏深堪骇异。现在桂明、在楚随同剿匪。所带员弁兵丁。均已赴楚。著杨霈按照所参各情。就近提集应讯人证。确切查明。据实具奏。毋稍徇隐。王庆云原摺、桂明咨文、沈恬亲供、均著钞给阅看。将此由五百里谕令知之。　　

○又谕、王庆云、奏参提督营盘烧失饷银、坐扣兵粮作抵、造册捏销一摺。并钞录该提督三次咨文。及委员沈恬亲供呈览。桂明奉派带兵协剿贼匪。自应随时随事。处以慎重。并应加意体恤兵丁。以用其力。乃该提督于清水镇地方。被贼烧失饷银。并不据实奏报。复敢于官兵等名下。按日坐扣抵数。不恤该官兵之疾苦。任意扣抵。巧诈妄为。殊堪诧异。且于咨文内、有王庆云佥差不慎之语。意欲挟制该抚。以便扶同捏饰。种种谬妄。尤出情理之外。著桂明按时所参各情节。逐层迅速明白回奏。不准再有欺蒙隐饰。致干重咎。将此由五百里谕令知之。　　

○又谕、王庆云奏、设法筹饷各摺片。自军兴以来。各路兵饷浩繁。计已拨解数千万两。现在部库益形支绌。而各省应徵地丁、漕粮、盐关、各项。亦多不能徵解足额。其被兵省分。更属竭蹶不遑。以致东南富庶之区。财源日竭。指拨无从。该抚自必深悉。陕省士风淳朴。节次捐赀报效。具徵急公好义之忱。与其捐自中人之家。集腋无多。不如捐自素封之户。指囷较易。王庆云平时办事。甚属认真。现既据称、回籍省亲之宗人府府丞梁瀚、素协乡评。著该抚即行督率梁瀚、会同在籍绅士王笃等、体察情形。各于素称饶裕之家。切实劝导。如能自一万捐至数万十数万者。随时按照银数。立即奏请奖励。傥有不愿请奖者。并著王庆云饬令藩司、按数给予借贷印票。分年给还。作正开销。仍按照银数多寡。分别建坊给扁。以示优奖。总期凑集成数。无论捐款借款。先以百万两为准。以后如能源源接济。更为妥善。断不准假手地方官吏。致启抑勒侵吞之弊。如有藉端影射、及骚扰需索、以多报少各情事。准该绅民等呈告。治以应得之罪。将此由四百里谕令知之。　　

○壬辰。谕军机大臣等、有人奏、广东省城土匪滋扰、请饬防剿一摺。据称潮州府属之惠来县。于五月十七日失守。知县殉难。广州府属之东莞县。因该县派差勒索船规。致匪徒聚众。于五月二十二日攻破县城。知县逃避。都司兵丁等被害。该匪即窜至佛山镇。放火抢掠。六月十七日。直扑省城南门。绕赴北门。并番禺县属之石壁石井地方。尚有会匪数万。树旗招夥。欲攻省城等语。该督抚等、于五月二十四日。奏报剿办潮阳匪徒获胜摺内。但称毗连之普甯、惠来等县。在在堪虞。而于惠来、东莞失守情形。迄今三月之久。未据奏报。岂竟毫无闻见。即省垣被朴。虽将该匪击退。而事势危急。亦未据该督抚奏到著叶名琛柏贵按照所奏各情节迅速具奏并督饬文武员弁赶紧将惠来东莞各县城克期收复严拏土匪。务期净尽至省城现在人情形否安静。筹捐募勇足补兵力之不及。该督抚尤当认真督率绅耆。妥筹迅办。地方官吏。激变殃民。更应从严纠劾毋得稍涉瞻徇自干重咎。原摺著钞给阅看。将此由五百里谕令知之。　　

○又谕、有人奏、河南陈州府知府朱师濂、终日聚侣摴蒱。不理公事。听信幕友袁震在外招摇。声名狼籍办理地方团练。招聚百人充数捏报三百名之多为私肥囊橐地步。又因节寿勒索属员陋规。甚至当面要求。毫无顾忌等语。似此骩法营私。劣迹昭著之员。该抚何以毫无闻见况现在贼氛偪近。陈州一带。时有土匪出没。尤须地方官正己率属。实力缉捕。方足以资治理。果如所奏。是该员朱师濂种种贪劣。贻误地方。实属大干法纪。著英桂按照原参各款逐一确切查明。据实参办。毋得稍涉瞻徇。自干咎戾。原摺著钞给阅看。将此谕令知之。寻奏、被参各情。查无实据。惟该员才具。守经有余。应变不足。人地不甚相宜。请撤任留省察看。从之。　　

○四川道御史孟洋奏、清查保甲以杜私铸。得旨。步军统领衙门、顺天府、五城、循照向来章程。认真酌量妥办。　　

○以剿办山东沂州、曹州、两府土匪出力。赏已革总兵官三星保、五品顶带。游击郝上庠等、花翎。知州周正业等、蓝翎。余升叙有差。　　

○展缓山东历城、长山、齐河、禹城、平原、东阿、东平、寿张、单、莒、博平、茌平、清平、乐安、邱、长清、十六州县。暨德州、临清、东昌、济甯、四卫。被旱、被风、被丹、被贼、庄屯。新旧额赋。　　

○癸巳。谕军机大臣等、载龄、崇实奏、沿途访查晋省捐输盐课各情形。据奏山西去□山戊不

□续办捐输。至今未算成数。该侍郎等、所过平定、榆次、徐沟、平遥、介休、等州县。最称殷实。亦多迁延未交。皆由各商民因贸易收歇。藉词亏折。捐款未免观望。如果地方官能善为劝导。联之以情。而不迫之以势。嗣后尚可藉资接济。又称河东盐课。现在官为办运。较之从前商运。尚有把握。惟销路之畅滞。视运道之险夷。地方之肥瘠。亦应通融办理。山西系饶富之区。所有免商捐款。著恒春严饬所属。开诚布公。实力劝谕。勿令该捐生等、有所藉口。其盐课官办。应如何查明滞销若干处。畅销若干处。或就滞销之处。划出若干。融入畅销处所。代为行运。该侍郎等所奏。得自访闻。该抚熟悉情形。著即详加体察。督饬河东道筹核办理。将此谕令知之。　　

○正白旗汉军副都统德兴阿奏、遵旨迅剿瓜州贼匪。得旨。朕闻汝在营奋勇当先。管兵严肃。嗣后益当竭力报效。以副委任。　　

○参赞大臣僧格林沁奏、连镇贼匪穷蹙。乘风雨扑营。经官兵击退。得旨。此贼岂肯坐以待毙。俾攻扑必受伤。固属得手。然我兵亦不能攻入。似此相持。何时蒇事。现在汝是否胸有成算。抑别有密策可速行奏来。　　

○甲午。谕内阁、吏部奏、巡抚随带京员、与例不符、请饬回京当差一摺。山西巡抚恒春、前次奏请随带差委之理藩院员外郎瑞徵、著即饬令回京当差。　　

○又谕、刑部奏、遵议王庆云推广捐例条款一摺。嗣后发遣新疆、黑龙江、吉林等处官犯。无论已未到戌。如有捐请改发附近内地者。著即查明该犯原案情节。奏明请旨。刑部所奏。著毋庸议。　　

○乙未。谕军机大臣等、前因扎拉芬泰等奏称、采获似银等矿苗。请饬部试炼辨认。当交户部验明具奏。兹据该部详细验明。遵旨覆奏。现在铜铁兼资鼓铸。需用浩繁。必须广为采办。以裕度支。著扎拉芬泰等、悉心体察情形。一俟安肃道和祥到日。即饬该员带同熟悉矿苗煎炼之人。详细查勘。设法开采。如办有成效。即酌量分铸铜铁各钱。以资兵饷。并著派员遍历所属地方。将产铜线道多开＜石曹＞硐。以冀采获正矿。如查有金银各矿。即速行筹议开采。酌定章程。据实具奏。原片著钞给阅看。将此谕令知之。　　

○又谕、前因杨霈奏请饬调荆州官兵。当有旨、将魁玉一员留荆。交官文调遣。其余杨昌泗等各员。即令将原带兵勇。全赴襄阳。悉照杨霈原议。分路前进。嗣据该署督、以魁玉杨昌泗之兵。已行抵监利。正可会合湖南官军进剿。奏请毋庸折回。另调襄阳兵勇。由襄河直下。为两路策应。亦经降旨照议筹办。军情移步换形。原不可拘泥从事。惟在该署督随时体察。相机办理。本日据官文等奏称、魁玉、杨昌泗一军。从大江北岸。随剿随进。已于初六日、与即用道李孟群、兵船会合一处。先将螺山以下两岸余匪摉尽。即会同两省兵勇。顺流下击。仍派李光荣水勇、及湖南水师。以为后应。又令参将恒泰、守备宗维清、知县吴振镛等、各带兵勇。取道新堤。以扼水陆要隘。并分剿倒口等处余匪。是荆郡派剿官兵。与塔齐布、曾国藩、水陆各军。已可沿江夹击而下。不日即应进偪武汉。杨霈前奏、于十八日移营前进。所统兵勇。已不为单。当此上游进攻得手之时。则下游进兵。愈不可缓。无论汉川是否收复。亦不得因此牵掣全师。或应分防。或应截剿。总期密速筹办。以神速之兵。驱乌合之众。上下夹攻。更易为力。该署督、务即与楚南东下之师。联络一气。迅图进取。魁玉已抵监利。即毋庸折回荆州。以便督带兵勇。克期会合。断勿稍事迂缓。任令该逆久踞坚城。肆行滋扰。所有连日攻剿情形。随时据实驰报。以纾廑念。将此由六百里加紧谕令知之。　　

○以克复湖北安陆、沔阳、二府州城。赏守备陈得新等、花翎。把总徐步云等、蓝翎。余升叙有差。　　

○上以祭社稷坛。自是日始。斋戒三日。　　

○丙申。谕内阁、骆秉章奏、参劾文武各员一摺。近来盗风日炽。皆由地方文武官员。不能实心任事。以致奸宄肆行。善良受害。兼之营务废弛。缉捕尽属虚文。如该抚所劾各员。阘茸不职。贻误地方。殊堪痛恨。新升湖南岳常澧道谢鹤翎、材质拘迂。办事竭蹶。著即革职。新化县知县赵宗仑、年力就衰。难期振作。著勒令休致。黔阳县知县彭寅、庸懦无能。署嘉禾县知县永州府经历纪煐询、性情粗率。署桃源县知县候补通判樊淳朴、猥鄙糊涂。均著即行革职。靖州协副将李璋、年力就衰。著勒令休致。提标都司署镇筸营游击景福、性情狡滑。署永绥协副将抚标右营游击刘建纲、卑鄙粗疏。均著即行革职。以肃吏治而饬戎行。此外文武各官。并著该抚认真察看。如有劣迹昭著之员。仍著随时参奏。毋稍瞻徇。　　

○又谕、向荣奏、克复太平府城、并金陵、镇江、攻击获胜一摺。又片称、堵剿上方桥贼匪。连获大胜等语。逆贼久踞金陵。沿江肆扰。自被师船叠次剿洗。进扼三山营江面。该逆水路不通。尽将掳回窜回贼众。啸聚太平府城。以为巢穴。并于金陵城外筑营分踞。以通太平往来之路。经向荣调派副将傅振邦、参将张国梁、会合署太平府知府李三捷、署当涂县知县王乃晋等、率领团练。绕道设伏。分三路进攻。于十四日黎明。驰近贼营该逆拥众迎敌。伏兵即于城下纵火延烧。连破贼营。突有大股自城中冲出抵拒。张国梁首先冲入贼队千总杨万青等、率同伏兵。一鼓登城。张国梁等、即督带各勇。乘势入城。分投截杀。并将贼船延烧数里。扑水焚溺者。不计其数。统计毙贼四五千人。焚毁大小贼船八百余只。是日金陵之贼。复出巢窥伺。于上方桥隔河一带。连劄六营。该大臣于十五日。派令明安泰、福兴、与将军苏布通阿、会商进攻。并派游击穆大本等、带领兵勇。以扼通济门雨花台牵掣官军之贼。及参将张腾蛟等、防贼抄袭川兵营盘后路。苏布通阿、福兴、亲驻七桥瓮桥头。指挥策应。督令参将长桂、都司何振标等、分两路攻捣贼营。该逆左右迎拒。我军一齐施放火器纵横焚击。连毁贼营二座。逆众惊溃败走。我军争先追击。毙贼一千有余。十八日该逆从上游分三大股阑入高桥门。欲图分扑。经向荣飞饬明安泰拦头兜剿。张国梁断贼后路。福兴往来指挥。已革副将巴图、督同何振标等、横冲贼队。歼毙数十人并将贼匪后队掣动。旋败回高桥门。我军跟踪追剿。直赴上方桥水次。逆众纷纷挤溺落河。河流尽赤统计斩溺贼匪。不下四千人。两旬以来。水陆分剿。毙贼二万余人。其镇江逆匪、于十四日出巢窥扰。十五日复有贼船由瓜州驶来。经余万清分门埋伏攻剿。并经刘廷瑛、于西门江边轰击。逆贼突由西门出二千余人。官兵齐起兜击。毙匪百余人。逆众溃逃。同时北门亦出贼千余。经兵勇剿毙七八十人。余即奔败回城。又由北固山、甘露寺、及东北两门。分贼五股冲出。余万清、与总兵刘开泰、分投剿杀。复分兵由江边抄袭夹攻。该逆大溃。计毙贼四百余人。此次金陵大军。连获胜仗。镇江贼匪。亦受惩创。军威既振。逆胆已寒。该大臣、即应督率各路官军。并江面师船。会合陈金绶等、无分南北。水陆并举。速筹攻复两城。肃清江路。以纾朕宵旰忧勤。毋再稍事迟延。致□委任。　　

○谕军机大臣等、向荣奏、金陵、镇江连获胜仗。该逆受创。亟思窜越。于浦口之九洑洲、八子沟等处筑城。并用木篺架炮。联络船只。意图阻我师船。以窥江北。是浦口情形。万分紧要。该处虽有武庆在被扼剿。而江北口岸分歧。瓜州贼众。仍复盘踞牵掣。向荣筹攻江镇两城。并防东路。处处吃紧。深恐不及兼顾。著托明阿、迅即兼程驰往。毋稍迟延。抵营后、即将布置攻剿情形。速行具奏。将此由六百里加紧谕令知之。　　

○又谕、向荣奏、克复太平府城、并金陵、镇江连次获胜各摺片。逆贼被剿愈急。窜突之计愈狡。苏布通阿现受重伤上方桥西、贼路尚未断绝。金陵大营。仍属在在堪虞。正宜于屡胜之余。加以慎重。明攻暗防。不可稍存大意。太平府城、既经克复。则吴全美师船。即可乘势上驶。向荣所称、将邓绍良驻劄高淳之兵移出并调甯国府浙江防兵。出堵黄池河口。与福济前奏、请调浙兵驻守芜湖、大通等处。同为严扼南岸起见。惟向荣之意。虑贼由东坝而入苏常。福济之意。虑贼由青阳而入徽浙。两处并重。亟应熟计兼权。未可专恃浙兵。致蹈各顾一隅之失。浦口地方。极关紧要。既为扼贼北窜要冲。又为江面师船往来必由之路。前据陈金绶等、叠次奏报、逆匪于九洑洲等处。筑垒扎筏。冀阻艇师。已饬总兵李德麟、带兵上驶。并咨会武庆、札饬六合县。分路进攻与向荣本日所奏。大略相同。但据翁同书前奏、十三日武庆督兵进剿。仅止小有斩获。并未能将该处贼营埽荡。殊为可虑。向荣欲令陈金绶等分拨陆军。与武庆合剿。而陈金绶以兵无可分为词。陈金绶等、欲调吴全美等艇师回剿。而此项师船。又须进扼太平。傥彼此推诿。致贼垒筑成。我军声势不能联络。武庆所带官兵。仅止二千有余。设有疏虞。所关匪细。著向荣、陈金绶、雷以諴等、饬令武庆、与李德麟等、水陆夹击。务使贼无立足之地。此系紧要关键。与平时防堵浦口不同。武庆素有胆略。必能力遏贼锋。现在托明阿尚未到营。向荣不得稍分畛域。专顾江南。是为至要。浦口带船之署副将周希濂、前经武庆饬催辄以船单诿卸。现在是否随同李德麟等进剿。如再藉词观望。即著据实严参。陈金绶等前奏、已令陈世忠水师、进驻段要口。向荣现奏、责成余万清、堵扼丹阳。均著严饬各该员实力防剿。以杜贼踪窥伺。苏布通阿、屡次督战。奋勇当先。朕心正深嘉奖。兹因亲自督阵。被火烧伤。甚至髟□页眉皆燎。犹复悉力指麾。览奏殊深悬念。著发去如意拔毒散十料。交该将军祗领。务即加意调摄。冀得速痊。共成伟绩。以慰眷廑。将此由六百里加紧谕知向荣、陈金绶、雷以諴、并传谕武庆知之。　　

○又谕、骆秉章奏通筹防剿大局、并饬绅民捐办船炮各摺片。前以岳州紧要。叠谕骆秉章等饬令胡林翼带兵前往防堵。旋经曾国藩等奏请、将该员带往湖北。复经降旨允准。其岳郡防守事宜。谕令派员接办。兹据骆秉章奏称岳州必须重兵驻守。方为计出万全。湖南官兵之曾经战阵者。均已调赴湖北。若胡林翼复行随征。则该郡实无可倚恃等语。岳州一郡。为湖南全省门户。即为四川滇黔等省藩篱。逆贼屡次窥伺。虽经击退。防范更宜严密。且该处驻有重兵则曾国藩等统师东下。可无后顾之虞著骆秉章等、即饬胡林翼仍驻岳州。无庸随往湖北。并饬令督率兵勇。严密防堵。以为曾国藩等后路声援。若武汉贼匪被剿下窜。岳州防堵较缓。仍可饬令胡林翼出境随剿。惟在该抚等体察情形。熟筹妥办。至制造船炮。尤为防剿要务。既据骆秉章奏称、该省绅士。情愿捐办。即著督同在籍学士丁善庆等、速行购料兴工。将应用船炮等、克期造铸。并广劝捐输。以期宽为筹备。如所调之浙江知县龚振麟等、尚未到楚。即著咨催广东采办夷炮。以应急需。此项船炮。系由捐办。著免其造册报销。其捐赀监造之绅民人等、并准其照筹饷例。请与奖叙。以示鼓励。将此由六百里各谕令知之。　　

○以剿捕湖北应城县贼匪出力。赏游击吴登鳌、守备石清吉等、花翎。千总黄显让等、蓝翎。余升叙有差。　　

○予江南阵亡副将福赓、游击穆大本、都司何振标、祭葬世职。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。八月。丁酉朔。祭先师孔子。遣吏部尚书柏葰行礼。　　

○荆州将军官文奏、截留川饷、由总局分别支解。得旨。所留饷银。虽非蒙混开销。然找领欠饷、及资遣回任回籍之用。实非必不可缓之事。况当兹帑项支绌。断不能悉依旧制。嗣后万不准视此为常。漫无限制。朕谓汝不知缓急。实非苛论。　　

○戊戌。祭大社。大稷。上亲诣行礼。　　

○秋分。夕月于西郊。遣豫亲王义道行礼。　　

○诣寿康宫、问皇贵太妃安。　　

○谕内阁、桂良奏、省局鼓铸、请借铜斤等语。直隶宝直局、现在鼓铸大钱。需铜孔亟。著准其在于云南委员蔡传枢、领运铜斤项下。借拨铜十万斤、以资接济。一俟江苏铜斤运到。即行如数解京归款。　　

○谕军机大臣等、前因铜斤短绌。改铸各项大钱。与制钱相辅而行。并谕令铺户军民人等、出入交易。均须大钱制钱、均匀搭配。原期利用便民。通行无滞。庆惠、文瑞等、设局鼓铸。本系专铸当百以下大钱。惟现在民间行使大钱。渐形壅滞。该局如能兼造制钱。于钱法更有裨益。著庆惠等、体察情形。悉心筹画。将该局能否兼铸制钱若干之处、速行覆奏。将此谕令知之。　　

○又谕、劳崇光奏、龙州地方、游匪窜扰戕官一摺。龙州厅地方游匪陆成泰等、纠众窜至那渠等村。胆敢拒敌戕官。该抚现已飞咨镇道、督带官兵驰往兜剿。著即严饬该员等、迅将首要各犯。悉数歼捦。尽法惩办。不准一名漏网。广西土匪。本未尽绝根株。此股游匪。虽据称原系乌合。业经四散。然不及早扑灭。难保不到处句结。又致蔓延。该抚惟当督饬各该地方官、认真缉捕。随时惩办。消患未萌。另片奏、请暂留吴鼎昌、并请饬催道府等官赴任等语。已降旨允准。至地方缉匪安民。首以吏治为要。著该抚即于所属各员中、秉公察看。如实有官声才具、堪任道府者。准其开单保奏。其阘茸不职之员。并著随时甄汰。毋稍瞻徇。将此由五百里谕令知之。　　

○署山东布政使景霖、奏报到任日期。得旨。崇恩带兵在外。省城防守。即汝藩司责任。现在团练。汝既云整齐。稍慰朕怀。奖勤惩惰。自不待言。但不知此等团练之费。及奖赏之赀。系如何办理。著据实专衔密奏。并将现在办法、及如何改变之处。详细声明。不准一字欺饰。勿谓朕不知也。刘源灏、因何即速调京。汝必料及。岂肯尚为回护耶。　　

○调四川按察使胡林翼、为湖北按察使。陕西按察使文俊、为四川按察使。河南按察使林扬祖、为陕西按察使。以河南南汝光道余炳焘、为按察使。湖南衡永郴桂道文格、为广西按察使。　　

○以剿捦广西永福游匪出力。赏游击王海清、花翎。以参将升用。余升叙有差。　　

○予广西阵亡署知府徐堉、祭葬世职。
  </div>
  <div class="pagination">
   <a href="清实录咸丰朝实录_page211.html">
    上一页
   </a>
   <span>
    ...
   </span>
   <a href="清实录咸丰朝实录_page207.html">
    207
   </a>
   <a href="清实录咸丰朝实录_page208.html">
    208
   </a>
   <a href="清实录咸丰朝实录_page209.html">
    209
   </a>
   <a href="清实录咸丰朝实录_page210.html">
    210
   </a>
   <a href="清实录咸丰朝实录_page211.html">
    211
   </a>
   <span class="current-page">
    212
   </span>
   <a href="清实录咸丰朝实录_page213.html">
    213
   </a>
   <a href="清实录咸丰朝实录_page214.html">
    214
   </a>
   <a href="清实录咸丰朝实录_page215.html">
    215
   </a>
   <a href="清实录咸丰朝实录_page216.html">
    216
   </a>
   <a href="清实录咸丰朝实录_page217.html">
    217
   </a>
   <span>
    ...
   </span>
   <a href="清实录咸丰朝实录_page213.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
