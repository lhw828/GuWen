<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 168 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 168 页/共 505 页
  </h1>
  <div class="content">
   监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。七月。己未。谕议政王军机大臣等、杨岳斌、沈葆桢奏、官军克复崇仁县城大概情形。暨攻克东乡摺片。谅详细战状已奏报在途矣。江忠朝等军。叠次偪攻崇仁。埽清城外贼垒。兹于七月十一日。攻克县城。据称贼向宜黄一路遁走。著即督饬各军。乘胜追剿。迅克宜黄等城。节节埽荡。侍逆李侍贤、现在窜往何处。务须探明踪迹。并力追击。就地歼除。毋令兔脱。鲍超驻师许湾。剿办康逆一股。是否业经得手崇仁既克。贼气已夺。想该提督必能与江忠朝等军。联络一气。尽歼丑类。东乡克后踞逆有无逃窜。著杨岳斌、沈葆桢、查明具奏。并即檄令周宽世等军。认真□□穴□又□捕。进规金溪。力图攻拔。毋稍松劲。皖南一带。防剿最关紧要。著杨岳斌懔遵前旨。妥筹兼顾。毋稍疏虞。将此由六百里各谕令知之。　　

○山东巡抚阁敬铭奏、拏获沂州府属匪首杜＜?氵凤＞仪等正法。得旨、所办甚妥。仍著督饬所属。认真□□穴□又□捕余匪。以靖地方。　　

○予山东堂邑阵亡生员杨鸣谦祭葬世职。如府经历例。并建专祠。阵亡团丁一并附祀。　　

○予山东临清殉难绅民妇女一万六千三百七十二名口分别旌恤如例。　　

○缓徵山东博兴县被雹村庄新旧额赋。　　

○庚申。谕内阁、户部奏、蠲免钱粮已输在官。准流抵次年应完正赋。则例所载。防弊本极周详。无如各州县积习相沿。机诈百出。或停阁蠲免诏旨。先期催追。或藉无流抵明文。阑入私橐。即或业户中偶请示遵。而官吏胥差。互相联络。游词饰说。巧为欺蒙。倚势作威。肆其侵蚀。故遇免徵之年。追呼不已。已输之赋。扣抵无期。是以历届蠲免。难沾实惠。即如本年四月蠲免江属谕旨。有流抵字样。正月初二日蠲免苏属谕旨。无流抵字样。载与不载。厥例维均。恐小民无知。或启猜疑之窦。官吏藉端影射。巧索强取。请申明定例。严防弊端等语。向来蠲免省分其全年蠲免先期输官者。准其流抵次年应完正赋。其蠲免定有分数先期全输在官者。除应徵分数外。余应蠲免分数。亦准下年扣抵。立法至周。乃近来不肖官吏。因缘为奸致小民踊跃输将。反饱贪残囊橐。上行其惠下屯其膏。丧心昧良。莫此为甚。嗣后各省官吏。如再有隐匿誊黄蒙混流抵各项弊端。著各该省督抚大吏查明严参。按照侵盗钱粮律治罪。并著刊刻誊黄遍行晓谕。以后遇有蠲免年分。著永远将此旨一并刊刻宣示。仍著户部查照。从前例案。通行各直省。以期实惠及民。毋资中饱。将此通谕知之。　　

○谕议政王军机大臣等、恩麟奏、剿办河州回匪获胜。请饬马德昭赴省带兵。都兴阿驻扎省城。并番兵助剿情形各摺片。狄河回逆。句结撒拉回匪。纷扰河州。与河北之川城马营等处回族。互相掎角。经赵必达率领果义军进剿。连战皆捷。并将川城贼巢平毁。而马营贼势甚张。竟句结河南撒匪。直扑周玉超营盘。纵火延烧。以致营盘失守三座。阵亡营官及勇丁多名。是该逆并未大受惩创。官军亦并未能得手。现在河州逆匪。盘踞如故。南岸之贼。复将偷渡助援马营。逆势尚形联络。而果义军与河州官军。声势中梗。亟应迅筹劲旅。早殄逆氛。著恩麟一面添调兵勇。一面檄饬河州文武督率番兵。严密堵剿。并飞饬赵必达迅将马营之贼。实力剿除。以次肃清河狄。务使南北两岸之贼。不得联为一气。庶办理易于得手。买吾刚拭多哈各族番丁。助剿甚为得力。并拉布浪火力藏等番族已到土门关剿贼毙匪甚多。深堪嘉尚。惟该番丁等均系裹粮随征。必须资其饱腾。方可得其死力。著恩麟将一应口粮犒赏之需。妥为接济。并加意激励笼络。俾乐为用。马德昭前已谕令赴僧格林沁军营差遣。势难再赴兰州。都兴阿进剿甯夏。前敌业已深入。亦难驻扎省垣。惟根本重地。兵力较单。著都兴阿、雷正绾、懔遵前旨。妥筹兼顾。恩麟暂权督篆。责无旁贷。仍当就现有兵力。妥筹战守。不准意存诿卸。致误事机。肃州回匪马受海聚众谋变。该地方官剿捕尚为迅速。本日已明降谕旨。将出力各员照所请奖励。回练马添才、经该匪约为内应。当即入城禀报。尚属深明大义。已将该练赏给六品顶带以示嘉奖。著恩麟仍饬在事各员。将在逃之匪李城、包大汉二名。严拏务获。以靖地方。将此由六百里谕知都兴阿、雷正绾、并传谕恩麟知之。　　

○又谕、景纶、麟瑞奏、俄酋欲至吉林。理阻不服一摺。据称俄官石沙木勒幅等、乘坐轮船。带领兵役多名向松花江上驶。声称欲由三姓往见吉林将军。议办要事。经景纶等派员迎阻。坚不允从。并在沿途观绘山川形势。已于本月初七日。行过胡尔哈河。向小古洞河一带上驶等情。并据议政王等面奏、总理各国事务衙门。前接到该将军等咨文时。业经照会俄国住京公使。据理与之剖辩。现尚未接照覆。吉林三姓等处并非条约内所载准行通商地方。该酋恃强深入。理阻不服。且沿途绘写山川形势。包藏祸心。深属叵测。现在该夷轮船。已向松花江上驶。越过三姓。将抵吉林。著景纶、麟瑞、于该俄官到城来见时。告以总理各国事务衙门已照会该国住京公使。由三姓至吉林。均非条约内准行通商地方。按约辩论。令其即行回国。并仍拣派兵勇。加意防维。如续有夷船肆行阑入。即当妥为理谕。毋任沿江上驶。并饬令三姓副都统等、一体严密防范。以固边圉。毋稍疏懈。将此由四百里各谕令知之。　　

○护陕甘总督恩麟奏、元年灵州守城防剿人员。请先给奖。得旨、现在灵州尚未克复。仍难降旨允准。该护督何得任意渎请。殊属非是。著仍遵前旨。俟该州克复后。与前请扁额。一并再行请旨。　　

○以直隶军营叠次剿匪出力赏道员刘策先二品封典。　　

○以甘肃肃州捕获要犯。赏道员恒龄花翎。余升叙有差。　　

○予甘肃河州阵亡都司邓资深、守备陈添培、千总陈锡弨、把总黄龙章等、祭葬世职加等。　　

○豁免江苏安徽各属被扰地方节年未完钱漕、暨杂税正耗银。　　

○辛酉。以神灵显应。加江西上饶县鹰武将军封号曰显佑。　　

○谕议政王军机大臣等、自回匪变乱以来。陕省受其荼毒。虽经多隆阿尽力剿灭。而甘肃回氛日炽。都兴阿等尚因兵单道阻。未能十分得手。六月间据新疆大臣等、叠次奏报库车不守。业经谕令伊犁将军乌噜木齐都统等、派兵救援。本月复据保恒等奏称、吐鲁番古城汉回构衅。乌噜木齐亦有回匪聚众。欲先攻汉城。再攻满城。图犯迪化。乌噜木齐道路已不能通。奏报罕见。各城兵力本少。近复缺乏将士。往往有顾此失彼之虑。若不设法急为援救。将来回疆各城。与甘肃联成一片。于西北边地。大有关系。杨岳斌已授陕甘总督。连日叠据该督等奏报。江西克复崇仁东乡金溪等城。是江西情形已日有起色。杨岳斌如能酌带所部。驰赴陕甘总督本任。即可替出都兴阿等。办理新疆军务。最为两得其宜。惟杨岳斌起程赴任后。督办江皖军务不可无人接替。鲍超谋勇素裕。能否胜督办之任。抑或江西军务。有鲍超、刘典等、兵力足资剿办。可以无庸再需督办之人。均著曾国藩迅即悉心酌度。一面布置。一面奏闻。并即飞咨杨岳斌、催令迅速起程赴任。总须兼顾西北大局。仍于江西军务。不至稍形松劲。方为妥善。杨岳斌所部楚勇。如于甘省地势。不甚相宜。即可酌带与甘省相宜兵勇。溱足数千。整旅前进。免致抵甘后。再与都兴阿、雷正绾等、筹商匀拨。新疆一带。绝少将材。成发翔系实缺巴里坤镇总兵。著李鸿章迅即饬令酌带亲兵。前往赴任。不得藉词奏留。本日复据李鸿章奏、派援湖州水陆各军。苦战攻克晟舍等处贼垒。大获胜仗。并长兴官军。攻克吕山贼垒。滚扎尹隆桥各摺片。晟舍既以血战攻克。湖东贼势已衰。著即催令各军。乘势进剿。以期节节埽荡。并著飞调开花炮队。渡河助剿。将四安之贼。悉数殄除。以绝窜路。广德为数省冲要之区。尤为攻拔湖州进兵要路。叠经谕令曾国藩、李鸿章、派兵扼扎。兹据李鸿章奏、该州城内外尚有伪王数人。带万余贼踞守。为贼匪往来要道。该抚派现守句容之刘铭传等。由东坝建平前进。以剿为堵。相机攻取。实能不分畛域。力争上游。可嘉之至。著即饬令刘铭传、周盛波、认真剿办。仍力顾东坝溧阳等处之防。沿湖东面。防贼内窜。派道员张树声等营。进剿毗山等贼营。所筹亦妥。著饬令在事各员。稳慎图功。并须联络浙军。互为声援。以期万全无失。金陵既克。兵力已可腾出。著曾国藩仍遵前旨。迅速调派劲军。会同李鸿章派出之兵。前赴广德协攻。以资得力。李鸿章另片奏、署副将骆国忠、请给假开缺回籍葬亲。已降旨允准。骆国忠由广德自拔来归。厥后坚守常熟。苦战数月。卒保危城。颇称得力。著李鸿章传旨嘉奖。并令其葬亲事毕。即行回营。以资差遣。曾国藩咨送李秀城供词一本。昨因议政王军机大臣呈进。均已览悉。末段所载该逆宛转求生。乞贷一命。请招降江西湖北各贼。言招降事宜有十要。言洪逆有十误。均归删节。著将原供仍详细钞录。咨送军机处。无须节录。至李秀城供词。内称张国梁遗骸。系伊用棺木收埋。在丹阳宝塔根下等语。著曾国藩传知曾国荃派员寻觅。即饬该故员家属认领改葬。以示追念荩臣之意。将此由六百里各谕令知之。　　

○又谕、富明阿奏、筹办江甯京口满城善后大略情形一摺。据称江甯驻防。额设官一百二十三员。兵四千七百余名。自被乱之后。仅余男妇老弱六百余名口。虽陆续添设官二十七员。兵二百五十八名。营制粗定。而颠连困苦。遗孑仅存。又满城自遭蹂躏。兵房公所。仅余四五百间。散布零星。毫无完善。拟俟办理稍有端倪。再筹拨补江甯兵额。至京口驻防官兵。虽已陆续挑补足额。而应领俸饷五成。尚不能全支。额设房屋。焚毁无存。露宿风餐。尤堪矜悯。请将该两处驻防旗兵俸饷。照例全支。并将房屋筹款建盖等语。江甯克复。旗营驻防事宜。亦应早筹办理。该兵丁等以兵燹余生。糊口栖身。尚难得所。殊非国家体恤旗丁之意。富明阿现已咨商曾国藩、李鸿章、即著该大臣等妥筹款项。迅将江甯京口驻防房屋。早为建盖。以资栖止。其兵丁俸饷。能否即行照例全支之处。并著该大臣等妥筹办理。现在京旗驻防。生齿日繁。方拟于盛京吉林等处。开垦闲荒。以资生聚。如挑其闲散。陆续拨补江甯兵额。能否有裨。著曾国藩、富明阿、酌量情形。妥商具奏。至旗营器械马匹。富明阿拟将扬镇遣撤各军所缴军械等项。并扬防马队之马。及黑龙江张家口前次捐买马匹。一并截留。分给江甯京口驻防官兵。照例由藩库支领马乾之处。均照所议办理。江甯驻防应办各事。地方新复。案卷无存。富明阿现派员赴京咨钞底案。即著户兵工三部。将江甯历办册案。赶紧照录。饬交该委员领回。毋稍延误。该将军现赴江甯。著俟与曾国藩筹商大略。即行迅回扬营。将防务妥筹布置。另片奏、京口副都统杜嘎尔、不识汉文。不通汉语。请与黑龙江对调。或另简贤员等语。杜嘎尔现在都兴阿军营。一时尚难到任。魁玉署理京口副都统。所有应办善后事宜。著富明阿督同该员妥为整理。所请另＜??闲＞妥员之处。著候旨行。将此六百里各谕令知之。　　

○又谕、保恒奏、乌城援剿吃紧。请迅调蒙古官兵赴援一摺。据称本年六月闲。乌噜木齐汉回变乱后。该回匪聚散靡定。四出剽掠。保恒所调民勇。因与汉回接仗。失亡过多。现俱迁延不进。各城防守。均形吃紧。势难分兵救援并据由贼营逃回民人报称。群贼议欲纠合西路回匪。攻陷汉城后。再攻满城。然后会合攻取迪化。现在乌垣道路不通。贼氛日炽。请饬科布多拣派精壮蒙古官兵。星驰来古援剿等语。新疆各城。自库车汉回构乱后。乌噜木齐吐鲁番及古城等处汉回。相继闻风煽变。古城倡乱匪徒。虽经保恒派兵击败。而奇台余孽未清。刻下乌城逆众。欲句结西路回匪。次第攻扑满汉两城。进扰迪化。贼情甚属凶悍。古城存防兵勇。势难分拨进援。著广凤奎昌、于科布多屯防蒙古官兵内。拣派精锐二千名。配带军火器械。遴委妥员管带。星速驰赴古城。迅将该城余匪。剿洗净尽。即分兵驰援迪化。毋稍迁延。并由保恒飞咨乌里雅苏台将军等。迅即派兵应援乌城。以厚兵力。常清总统各城。责无旁贷。岂得一筹莫展。坐视不救。著懔遵前旨。多设侦探。以通各路声息。并将现在业经煽变各城。应如何拨兵攻剿。其未乱之处。应如何豫防衅端。一并迅速设法。与平瑞、业布冲额、妥筹办理。乌噜木齐现在情形。究竟如何。平瑞惟当督饬存城满汉各营兵勇。迅筹防剿。仍随时与常清筹商。如就近各城中尚有精壮官兵。可资援剿。即一面奏明。一面分拨。并仍遵前旨。将乌城变乱启衅情形。迅速驰奏。喀喇沙尔。与吐鲁番库车均系接壤。且有僻路可通乌城南山一带。著依奇哩随时侦探严密防范。或就现在存城兵力。分筹进攻。以剿为防。如土尔扈特、和硕特之兵。有可分拨。亦即妥为驾驭。应援各路。毋得迁延株守。坐失机宜。文祥进援库车。现已行抵何处。著即星速前进。与依奇哩会筹攻剿。以期迅埽逆氛。廓清边圉。古城未靖余匪。仍著保恒督饬现存兵勇。速行剿办。巴里坤地属邻近。当有可调弁兵。亦著相机调拨。毋再致有疏虞。将此由六百里各谕令知之。　　

○命工部右侍郎宜振提督江苏学政。　　

○以浙江湖州攻克晟舍贼垒。赏道员丁寿昌二品封典。道员潘鼎新总兵官戴春林参将丁德昌、巴图鲁名号。余升叙加衔有差。予阵亡总兵官江福山祭葬世职加等。建专祠。都司蒋正芳等祭葬世职。　　

○予浙江吕山阵亡提督陈忠德祭葬世职加等。建专祠。参将廖玉林祭葬世职加等。　　

○壬戌。谕内阁、前据祁寯藻叠次因病请假。先后降旨给假。安心调理。兹据奏称、假期已满。病仍未痊。恳请开缺。并退出内廷差使等语。祁寯藻年逾七旬。精力尚健。在弘德殿行走。深资启沃。兹因旧疾屡发。尚未痊愈。奏请开缺。情词谆恳。自应勉如所请。祁寯藻著准其开礼部尚书之缺。仍以大学士衔在弘德殿行走。俟调理就痊。自行酌量进内。无庸拘定日期以示体恤。　　

○谕议政王军机大臣等、玉明等奏、匪众窜扰昌图。拏获首要各犯正法。并将出力人员开单请奖各摺片。已明降谕旨。照所请奖励矣。盗匪刘山东等、前经官兵击散后。纠众窜扰黄花甸杨家大城子一带。复经兵练击败。捦获首夥各犯刘山东即刘发好等四十九名。讯供分别正法。惟逆首乌痣李等在逃未获。自应□□穴□又□捕净尽。以绝根株。前次派出之穆锦、恒龄等。既据玉明等称其久留在外虚糜饷需。即著准其裁撤归伍。所有剿捕逸匪事宜。即责成该管地方文武各官。实力□□穴□又□拏。不得以贼踪远扬。致形疏懈。奉天匪犯。旋拏旋起。此次虽获犯多名。而首恶未除。终成不了之局。且所保出力各员。朝廷已准予恩施。玉明等当传知各该员弁。感激奋兴。将逸出各犯。尽数摉获。毋任漏网。傥敢日久懈生。致令贼氛复炽。必将从重究惩。不能因出力在前。稍从宽宥也。逆首乌痣李等既经在逃昌图与吉林地界毗连。难保不此拏彼窜。著景纶、麟瑞、严饬两省接壤地方官。不分畛域。实力协缉。以清奸宄而靖地方。将此由六百里各谕令知之。　　

○又谕、都兴阿奏、渡河援剿官军。暨前赴横城马队。均获胜仗。派拨官兵驻扎石觜山北。以资联络。并请派大员署理陕甘总督各摺片。甯灵距匪。自煽乱以来。屡以畏威投诚之说。缓我军心。从未大受惩创。此次经两岸官军先后剿杀。每战皆捷。剿办尚为得手。杜嘎尔现已进攻宝丰。参领德胜由横城顺流下驶。都兴阿并催令伊昌阿统带前派各军。由二窝子渡河。于石觜山北择要驻扎。保护粮道。即著该将军督饬在事各军节节埽荡。以期迅灭贼氛。其石觜山一带粮道。并著妥为保护。毋稍疏懈。杜嘎尔带兵援应竟能首先陷阵。力挫凶锋。孤军得以保全。实属可嘉。即著饬令该副都统勉力图功。乘胜进剿。迅埽逆氛。同膺懋赏。另片奏、现在办理军务。于地方事宜。未能兼顾。请＜??闲＞派大员署理陕甘总督等语。现在江西军务。日有起色。昨已有旨谕令杨岳斌驰赴本任。不久谅可起程。此时即无庸再行派员署理。将此由六百里各谕令知之。　　

○以户部右侍郎董恂兼署吏部左侍郎。都察院左副都御史潘祖荫署工部右侍郎管钱法堂事。　　

○以奉天昌国厅剿匪出力。赏协领穆锦二品顶带。佐领扎朗阿等蓝翎。余升叙有差。　　

○追予奉天榆树台阵亡佐领庆吉、骁骑校文楷、照磨徐棠、建立专祠。阵亡兵丁一并附祀。　　

○癸亥仁宗睿皇帝忌辰。遣官祭昌陵。上诣寿皇殿行礼。　　

○以克复江南省城。祗告太庙。前期亲诣行礼。　　

○谕内阁、本年克复江甯。殄除洪逆。礼臣诹吉。恭拟本月二十六日。行告祭礼。朕敬先期于本日亲诣太庙拈香行礼。用肃明禋。并特降谕旨。将军兴以来有功死事诸臣。再沛恩施。懋加恤赏。俾功在社稷者庆流子孙。因念郑献亲王济尔哈朗、怡贤亲王允祥、功勋卓著炳燿旂常。崇德暨雍正年闲所得之册文敕书。旌功裦德。带砺河山揭日月而行。俾世守勿替。乃其后嗣端华、载垣、因恣肆狂悖跋扈不臣。赐死革爵既负国家豢养之恩。且为乃祖声名之玷。九原有知能无隐痛其所遗爵秩。前经大学士九卿。等遵旨会议。佥称端华载垣。罪大恶极。请将世爵永远革除。尔时如不照议施行。恐无以服天下人之心。第眷念成劳。心究不忍。当经加恩降为不入八分辅国公。并令岳灵、载泰、世袭罔替。所以笃念勋旧者。固已无微不至。我慈安皇太后慈禧皇太后莅政之余。亦时眷怀旧勋。怆然动念。今当大勋渐集。懋赏酬庸之际。追维开国之初。郑献亲王忠义勋名。载在史策。怡贤亲王、于雍正年闲忠诚辅弼懋著勤劳。若因端华载垣之故。使亲贤后裔。弗获世守旧封。其何以绍前光而严对越。所有郑亲王怡亲王世袭王爵。均著加恩赏还。其一切红白蓝甲数并佐领人等。均著仍复其旧。并著宗人府照例于始封立官人之后裔内。择其向有袭次房分。排列在前仅止有分房分排列在后。如各房分均属相同。即以长幼之序排列。并将岳灵载泰一并带领引见。候旨承袭。其端华载垣子孙及亲兄弟侄仍不准其拣选。　　

○又谕、军兴以来所有忠良死事诸臣。业经赠官荫恤赐谥建祠。饰终之典备极优隆。朕建元初年。复奉两宫皇太后懿旨将战功卓著忠绩懋昭足以表式人伦者。赐祭一坛并加恩一律予谥以示轸念。本年江甯克复。已将在事有功之臣。渥沛恩纶。酬庸锡爵因思从前有功死事诸臣。或临阵捐躯。赍志以殁。或鞠躬尽瘁未竟全功。虽业经分别加恩优予恤典。亦足稍慰忠魂。而其闲封疆将帅。功绩尤为昭著者。追念前劳。尤堪悯恻。兹据议政王军机大臣遵旨。查明。开单进呈详加披阅如胡林翼等规画远大勋绩卓然。允宜再沛恩施用光泉壤前任湖北巡抚胡林翼著加恩赏给一等轻车都尉世职。前任湖北提督向荣著加恩入祀昭忠祠。前任浙江布政使李续宾著加恩赏给二等轻车都尉世职。前任安徽巡抚李续宜、著加恩赏给伊子直隶州知州照例补用。前任江南提督张国梁、著加恩赏给三等轻车都尉世职。前任湖南提督塔齐布、著加恩入祀昭忠祠。并赏给三等轻车都尉世职。前任安徽巡抚江忠源、著加恩赏给三等轻车都尉世职。前湖南候选道江忠济、前任浙江甯绍台道罗泽南、前任西安将军多隆阿、前湖南候选同知曾国华、均著加恩赏给一云骑尉世职。前即用知府曾贞干著加恩赏给伊子直隶州知州。照例补用。前提奏提督江西南赣镇总兵程学启、著加恩赏给三等轻车都尉世职。用示笃念忠荩有加无已至意。　　

○又谕、步军统领衙门奏、拏获诱拐子女人犯。请交刑部会同宗人府严讯一摺。犯妇张任氏即白毛张等、胆敢于辇毂之下。用药迷拐子女。可恶已极。更难保无另案同夥不法情事。亟应严切根究。以惩奸宄除觉罗松连、松陈氏、已由该衙门送交宗人府收管外。张任氏即白毛张、夏段氏、夏常亮、夏承瑞、德富氏、田杨氏、焦富氏、路高氏、富得顺、窦关氏、连常奎、瑞段氏、均著交刑部会同宗人府严行审讯。另片奏、张任氏等案情较重。请饬部不准收赎罪名等语。著刑部将诱拐各犯妇。并知情窝留人犯。于讯明后。即照该部奏定新章。分别从重治罪。不准收赎。以靖奸宄。　　

○又谕、满庆等奏、达赖喇嘛从伊正师傅罗布藏青饶汪曲、受格隆小戒。呈进佛尊哈达等物一摺。本年四月十三日。达赖喇嘛从伊正师傅受格隆小戒。实有吉祥之事。朕心甚为喜悦。达赖喇嘛嗣后尤应专习经咒。谨守黄教。永受朕恩。著加恩赏给达赖喇嘛黄哈达一个。椰子捻珠一串。玉盌一个。大荷包一对。小荷包二对。著满庆接奉此旨。谕知达赖喇嘛照数祗领。再达赖喇嘛仍将照例应进贡物。交班禅额尔德尼年班堪布来京呈进。即照所请办理。　　

○谕议政王军机大臣等、有人奏、顺天香河县知县黄曾。人本庸阘。性耽安逸。复信任丁役揽权纳贿。包庇贼匪收受月规。代为掩饰。致闾阎商旅。无不受害。请饬查拏等语。畿辅一带。甫经肃清。方期闾阎安堵。商旅畅行。如所奏在获潜逃之王金陇纠夥抢劫。扰害民间。复买通捕役人等。收受赃银。若不从严查拏。恐复成为隐患。著万青藜、卞宝第、密派委员。前往该县。务将逸犯王金陇迅速拏获。并提同该县捕役门丁人等。严讯确情。按律惩办。据实具奏。另片奏、直隶肃甯县地方。有盗匪黄殿＜?兴心＞、自号混天王。与夥党张辉廷等二十余人。招集亡命之任二匪等。包运私盐。抢夺商旅。上年该匪等赴桂花村抢掠。并将该村练荣学孔掳去押禁。现在余匪。俱逃至该县所属之达子房村避匿等语。并著刘长佑严密查拏。务获究办。不准一名漏网。将此各谕令知之。　　

○又谕、穆图善刘蓉奏、招降贼众。攻克坚堡。现筹分路追剿。并穆图善奏、请亲督所部。前赴湖北助剿各摺片。启郑诸逆。与蔡逆合并之后。经穆图善等移军进偪。招降贼众五千余人。并将楼观东堡等处逆垒攻克。该逆向秦岭一带逃窜。追斩甚众。现筹分路雕剿。惟据该将军等奏称、此股逆匪。经曹克忠由宝鸡一路节节紧偪。将逆党聚于一隅。并布列长围。绝其粮道。计日即可歼除。自当激励将士。一鼓成捦。乃因大雨收队。纵令楼观各堡之匪。乘机潜窜。总由该将军等督剿不力。致剿办又形棘手。刘蓉现拟由子午谷入山堵剿。著即会同穆图善。严饬所部各军。分路剿洗。迅将败窜南山等处贼匪。悉数歼捦。傥徒事尾追令贼踪窜入甘省。惟刘蓉等是问。鄂省军务。虽关紧要。现有官文等在彼督兵剿办。该大臣营内不乏带兵之将。穆图善惟当督率将士。先将南山窜匪。埽除净尽。俟陕省军务肃清。再行请旨。李云麟一军。尚未到防。佛坪甯陕四亩地等处。必至无兵堵截。刘蓉何以不参。前因川陕交界防剿吃紧。谕令该京卿督率陇军防剿。何以至今尚未到防实属畏葸迁延不知振作。李云麟著摘去顶带。迅即亲率陇军与刘蓉所派之兵严防佛坪甯陕等处。毋任贼匪窜越。傥纵贼出山毫无堵截。必将该京卿从重治罪。决不宽贷。招降人众。为数太多。著穆图善、刘蓉、随时妥为防范。并设法分别赀遣。毋稍大意。所有进攻大玉西堡尤为出力之降人郑永和。著赏给五品顶翎。以示鼓励。穆图善所部各营军饷。著刘蓉妥为筹画。毋任缺乏。逆匪前由栈道前进意在窥伺川境。此次窜至南山。距川甚近。著骆秉章仍遵前旨。严密防守。毋稍松劲。将此由六百里各谕令知之。　　

○又谕、骆秉章奏、体察滇省情形一摺。据称云南回患。变诈百出。杜逆窃踞大理。马德新近在省城。已成固结莫解之势。马如龙、岑毓英、日以剿除杜逆为词。曾无寸效。筹办滇事。必须兵饷充足。方能声罪致讨。川省现在兵饷难于兼顾。并探闻马德新至姚州议和。允将迤西地方分给杜逆。不日攻取建南。请饬马如龙等进攻大理。诛灭杜逆以明心迹等语。滇省糜烂既久。岑毓英马如龙等、把持全局。已成尾大不掉之势。近虽声称以剿回自任。不过托之空言。惟现在兵饷皆未充裕。不可先露风声。生彼疑惧。至马如龙岑毓英等之助顺助逆。总以能否攻拔大理剿灭杜逆为断。著劳崇光、贾洪诏迅即分檄马如龙、岑毓英等、往攻大理将杜汶秀等逆悉数歼除。如马如龙等果能踊跃用命迅速蒇事。则心迹既明。朝廷必予以优奖若迁延观望。阳奉阴违。是仍与逆回暗地句结。以虚言为要求地步。届时劳崇光等惟当大申挞伐。岂可再事姑容。惟兵饷两层。势必取资川省。马如龙等既不可恃。断不能置滇事于不问。将来定议进剿。徵兵筹饷。事事仰给于川省。骆秉章当随时设法兼顾。不得因本境余孽未平。稍存歧视。即马如龙等人尚可用。借以剿回。亦必须派拨大兵。直入滇境。分别剿抚。为伊等声援。仍须川省筹饷接济。骆秉章亦不可视为缓图。前曾屡谕贾洪诏、令即驻扎昭通。相机办理。该抚何以迟至此时尚未前往。川省距滇甚远。一切事务。鞭长莫及。必须驻扎昭通。就近酌办。何得因该处偪近回氛。现无重兵。未可轻进。遂徘徊川省。莫展一筹。殊负委任。著懔遵叠次谕旨迅即前往昭通。确探滇省近日情形。次第妥办。不准再有迟误。至杜逆有攻取建南之说。是否确凿著骆秉章密为侦探。先事防范。闻徐之铭近已病故。岑毓英已具禀贾洪诏。而巡抚关防。未据送交。著劳崇光等严饬岑毓英。即将巡抚关防送交贾洪诏祗领。毋得自重罪戾。前有旨将李季高简放甘肃甯夏镇总兵。甘省军务紧要。著骆秉章即饬该员迅赴新任。以重职守。将此由五百里各谕令知之。　　

○又谕、文祥奏、吐鲁番南北各路军务吃紧。并哈密防堵情形一摺。据称奇台木垒汉回滋事。乌噜木齐所属之哈必尔罕布拉克等台汉回抢去马匹。前途喀喇巴尔噶逊营汉回变乱。吐鲁番至乌噜木齐。道路不通。而托克逊汉回。亦乘机肆扰。喀喇沙尔乌噜木齐文报梗塞。文永带兵进援库车。行至距喀喇沙尔所属之乌沙克他尔军台三十里之新井子。遇贼接仗失利等语。新疆自库车不守。迤东各城。纷纷煽乱。竟欲成燎原之势。文永带兵往援又复挫败。其详细情形。并文永下落著依奇哩查明具奏。并著懔遵前旨。催调土尔扈特、和硕特、两处游牧蒙兵助剿。以厚兵力。常清统辖各城。责无旁贷。叠经谕令派拨劲兵。并得力遣犯。归图库尔管带星驰往援著仍遵前旨。督饬该员弁等探明道路。趱程前进。一面查明文永现在何处会同招集兵勇。合力进剿。如兵力不敷。再行添拨劲旅陆续进发。毋稍疏虞。吐鲁番至乌噜木齐贼氛四起。若不赶紧扑灭。更恐滋蔓难图。著色普诗新饬令何琯。赶紧挑派满汉官兵前往援应。荣庆就近催调援兵。并整饬乡团。实力守御。平瑞业布冲额、亦当就现有兵力妥筹剿办。一面迅速驰奏。保恒另筹一军。前往助剿。并将本城未净余孽。实力剿洗。以靖地方。哈密为新疆门户。防务尤为紧要。扎萨克郡王伯锡尔。能将哈密所属小回子严行约束。甚为可嘉。著文祥即会同该郡王。妥筹防御。慎守岩疆。文祥虽已＜??闲＞放乌噜木齐提督。现在保恒不能到任。文祥即不能交卸起程。所有一切防剿事宜。务须谨慎图维。毋稍大意。将此由六百里各谕令知之。　　

○四川总督骆秉章奏、遵查道员钟峻派办军米各务。尚臻妥协。并无钻营逢迎等情。仍当随时察看。报闻。　　

○命户部右侍郎董恂充实录馆副总裁官。　　

○调工部尚书李棠阶为礼部尚书。以都察院左都御史单懋谦为工部尚书。刑部左侍郎齐承彦为都察院左都御史。　　

○调礼部右侍郎王发桂为刑部左侍郎。以都察院左副都御史汪元方为礼部右侍郎。未到任前。以宗人府府丞温葆深署理。　　

○以山西捐输军饷。永广乡试中额二名。　　

○以江西德安县捐输军饷。永广学额一名。　　

○以山东聊城县捐输军饷。永广学额一名。　　

○予湖北节年阵亡殉难把总徐富祥等绅民兵勇妇女一千六百十八员名口。分别旌恤如例。　　

○甲子。以克复江南省城遣官告祭天。地。太庙。社稷。　　

○遣官告祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○谕内阁、左宗棠奏核减甯波府属浮收钱粮一摺。浙省甯波各属所徵地漕南米等项。浮收之弊在所不免经左宗棠查明核减。将甯波所属一厅五县六场所有钱粮收纳实数暨流摊各款除正耗仍照常徵解外。其一切摊捐名目及各项陋规。概行禁革。共减去钱十万四千有奇。米八百余石。民困谅可稍苏。即著照所议办理。嗣后并著为定章。永远遵行其从前以钱数收纳者。悉令统照银数收纳。不准有大户小户之分。至地方官吏。尤当洁己奉公。剔除积习。傥敢阳奉阴违。添设名目格外需索及大户不遵定章完纳者即著该督抚查参惩办。以重国赋而恤民瘼。　　

○又谕、左宗棠奏查明失察会匪酿变之文武员弁从重拟结一摺。咸丰十一年十二月闲。浙江温州府属。突有金钱会匪。阑入平阳县城。经前任闽浙总督庆端奏参将。署平阳县知县翟维本等分别革职查办。并据办团绅士孙锵鸣等声称翟维本与已革把总李鸣邦。通同庇贼。已革知县高梁材奉委往查。又复得贿庇纵。贼扰瑞安副将赵振昌署知县孙杰闭城不出贼首赵启因被官军击败遁回平阳。翟维本复纵令逃逸并翟维本幕友何丹成等。把持公事。袒护会匪等情。兹据左宗棠奏称、饬司亲提案内人证研讯明确。从严定拟。除赵振昌、孙杰、业经病故。高梁材讯无得贿纵贼证据。均无庸议外。此案已革署浙江平阳县知县翟维本、已革把总李明邦即李鸣邦、虽讯无通匪故纵。及任令幕友袒护会匪各情。惟于赵启等结会聚党。并不认真掩捕。意存弥缝。以致酿成巨患。迨该匪阑入县城。先事既未能防范。事后又任令首犯逃逸。未能设法缉获。非寻常失察本境盗贼窃发者可比。亟应从严惩办。翟维本、李明邦、均著照所拟。从重发往新疆充当苦差。以示惩儆。
  </div>
  <div class="pagination">
   <a href="清实录同治朝实录_page167.html">
    上一页
   </a>
   <span>
    ...
   </span>
   <a href="清实录同治朝实录_page163.html">
    163
   </a>
   <a href="清实录同治朝实录_page164.html">
    164
   </a>
   <a href="清实录同治朝实录_page165.html">
    165
   </a>
   <a href="清实录同治朝实录_page166.html">
    166
   </a>
   <a href="清实录同治朝实录_page167.html">
    167
   </a>
   <span class="current-page">
    168
   </span>
   <a href="清实录同治朝实录_page169.html">
    169
   </a>
   <a href="清实录同治朝实录_page170.html">
    170
   </a>
   <a href="清实录同治朝实录_page171.html">
    171
   </a>
   <a href="清实录同治朝实录_page172.html">
    172
   </a>
   <a href="清实录同治朝实录_page173.html">
    173
   </a>
   <span>
    ...
   </span>
   <a href="清实录同治朝实录_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
