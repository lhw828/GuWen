<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 217 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 217 页/共 502 页</h1>
    <div class="content">○谕军机大臣等、塔齐布、曾国藩奏、水陆大军、同日攻克武汉二城一摺。览奏欣慰。已明降谕旨。分别加恩。并令将出力员弁。择尤保奏矣。此次两城克复。声威大振。北窜余匪。复经杨霈、叠次剿杀。渐就廓清。是楚省大局已定。即应分路进剿。由九江安庆。直抵金陵。埽清江面。曾国藩、虽系署任巡抚。而剿贼之事。重于地方。自湖南东下。水陆各路官军。必须该署抚、与塔齐布、会同调度。方能人人用命。断不能株守省垣。杨霈昨奏、已于二十七日拔营赴省。谅已与曾国藩、塔齐布晤及。应如何分兵前进。如何留兵防守。当已计议周妥。杨霈所称、会同曾国藩等、各选精锐。水陆下击。湖北善后事宜。交臬司等妥办。似该督亦拟督师出境。但此时黄州未复。胡林翼尚在岳州。曾国藩等、水陆大军。正在建瓴破竹之时。万难坐待省城布置完善。再同该督前进。且大江风信靡常。逆＜舟宗＞回窜。固应严防。即崇阳等处余匪。抄袭我军之后。亦甚可虑。自宜酌留大员督办。以为大军后路声援。若专委之臬司。诚恐呼应不能甚灵。著杨霈、与曾国藩、塔齐布、妥速商定。即行具奏。曾国藩以杀贼自任。必能谋定后战。计出万全。杨霈遇事持重。审度精详。谅不至孟浪同进。致令楚境空虚也。昨据塔齐布等奏、有崇阳余烬复合、戕官踞城之语。是否所留钮芳津等荆勇。续有挫衄。陈启迈昨奏、亦称楚匪窥伺德安、义甯。经江西兵勇剿败。窜回楚境。难保不系此股回扑。著杨霈、迅即派兵。前往扑灭。并饬桂明、督同许赓藻、收复黄州等处城池。果能一律肃清。则桂明之兵。即可由黄梅广济一带、闲道斜出。仍与曾国藩等会合。庶英山太湖。贼援亦断。皖省剿办。亦易得手。塔齐布、所带陆兵既单。魁玉、杨昌泗之兵。应否合为一军。随同东下。亦著曾国藩、与塔齐布、妥筹调遣。并约会陈启迈、派兵船炮船。由九江出剿。以为水路奇兵。勿令该逆旁窜鄱湖。又与义甯等处、陆匪句结。复致蔓延崇通一带。总之江面必须急剿。余匪尤宜严摉。沿江剿贼之事。朕以责之曾国藩、塔齐布。楚省防贼回窜、及摉捕江北等处余匪事宜。朕以责之杨霈。该督等、务当协力妥筹。不可稍存大意。即官文意有所见。亦可与杨霈会商。慎勿各存成见。致误事机。武昌汉阳殉难、及逃避文武实迹。现在当可详查。著即迅速查明。分别具奏。将此由六百里加紧各谕令知之。　　

○湖南提督塔齐布、前任礼部侍郎曾国藩奏报、官军克复武昌汉阳两城。得旨。览奏、感慰实深。获此大胜。殊非意料所及。朕惟兢业自持。叩天速赦民劫也。　　

○以湖南随营出力。赏都司普承尧等、蓝翎。余升叙有差。　　

○旌表守正捐躯。直隶宝坻县孀妇孙高氏。　　

○壬申。谕军机大臣等、前因夷船驶至天津。谕令富勒敦泰等、各于所属海口。严密防范。毋许稍涉张皇。兹据富勒敦泰奏称、派员带领弁兵。昼夜侦探。一面出示安民。一面亲赴海口。并饬备调及防守官兵。常川操练。听候调遣。种种举动。直是有意声张。而该副都统尚自谓密商密饬。于原奉谕旨。并未认真体会。何喜事至此。夷酋自到津后。经文谦等、正言开导。虽尚未回帆南去。谅亦不敢别生枝节。著富勒敦泰、仍于该处海口地方。严密确探。不准妄有举动。即有夷船驶至。亦应密速驰奏。候旨遵办。毋得卤莽从事。以致民情惶惑。另滋事端。懔之。将此密谕知之。　　

○又谕、文谦等奏、接据夷酋照会、给与照覆一摺。前此文谦、指驳该夷之语。词意尚属严正。该夷酋等、匿不见面。难保不另有诡谋。即使勉强南回。终系不了之局。文谦等、此次给与照会。令该夷向五口地方。听候咨办。仍系空言照覆。究竟令其驶回何口。广东钦差大臣、现在办理军务。若一时未能查办。必又藉词北来。况夷酋前在上海。即有不肯驶回广东之语。傥不于此处设法拒绝。杜其觊觎。断不能折服该夷之心。钦派大臣一节。万难准行。崇纶、即系奉旨赴津查办夷务之员。该夷酋咆呤等、果系任意妄求。即当晓以大义。正言拒绝。著崇纶于接奉此旨后。密速确查。如果该酋、实系在船。或传令来见。或设法与之会晤。即与文谦等、妥筹办理。傥该酋终不肯见。即谕以此次不能面议之故。咎在该夷。不得再以地方官不与接见为词。藉口渎诉。文谦前称。欲出口就见。恐失体制。所见尚是。崇纶等、如何与之会晤。即著迅速具奏。初二日续进海口夷艇。是否即在前次数内。抑或另有续来。著一并查明具奏。　　

○又谕、蒋霨远奏、调兵剿捕桐梓县匪徒一摺。贵州桐梓县匪徒杨＜氵凤＞等、胆敢纠夥千余人。拥入县城。打毁衙署监狱。现经该抚、调集官兵。前往剿办。著即严饬炳纲、督同参将彭长春、迅速相机扑灭。惟据称匪党仅有千余。何以檄调官兵。至四千余名之多。是否匪党不止此数。该抚不肯遽行入告。留为续奏地步。军务重情。岂可稍有粉饰。著蒋霨远、迅将该匪滋事实在情形。究系因何起衅。地方官有无办理不善、以致激变之处。及曾否蔓延他处。确切奏闻。该县文武下落。并著速查具奏。将此由六百里谕令知之。　　

○山海关副都统富勒敦泰奏、接奉廷寄。派兵严防海口情形。得旨。如此声张。尚曰密商密饬。其谁信之。汝之喜事心性。总不能改。尚有谕寄汝矣。　　

○以贵州桐梓土匪滋事。革知府朱右曾、副将常胜职。　　

○癸酉。谕内阁、英桂奏、请将升调臬司各员、暂留本任一摺。河南南汝光道新授河南按察使余炳焘、现随该抚办理防堵事宜。河南按察使调任陕西按察使林扬祖、现有经手秋审要案。均著准其暂留本任。余炳焘、著俟新授南汝光道边浴礼到任后。即赴按察使新任。毋庸来京请训。林扬祖、俟余炳焘到任后。再赴陕西新任。边浴礼、著该部饬令迅速赴任。　　

○河东河道总督长臻、奏报秋汛安澜。命诣河神庙祀谢。并下部议叙。出力员弁。升叙有差。　　

○以河南怀庆、许州、守城出力。赏在籍前太常寺少卿李棠阶、四品顶带花翎。同知徐廷烺、千总张鸣禄、花翎。知县王官亮等、蓝翎。余升叙有差。　　

○缓徵河南光、息、淮甯、三州县。被水、被雹、村庄。新旧额赋有差。　　

○甲戌。谕军机大臣等、前因＜口英＞咪两国夷船。驶抵天津大沽海口。难保无另有夷船续至。已谕令崇恩严饬海口文武。豫为防备。现在该夷在津。藉端要求。不过虚词恫喝。肆其狡诈。经文谦等、正言拒绝。反复开导。该夷已理屈词穷。无可置辩。傥在天津不遂所欲。难保不在东省口岸。别有要求。著崇恩、密饬登州镇等、探有夷船驶到。或呈递书词。别有希冀。一概不得收受。并严禁沿海居民人等。不准收买该夷烟土等货。并接济食物等项。该抚仍当不动声色。严密防范。毋致人心惶惑。将此由五百里密谕知之。　　

○又谕、僧格林沁等奏、剿贼获胜情形一摺。此次该大臣、督派马步各队官兵。分路进濠。虽已偪近贼垒。斩杀百余。该逆败回巢穴。拌死拒守。究未大受惩创。故敢于次日扑我营盘。逆匪占踞连镇。仅系村庄。并无城郭之固。僧格林沁等、围攻五月有余。究竟如何捣穴捦渠。尚无成算。且贼粮缺乏。仅食黑豆等语。朕耳闻已熟。若贼巢中果无粮米。则夥党势必瓦解。岂有仍以黑豆苟延数月之理。僧格林沁、性情诚朴。或不免受人欺蒙。现在贼匪制造吕公车。欲于初十日前后。向北奔扑。即应加意防范。然与其防贼出扑。不如督兵进攻。先发制人。兵家胜著。该大臣等、务当赶紧攻剿。勿但以小胜塞责。并以进剿过猛、恐伤精锐为词。迁延时日。至军士随征。已及一年。更宜加以激励。迅将此股歼除。解甲释戈。共相休息。如久令负嵎抗拒。僧格林沁、亦何以对各营将士耶。将此由六百里加紧谕知僧格林沁、并谕西淩阿知之。　　

○又谕、托明阿等奏、金陵贼匪、木篺下驶、严饬水师剿除一摺。逆匪于金陵下关。驶出木篺二座。护以船炮。沿南岸下驶。经浦口兵勇。将贼船击退。而该匪木篺。由江心大溜。直奔下游。李德麟等、带领局艇。既不能奋力追击。陈世忠、督率师船在段要口。又不能认真截剿。所称轰毙贼匪多名。攻塌木城了台。殊难凭信。至陈国泰、所带红单船。最为得力。何以于土桥江面。不能堵扼木篺。尤堪诧异。可见管带水师将弁。因循积习。几于牢不可破。吴全美、既不遵调遣。驶赴下游。陈国泰、又不能拦截该匪木篺。任其乘夜冲突。直赴下游。该大臣等、统领全军。若不力求振作。致令红单各船。亦如李德麟等、所带师船。不能得力。贻误之罪。又将谁诿。现在逆匪木篺。驶泊镇江南岸。必系窥伺完善之区。尤为可虑。自应一面严防金陵贼篺。续行冲下。一面将现在木篺。用火攻毁除。傥陈世忠在段要口。不能扼截。张攀龙、陈国泰等、不能迅速攻剿。即著该大臣等、从严参办。毋稍瞻徇。九洑洲、与南岸七里洲、均有贼营。该处江面甚窄。两岸贼炮对发。又于中流排列巨舰。横亘铁锁。意在阻我舟师。必应设法击毁。李德麟、已折回浦口。即著严饬该员等、会同武庆、速将洲地贼营。概行轰洗。毋再玩延。并著督令余万清、实力防剿。迅图克复镇江。梁山贼船既多。难保不乘势下驶。向荣、务当督饬吴全美、力扼上游。使贼势不能联络。瓜州逆匪。仍著托明阿等、于水陆两路。亟图进剿。毋得坐失事机。雷以諴、现赴焦山。亲督炮船。与陆路诸军。会合环攻。如将贼篺击毁。即著迅速驰奏。以慰廑念。将此由六百里加紧各谕令知之。　　

○又谕、前以武汉克复。水陆各军。亟应为沿江东下之计。曾谕令杨霈等、或分兵前进。或留兵防守。会商妥办。本日据塔齐布、曾国藩奏、摉剿襄河贼匪。以二十余号战船。焚毁贼舟千余只。现在河内逆船无多。当可悉数歼除。是上游如安陆、襄阳、南北枝流。如德安、孝感、沔阳、荆州等处。均可无虞牵掣。曾国藩等、可以扬帆东下。肃清江面。据称细察大局。尚有三端可虑等语。自系实情。武汉逃匪。皆归下游。蕲黄一带。贼尚数万。此次东出长江。不得不加慎重。况屡胜之下。兵勇气骄。转饷稍迟。军心涣散。所筹皆思患豫防之策。已谕令裕瑞、叶名琛、柏贵、陈启迈、筹款拨解。以资接济。惟攘外必先安内。此时黄州尚未克复。崇阳亦有复踞之信。均应酌分兵力。翦除余匪。省垣善后事宜。杨霈固责无旁贷。至曾国藩等、以剿贼自任。虽当乘此机会。急思顺流而下。以次攻复沿江诸城。然须计出万全。谋定后战。方无挫衄之虞。著杨霈等、悉心布置。地方之事、朕既已责之杨霈。则严遏乱萌。保护饷道。该督必须节节妥筹。曾国藩、塔齐布、方能专意剿贼。其水陆弁勇等。务须开诚布公。消其骄悍之心。鼓其勇敢之气。策励抚绥。宽猛兼济。至出力将士。尤须及时酌保。不可使有觖望。曾国藩处事精详。必能与塔齐布妥为驾驭。若能由九江、安庆、直抵金陵。使长江数千里。尽荡妖氛。则从征将弁。朕必破格施恩。以酬懋绩。将此由六百里加紧各谕令知之。　　

○又谕、和春等奏、连日诱贼出巢、攻剿获胜。并舒城、巢县等处、击败贼匪情形各摺片。此次庐州得胜门、南门、突出贼匪各千余名。经江忠浚等、带勇击剿。和春等、复亲督吉顺、嵩瑞等、带领兵勇。三面合攻。毙贼七八百名。秦定三、攻剿舒城贼匪。亦有斩捦。其由裕溪口、来至巢县之梁山贼船。复经忠泰等、督兵击退。览奏各情。仍不过小有斩获。并无制胜之策。似此旷日持久。虽屡报胜仗。究于大局何裨。昨据塔齐布等奏、督饬兵勇。克复武汉。水陆各军。指日东下。沿江一带。攻剿得手。便可直抵安庆。进扼金陵。该提督等、务当随时侦探。塔齐布等、统兵到皖时。应如何派兵策应。合力夹击。均须豫筹妥办。庐州贼匪。经官兵屡次歼剿。为数当已无多。和春等、务当激励将士。并力进攻。聚而歼旃。勿留余孽。一面严饬地方团练兵勇。断贼接济。尤为要著。其关山一路。虽经派有恩锡、带兵驻守。该处为南北要隘。该提督等、仍当随时查察。并知照袁甲三、先将乌江等处贼船。尽行剿除。庶下游贼＜舟宗＞。不致续行上窜。秦定三、攻剿舒城。已经数月。总未能克复县城。著即饬令乘胜进攻。毋再多延时日。前据向荣奏、芜湖城邑。现已收复。并经派兵。驻劄该处。是否足资防堵。东西梁山贼船。屯聚尚多。难保不纷窜肆扰。并著严饬忠泰等、加意防范。仍迅图攻复巢县。不得稍有延误。将此由六百里加紧谕令知之。　　

○又谕、塔齐布、曾国藩奏、军营需饷孔亟、恳请饬广东四川、飞速筹解等语。现在武汉甫经收复。攻剿正当吃紧。若饷项少缺。致失机会。所关非细。湖南省库。万分支绌。曾国藩等、因陆兵太单。尚拟添募兵勇二千。尤当豫筹接济。著裕瑞、叶名琛、柏贵等、各迅速筹银数万两。解赴曾国藩等军营。以济军食。广东虽现办土匪。仍当于无可筹拨之中。设法措解。至四川省、前由酉阳州解往之项。是否业已出境。并著裕瑞、严行催趱。毋任逗遛。前据叶名琛等奏、广东土匪。势甚猖獗。致省城被围。道路梗塞。日久未据续报。殊深悬系。著叶名琛等、将现办情形。迅速具奏。以慰廑念。将此由六百里加紧各谕令知之。　　

○以谕、本日据塔齐布、曾国藩奏、楚军需饷紧急、请饬筹拨等语。塔齐布、曾国藩、带领湖南一军。水陆并进。自岳州而下。克复武昌、汉阳、汉口。乘此破竹之势。指日即可建瓴东下。由楚入吴。为廓清江面之计。当此事机紧切。军行粮饷。尤必豫为筹备。江西邻省。最为切近。著陈启迈、在于该省。不拘何项。迅速筹拨银八万两。即行派员。径解塔齐布、曾国藩军营。以应急需。该省于楚军拨饷。前此计解过银七万余两。颇资接济。此时军威大振。乘胜直前。为万不可失之机。且自九江湖口。转战而东。即可以为豫章全省屏蔽。其饷项沿途解送。亦极便速。该抚务当竭力妥筹。设法运济。俾不至有停兵待饷之虞。断不准以筹项维艰。藉词推诿。将此由六百里加紧谕令知之。　　

○以派员随同湖南官兵克复湖北省城。予荆州将军官文、优叙。　　

○予安徽阵亡千总吴映龙、殉难训导王福永、祭葬世职。并王福永妻孙氏、子文童廷珍、廷琮、旌恤如例。　　

○以安徽绅民捐赀剿贼出力。免英山、霍山、两县。咸丰三四五年额赋。并永广英山县文武学额各一名。　　

○乙亥。谕内阁、御史唐壬森奏、私铸大钱、情实人犯、请量从末减等语。所奏殊属非是。此等奸民。趋利冒死。明知禁令所在。法不容宽。犹复甘蹈刑章。以身尝试。该御史既称处以情实。诚足蔽辜。又称其情可怜。请从末减。何自相矛盾至此。且该御史、亦知斩决已有数起。私铸仍未衰息。是绳以重法。犹恐未能尽绝奸萌。乃称齐民不专恃重典。岂故示宽纵。转足以惩奸化莠乎。即如所奏。或令出钱赎罪。或令效死杀贼。尤属不成政体。定例纳银赎罪。即徒杖以下。均以有力无力为断。若斩绞情实人犯。则从无纳赎之条。该犯等私铸图利。多系因贫起意。岂能责纳罚锾。托空言而挠宪典。至此项人犯。贪利玩法。无论其不能悔过自新。纵使真能效死。而各路兵勇。累万盈千。何至少此数十刑余之人。必欲藉其死力耶。该御史所奏。著毋庸议。　　

○革职留任江南河道总督杨以增奏、河工平稳。请择出力人员。核实保奏。得旨。现在决口。尚未堵筑。断难准汝保奏河员。且各厅节省钱粮。分所当为。岂能许其优奖。沽誉见好。可恶已极。　　

○赏四品宗室溥煦、一等镇国将军。继亲王衔定郡王载铨为嗣。　　

○丙子。上诣寿康宫、问皇贵太妃安。　　

○谕军机大臣等、胜保等奏、初五日轰塌州城、仍未能登时克复一摺。所叙于东北一面独详。其东南西南正西三面。仅止拔栅竖梯。无路可上数语。逆贼止有此数。岂能面面死拒。若如所奏。东北面进攻。如此紧急。则其余各门。贼守必懈。何至仍以枪炮阻隔为词。上城兵勇。已有四五十人。何以不见陆续攀登。东西两面贼炮。既皆移于东北。何以不即从移去枪炮之处。设法攻上。明系兵心未齐。不能同时并举。以致先后参差。彼此观望。使贼得以面面设防。殊为可恨。轰开城垣。至五丈有余。缺口不为不宽。带队各官。屡伤不退。将心不为不奋。此时紧要机会。而顾以烟浓路窄。藉作俄延。坐令垂成之功。失之顷刻。诿云蓄养锐气。以图再举。试思我兵养锐之时。非即逆贼堵筑修补之时耶。设再举而仍复如此。则克复当在何时。数日总能克复之语。胜保已屡屡言之。大言无效。朕实为之愤愧。德勒克色楞、善禄、崇恩、与胜保共办一事。亦不能事事诿之主帅。看此次分攻各门情形。德勒克色楞等、不能接应之咎。亦无可辞。若再似此貌合情暌。致州城仍不能破。或破城之后。余逆分路窜逸。何路疏懈。朕必重治何路督兵大员之罪。胜保等、勿谓朕不能洞悉其隐也。将此由六百里加紧谕知胜保、并谕德勒克色楞、善禄、崇恩知之。　　

○钦差大臣胜保奏、吉林佐领图桑阿等、受伤情形。得旨。传知该员等。俟州城克复。即予优奖。以昭激劝。　　

○赏亲王衔定郡王载铨子溥煦、二等侍卫。在大门上行走。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。九月。丁丑。谕军机大臣等、文谦等奏、近日夷酋情形。据称该酋等、接到照覆回文后。即求见面。文谦因该夷照会文内、有荒谬之语。不与接见。经双锐等、向该酋责以大义。麦华陀等、即俯首无词。自认错误。是该酋等并无伎俩。不过藉端要求。虚词恫喝。此时崇纶计已到津。著与文谦等、妥筹熟商。俟与咆呤等接见时。务当正言拒绝。相机理谕。以折服该夷之心。使其不敢妄生觊觎。方为妥善。　　

○戊寅。谕内阁、载铨、花沙纳奏、审明书吏抵换解库银两、从重定拟一摺。此案户部井田科书吏黄遇清、银库书吏孙锦斋、顺天府役满书吏范鹤亭、于解库款项。胆敢通同舞弊。买钞抵换银两。实属骫法营私。罪无可逭。黄遇清、孙锦斋、范鹤亭、均著依拟斩监候。入于明年秋审情实办理。户部井田科掌印郎中那瀛泰、于书吏屡次舞弊。毫无觉察。著即革职。标付点稿疏忽之郎中倪应观、员外郎梁元桂、主事裕丰、濮庆孙、解任主事夏家錞、及随同画押之郎中倭克进等七员。著一并交部分别严议议处。郎中延恺、现在出差。著载龄等、取具该员亲供。咨部核办。承审此案草率定谳。以致罪名互有出入之刑部司员。著查取职名。交部严加议处。户部堂官。失察书吏舞弊多次。迨贾桢查明。复奏称该司员等自行查出。实属含混。刑部堂官。未能详核案情。草率入奏。著与失察之顺天府府尹、并是日赴库监收银两之管库大臣、及银库司员等、均著查取职名。交部议处。兼管顺天府府尹贾桢、于此案书吏舞弊。先行查出。著加恩改为察议。管理三库之王大臣、著一并察议。　　

○四川总督裕瑞奏、黔匪攻陷桐梓、调派兵勇、前往綦江等县防堵。得旨。览奏改调添调防兵、及万福等驰赴綦江各情。布置尚妥。以后情形。速行驰奏。现在贼数虽多。皆系乌合。不可稍涉张皇。　　

○西甯办事大臣吴必淳奏、迎接哲布尊丹巴呼图克图呼毕勒罕之库伦蒙古官员。据青海左右两翼正副盟长呈称、蒙古连年被抢。无力派拨兵丁。现已雇募兵丁。护送赴藏。得旨。著照所奏。不必再行添派。以示体恤。　　

○赏署湖北巡抚曾国藩、兵部侍郎衔。办理军务。以江苏布政使陶恩培、为湖北巡抚。未到任前。以湖广总督杨霈兼署。赏已革刑部侍郎雷以諴、三品顶带。为江苏布政使。仍留扬州军营。帮办军务。以江苏苏松太道杨能格、署布政使。　　

○以广州协领国荫、为福州副都统。　　

○西甯办事大臣吴必淳、因病解任。赏福州副都统东纯、副都统衔。为西甯办事大臣。　　

○赏帮办军务已革直隶提督陈金绶、三品顶带。　　

○予湖北阵亡知县吴振镛、守备衔黄鹏程、骁骑校贵松、祭葬世职加等。队长李锦升、监生王瑞芝、祭葬世职。如千总例。　　

○己卯。上诣永安寺拈香。　　

○谕军机大臣等、向荣奏、太平采石、连日获胜、并下游水陆堵剿情形一摺。详阅原奏、邓绍良、傅振邦等、连日采石之战。斩获虽不为少。但察看贼情。似非悍贼死党。恐系以小胜骄我兵心。而两梁山、及金柱关等处贼船。复以大股突扑。该大臣既将傅振邦之兵。并归邓绍良统带。即著饬令该员加意严扼。能进则进。使上游对劄各贼营。不能安稳久踞。方操胜算。吴全美、叶常春、所带兵船。擅自折回。本属可恶。该大臣既称严催该总兵等、速破九洑洲贼营。立即上驶。著即严催趱提。若该总兵等、藉词延宕。既不速攻洲地。又不进扼太平。或于埽清贼巢之后。又托言协剿瓜州。置上游于不顾。即著据实严参。连前此不听节制之罪。一并重惩。芜湖为上游要口。浙江兵勇。既难得力。自应以劲兵协守。该大臣所称檄调赴徽川兵往芜湖。而令甯国兵勇助势。意在酌量兵势强弱。为布置之先后。芜湖甫经收复。兵力未充。果能添兵严扼。则徽郡之藩篱自固。著将详细情形。知会黄宗汉妥筹办理。至所奏贼篺下驶等情。与托明阿等前奏、大略相同。现在贼篺是否仍泊镇江南岸。抑又驶往下游。雷以諴前赴焦山一带。福建派来之总兵孙云鸿、亦在该处。能否相度情形。迅将贼篺设法攻毁。并著据实奏闻。陈世忠在段要口能否得力。李德麟已回浦口。吴全美、叶常春、尚未上驶。师船不为不多。洲地贼巢不过两三处。何以不即进攻。瓜州已属弹丸。洲地尤为狭小。若逆匪每占一处。即牵掣一路得力之兵。何日始能肃清江面。铁锁横江之技。该逆前此即已有之。曾被我兵设法攻破。此次岂不能照办。况师船全在江北。托明阿等、即责无旁贷。著即迅速剿除。使乌江之贼。退无所踞。自不敢上窜滁州等处。关山全椒。虽皆派有防兵。若水路不断。则陆路终不能防。此系南北紧要关键。托明阿等、岂可玩泄视之耶。向荣摺内、有现闻瓜州攻剿得手、贼势已穷之语。托明阿等、如何筹攻。务当迅速进剿。傥一胜之后。辄复停兵数日。或贼匪出扑。始行督兵抵御。是贼逸我劳。虽有胜仗。终难攻克。况上游红单船业已折回。现在金陵瓜镇。贼援复通。使不先复瓜州。岂非前功尽弃。该大臣等、万不准再事耽延。任令□嵎死守。将此由六百里加紧各谕令知之。　　

○又谕、陈启迈奏、九江官军进剿失利一摺。楚北逆众。既经上游兵勇追剿得手。则溃败余匪。纷纷下窜。本应及早筹防。九江一郡。为江路咽喉。久经该逆盘踞。此次复添集贼船。乘虚来犯。带兵员弁、多有伤亡。湖口彭泽一路。仍探有匪船多只。扬言上窜。此时欲保守省垣。总以并力先攻九江。扼其来路为要著。邻省援兵。一时难以徵调。曾国藩等水陆两军。虽可指日东下。然亦不能坐待此军。任令逆焰更肆猖獗。该抚现派臬司恽光宸、添带兵勇。并饬吴锡光、带勇在建昌会合。务令鼓勇直前。以剿为堵。断不准逗遛建昌。致贼艇窜入鄱湖。更难措手。仍一面激励官绅民勇。协同防剿。以助兵力之不逮。其赵如胜所领水师。与其徒令防守。究不如出湖迎剿。以遏凶锋。至武甯股匪。尚未剿除。自应妥筹兼顾。若俟彼处贼匪剿除净尽。再图攻克九江。是否不致迟误。该抚务当通筹全局。相机而行。毋令有用之兵。徒劳往返。另片奏、江南大营粮台。仍饬原办之员经理等语。著照所请。所有向荣粮台事宜。现有彭玉雯经理。其先后支用报销。著即责成盐法道熊莪、督率经手委员、核实造报。以免轇轕。将此由六百里加紧谕令知之。　　

○补铸湖南龙阳县知县印信。从巡抚骆秉章请也。　　

○予山西平阳等处殉难外委韩荣寿、布政司理问衔仇恩覃、祭葬世职。贡生傅煜等十四名。赏恤如例。追予曲沃县殉难知县丁璜、建立专祠。官绅士民附祀。　　

○予江西阵亡游击景星、把总高光裕、外委黄贵珍、祭葬世职。　　

○蠲免山西洪洞、垣典二县、并展缓襄陵、绛二县、上年被扰地方额赋。　　

</div>
    <div class="pagination">
<a href="清实录咸丰朝实录_page216.html">上一页</a><span>...</span><a href="清实录咸丰朝实录_page212.html">212</a><a href="清实录咸丰朝实录_page213.html">213</a><a href="清实录咸丰朝实录_page214.html">214</a><a href="清实录咸丰朝实录_page215.html">215</a><a href="清实录咸丰朝实录_page216.html">216</a><span class="current-page">217</span><a href="清实录咸丰朝实录_page218.html">218</a><a href="清实录咸丰朝实录_page219.html">219</a><a href="清实录咸丰朝实录_page220.html">220</a><a href="清实录咸丰朝实录_page221.html">221</a><a href="清实录咸丰朝实录_page222.html">222</a><span>...</span><a href="清实录咸丰朝实录_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
