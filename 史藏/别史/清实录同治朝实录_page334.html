<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 334 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 334 页/共 505 页</h1>
    <div class="content">
○谕内阁、前据巡视南城给事中景云等奏、遵保拏获盗犯之团防绅董并获盗出力司坊等官。当交吏部议奏。兹据该部奏称、拏获盗犯樊二即落兴儿等九名一案。曾据步军统领衙门及东城中城各御史遵保各该司员等官。均经核准。若将南城所保施涛等三员。仍照案议奖。是获盗仅止一案。而各衙门纷纷奏保。似亦漫无限制。并请明定章程等语。此案南城保列各员。既核与定章不符。所有正指挥施涛等升用加衔之处。著毋庸议。嗣后各城御史等遇有此项请奖人员。即著按照该部此次所奏章程办理。并于保奏摺内。将是否会衔之处。声叙明晰。以昭核实而杜纷歧。　　

○旌表守正捐躯直隶甯津县民妇刘李氏。　　

○庚午。谕内阁、罗大春奏、续行查阅福甯镇标暨提辖各协营伍一摺。闽省为滨海岩疆。武备最关紧要。仍著罗大春会同该督抚等实力稽查。加意操防。务期营务日有起色。其各直省营伍。虽经该提镇等按时校阅。诚恐狃于积习。相率因循。以致有名无实。著各该省督抚提镇大员。一体认真整饬。严劝惩。明赏罚。俾得悉成劲旅。用备缓急。傥各营将备以下等官。有稍涉玩误者。即著随时纠参。不准姑容。用副整顿戎行至意。将此通谕知之。　　

○又谕、郑敦谨奏、丁忧人员。求差不遂。挟嫌妄禀一摺。据称丁忧山西候补州吏目张茂森、因求饷差不遂。赴署布政使胡大任署内。投递禀词。缕陈派解饷差。不符政体。并牵涉候补县丞罗广煦、系署巡抚郑敦谨外甥。并不遵例回避。含混当差。等语。各省派解饷差。向有定章。兹据郑敦谨奏称、该署布政使胡大任所派张振铎等管解京饷。俱系遵照定章办理。并无偏私。罗广煦因进京引见之便。饬委管解京饷十万两。亦与向章相符。其应行回避一节。先已由该署抚咨部核办。是郑敦谨暨胡大任先后办理各节。均无不合。张茂森以丁忧人员。干求差委。已属不安本分。乃因求差不遂。妄行具禀。意图挟制。尤属胆大妄为。张茂森著即行革职。驱逐回籍。以戢刁风。郑敦谨所请派员审办之处。著毋庸议。　　

○谕军机大臣等、李鹤年奏、豫军剿贼。叠获大胜。恳将出力员弁奖励一摺。据称本月初七至十二等日。豫军追贼至郭桥柳桥。并崔寨老海洼一带。接仗叠胜。及玉林镇鸿福寺大捷情形。与李鸿章前奏。大略相同。宋庆、张曜、前由豫省督军赴直剿贼。颇为出力。此次追贼直东。叠获胜仗。并于玉林镇鸿福寺痛剿贼匪。尤属奋勇可嘉。所有出力各员。前据李鸿章择尤保奏。已明降谕旨照请奖叙。此次李鹤年所保各员。有李鸿章前摺未经保奖者。即著该抚咨明李鸿章汇案保奖。以归画一。前据李鸿章奏称、逆首张总愚窜至吴桥德州。首先抢渡运河。为炮船及对岸民团击退。复被官军追击。折向德平窜逸。是张总愚在玉林镇投入黄河之说。尚未的确。该抚仍当檄饬豫军。将张总愚捦斩。不得稍涉大意。另片奏、豫省水师炮船。驶赴东昌等语。著李鹤年即饬管带炮船统领。与马德昭防军。水陆援应。互相联络。以固河防。将此由六百里谕令知之。　　

○又谕、本日据苏廷魁驰奏、黄河伏涨异常。请饬豫抚拨款防秋。并中河厅抢办险工情形各摺片。豫省黄河两岸工程。因历年经费未充。办理久经竭蹶。本年伏汛盛涨异常。七厅两岸险工。到处叠出。中河祥河两厅尤甚。所称秸料之艰。饷需之绌。自系实在情形。现在伏汛未完。秋期正远。若不亟筹饷需。赶备秸料堵御。势将不可收拾。捻逆窜扰直东一带。尤赖黄运两河。限制贼骑。设豫省黄堤溃决。不独附近民舍田庐。悉被淹没。即直东河防。亦将无从措手。于军务关系尤重。著李鹤年于豫省库存项内。无论何款。立即筹拨开归道银五万两。河北道银四万两。克期交付。俾资修守。该抚务当顾全大局。不可视为泛常。稍涉游移推诿。贻误干咎。除分拨九万两外。届时傥遇险工。再有不敷。仍著该抚设法另筹。随时拨解。并著苏廷魁督饬开归河北两道。率同各厅员认真赶办各料。用资秋汛修防。并将中河厅属中牟下汛三堡堤身。赶紧设法抢护。俾臻稳固为要。将此由六百里各谕令知之。　　

○以年力就衰。福建守备刘得胜勒令休致。　　

○辛未。以河南南阳镇总兵官宋庆为湖南提督。记名提督王万钊为河南南阳镇总兵官。　　

○以山东运河防守出力。赏副将陈南金、黄本立、王青山、张得明、吉正祥、萧振位、参将张润桂、周大馥、杨维干、范立川、游击阳名山、谭祖纶、刘炳忠、都司周添顺、屈忠星、守备龚长赞、巴图鲁名号。道员李明墀等花翎。都司蒋载坤等蓝翎。余加衔升叙有差。　　

○予直隶军营病故湖南提督杨鼎勋祭葬恤荫加等。谥忠勤。交国史馆立传。并于江苏福建山东等省立功地方建立专祠。　　

○壬申。谕内阁、给事中夏献馨奏、请申明稽查词讼旧例一摺。各省州县自理词讼。限以二十日完结。仍将已结未结各案开立号簿。由该管府州按月查核。立法本极周详。近来州县官奉行故事者多。积案累累。各该管上司。亦未能认真稽核。遂至百弊丛集。狱讼滋丰。览该给事中所奏。均系实在情形。著各直省督抚府尹严饬所属该地方各官。将例定章程实力奉行。并责成各该道府就近稽查。如有州县自理词讼。迟延不结。及开报蒙混遗漏者。即从严参处。傥该管道府从中徇隐。不行查揭。并著该督抚等一并查明奏请议处。经此次申谕后。各该督抚府尹务当破除情面。随时纠察。以清讼源而臻上理。将此通谕知之。　　

○谕军机大臣等、官文奏、运西勇团师船。击退逆酋。现饬加意严防一摺。捻逆被运东各军叠次剿败。亟思窜渡运西。经臬司张树声等督率勇团。会同师船。奋力击退。不令该逆得以西窜。办理尚属奋勉。但恐该逆被剿穷蹙。仍图窜逸。著官文督饬张树声等。激励勇团。加意防守。毋任偷渡。致滋蔓延。本日据给事中夏献馨奏、京东滦州等处。有赌匪倡立花会。愚民被其引诱。每于夜闲聚会。附近十余里村庄。男妇相率猜赌。请饬查禁等语。匪徒聚赌。最为闾阎之害。花会名目。尤干例禁。当此捻逆未平。京东一带。盗风尚炽。亟应严行查禁。著官文饬令该管地方官。严行查办。不准虚应故事。务使赌风歛迹。不至别生事端。是为至要。原片著钞给阅看。将此谕令知之。　　

○署安徽巡抚吴坤修奏、散勇全数出境。现饬文武巡查游匪。得旨、著严饬地方文武员弁。于楚皖交界处所。实力梭巡。如有散勇句结匪徒滋事。立即从严惩办。　　

○癸酉。谕军机大臣等、岑毓英奏、旋抵省营。分布防剿情形。并请催四川等省迅拨协饷各摺片。岑毓英以回匪分窜邵甸。欲纠各逆阻截省东粮运。因于五月十四日驰回省营。相机办理。并派同知岑毓宝等分路进剿。现在新兴州之后裕乡已经收复。又攻克呈贡县之小古城等处贼垒。直薄城下。一俟呈贡晋甯得手。即分军进偪昆阳。以解省城之围。筹办尚合机宜。著刘岳昭、岑毓英、激励将士。分道进剿。速将屯踞省外贼匪全行剿洗。以固省垣重地。其省内防守事宜。并檄饬在城司道等尽心守御。以维大局。该省饷需久绌。亟须各省接济。著崇实、瑞麟、李瀚章、刘坤一、各查照张凯嵩及刘岳昭在巡抚任内先后奏准部拨协济滇饷。迅速如数筹画。兑交滇省提饷委员。星驰解往。以资接济。将此由五百里各谕令知之。　　

○上以孟秋时享太庙。自是日始、斋戒三日。　　

○甲戌。江西巡抚刘坤一奏、接据总理各国事务衙门咨调九江关呢吩轮船。赴天津巡防。现饬驾赴上海。修艌坚固。即行放洋北上。下所司知之。　　

○乙亥。上以孟秋时享太庙。前期亲诣行礼。　　

○谕军机大臣等、左宗棠奏、截剿窜贼。续获胜仗。并安置降众情形一摺。刘松山等军、由甯津吴桥等处追贼直至盐山。沿途获胜。并于盐山之保和寨夜袭贼队。斩戮甚多。生捦贼目多名。叠次收降难民贼众。分别遣留。该逆败残之余。仅止二三千人。能战者不满千人。兼多军械不全。其窘蹙情形。已可概见。正宜乘此机会。力图歼灭。著左宗棠、李鸿章、英翰、丁宝桢、会督诸军。合力兜剿。务期及早殄灭。以奏肤公。贼匪被剿情急。势必乘隙图窜运西。左宗棠、李鸿章、当力筹扼截。毋稍疏虞。并著都兴阿一面严顾运防。一面督军会剿。崇厚亦当力筹军火粮饷。接济都兴阿军营。以应急需。至各路军营所收降众。惟有令在前敌杀贼。如不肯尽力。或与贼暗通消息。著左宗棠等饬令前敌统将。即行正法。沿河一带防务。现值吃紧之时。不可将降众错置其闲。其致贻后患。该大臣等务须慎之又慎。不得稍涉大意。其给发照票散遣老弱降众难民一节。亦宜详慎办理。不可掉以轻心。致令奸匪溷迹渡河。又形滋蔓。将此由六百里各谕令知之。　　

○又谕、前因林寿图奏、请裁撤西安粮台。当令左宗棠酌度具奏、兹据左宗棠奏称、西安所设甘肃后路粮台。原为支应庆泾诸军而设。西安粮台一撤。秦陇饷道中断。平庆泾固一带。实两省孔道。粮台专设秦安。远道转输。亦有鞭长莫及之虞。西安所设甘肃后路粮台。断不可撤等语。左宗棠身任兼圻。自应总权两省。通盘筹画。既据酌度定议。即著林寿图仍遵前旨。将西安粮台各事宜。照旧妥为经理。毋许推诿。并著左宗棠随时提拨协甘各饷。通融接济。俾得饷项有著。克赡饥军。甘省荒瘠情形。既为该大臣所深悉。且现存兵数。尚有百四十余营之多。军士待哺嗷嗷。岂能枵腹荷戈。虽先秦后陇。势有固然。而唇齿相依。实为安危所系。该大臣务当妥筹兼顾。以济急需。不可稍存歧视。致虞哗溃。山西原协泾庆之饷。著郑敦谨照旧拨解西安粮台。以归＜??闲＞易。穆图善即行转饬林寿图。于协饷到时。随时提拨。以资接济。将此由六百里谕知左宗棠、穆图善、郑敦谨、并传谕林寿图知之。　　

○又谕、麟兴、荣全奏、请饬拨兵催饷。筹办乌科防务。福济、锡纶奏、布伦托海叛贼东扰情形各一摺。布伦托海启衅之由。既因李云麟办理不善所致。又不能设法弹压。弃营远走。以致叛贼寻踪东扰。贻误事机。厥咎甚重。本日已明降谕旨将李云麟先行革职。交福济、锡纶确查。据实参办。并将明瑶补授布伦托海办事大臣矣。明瑶惟当振刷精神。会同锡纶将布伦托海应行事宜。妥筹办理。不可畏难苟安。致有贻误。棍噶扎勒参现已带兵进捣贼巢。奋勇可嘉。并著明瑶、锡纶、商同该呼图克图。迅速相机剿办。毋任蔓延。其有被胁之人。亦当分别解散。以孤贼势。该匪既有东窜之信。科城防务。实关紧要。奎昌、福济、务当先事图维。督率兵民。严密固守。并酌调蒙古官兵。协同防剿。不可漫无布置。麟兴等请调直隶等处兵丁出关助剿。此时内地沿边一带。防剿正资兵力。势难抽调出关。且亦缓不济急。其请饬催各省协饷三十万两。著户部查明应解新疆饷银省分。行知该督抚。催令将欠解之款迅速筹解。不得仍前延缓。致误大局。乌城防守事宜。著麟兴、荣全、锦丕勒多尔济、就现有兵力。认真筹办。毋稍大意。奎昌等另摺奏、车林多尔济因病恳请开缺等语。本日已明降谕旨准其开缺回旗调理。该城一切事宜。是否必应添设蒙古人员相助为理。著麟兴、奎昌、福济等、详细酌核。如必应添设。即著该将军等酌保一二员。候旨＜??闲＞放。将此由六百里各谕令知之。　　

○布伦托海办事大臣李云麟革职查办。以帮办大臣明瑶为办事大臣。仍兼管塔尔巴哈台事。　　

○以浙江办理海甯石塘工竣。予道员唐树森等升叙开复有差。　　

○追予故漕运总督邵灿谥文靖。入祀江南名宦祠。　　

○予直隶甯津阵亡守备张得升、把总胡松林、祭葬世职加等。　　

○予江南台庄因公淹殁守备李洪发祭葬恤荫加等。　　

○追予浙江永康合门殉难在籍参将胡凤鸣等男妇八员名口立祠建坊。　　

○追予浙江杭州殉难广东布政司照磨张福海妻姚氏、暨兄福漟等、男妇九员名口分别旌恤如例。　　



大清穆宗继天开运受中居正保大定功圣智诚孝信敏恭宽毅皇帝实录卷之二百三十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。秋七月。丙子朔。享太庙。遣睿亲王德长恭代行礼。　　

○上诣绥履殿问慈安皇太后安。平安室问慈禧皇太后安。至甲辰皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、户部奏、遵议指拨巴里坤补制军器银两。并请催山西等省拨解新疆月饷等语。昨据麟兴等请催各省协饷三十万两。已谕户部查明应解新疆饷银省分。行知各该督抚迅速筹解。兹据该部奏称、自五年九月奉拨之日起。截至本年五月止。山西等省欠解甚钜。该部前于议覆麟兴请催军饷摺内。曾经声明。除直隶暂缓起解外。拟令山西先提银八万两。山东先提银十二万两。河南先提银十万两。迄今两月有余。仍未报解分毫等语。新疆需饷孔亟。著郑敦谨、丁宝桢、李鹤年、严饬各该藩司。遵照户部前次奏案。迅将先行提拨饷银赶紧如数措齐。限一月内解交绥远城。转解乌里雅苏台收存。以备新疆各路提用。此系提拨业经逾限之款。各该抚不得仍前玩延。致滋贻误。其各该省欠解饷银。为数不少。仍当陆续照章筹解。不得仅以提拨有款。任意迟逾。致形诿卸。何琯所请拨补制军器银两。该部议于山西等省应解前项新疆月饷七万两内。由绥远城将军酌提银二万两。以资接济。著德勒克多尔济俟前项饷银解到时。尽先如数提出。解交乌里雅苏台。由麟兴知照何琯。派员领取应用。毋稍延缓。将此由五百里各谕令知之。　　

○旌表守正捐躯热河朝阳县民妇安赵氏。　　

○丁丑。以直隶山东剿平捻匪。红旗报捷。上诣绥履殿慈安皇太后前。平安室慈禧皇太后前。贺喜。　　

○谕内阁、本日据李鸿章、英翰、由六百里加紧驰奏、官军会剿捻逆。全股荡平大概情形各一摺。览奏甚为欣慰前据李鸿章等叠次奏报追剿逆匪贼势穷蹙。谕令各该大臣等迅速歼除。兹据奏称、六月二十日。提督刘松山督队追至盐山沧州等处。截杀三四百名。布政使潘鼎新、提督郭松林、张得胜、侍卫陈国瑞、会同追贼至德平等处。降其逆酋罗六。郭松林等复会同都统善庆、温德勒克西、追至商河。该逆涉水向西南逃逸。潘鼎新等仍复冒雨力追。进至高唐。该逆图扑运河。复经提督刘铭传、郭松林、候补京堂袁保恒等、联络豫皖各军。分段扼守。二十八日早。贼由西向东回窜。刘铭传调军追杀。适郭松林追贼东来。拦截窜路。纵横合击。大股贼匪全数捦斩。并捦获张总愚之子张葵儿正法。兼生捦各贼目多名。计共生捦老贼三四千人。余逆悉数歼除。全股荡平。从此直隶山东河南各地方。生民得以安业。庆幸良深。惟据称张总愚投水淹毙。逆尸尚未寻获。著李鸿章等查明张逆实在下落。无论生死。务须得有确据。并著督饬各军摉捕余匪。总期尽绝根株。以免后患。李鸿章前因督军赴援迟延。并不能克期灭贼。曾叠予惩处。该大臣深知感畏。奋勉督剿。冒暑遄征。克奏肤公。自应先予开复。以彰劳勚。李鸿章著先行赏还双眼花翎黄马褂骑都尉世职。其叠次因剿捻不力降革各处分。并著查明开复。左宗棠纵贼出陕。追剿尚属迅速。抵直隶后。督军截击。扼守运防。亦颇严密。著将该大臣叠次降革处分。一并先行开复。河南巡抚李鹤年、前以防剿贻误。量予惩处。惟该抚所派张曜、宋庆两军。剿贼甚为得力。该抚并督队出境防堵。亦能顾全大局。李鹤年著先行开复革留处分。并赏还头品顶带。李鸿章等暨英翰、丁宝桢等、均俟一律具报肃清。听候恩旨。所有叠次剿贼最为出力之刘松山、郭宝昌、郭运昌、宋庆、张曜、善庆、温德勒克西、陈国瑞、郭松林、潘鼎新、跟踪追剿。历时最久。不辞劳瘁。甚可嘉尚。刘铭传甫经抵营。虽于剿办此股捻匪。战绩无多。惟该提督前剿任赖各逆。勤劳卓著。此次带队会剿。荡平丑类。亦属一体有功。该都统提督等及所部马步各队出力人员。著各该大臣督抚等迅速查明。核实请奖。以昭懋赏。其余出力员弁。亦著一并请奖。毋许冒滥。　　

○又谕、本日据李鸿章驰奏、官军追剿捻逆。于六月二十八日。在山东茬平南镇一带。将逆匪张总愚全股荡平。已明降谕旨宣示。因思捻逆自上年冬闲渡河北犯。扰及河南彰卫怀三府。及直隶山东所属各州县。凡贼蹂躏之地。焚烧掳掠。惨不可言。小民耕种失时。流离转徙各该处绅民犹能集团修寨。并随同官军筑墙防运。奋勇杀贼。保卫地方。朝廷于矜悯之中。尤深嘉尚。除山西被扰各州县应徵钱粮。业经该抚奏请蠲缓外。其直隶山东河南被贼各州县。著各该督抚迅速查明。分别扰害轻重情形。奏请蠲缓钱粮。候旨施恩。所有各处团练出力绅董人等。亦著各该督抚等一并详查。奏请奖励。其御贼被害者。并著查明请恤。　　

○又谕、都兴阿奏、请将带队私逃之提督革职等语。提督徐名扬、经侍卫陈国瑞于攻贼获胜时。派令追剿败匪。既未亲行。复纵所部擅取财物。并带队私逃。实属有违军律。徐名扬著即行革职。仍著英翰责令该革员戴罪自效。傥再不知愧奋。即行就地正法。　　

○谕军机大臣等、李鸿章奏、连日督军追剿。屡获大捷。西捻全股荡平。并饬各军查明张总愚下落各摺片。览奏实深欣慰。各路官军追剿张逆。在盐山沧州及德平博平清平等处。叠获大捷。逆目次第乞降。大股贼匪全数捦斩。惟逆首张总愚是否击毙。抑系淹死。未据查明。著李鸿章等督饬各军严密摉寻。该逆无论是死是生。总须访查确实。毋令渠魁漏网。该逆之侄张正江、亦尚无下落。著一并查明具奏。并著都兴阿、左宗棠、李鸿章、英翰、丁宝桢、饬令该将领等乘此声威。摉捕余匪。务绝根株。运河等处官军团练。并著都兴阿、左宗棠、李鸿章、官文、崇厚、英翰、丁宝桢等、责令各该兵团加意严防。认真守御。且张总愚屡图凫水偷渡。以求幸脱。尤不可稍涉大意。各营叠次收降甚众。该大臣督抚等当妥筹善策。分别遣散。并令将马匹器械一律呈缴。现在兵勇尚难遽撤。至将来遣撤之时。尤当分起撤回。妥为办理。断不可吝惜小费。就近在直东遣散以致滋生事端。陈国瑞所收降人伪淮王邱沅寸、谅即系邱远才。即著都兴阿饬令该侍卫派队将邱沅寸及该降众送至英翰军营。交该署抚妥为钤束。正在寄谕闲。据英翰驰奏、各军偪贼于徒骇河。大获全胜。首逆张总愚投水伏诛。逆尸尚未寻获等语。仍著李鸿章等檄饬各军会同摉捕。务得确情。是为至要。将此由六百里各谕令知之。　　

○又谕、本日据李鸿章奏、捻逆荡平。已明降谕旨宣示。并将该大臣等分别施恩矣。惟此次各军追剿阵斩各逆固多。而穷蹙投降者亦复不少。前据左宗棠奏称、该大臣收降已至七千余名。而李鸿章、英翰、各营所收亦不下数千名。此辈狼子野心。当贼匪炽盛之时。即拌力抗拒官军。迨剿败之后。始行乞降以冀免死。恐日久故态复萌。为患无穷。所有收降之各头目。著该大臣督抚等密为察看。其中历次反覆反桀骜不驯者。即予正法。毋稍濡忍。致滋后患。其所带降众。如实系裹胁者。量予遣散。其余亦当妥为钤束。设法安插。畿辅重地。未可稍涉疏略。再烦兵力。此次饬赴英翰军营之降目邱沅寸。并著英翰妥为办理。该署抚向来遇事尚有决断。谅不至为所愚也。将此由六百里各密谕知之。　　

○又谕、刘昆奏、苗股扑犯寨头。官军叠击获胜。并分剿黎平思州窜苗情形。暨请催江西协济饷银。教首刘仪顺现已逃逸各摺片。席宝田一军。蹋毁岑松等处贼卡。逆首潘老冒等聚踞坉洲。经荣维善各军分路攻击。叠将鬼总牛尾坡等处贼巢焚毁净尽。其稿荣贼匪。突由寨头西山图扑官军营盘。亦经谢兰阶、邓子垣等、督军追剿。毙贼甚多。楚边业已安谧。惟贵东近楚苗巢。以寨头为最险。自应于攻克后筹画进兵。即著刘昆饬令叶兆兰等暂行驻扎寨头。遇贼即击。毋弃前功。席宝田业经给假两月。并著饬知该臬司假满后迅速回营。以图进取思南石阡一带善后事宜。该抚务当檄令彭芝亮妥为经理。并派营分驻。以资镇抚。不准稍涉疏虞。湖南饷需。久形支绌。前议由江西每月协济银一万八千两。藉资接济。现在李元度、席宝田两军。兵数有增无减。需饷尤亟。著刘坤一将每月拨解李元度饷银一万八千两。改为协济湖南援黔军饷。按月委员解任。以赡军食。李元度假满在即。著刘昆传知该臬司。懔遵前旨。挑带劲旅。赶紧赴滇剿贼。毋许藉词逗遛。教首刘仪顺稔恶已深。现虽将朱明月等先后捦斩。而该逆改装远扬。其诡谲已可概见。据奏年已昬耄。不能为祸将来。第该逆身为教首。狼子野心。安知不复行煽惑。现既逃入贵西麻哈州地境。则自有踪迹可寻。仍著刘昆密饬各防将士。随时摉拏。毋任元凶漏网。将此由五百里各谕令知之。　　

○以故喀喇沁扎萨克都楞郡王色伯克多尔济子旺都特那木济勒袭爵。　　

○以赞画军务得力。赏湖南在籍四品卿衔内阁中书郭昆焘三品顶带。　　

○以湖南官军攻克贵州荆竹园等处贼巢。赏副将秦飞龙、游击曾新发、巴图鲁名号。同知黄启兰、参将王华封等花翎。守备叶玉成等蓝翎。余加衔升叙有差。予阵亡参将彭荩勋、游击戴万胜、把总涂连升、祭葬世职加等。都司羊炳森祭葬世职。　　

○戊寅。谕内阁、户部奏、酌定漕仓章程十条一摺。漕仓事务繁杂。弊窦丛生。上年查出禄米等仓亏案。业经户部将仓储事宜酌议具奏。兹复据该部拟定章程十条。开单呈览。甚为详尽均著照所议行。并著该部分别行知直隶总督仓场等衙门及查仓王大臣等遵照办理。嗣后在事各员。务当按照此次章程实力奉行。期于兴利除弊。此外如有未尽事宜。或应行变通之处。著仓场侍郎随时体察情形。认真整顿。不可仍蹈前辙。以重仓务。　　

○谕军机大臣等、昨据李鸿章、英翰、驰奏捻股全数荡平各摺。当经谕令该大臣等并各该督抚摉捕余匪。并确查张总愚下落具奏。本日据丁宝桢驰奏、淮东等军。剿贼叠胜。并捦获逆首各摺片。王心安、王正起等军。或紧蹑贼踪。或在防迎剿。并与淮皖豫各军分路兜剿。均属奋勇。其蒲台利津等处之水陆兵团。力扼贼匪。未容抢渡。亦属出力。该逆全股。现已经各路官军园剿。歼戮净尽。惟据李鸿章英翰奏称、六月二十八日之战。张总愚尚未捦获。所称投水淹毙之语。亦未得有确据。丁宝桢此次所称二十八日在冯官屯地方。将逆首张总愚并张总导捦获。是否确实。仍著李鸿章、英翰、丁宝桢、详细查明。无论淹毙捦获。均须得有确据。并著认真摉捕。不可稍有疏略。该逆诡谲性成。或恐薙发改装。溷迹渡河。竟至漏网。李鸿章、英翰、丁宝桢、固宜尽力摉捕。都兴阿、左宗棠、官文、崇厚、亦宜督饬兵勇及各地方乡团一体严缉。总当俟查明该逆首下落后。方可将沿河兵团再行议撤。毋得草率了事。致贻后患。将此由六百里各谕令知之。　　

○又谕、穆图善奏、派队剿办东南各匪。及秦州土匪一摺。土匪刚八即张贵、在静甯州地方纠众倡乱。党与至一万余人之多。徽成各县境界。突有东来股匪滋扰。粮道梗塞。自应迅速剿办。以免蔓延。穆图善现已派令善山保、傅先宗等、分投剿洗。著即严饬该副都统等激励将士。实力奋击。以靖乱阶。徽成一带回匪。尚未踞有巢穴。尤当乘其立足未定。并力捕诛。毋留余孽。刚八虽系迫而为盗。而麕聚称乱。与回匪等。其被胁难民。固不必概行诛戮。该匪首甘心叛逆。岂得曲从宽宥。著穆图善饬令派出各员。分别妥慎办理。毋得将就了事。贻患方来。将此由五百里谕令知之。　　

○署陕甘总督穆图善奏、署肃州镇总兵王仁和营勇溃变。经提督杨占鳌剿抚竣事。请将王仁和革职。撤去统领。留营差遣。得旨、前据成禄奏参。已明降谕旨将王仁和革职仍留署任。兹据穆图善奏称、王仁和统率无方。不胜重任。著毋庸再留署任。撤去统领。交杨占鳌军营差遣。以观后效。　　
</div>
    <div class="pagination">
<a href="清实录同治朝实录_page333.html">上一页</a><span>...</span><a href="清实录同治朝实录_page329.html">329</a><a href="清实录同治朝实录_page330.html">330</a><a href="清实录同治朝实录_page331.html">331</a><a href="清实录同治朝实录_page332.html">332</a><a href="清实录同治朝实录_page333.html">333</a><span class="current-page">334</span><a href="清实录同治朝实录_page335.html">335</a><a href="清实录同治朝实录_page336.html">336</a><a href="清实录同治朝实录_page337.html">337</a><a href="清实录同治朝实录_page338.html">338</a><a href="清实录同治朝实录_page339.html">339</a><span>...</span><a href="清实录同治朝实录_page335.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
