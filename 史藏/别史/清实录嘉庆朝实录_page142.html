<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 142 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 142 页/共 523 页</h1>
    <div class="content">
○谕内阁、川陕楚三省大功指日告竣。军营带兵出力各员。均应分别加恩。因思从前军务获咎之人。亦当核其情节。量加恩贷。原任提督吉兰泰、总兵索费英阿、前因防剿不力革职。于军营枷号。俟军务完竣后发往伊犁。嗣经释枷发遣吉林。作为披甲兵丁。原任总兵官信、前因带兵玩懦。问拟斩候。现在监禁。兹蒇功已近。念伊等频年带兵。亦曾出力。吉兰泰、索费英阿、均著加恩释令回旗。作为披甲。官信、情节较重。著加恩发往乌噜木齐效力赎罪。至原任总督魁伦之子完颜扎拉芬、因伊父获罪。发往伊犁。念其年幼无知。伊父军营贻误之罪与伊无涉。著加恩释放回旗。充当披甲。　　

○额勒登保奏报、追剿黄蓝线等号贼匪、生擒首逆景英等。得旨奖赉。晋封额勒登保为三等侯。擢乾清门侍卫穆克登布、为御前侍卫。赏骑都尉世职。千总李荣橰等赏蓝翎。余升赏有差。　　

○旌表守正被戕直隶清苑县民王元吉女王氏。　　

○免四川夷匪滋扰之雷波厅属东宁、广余、二乡、本年额赋。　　

○丁亥。上诣昭显庙时应宫拈香。　　

○戊子。调伯都讷副都统斌静、为三姓副都统。以镇国将军伊铿额、为伯都讷副都统。　　

○己丑。谕内阁、惠龄奏、连日督率官兵搜捕零匪、节有斩获一摺。昨因惠龄督剿南山余匪。并不实力赶办。当降旨严行申饬。本日奏到摺内。又仅称杨芳李应贵等带兵分投追捕。杀贼均属无几。余匪仍复潜匿山内。总不能一律搜剿净尽。似此因循怠玩。陕境山内剿剩零匪。何日始能肃清耶。惠龄系陕甘总督。所有南山余匪。乃专交伊接手督办。讵自经略离陕以后。节次奏报之摺。祇称歼擒贼匪。或三五人。或一二十人。任听零星散匪。肆行逃窜。该督毫无布置。惟以严催并不胜焦急等语铺叙塞责。看来惠龄竟不肯实心任事。惟据将领等禀报入奏。不但不能亲履行阵。并不能调度合宜。仍系伊从前在军营苍滑伎俩。实属有负委任。惠龄、著拔去花翎。降为二品顶带。暂留陕甘总督之任。以观后效。　　

○庚寅。上以圜丘大祀致斋。前期命皇次子旻宁诣孝淑皇后殡宫行冬至祭礼。　　

○谕内阁、吉庆办理博罗会匪一事。节次奏报。张皇冒昧。草率糊涂。前已降旨革退协办大学士。本日奏报永安全境平宁一摺。声叙仍不明晰。据称剿获贼匪甚多。并未奏明人数。投首匪众。亦无名姓供辞。即所称妥为安插之处。亦未将如何办理缘由。详悉具奏。但云博罗匪徒。剿戮居多。投首较少。永安匪徒。投首居多。不得不虑其反侧。俱应留兵防范等语。博罗、永安、二处地方如果宁谧。何以复须多拨兵丁防守。是所称办理完竣之处。竟系颟顸结局。吉庆于此事。先既失之滥杀。继又失之疏纵。伊摺内情形。已大略可见。封疆大吏。平日不能先事豫防。致有匪徒滋事。本有应得之咎。即使办理妥善。功过仅足相抵。今吉庆既已失察于前。又复错谬于后。岂可复膺总督之任。吉庆、著即解任。革去双眼花翎。暂留顶带。交与瑚图礼、那彦成、会同审讯。所有两广总督员缺。著长麟补授。加恩赏戴花翎。即驰驿前往。长麟未到任以前。两广总督印务。著瑚图礼暂行署理。广东巡抚印务。著那彦成暂行署理。俟长麟到粤后。瑚图礼仍回巡抚本任。那彦成即来京供职。　　

○又谕、嘉庆三年、江西义宁州逆匪刘联登等聚众滋扰一案。曾据张诚基奏称、亲自带兵打仗。剿灭完竣。当将张诚基赏戴花翎。嗣即风闻此事奏报不实。但未得有确据。本年十月内。步军统领衙门奏、原任江西建昌县知县刘光、遣子控告张诚基冒功邀恩等情一案。当经降旨派令侍郎姜晟、前往审办。兹据姜晟奏到查审大概情形一摺。讯问张诚基、据称此事原奏实有粉饰。数年来疚心未释。当日实因地方有反叛之事。虽经办竣。恐干重罪。是以将八月初二日搜捕完竣。作为伊带兵打仗全竣之日。其实并未亲自临阵等语。并将张诚基缮具亲供呈览。是张诚基于义宁州剿办逆匪一案。其捏饰具报之处。业据自行供认。张诚基以巡抚大员。于地方逆匪滋事之案。平日不能留心查察。及破案之后。尚不将办理情形据实陈奏。又复粉饰情节。今据供称希冀轻减罪责。试思失察逆匪之罪。较之捏饰具奏之罪。孰重孰轻耶。张诚基、著革职解京。交军机大臣、会同刑部审拟治罪。秦承恩、著加恩以三品顶带补授江西巡抚。秦承恩未到之先。著姜晟暂行署理。　　

○谕军机大臣等、那彦宝等奏、唐家湾坝工、于十七日将正坝堵合断流、二坝亦即堵竣、水势全归正河等语。该督等办理尚为妥速。又据奏唐家湾引河头。经大水刷深。将来盛涨。恐溜势愈趋愈下。应于该处左近。另择可以启放之处。作为引河。所奏甚是。但事属更张。不可不倍加慎重。仍著费淳、吴璥、及熟谙河工之员、相度形势。应于何地改易引河。先行绘图贴说。奏明办理。不可稍有迁就草率。　　

○命吏部尚书琳宁、协办大学士。加太子少保。以镶白旗蒙古都统永庆、为礼部尚书。户部左侍郎英和、兼翰林院掌院学士。　　

○调镶白旗蒙古都统永庆、为镶白旗汉军都统。以正红旗汉军副都统丹巴多尔济、为镶白旗蒙古都统。赏还公爵。以散秩大臣敬敏、为正红旗汉军副都统。　　

○以乌里雅苏台参赞大臣永保、为云南巡抚。叶尔羌办事大臣富俊、为乌里雅苏台参赞大臣。叶尔羌帮办大臣多善、为办理大臣。赏已革山东巡抚和宁、蓝翎侍卫。为叶尔羌帮办大臣。　　

○户部议准、四川总督勒保疏报、盐源县、开垦田三十七顷四十八亩有奇。照例升科。从之。　　

○辛卯。上诣慈宁宫寿康宫行礼。　　

○谕内阁、长麟前在陕甘办理军务。尚无贻误。特因伊母年逾八旬。是以加恩令其回京。就近奉养。长麟自管理部旗事务以来。一切尚属优为。昨因两广总督缺出。一时＜闲＞放乏人。降旨将伊补授。并派军机章京传谕伊母。伊母能知大义。勖令伊子为国宣劳。及时报效。本日长麟具摺谢恩。召见时、并不敢在朕前恳辞。而依恋伊母之忱。出自真诚。声泪俱下。实属可嘉。即朕亦为之垂涕。中心悲感。实不忍令慈母孝子。分离两地。母忆子、恐添疾病。子忆母、心绪悲伤。即办事亦不能得当。何益之有。如长麟现在派赴军营、及往新疆办事。尚或疑其有心规避。兹两广总督廉俸丰厚。职任优隆。长麟竟以伊母年老。不忍远离。可见其孝思实本至性。况系觉罗。更加可喜。朕以孝治天下。凡遇臣工陈情入告吁恳终养者。无不俯俞所请。以遂其乌哺之私。此时若必令长麟前赴新任。伊亦万不敢辞。但恐其分心内顾。于公事或致有误。古来求忠臣必于孝子之门。长麟克尽子道。朕于嘉奖之余。益深怜念。长麟且无庸前赴两广总督之任。著留京署理都统。仍戴用花翎。俾得有禄糈以供侍养。用示朕劝孝作忠之至意。　　

○以广东巡抚瑚图礼、署两广总督。漕运总督铁保、为广东巡抚。工部右侍郎吉纶、为漕运总督。总管内务府大臣明德、为工部右侍郎。兵部右侍郎那彦宝、兼署仓场侍郎。。　　

○以前任礼部尚书长麟、署镶蓝旗蒙古都统。调正蓝旗汉军副都统那彦成、为正红旗满洲副都统。内阁学士明志、兼正蓝旗汉军副都统。　　

○壬辰。命陵寝及盛京官员。遇有降革留任处分。照京官例、仍支食原品俸米。　　

○浙江布政使刘烒、因病解任。调广西布政使清安泰、为浙江布政使。以安徽按察使恩长、为广西布政使。安徽庐凤道珠隆阿、为按察使。　　

○赏八旗兵丁一月钱粮。　　

○上以冬至祀天于圜丘。自是日始。斋戒三日。　　

○癸巳。以翰林院掌院学士英和、充日讲起居注官。　　

○户部议准、浙江巡抚阮元疏报、象山、临海、二县、开垦田二百五十八亩有奇。前任贵州巡抚常明疏报、独山、黄平、二州、开垦田四亩有奇。均照例升科。从之。　　

○甲午。上诣南郊斋宫斋宿。　　

○乙未。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○停次日朝贺。　　

○丙申。上诣雍和宫行礼。火神庙拈香。　　

○以故土尔扈特正盟长贝勒额尔德呢弟库奎、袭爵。仍授正盟长。　　

○丁酉。谕内阁、大学士保宁等议奏、筹办外省祔祀、从祀、阵亡官员兵丁。请嗣后凡应入祀昭忠祠者。文职三品以上。武职二品以上。以及八旗官员兵丁。仍于京师入祠致祭。其四品以下文职。三品以下武职。及兵丁乡勇。各在本籍地方。择庙屋之旁。盖屋致祭。至人数较多之处。或百人、或数十人、合一牌位。镌刻名姓一摺。官兵等效力疆场。捐躯殉节国家报祀之典。原以风励臣民。俾知观感。所有在各该原籍地方择地致祭之处。若仅将四品以下文职、三品以下武职、及兵丁乡勇等。归于原籍致祭。恐乡愚等、不谙例义妄谓同一阵亡。而微末弁员。尚邀入祀。其官阶较崇者。转不获与。未免滋疑。国家办理章程。焉能一一家喻户晓。朕意各省文职三品以上、武职二品以上各大员。除照大学士等所议、在于京师入祠致祭外。其原籍地方。仍著一体设位致祭不特忠魂咸依故土。亦使其乡闾亲属、共见共闻。益知国家谊美恩明。倍生激劝。至牌位镌刻名姓。若不酌定人数。则办理分歧。亦于体制未协。嗣后著以五十人合一牌位。设龛致祭。以昭画一。此系国家酬庸懋典。各该省惟应实力经理。迅速奉行。不可稍有延搁。该督抚于奉到谕旨后。著即照现定章程。妥为筹办将省城、及各外府、如何办理之处。每一处办竣。即先行详细造册。陆续报部查核。仍俟该省统行办竣后。具摺奏闻。傥地方官吏视为具文。任情延缓。或办理未能妥协。著该督抚查明参办。如该督抚筹办不力。任听属员等托故稽迟。亦著该部据实参奏。将此通谕各省知之。　　

○又谕、向来昭忠、贤良祠、及功臣各专祠。承祭官俱穿朝服将事。定例原未允协。王公百官。恭遇坛庙大祀。陪位行礼。方用朝服致敬。昭忠各祠。列祀诸人皆系本朝臣工士卒。若以朝服致祭。实与体制不合。嗣后承祭官、著改穿蟒袍补服。其例应陪祀后裔中有职官者。亦均穿蟒袍补服谢恩时、仍穿朝服。著会典馆、礼部、即改定仪注。纂入成书。　　

○又谕、据礼部奏、昭忠祠入祀诸臣内。原任贵州巡抚曹申吉、曾经从逆、应请彻毁等语。曹申吉当吴逆背叛时。从贼不知所终。从前考查未确。以致滥膺祀典。实属舛误。曹申吉、著即彻出昭忠祠。将牌座销毁。并行文山东巡抚。将该省志书内曹申吉本传削除。以昭核实。　　

○又谕、大学士尚书等议覆、吴熊光查明湖北叛绝各产、分给乡勇、难民、一摺。此项叛绝各产。原无入官之理。其坐落俱在腹地州县。亦不能归入屯田募丁垦种。况将田亩入官后。亦须召民耕佃收租。势必假手吏胥。或有侵渔影射。仍致岁赋拖延。从滋敝□大窦。自应分给乡勇、难民、藉资养赡。但乡勇难民等人数较多。其本有产业者。足以自谋衣食。固可无庸拨给。而实在贫窘无力者。自当尽先分拨。俾资生计。惟各州县田亩人数。多寡不均。若必将本境田产。分给本境乡勇难民。恐办理转致偏枯。是须通盘筹计。酌剂均平。如所给之产。或离乡井较远。设令其移家就业。未必人尽乐从。尤在地方官随时咨询。从其所愿。不必强以所难、稍有抑勒方为妥善。此事经理原非易易。必须派明干道府大员。亲履其地。专司督办。川楚陕三省地方。现在办理善后事务较繁。或现任各员。不能分身经理。该督抚等不妨奏请＜闲＞发数员。前往帮办。或以＜闲＞发之员人地生疏。即不妨将现任各员印务。酌令署理。以便腾出本任之员。专办拨产一事。如果有实心经理得宜者。该督抚等即可将该员等据实保奏。若稍有草率。或任听吏胥高下其手。以致办理不能公平。该督抚等亦当据实劾参。务在严饬所属实力妥办。使穷黎普沾实惠。毋致一夫失所。其如何酌量分给之处。仍著该督抚等妥议章程。详晰具奏。寻奏、分给田产。窒碍难行。即将变价银两解司报拨。从之。。　　

○赈江苏丰、沛、铜山、砀山、萧、五县、被水灾民、并缓徵新旧额赋。借给耔种口粮有差。　　

○是月。陕甘学政康纶钧奏、汉中、兴安、二府属岁科生童。前因贼匪滋扰。暂缓考试。兹贼已荡平。应行补考。但三案岁科。一时并取。恐文风稍次之州县。不能足额。如实无佳卷。请不必拘定额数。宁缺毋滥。从之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。十二月。戊戌朔。调湖南永州镇总兵官庆溥、为湖北郧阳镇总兵官。郧阳镇总兵官孙清元、为永州镇总兵官。　　

○以剿平四川贼匪陈侍学功。赏都司袁升侯、守备张万林、曾大用、花翎把总徐发祥等、蓝翎。　　

○赏办理四川军务出力知州徐大椿、花翎。　　

○己亥谕内阁、初彭龄奏、查明贵东道所属、亏缺常平谷石、请敕限分赔弥补一摺。所办甚是。常平存贮谷石。储备攸关。岂容稍有亏缺。今贵东道所属。仓谷亏至八万余石之多。历任督抚司道等官。于清查结报之时。俱不核实办理。颟顸已极。自应勒限分赔。以示惩儆。所有贵东道属各府厅州县等处亏缺常平仓谷价银四万三千九百一十八两零。著照初彭龄所议。自乾隆六十年起。至嘉庆六年七月底止。按照经管各官在任月日。并徇情失察之督抚司道府名下摊赔。勒令分限完缴。并查明各该员在任在籍。分别著追。俱缴还黔省司库。责成贵东道分年买补。以实仓储。仍查取职名。交部照例分别议处。　　

○以故奉恩将军讷伊勒子多罗善、袭职。　　

○庚子。户部议准、前任云南巡抚孙曰秉疏报、嵩明、陆凉、镇沅、三州、开垦田三顷一十亩有奇。照例升科。从之。　　

○辛丑。谕内阁、昨日据董诰等查议、给事中鲁兰枝参奏、吏部将额外司务吴侍曾越次搀补等因一事。已降旨将该堂司官分别察议议处矣。惟据该给事中等称、吴侍曾系尚书刘权之取进入学谊属师生、来往甚密、外闲啧有烦言一节。不可不详询明确。复令董诰等传到鲁兰枝、施履亨、吴侍曾、与刘权之当面质对。兹据奏称、询之该给事中等、均称外闲系何人所说、不能指出姓名等语。科道等职司纠劾。原许风闻言事。其参奏不实者。亦有应得处分。今鲁兰枝、施履亨、参劾吏部堂司官。其疏漏之处。已查询明确。该给事中等原奏。或因该部办理未协。致滋浮议。据以入奏。既经公同询明。并无他敝□大。该给事中等所奏。已非虚妄。何必务求其人以实之。复为此风影无据之谈。藉以塞责乎。刘权之身任吏部尚书。居六曹之首苟非实有款迹。岂可任情污蔑。至六部堂司各官。原无师生回避之例。如果堂官有意徇私。即其门生之不在本部所属者。亦可辗转请托。若竟系营私受贿。又岂必谊属师生。始有情敝

□大耶。朕召见吏部各堂官时。曾询及此事。佥称奏留吴侍曾。实系意见相同。岂有刘权之因系师生转行遏抑之理。该给事中等所称来往甚密。啧有烦言。全属悬揣虚词。毫无指实。若如此任意捃摭。甚或有交通贿嘱等语。即续经辩白。已成瑕玷。科道为朝廷耳目之官。如大臣中实有营私舞敝□大确据。原应列入弹章。以儆有位。即朕有失德。亦可犯颜直谏。朕必乐从。若徒托空言。污人名节。以自见其风厉。岂＜闲＞用言官之意耶。鲁兰枝、施履亨、均著传旨申饬。　　

○命云南、贵州、四川、广西、四省、都司病故。俱照守备以

</div>
    <div class="pagination">
<a href="清实录嘉庆朝实录_page141.html">上一页</a><span>...</span><a href="清实录嘉庆朝实录_page137.html">137</a><a href="清实录嘉庆朝实录_page138.html">138</a><a href="清实录嘉庆朝实录_page139.html">139</a><a href="清实录嘉庆朝实录_page140.html">140</a><a href="清实录嘉庆朝实录_page141.html">141</a><span class="current-page">142</span><a href="清实录嘉庆朝实录_page143.html">143</a><a href="清实录嘉庆朝实录_page144.html">144</a><a href="清实录嘉庆朝实录_page145.html">145</a><a href="清实录嘉庆朝实录_page146.html">146</a><a href="清实录嘉庆朝实录_page147.html">147</a><span>...</span><a href="清实录嘉庆朝实录_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
