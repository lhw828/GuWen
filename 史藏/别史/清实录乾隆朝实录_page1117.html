<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1117 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1117 页/共 1860 页</h1>
    <div class="content">○谕军机大臣等、本月十一日。据崔应阶奏。福建省城一带。因五月内昼夜大雨。致有积水。民田间被淹浸等语。当经降旨该督、即行加意抚恤。并查明积水消退处所。借给耔种。令其赶种晚秋。俾小民无致失所。今距奏到之期。已将次二十日。并未据该督续行奏报。朕心深为廑念。著再传谕该督、即速确查。该省五月下旬。天气晴霁之后。积水是否全行消涸。民间赶种秋禾。尚能无误耕作之期与否。迅速查明。据实覆奏　　

○又谕、前因粤省解马兵丁、有沿途滋事之处。曾于许成麟摺内。批令明白查奏。今据奏、有广西提标兵丁陈日升、牵马至思恩府住宿。因水夫将料抛撒。致相争殴。该犯闻水夫被伤身死。连夜脱逃随经缉获究拟等语。此案虽据该镇查明。被殴水夫。并未成伤。陈日升亦经拏获。但该省有此兵丁脱逃之事。自应据实入告。何以该督抚等、并未奏及。著传谕李侍尧、宫兆麟等。即将此案从前因何不行具奏缘由。并现在如何究拟之处。即行详细具奏。至广东旗营佐领六十七、纵容兵丁。强占民房失火延烧一案。前据明德摺奏、案内有应质兵丁。交马回粤。现在飞咨该省拏解。另行审办等因。迄今曾否解往。亦未据该督等奏报。并著李侍尧、一并查明速奏　　

○又谕、据富尼汉奏、安徽省因六月初一日。至初六连日大雨。诸水涨溢。沿江滨湖之怀宁、桐城、各州县禀报、低洼田地被淹。饬属确查。分别酌量等语。前据揆义奏、湖北武昌、汉阳、黄梅等处。江水涨溢。安徽境地。本属毗连。且势当下游。所有洼地。自必间被淹浸。虽据该抚富尼汉奏称。本月初七日以后。天气大晴。水势逐渐消退。但其中田亩有被淹较重。一时疏消不及者。自应照例量加抚恤。毋致稍有失所。即现在水甫消涸。其地淍可补种晚禾杂粮。而民力不能措办者。并著该抚即速查明。酌量借给耔生。俾得及时栽插。毋误耕作之期。方于民食有济。一面仍将疏宣积水。及查勘已未成灾各分数情形。迅速据实具摺奏闻　　

○又谕、据经略傅恒等奏称、本年进兵时。倘贼匪死守老官屯。兵船不能过。或以炮攻取。或以计攻取。固善。倘仍不能。我兵既占据桥梁。令兵渡至西岸。收取西偏村庄。绕过老官屯。在西岸驻守。截断阿瓦城接济兵粮。贼人落胆。自难固守。此时猛拱人等、请攻剿戛鸠。自可不论气候。仍照前奏、先行带兵前进等语。此次进兵。必先攻克老官屯。留兵驻守。方为计出万全。今傅恒等奏称、倘不能径渡。令兵绕至西岸。断其接济兵粮亦系一策。我兵据江上流。两面夹攻固善或环攻老官屯。令贼匪无计可出。再取阿瓦城亦可。但如此办理。必需兵三四万。方足敷用。此时我兵较少。仍应攻克老官屯后。留兵固守再取阿瓦。方为万全若谓老官屯难取。弃之而前先攻阿瓦。断断不可。贼匪在我后路。必抄袭我兵。阿瓦乃其剿穴。防守视老官屯尤坚。万一我兵到时。攻取稍缓。未免前后受敌。所关匪细。此处应熟筹之。朕意仍应先攻老官屯为便。惟我兵直逼贼寨。恐致士卒多伤。应造大炮攻取。或设计攻取。即多需数日。亦无不可。将此传谕经略傅恒等知之。傅恒等所奏、总以进兵为急。朕甚嘉悦。然进兵之道。必当计出万全。不可不筹算周详也。且瘴气亦属可虞。齐凌扎布、即染瘴身亡。官员兵丁染瘴者甚众。亦当在意。相时而动。可传谕傅恒等、遵朕节次所降谕旨、相度机宜妥办　　

○是月。江西巡抚吴绍诗奏、九江地处下游。于五月二十八、九、至六月初七等日。暴风疾雨。湖北连界之黄梅县、后湖涨溢。斗母庵横坝溃口二处。湖水漫入。又初五日夜。风雨甚大。兼之上游川水暴注。高于堤面。黄梅潘兴口迤上江堤。陡被冲漫。江水涌入。人力难施。以致德化县之封一封二两乡。全被淹没。其附近之桑落等乡。亦淹至十之七八幸先期豫备未伤人口。臣于十一日轻装减从亲赴查勘。务使一夫不致失所此外尚有九江府属德安、湖口、彭泽三县。南昌府属南昌、新建、进贤、三县。饶州府属鄱阳、余干二县。南康府属建昌县。各报一隅被淹。询之土人。据称、即日速晴水退。立秋前尚可补种晚禾。臣随时查察。饬令水退之地即赶种杂粮。倘有成灾处所及期分别办理。得旨、黄梅被水。正廑江西。览此奏水退补种情形。略慰。其有成灾者。即加意抚恤。毋致失所　　

○湖广总督吴达善奏、赴滇官兵。现已全过湖北。湖南加站趱行。亦得出境迅速。现在进兵伊迩。文报最关紧要。已饬沿途州县。务选精壮夫马。安设各台。又令各镇挑派勤干妥弁。按台分驻。以利遄行。得旨、知道了。妥办务速。不可迟误　　

○湖南巡抚方世俊奏、现办送赴滇官兵。臣于六月十四日。驰赴常德澧州一带。督率查催。六月十九日。锡伯等兵。已全数过常。其续派京兵一千。分为五起。先后趱行。亦于六月二十七日。全数过常。并加照前途文武大员。加意督催。务必加趱数站。以期速到军营。得旨嘉奖　　

○四川督阿尔泰奏、经略大学士公傅恒咨开、前调拨川省劈山炮四十位。最利军行。应再添调四十位。臣随于各营如数添拨。惟由各营分路起运。雇骡维艰。现按站雇觅短夫。加站递运。查川省亦属边徼。各营一经拨动。现存炮位无多。滇省既无劈山炮。似可将解去者。酌留备用。川省照拨解之数。另行制造。报部核销。计造炮之价。较之往返运费。尚觉省便。得旨、如所议行　　

○经略大学士公傅恒等奏、前因自京随来通事线玛猛、告假回陇川。臣等谕令告伊头目线官猛。侦探边外情形。兹线官猛等来腾。所称老官屯立栅各情形。与金袄无异。又称阿瓦与野养子打仗不胜。将贼众纷纷调回。臣前因戛鸠贼人。无端彻回。恐会合老官屯之贼。来野牛坝滋扰。现老官屯守寨贼兵。仅止五百。想未必敢来。但贼计诡诈。臣等仍当留心整备。批、好。大约懵驳今年当灭。皆我军之善机也。又奏、据线官猛等称、五月尽间。伊差人往猛卯买米。闻猛卯江外猛尾地方。有缅匪小头目素林角烘、带数十人在彼驻劄。即派线玛猛等、带户汉八十一人。前往劫杀。素林角烘、踉跄败归。并将所获牛马。带至腾越候验。并据线玛猛称、自猛尾回途。遇见线瓮团户汉。询之小猛有地方。有缅目节盖、在彼收税。户汉等前往劫杀。抢得牲只货物甚多。又闻得苗温、三月内在莽噶地方。被大兵剿败。向懵驳索兵。并未添给。查向来线官猛、线瓮团、甚畏缅匪。今乃敢突入抢杀。其气甚壮。此皆由感激输诚。思自为战。缅匪灭亡之兆。亦可概见。又批、若如先前之军营。安能有此。又奏、查猛尾、猛育、原系木邦所属。离腊戌约三站。设缅匪照常在彼抵御。线玛猛等、亦断不能到彼。懵驳于苗温索兵时。又不添给。非别有抵御。力难兼顾。即因知野牛坝现在造船。揣我兵不进木邦一路。故不防备。得旨、似此则木邦一路。竟不必进兵矣　　

○又奏、前贺丙带猛拱□□罢夷底拉等二名来腾、当经奏明酌赏放回。并令贺丙同至止丹候信。兹于六月十九日。贺丙差头人戛线、赍送猛拱大头目脱猛乌猛、夷禀一件。及贺丙夷禀一件。当即译看。脱猛乌猛禀内。系投诚之语。仍差底拉等送交贺内转报。而贺丙禀内称、戛鸠江驻劄之缅匪。约六月十三日。可以走完。脱猛乌猛、即可来见。臣等复面询戛线。据称、缅子原有一千余兵。驻在戛鸠。现要回阿瓦。牛马已上船。惟头目盏拉机、尚未起身。其缘何彻回之故。不能深悉。查底拉原供内、有助杀缅匪之语。脱猛乌猛禀内并不言及。此明系该夷目、因缅子退回阿瓦。遂不欲大兵到伊境内。首鼠两端。是其常计。臣等仍将兵马调齐。相机酌办。批、此或有之。彼若接济粮米。无骚扰我兵后路之事。则亦不必问及。但须详视其情形。毋堕贼计。又奏、查盏拉机驻兵戛鸠。匆匆调回。断非无故。或因野牛坝现在驻兵造船。伊等扬言欲回阿瓦。阴欲顺流会下游之贼。前来滋扰。又批、亦未可定。想来彼欲聚守老官屯耳。又奏、臣已由六百里加紧。知会傅显等、令其侦探。如果贼来窥伺。即带兵剿杀。臣等并调集兵马接应。断不致有疎虞之处。又批、好。一有信息。速行奏闻。又奏、若贼人竟回阿瓦。是欲固护巢穴。作以逸待劳之计。如此则我兵大举。转无阻滞。可直抵阿瓦省沿途兵力。倘贼计均不出此。或与野养子洞乌打仗。须兵抵御。故尔调回。臣等不时差人侦探。俟有确信再奏。得旨、扰乱我兵后路驿站。不可不防。得信即奏　　

○又奏、据线官猛称。前差人至边外来撇地方探听猛密一路信息。适猛密土司罕洛差□□罢夷二人来云。本欲投诚。心怀畏惧。不敢轻至内地。若线官猛能保其不死。现备米石。俟大兵到境。情愿供应。并将贡献象牙等物。臣等现谕线官猛、发给猛密覆信。令差头目来营。以备询问。查猛密距阿瓦较近。不可不留心查察。将来我兵抵境第如该土司实在输诚。即收其米石牲只。以济兵力。并将该土司、或其子带随军营。防其携贰。倘心存观望。即行剿灭。以绝后患。得旨、甚好机会。欣悦览之　　

○贵州巡抚良卿奏、上年驮马缺乏。稽迟铅运。臣同道府等、均干吏议。共知猛省。殚力筹催。赶赴例限。所有积滞京铅。现已趱运清楚。嗣后不致再有贻误。得旨、知道了。汝办理诸事不妥。即如闽兵过境。虽应督饬速进。何致令民擡舁而行。成何事体。虽不罪汝。但此项不可开销达部。令天下传以为笑话也。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十七


大清高宗法天隆运至诚先觉体元立极敷文奋武孝慈神圣纯皇帝实录卷之八百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。秋。七月。辛巳朔。享太庙。遣裕亲王广禄恭代行礼　　

○上诣安佑宫行礼　　

○谕军机大臣等、崔应阶题参已革凤山县知县方辅悟、承办军需。亏空库项仓谷。明有藉端侵冒之处。现在提审究追等语。已降旨交该督严审拟追矣。台湾应付官兵。一切俱系动用官帑。据实报销。该县乃敢藉此为名。亏空库项一万三千两。仓谷三千余石之多。显有侵冒情弊。该督即行严审确情。如果侵欺属实。即当速行定拟。赶入本年秋审情实。其所亏银两。如方辅悟家产不足抵补。即著落该管各上司。分赔完帑。毋致公项久缺。并传谕该督知之　　

○铸给督理云南屯田粮储分巡云武二府兼管水利道关防。从调任巡抚喀宁阿请也　　

○壬午。上诣畅春园、问皇太后安　　

○谕曰、陈筌、著准其回籍终养。提督贵州学政。著王士棻去　　

○国子监奏、臣监学舍修葺。俱系恩赏银两。并不领用正项。向来俱系臣监自行办理。但分毫俱关帑项。未便擅自动用。请嗣后遇修理年分。先行踏勘。银二百两以上者。奏明兴修。再直省援例贡监。造册报部。即将该生年貌籍贯、三代履历、造册送监。在部报捐者亦然。臣监另设号簿。列名钤记。各给印票一纸。在外者、发督抚转给。在部报捐者、令该生亲领。倘有斥革病故。即将印票送监销毁。今遵行日久。间有因不来京考试。遂不赴监领照。遇有斥革等情。臣监无凭查对。请嗣后在部在籍报捐贡监。俱令户部将部照送监。臣监遵旧例给照。现今未领监照者。令该地方官严催补领。嗣后如有不领照者。将该生照违制例办理。再臣监逢乡试之年。录科考验等课卷。应一概弥封。从之　　

○癸未。上御勤政殿听政　　

○谕、据明德奏、广西府五嶆通判马生龙、委管威宁铜店。亏缺应存运脚银一万四千两零。请革职严究定拟等语。马生龙管理铜店。亏缺银两至如许之多。殊属不法。著革职。交与明德、即提拏案内经手家人书役。一并严审究追。定拟具奏　　

○谕军机大臣等、据明山奏、甘肃地方。自五月以来。雨水较少。现已得雨三寸。是甘省虽曾得寸。未为优渥。已传旨询问。今日扎拉丰阿奉差回京。询以沿途雨泽情形。据奏陕甘一带。颇觉望雨。及召见新任山东按察使王亶望、亦称自甘肃起程后。行至蒲州。始得雨泽等语。看来陕省入夏以来。不无稍旱。前此何以未据奏闻。今蒲州已得雨。该地与陕地毗连。曾否同时沾沛。现在有无望泽之处。著传谕勒尔谨、即将陕西各属曾否得雨沾渥。民田景象若何。是否无误耕作。速行具摺。据实覆奏。寻奏、查前次未得透雨之咸宁、长安、高陵、咸阳、泾阳、三原、盩厔、扶风、岐山、乾州、武功等州县。俱于六月三十、及七月初三等日。得雨深透。其已得透雨之州县。自七月以来。又各得雨透足。禾苗亦俱畅茂。得旨、览奏稍慰　　

○刑部疏请、秋审大典。九卿会审。向例分送招册。总以缓决三次为断。惟是节年改轻改重之案。多属新事。是分送九卿缓决三次以下招册。仍系具文。秋审案件。果于本年新事。斟酌至当。则已入缓决一次之后。原可无事覆核。嗣后秋审。臣部止将本年新事招册。刷印分送。其旧事已入缓决者。毋庸再行刷印。朝审案犯。照秋审之例办理。报闻　　

○以通政司副使德尔泰、为光禄寺卿　　

○以正红旗护军统领富椿、为镶蓝旗汉军都统　　

○以浙江绍兴协副将窦瑸、为山东登州镇总兵　　

○甲申。谕曰、富椿已补授都统。所有护军统领事务。仍著兼管　　

○又谕曰、大学士尹继善、赶赴木兰。其未到之前。所有行在兵部事务。著福隆安暂行署理　　

○又谕曰、福隆安随驾木兰。所有步军统领印务。著英廉署理。理藩院印务。著官保署理　　

○乙酉。谕军机大臣等、舒赫德奏、阿克苏贸易之安集延回人乌舒尔呼里等。经过布噜特萨雅克部落。有布噜特数十人。将牲只货物抢去。节次令阿克苏贸易之布噜特等行文索取。并不遵交。反称非举兵不能索取。请派兵三四百名。往拏窃犯。追取货。物。如伊等抗拒。即进兵剿办等语。乌什、叶尔羌、喀什噶尔、附近地方。俱系布噜特居住。安集延回人贸易。必由伊等游牧经过。今肆行抢掠。复敢恣意大言。情殊可恶。自应办理。以示惩儆。著传谕舒赫德等、即照所奏。派出满洲厄鲁特、察哈尔、健锐营兵数百名。令纳尔图、保宁、阿奇木等、带领前往。舒赫德亦带兵百余名。在后策应。仍将如何办理之处。即行奏闻　　

○丙戌。谕曰、葛峻起、著以原品休致。所遗太仆寺卿员缺。著袁守侗补授　　

○又谕曰、总兵依常阿、系健锐营章京出身。历练军务。著驰驿赴云南军营。交经略傅恒、酌量差遣。　　

○谕军机大臣等、前署甘肃宁夏府知府张为旃、由加捐道员。补授江苏驿盐道。因员缺补放有人。应归原班铨选。今据吏部查称、该员投文之后。并未投供验到。亦无告病等语。该员既经加捐道员。何以迁延日久。并不赴部就铨。或竟回原籍。抑仍在甘省逗遛。均未可定。著传谕杨廷璋、明山、即速查明。据实奏闻。寻杨廷璋奏、查张为旃、在宁夏府任内。选授江苏驿盐道。随卸事请咨。于九月初二日到京投文。知已扣缺。归入捐班选用。因途次染痢。暂行回籍医治。讵久病虚弱。复成怔忡。调理至今。方可支持。病中误认候选之员。未曾在部投供验到者。可无庸告假。是以在部在籍。均未具呈。殊属不合。请将张为旃交部察议。得旨、张为旃、著严察议奏　　

○又谕曰、福建建宁镇总兵依常阿、现在派往云南军营。所遗员缺紧要。著传谕崔应阶、于闽省副将内。慎拣妥员。奏闻署理　　

○又谕、今日保宁府知府德昌请训。经朕召见。看其人既平常。耳亦重听。知府有表率属员之责。德昌恐不克胜任。著传谕阿尔泰、留心察看。是否尚能称职。据实奏闻。如果不宜知府之任。断不可姑容贻误　　

○以兵部右侍郎宋邦绥、兼署仓场侍郎　　

○丁亥。上诣畅春园、问皇太后安　　

○谕、据富尼汉奏、安省被水各府属。自六月初七以后。迄今半月晴明。节次饬属、查勘被淹居民。量为抚恤。无力贫农。酌借耔种。一面开仓平粜。以资接济等语。前已降旨该抚、确查灾地。加意抚绥。第念该省系积歉之区。民间元气未复。今岁麦收。又复未能丰稔。现在已届立秋。江潮积水。或未能速消。晚秋杂粮。不及补种。闾阎生计。难免拮据。著富尼汉督率所属、悉心经理。酌量借给耔种平粜。有应加抚恤者。即照例善为抚恤。务使贫民均沾实惠。毋致稍有失所。该部遵谕速行。　　

○谕军机大臣等、据傅恒等奏、请将明德暂留云南。协同阿思哈办理军务。所奏甚是。明德系办理军需熟手。前已传谕、令其俟阿思哈带兵前进。仍令明德署理督篆。留永昌照料策应矣。现据阿思哈奏报、已于六月二十六日起程。计八月望前。即可至永昌接受总督印务。河南巡抚。亦属紧要。吴嗣爵以总河兼署。恐属员等未免观望因循。喀宁阿著仍遵前旨。俟阿思哈到滇。即将抚篆交明德署理。速赴河南新任。现在傅恒奏、于七月二十日起程。赴野牛坝等处。督办一切。今索伦吉林等处官兵。次第到滇。福建水师。七月内亦可抵军营。约计八月中。即当合兵进剿。彼时铜壁关外一带。必须大员驻兵接应。著阿思哈、于新街、蛮暮、旱塔、适中扼要之地。带兵驻守。筹办前后策应机宜。其总督印务。交明德署理。明德即当移驻腾越。经理一应军务。彰宝现在起程。计其时亦可到永昌。接受抚篆任事。如此、则内外声势。更觉联络。于进剿诸事。更为有益。阿思哈、明德、彰宝、俱系国家大臣。同办军旅重务。总宜合力齐心。不分畛域。将此一并传谕傅恒等知之　　

○又谕曰、傅恒等奏称、定于七月二十日进兵等语。及早进兵。迅速奏功。办理甚善。但天气尚热。瘴气宜防。野牛坝地势微高。现有造船事务。傅恒到彼。暂驻数日。官兵既可到齐。瘴气亦可少退。至带兵前进时。沿途遇瘴气地方。须觅高地。设法躲避。人数众多。气候不佳。勉强进发。亦属不可。著传谕经略傅恒等、遵照办理。并将现在有无贼匪消息。迅速奏闻。朕即欲听捷音也　　

○吏部议奏、亳州知州张肇扬、疎脱重犯案内、按察使暻善、不行详揭。巡抚富尼汉、未将各员指参。应分别降革。得旨、富尼汉、著从宽留任。李质颖、著降三级。从宽留任。暻善、著照部议革任。余依议　　

○以江安粮道姚成烈、为安徽按察使　　

○以故甘肃狄道州临洮卫指挥合钿子澂、袭职　　

○戊子。上以秋狝木兰。奉皇太后自圆明园启銮　　

○谕、此次巡幸木兰。所有经过地方。本年地丁钱粮。著加恩蠲免十分之三。该部遵谕速行　　

○又谕、正黄旗蒙古副都统员缺。伊松阿不必署。著勒克署理　　
</div>
    <div class="pagination">
<a href="清实录乾隆朝实录_page1116.html">上一页</a><span>...</span><a href="清实录乾隆朝实录_page1112.html">1112</a><a href="清实录乾隆朝实录_page1113.html">1113</a><a href="清实录乾隆朝实录_page1114.html">1114</a><a href="清实录乾隆朝实录_page1115.html">1115</a><a href="清实录乾隆朝实录_page1116.html">1116</a><span class="current-page">1117</span><a href="清实录乾隆朝实录_page1118.html">1118</a><a href="清实录乾隆朝实录_page1119.html">1119</a><a href="清实录乾隆朝实录_page1120.html">1120</a><a href="清实录乾隆朝实录_page1121.html">1121</a><a href="清实录乾隆朝实录_page1122.html">1122</a><span>...</span><a href="清实录乾隆朝实录_page1118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
