<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 429 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 429 页/共 848 页</h1>
    <div class="content">○以故二等伯毓文子承庆、三等男高为钟子士俊、各袭爵。　　

○赏郑亲王乌尔恭阿子恩华、三等辅国将军。散秩大臣。庆僖亲王永璘子绵性、二等镇国将军。在乾清门行走。顺承郡王伦柱子春禄、三等奉国将军。贝勒绵誉子奕格、头等辅国将军。三等侍卫。奕良、奉恩将军。贝子绵彳□同子奕雯、三等镇国将军。镇国将军恒晋子文义、三等辅国将军。四等侍卫。辅国将军爱新子廉志、三等奉国将军。四等侍卫。奉国将军永芚子绵橒、绵鸾子奕庆、哲麟子奎定、奉恩将军。　　

○以拏获广东盗匪。予署副将秦裕昌等升叙有差。　　

○拨安徽泾、青阳、建德、宁国、太平、五县漕米二万石。济放灾缺兵匠等米。　　

○癸丑。以捐修湖北堤工。并防汛出力。予知县唐树义等加衔升叙有差。　　

○甲寅。予故江苏海州学正翁咸封、安徽霍邱县知县刘廷槐、宣城县知县陈受培、江西信丰县知县武穆淳、入祀名宦祠。江苏故陕西道御史任大椿、顺天文安县主簿端木心寅、山东故四川合州知州陈廷钰、陕西故兴平县监生杨屾、入祀乡贤祠。从巡抚林则徐、邓廷桢、周之琦、钟祥、史谱、请也。　　

○礼部议准、安徽巡抚邓廷桢疏报、采访和州贞节妇女陆郑氏等一千二百六十口。请建总坊旌表。从之。　　

○乙卯。上诣皇太后宫问安。　　

○谕内阁、现在諴禧皇贵妃薨逝。著派多罗郡王僧格林沁穿孝。于首七日释服。　　

○又谕、孝顺岱奏、科布多笔帖式色布通额、可否赏给主事职衔。帮办事务一摺。承平日久。生齿日繁。在在皆然。非仅科布多一处。历年以来。该处事务。俱系作何办理耶。且设官本有定制。岂容任意增添。万一各处互相效尤。成何事体。孝顺岱所奏。著不准行。　　

○又谕、裕诚等奏、勤炉停限届满。请照旧开铸。并请饬催途次铜斤一摺。宝源局前因铜斤短绌。节经奏准停铸勤炉。明年四月停限届满。应行开铸。现查局存铜斤。连已过天津将次抵京之兴善、朱绍恩、二运铜斤。祇足敷明年四月至十一月鼓铸之用。其辛卯年加运张汝询一起。甫入直隶境。壬辰年正运邱翰元一起。加运任芬、王铣、二起。尚在两江四川地面。癸巳年六运。仅报正运一起汪之旭、自滇起程。其余正加五起。尚未咨报委运。必须明年冬间全行解到。始能接济。所有户部奏提江苏局铜五十五万斤。著江苏巡抚于新漕北上以前。照数赶紧解京拨用。并著沿途各督抚遴派干员。会同沿途文武员弁。查明各该运铜船。现在行抵何处。实力严催赶运北上。毋任藉词逗留。务令按限抵京交纳。以资鼓铸。毋许迟误。　　

○以太常寺少卿徐炘、为光禄寺卿。　　

○以科布多屯田丰收。予员弁议叙。兵丁赏赉有差。　　

○旌表守正捐躯河南武陟县民赵兴侄女贤姊。　　

○丙辰。谕内阁、绵清等奏、请将拆卸宝华峪各房间存賸物料。分别酌留估变一摺。宝华峪应行拆卸之大小圈营房。及工礼部八旗房间。并周围圈墙。各座院墙隔断墙。所有拆下甎瓦石料。俱著交石门工部。一并存贮备用。毋庸招商估变。余依议。　　

○又谕、前据保昌等奏、吉林三厅绅士捐资建立考棚。请令学臣按临考试一摺。朕即觉其不可行。当交礼部议奏。意该部必将该将军等所奏议驳。方为正办。乃本日据礼部奏、该处自设立学额以来。现在民字号及满合字号应试生员若干名。童生若干名。均未详细声明。傥人数较少。骤令学臣前往考试。不独往来跋涉。尤属徒扰驿站。所有该处各厅。现在捐建考棚及读书应试者共有若干人。应饬交该将军查明。分晰开单。咨送到部。再行核议等语。殊属非是。朕恭阅列圣实录所载。俱以我满洲根本。骑射为先。若八旗子弟。专以读书应试为能。必将轻视弓马。怠荒武备。其各省官弁子弟。不准废骑射本业。该将军副都统等通行饬谕。训课子弟。以骑射为首务。其攻肄举业者。仍当娴习骑射。务臻纯熟。毋得专尚文艺。圣谕煌煌。久已垂为成宪。自当恪守旧章。况吉林为我国家发祥之地。非各省驻防可比。尤宜以骑射为重。何得专以应试为能。转致抛荒弓马旧业。即谓有民人与试。而国家承平日数十年。吉林民风古朴。正见其不染习气。何必以攻习举业为臻上理耶。今欲添设考棚。无论文风未必遽优。即使弦诵日增。而弓马转致软弱。大非朕教育旗人之意也。保昌等率为此奏。殊属忘本。关系不小。保昌、倭楞泰、礼部堂官、俱著传旨申饬。所奏著不准行。嗣后吉林士子。仍著循旧例。令其附奉天省寄棚考试。总须恪遵圣训。以娴习骑射为当务之急。毋得习尚文辞。转漓淳朴。以副朕黜华崇实之至意。将此通谕知之。　　

○署江南河道总督麟庆奏、查阅下游海防等厅工程。并据上游外南厅禀报水落。傥或清高于黄。即黄启坝放水。得旨、相机妥办。轺能启坝刷黄。不可失机。此乃正办也。　　

○展赈安徽铜陵、当涂、芜湖、繁昌、贵池、怀宁、桐城、东流、望江、五河、十县及屯坐各卫被水被旱军民。并加给铜陵、当涂、芜湖、繁昌、贵池、怀宁、桐城、东流、望江、五河、凤阳、盱眙、怀远、灵壁、凤台、泗、含山、十七州县及屯坐各卫军民一月口粮。　　

○贷江宁八旗及江南泰兴、青山、二营驻劄灾区兵丁饷银。　　

○丁巳。上至吉安所諴禧皇贵妃金棺前奠酒。　　

○谕内阁、宝兴等奏、查办山海关协领于该副都统参奏后列款诬揭一案。分别定拟一摺。此案山海关协领六十一、托克通额、于该副都统奏参后。辄敢列款诬揭。意图抵制。且所揭各款内。惟指称该副都统将和盛阿防御违例拟正。情节为重。经宝兴等逐层根究。尚无弊窦。审属虚诬。自应按律加等问拟。六十一、托克通额、均著革去协领。发往军台效力赎罪。托克通额、虽据供母老丁单。不准留养。防御德庆、讯无朋比谋缺情事。惟于犯案拟流折枷后。朦混起用。著革去防御。照例发近边充军。所枷发落。防御和盛阿、草创摺稿。经该副都统添改语句。尚非其罪。惟于伊弟和通阿挑取马甲时。当众叩谢。究属不合。临榆县知县萧德宣、于修理关栅。未能如式。俱著交部照例议处。副都统孟魁虽无违例保送及挑甲受托情弊。惟所参协领托克通额管辖废弛。本年军政考语。又填注事务谨慎管辖整肃字样。且参奏摺内。言过其实。复于教场挑缺之日。负气摔牌。种种谬妄。著交部严加议处。余俱著照所拟完结。所有临榆县南北水关木栅。饬令该县赶紧修理完固。至东三省进贡车辆。著山海关副都统嗣后于贡车到关。务须查对印照。开载辆数。验无夹带私货。方准进关。以杜弊混。又山海关佐领德克登额、于进关车辆等件。不能实力稽查。经该部议降四级调用。著加恩改为降四级留任。　　

○山东巡抚钟祥奏、密陈镇司道府考语。得旨、看汝于各官所出之考。益见汝是一精明公正不苟之人。朕心颇悦。嗣后诸事更须加勉。得人难。遭际尤难。朕有厚望于汝也。万毋自弃。识必。　　

○减免直隶河间、新河、隆平、宁晋、任、五县积涝地亩本年额赋有差。并缓徵节年旧欠杂款。　　

○戊午。以吏部尚书朱士彦、都察院左都御史史致俨、充经筵讲官。　　

○缓扣湖广荆州、荆左、荆右、沔阳、岳州、五卫被水屯丁应还借款。　　

○己未。谕内阁、程祖洛奏参、总兵营伍废弛。并巡洋惰误之守备。请一并革职办理一摺。福建海坛镇总兵万超、身任专阃。素耽安逸。所属洋面。劫案频仍。除前此魏元烺查参各案不计外。据程祖洛续经查出在洋被劫至十二案之多。且督率无方。种种乖谬。必应从严惩办。海坛镇标右营守备陈承恩、惰误巡洋。致多失事。亦难宽贷。万超、陈承恩、著一并革职。仍将万超留于闽省。责令随同舟师巡缉。勒限三个月。将被劫各案全数弋获。再准回籍。如届限无获。即将万超在海滨枷号一个月。满日释回。以示惩儆。　　

○谕军机大臣等、本日据祁＜?土贡＞奏、访察越南黎氏。勾结保乐土州。乘衅起事。现在保乐兵势较强。三岐牧马两镇及文渊州。皆为保乐所据。谅山镇亦被围困。该国北通广西之路。已属阻隔。如被攻穷蹙。非西赴云南。即航海而东。赴广东钦州等语。此次越南内讧。尚未探得真实消息。胜负情形。现尚未定。惟广西太平镇安二府。与该国犬牙相错。必应严杜奸匪乘间窜越。该抚等务在严饬沿途地方文武员弁。加意防范。毋稍疏虞。若彼国匪徒被剿。逃窜近边。立即驱逐拦截。不准一名窜入。亦不准妄杀邀功。另启事端。设或该国叩关请救。即应正词拒绝。至该国贡使回抵广西时。暂留太平府等待。该抚等察看情形。酌量妥为办理。将此各谕令知之。　　

○又谕、寄谕闽浙总督程祖洛。本日已降旨将谢得彰简任海坛镇总兵矣。谢得彰籍隶福建。以本省人任本省水师专阃。与例原无不可。但海坛地方。距该员原籍。究竟在五百里内外。该员操防调度。是否相宜。有无窒碍之处。并著于该员到任后。察看才具能否胜水师总兵之任。著该督一并查明。据实具奏。又另摺奏、查明施六害等聚众抢夺鬨堂一案。原办尚无不实不尽。所有该管文武各员失察处分。均著仍照部议准予宽免。将此谕令知之。　　

○又谕、昨将参赞大臣常德、布彦泰、互相对调。惟是塔尔巴哈台领队大臣扎勒杭阿、甫经到任。而苏布通阿、又经身故。布彦泰暂且不可离塔尔巴哈台之任。将此寄知常德、饬伊接奉此旨。即速起程。前往塔尔巴哈台。布彦泰俟交代后。再任伊犁。　　

○以广东顺德协副将谢得彰、为福建海坛镇总兵官。　　

○展缓福建盐商溢课银。　　

○庚申。谕内阁、前降旨令陶澍将王泉之调赴省城。将所禀各情。逐加研墩。兹据陶澍奏、该知州并非张扬邀功。不过欲图获犯。自附急公。所禀虽非无因。究属冒昧。王泉之、著交部察议。　　

○辛酉。孝庄文皇后忌辰。遣官祭昭西陵。　　

○上诣慈宁宫。寿康宫前殿行礼。后殿问皇太后安。　　

○孝慎皇后殡宫豫行岁暮大祭并月祭。遣官行礼。　　

○谕内阁、富僧德等奏、前由黑龙江咨送引见之领催达兰岱等、弓力较软。箭枝无准。接奉申饬谕旨。自请交议。此案系属初次。是以仅将该将军等严行申饬。兹据富僧德、敦良、自请交议之处。著加恩宽免。嗣后拣选咨送人员。傥仍似此庸劣。定将该将军副都统等交部议处。　　

○谕军机大臣等、麟庆奏、近年河湖交敝。欲复旧制。不外古人蓄清刷黄一法。其关键全在运口。本年空运。仍用灌塘。自属权宜济运。但河底淤高。非清莫刷。湖水连年北行。祇以运河为熟路。一旦黄水落低。辟展束清御黄二坝。畅放湖水。运口无所箝制。古人引导清水济运刷黄。全在致力磨盘埽。自废弃后。河务渐坏。嘉庆年间。建筑盖坝。旋又塌短。不能得力。今拟隐复磨盘埽旧制。以备引清刷黄之用。至湖堰水宽工险。临湖各坝。蓄水之时。多封柴土。至盛涨动辄损坏另建。糜费不资。应仿照滚坝成法。分别勘办。又山盱五坝。分消湖水下游。车逻等五坝。分洩来源。河水长符定制。即次第启放。水势一定。亦即堵合。至于黄河情形。查工时体察平险。节可缓之埽段。办紧要之土工。以收刷深实效。漫滩暗险。用堵截支河之法。饬属照办。至黄河底淤。非人力所能强刷。疏浚器具。祇可备运河挑穵之用。黄河惟储备料土。遇险即抢。以防为治等语。所论颇为正当。该署河督务当体察河湖大局情形。相度机宜。随时妥办。至河身淤垫日高。如果清高于黄。即当启放御黄坝。挟溜攻沙。以资刷涤。嗣后务须酌量情形。于盛涨以前。或将御黄坝早放数月。即多收数月之功。至秋冬以后。水势归槽。更宜相机启放。俾河身日益深通。近年倒塘灌运。究非正办。断不可年复一年。因循迁就。致失事机。又另摺奏、查明苇荡右营产柴短绌情形。并筹议筑圩蓄水。以期足额。芦苇为工程必需之物。右营荡地荒废。额柴不足。亟须设法蓄水。俾免斥卤之伤。且得滋润之益。据该署河督筹办。拟就右营地势较低之处。培筑圩堰。并估镇港槽八道。所有估需方价银一万五千余两。著即分年筹款办理。毋庸另行请拨。该署河督身膺重寄。莅任伊始。即能随事随时。悉心查访。择要筹办。日久果能得效。不止汝为一代名臣。能承朕恩。而朕亦获知人之明。勤实慎勉而外。朕无可谕矣。勉之识之。无负委任。将此谕令知之。　　

○署漕运总督恩铭覆奏、御史宗室炳辉等条陈漕弊。查旗丁折色受兑。本干例禁。其所以有恃无恐者。非请缓交晒扬。即请缓交余米。甚至捏报遭风亏泾。购买回漕弥缝。应请饬禁诸弊。从之。　　

○湖南巡抚吴荣光奏、本年七月间。查出劣幕周大镕、鲁二、徐月樵、江次园父子五人。递籍管束。又查办不法长随胡满等十二名。现又陆续查出各属包串生事丁书差役王一等一百一十五名。严饬究办。得旨、严行审讯。勿受欺朦。勿听狡展。寻奏、先后拏获王一等七十二名。内尹玉等十名。分别问拟流徒。咨部在案。周芳等十三名。问拟枷杖。递籍严行约束。又查明钟元等十五名。实已病故。樊辉等二十二名。先已革退。余仍饬各属务获究办。报闻。　　

○以喀喇沙尔屯田丰收。予员弁议叙。赏兵丁一月盐菜银。　　

○壬戌。谕内阁、保昌等奏、审明习教各犯。分别定拟一摺。吉林同知锦珠勒、协同各该管官、将各犯访护审办。失察职名。准免开参。此实首犯陈恭即陈攻玉、系嘉庆二十年直隶审办传习三元教会首犯。在逃十九年之久。该同知究出该犯曾到吉林匿迹。邀同各犯聚会烧香。闻拏逃逸等情。迅即差役侦缉获案。讯明定拟。办事尚属认真。锦珠勒、著加恩准其送部引见。　　

○又谕、程祖洛等奏、请销采买浙米不敷价脚。并截拨漕粮。请免买补交帮一摺。上年台匪滋事。福建缺米。降旨准拨浙省米石。以济滨海穷黎。所有采买米二万石。由海运受潮。势难久宋。业经照中米价值。共粜银四万五千四百两。较浙省册报原价。尚不敷银一万一千九百九十九两零。著照所请、浙闽二省用过运脚等项。一并作正开销。其截拨浙省十二年分漕米五万石。浙省购买维艰。搭运不易。除三万石支给内营兵食。抵拨台湾征兵。及抚恤口粮。已准作正开销外。其二万石业已粜济贫民。本应解浙买米交帮。姑念购运不易。并著加恩准免浙省买补交帮。所收粜价银四万五千两。扣除闽省动用运脚。咨部核销外。余银尽数造报候拨。其浙省所用运费一切。仍由浙省报销。该部知道。　　

○又谕、恩铭奏、请将迟误漕船之备弁等分别议处一摺。徐河前后两帮协运务漕。应造船只。自宜妥速办理。兹据该署漕督查明、临清距兑漕之楚旺镇。水程仅四百余里。计日可到。乃新船于十月十八日始行造竣下河。挽行十数日之久。不及百里。即被冻阻。以致另雇民船装运。该备弁等办理实属延误。所有成造漕船之徐州卫守备胡泉、押运木料之徐河前帮千总陈永清、领船赴次之委运徐河前帮留标千总玉强、后帮千总杜如桂等、均著交部照例分别议处。　　

○又谕、恩铭奏、请将本年抵通挂欠漕粮之粮道总运。先行议处一摺。漕粮为天庾正供。岂容颗粒短少。本年南粮抵通。各该帮丁等挂欠累累。现在发南追比。尚未全完。该粮道总运等所司何事。所有本年抵通挂欠漕粮之江安粮道周继炘、苏松粮道陶廷杰、前任江西粮道廖鸿藻、及镇江府总运前任通判蔡绍武、署常州府总运通判钟其恕、苏州府总运通判清平、江西总运定南厅同知广宣、俱著交部照例分别议处。仍著该署漕督严饬各该粮道、暨该帮新旧千总。上紧比追欠丁买米价值。迅速购备兑收。同正漕一律搭运到通交仓。毋任再有延宕。该部知道。　　

○抚恤朝鲜国遭风难夷如例。　　

○是日。甲午年立春。顺天府进土牛春山宝座。　　

○上以岁暮祫祭太庙。自是日始。斋戒三日。　　

○癸亥。谕内阁、御史刘谊奏、请严禁直省乡试积弊一摺。直省乡试为抡才大典。必须严剔弊端。拔取真才。如该御史所奏、近来州县调帘入省。并不遵照定例。径赴公所。往往在外居住。以致不肖士子。夤缘干谒。拜为师生。私通关节。并贿嘱礼房。勾通内帘收掌书吏。豫传红号。竟将某卷直送某房。以便呈荐。且该书吏等当未揭晓之先。辄窥探消息。寄信出闱。私相传播。似此积弊相沿。殊属大干法纪。士子之夤缘干谒。总由州县之防检不严。即书吏之窥探舞弊。亦由州县之转相贿嘱。若不严行饬禁。何以肃功令而拔真才。著通谕各直省督抚。于明年举行甲午正科。遇州县调帘入省。务令遵照定例。径入公所。不得在外居住。与人交接往来。致启士子钻营之习。如该州县不知检束。或招致士子。私通关节。或贿托书吏。指认红号。该督抚当不时查察。一经发觉。即严参惩办。至入场监临之日。尤当饬令提调暨内外监试各员。慎密关防。严查弊窦。以杜幸进。用副朕兴贤育才至意。　　

○谕军机大臣等、据御史朱逵吉奏、附近京城之采育村、及河西务、武清、东安、宝坻等县。城市村庄。有外省游民。什百为群。往来络绎。聚散不常。率有数百人之多。沿途沔乞。口称欲往口外及京城内觅食。内有携带家属者。亦有空身游手。并无锅具者。其中良莠不齐。屡有攘夺偷窃之事。地方正印及巡检等官。弹压不止。劝令各铺户敛钱助给盘费。送出本境。又往他处索扰等语。此项游民。是否实系外省猝被灾歉之食贫民。前来觅食。抑或有土棍匪徒。夹杂其内。藉端扰害。必应分别查办。著直隶总督、顺天府府尹等、迅即查明据实具奏。毋任棍徒勾串骚扰。以致别滋事端。是为至要。将此各谕令知之。寻总督琦善奏、上年九月十一月间。有湖北沔阳州民求乞到境。当经资助递送回南。该民人经由处所。多系栖止寺庙之中。各州县抚恤弹压。交替护送。不致滋事。现复分饬各入境首站。如遇外省贫民。即一体就近截留。酌量送归。得旨、妥行饬办。　　

○又谕、御史朱逵吉奏、湖南平猺案内出力义勇。奖赏未均。请饬查一摺。据称上年湖南锦田逆猺滋事。贼匪将窜入九疑山。其时骤伤提臣。附近之宁远县。存城兵仅止千名。不敢抵御。赖有宁远义勇石光陛、李家隽等、团聚乡勇。攻逐守御。贼始退出深山。易于剿捕。迨贼攻破新田县城。戕官城陷。惟时赵逆等势甚猖獗。赖新田义勇多人。守御出力。并有零陵义勇梁元连等、协同官兵进剿。收复新田。及罗思举兵到。旋即扑灭。凯旋之日。保举文武员弁至数百人之多。而乡勇之出力者。仅给以六品虚顶。本年十一月内。吴荣光始将义勇梁元连、石光陛等六人。开单补请议叙。又但称其捐资募勇。不列战功。恐出力者不止此数。闻功竣后以至近日。屡有向督抚纷纷辩诉等语。信赏必罚。为军务之至要。该义勇等果有微劳。自应于鼓励将弁之外。据实查奏。酌加奖励。不当以事后碍难核办。致义勇等纷纷向隅。著讷尔经额即将各该县义勇从征始末。确切查明。是否实有劳绩显著。未蒙甄叙之人。详晰具奏。不容再有遗漏。亦不准稍有冒滥。将此谕令知之。寻奏、查明开单请奖。下部议。寻议、请将新田县武生李茂文等四十五名。分别给与顶带。从之。　　

</div>
    <div class="pagination">
<a href="清实录道光朝实录_page428.html">上一页</a><span>...</span><a href="清实录道光朝实录_page424.html">424</a><a href="清实录道光朝实录_page425.html">425</a><a href="清实录道光朝实录_page426.html">426</a><a href="清实录道光朝实录_page427.html">427</a><a href="清实录道光朝实录_page428.html">428</a><span class="current-page">429</span><a href="清实录道光朝实录_page430.html">430</a><a href="清实录道光朝实录_page431.html">431</a><a href="清实录道光朝实录_page432.html">432</a><a href="清实录道光朝实录_page433.html">433</a><a href="清实录道光朝实录_page434.html">434</a><span>...</span><a href="清实录道光朝实录_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
