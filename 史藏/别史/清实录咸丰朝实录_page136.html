<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 136 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 136 页/共 502 页
  </h1>
  <div class="content">
   ○命直隶通永镇总兵官保恒、赴直隶省城。交总督讷尔经额调遣。　　

○命前任山东布政使刘源灏、暂留帮办防堵事宜。　　

○调云南贵州兵各二千名、赴湖南备拨。　　

○壬戌。上幸瀛台。　　

○谕内阁、逆匪负固金陵扬镇。分窜皖豫。叠陷城池。狡谲凶残。神人共愤。方其初窜浦口。不过一二千人。经吉林官兵。于六合地方、奋击痛歼。不下数百。其长发真贼。自临淮西奔者。为数实已无几。乃沿途裹胁。据掠赀财。焚烧庐舍。滁凤蒙亳之间。被其蹂躏。实恻朕怀。现在各路大兵。分道攻剿。谅兹小丑。不难计日埽除。惟该逆铤而走险。飘忽靡常。所过地方居民人等。或因猝不及防。纷纷迁徙。转遭荼毒。是避害而适以罹害。何如自相保卫。奋勉图功乎。本年正月特降谕旨。令各省仿行嘉庆年间坚壁清野之法。旋谕中外大员。各举所知。襄办团练。谅已次第举行。我朝列祖列宗。深仁厚泽。沦浃民心。凡食毛践土之民。莫不尊亲共戴。当此逆氛未靖。必有忠义勇敢之士。奋迹草茅。建奇功而膺懋赏者。如从前杨遇春、杨芳等、均起自乡里。致爵通侯。比年广西湖南等省、绅民团练剿贼。无不立予恩施。即如帮办军务之湖北臬司江忠源、亦以居乡团练屡著劳绩。超擢监司。可见练勇之中。人材辈出。凡尔士民。同兹观感。至北地民风。素称骁勇。安徽、河南、山东、江南、交界地方。不乏奇杰之材。能为民御灾捍患。其有自备资斧。募勇投效军营。杀贼立功者。统兵大臣、即核明该士民募勇名数。立即奏请优奖。或给官职。或给翎枝、勇号。以为急公向义者劝。其在本籍团练。保卫乡闾。一遇贼匪窜至。即行合力歼捦。则捍御之功。亦与效力行间。同其赏赉。地方官吏。仍不得擅行徵调。致令迁地弗良。如此实力奉行。以兵卫民。即使民自卫。俾贼进无所掠。退无所据。散其党与。歼厥渠魁。乌合之寇。不足平也。至从前被胁之徒。或以骄横结怨里党。或以桀骜误蹈刑章。若能剿贼自效。即可立荷恩施。如张国梁之洊擢都司。张凤山等之赏给顶带。明徵具在。即或先被贼诱。自拔来归。但能改过自新。亦可同邀宽典。此朕仰体上天好生之德。除恶安良之意。各该大臣将军督抚等。著即刊刻誊黄。遍行晓谕。咸使闻知。　　

○又谕、自逆匪窜扰扰粤楚以来。所过州县地方。动辄失陷。即省会郡城。如安庆、九江、等处。亦未闻有摧遏凶锋。婴城固守者。推原其故。总由地方各官、先存一幸生畏死之心。遂将土地人民。委之不顾。实堪痛恨。前经降旨谕令统兵大臣、及守土大吏。将失守城池各员查办。乃或称下乡募勇。或称遇救得生。曲为隐饰。且有久未查明入奏者。似此遇贼逃避之员。若不严行惩办。何以肃国纪而儆将来。著各该督抚大吏。凡有失守地方、未经覆奏各员。迅即查明。按律定拟具奏。并著该部分别催查。傥仍延玩。即将该管上司参处。　　

○又谕、自逆匪窜踞金陵、扬州、镇江、以来。叠经降旨、令琦善向荣。迅速督兵克复。并严防逆匪分窜之路。乃至今两月有余。该大臣等、各拥重兵。未能收复一城。以致另股贼匪。由安徽窜至河南。重烦徵调。琦善向荣。均系获罪之员。经朕弃瑕录用。若再不知感知惧。克期收复三城。坐使贼势蔓延。劳师糜饷。国法具在。该大臣等其各懔之。　　

○江甯将军托明阿等奏、归德贼已奔窜。商同进剿。得旨。应如何进剿截留。随时斟酌办理。河南诸军。既统归托明阿调遣。责有攸归。无可推诿。汴省紧急万分。以速速援救为要。又奏、盐菜口粮、请统归徐州粮台去领。批。汝所带兵。原系徐州粮台支应。若应有变通之处。可即行知照。勿庸事事请旨。徒延时日。　　

○命御前大臣僧格林沁、步军统领花沙纳、右翼总兵达洪阿、内阁学士穆荫、督办京城巡防事宜。　　

○调镶蓝旗汉军副都统常志、为镶红旗满洲副都统。以吏部右侍郎爱仁、兼镶蓝旗汉军副都统。　　

○命刑部主事杨熙、回籍募勇。投效军营。　　

○癸亥。谕内阁、前经叠降谕旨、令步军统领、顺天府、五城、遇有形迹可疑之人。密防严拏惩办。乃数月以来。报获之案。甚属寥寥。总由各司坊营汛地方文武官员。奉行不力之故。京师重地。岂容奸宄潜藏。著步军统领、巡视五城御史、于内城各按地段。认真严查。其外城地方。著巡视五城御史、及营汛各员。实力稽察。并著于东城添派袁溥、黎吉云。南城添派彭久余、贾世行。西城添派张祥晋、汤云松、张炜。北城添派雷维翰、吴廷溥、史策先。中城添派李宗焘、姚福增。会同各该城御史。于城外所属地面、严密稽查。仍著左副都御史文瑞、载龄、李菡、周祖培、于内外城随时稽察。无论司坊营汛地方各员。稍有疏懈。即行纠参。并著顺天府饬令地方官一体巡缉。毋得因循视为具文。致干重咎。　　

○谕军机大臣等、据御史陈庆镛奏、漳泉会匪滋事、请饬调干员以资剿办一摺。台湾道徐宗干。著即饬令酌带弁兵、内渡赴漳泉等处、协同剿办。所有台湾道印务。即著该府护理。以便徐宗干交卸迅速启程。该署督仍于通省道员内。遴选派往署理。其所称已革知府王光锷、降调知县吴金华、二员。是否现在闽省。堪资委用。著查明酌量差遣。丁拱辰、系晋江大族。即可派令办理团练。以助兵力。将此由五百里谕令知之。　　

○又谕、孙瑞珍奏、请迅发马队精兵、赴豫迎剿一摺。逆匪自皖窜豫。纷扰无定。昨据胜保奏、已由扬州启程赴豫。又据托明阿、善禄奏、行抵归德。贼已星散。该将军即赴省追剿。本日又据恩华奏、已自曹州渡黄。迎头截击。周天爵、亦由永城前进。各路大兵。计可陆续抵汴。昨复谕舒兴阿、由陕西出省截剿。并谕讷尔经额、李僡等、严防黄河北岸矣。其察哈尔官兵。及东三盟蒙古官兵。并捐备马匹。均经饬令来京听调。该尚书现驻天津。务当饬令地方晓谕居民。各安生业。不可造作浮言。自相惊扰。将此谕令知之。　　

○又谕、讷尔经额奏、请调察哈尔马队兵二千名、赴直隶备防一摺。已谕令华山泰、迅速统兵来京。以备调拨矣。现在直隶防堵吃紧。本省之兵。必应移缓就急。不可专恃邻省派兵协防。前调山西兵三千名。恐到直尚需时日。该督仍当飞催本省各营已调之兵。赶紧前进。并须就近添调。以资策应。毋稍迟误。直隶全省舆地。并与山东河南交界。水陆要隘处所。何处驻兵若干名。何人管带。著即详细绘图贴说具奏。将此由四百里谕令知之。　　

○又谕、前已叠次谕令周天爵、驰赴汴梁。奋力救援。本日据沈兆澐、林扬祖奏、省城防守情形一摺。十三十四两日。贼匪于城东南两面。施放枪炮。并有股匪从东而来。不计其数。官兵虽小有捦斩。该匪退至繁塔寺屯劄、又有窜赴朱仙镇之信。非外援迅速赶到。与城内防兵协力夹攻。难解倒悬之厄。周天爵不能于亳州一带阑贼北窜。致令直扑汴梁。迟误已难辞咎。若再迁延不进。于心何安。该侍郎即星夜兼程赴援。与恩华、托明阿、善禄、陆应谷等、急筹解围。毋再迟延。致误事机。原摺片钞给阅看。将此由六百里加紧谕令知之。　　

○又谕、恩华奏、驰赴河南、会同进剿一摺。前因贼匪由曹河上游。抢船北渡。当有旨、令恩华等星速前进。昨因东省紧要。复明降谕旨。令恩华、瑞昌、李僡、专办山东防剿事务。兹据奏称、曹州之贼。大半土匪。已向西南窜去。东境情形。尚可稍缓。该尚书由曹州渡黄。驰赴河南。自应如此办理。所带黑龙江官兵二千名。著即督带迅速前往。其托云保、容照、所带之吉林官兵。著令其一并赴汴。惟河南固宜赶紧赴援。河北尤应严密防范。李僡曾否带兵折回。所派曹州镇兵。是否已到。足资防剿。瑞昌是否同恩华一路前进。抑系分路兜剿。总期于进剿时兼顾后路。勿令逆匪乘闲渡河。转致官兵落后。堕贼奸计。所有官兵火药锅帐马匹口粮。据称拟由兖州就近支领。自较徐州为便。著即知照办理。直隶景州知州李麟遇。前因李僡奏请、饬赴山东。嗣据讷尔经额奏留。现在直隶办理防堵。亦正在需人之际。李麟遇、系有地方之责。著毋庸带往河南。将此由六百里加紧各谕令知之。　　

○代理河南布政使沈兆澐等奏、省城防守、急待援兵情形。得旨。能如是固守甚好。各路援兵。陆续可到。著固守以待之。　　

○命已革大学士赛尚阿、襄办巡防事宜。　　

○调工部尚书许乃普、为刑部尚书。刑部尚书翁心存、为工部尚书。兼管顺天府府尹事。　　

○调盛京步兵四千名。吉林马兵二千名。大淩河马二千匹。命锦州副都统维禄、伯都讷副都统倭克精额、统带赴天津备调。　　

○甲子。谕内阁、理藩院奏、遵议诺们罕等名号一摺。此次查办番务出力之掌办达赖喇嘛商上事务阿齐图诺们罕。遵奉达赖喇嘛谕饬。拨调土兵。将邻境不法番民。认真查办。俾地方悉臻静谧。著加恩作为哷徵阿齐图呼图克图。并著准其转世。察木多帕克巴拉呼图克图额尔德尼诺们罕之呼毕勒罕。虽在幼龄。即能督饬属下。拏获凶犯多名。著赏加敉远禅师名号。以示优异。　　

○谕军机大臣等、琦善等奏、会攻扬城情形、并击退浦口贼船一摺。据称连日会攻扬城。虽经获胜。总未得手。逆匪穷而思窜。若能严防水陆窜路。并用反闲解散党与。自可计日克复。该大臣既知官兵奋勇直前。逆贼即行败退。正当乘此激励将弁兵丁。一鼓作气。若再迟延。试问贻误之罪将谁属耶。前有旨、令慧成带兵折回河北。授雷以諴为刑部侍郎。畀以帮办军务重任。著琦善、陈金绶、与雷以諴、会同迅速攻剿。毋再观望。现在汴梁被围。待援孔亟。如早复扬城。贼匪闻风胆落。分兵会击。不难迅埽妖氛也。北省军营。熟悉贼情者甚少。著琦善于所带将弁。并直隶弁兵中。各拣数人。迅饬前赴直隶。交讷尔经额差遣。毋得迟误。将此由六百里加紧各谕令知之。　　

○又谕、自贼匪由皖入汴。节次谕催周天爵赴援。朕意该侍郎定已兼程前进。兹据奏请、扼守宿徐黄河、以固中路一摺。该侍郎奉命剿办贼匪。未闻督率兵勇。与贼接仗。今大梁危急。而该侍郎折赴砀山。欲其援救汴城。已属无及。既据奏称、徐州水陆各路形势。均为紧要。即著该侍郎扼守徐州。妥为布置。沿河要隘。督饬严查。傥有贼匪偷渡。惟周天爵是问。徐州粮台。现已移往宿迁。该县系臧纡青原籍。著即饬令带同练勇。守护粮台。并严缉土匪。毋稍疏虞。将此由六百里谕令知之。　　

○又谕、昨据沈兆澐、林扬祖奏、省城防守情形。并请饬催援兵各等语。已谕恩华等、星夜前进赴援矣。该绅民等志切同仇。协力固守。甚属可嘉。现在托明阿、善禄、计已抵汴。恩华亦由曹州南下。计日当亦到汴。胜保早经启程由皖赴豫。指日大兵云集。定可保此危城。著沈兆澐等、传旨晓谕该阖城文武绅民人等。如能始终不懈。保守省城。必当破格施恩。以酬劳绩。并著沈兆澐等、将尤为出力官兵士民。先行酌赏军功顶翎。以作士气。至贼匪藏匿民房。及绕道远行。难保非别有奸计。或系潜用地雷。或系偷穵堤岸。皆须密为侦探。加意防范。黄河北岸。已饬长臻、李僡、拨兵严防。陆应谷此时是否到省。所调集之兵。共有若干。鄢陵迤北。有无梗阻。总须内外夹击。勿徒株守。并密探贼中动静。严察城内奸细。广为晓谕。以定人心。将此由六百里加紧谕知陆应谷、并传谕沈兆澐、林扬祖知之。　　

○又谕、前因贼匪于曹河抢船偷渡。叠经谕令李僡等、加意严防矣。兹据长臻奏称、贼氛偪近黄河北岸、请截恩华所带官兵、分布堵剿一摺。现因汴梁待援。情形紧急、已降旨、催令恩华迅往援剿。计此时已出东境。未便截留。著该河督、该抚等、体察机宜。应如何就近筹调兵勇。严密设防之处。随时知照妥办。尤当扼守黄河各渡口。勿令贼匪偷越。将此由六百里各谕令知之。　　

○又谕、陈启迈奏、移设粮台一摺。贼匪纷窜皖豫。距徐州较近。粮台自应移设。著准其移往宿迁。相机保卫。仍著随时侦探贼情。严查土匪。徐州兵力较单。臧纡青籍隶宿迁。已谕周天爵饬令该举人带领练勇。协同官兵守护粮台矣。陈启迈系承办慧成、恩华等、北路官兵粮饷。兹慧成已赴河北迎剿。恩华赴汴。应如何分派粮台各员、源源接济之处。即著陈启迈、会同郑敦谨、妥筹办理。现在郑敦谨、所办琦善军营粮台。亦同移至宿迁。傥日后情形不同。仍著该藩司等、妥筹择地布置。将此由六百里传谕陈启迈、郑敦谨、知之。　　

○予军营病故副都统依勒东阿、祭葬恤荫如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之九十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。五月。乙丑。上诣寿康宫、问皇贵太妃安。　　

○谕内阁、户部奏、仓场寄囤漕粮、请饬核实办理一摺。漕粮偶因阴雨。暂囤太平仓。亦不必豫定成数。三十万石作为两次起卸。徒费开销。著仓场侍郎、即饬坐粮厅、趁此天晴路乾。备齐口袋车辆。照例每日三万石。赶紧运赴原派各仓。即遇雨暂囤。亦不准多延时日。仍随时造册送部查核。如有藉端浮冒情弊。著该部据实参奏。　　

○又谕、陆应谷、奏参徵调不前之总兵参将、请分别降革留营、以观后效各等语。河南河北镇总兵王家琳。带兵驻劄永城。经该抚饬调赴省。屡催罔应。山西潞泽营参将达淩阿。奉札赴援。四日之外。仅行数十里。似此畏葸迁延。胆敢不遵调遣。实堪痛恨。王家琳、达淩阿、均著先行革职。仍责令带兵作为前队。傥再不知奋勉。即著于军前正法。以昭炯戒。近来将弁遇有檄调。往往意存观望。藉词逗遛。甚至屡奉札催。悍然不顾。此等贻误军务之将弁。若不按律惩办。何以儆戒将来。现在北省均办理防堵。如有临阵退缩。及不遵本管官徵调。或托故迟误者。著统兵大臣督抚等、一面据实参奏。一面即行正法。断不可有意姑容。自干罪戾。懔之。　　

○谕军机大臣等、向荣统领重兵。株守金陵城外。日久未能克复。而贼匪分股肆扰。由皖入豫。安庆、滁州、归德、等处。相继失陷。现在直扑开封。势甚危迫。虽调兵援应。深恐缓不济急。总由各路精兵。皆在金陵、镇江、扬州、三城之下。以致不敷调拨。正中贼匪牵掣之计。思之不胜愤恨。著该大臣等、懔遵叠次谕旨。督率将弁。激励兵勇。克日进攻。收复省城。毋得再有观望。金陵为贼首盘踞之所。一旦攻破。其势瓦解。并可分兵协剿他处。且首逆既歼。余匪不难殄灭矣。向荣经朕屡次赦罪录用。自当奋发天良。勉力图报。若不能攻克金陵。何颜对朕。总当一气办到底。不可半路又歇。逆匪迅除。共享安乐。不能因向荣一人之高兴埽兴。爱办不办。从前在广西时。赛尚阿优容寡断。不能用汝之力。勿谓现今可用故智欺朕。朕非赛尚阿比也。本日据张亮基等奏、贼船上窜抵彭泽后。数日未闻攻城掠地。是否实系解散之众。未接江南大营来咨。碍难办理等语。此股贼船。既不沿途抢掠。何又窜扰安庆。又与向继雄接仗。殊不可解。著向荣确功查明。飞咨上游各省督抚、妥为豫备。以后遇有散出人船。或给与获票免死牌。遣令分起行走。即须知照前途。免致惊疑。但须侦访确实。毋致中贼诡计。并饬令麟桂、和春等、督率师船。迅速相机攻剿。勿任贼船窜过北岸。再致蔓延。大营近日军情。未据奏报。并著迅速详奏。以慰朕怀。直隶现办巡防。该大臣营中有熟悉贼情、通晓劄营接仗事宜之将弁兵丁。著即迅派一二十人前来直隶。交讷尔经额以备差遣。前有旨、令瞿腾龙酌带兵勇、驰往河南山东一带。确探贼踪。协力攻剿。现在想已启程。仍著向荣飞催前进。河南山东何处紧要。即著带兵赴援。无任延缓。将此由六百里加紧谕令知之。　　

○又谕、前因贼匪窜至汴梁。当经谕令舒兴阿、亲带官兵。赴河南进剿。谅已遵旨办理。昨据周天爵奏、逆匪窜至刘家口、欲扎筏渡河。被河北轰击。不能过渡。又分三四路尽赴汴梁等语。陕西与河南交界地方各关津要隘。著舒伦保等、派委得力将弁。扼要驻劄。层层布置。毋稍疏虞。舒兴阿现已出省。陕省防守事宜。即著舒伦保、张祥河、相机会商妥办。昨据张祥河奏、筹备银二十万两。听候部拨。现在贼扑汴梁。大兵云集。需饷甚急。著即将此项银两。就近派员解赴河南。以资接济。毋得稍有迟误。将此由六百里谕令知之。　　

○又谕、陆应谷奏、省城被围紧急、催调各路官兵一摺。逆匪大股围攻汴梁。赖该处绅民兵勇。登陴固守。业经数日。必须各路援兵赶赴救应。方能转危为安。陆应谷驻劄许州。催调各路官兵。若必待兵皆到齐。始行前进。岂不有延时日。贻误事机。经文岱、已有旨、令暂署河北镇总兵。著即管带现到之兵、一千九百余名。迅赴省城援应。万不可稍有迟误。托明阿、善禄、统带之兵。前据奏称、于十二日行抵归德。十三日即带兵前进。该处去省二百余里。计两三日即可赶到。何以至今尚无到省信息。省城万分危急。若有疏虞。陆应谷为守土大吏。岂能当此重罪。托明阿总统河南诸军。与善禄等、均系特派大员。屡次催令迅援汴梁。亦岂容稍事迟延。陆应谷、仍飞催所调各路援兵。迅赴省垣。以资接应。胜保自皖入豫。恩华由山东赴汴。计日均可赶到。昨据沈兆澐等奏、贼于十四日傍晚。望西南行走。在远村屯集。层层埋伏。尚未测其动静。本日据陆应谷奏、贼分股窜扰朱仙镇。约有万余人。阻塞归路。贼情诡谲。往往以退为进。总宜探明贼踪。扼要兜剿。万不可堕其奸计。将此由六百里加紧各谕令知之。　　

○又谕、瑞昌奏、行抵汶上、据李僡差官截留、请旨遵行一摺。瑞昌所带盛京兵一千名。本令赴慧成军营。昨因河南紧急。复令与恩华、酌量前进。现在恩华想已抵汴。而该将军尚往汶上。山东与豫省毗连。兵力较单。亦关紧要。瑞昌即著统带盛京官兵。会同李僡相机防剿。闻李僡已折回东境。何以数日未见奏报。现在山东地方。如何布置。曹河上游。究竟有无贼匪偷渡。著李僡随时饬令地方文武。严加防范。万不可稍有疏虞。将此由六百里加紧各谕令知之。　　

○又谕、王履谦奏、探明贼匪围攻汴梁、已飞催河督来工会办、并饬沿河卫辉、怀庆、两府、保御北岸等语。贼匪攻扑汴梁。业已偪近河干。必当严密巡防。遏其偷渡。长臻想已到工。著即会同该少詹事、督同员外郎邵懿辰、严饬沿河地方文武。昼夜巡查。勿得稍有松懈。现在各口渡船。虽已封禁。但恐贼匪由南岸扎筏偷渡。亦不可不豫为计及。总须两岸要口。设有防兵。随时截击。方为妥善。此时远处徵兵。缓不济急。河标存兵。仍当设法抽拨。并知会李僡、酌调各营存兵。以资防剿。密为守御。毋稍疏虞。将此由六百里各谕令知之。　　

○又谕、据哈芬奏、派兵筹防要隘、并请调拨邻省官兵、以资捍卫一摺。该抚因贼窜汴梁。已派太原镇总兵乌勒欣泰、带兵驻劄泽州府隘口。复派道府大员防守黄河渡口。并饬各州县严密盘查奸细。办理尚属妥协。惟据请调邻省官兵。现在直隶、山东、俱与河南接壤。陕甘亦防守綦严。实属无可徵调。著该抚于本省存兵。移缓就急。相机布置。如再不敷。即著于绥远城、及察哈尔官兵内。酌量调拨。以资防守。贼匪避实捣虚。是其惯技。惟在侦探确实。严防要隘。势难处处派有重兵。且兵分则力单。该抚体察情形。随时相机筹办。尤须镇定人心。勿任纷纷迁徙。将此由五百里谕令知之。　　

○又谕、据张亮基、崇纶奏、贼匪分股泝江上窜。于五月初七日。停泊彭泽。臬司江忠源、驻劄九江防守。该署督拟即亲带兵勇、赴道壬洑、黄石港、一带驻劄等语。另片奏、探得贼船抵彭泽数日。未有攻掠。或系被胁解散之众。已委员持示前往密探。再行酌办。并钞录示稿呈览。所办尚合机宜。贼党回窜江西。湖北适当上游。情形均极吃紧。前谕令张亮基等、与江西省会商堵击。现在彭泽江面。既有贼船驶至。该署督带兵出省筹办。著确加侦探。如实系解散投诚之人。即剀切晓谕。令其呈缴军火器机。妥为招抚安插。傥查系贼匪。迅即迎剿。并知照江忠源、合力夹击。务当即速殄灭。毋任上窜。又致蔓延。本日已谕令向荣等、密探贼情。妥慎筹办矣。将此由六百里谕令知之。　　

○命兵部尚书桂良、赴直隶省城督办巡防事务。　　

○以巴里坤镇总兵官经文岱、署河南河北镇总兵官。帮办河南军务。　　

○丙寅。谕内阁、本日传旨询问贝子载华。据称早间接班时。并未与惇郡王见面。著惇郡王奕誴、明白回奏。　　

○又谕、太仆寺少卿赵东昕、礼科给事中长秀奏、严缉奸宄、并请饬部从重问拟等语。京师重地。岂容奸匪溷迹。土棍横行。现当巡防紧要之时。尤当申严法纪。以遏奸萌。著步军统领衙门、顺天府、五城、一体认真查拏。送部从严惩办。　　

○又谕、给事中长秀奏、顺天府属各营武职、请归兼尹府尹稽查一摺。顺天府本有兼辖武营之责。当此筹防之际。稽查尤关紧要。现在直隶总督既赴南路巡防。所有顺天府属各营武职。即著该兼尹府尹、督率严定巡缉章程。实力奉行。以昭周密。傥武职内有不能得力之员。及疏防案件。即由该府尹等一体严参。　　

○又谕、前据沈兆澐、林扬祖奏、贼匪于十三日窜至汴梁。经该司等、会督文武员弁绅士人等、登陴固守。施放枪炮。毙贼多名。余匪窜避近城村庄。十四日复令兵勇出城。将贼踞村屋烧毁。兹复据奏、十六日贼仍分起自东南扑来。当派兵勇缒城而下。捦杀贼匪多名。并生捦黄巾伪监军贼目一名。夺获枪炮炮车等件。现仍会督各员。严密防守。稽查奸细。飞催各路官兵。赶紧会剿。又据李僡奏、贼于初八九等日。分窜刘家口。经防河兵勇开炮。击沈贼船二只。伤毙贼匪二百余名。现在河岸船只。尽行收泊。贼匪不能抢渡各等语。逆匪分股由皖入豫。窜扑汴城。屡经我兵击退。刻下各路援兵。计已先后赶到。著托明阿、恩华、胜保、善禄、经文岱等、分督大兵。齐赴汴梁。会同陆应谷、与城内官兵。合力攻剿。并著邻省各督抚、派兵四路兜击。毋令贼匪窜逸。至刘家口贼船。被击沉溺。未能偷渡。仍著该抚会同该河督等、严密防堵。毋稍疏懈。　　

○谕军机大臣等、向荣、许乃钊奏、两攻金陵、连破贼营、及查探上驶贼船各摺片。逆匪攻扑汴梁。势甚危急。昨已颁发朱谕。责令向荣、克日收复金陵。或可分兵援应北省。朕连日望报甚殷。乃据向荣、许乃钊报到。仍系小有胜仗。并未攻入省城。殊深焦急。北路劲兵。多在大江南北。若不及早克复三城。更有何兵可以派拨接应豫省。且山东直隶。均已筹办防堵。而统兵大臣、仍复徘徊江上。贻误之罪。将谁属耶。著向荣等、仍遵前旨。迅速进攻。毋得再有观望。甘蹈重罪。至安徽、江西、湖北、上游驶窜各船。究竟是否均系真贼。所奏殊未明晰。仍须确查。随时知照邻省。严防妥办。江水盛涨贼之浮桥木篺。俱被冲断。正可趁此督饬艇船。乘风进击。和春已调回大营。即吴健彰赶到。与麟桂皆属文员。仍著向荣、严饬统带水师镇将各员。迅速相机进取。毋得互相推卸。致误事机。将此由六百里加紧谕令知之。　　

○又谕、琦善、慧成、陈金绶奏、贼陷归德、请添调重兵防剿一摺。朕连日盼望扬州克复。即可分兵援应北省。乃本日琦善等奏报。但称贼窜归德。请派北路重兵。扼要堵剿。并未叙及扬城近日如何攻击。祇以雨大河涨。难以驻足为词。似此空谈。何济于事。刻下北省劲兵。多调赴大江南北。琦善等坐拥不战。观望迟延。试问尚有何处重兵。可以徵调。若不能早复扬城。坐视贼匪北窜。仅以地势军情。敷衍入奏。岂遂能辞贻误之罪耶。琦善、陈金绶、师久无功。应如何愧奋。雷以諴已授为帮办。责无旁贷。著即会同迅图克复。毋得以空言塞责。将此由六百里加紧谕令知之。　　

○又谕、沈兆澐、林扬祖奏、现在防守情形一摺。据称、本月十六日。贼匪自东南而来。当饬兵勇缒城捦毙各数名。并于城外闲房内。摉获十余名。并获伪示一张。城上枪炮齐施。该匪辄向堤外隐匿等语。逆匪围攻省垣。该处兵勇绅民。登陴固守。且屡次缒城杀贼。甚属可嘉。惟城大兵单。全赖各路援兵。赶紧齐集。方能痛加剿洗。已屡次催令托明阿、善禄等、带兵兼程赴援。何以至今尚无到汴信息。似此任意耽延。设有贻误。自问当得何罪。著即星速前进。无得再有延缓。陆应谷为地方大吏。更属责无旁贷。昨已有旨。将经文岱暂留河南。饬令统带现到之兵。先赴应援。该抚所调各路官兵。谅亦陆续到齐。著即飞催前往。恩华谅亦指日可到。城外大兵云集。则城内人心益坚。胆气益壮。著托明阿等、妥为布置。相机进剿。并随时密咨城内。会合夹击。沈兆澐等、务当激励绅民兵勇。竭力守御。无稍疏懈。如有杀贼立功者。随时酌保。朕必破格施恩。以示嘉奖。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page135.html">
    上一页
   </a>
   <span>
    ...
   </span>
   <a href="清实录咸丰朝实录_page131.html">
    131
   </a>
   <a href="清实录咸丰朝实录_page132.html">
    132
   </a>
   <a href="清实录咸丰朝实录_page133.html">
    133
   </a>
   <a href="清实录咸丰朝实录_page134.html">
    134
   </a>
   <a href="清实录咸丰朝实录_page135.html">
    135
   </a>
   <span class="current-page">
    136
   </span>
   <a href="清实录咸丰朝实录_page137.html">
    137
   </a>
   <a href="清实录咸丰朝实录_page138.html">
    138
   </a>
   <a href="清实录咸丰朝实录_page139.html">
    139
   </a>
   <a href="清实录咸丰朝实录_page140.html">
    140
   </a>
   <a href="清实录咸丰朝实录_page141.html">
    141
   </a>
   <span>
    ...
   </span>
   <a href="清实录咸丰朝实录_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
