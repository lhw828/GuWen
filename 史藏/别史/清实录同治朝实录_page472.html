<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 472 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 472 页/共 505 页</h1>
    <div class="content">
○补铸陕西提标前后左右等营固原城守营、各游击关防。从总督左宗棠请也。　　

○追予浙江各属阵亡殉难训导吴敬荣等绅民妇女六百三十九员名口分别旌恤如例。　　

○丙子。以京畿雨泽愆期。上诣大高殿祈祷行礼。　　

○遣孚郡王奕譓诣时应宫。惠郡王奕详诣昭显庙。镇国公奕谟诣宣仁庙。贝勒载治诣凝和庙。拈香。　　

○谕内阁、御史文明奏、宦寺驰行越礼。请旨严禁一摺。据称本月十三日祭祀礼成。还宫之先。突有众太监骑马争驰。自正阳门起。擅走各门中洞。并厮役等亦俱骑马由中路跟随。冲越仪仗。直至午门外始行下马。各门官兵。并不向前拦阻。请旨严禁等语。乘舆出入。凡扈从各官。皆宜懔遵步行。若如该御史所奏。该太监等越礼驰行。实属不成事体。亟应严行禁止。著总管内务府大臣饬令总管太监严加约束。嗣后该太监等当差出入。皆当恪遵功令。不准恣意妄行。并严饬各门章京督率官兵等。每遇乘舆出入各路。如再有太监及厮役人等擅走御道不听拦阻者。立即禀明该管大臣。奏请从严惩办。毋稍宽纵。另片奏、请将慎刑司所立铁碑恭录悬挂各处等语。著总管内务府大臣即将慎刑司门左铁碑敬录数通。恭悬执事太监各处。俾知有犯必惩。以肃纪纲而昭炯戒。　　

○丁丑。孝慎成皇后忌辰。遣官祭慕陵。　　


大清穆宗继天开运受中居正保大定功圣智诚孝信敏恭宽毅皇帝实录卷之三百五十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。五月戌寅朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至丁未皆如之。　　

○谕内阁载迁等奏、释回防御应补何缺请饬查办一摺。据称已革防御多福自配释回。应补何缺。当咨兵部办理乃该革员因现在出有防御一缺遽尔自请补授。查阅兵部来文。防御字□□羕有黏补痕迹。请饬部查办等语。已革防御多福、照例究应以何缺挑补兵部原文内。何以前后不相符合是否该部书吏舞弊。抑或该革员串通承办事务衙门官吏私行黏补之处著兵部堂官及载迁等查明具奏。　　

○谕军机大臣等、富和奏、新疆大概情形。并荣全擅给弁兵翎顶所调军械火药被俄官截留各摺片。详加披览该参赞与荣全意见不合琑屑上陈。实属不知大体第所称荣全勒令蒙古报效安台。并向各队索马三百匹。以致溃散又以赏兵为词。由乌里雅苏台等处采办货物。抢掠俄人物件之土尔扈特乌梁海人众系塔尔巴哈台所属荣全谓系科布多管辖。置之不问其给荣全好马者。均赏给顶带。并任意赏给二三品顶带花翎。均未入奏调到军械火药。被俄官截留经富和行文追回各情事事关大员任性妄为于边疆甚有关系。常顺非与荣全共办一事无所用其回护著即按照富和所指各款。派员据实查明覆奏毋稍徇隐富和另片奏本年正月初三日。接奉寄谕荣全并未全录给阅等语。该署将军何以未经全录之处。并著常顺一并查明具奏原摺片四件咨稿一件均著钞给阅看。将此由五百里谕令知之　　

○己卯。以江苏江安粮道王大经为湖北按察使。　　

○庚辰。孝诚仁皇后忌辰。遣官祭景陵。　　

○谕内阁、都兴阿等奏、旗员营官互殴受伤情词歧异请饬交刑部提讯一摺。在旗刑部额外主事庆吉因伊弟庆顺家工人在庙看戏。与勇丁口角被殴遂负气赴庙将戏喝止。时游击刘得胜带队巡街。因其身穿便衣。不服查问。复与该旗员互殴受伤。刘得胜经总兵张得禄撤去队官。与随同滋事之勇丁等一并押候查办庆吉复以张得禄携妾观戏等词。遣抱赴省牵控。经都兴阿等饬查无据该旗员尚复坚执前词。核与众供均相歧异。案关官员互殴。控词歧异。亟应研讯明确。以成信谳著盛京刑部即行提取全案人证。秉公研讯确情按律惩办毋稍徇纵。　　

○以验收海运漕粮完竣。予直隶总督李鸿章仓场侍郎延煦优叙。道员荫德泰等加级加衔有差。　　

○辛巳。以失察勇丁句匪抢劫。摘甘肃总兵官刘宗璋顶带。仍留营。　　

○壬午。以甘澍优沾上诣大高殿行礼报谢。　　

○遣孚郡王奕譓诣时应宫。惠郡王奕详诣昭显庙。镇国公奕谟诣宣仁庙。贝勒载澂诣凝和庙。拈香。　　

○甲申。谕内阁景廉奏、总兵不能得力请开缺听候查办等语。前有旨令将巴里坤镇总兵何琯调赴左宗棠军营察看。因景廉奏称该总兵熟悉西疆情形。准其暂留本任。兹据该部统奏、何琯近来精神颓败。办理城防。颇形疏懈。公事亦多废弛派拨调赴古城官兵。推诿迁延。尤属不知缓急何琯著即行开缺。该总兵现有应在巴里坤候质之案。俟质讯明确后。仍赴左宗棠军营听候查办。　　

○又谕、前因常顺等奏已革委参领维鲁普棍布罗垒等、呈控统带官达尔济贪纵营私。当谕常顺等即将达尔济克扣军饷各情。讯明定拟具奏兹据奏称达尔济在归化开铺。屡次运载货物到营。设法销售私货领出饷银。稽延不发各官兵待饷既久始将各项货物派给分领。折算重价抵作放饷。并将离营官兵口分。仍行按月承领且有勒缴皮张折价及私吞驼只情事。达尔济克扣兵饷。冒领虚支。藉端渔利。实属罪有应得。著即革职。不准留营参领那楚克巴都玛、任听达尔济役使。擅自离营有乖职守著一并革职。以示惩儆。至达尔济领过饷银十万三千两究竟放过若干。侵蚀若干岂可稍涉含混仍著常顺等彻底查究。将侵吞饷银若干责令如数赔缴。毋任狡展。　　

○谕军机大臣等、景廉奏、筹画台站事宜。接济马队来营俟到古城后查看粮运一摺。关外军务紧要景廉所调之吉林黑龙江官兵。若不豫筹接济。必至贻误军行。该都统请俟此项官兵行抵乌里雅苏台后。即由乌城北台径送料布多再由科布多送至古城。似较便捷。即著常顺、多布沁扎木楚、托伦布、保英、遵照办理。以免中途阻滞。至科布多迤南向设八台。直接古城汉三台。该处前经奏撤三台。仅存五台。现在大兵由此经行深恐不能接替。著托伦布、保英、即饬蒙古部落。将已撤之三台。照旧安设其古城汉三台。即由景廉饬属妥办。俾利遄行。科城新复旧设各台。著照景廉所议。由军需项下每年各帮贴银一千两以示体恤。口北归绥两道。应运景廉军营米面虽陆续据报起解而到营者为数寥寥据该都统奏称、所运米面。半在乌城各台积压。人窃鼠耗。往往一袋仅存半袋。犹复杂以粪土等语。似此情形何以剔弊端而节经费。著常顺等转饬各台。随时稽查迅速按起运送。毋许积压并查明亏短数目。设法办理。以昭核实。庆寿奏请饬乌城拨银制造军械等语。巴里坤防务紧要。军械残缺不堪必应赶紧修理前任领队大臣伊勒屯奏拨乌城饷银二万两仅解过四千两。不敷应用。著常顺等即将未解之一万六千两。迅速筹咨明庆寿派员迎提随时添造。俾应急需将此由五百里各谕令知之。　　

○乌里雅苏台蒙古参赞大臣多布沁扎木楚因病乞假。以扎萨克图汗扎萨克郡王车林端多布署乌里雅苏台蒙古参赞大臣。　　

○乌里雅苏台参赞大臣志刚因病解职赏内阁学士文奎副都统衔。署乌里雅苏台参赞大臣。　　

○甘肃巴里坤镇总兵官何琯解任查办。赏已革甘肃提督成瑞三品顶带署巴里坤镇总兵官。　　

○乙酉。谕内阁德英奏缕陈东省地方情形。请及时整顿一摺。盛京为根本重地吉林黑龙江实为陪都藩篱。自招垦荒地以来藏奸匿匪。盗贼肆行。亟应及时整顿以重边防。东省官兵向称勇敢而黑龙江索伦爱是骑射尤强。近来饷项短绌殊不足以示体恤。嗣后每岁应给官兵俸饷著户部咨令指拨各省依限解清。不准稍有蒂欠其历年积欠之饷并著催令陆续补解毋得日久拖延俾该将军等得以随时汰弱留强勤加操练。以期渐复旧观。至吉林黑龙江山场荒地原为旗丁游牧演猎之区。现在良莠杂处。往往有盗匪窝藏其闲。虽经德英将呼兰等处开垦之事奏请停止。而奸民土豪。仍有承揽地亩转售渔利之事著该省将军再行认真严禁。并著该部明定章程。将访获钻营地亩之揽头。照依土豪恶棍例从重惩办。并将使费银钱追出充公其已经开垦之处该将军等务将户口编册不时稽查。毋许容留外匪。以清盗源。东省马贼横行皆由兵役奸民句结容隐所致前因绵宜及瑞联等先后条陈办法已谕令盛京将军等严定章程实力筹办德英所拟各节。与前旨大略相同。仍著该将军府尹等督率所属员弁。认真缉捕。毋得日久懈生。黑龙江新设呼兰理事同知管辖辽阔。旗民杂处。公事繁多德英因铨选之员经年始能履任请将此缺归于奉天拣发人员内补用遇有同知缺出。一面报部。一面咨奉天府府尹。于拣发应升人员内遴员试署如果胜任。出考题补三年任满无过照边俸期满例。调入内地升补等语。系为边地得人起见。即著该部妥议具奏奉天旗民近年迁徙吉林黑龙江者。竟有千余户之多是否因生计艰难谋生外出著该将军转饬所属地方旗佐随时稽查核实办理。毋许无故迁移。漫无限制。　　

○谕军机大臣等、德英奏东省现在情形密陈整顿事宜六条请旨办理一摺前五条已明降谕旨分别照准及交部议奏矣。后一条所称。该省地方辽阔。处处兴俄国毗连。该国时有越界种地牧马等事东省马贼未靖深恐串通为患该将军因库款空虚。请饬部拨银两豫为存储以备缓急等语。所陈不为无见。现在各省拨解兵饷。已觉筹措维艰。部库尤形支绌所有欠解该处俸饷。已谕户部查明咨催各该省迅解。但使饷需稍裕。则兵力自可防维此外如有必须豫为筹备之事德英惟当酌度情形。妥为布置。约需款项若干即著奏明办理将此谕令知之。　　

○以乾清门侍卫索布多尔扎布署正蓝旗汉军副都统。　　

○追予江苏各属阵亡殉难营千总衔杨涛等绅民妇女一千九百一员名口分别旌恤如例。　　

○丙戌。黑龙江将军德英奏、请将已革同知文祺开复永不叙用处分。得旨、该革员原参情节较重。所请撤销永不叙用字□□羕之处著不准行。　　

○戊子。谕军机大臣等、成禄奏、陕回大股。突窜出关情形危急一摺。据称东来大股贼匪。约有万余。悉窜出关自惠回堡至赤金连营数十里扰及白杨河屯庄。后面并无追兵。讯据获贼供称白彦虎等逆。因肃逆马四乞援率党由扁都口西出。至肃州塔尔湾一带扎营马四不放入城。白彦虎遂传知贼众。出口全到赤金意欲赴红庙子等语前据左宗棠奏、官军袭破塔尔湾贼巢贼众溃窜。白彦虎已被枪伤。其窜向大罩滩黑山峡之贼人数不多似贼股渐已穷蹙此次成禄所奏则称贼系全数出关。势甚猖獗。情形不甚相符。成禄所部本单岂能遏贼狂窜。左宗棠当严檄追剿之师。跟踪进击。迅埽逆氛不得以驱贼出关遂为了事金顺著懔遵叠次谕旨。带兵克期西行。接统成禄所部将此股窜匪悉数歼除。毋得稍事迁延致成滋蔓将此由五百里各谕令知之。　　

○又谕、前因富和奏、荣全勒令蒙古报效安台等款。当谕令该署将军将所参各节。派员据实查明覆奏兹复据富和以荣全散放月饷改用俄票克扣牟利。并带兵偏袒各情。及捏造堂谕赏给官兵车脚银两自贩私货任意索价等事。荣全当和。同办新强军务。富和屡次哓哓渎陈是否荣全任意妄为抑或富和意存攻讦。亟应确查明晰秉公办理。著常顺懔遵本月初一日谕旨确切查明并将此次所陈各节一并详查据实覆奏毋稍徇隐原摺片三件。均著钞给阅看。将此谕令知之寻奏、遵查荣全并无改放俄票。捏造谕赏给官兵银两贩货索价等情至抢掠俄人物件及俄官截留军械等事。均系富和任内应办之案其赏给扎萨克顶带系为抚慰外夷起见奉到寄谕未经全录给阅。亦属意在慎密。尚无不合报闻予甘肃各属阵亡殉难绅民妇女二百五十九名口分别旌恤如例。　　

○己丑。谕军机大臣等都兴阿奏查明应修各工。授案恳请估修一摺。盛京圈禁宗室觉罗之高墙空房等处。年久坍塌。经都兴阿查明均属应修。自应赶紧修葺以昭严密。著奕庆即于本年夏秋闲派员前往勘估。将高墙空房暨官兵看守房屋。及周围墙垣坍塌处所。修理完整所需银两即由盛京户部库存项下动支。工竣核实报销。将此各谕令知之。　　

○补行引见京察年至六十五岁以上人员。得旨理藩院司务同安著以原品休致。　　

○以本年乡试。考试应开列试差人员于保和殿。　　

○以捐赀助赈赏浙江在籍道员胡光墉母金氏御书扁额曰勉善承荣。　　

○庚寅遣官祭关帝庙。　　

○谕军机大臣等、刘岳昭岑毓英奏、官军攻克云州城池。剿办川滇边界匪徒情形各一摺记名提督杨玉科等于克复顺甯后进攻云州。力战月余先后毙贼甚多旋于四月初二日攻破城池逆酋悍贼悉数歼除。剿办甚为出力。现在云州既克军威愈振。腾越等处之贼。自必闻风胆落著刘岳昭岑毓英。督饬李维述等迅速攻剿。力图埽荡一面饬杨玉科统军继进。合力围攻以期早日蒇事其小猛统等处贼党并著严饬官军一律剿除。毋任久踞。川滇边界游练。句结土匪郭心斋。在仁富乡等处聚众滋事经昭通兵团会同川省防军进剿。当将首匪捦获。并毙余党数百名。地方业已肃清。办理尚为迅速。惟川滇连界地方。崇山密箐。路径纷歧贼党此拏彼窜。难保无漏网余匪。复行啸聚。著吴棠、刘岳昭、岑毓英、饬令该地方文武举办团练编查保甲。随时认真缉捕。消患未萌。不可稍涉大意此次在事出力文武员弁兵团。著准其附入兴义府城案内。择尤保奏毋许冒滥。将此由五百里各谕令知之。　　

○候补内阁学士崇绮为内阁学士兼礼部侍郎衔。　　

○以云南叠次克复城池暨攻破贼巢出力加赏提督杨玉科云骑尉世职。提督徐联魁。副将刘重庆潘元一品封典游击岑应麟、都司李凤祥、巴图鲁名号。知府英文、副将张润等花翎。守备万绳武等蓝翎。余加衔升叙有差。　　

○予云南云州阵亡游击伍起云等祭葬世职加等。　　

○壬辰上奉慈安端裕康庆皇太后慈禧端佑康颐皇太后幸漱芳斋。侍午膳。　　

○哈密办事大臣文麟奏、乌噜木齐都统景廉所调哈密驻扎官兵可否全数留驻哈密得旨、景廉咨调汉营官兵著准其撤回一半。仍留一半作为哈密官兵。　　

○拨荆州驻防官兵五百五十名。移补乍浦满营缺额从署杭州将军连成请也。　　

○拨神机营火箭一千枝。马洋枪三百杆工部火药二万斤。解交乌噜木齐都统景廉军营备用。　　

○癸巳。谕军机大臣等、邵亨豫奏、请饬催广东迅拨协饷等语广东欠解陕西月饷及协拨之项。共银一百零四万两陕省需饷孔亟司库支绌异常。自应速筹拨济。以资军食。著瑞麟张兆栋督饬藩司。无论何款。赶紧拨银数十万两。交该省委员领解。俾济急需。毋稍延宕将此由四百里各谕令知之。　　

○以侵各饷项。革前署福建台湾镇总兵官杨在元职　　

○以句结会匪。陕西游击刘徵武革职拏办。　　

○乙未谕军机大臣等、景霖奏、续修地盘官道。请饬拨解银两一摺。据称普祥峪菩陀峪迤南添修地盘一座。并修垫地盘官道等工。续用经费银一千九百四十五两现在无款可筹。请饬仍由直隶藩库筹拨。以清欠款等语著李鸿章饬令藩司赶紧如数筹拨毋稍延缓。将此谕令知之。　　

</div>
    <div class="pagination">
<a href="清实录同治朝实录_page471.html">上一页</a><span>...</span><a href="清实录同治朝实录_page467.html">467</a><a href="清实录同治朝实录_page468.html">468</a><a href="清实录同治朝实录_page469.html">469</a><a href="清实录同治朝实录_page470.html">470</a><a href="清实录同治朝实录_page471.html">471</a><span class="current-page">472</span><a href="清实录同治朝实录_page473.html">473</a><a href="清实录同治朝实录_page474.html">474</a><a href="清实录同治朝实录_page475.html">475</a><a href="清实录同治朝实录_page476.html">476</a><a href="清实录同治朝实录_page477.html">477</a><span>...</span><a href="清实录同治朝实录_page473.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
