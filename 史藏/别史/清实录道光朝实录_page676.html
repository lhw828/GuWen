<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 676 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 676 页/共 848 页</h1>
    <div class="content">
○修筑山东泇河厅拦河大坝。从河道总督朱襄请也。　　

○戊申。上诣绮春园问皇太后安。　　

○谕内阁、此次逆夷滋扰江苏浙江两省。沿海州县。被其蹂躏。转徙流离。耕耘失业。朕甚悯焉。转瞬将届刈获之时。该农民当失所之余。输将无力。何堪更事催科。若待该督抚奏报。诚恐转需时。恩泽未能速逮。所有江浙两省被兵州县。除定海、鄞县、镇海、三厅县本年钱粮。业经有旨豁免外。其被兵各州县本年钱粮漕米。均著加恩悉予豁免。至邻近州县。虽未被兵。亦恐有妨农业。并著该督抚等分别查明请旨。酌减十之二三。以昭体恤。该督抚即刊刻誊黄。遍行晓谕。务使实惠均沾。毋任吏胥滋弊。用副朕轸念民艰。速霈恩膏之至意。　　

○谕军机大臣等、牛鉴奏、现在逆夷情形一摺。览奏均悉。昨已降旨饬令耆英会同伊里布妥为办理。谅已尽心筹画。惟此次办理。必当十分明白简易。一劳永逸。勿贻后患。至防御等事。仍应一律严密。不可大意。据称在籍绅士。团练协防。朕心甚慰。该逆反覆无常。情殊诡谲。省城等处。仍应有备无患。又另片奏、遵查上海官员下落已悉。仍俟查访明确。再行具奏。刘允孝现在患病。著传旨令其安心调养。其湖北兵丁。著即交该提督所带将领布置。不可稍有疏虞。将此由六百里加紧谕令知之。　　

○户部奏、回空漕船水手。人数众多。必应妥为弹压。毋致滋生事端。得旨、著朱树、麟庆、李湘棻、体察情形。妥为办理。总期于恩威并用之中。寓消患未萌之意。户部原片。著钞给阅看。又奏、据副都御史祝庆蕃奏称、漕运改道情形。按会典所载舆地各图。其雇运之船。可由芜湖改道。西入巢湖。复出剿湖北行。溯肥河而上。达庐州府治西北。水道至此而止。其回空之船。至清河改道。出洪泽湖。入淮河西行。经凤阳府北境。至怀远县之东。折而西南。抵凤台之西北。各该省漕船至此。宜可停泊受兑。惟中间自庐州至凤台怀远境内。水道不通。必资陆运。其可否陆运至南肥河受兑。抑须陆运至淮。未能臆断。应请饬下漕运总督及有漕各督抚筹议具奏。如事属可行。即将今岁冬漕。雇觅商船改运。其江宁一府漕粮。应与安徽各帮。一体由芜湖改道。或各处河道浅窄。即豫期挑穵。所需经费。统于漕项银内支销报部。并将查勘情形。先行奏报。又原奏、请将江浙漕粮。改徵折色。其折徵之款。即运交安徽江西各省。招商采买。兑运北上。查该二省漕粮。现议雇船别运。若再令运采买之粮。办理不无竭蹷。拟请将浙江一省及江苏之苏松常镇太五府州属今岁冬漕。改徵折色。按米数酌减三成。所有随漕各项。仍照常徵解。统俟解齐后。由各该抚遴员运交江南河库道存贮。听部拨用。并先将银数报部。如不日克复镇江。该二省帮船回次受兑。仍可率由旧章。毋庸改折。应请饬下漕运总督及浙江江苏各督抚遵照妥办。毋任官吏滋弊。又原奏、请以盐斤加价之款采买粮石。查本年奏加盐价。自奉旨遵行后。仅据长芦盐政将加价章程覆奏。复据两江两广各总督体察情形。奏准免加。应俟各该省覆奏到日。统计加价银数若干。再行核办。又奏、据漕运总督朱树奏称、河南山东及附近运河省分。仓贮有余者。应请酌拨米石。附入粮船以益京仓。现据各省咨报。直隶已有存仓确数。其山东省动缺前项谷石。既称饬属买补。现在应已足数。河南省虽因被灾动用。而用缺外尚余賸若干。该省复有漕仓存谷五十四万余石。系截漕余賸。分贮仓存之项。自当如数实贮。应如该漕督所请、饬下直隶总督。山东河南各巡抚。饬将前项谷石。于冬漕兑开之前。全数碾竣。搭运赴通。务宜先期筹画。至碾运后仓存缺额。应由各该督抚于年谷丰稔时。另筹买补。均从之。　　

○己酉。谕军机大臣等、奕经奏、驰赴江省防堵。并会同特依顺等奏、浙洋盗船击退各一摺。奕经著仍遵前旨。驻劄王江泾。听候耆英消息。所奏行营粮台。令管遹群管理。管遹群昨已有旨署理浙江布政使。所有行营粮台事务。著另派一员管理。至浙洋盗船。为数众多。总当设法捕获。务期净尽。仍著该将军等督饬地方文武各员。实力剿办。毋稍疏踪。并剀切晓谕。傥真能悔罪投诚。呈缴器械。并能杀贼立功。即当予以重赏。务使党羽解散。勿为逆夷所用。是为至要。将此由五百里谕令知之。　　

○又谕、本日御史孙起端奏、请将军船水手乘时励用一摺。据称粮船水手人等。编入行伍。按名给饷。可为纪律之师等语。此等乌合之众。平时既未练习。安能望其深明纪律。即使乘时励用。事平之后。人数甚多。又将作何安置。且恐愈滋流弊。所奏著毋庸议。惟摺内所称各帮俱有头目。凡遇帮船争斗。得头目一言。水手无不听从。现虽不敢设立会首名目。而各帮暗中自有推遵之人。著朱树、麟庆、李湘棻、密谕总运千总。分帮询访头目。谕以各就各帮约束水手。俾共安本分。或自行转练。保护船只。勿被逆夷勾结。贪一时之重利。致清白良民。顿为叛逆。日后身家俱丧。傥贼船逼近粮艘。如能奋勇抵御。杀贼立功。自当立予重赏。如此剀切晓谕。俾其闻知。咸思感奋。庶几该水手等不为贼用而为我用。亦妥内攘外之一道也。将此谕令知之。　　

○又谕。前有旨令托浑布等挑选山东兖州曹州两镇精兵。交麟庆、李湘棻拨用。兹据托浑布、麟魁奏、该两镇所属地方。重运经行。绥戢土匪。严防奸宄。在在皆资弹压。未便抽调兵丁。已有旨允准。并谕令鄂顺安挑选河南精兵一千名。备带军火器械。派员管领。迅赴清江浦。交麟庆、李湘棻拨用矣。将此各谕令知之。　　

○又谕、托浑布等覆奏、山东省兖州曹州两镇存营兵丁较少。现值重运经由。在在均资弹压。未便抽调兵丁。前赴清江浦等语。自系实在情形。著即毋庸调拨前往。本日已降旨令鄂顺安挑选河南精兵一千名。速赴清江浦矣。著托浑布、麟魁、即饬该两镇督同员弁等于水陆两路。严缉匪徒。弹压水手。务使军船经行无误。而地方悉臻安静为要。将此谕令知之。　　

○又谕、前经降旨著鄂顺安挑选精兵数百名。派都勒丰阿管带。驰赴清江浦。听候麟庆调拨。此项官兵。计此时早已起程。兹据程楙采奏、飞咨河南巡抚。先行豫备精兵一千名。以备该抚咨调等语。鄂顺安接准安徽咨会。谅已如数挑选备调。现在淮扬一带。防守尚不敷用。所有河南省豫备兵一千名。毋庸前赴安徽。即著鄂顺安派委曾经出师之将弁管带。并带军火器械。迅远驰赴清江浦。交麟庆、李湘棻调遣。毋稍迟延。将此由五百里谕令知之。　　

○又谕、程楙采奏、调拨官兵。前赴采石矶等处驻劄防堵。并亲往芜湖县驻劄。相机布置。以期声势联络。著照所议妥办。至所称咨调湖北河南精兵各一千名。现在河南豫备之一千名。有旨谕令鄂顺安派员管带。速赴清江浦一带。交麟庆。李湘棻调用矣。其湖北存营兵数。恐未必宽余。已降旨令裕泰、赵炳言、吴其浚、在湖北湖南两省内酌量挑兵一千名。以备程楙采咨调。至所请军需银两。准其在工赈节省项下酌提银二十万两。另立专款。撙节支用。毋稍冒滥。将此由五百里谕令知之。　　

○又谕、程矞采奏、防守苏州一带情形一摺。览奏均悉。据称逆夷退出镇江。仍任意往来各情节。昨已降旨饬令耆英等晓谕军民。暂缓复业。免堕该逆奸计。伊里布此时已抵无锡。与耆英会商妥办一切。程矞采惟当督饬文武员弁。分路严守要隘。勿令逆船窜入。江浙米贩稀少。仍当设法招徕。源源接济。本日据程楙采奏、已派员赴上游采买米四万石。由芜湖进口。历高淳县东坝解苏。著程矞采晓谕官绅。令其传知军民人等镇静以待。绅耆劝捐团练。经吴廷琛等召募壮丁。关厢一带。声势联络。务当同心协力。认真堵御。并严防土匪抢掠。为国出力。即所以自卫身家。昨经降旨饬令奕经在王江泾驻劄。静候耆英等商办消息。吴淞口夷船未退。尤渤现在松江府防堵。著谕令严密防守。遇有逆船入口滋扰。即著设伏攻击。傥逆＜?舟宗＞连帮而来。势难抵敌。著临时酌量情形。飞速知会奕经。赶紧拨兵应援。又另摺奏、现将摺报等项设法改道遄行等语。著照所议办理。将此由六百里谕令知之。　　

○又谕、据程楙采奏、因防堵江路。已咨会湖北督抚先行豫备精兵一千名。以备该抚咨调等语。著该督抚等于湖北湖南两省内酌量挑选精兵一千名。俟程楙采咨调时。迅速派员管带。驰赴应援。毋稍迟误。将此由五百里各谕令知之。　　

○庚戌。谕内阁、奕经等奏、查明乍浦接仗实情一摺。此次阵亡员弁。业经降旨赐恤。其先经溃散。自行投回之兵丁张九皋等六十二名。著刑部定地发遣。充当苦差。太湖营署把总沈大熊。于退败后未随大队行走。先到平湖。著即革职。发往新疆充当苦差。太湖营游击已升广东新会营参将洪应逵、定海左营游击张绍廷、中营水师守备朱昌炽、嘉兴协右营守备李绳淦、虽均带有伤痕。惟未能督催弁兵。奋勇御敌。著一并革职。降为兵丁。以观后效。杭嘉湖道宋国经、驻劄乍浦。半载有余。办理未能妥协。著交部议处。汉中镇总兵德坤、带兵策应。击杀逆夷甚多。甘肃中卫协副将哈拉吉那、往来策应。腿受矛伤。尚非怯敌退避。著加恩免其议处。　　

○谕军机大臣等、奕经等奏、查明乍浦接仗情形一摺。已明降谕旨。将阵亡员弁赐恤矣。此次接仗。满洲陕甘官兵。最为出力。嘉湖乍太四营兵丁。闻声惊怯。竟多溃散。不知下落。现据查出兵丁邱永福、朱甫田前行。前尚未归队兵丁五十三名。著即严饬查拏。务获究办。其接仗出力。受伤最重之官兵德克登额等各员名。自应酌量恩施。惟乍浦既已失守。此时碍难办理。著该将军等分别存记。俟军务告竣时。酌拟如何奖励。另行奏明请旨。并著先将此旨晓谕德克登额等俾共知悉。至另摺另片所保之知府王用宾等、已交军机大臣存记。统俟军务告竣。再行降旨。其投回之兵丁张九皋等、已著该部定地发遣。把总沈大熊等。均已分别革职。所有千总朱大烈、署德总程鹤龄、即由该将军咨部降革。以示惩儆。此次乍浦失事文武各员。现已查明惩办。其宁波定海镇海失事各员弁。亦著赶紧查明。定拟究办。毋稍迟延。将此由四百里各谕令知之。　　

○命署盛京将军禧恩、会同盛京户部侍郎惟勤、监收盛京官庄粮石。　　

○阿克苏办事大臣常恒、因病解任。赏乌噜木齐领防大臣辑瑞、头等侍卫。为阿克苏办事大臣。已革马兰镇总兵官琦琛蓝翎侍卫。为乌噜木齐领队大臣。　　

○予浙江乍浦剿办逆夷阵亡佐领英登布、隆福、防御贵顺、额特赫、骁骑校伊勒哈本、根顺、该杭阿、千总李廷贵、张淮泗、把总韩大荣、王荣、孙登霄、马芝荣、署外委蓝翎马兵朱朝贵、额外外委马成功、祭葬世职。兵丁文秀等三十一名赏恤如例。　　

○以催趱漕船出力。赏江苏同知王国佐等蓝翎。余加衔升补有差。　　

○命陕甘总督富呢扬阿、拨银八千两。解赴库车。备道光二十四年经费。　　

○修筑库车堤坝各工。从办事大臣扎拉芬泰请也。　　

○辛亥。谕军机大臣等、耆英等奏、逆夷披猖情形。览奏忿恨之至。前有旨谕知该大臣等妥筹商办。现据奏称、已由无锡前赴丹阳。如该酋业已西驶。即可赶赴江宁。善定大局等语。两载以来。沿海生民。突遭蹂躏。朕心实有所不忍。与其兵连祸结。何如息事安民。设法羁縻。以全民命。此朕万不得已之苦衷。谅该大臣等必能善体朕意。期于有成。著即遵照前旨。妥为筹办。另片奏、逆焰方张。豫为筹备。此亦不得不然之事。现已由六百里加紧谕知安徽江西湖北各省。赶备兵勇。密造船筏。听候该大臣等调遣。并谕知奕经将所带官兵。先由王江泾不动声色。前赴常州一带。联络声势。奕经仍驻王江泾。听候耆英消息。妥商防剿事宜。其所请密派郑鼎臣等、于江海汇流处所。相机拦截一节。亦已谕知奕经照办。仍著耆英详细飞咨。万勿迟误。傥陈志刚回报。该酋已就范围。即著善议妥办。如诡谲披猖。该大臣等度非情理所能喻。即一面奏闻。一面飞咨江西安徽湖北等省。各集重兵。整备船筏火攻炮械。顺流压下。并迅即知照奕经驰赴江苏。会同剿办。再前有旨令潮州镇总兵李廷钰迅赴江苏。交耆英差委。建昌镇总兵桂明迅赴安徽。随同程楙采办理防堵。著即飞咨李廷钰速行来苏。酌量何处紧要。即相机调遣。耆英务即斟酌万全。妥慎办理。将此由六百里加紧谕令知之。　　

○又谕、前有旨谕令奕经带领得力将弁兵勇。驻劄王江泾。听候耆英消息。本日据耆英等奏、现在逆焰方张。必须豫为筹备。常州虽有防兵四百五十名。声势究不能联络。无锡路通江阴。地方紧要。必应拣派官兵。俾资防守等语。著奕经即将所派将弁兵勇。不动声色。密行移至常州一带。妥为安置。该将军仍驻劄王江泾。听候耆英消息。一经接到耆英咨会。即飞速管带前往。相机防剿。再该逆在江肆扰。联＜?舟宗＞船驶。本日已饬湖北江西安徽各督抚密备船筏。豫为将来顺流压下。纵火焚烧之计。如该逆复由福山窜出。著即密令郑鼎臣等在于江海汇流处所。隐藏火攻船只。拦截痛剿。该将军务当先事豫筹。严密妥办。张稍张皇。亦无误机宜。是为至要。如能堵剿成功。岂非奕经之懋绩欤。将此由六百里加紧谕令知之。　　

○又谕、本日据耆英奏、逆船西驶。渐至浦口仪徵等语。现在逆焰方张。傥竟泝流而上。深恐扰及沿江各省。因思江面究非海洋可比。若从安徽之安庆。江西之九江。湖北之武昌汉阳。各集重兵。多备船只枪炮及火攻器具。顺流压下。则逆在下风。其势易于焚击。著安徽江西湖北各督抚接奉此旨。即迅就该处情形酌量。或备船只。或用木筏。及一切火攻器具。派委得力文武员弁。统领兵勇。随时确探逆夷踪迹。一经接到耆英咨会。即行顺流放下。层层接应。多备枪炮。合力攻剿。并饬令互相应援。毋分彼此。不但自固藩篱。即邻境亦藉资保卫。傥逆夷得受大创。不致天堑有阻梗之虞。该督抚等之功甚伟也。勉之慎之。将此由六百里加紧谕令知之。　　

○又谕、怡良等奏、探明台湾情形。并鼓浪屿留船只数一摺。据奏嘉义之树苓湖外。夷船勾结草鸟匪船。在口外窥伺。经代理县易金杓等督兵开炮。击破草鸟船二只。夷船开驶北去。续有草鸟船八只。在树苓湖外。亦经千总李瑞麟等出洋围捕。击沈三只。生捦匪犯林山一名。捞获夷人盔帽鸟枪。现在探报该处并无夷船驶入。其鼓浪屿夷船。现在仍留七只等语。览奏均悉。著怡良。刘鸿翱。严密防范。遇有可乘之隙。即行相机进剿。其台湾夷船。仍著随时确切探报。并饬知该镇道等加意严防。毋以天险人心。两者可恃。稍存大意。其前次由六百里加紧覆奏逆船情形。均已览悉。著即附此次报便发还。将此谕令知之。　　

○以镶白旗护军参领庆住、为镶白旗汉军副都统。　　

○河南布政使张晋熙、因病解任。以四川按察使张日晸、为河南布政使。福建兴泉永道刘耀椿、为四川按察使。　　

○福建建宁镇总兵官曾大观、以年老休致。以四川维州协副将兆麟、为建宁镇总兵官。　　

○广西左江镇总兵官文哲珲、因病解任。以浔州协副将盛筠、为左江镇总兵官。　　

○壬子。上诣绮春园问皇太后安。　　

○谕内阁、昨据御史安诗奏、阜城门外城墙。有人穿穴睡卧。请饬查禁一摺。当派玉明。载增。前往查勘。兹据查明阜城门北城墙。有横穿一穴。穴内平坦可容睡卧等情。城垣小有缺损。即当随时修治。何得任令陶穵睡卧。毫无觉察。步军统领。及左右两翼总兵。著交部察议。并著将该管员弁指名参奏。其穿穴处所。著即赶紧缮修。务令完固。此外各门城墙。如查有缺损之处。亦著一律缮治。经此次训谕之后。傥再玩从事。致城墙有掏穵情形。别经查出。定将该管各官从重惩处。至街道设立栅拦。用资侦察。并著转饬查明。如有脱损曹□少朽。随时报明修整。毋得视为具文。　　

○又谕、德珠布奏、镇江失守。自请严议一摺。德珠布著交部严加议处。　　

○谕军机大臣等、祁＜?土贡＞奏、臬司宣封越南礼成一摺。览奏已悉。此次广西臬司宝清。至越南宣封谕祭。来往有无骚扰驿站。需索该国馈送。收受礼物等事。著祁＜?土贡＞密行查访。务得实情。遇有报便摺便。附片登覆。毋庸专摺具奏。将此密谕知之。　　

○又谕、齐慎奏、夤夜摸桩。击杀逆夷多名一摺。据奏六月二十七夜。随营从九品郭藩。会同县丞齐在镕等、带领精兵。潜入镇江府城。分伏暗袭。击毙骑马夷目一名。刀砍棒击。伤毙逆夷。不计其数。侦探逆夷较场点人。连前共打毙八百余名等语。览奏欣悦。可嘉之至。此次出力员弁兵丁。准其查明保奏。候朕一并施恩。其带伤兵丁。查明抚恤。现在京口夷船。尚有二十二只。如有可乘之机。仍著随时妥办。其代理宝山县张元揆所禀黑鬼五六人。登岸丈量小沙背迤北至顾隆墩一带海塘。意欲何为。至该逆所称定海开行之船。先往镇江南京。后到天津等语。系向何人说及。内地民人。又何以能通晓夷语。均著向宝山县确切询明。附便具奏。至此次江中夷船。是否即系该逆海中驾驶之船。宽广约若干丈。装载兵炮若干。随时探报具奏。再本日据德珠布奏称、摺报被抢。殊属粗率。现在军务吃紧。文报最关紧要。著齐慎嗣后呈递摺报。务当小心防范。豫为筹及。毋致疏虞。将此由六百里谕令知之。　　

○又谕、德珠布奏、收集溃散官兵。并将驻防避难之家口安插抚恤一摺。此次京口失守。所有溃散之青州协防官员。除已随耆英前赴常州外。余著该将军赶紧收集。其驻防避难家口。此时自未便概行收集省城。其已至江宁者。即著妥为安抚。其现至丹阳者。既经耆英于苏州常州二府分饬安插。该地方官自必妥行抚恤。至另片奏、逆夷火轮等船。已逼省城等语。前已有旨谕令奕经带领得力兵弁。驻劄王江泾。并谕令牛鉴省城如果危急。即飞咨奕经星驰赴援。想该督等自能遵照办理。该将军仍当严饬兵弁。实力防守。无稍疏懈。伍朗阿于防堵事宜。既属谙悉。即著与各旗协领会同筹办。至所称摺报被劫一节。当此军务吃紧之时。文报尤应慎重。此后该将军摺报。总须慎益加慎。毋得稍有疏虞。将此谕令知之。　　

○又谕、寄谕两江总督牛鉴。据德珠布奏、六月二十九日。将京口失守情形具摺由驿驰递。是日据上元县知县吴廷献禀报、驿卒行至北河口江面。被逆夷将人船抢去。复行缮摺。绕道由安徽驰奏等语。驰递摺件。必应慎密严防。况事关军务。尤应倍加严密。该将军粗率无能。致有此失。祇知另缮重发。不知节外生枝。许多关系。且印花及摺奏式□□羕。该逆抢去。正恐描摹诈伪。诸弊丛生。防不胜防。所关匪细。嗣后该省驰递奏摺。务当小心防范。其必应绕道改道行走者。即饬属早为筹度。妥速酌办。毋致再有疏虞。上元县知县吴廷献、非寻常疏于防范可比。著即革职。发往新疆效力赎罪。俟军务告竣。再行奏闻起解。将此谕令知之。　　

○又谕、前命李湘棻驰驿前往江苏。会同麟庆、朱树、防堵江北一带。计不日即可抵江。所有选兵练勇各事宜。自必遵旨妥办。现在耆英、伊里布、办理羁縻事宜。尚无定议。如已就我范围。自可不烦兵力。傥竟不肯就抚。必应大加挞伐。昨已谕知江西安徽湖北各督抚。令其豫备船筏。雇觅壮勇。以备上游焚烧夷船。并于江海汇流处所。令郑鼎臣设伏截击。李湘棻著俟行抵江苏时。赶紧选募兵勇。制备器械。如江北有警。仍遵前旨。会同麟庆等妥筹防剿。傥逆夷肆扰江南。耆英办理不能得手。一经侦探得实。即著带领兵勇。密赴下游。设法掩袭。以弱该逆之势。此事务宜慎之又慎。并非责成汝务为此举。切不可贪功轻进。动则必须有成。是为至要。将此密谕知之。　　

○缓徵山东邹、定陶、唐邑、莘、清平、济宁、汶上、阳谷、曹、德、平原、禹城、陵、德平、恩、武城、夏津、临清、滋阳、郓城、钜野、二十一州县并东昌卫被旱被雹庄屯新旧额赋。　　

○缓扣江西各帮上年借领天津道库剥价银。　　

○癸丑。上诣绮春园问皇太后安。　　

○谕军机大臣等、麟庆奏、仪徵扬州。渐俱安定。现仍加谨防堵一摺。据奏瓜洲江边。停泊三桅夷船二只。仪徵沙漫洲。礼祀洲。老河影。各泊火轮船一只。其金焦两山。上下共泊夷船六十余只。瓜洲口。及仪徵洲上。各有大船三只。现已设法将水路拦截。并于旱路要隘穵坑设伏。并发仓平粜。慰谕居民。地方渐已安定等语。所办甚好。所有转练壮勇之知事王英秀、知县彭以竺、署监掣同知陈延恩等、各团练壮勇。或数百名。或千余名。协同守城。或率同委员绅士。抚慰居民。均属出力可嘉。另片奏、催漕米工之投效东河通判王恩焘。告假回徐之分发湖南候补布政司理问秦广镛。自备资斧。随营效力。所带壮丁。验明得力。著准其留于南河差遣。如江北有警。即著麟庆量才调委。一经剿办得手。朕必破格施恩。或逆夷侦知江北有备。不敢窥伺。而该员等捍御有功。统俟军务告竣后。由麟庆确切保奏。候朕施恩。并将此旨传示该员等以资激劝。至枭匪乘机抢劫。必须认真严办。毋稍宽纵。据奏仪徵匪类。争私互斗。现在虽已解散。仍须加意严防。至黄河以北。土匪聚众。尤应乘其未发。妥速掩捕。此时外患未平。断不可复多内顾。著麟庆相度机宜。或及时召募。或设法解散。或先事捕获。消患未萌。是为至要。所奏汉奸翦发刺臂。身带腰牌。及棺木中暗藏火炮。著饬属随时随地。留心访察。惟当持以慎密。傥稍露风声。俾逆夷知我识破。势必改换形迹。摉捕更难著手。又另片奏、沿江小船。非枭即渔。恐为逆匪诱。雇觅难保集事等语。军务紧要。不得不慎。雇船既属难行。仍著严守江北。以杜内窜。将此由六百里谕令知之。　　

○又谕、有人奏、淮扬清江等处。向为盐枭出没之所。傥被逆夷勾结。暗决河堤。南则下灌淮扬。北则直冲黧宿。为害甚钜等语。著麟庆密饬沿河厅汛员弁。随时留心查察。虽奸夷未必计出于此。而豫为防范。自应加严。但不可使风声稍露。转启奸谋也。懔之慎之。将此密谕知之。　　

○又谕、据麟庆奏、防堵江北情形一摺。据称查拏汉奸。为第一要务。真正汉奸。发辫翦齐。臂刺虫形。或蝴蝶形。身带夷字小腰牌为据。又吴淞口外。逆夷新造一物。状似棺木。中藏火炮。情殊诡谲等语。逆夷滋扰。总恃汉奸为先导。现在真正汉奸。既以翦辫刺臂。夷字腰牌为据。正可辨认查拏。其新造装藏火炮之物。尤应严密防范。著赛尚阿等各饬员弁。不动声色。认真查辨。惟该逆诡谲异常。其汉奸记识。及新造炮具。一闻被人识破。难保不随时变易。别肆阴谋。其汉奸中最为该夷所得力者。尤必深自闭藏。不露形迹。全在该大臣等处处留心。详细盘诘。严密辨认。庶使奸徒绝迹。奸计一无所施。是为至要。将此各谕令知之。　　

○命陕甘总督富呢扬阿、拨银二万二千七百四十八两。解赴阿克苏。二万九千三十九两。解赴乌什。备道光二十四年经费。　　

○甲寅。上诣绮春园问皇太后安。　　

○谕军机大臣等、本日据牛鉴奏、逆夷大帮船只。驶至省城。又伊里布奏、驰抵江省各一摺。览奏均悉。著仍遵前旨。设法羁縻。计奉到此次谕旨。耆英亦必到彼。务即剀切晓谕。俾该逆不致疑惑藉口。惟既经商议。必应事事著实。毋得稍留罅隙。将就目前。及至逆船他驶。又复改换带兵头目。再肆挟制要求。种种诡谋。皆应虑及。豫为杜绝。方称妥善。如能就我范围。自可不烦兵力。万一该逆仍不受抚。不得不大加挞伐。奋力攻剿。该大臣务当妥为筹画。相机办理。本日已由六百里加紧谕知奕经。令其督兵进驻常州一带。耆英等如措办了结。即飞咨奕经令其知悉。如办理不能得手。更当飞咨奕经以便带兵速来。内外合剿。毋稍迟误。将此由六百里加紧谕令知之。　　

○又谕、前经降旨令奕经将所带弁兵。前赴常州。奕经驻劄王江泾。听候耆英等消息。因思王江泾距江宁省城较远。奕经著即选带将弁兵勇。移驻常州一带。现在江宁危急。耆英。牛鉴。伊里布。会同办理羁縻事宜。傥该逆狡诈猖狂。不肯受抚。著奕经一经接到耆英知照迅即统领精兵。前往应援。不得稍有迟延。致误事机。是为至要。将此由六百里加紧谕令知之。　　

○又谕、本年江浙两省沿海州县钱粮漕米。业经量予豁免。正供既不符定额。所有仓廪军储。不可不豫为筹备。因思盛京地方。产谷极多。可否采买高梁谷石。由每岁运豆海船。运至天津海口以资储备。著禧恩等体察情形。应如何动项买运之处。妥议具奏。将此谕令知之。寻奏、据奉天现在情形。似可援照成案。采买粟米二十万石。拟请饬部拨银三十五万两。于秋收后督饬妥员办理。下部议。寻议、查各旗折放粟米。每石给银一两二钱。以二十万石而论。止须银二十四万两。较该将军所请。计可省银十一万两。且现在该将军奏准推广捐米章程。并称报效者颇上乏人。如果输将踊跃。则运京粟米必多。自无庸再议采买。从之。　　

○直隶总督讷尔经额六十生辰。赐御书扁额福寿字。并珍玩文绮。　　

○乙卯。谕军机大臣等、据文蔚等奏、筹办浙江省城防堵事宜一摺。现因逆船直逼江宁。情形危急。昨已降旨令奕经带兵移驻常州一带。以便应援矣。所有浙省防堵事宜。即责成该参赞大臣等妥加布置。俾声势联络。现在酌调各路兵丁。防守尖山海宁嘉兴等处要隘。均著照所议办理。至省城重地。尤为紧要。特依顺统带兵丁。共有二千六百余名。足资镇守。仍著勤加训练。分防要路。毋稍疏虞。曹江上虞等处。现有兵勇屯驻。并著文蔚。段永福。随时控制。嗣后如另有调拨事宜。该大臣等一面相机办理。一面奏闻。将此由五百里谕令知之。　　
</div>
    <div class="pagination">
<a href="清实录道光朝实录_page675.html">上一页</a><span>...</span><a href="清实录道光朝实录_page671.html">671</a><a href="清实录道光朝实录_page672.html">672</a><a href="清实录道光朝实录_page673.html">673</a><a href="清实录道光朝实录_page674.html">674</a><a href="清实录道光朝实录_page675.html">675</a><span class="current-page">676</span><a href="清实录道光朝实录_page677.html">677</a><a href="清实录道光朝实录_page678.html">678</a><a href="清实录道光朝实录_page679.html">679</a><a href="清实录道光朝实录_page680.html">680</a><a href="清实录道光朝实录_page681.html">681</a><span>...</span><a href="清实录道光朝实录_page677.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
