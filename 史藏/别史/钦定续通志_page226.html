<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 226 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 226 页/共 284 页
  </h1>
  <div class="content">
   钦定四库全书
　　钦定续通志卷四百三十六
　　列传
　　金【十四】
　　完顔匡　　　完顔纲　　　　图克坦镒通吉思忠　　穆延萨克达
　　完顔匡本名苏色始祖九世孙事豳王永成为其府教读大定十九年显宗命詹事乌凌阿愿择徳行淳谨才学该通者使教章宗兄弟愿举匡及徐王府教读布萨额尔克显宗召见于承华西便殿问其年对曰二十八嵗显宗曰詹事乃云三十嵗何也匡曰詹事谓臣出入宫禁故増言之耳显宗顾谓近臣曰笃实人也命择日使皇孙行师弟子礼七月丁亥宣宗章宗皆就学显宗曰每日先教汉字至申时汉字课毕教女真小字习国朝语顷之世宗诏匡额尔克俱充太子侍读寝殿实达尔图们玖珠问匡曰伯夷叔齐何如人匡曰孔子称夷齐求仁得仁玖珠曰夷齐轻去其亲不食周粟饿死首阳山仁者固如是乎匡曰夷齐全父子兄弟之恩正君臣之分为天下后世虑至远也非仁人能若是乎是时世宗如春水显宗从二人者马上相语遂后显宗问故玖珠以对显宗称善者良久显宗命匡作睿宗功徳歌教章宗歌之其词曰我祖睿宗厚有隂徳国祚有储嗣当立满朝疑惧独先啓防徂征三秦震惊来附富平百万望风奔仆灵恩光被时雨春旸神化周浃春生冬藏盖取宗翰与睿宗定防立宗及平陜西破张浚于富平也二十三年三月万春节显宗命章宗歌此词侑觞世宗大喜顾谓诸王侍臣曰朕念睿宗皇帝功徳恐子孙无由知皇太子能追念作歌以教其子嘉哉盛事朕之乐岂有量哉卿等亦当诵习以不忘祖宗之功酒行极欢乙夜乃罢二十五年匡中礼部防论进士是嵗世宗在上京显宗监国三月甲辰【按选举志御试以三月二十日试防大定二十五年正月为乙酉朔则甲辰正三月二十日也原文作二月误今改正】御试匡下第布萨额尔克中四十五人后显宗谓匡曰但善教金源郡王无以额尔克登第怏怏也是嵗显宗薨章宗立为皇太孙匡仍为太孙侍读二十八年匡试诗赋漏写诗题下注字不取特赐及第除中都路都授侍读如故章宗即位除近侍局直长迁翰林直学士使宋令权更名弼以避宋祖讳迁秘书监累迁签书枢密院事承安元年行院于抚州河北西路转运使【章宗纪作尚书户部侍郎】温昉行六部事主军中餽饷屈意事匡以马币为献及私以官钱佐匡晏防费监察御史姫端修劾之时方委匡以边事遂寝其奏寻入守尚书左丞【章宗纪作右丞】兼修国史进世宗实録章宗立提刑司専纠察黜陟当时号为外台匡与司空襄参政揆奏息民不如省官圣朝旧无提刑司皇统大定间数嵗一遣使亷察郡县称治自立此官冀达下情乃是非混淆徒烦圣聴乞自今提刑司不使兼采访防能之任而嵗遣监察体察仍不时迁使防访帝从其议于是监察体访之使出矣初匡行院于抚州章格将攻边境防西南路通事洪果安春使乌都温部知其谋奔告行院匡为之备迎击章格败之安春与八品职迁四官匡迁三官匡奏乞以所迁三官让其兄奉御赛音许之改枢密副使授世袭穆昆宋韩侂胄尝再为国使窥知朝廷虚实与苏师旦倡议复雠泰和五年使边将寇确山邓州境以尝试朝廷遂平县获宋人王俊唐州获宋谍者李忤备言侂胄谓大国西北用兵连年公私困竭可以得志江州鄂岳屯兵期以五月大入河南统军司奏请益兵为备乃诏布萨揆宣抚河南遗书宋人宋人辞曰盗贼也邉臣不谨今黜之矣朝论皆言江南败衂之余不敢渝盟匡曰彼置忠义保防军取先世开宝天禧纪元岂望中国者哉及河南统军使赫舍哩子仁使宋还奏宋主修敬有加无他志帝问匡匡徐对曰子仁守疆圉不妄生事职也书曰有备无患在陛下宸断耳于是罢河南宣抚司布萨揆还朝六年【按宋史是年四月陈孝庆复泗州五月复虹县原文俱系之二月今删正】宋人陷散闗取泗州虹县灵壁四月复诏布萨揆行省事于汴制诸军顷之以匡为右副元帅匡奏布萨揆大军渡淮宋人聚兵襄沔以窥唐邓汴京留兵颇少有掣肘之患请出唐邓从之遣前锋都统乌库哩庆寿以骑八千攻枣阳遣左翼提控完顔江山以骑五千取光化右翼都统乌克逊尼敦取神马坡皆克之匡军次白虎粒都统完顔谙达取随州乌库哩庆寿扼赤岸断襄汉路宋随州将雷太尉遁去遂克随州于是宋邓城樊城戍兵皆溃赐诏奬谕戒诸军毋虏掠焚壊城邑匡进兵围徳安分遣诸将徇下安陆应城云梦汉川荆山宜城等县十二月败宋兵二万人于信阳州之东诏匡以右副元帅权尚书右丞行省事先取襄阳以屏蔽蜀汉布萨揆得疾还诏右丞相宗浩代之七年九月宗浩薨匡为平章政事兼左副元帅封定国公代宗浩縂诸军行省于汴京初布萨揆至汴购得韩侂胄族人元靓使行间于宋元靓渡淮宋督视江淮兵马事丘崈奏之宋主时宋主见兵屡败以为忧得崈奏命遣人防元靓北归因请议和崈使其属刘祐送元靓申和议于揆揆曰称臣割地献首祸之臣然后可及宗浩代揆方信孺至宗浩以信孺轻佻当遣忠实人诣军前议于是左司郎中王柟至汴以宋主及侂胄情实为请依靖康二年正月请和故事世为伯侄国増嵗币为三十万两匹犒军钱三百万贯苏师旦等俟和议定当函首以献以侂胄书上元帅府匡察其不妄乃具奏章宗诏匡移书宋人当函侂胄首赎淮南地改犒军钱为银三百万两时宋吏部侍郎史弥逺用事定计杀侂胄和好自此成矣廷议诸军已取闗隘不可与王柟再以宋防政钱象祖书来请归川陜闗隘所画银两悉力祗备韩侂胄首必当函送遵上国之命匡奏闻诏报曰侂胄渠魁既请函首宋之悔服可谓诚矣匡乃遣王柟还而复书许还陜西闗隘王柟之归也匡要以先送叛亡驱掠然后割赐淮南川陜及彼誓书草本有犯庙讳字及文义有不如体制者谕令改之宋人以叛亡驱掠散在州县一旦拘刷未易聚集嵗币犒军物多非旬月可办钱象祖复以书来匡即具奏诏报曰侂胄师旦首函及诸叛亡至濠州即聴通谢人使入界军马即当撤还川陜闗隘嵗币犒军银两至下蔡画日割赐匡得诏即谕宋人使如诏书从事八年四月乙未宋献韩侂胄苏师旦首函至元帅府匡遣平南抚军上将军赫舍哩贞露布以闻五月丁未御应天门受宋馘献之庙社以露布颁中外竿侂胄师旦首并二人画像于通衢百姓纵观然后漆其首藏之军器库丙辰匡朝京师进官两阶罢元帅府仍为枢密院十一月丙辰章宗崩匡与元妃李氏俱受遗诏立卫绍王匡欲専定防功遂构杀李氏大安元年四月拜尚书令封申王十二月薨匡自章宗幼年侍讲读最亲幸致位将相怙宠自用官以贿成承安中拨赐家口地土匡乃自占济南真定代州上腴田輙夺民业及限外自取尝受人玉吐鹘然后与官公论鄙之
　　完顔纲字正甫明昌中为奉御累官左拾遗迁刑部员外郎纲言诸犯死罪除名移推官司相去二百里并犯徒罪连逮二十人以上者并令就问如上京路移推临潢路北京留守司移推西北路招讨司动经数月愈致稽留乞依旧制今移推官司追取其人归问从之泰和元年为赐夏主生日使转工部郎中上言太府监官兼尚食局官乞于少府监注能干官一员兼仪鸾局仪鸾局官一员兼少府监相须检治从之四年诏纲与乔宇宋元吉编类陈言文字纲等奏凡闗渉官庭及大臣者摘进其余以省台六部各为一类凡二十卷迁同签宣徽院事六年与宋连兵陜西诸将颇相异同以纲为蜀汉路安抚使都大提举兵马事与元帅府防决西事调羌兵之未附者哷里族帅曰埒尔锦吐蕃之种也防古叠州有四十三族十四城三十余万户东邻宕昌北接临洮积石西行四十日至河外南行十日至笋竹大山葢蛮境也埒尔锦卒子额尔衮嗣宋不能制縻以官爵传六世至青伊克尤劲勇得众曹佛哩为洮州刺史有智畧能结诸羌青伊克畏慕佛哩请举国内附朝廷以与宋盟不许明昌间属羌伊伯杀郡佐反时纲为奉御奉诏与曹佛哩计事因召青伊克防兵击破伊伯佛哩迁同知临洮尹兼洮州刺史子普贤为洮州管内巡检使纲屡以事至洮佛哩毎言青伊克愿归朝出其至情纲辄奏之帝终不纳及纲部署陜西帝密敕经畧西事时佛哩已死纲至洮驰召普贤箭入羌中青伊克大喜率诸部长借其境土人民诣纲请内属纲奏其事帝以青伊克为叠州副都总管加广威将军曹普贤真授同知洮州事纲迁拱卫直都指挥使进三阶宋程松袭防和尚原富察贞遣将击破之连败宋兵尽复故地十月纲与富察贞舒穆噜仲温完顔璘分道出师宋将吴曦时为昭武军节度使成都潼川防利等路宣抚副使遣兵出秦陇间与纲等诸军相拒帝闻韩侂胄忌曦威名可以间诱致之梁益居宋上游可得志于宋封曦蜀国王铸印赐诏诏纲经畧之纲次临江进至水洛访得曦族人端署为水洛城巡检使遣持诏间行谕曦曦得诏意动以程松尚在兴元未敢发及松兵败曦乃遣掌管机宜文字姚圆【宋史作姚淮源】与端奉表送欵纲遣前京兆府録事张仔【原文遗仔字】防吴曦于兴州之置口【原文作置口误】曦尽出告身付张仔以报仍献阶州【按续通鉴开禧二年四月吴曦遣其客献阶成和凤四州于金求封蜀王十一月完顔纲以金主命遣人持诏书金印立曦为蜀王与宋纪所载相符是志乎叛者曦也本传序金人之绩故先言赐诏封曦而以曦之叛及献阶州事次于后云】寻遣使奉表献蜀地图志及吴氏谱牒七年正月召纲赴京师以为陜西宣抚副使进三阶还军顷之宋安丙杀吴曦帝闻之遣使责纲诏以端之子为曦后宋人复陷阶州及西和州纲至鳯翔诏撤五州之兵退保要害其愿徙内地者厚抚集之富察贞撤黄牛戍宋安丙乘之遂陷散闗巩州钤辖完顔爱实死之纲夺官一阶降兵部侍郎权宣抚副使遣尼玛哈怀忠按治纲以下将吏未至纲与贞遣兵潜自昆谷西山养马涧入四面攻之复取散闗斩宋将张统领遣使奏防诏书奬谕贞等释不问八年宋献韩侂胄苏师旦首诏以陜西闗隘还之宋罢兵纲还京师卫绍王即位除陜西路按察使累官尚书左丞至宁元年纲行省事于缙山图克坦镒使人谓纲曰髙琪驻兵缙山甚得人心士皆思奋与其行省亲往不若益琪兵为便纲不聴图克坦镒复使人止之曰髙琪措画已定彼之功即行省之功纲不从至缙山兵大败呼沙呼斩闗入中都迁卫绍王于卫邸命纲子安和作家书使亲信人召纲纲至押至市口使张霖卿数以失四川败缙山之事杀之贞祐四年安和权复州刺史上书讼父寃乃追复尚书左丞弟鼎努亦知名仕至防知政事
　　图克坦镒本名安春上京路苏苏保子明安人父乌尼音北京副留守镒頴悟絶伦甫七嵗习女真字大定六年选诸路学生三十余人令编修官温特赫提克徳教以古书习作诗防镒在选中遂通契丹大小字及汉字该习经史九年八月诏防女真进士问以求贤为治之道镒等二十七人及第镒授两官余授一官上三人为中都路教授四名以下除各路教授十五年镒自中都路教授选为国子助教左丞相赫舍哩良弼尝到学中与镒谈论深加礼敬寻除国史院编修官太尉完顔守道荐镒有材力可任政事帝亦以镒容止温雅其心平易乆之兼修起居注累迁翰林待制兼右司员外郎章宗即位迁左諌议大夫兼吏部侍郎明昌元年为御史中丞无何拜参知政事兼修国史章宗锐意于治平镒上书其畧曰臣窃观唐虞之书臣之进言于君曰戒哉懋哉曰吁曰都既陈其戒复导其美君之为治也必曰稽于众舍已从人既能聴之又能行之陛下诚宜稽古崇徳留意于此又云唐陆贽尝陈隔塞之九上有其六下有其三陛下能慎其六为臣子者慎其三则大纲举而羣目张矣进尚书右丞修史如故三年罢为横海军节度使改定武军节度使知平阳府事厯西京上京留守承安五年拜平章政事封济国公淑妃李氏擅宠兄弟恣横朝臣往往出入其门是时烈风昏曀连日诏问变异之由镒上疏畧曰今五帝不立五徳不兴缙绅学古之士弃礼义忘亷耻细民违道畔义迷不知返非一朝一夕之故也今宜正风俗顺人心父子夫妇各得其道然后和气普洽福禄荐臻矣因论为政之术一宜正臣下之心二宜导学者之志其言皆切时帝纳其说而不能行一日帝问汉高帝光武优劣镒曰光武再造汉业在位三十年无沉湎冐色之事高祖惑戚姬卒至于乱由是言之光武优帝黙然镒葢以元妃李氏隆宠过盛故微諌云泰和四年罢知咸平府五年改南京留守六年徙知河中府兼陜西安抚使布萨揆行省河南陜西元帅府虽受揆节制实颛方面帝思用谋臣制之由是升宣抚使一品镒改知京兆府事充宣抚使陜西元帅府并受节制镒言初置急递铺本为转送文牒今一切乘马非便帝深然之始置提控急递铺官邮达自此无滞七年吴曦死宋安丙分兵出秦陇间十月诏镒出兵金房以分掣宋人梁益汉沔兵势镒遣行军都统沃哷雅尔副统巴噶罕完顔果啰以歩骑五千出商州十一月雅尔拔鹘岭闗果啰别将攻破燕子闗新道口巴噶罕取小湖闗敖仓至营口镇破宋兵千余人追至上津县斩首八百余级遂取上津县雅尔破宋兵二千于平溪将趋金州宋王柟以书乞和诏镒召雅尔军退守鹘岭闗八年正月宋安丙遣景统领由梅子溪新道口朱砂谷袭鹘岭闗巴噶罕果啰击走之斩景统领于阵是嵗罢兵镒迁特进赐赉有差改知真定府事大安初加仪同三司封濮国公改东京留守寻充辽东安抚副使三年改上京留守平章政事通吉思忠败绩于防河堡中都戒严镒曰事急矣乃选兵二万遣同知乌克逊鄂屯将之入卫中都朝廷嘉之徴拜尚书右丞相监修国史镒言自用兵以来彼聚而行我散而守以聚攻散其败必然不若入保大城并力备御昌桓抚三州素号殷富人皆勇健可以内徙益我兵势人畜货财不至亡失平章政事伊喇【按本史国语解伊喇曰刘考卫绍王时亦无伊喇姓为平章政事者此处恐有脱误】参知政事梁曰如此是自蹙境土也卫绍王以责镒镒复奏曰辽东国家根本距中都数千里万一受兵州府顾望必须报可误事多矣可遣大臣行省以镇之卫绍王不从其后失昌桓抚三州乃大悔顷之东京不守卫绍王自讼曰我见丞相耻哉顷之镒堕马伤足在告闻呼沙呼难作命驾将入省遇兵士索人于闾巷镒乃还第呼沙呼诣镒问疾镒从容谓之曰翼王章宗之兄显宗长子众望所属元帅决防立之万世之功也呼沙呼黙然而去乃迎宣宗于彰徳呼沙呼既杀图克坦南平欲执其弟知真定府事铭镒说之曰车驾道出真定镐王家在威州河北人心易揺图克坦铭有变朝廷危矣不如与之金牌奉迎车驾铭必感元帅之恩呼沙呼从之至宁贞祐之际转败为功惟镒是頼焉【谨按通鉴辑览】
　　【御批云图克坦镒身为丞相遇国家大变既不能讨贼又不能尽节徒以定计防立委蛇自免岂得为忠臣哉史以转败为功与之谬矣】宣宗即位进拜左丞相封广平郡王授中都路徳勒图世袭明安富尔锦必喇穆昆明年镒建议和亲言事者请罢按察司镒曰今郡县多残毁正须按察司抚集不可罢遂止宣宗将幸南京镒曰銮辂一动北路皆不守矣今已讲和聚兵积粟固守京师防之上也南京四面受兵辽东根本之地依山负海其险足恃备御一面以为后图防之次也不从是嵗薨诏赙赠从优
　　镒博学明敏一时名士皆出其门尝叹文士委顿当以仁义道徳为本乃着学之急道之要二篇太学诸生刻之石有道集六卷
　　通吉思忠本名迁嘉努明昌六年为行省都事累迁同签枢密院事承安三年除兴平军节度使改西北路招讨使初大定间修筑西北屯戍西自塔木色东至呼尔根几六百里工役促迫虽有墙隍无女墙副堤思忠増缮计工七十五万止用戍军役不及民帝嘉其劳优诏
　　奬赐入为签枢密院事转吏部尚书拜参知政事泰和五年宋将渝盟左丞相崇浩【按宗端修传章宗因避睿宗讳凡太祖诸子皆加山为崇改宗氏为姬氏考宗浩本传仍称原名此称崇浩从改名也】曰宋久败之国必不敢动思忠曰宋虽羁栖江表未尝一日忘中国但力不足耳后果如思忠防六年四月上议伐宋大臣犹言无足虑者思忠坚执前议帝深然之七年正月元帅左监军赫舍哩执中围楚州久不能下宰臣奏请命大臣节制其军及益兵攻之思忠请行乃用唐宰相宣慰诸军故事以思忠充淮南宣慰使持空名宣敕赏立功者诏百官集议于广仁殿既而宋人请和议遂寝顷之进拜尚书右丞大安初拜平章政事三年与参知政事承裕将兵屯边方缮完乌沙堡思忠等不设备元兵奄至取乌云营思忠不能守坐解职
　　穆延萨克达临潢路人其先以功授世袭穆昆萨克达幼袭爵守边有劳泰和六年南鄙用兵授蔡州防御使同知五月宋将李爽围寿州田俊迈陷蕲县布萨揆遣安国军节度副使纳喇邦烈与萨克达以精骑三千戍宿州俊迈率歩骑二万来袭邦烈萨克达逆击大破之郭倬李汝翼以众五万继至攻城甚力城中丛射敌不能逼防淫雨潦溢敌露处劳倦邦烈潜遣骑二百突出敌后敌乱萨克达率骑击之杀伤数千人敌复闻援军将至遂夜遁邦烈萨克达复追击大破之获田俊迈十月揆以行省兵三万出颍夀萨克达为骁骑将中军副统克安丰军战霍丘花靥功居多十二月从攻和州【按宋史宁宗纪开禧二年十一月金人破和州及安丰军十二月金人去和州纪月亘异】中流矢卒萨克达形不过中人而拳勇善鬭所用枪长二丈又工用手箭箭长不盈握散置铠中以百数遇敌抽箭以鞭挥之或以指钳取飞掷数矢齐发无不中敌以为神其箭皆以智创虽子弟不能其法在北部守厌山营敌畏不敢近及死将士皆惋惜之

　　钦定续通志卷四百三十六
　　钦定四库全书
　　钦定续通志卷四百三十七
　　列传
　　金【十五】
　　贾　　　　　孙铎　　　　孙即康
　　萧贡　　　　　张翰　　　　任天宠
　　孟铸　　　　　宗端修　　　完顔闾山
　　路铎　　　　　完顔伯嘉　　珠格筠寿
　　张炜　　　　　髙竑　　　　李复亨
　　贾字鼎臣博平人性絶厚好学问中大定十三年进士调滕州军事判官补尚书省令史章宗为右丞相深器重之累迁右司諌上疏论边戍利害帝嘉纳之迁左谏议大夫兼工部侍郎与党怀英同刊修辽史上书曰亲民之官任情立威所用决杖分径长短不如法式甚者以鐡刅置于杖端因而致死间者隂阳愆戾未必不由此也愿下州郡申明旧章检察不如法者具以名闻制可复上书山东采茶事以为茶树随山皆有一切防逻已夺民利因而执诬小民吓取货赂宜严禁止仍令按察司约束帝从之承安四年迁礼部尚书谏议如故时有诏凡奉敕商量照勘公事皆期日闻奏铉言若如此恐官吏迫于限期姑务茍简反害事体况簿书自有常程御史台治其稽缓如事有应宻三月未絶者令具次第以闻下尚书省议如省部可即定夺者须三月拟奏如取防案牍卒难补勘者先具次第奏知更限一月结絶违者准稽缓制书罪之泰和二年崇妃薨帝欲成服苑中行登门送丧之礼以问对以古无是礼遂已改刑部尚书三年拜参知政事亳州医者孙士明大书敕赐神针于纸尾年月间摹作寳様朱篆青龙二字以诳惑市人有司捕治款伏值赦大理寺议宜准伪造御寳虽遇赦不应原奏天子有八寳其文各异今用笔描成既非八寳文论以伪造御寳非本法意帝悟遂以赦原六年与审官院掌书大中漏言除授事出为安武军节度使改知济南府致仕贞祐元年卒孙铎字振之其先滕州人徙恩州厯亭县铎性敏好学登大定十三年进士第调海州军事判官卫县丞补尚书省令史为右都管使宋及还章宗即位除同知登闻检院事铎言凡上诉者皆因尚书省断不得直乞断自宸衷勿复送省帝以为然承安元年累迁中都路都转运使初置讲议钱谷官十人铎为选首四年迁户部尚书铎因转对奏曰比年号令或已行而中辍或既改而复行更张太烦百姓不信乞自今凡将下令再三讲防如有益于治则必行无恤小民之言帝然之泰和二年户部侍郎张复亨议三合同钞可行铎面与诘难复亨议诎帝嘉其刚正三年孙即康贾皆除参知政事铎再任户部尚书心少之对贺客诵古人诗【中州集作布衣张在诗】曰唯有庭前老柏树春风来似不曽来御史大夫卞劾铎怨望降同知河南府事改彰化军节度使复为中都转运使七年拜参知政事左司郎中刘昻等坐私议朝政下狱尚书省奏其罪铎进曰昻等非敢议朝政但如郑人游乡校耳帝悟乃薄其罪铎上言民间钞多宜收敛院务课程及诸窠名钱须全收交钞秋夏税本色外尽令折钞不拘贯例农民知之迤渐重钞比来州县抑配行市买钞无益徒扰之耳乞罢诸处钞局惟省库仍旧小钞无限路分可令通行帝览奏即诏有司速行之大安初迁尚书左丞兼修国史以议李新喜罪降濬州防御使改安国军节度使徙绛阳军宣宗即位召赴阙以兵道阻宣宗迁汴铎上谒于宜村除太子太师贞祐三年致仕是嵗卒
　　孙即康字安伯其先沧州人辽徒河北实燕蓟逺祖延应在徙中占籍析津仕至涿州刺史曾祖克构辽检校太傅启圣军节度使即康中大定十年进士第为尚书省令史章宗即位累迁户部员外郎讲防盐法利害除耀州刺史入为吏部左司郎中帝谓宰臣曰孙即康向为省掾言语拙讷今才力大进非向时比也迁御史中丞与同签大睦亲府事牵鞫治镐王永中狱还奏永中父子皆赐死时论寃之顷之迁泰寜军节度使改知延安府事承安五年以司空襄荐复召即康为御史中丞泰和三年除参知政事明年进尚书右丞六年宋渝盟有端大臣犹以小盗窃发不足恤惟即康与左丞布萨端参政通吉思忠谓必当用兵帝以为然进左丞宋人请和进官一阶章宗崩卫绍王即位即康进拜平章政事封崇国公大安三年致仕是嵗薨
　　萧贡字贞卿京兆咸阳人【按中州集云唐太傅寘十七代孙】大定二十二年进士厯泾州观察判官补尚书省令史旧例试补两月乃补用贡至数曰执政以为能擢监察御史提刑司奏泾州有羙政迁北京转运副使亲老归养董师中杨伯通荐其文学除翰林修撰上书请擢真才以振浇俗核功能以理职业慎名器以抑侥幸重守令以厚邦本又论时政五弊言路四难词意切至改右司郎中迁刑部侍郎【按中州集言贡为右司郎中预修泰和律令所上条画悉当帝心章宗叹曰汉有灜相国我有萧贡刑狱吾不忧矣迁刑部侍郎多所平反帝悉从之皆不载附识于此】厯河东北路南京路转运使御史中丞户部尚书兴定元年致仕元光二年卒諡文简贡好学读书至老不倦有注史记一百卷
　　张翰字林卿忻州秀容人大定二十八年进士调隰州军事判官有诬昆弟三人为劫者亷得其状白于州释之大安间参知政事承裕处置乖方翰充左右司郎中屡争之不见省承裕就逮卫绍王知翰尝有言召见抚慰之迁侍御史宣宗迁汴翰规措扈从粮草至真定上书言五事一曰强本谓当裒兵徒徙豪民以实南京二曰足用谓当按蔡汴旧渠以通漕运三曰防乱谓当就集义军假之官印使相统摄以安反侧四曰省事谓县邑不能自立者宜稍并之既以省官且易于备盗五曰推恩谓当推恩以示天子所在称幸之意帝略施行之翰雅有治剧才所至輙办迁河平军节度使都水监提控军马使俄改户部尚书时帝初至南京庶事草略翰经度区处皆有条理是嵗卒諡逹义
　　任天宠字清叔曹州定陶人明昌二年进士为威戎县令县故堡寨无文庙学舍天宠以废署建有兄弟讼田者谕以理义委曲周至皆感泣而去累迁国子祭酒贞祐初为中都路都转运使时京师戒严粮运艰阻天宠悉力营办曲尽劳瘁出家赀以济饥者全活甚众迁户部尚书三年中都不守天宠继走南京中道遇兵死之諡纯肃
　　孟铸大定末补尚书省令史明昌元年御史台奏荐铸刚正可用除刑部主事累迁河平军节度使泰和四年入为御史中丞召见于香閤谓之曰朕自知卿非因人荐举也御史责任甚重往者台官乃推求细故弹劾小官至巨室重事则畏徇不言其勤乃职无废朕命是嵗自春至夏诸郡少雨铸奏依种麻菜法择地形稍下处拨畦种谷穿土作井随宜灌溉帝从其言区种法自此始无何奏弹知大兴府赫舍哩执中贪残专恣不奉法令自奉圣州罪解后怙过不悛失师帅之体乞行黜退以厌人望帝以执中东宫旧人颇右之谓铸曰执中麤人似有跋扈者铸曰明天子在上岂容有跋扈之臣帝悟诏尚书省问之五年唐邓河南屡有警议者谓宋且败盟六年正月宋贺正旦使陈克俊等朝辞帝使铸谕以国家涵容之意时改提刑司为按察司铸论其权削望轻自今诸疑狱竝令按察司从正与决庶几可慰人望从之八年除绛阳军节度使至寜元年复为御史中丞【按宏简录卫绍王立召铸为参知政事崇庆元年复任御史大夫与本传稍异】赫舍哩执中作乱召铸及右谏议大夫张行信问曰汝辈向来弹我者耶各以正言答之乃遣还家曰且须后命既而执中死铸亦寻卒
　　宗端修字平叔汝州人章宗避睿宗讳宗为姬【按中州集卫绍王避世宗讳改宗为姬与本传互异】端修好学喜名节中大定二十二年进士第明昌间补尚书省令史承安元年擢监察御史时元妃李氏兄弟干预朝政端修上书乞逺小人帝遣李喜皃诏问小人为谁对曰李仁惠兄弟仁惠喜儿赐名也喜皃不敢隠具奏之帝虽责喜皃兄弟而不能去也四年复上书言事宰相恶之坐以不经台官直进奏帖削一官章宗知端修不为众所容释之改大理司直泰和四年迁大理丞赫舍哩执中陈言涉私端修议治其罪诏以端修别出情见议不当削一官解职久之为节度副使卒于官端修以直道不振于时自守愈笃汝州司游彦哲将之官问为政端修曰为政不难治气养心而已心正则不私气平则不暴为政之术尽于此矣
　　完顔闾山盖州明安人明昌二年进士调观察判官累迁沁南军节度使入为工部尚书贞祐三年知京兆府事四年知鳯朔府事兴定元年冬诏陜西行省伐宋闾山权元帅右都监参议军事宋兵千余人伏呉寨谷率骑兵掩击败之改知平凉府败宋人于步落埚迁官一阶三年召为吏部尚书廷议选户部官往往举聚敛苛刻以应诏闾山曰民劳至矣复用此辈将何以堪识者称之五年朝廷以晋安行元帅府图们呼图克们暴刻以闾山代之是嵗卒
　　路铎字宣叔伯逹子明昌三年为左三部司正上书言事召见便殿迁右拾遗明年【河渠志作三年六月】卢沟河决铎请自同口以下丁村以上无修旧堤纵使分流以杀减水势诏工部尚书胥持国与铎同检视章宗将幸景明宫是嵗民饥御史中丞董师中上书諌铎与左补阙许安仁继之赐对御閤乃罢行尚书左丞完顔守贞每论政事守正不移与同列不合罢知东平府事台谏因挤之铎上书论守贞贤可复用言太切尚书右丞乌凌阿愿参政尔佳衡奏铎以梁冀比右丞相尔佳清臣所言狂妄不称谏职帝曰周昌以桀纣比汉髙祖不以为忤路铎以梁冀比丞相耳顷之守贞入为平章政事五年复谏幸景明宫语多激切郝忠愈狱起事密谏官不能察其详议者颇谓事涉镐王永中思有以寛解帝意铎上封事尤切直帝优容之尚书省奏拟铎同知河北西路转运使事诏再任右拾遗谓宰相曰铎敢言但识短耳铎因召对论宰相权太重宰相持国深衔之及守贞持镐王永中事久不决铎等亦上言切諌持国竝指以为党帝乃出守贞知济南府荐者皆黜降出铎为南京留守判官承安二年召为翰林修撰帝问赵晏所言十事因及董师中张万公优劣铎奏师中附胥持国以进赵枢张复亨张嘉贞皆出持国门下嘉贞复趋走丞相襄之门俱不可用持国党闻之怒甚寻改监察御史参政杨伯通引用乡人李浩铎劾伯通以公器结私恩左司郎中贾益承望风防不详检御史大夫张暐抑铎奏不行帝命同知大兴府贾诰问奏张暐言弹绌大臣须有实迹恐所劾不当台纲愈壊贾益言除授皆宰执公议不见伯通私任形迹于是诏责铎言事轻率顷之迁侍御史复坐奏事不实夺两官解职寻复起为泰定军节度副使改景州刺史铎述十二训以教民诏遍谕州郡迁陜西路按察副使坐与属官宴饮罢免泰和六年复召为翰林待制除孟州防御使贞祐初城破投沁水死
　　完顔伯嘉字辅之北京路额尔衮必喇明安人明昌二年进士调中都左警廵判官孝懿皇后妹晋国夫人家奴买漆不酬直伯嘉钩致系狱晋国白章宗章宗曰姨酬其价则奴释矣由是豪右屏迹累迁监察御史因劾奏平章政事布萨揆迁平凉治中贞祐初起震武军节度使四年伯嘉奏西京副统程琢智勇过人持心忠孝诏赐琢姓完顔氏元帅左监军厯知太原归徳河南府事时甫经兵后乏军食伯嘉令输枣栗菜根足之皆以为便兴定元年召为吏部尚书二年改御史中丞初富察伊尔必斯为右副元帅备御潼关兵溃逸去御史完顔药师劾请穷治诏释之伊尔必斯使其子上书请图后効伯嘉劾之曰古之为将者受命之日忘其家临阵之日忘其身伊尔必斯膺国重寄握兵数万未阵而溃既不能援枹鼓以死敌又不能负斧锧而请罪圣恩曲赦其死自当奔走阙庭惶恐待命乃安坐要君略无忌惮乞尸诸市以戒不忠宣宗曰中丞言是业已赦之矣乃止除名五月帝忧旱宰执以为寃狱所致伯嘉奏燮和隂阳宰相之职汉制灾异防免三公顾归之有司邪臣谓今日之旱圣主自用宰相謟防百司失职实此之由礼部郎中穆延呼喇勒以言事忤旨集五品以上官显责之伯嘉諌曰尧舜纳諌桀纣拒諌呼喇勒所言是无益于身所言不是无损于国陛下廷辱如此独不欲为尧舜乎时宰相请修山寨以避兵伯嘉諌曰建议者必曰据险可以安君父独不见陈后主之入井乎假令入山寨可以得生顾能复为国乎是年冬以权参知政事行省河中廷议欲弃河东徙民实陜西伯嘉上言中原之有河东如人之有肩背万一失之恐未易取大忤宰执意召还入奏曰如臣驽钝固宜召还更须速遣大臣镇抚退复上疏曰国家兵不强力不足以有为财不富赏不足以周众独恃官爵以激劝人心近日以功迁官赴都求调者有司往往駮之非所以劝功也乞应军功迁官宣敕无伪者即凖用之又曰自兵兴以来河北桀黠往往聚众自保未有定属乞赐招抚无为他人所得又曰河东河北有能招集余民完守城寨者乞无问其门地皆超逾等级授以本处现任之职又曰河中晋安被山带河保障闗陜此必争之地今虽残破形势犹存若使他人据之因盐池之饶聚兵积粮则河津以南太行以西皆不足恃矣四年秋河南大水充宣慰副使按行京东奏曰亳州灾最甚合免三十余万石三司止奏除十万石民将重困诏治三司奏灾不实罪伯嘉行至蕲县闻前有红袄贼不敢至泗州监察御史乌克逊纳绅劾伯嘉违诏不遍按视诏有司鞫问防赦免五年起为彰化军节度使改翰林侍讲学士伯嘉纯直不能与时低昻尝曰生为男子当益国泽民髙汝砺方希宠固位伯嘉论事輙与之忤由是毁之者众元光元年坐言事过切降遥授同知归徳府事二年三月遥授集庆军节度使权参知政事行省河中率陜西精鋭与平阳公史咏共复河东以疾卒
　　珠格筠寿贞祐间为器物局直长迁副使工部取牯皮治御用鞠仗筠寿以其家所有鞠仗进因奏曰中都食尽逺弃庙社陛下当坐薪悬胆之日奈何以毬鞠细物动揺民间使屠宰耕牛以供不急之用乎宣宗不怿掷仗笼中出为桥西提控
　　张炜字子明洺州永年人本名燝避章宗嫌名改焉太定二十五年进士累官戸部员外郎承安五年天久隂晦平章政事张万公奏请逺小人章宗问为谁万公以炜对乃出为同知镇西军节度使事转同知西京转运使事丁母忧起复桓州刺史奏请以盐易米所言利害甚多寻充宣差西北路军储自言敛不及民可以足用大抵多募商贾妄指产业逮系邻保一路为之疲敝以旧氊故缯折给军士皆弃于道而去嵗余改戸部郎中丞相宗浩奏炜长于恢办比户部给钱三十万已増息十四万矣泰和八年伐宋炜进银五千两诏曰人之短汝朕皆知之惟能兴利斯惟汝功自西北路召还勾计诸道仓库以中都转运户籍判官王谦代炜谦至西北路尽发炜前后防失钱物以钜万计大安三年河东兵败军士犹云张宣差刻我欲倒戈杀之宣宗迁汴炜佐尚书右丞胥鼎修南京宫阙坐事降官未几致仕宣宗初以炜有才既察其无实遂不复用炜贞祐四年卒髙竑渤海人以廕补官累迁左藏库副使元妃李氏以皁币易红币竑独拒不肯元妃奏之章宗大喜遣人谕曰所执甚善今姑与之后不得为例大安中越王永功判中山竑同知府事改同知河南大名充安抚使贞祐二年迁河北西路按察转运使寻致仕卒
　　李复亨字仲修荥州河津人登进士第调临晋主簿防送官马入府宿逆旅有盗杀马复亨曰不利而杀之必有仇者尽索商人过客同邑人槖中盛佩刀谓之曰刀蔑马血火煅之则刃青其人款伏迁南和令盗割民家牛耳复亨尽召里中人至使牵牛遍过之至一人前牛忽惊跃诘之乃引伏累迁同知震武节度使贞祐间厯左司郎中迁翰林直学士行三司事兴定三年上言近日兴师伐宋恐宋人乘虚掩袭故籍邉民为军今大军已还乞遣归本业从之复亨举陈留县令程震等二十九人农桑有效徴科均一朝廷皆迁擢之时置京东西南三路行三司掌劝农催租军须科差及盐鐡酒等事复亨摄西路奏民间销毁农具以供军器臣窃以为未便汝州鲁山寳丰邓州南皆产鐡募工置冶可防利且不厉民又奏阳武设卖盐官以佐军用乞禁止沧濵盐勿令过河河南食阳武解盐河北食沧濵盐南北俱济诏尚书省行之四年拜参知政事河南雨水害稼复亨为宣慰使凡官吏贪污不治者得废罢推治复亨奏乞禁宣慰司官吏不得与州府司县各官防饮又奏民养驿马困民最甚可依旧设回马官使者食料皆官给之河南闲田多可招河东河北移民耕种被灾及沿边郡县租税全免内地半之诏有司议行焉无何被诏提控军兴粮草复亨奏河渡不通陜西盐价踊贵乞以粟互易足兵食诏户部从长规措复亨有防计才号能吏当时推服故骤至通显既执政颇矜持以私自营誉望顿减五年廷试进士复亨监试进士卢元谬误滥放及第乃罢为安国军节度使元光元年十一月城破自杀赠资徳大夫







　　钦定续通志卷四百三十七
&lt;史部,别史类,钦定续通志&gt;
　　钦定四库全书
　　钦定续通志卷四百三十八
　　列传
　　金【十六】
　　承晖　　　　穆延尽忠　　　布萨端
　　李英　　　　富珠哩徳裕　　乌库哩庆寿
　　布萨安贞　　田琢　　　　　完顔弼
　　防古纲　　　必喇阿噜岱
　　承晖字维明本名福兴益都尹郑嘉子也好学淹贯经史章宗时为近侍局使孝懿皇后妺夫乌页尔世宗时以罪斥去乙夜诏开宫城门召之承晖不奉诏明日奏曰乌页尔得罪先帝不可召章宗曰善累迁北京留守副留守李东阳素贵承晖非公事不与交一言改知大名府召为刑部尚书兼知审官院裕尔罕都平章镒之甥也将超授官承晖駮奏之卒从其议寻改知大兴府事宦者李新喜有宠用事借大兴妓乐承晖拒不与豪民与人争种稻水利厚赂元妃兄左宣徽使李仁惠仁惠使人属承晖右之承晖杖遣豪民曰可以报宣徽也复改知大名府事及伐宋迁山东路统军使时盗贼渠魁往往潜匿防山岩穴间按察司请发数万人刊除林木使无所隠承晖奏曰齐人易动驱之入山必有冻饿失所之患此诲盗非止盗也天下之山亦多矣岂可尽赭哉议遂寝是时行限钱法承晖上疏畧曰货聚于上怨结于下不报卫绍王即位拜参知政事驸马都尉图克坦黙埒与其父南平干政事大为奸利承晖靣质其非至宁元年为横海军节度使贞祐初承晖为尚书右丞【按宣宗纪承晖为尚书右丞亦在诛赫舍哩执中后】妻子留沧州沧州破妻子皆死赫舍哩执中伏诛进拜平章政事兼都元帅封邹国公中都被围承晖出议和事宣宗迁汴徙封定国公与皇太子留守中都承晖以尚书左丞相穆延尽忠久在军旅悉以兵事付之顷之庄献太子遁去右副元帅富察齐锦以其军出降中都危急诏元帅左监军永锡将中山真定兵元帅左都监乌库哩庆夀将大名军御史中丞李英运粮大名行省富珠哩徳裕调遣继发救中都承晖间遣人以矾写奏求诸军倍道来援已而李英败于霸州北庆夀永锡军亦溃时髙琪居中用事忌承晖成功诸将皆顾望无一至中都者承晖与尽忠防议约同死社稷尽忠谋南奔承晖怒召尽忠腹心完顔实库至谓曰始我谓平章知兵故推心以权畀之尝许与我俱死今忽异议行期且在何日实库曰今日向暮且行承晖变色曰社稷若何实库不能对叱斩之承晖起辞谒家庙作遗表付尚书省令史师安石皆论国家大计辨君子小人治乱之本歴指邪正数人谓髙琪赋性隂险终害国家因引咎以不能终保都城为谢举家号泣承晖神色泰然方与安石举白引满谓曰承晖于五经皆经师授谨守而力行之不为虚文既被酒取笔与安石诀最后倒写二字投笔叹曰遽尔谬误得非神志乱邪谓安石曰子行矣安石出门闻哭声复还问之则已仰药死矣【大金国志云承晖窜归于汴随亦被诛按承晖之死续通鉴及纪事本末俱无异词窜汴被诛则穆延尽忠事也志误】是日暮尽忠出奔中都不守贞祐三年五月二日也师安石奉遗表奔赴行在奏之宣宗设奠于相国寺哭之尽哀赠开府仪同三司太尉尚书令广平郡王諡忠肃承晖生而贵富居家类寒素常置司马光苏轼像于书室曰吾师司马而友苏公平章政事完顔守贞素敬之与为忘年交
　　穆延尽忠本名托恩多上京路明安人大定二十八年进士第调髙阳朝城主簿北京临潢提刑司知事御史台举亷能迁顺义军节度副使累迁山东按察副使坐虚奏和籴常平粟降虢州刺史泰和间累迁中都西京按察使与赫舍哩执中不协隂伺其过申奏及执中走还中都诏尽忠为左副元帅兼西京留守【西京二字系原史阙文今据简録补入】以保全西京功进官三阶贞祐二年宣宗迁汴与右丞相承晖守中都为左都元帅十月进拜平章政事中都受围承晖以尽忠久在军旅付以兵事约同死社稷及乌库哩庆夀等兵溃外援不至谋南奔中都妃嫔闻尽忠出奔皆束装至通门尽忠谓之曰我当先出啓途乃与爱妾及所亲先出城不复顾中都遂防尽忠至南京帝释不问仍以为平章政事尽忠与髙琪素不相能语其兄乌哩页曰迩来帝颇疎我此髙琪所为若再主兵必不置此人未防尚书省奏尽忠谋逆帝命有司鞫治兄弟皆伏诛
　　布萨端本名齐锦中都路明安人事亲孝选充防卫累迁都防检歴河南陜西统军使泰和三年召为御史大夫明年拜尚书左丞六年诏大臣议伐宋皆曰此小防无足虑者端曰小防当昼伏夜出岂敢白日列陈耶宜早为之所帝深然之平章政事布萨揆伐宋诏端主南京行省留务宋屡遣使乞和七年布萨揆以暑雨班师【按续通鉴开禧三年二月布萨揆卒于下蔡时金泰和七年也暑雨班师恐误】端还朝初武卫军士妻阿里布生二女而寡常托梦中言以惑众言梦中屡见白头老父指其二女曰皆有福人也若侍掖庭必得皇嗣时章宗在位久皇子未立端请纳之章宗从之既而京师久不雨阿里布复言梦见白头老父使已祈雨三日必大澍过三日雨不降章宗疑其诞妄下有司鞫问阿里布引伏诏让端端上表待罪诏释不问顷之进拜平章政事封申国公八年十一月章宗崩遗诏内人有娠者两位生子立为储嗣卫绍王即位命端与尚书左丞孙即康防视二十二日太医副使仪师顔状诊得范氏胎气有损明年四月有人告元妃李氏教承御贾氏诈称有身元妃承御皆诛死端进拜右丞相授世袭穆昆宣宗贞祐二年以端判南京留守中都解围表请南迁凡三奏耿端义赞之帝意乃决【按迁汴之议大金国志载孙大鼎再入疏聂希古赞成之而史不及此二人志恐误】明年中都失守宣宗至南京以端知开封府事进都元帅行省陕西招谕完顔格尔及成格勒阿凌结汪三郎等皆相继内附汪三郎赐姓完顔后为西方名将四年以疾请致仕不许遣近侍与太医诊视端虽癃老凡朝使至必逺迓宴劳不懈故谗构不果行兴定元年卒赠延安郡王諡忠正【按宣宗纪兴定元年布萨端卒原误作四年并系以奏承裔改行元帅府于巩州事今改正】
　　李英字子贤其先辽阳人徙益都明昌五年进士第调通逺令补尚书省令史大安三年上章议兵事荐珠格髙琪乌克逊鄂屯纳喇奎腾穆延尽忠先朝尝任使可与商畧又曰比来敌人增筑城郭修完楼橹事势可知山东河北不大其声援则京师为孤城矣不报贞祐初珠格髙琪辟为经歴官乃上书髙琪曰中都之有居庸犹秦之崤函蜀之劒门也迩者撤居庸兵我势遂去今土豪守之朝廷当遣官节制失此不图忠义之士将转为他矣又曰可镇抚宣徳徳兴余民使之从戎所在自有宿藏足以取给是国家不费斗粮尺帛坐收所失之闗隘也居庸咫尺北门而不能防卫英实耻之髙琪奏其书即除工部员外郎充宣差都提控居庸等闗隘悉隶焉二年正月乘夜与壮士李雄郭仲元郭兴祖等出城缘西山进至佛岩寺招募军民旬日得万余人时时出战被创召还俄迁翰林待制因献十防大槩谓居中土以镇四方委亲贤以收中都立藩屏以固闗隘集人力以防不虞养马力以助军威爱禾稼以结民心明赏罚以劝百官选守令以复郡县并州县以省民力颇施行之【按英献十防原文只载九条姑仍其阙】宣宗南迁召为御史中丞英言兵兴以来百务皆弛激浊扬清奬进人材为己任因言近年改定四善二十七最之法徒为虚文大定间数遣使者分道考察亷能当时号为得人愿改前日徒设之文遵大定已试之效帝嘉纳之自兵兴以来亟用官爵为赏程英又奏名器不可以假人上恩以难得为贵伏见兰州西闗堡守将王格尔坚守闗城诱杀贼使忠节诚有可嘉急于劝奬遂擢节钺加阶二品赐国姓若取兰州又将何以待之陜西名将项背相望格尔藐然贱卒一朝处众人之右为统领之官恐众望不厌难得其死力不聴中都久围丞相承晖告急英收河间清沧义军自清州督粮运救中都行至大名得兵数万然驭众素无纪律复被酒与元兵遇于霸州北大败尽失所运粮英死士卒殱焉加恩赠通奉大夫諡刚贞
　　富珠哩徳裕本名富拉塔隆安路明安人累官少府监丞明昌末修北边濠堑立堡寨以劳进官三阶授大理正累迁左监军兼临潢府路兵马都总管都统谙逹私率官兵救防家属徳裕蔽之御史劾奏谪宁海州刺史迁武胜军节度使贞祐二年召为御史中丞拜参知政事兼签枢密院事行省大名诏发河北兵救中都凡真定中山保涿等兵元帅左监军永锡将之大名河间清沧观霸河南等兵徳裕将之并防清沧粮运徳裕不时发及李英至霸州兵败粮尽亡失坐弛慢兵期责授沂州防御使寻知益都府事兴定元年卒
　　乌库哩庆夀河北西路明安人由知把书画充奉御除近侍局直长再转本局使御边有劳进一阶赐金带泰和四年诏庆夀按视漕河六年伐宋从右副元帅完顔匡出唐邓为先锋都统攻下枣阳顷之完顔匡军次白虎粒遣都统完顔谙逹取随州遣庆夀以兵五千扼赤岸断襄汉路行与宋兵遇斩首五百级宋随州将雷太尉遯去遂克随州于是宋邓城樊城戍兵皆溃遂与大军渡汉江围襄阳元帅匡表荐庆夀谋畧出众帝嘉之迁拱卫直都指挥使提防如故贞祐二年迁元帅右都监以保全平州功进官五阶宣宗迁汴改右副防检兼侍卫亲军副都指挥使三年中都危急改元帅左都监将大名兵万八千西南路歩骑万一千河北兵一万救中都次霸州北兵溃顷之中都失守改大名府权宣抚使未防知河中府权河东南路宣抚副使四年迁元帅右监军【宣宗纪作左监军】兼陜西统军使驻兵延安败夏人于安塞堡战于鄜州之仓曲谷有功兴定元年与签枢宻院事完顔萨布经畧伐宋败宋兵于泥河湾石濠村复破宋兵于樊城县以军士多被伤奏不实诏有司鞫问已而释之歴镇南集庆军节度使卒
　　布萨安贞本名阿哈以大臣子充奉御尚邢国长公主贞祐初改右副防检迁元帅左都监二年中都解严除山东路统军安抚等使初益都县人杨安儿聚众剽掠诏州郡招捕之安儿降累官刺史防御使大安间安儿亡归与张汝楫聚党攻劫州县山东大扰安贞至益都败安儿于城东安儿奔莱阳莱州徐汝贤以城降贼势复振登州刺史耿格开门纳伪都统郊迎安儿遂僭号改元天顺伪元帅郭方三据宻州李全畧临朐安贞以沂州防御使布萨瑠嘉为左翼安化军节度使完顔额琳为右翼【按续通鉴安儿奔登州与山东行省完顔霆经歴洪鄂将花防军讨败之与本传互异】七月安贞军昌邑东徐汝贤等以三州之众十万来拒杀获甚众安贞军至莱州伪宁海刺史史泼立以二十万阵于城东瑠嘉败之杀获且半安贞遣莱州黥卒曹全等诈降于汝贤以为内应遂复莱州斩徐汝贤耿格史泼立皆降宣差伯特完袭杀郭方三复宻州十二月辛亥耿格伏诛安儿脱身走入海舟人曲成等击之坠水死四年二月安儿党郝定等复扰山东安贞讨之连战皆克降者三万余皆安慰复业兴定三年下诏伐宋安贞至安丰宋兵拒战完顔呼喇勒冲击败之追至淝水安贞至大江乃班师【按续通鉴载金人围安丰军进攻扬州真州建康大震贾渉遣李全拒之战于化湖坡杀金数将得其金牌乃解诸州之围而去全追击之复败之于曹家庄因致金牌于渉云已杀驸马安贞矣本传叙安贞之续故第云至大江乃班师】兴定二年安贞领兵伐宋有淝水之防五年复伐宋安贞军于七里镇宋兵据净居山遣兵击败之遂夺黄土闗入梅林闗拔麻城县抵大江克黄州进攻蕲州克之安贞每获壮士辄释不杀因用其防亦有功宣宗谓宰臣曰阿哈将畧固善此辈无虑数万既不可杀安所置之宰臣不对安贞忧谗以金玉带赂近侍局六月尚书省奏安贞谋叛宣宗疑不实英王守纯令覆案之质成其诬并其二子杀之以祖忠义父揆有大功免兄弟缘坐安贞尝曰三世为将道家所忌至是果騐云
　　田琢字器之蔚州定安人明昌五年进士官懐安令补尚书省令使贞祐二年中都被围琢请由间道往山西招集义勇遂使经畧山西琢与州刺史魏用有隙自飞狐还蔚州用伏甲于路将邀之琢知其谋即别道入定安用破蔚州杀判官李宜马士成永兴县令张福劫府库仓廪攻琢于定安琢与战败之用脱身走易州刺史芬彻缚送中都元帅府杀之琢至蔚州诛用同恶数人遣沈思忠招集西京荡析百姓得万余人皆愿徙河南为上书以请从之琢复遣沈思忠宫楫招州蔚州百姓得五万余可充军者万五千人分屯蔚州顷之西山诸隘皆不能守琢移军沃州贞祐三年诏尽徙屯陜琢至陜上书曰河北失业之民侨居河南陜西旷土多而浮民众乞选能吏劝课公私皆得耕垦富者备牛出种贫者佣力服勤教之区种期于尽辟而后已宣宗深然之兴定二年改山东东路转运使【归潜志作兵马都总管中州集作宣抚使】权知益都府事李旺据胶西琢遣益都治中张林讨擒之棣州禆将张聚据州叛袭濵州琢遣提控赫舍哩绰哈讨平之遂复二州李全据安丘琢遣总领提控王政王庭玉讨之太府少监伯特完擅率政兵攻安丘败焉琢奏治特完罪防赦而止既而昌乐令珠格罕都等破李全于日照县琢承制各迁官一阶诏许之治中张林素凶险耻出琢下会于海牟佐据莱州琢遣林讨之林伺琢出即率众噪入府中琢仓猝与战不胜行至章丘兵变东平行省蒙古纲以状闻宣宗度不能制林乃遣人召琢还至夀张疽发背卒
　　完顔弼本名逹希布葢州明安人从丞相襄戍邉功最泰和六年从完顔匡攻襄阳破雷太尉兵积功至右副都防检至宁元年以言事忤防谪云内州防御使【按金地理志云内州置开逺军节度使非防御州也此云防御使沿革未详】贞祐初宣宗驿召赴中都时云内已受兵弼善马矟与数骑突出将赴阙会有诏除元帅左都监驻真定弼奏外兵日增军无闘志村寨城邑有勇敢可使者乞招用之又曰河朔郡县皆以拘文不相应救由此残破乞敕州府有告急徴兵即须赴救又曰河北军器乞权宜弛禁仍令团结堡寨以备外兵及劝迁都讲防御诸防宣宗颇采用其言大名军变诏弼镇抚之未防改陜西路统军使三年改知东平府事山东西路宣抚副使时刘二祖余党孙邦佐张汝楫保济南勤子堌【本纪作大沫堌】弼遣人招之皆降八月【按宣宗纪贞祐三年四月招降张汝楫等八月复叛杀之原文误作四年今改正】汝楫复谋作乱邦佐宻告弼弼飨汝楫伏甲杀之手诏襃谕封宻国公是年元兵围东平弼百计应战久之乃解围去五月疽发于脑俄卒弼平生无所好惟善读书闲暇延引儒士歌咏投壶以为常所辟得人皆立方靣功治东平爱民省费军民无相讼有古良将之风焉
　　防古纲本名呼尔根咸平府明安人承安五年进士除国子助教贞祐初自请招集西山兵民迁都水监丞寻加遥授永定军节度副使三年权山东宣抚副使四年行元帅府事奏杨安儿余党据险作乱至今未息乞普赐恩宥宣宗即命赦之兴定元年徙知东平府事权参知政事行尚书省遣默哷讨花防贼于曹济间三年奏恩州武城县艾家凹水泺清河县涧口河泺险固可恃因其地形少加浚治足以保御请迁州民其中又以山东恃东平为重镇而兵卒太少请募选以益兵威制可是歳益都桃林寨总领张林号张大刀据险为乱四年侵掠东平纲遣王庭玉讨之生擒张林林乞贳死自効纲为请于朝官之山东不能守林乃降于宋初东平提控郑倜生擒宋将李资纲奏赏倜宰臣谓李资自称宋将无所慿据请详究其实纲奏此辈力屈就擒岂肯虚称伪将以重获者功今多故之际赏功后时将士且解体诏即赏之五年二月东平解围纲与王庭玉东莒公燕寜各迁一阶是歳燕宁战死纲势孤奏请移军河南诏百官议许纲内徙率所部女真契丹汉军五千人行省邳州左监军王庭玉将余军屯黄陵冈自此山东事势去矣时宿州连年饥馑加之重敛百姓离散纲奏乞一切停止诏议行之元光二年以邳州经畧司隶纲令募勇敢收复山东初砀山首领怀忿作乱引水环城以自固构浮桥河上结红袄贼为援纲奏砀山北近大河南近汴堤其间亁滩泥淖歩骑俱不可行惟宜轻舟往来当选鋭卒数千与水军埽兵由便道断浮梁絶红袄之援募胆勇有口辨者持牒宻谕之以离间其党与乞赐空名告身从便迁赏无何砀山贼袭永城县诏与副总领髙琬等并力讨之纲御下严邳州军不乐属纲八月辛未朔经畧使纳哈塔禄格都统金山顔俊率沂州军士百余人晨入行省杀纲及僚属于省署十月壬辰【按宣宗纪作十一月辛丑盖本传纪尧敌之期而帝纪则书报捷之日也】约赫德围邳州急攻之红袄贼髙显等杀禄格函首以献【按约赫德作宋将髙显与本传不合】诏加显三品官职授世袭穆昆
　　必喇阿噜岱贞祐初累官宁化州刺史二年权河北大名宣抚副使三年以保全赞皇功加遥授安武军节度使改昭义军阅月权元帅左都监遣都统鄂屯喜哥复取威州及获鹿县既而诏择义军为三等阿噜岱奏自去歳初置帅府已按阅本军去其冗食部分既定上下相亲故能所向成功一旦析之彼居中下将气挫心懈而不可用且义军率皆农民已散归田亩趋时力作徴集旬日农事废而歳计失矣乞无轻变易诏许之泽州旧隶昭义近年改隶孟州阿噜岱奏泽州城郭坚完器械具备今闻议迁于青莲寺山寨距州既逺地形狭隘一旦有急徒弃名城以失太行之险则沁南昭义不通问矣乃复隶昭义军【按地理志泽州旧为刺史郡贞祐四年始隶潞州昭义军后改隶孟州元光二年升为节镇与本传所云旧隶昭义复隶昭义皆不合】是歳潼闗失守阿噜岱趋备蓝田商州陈河北利害畧曰今忻代撤戍太原帅府众谗数千平阳行省兵亦不多河东河北之势全恃潞州潞州兵强则国家基本渐可复立乞复置潞州帅府兴定间权参知政事行尚书省于益都阿噜岱复立潞州最有功识辽州刺史郭文振举以为将既而阿噜岱去潞州以张开代领其众与文振不相得遂不能守
　　钦定续通志卷四百三十八
　　钦定四库全书
　　钦定续通志卷四百三十九
　　列传
　　金【十七】
　　纳塔谋嘉　　邹谷　　　　高霖
　　孟奎　　　　乌凌阿与　　温特赫逹
　　王扩　　　　伊喇富森　　鄂屯忠孝
　　富察思忠　　完顔防　　　富察伊埒图完顔仲元　　完顔阿林　　完顔霆
　　乌库哩长寿　完顔佐【耀珠】　舒穆噜仲温富察阿里　　完顔富拉塔　尔佳锡尔格珠嘉臣嘉　　赫舍哩和勒端　完顔特尔格完顔伊尔必斯　　　纳喇呼喇勒
　　纳塔谋嘉上京路音徳尔明安人大定末年选入东宫教郓王琮瀛王瓌读书以终塲举人试补上京提刑司书史以亷能著称承安元年契丹图苏掠韩州信州提刑司择诸书史入奏者谋嘉请行五年特赐同进士出身调东京教授累除翰林修撰兼修起居注监察御史贞祐初迁吏部员外郎侍御史完顔防举谋嘉才行志在匡国可预军政充元帅府经歴官中都被围甞出资以赡贫民胥鼎奏应计所赡迁官谋嘉不受宣宗议迁都谋嘉曰不可河南地狭土薄他日宋夏交侵河北非我有矣当选诸王分镇辽东河南中都不可去也不听除唐州刺史入为太常少卿兼左拾遗摄御史中丞未几摄太子詹事兴定元年潼闗失守迁河南统军使兼昌武军节度使摄签枢宻院事行院许州汰去冗食军士二千余人上书谏伐宋不听三年降颍州防御使宋人将袭颍州闻谋嘉有备乃引去四年召为翰林侍讲学士兼兵部侍郎同修国史五年卒
　　邹谷字应仲密州诸城人大定十三年进士第累官沈王府文学以吏才称职改授同知曹州军州事召为刑部主事转大理寺丞时议差接送伴宋国使官令史周昻具数员呈请左司都事李炳乘醉见之怒曰吾口举两人即是安用奏为言官劾之事下大理寺众议当科违制谷曰口举两人一时之言耳当杖赎帝从谷议歴官定海泰宁军节度使泰和六年致仕贞祐初卒高霖字子约东平人大定二十五年进士调安国军节度判官以父忧还乡里教授生徒恒数百人服除为国史院编修官建言黄河所以为民害者皆以河流有曲折适逢隘狭故致湍决今若开鸡河以杀其势可免数埽之劳凡卷埽工物皆取于民大为时病乞竝河隄广树榆桞数年之后隄岸既固埽材亦便民力渐省朝廷从之改都水监丞签陕西路按察司事体访官员能否仍赴阙待对时南征调发繁急民稍稽滞有司皆坐失误军期罪霖言其枉悉出之至宁二年除河平军节度使请城宜村为卫州以防北门帝从之寻改中都留守穆延尽忠弃中都南奔霖与子义杰率其徒夜出不能进谓义杰曰汝可求生吾死于此矣霖死义杰伏羣尸中以免事闻赠翰林学士承防諡文简
　　孟奎字元秀辽阳人大定二十一年进士补尚书省令史从参政马琪塞澶渊决河改中都左警巡使平章完顔守贞礼接士大夫在其门者号冷岩十俊奎其一也改上京等路提刑判官有契丹人额里页尝杀驿使有司以同名者系狱奎谳而出之别获杀驿使者迁同知西京路转运使事改武州刺史上言亲民之寄部选颇轻使皆计资而得权归胥吏自今宜参用士人使纪纲其事未几调同知中都路都转运使嵗旱诏审录寃狱多所平反大安初除博州防御使凡属县事应赴州者不得泊于逆旅以防吏奸人皆便之俄为行六部侍郎劾奏监军完顔恩楚虚造功状恩楚坐免官诏以奎为宣差都提控贞祐初以疾卒諡庄萧
　　乌凌阿与本名和卓大名路纳琳必喇明安人累官武胜军节度使贞祐二年改西安军节度使入为兵部尚书上言按察转运使【按百官志泰和八年以转运司权轻不能规措钱毂令诸路按察使并兼转运使故云按察转运司】拘钱谷纠弹非违此平时之治法今四方兵动民心未定军士动见刻削乞权罢按察及劝农使又东平屯兵万余可运滨盐易粮刍给之潼闗及黄河津要将校皆出卒伍类庸懦不可用乞选材武者代之兖曹濮濬诸郡皆可屯重兵敕州县官劝民力穑至于防秋则清理保城下尚书省竟不施行又奏新制科买军器材物稽缓者竝的决此令若行有司必督责趣办民将不堪可量罚月俸从之兴定三年卒
　　温特赫逹字子逹本名摩和罗盖州安春明安人性敦厚寡言笑初举进士廷试搜阅官易其藐小谓曰汝欲求作官邪逹曰取人以才学不以年貌众咸异之明昌五年中第调固安主簿累迁太常少卿充陕西元帅府经歴官兴定元年摄侍御史上防论伐宋又言辽东兴王之地伊埒图不能守走还南京度今之势可令濮王守纯行省盖州以系一方之心宣宗曰一子非所爱但幼不更事讵能办此逾月复上言天下轻重系于宰相迩来每令权摄甚无谓也今之将帅谋者不能战战者不能谋岂无其人但用之未尽耳宣宗曰人才难知故先试其称否卿所谓用之未尽者为谁对曰陕西统军使巴古喇忠直干略知延安府尔佳实伦深沉有谋能得士心虽有微过不足为累宰相高琪高汝砺恶其言俄充陕州行枢宻院叅议官累迁集庆军节度使时东方荐饥上疏言亳州户旧六万今存者无十一何以为州且调发数倍于旧乞量为减免是嵗大水砀山下邑野无居民转运司方忧兵食逹谩闻二县无主稻田且万顷收可数万斛即具奏诏户部尚书高防专治其事所获无几防坐累抵罪逹自念失奏因感愧发病寻卒
　　王扩字充之中山永平人明昌五年进士调邓州录事迁懐安令猾吏张执中诬败二令扩到官执中挈家避去累官徳州防御同知诏赈贷山东西路饥民棣州尤甚扩于限数外给之泰和中山东盗起安抚张万公牒徃督捕扩行章丘道中遇一男子举止不常捕讯果歴城大盗也众以为神再迁监察御史被诏详谳寃狱时凡闘杀奏决者章宗辄减死中外断狱皆以出罪为贤扩谓同辈曰生者从谳死者何辜人称得中时将置三司治财扩上书曰大定间曹望之为户部财用殷阜亦存乎人而已今三司职掌皆户部旧式官乃户部旧官吏亦户部旧吏岂愚于户部而智于三司乎乃罢【按百官志泰和八年省户部官员置三司贞祐间罢之则是章宗时未尝罢也与传异】张炜职办西北路粮草王谦发其奸蠧诏扩按之无所假借炜旧与扩厚使人让扩曰君不念同舎邪扩曰既奉诏安得顾故人大安中【中州集作崇庆初】为河东北路按察签事贞祐二年上书陈河东守御防大槩谓分军守隘散则不成军合则势重馈饷一涂以逸待劳以主待客此上防也又曰军校猥众分例过优乞以千人为一军择望重者一人为万户两明安四穆昆教阅约束岂不简易而省费哉又曰按察兼转运本欲假纠劾之权以检括钱谷迩来军兴粮道军府得而制之太原代岚三军皆其州府长官如令通掌资储则弊立革按察之职举矣又曰数免租税科籴益繁民不为恩徒増廪给教练无法军不足用书奏不见省迁汴后召为戸部侍郎迁南京路转运使太府监奏羊瘦不可供御宣宗召扩诘问扩奏官无羊皆取于民今民心未安宜崇节俭帝首肯之平章政事高琪阅尚食物谓扩曰圣主焦劳万机頼膳羞以安养臣子宜尽心扩曰此尚食监事何劳宰相高琪默然衘之有司夺市人衣以给往戍潼闗军士京师大扰扩白宰相请三日造高琪怒不从潼闗已破元兵至近郊遣扩行六部事规办刍粮偕户部郎张好礼往商虢过中牟不可进高琪奏扩畏避削两阶降授陇州防御使规办秦巩军食逾月权陕西东路【中州集作陜西西路】转运使致仕兴定三年卒諡刚毅扩博学多才梗直不容物以是不振于时云
　　伊喇富森东北路乌尔呼河明安人以廕补吏部令史累官顺义军节度副使部内明安穆敦掠民妇女藏之窟室人无敢发者富森迹其所在率众人索之得四十三人穆敦抵罪徙莫州刺史上言沿边军官私役军人边防不治及扰动等事乞严勒禁诏行之大安初同知兴中府事督民缮城浚濠为御守备顷之兵果至攻其北城既接战使备其西薄暮果来攻以有备解去寻改广宁崇庆元年秋被牒如邻郡元兵薄城其子铜和尚率家奴拒战广宁頼以完富森还悉放奴为良终不言子之功识者多之未几充辽东宣抚副使嵗大饥出沿海仓粟先赈后奏优诏奬谕至宁元年除巩王傅兼吏部郎中呼沙呼作难富森称疾不出宣宗封呼沙呼泽王百官皆贺亦不往呼沙呼欲罪之除寿州防御使贞祐三年迁山东转运使久之致仕兴定二年宣宗御登贤门召致仕官赐食问时政得失富森乃上书曰为今之计惟先招徕乣人然后中都可复辽东可通今西北多虞而南鄙不敢撤戍刍粮调度仰给河南宜开宋人讲和之端抚定河朔防之上也山东残破羣盗满野若宋人资以粮饷假以官爵为患愈大当选官招捕谕使复业募其壮悍为兵亦致胜之一也又曰自承安用兵军中设监战官论议之间动相矛盾平居选材勇自卫一旦有急驱疲懦出战宁不败事书奏朝廷略施用焉元光元年卒
　　鄂屯忠孝字全道本名雅格懿州呼图克明安人防孤事母孝大定二十二年进士调蒲州司候累迁翰林待制权户部侍郎佐胥持国治决河以劳进一阶除河平军节度使兼都水监遂疏七祖佛河及王村周平道口鸡爪孙家港复开东明南阳冈马蹄孙村诸河垒石为岸十余里民不胜病贞祐初附呼沙呼议欲降卫绍王为庶人宣宗不从顷之拜参知政事中都围急粮运道絶诏忠孝搜括民粟存两月食用悉令输官酬以银钞或僧道戒牒是时胥鼎计画军食奏许纳粟买官鼎已籍者忠孝再括之令百姓两输欲为己功左谏议大夫张行信上疏曰民食止存两月而又夺之便当絶食不独归咎有司亦怨朝廷之不察也宣宗善其言谓忠孝曰国家本欲得粮今既得矣姑从民便可也行信复奏忠孝平生矫伪不近人情急于功名诡异要誉惨刻害物忍而不恤勾当河防河朔居民不胜其病军负民钱抑不令偿力荐呼沙呼后果作难犹自谓有功诏议籍没其子孙又云不虞其偏党不公如此乃使与政如社稷何于是出知济南府事改知中山府寻卒諡惠敏富察思忠本名乌延隆安路海兰乌珠明安人大定二十五年进士为潞王傅被诏与学士张行简讨论武成王庙配等列思忠奏配享诸将不以世代为先后按唐祀典李靖李勣居呉起乐毅上圣朝太祖以二千之众破百万之师太宗克宋成此帝业秦王宗翰宋王宗望罗索古绅与前代之将各以功德间列可也泰和六年【按本史礼志议武成王庙配享事亦在是年】屡被宋兵诏议备御攻守之法思忠曰但当选择贤将宜攻宜守临时制变无不可者帝以为然贞祐初呼沙呼请废卫绍王为庻人思忠阿附其议曰窃人之财犹谓之盗况偷大位以私已乎宣宗不从二年春享于太庙思忠摄太尉醉殴礼直官御史台劾奏降秘书监顷之迁翰林学士同修国史卒完顔防本名恩出西南路明安人大定二十八年进士累官右司郎中翰林待制兼侍御史贞祐初议卫绍王事与呼沙呼相抗中都围急诏内外士庶皆得言事有王守信者本一村夫敢为大言防荐于朝诏署行军都统募市井无頼教阅为兵进退跳掷大似童戏因与其众出城杀百姓之樵采者以为功又荐贾耐儿本岐路小説人俚语诙嘲以取衣食制运粮车千两时材本甚艰所费浩大观者皆窃笑之草泽李栋在卫绍王时尝事司天监李天惠依附天文假托占卜趋走贵臣俱为司天官尝宻奏白气贯紫微主京师兵乱幸不贯彻得不成祸既而高琪杀呼沙呼宣宗益信之左谏议大夫张行信奏曰狂子庸流猥蒙拔擢参预机务甚无谓也司天之官占见天象据经陈奏使人主饬已修政转祸为福如有天象乞令诸监官公同陈奏所见或异则各以状闻不宜偏听帝召行信与防面订守信事复与近侍就决于高琪高琪言守信不可用帝始以行信之言为然兴定元年防行山东路元帅府事苖道润与伊喇特尔格不恊诏防和辑之十二月密州破为乱军所杀
　　富察伊埒图东京明安人勇健多力为武器署令从军兵溃被执贞祐二年与降兵万余俱脱归三年充辽东上京等路宣抚使与上京行省富察乌锦争权及卖隆安战马擅造银牌睚眦杀人已而矫称宣召弃隆安赴南京宣宗皆释不问兴定二年行枢密院于邓州御史台奏伊埓图在军中买沙覆道盗用官银矫制收禁书指斥銮舆使亲军守门防卫押宿拟前后卫仗婢妾效内人妆餙等事诏吏部尚书阿布哈希苏鞫之坐诛
　　完顔仲元本姓郭氏中都人大安中与阿林俱应李雄募数有功赐姓完顔氏仲元兵最强号花防军贞祐三年权山东东路宣抚副使四年山东乏粮仲元欲屯军于黄河侧上书乞补京官且面陈恢复河朔防诏曰卿兄弟鸠集义旅所在立功今求入见其意固嘉东平方危正頼卿等相为声援俟兵势稍缓即徙军附河屯驻此时卿来盖未晩也未几改河北宣抚副使屡有功以本职为从宜招抚使计约苏尔坦等军图恢复时红袄贼据涟水县仲元遣提控罗索系破之败祝春擒郭伟余众奔溃遂复涟水县是嵗改商州经略使未几潼闗失守仲元军趋商虢复至嵩汝皆弗及仲元因上书欲伐西夏以张兵势【按西夏纪仲元请伐夏在兴定元年】又曰陕西一路最为重地潼闗禁坑及商州诸隘俱当预备可选精兵分地戍之兴定元年为单州经略使败宋兵于龟山复败步骑于盱眙败红袄贼于百里港获老防万余人皆纵遣之宋人围海州仲元军高桥令阿林绕出其后夹击之宋兵解去三年仲元乞以所部渡河诏屯宿州与右都监赫舍哩徳同行帅府事元光元年知凤翔府事凤翔被围左监军持嘉喀齐喀来济军仲元让喀齐喀总兵事喀齐喀曰公素得众心不必以官位见让仲元请身先士卒谕诸将士有竒功者即承制超擢延扎哈玛尔力战功最辄授通逺军节度使围解奏请擅除拜之罪宣宗嘉其功皆奬谕之正大间为兵部尚书寻卒【按大金国志云蔚州人郭忠率山后军民与元兵战屡败之金人名其军曰花防军又云清州郭仲元与苖仙武等聚兵扼险元主问罪于金乃召回赐死以本传核之志恐误】仲元沉毅有谋南渡后最称名将云
　　完顔阿林本姓郭氏大安中李雄募兵与兄完顔仲元等俱应募贞祐初为通州防御使宣宗迁汴累迁横海军节度使赐以国姓是时仲元亦积功知济南府赐姓完顔与阿林俱加从宜招抚使且令约苏尔坦等恢复中都阿林所部黄鹤袖军驻鱼台者桀骜不法有司乞徙千滕州诏阿林就处置之顷之破红袄贼郝定干泗水县柘沟村擒送京师斩之未几改辉州经略使阿林有众万五千诏分五千隶东平行省其众不欲行阿林以为请帝然之加遥授知河南府事应援陜西阿林将兵西赴至潼闗闻京兆已被围游骑至华州陕西行院欲令驻军商虢拒东向之路阿林上奏臣本援陕西遇难而止岂人臣之节自古用兵步骑相参乃可以得志今各有所属临难不救互相彼此臣所统皆步卒愿赐马军千人则京兆之围不足解矣宣宗谓皇太子曰阿林赴难不回而军势单弱且驻内地以观事变并付以虢州兵五千使乘隙而进兴定二年【按皁角堡裴家庄诸防及阿林战没哀宗纪俱在兴定二年原文作元年误今删正】伐宋宋统制呉筠守皁角【原注角又作郊】堡城三重据山之镇阿林分兵絶其汲路克其外城再克其次城宋兵纵火而出阿林以骑兵邀之遣步卒袭其后宋兵败生获呉筠及将校二百人再败宋兵于裴家庄又败之于寒山岭复败之于稍子岭是时三月宿麦方滋阿林留兵守之已而宋兵大至兵败战没赠金紫光禄大夫西京留守
　　完顔霆本姓李氏中都寳坻人贞祐初县人共推霆为四乡部头招集离散纠合义兵众頼以安招抚司奏其事迁两官与弟云率众数千廵逻固安永清间遥授寳坻县丞充义军都统刘璋説使出降霆缚送经略司中都食尽霆遣军分防清沧河路召募贾船通饷道从河北路宣抚使完顔仲元保清沧仲元奏其功乞赐金牌廷议霆辈忠勇絶人遂与之改大名路提控复取玉田三河香河三县副将孙江以沧州降于王檝檝使江将兵围观州霆乃诈作书与江约复取沧州王檝得书果疑江与霆有谋召还杀之霆乃定观州而还进官三阶赐姓完顔氏屯海州俄权单州经略司事充宣差总领都提控兴定元年泰安滕兖土宼蠭起东平行省侯摰遣霆率兵讨之降其党二万人红袄贼于忙儿宼海州霆击走之二年宋高太尉兵二万驻朐山霆军乏粮采野菜麦苖杂食之宋兵栅朐山下隔湖港霆作港中暗桥遣万戸胡仲珪副统刘赟率死士由暗桥登山霆率兵四千趋山下约以昬时举火为期上下夹击宋兵大败斩高太尉彭元帅于阵余众溃去逾月宋兵复至霆逆战驻兵干城外宋人逾城入经略使阿布哈努色尔等率兵防战城頼以完元光元年为京兆尹安抚使二年卒
　　乌库哩长寿临洮人本姓包氏泰和间伐宋有功贞祐初夏人攻防州长寿与战于窄土峡先登陷阵诏录前后功遥授同知陇州防御事世袭本族都廵检二年赐今姓夏人围临洮扼渭堡内外不通统军司募人侦候消息长寿应募馘二人擒一人问得临洮及夏兵事势以劳迁宣武将军【按西夏纪载贞祐二年夏人攻环州刺史乌库哩庆夀败之于境上四年败夏兵于宼安堡其官则右都监也纪官纪事俱异本传】招降诸蕃族兴定元年夏人大入陇西长寿拒战二年伐宋宋守戍者合诸部族兵来拒长寿击败之复破其援兵四千于荔川寨拔宕昌县进攻西和州宋兵入保城坚壁不出乃还还【按宋史宁宗纪是年王逸等率忠义复皁郊斩完顔防长寿仅以身免本传专録其功故不载】遥授陇安军节度使升总领都提控改通逺军节度使夏人攻定西时长寿弟世显已降夏人夏人执至定西城下谓曰若不速降即杀汝弟长寿不顾奋战夏兵退世显既降二子公政重寿当缘坐宣宗嘉长寿守定西功释公政兄弟有司廪给之未几夏人复攻防州移兵临洮长寿伏精兵五千于定西险要间败夏兵三万骑既而复至攻城甚急长寿乘城拒战矢石如雨乃解去是嵗卒完顔佐本姓梁氏为武清县巡检完顔耀珠本姓李氏为桞口镇巡检久之以佐为都统耀珠副之戍直沽寨真祐二年乣军遣张晖等三人来招佐佐执之翌日刘永昌率众二十人持文书来署其年曰天赐佐掷之麾众执永昌及晖等并斩之宣宗嘉其功迁佐奉国上将军耀珠镇国上将军皆赐姓完顔氏诏曰自今有忠义如是者竝一体迁授
　　舒穆噜仲温本名罗哈懿州呼图克明安人累官左副防检迁知临洮府事泰和间伐宋青伊克内附进爵二级诏曰青伊克之来乃汝管内与有劳焉顷之诸道进兵仲温以陇右步骑五千出盐川八年罢兵改知河中府崇庆初迁陕西统军使贞祐二年宋人攻秦州仲温率兵败之寻充本路安抚使改镇南军节度使致仕兴定三年卒
　　富察阿里兴州路人以廕补官累迁右卫副将军宋兵犯分道铺驰驿赴边伺其入以伏兵掩之改提防器物局泰和间伐宋从右副元帅匡为副统攻宜城县取之八年以功迁武卫军副都指挥使大安元年同知南京留守事徙寿州防御使迁兴平军节度使崇庆初迁元帅右都监明年转左都监时都城被围道路梗塞阿里由太原至真定率师赴援抵中山不克进贞祐二年移驻大名徴河南镇防军图再举众既惮于行而阿里遇之有厚薄军变遇害众因逃散宣宗诏元帅左都监完顔弼安集其军赦首恶以下河南统军司更加抚谕完顔富拉塔西南路安春必尔罕明安人充防卫除泰定军节度副使累官原州刺史坐买部内马亏直夺官一阶降北京兵马都指挥使宁逺军刺史歴同知临洮府西京留守事崇庆元年迁镇武军节度贞祐四年【按宣宗纪贞祐四年罢河北诸路宣抚司更置经略司是续通考谓金无经略使者误也特百官志未之详载耳本传不纪其年特为増入】初置东西面经略司就充西面经略使上言管内太和岭诸隘屯兵控制边要行元帅府辄分臣兵万二千戍真定余众不足守御近日复简精鋭二千七百人以徃今见兵不满万老羸者十七八臣死固不足惜顾国家之事不可不虑新设经略移文西京太原河东取军马大数竝称非臣所统诏真定元帅府还其精鋭二千七百人西京太原岚州有警急约为应援州郡皆不欲属经略司遂罢经略官入为签枢密院事迁兵部尚书兴定四年卒
　　尔佳锡尔格上京路明安人明昌五年进士为宿州提控与山东宣抚完顔弼攻大沫堌贼众千余逆战锡尔格以竒兵击之尽殪提控黙哷入自北门遂擒刘二祖兴定元年破宋兵于宿州以功遥授安化军节度使移定海军卒
　　珠嘉臣嘉北京路明安人袭父穆昆泰和间伐宋頴陕西完顔纲麾下歴同知河间府事兴定元年行枢密院于寿州由寿泗渡淮伐宋二月破宋兵三千于渐湖滩斩三百级有诏蹂践宋境上毋深入臣嘉驻霍丘楂冈村从轻骑钞掠焚毁积聚获宋牒者张聪知宋兵二千屯高桞桥老防甚众其寨两城环之以水臣嘉遣张聪持牒招之不从先令水军径渡攻之军士牛青操戈刺门卒皆披靡散去遂登陴大军继之夷其寨而还遇宋兵数千于梅景村臣嘉伏兵林间以步卒诱致之伏发宋兵溃追奔十余里生擒其将阮世安等五人获器仗甚众二年赏征南功升职一等迁元帅右都监转左都盐元光元年卒
　　赫舍哩和勒端西南路和抡松科明安人袭兄尼楚赫穆昆泰和间伐宋屡破宋兵大安三年擢为东路宣抚司都统击败伊喇瑠格于御河寨贞祐三年布希万努叛取咸平东京沈澄诸州侵博索近境复掠上古城和勒端屡遣将击破之九月万努兵出宜风及易池和勒端率兵与战其众溃去因招降之择其丁男补军攻城邑之未下者四年充徐州界都提控红袄贼数万攻邳州和勒端破之于黄山贼围沂州同知防御事布萨萨哈突围出求救和勒端率兵赴之萨哈还入沂州内外夹击杀万余人贼乃去枢密副使布萨安贞上其功因奏曰和勒端天资忠实深晓军事萨哈勇而有谋皆得军民心乞加擢用进金紫光禄大夫兴定元年自新息渡淮伐宋破沙度店至定城以少击众战不留行未几充宣差参议官复渡淮连破宋兵获其将沈俊四年冬上言窃闻宋人与李全将并力来攻当预为之防枢宻院奏可召和勒端与朝臣面议五年正月召至京师疾病不能入见力疾草奏大略以南北皆用兵当豫防其患及防河数防遂卒
　　完顔伊尔必斯字彦成海兰路特克绅必喇明安人明昌五年进士为赫舍哩执中经歴官执中围楚州纵兵大掠坐不谏正决杖五十贞祐初累迁国子祭酒擢河平军节度使河北西路宣抚副使权右副元帅参知政事兴定元年真拜参知政事为博索路元帅布希万努据辽东侵掠博索之境肇州守江山参议官伯特呼图皆有异志宣抚使海努不迎制使坐而受诏伊尔必斯械系之辄矫制大赦诸道众乃稍安然后请罪于朝初知广宁府事温特赫成格与伯特呼图约为兄弟成格兵伊尔必斯猜忌不恊宣宗闻之召成格成格不受诏伊尔必斯杀之图怒乃率众攻伊尔必斯遂遇害伊尔必斯寛厚爱人敏于吏事能治剧要识者以为用之不尽云
　　完顔特尔格性淳直体貌雄伟年二十四袭父率宾路海兰哈逹明安授为广威将军御下惠爱累迁同知武胜军节度使事从完顔匡攻光化军拔鹿角奔门以入遂克之进攻襄阳为前驱获生口知江渡可涉处隂植标以识之大军至导之毕济屡战皆防匡围徳安特尔格总领攻城筑垒于凤凰台并城作甬道立鹅车对楼攻之击走张统制兵时暑还屯邓州兵罢进官两阶贞祐二年入卫中都迁东北路招讨使布希万努在咸平忌特尔格兵强牒取所部骑兵二千又召泰州军三千及戸口迁咸平特尔格察其有异志不遣宣抚使承充召特尔格赴上京命伐扶余路既还适万努代承充为宣抚使摭前不发军罪下狱被害諡勇毅
　　纳喇呼喇勒大名路博尔欢明安人性淳直寡言笑好读书博通今古承安二年进士第一被诏括牛于临潢上京等路丞相襄有田在肇州家奴匿牛不以实闻械正其罪豪民皆惧无敢匿者使还襄称其能居父丧尽礼御史举其清节服除转修撰寻除曹州刺史豪民布萨素赫立私渡于定陶间逃兵盗劫皆借为囊槖呼喇勒捕治之穷竟其党阖郡肃然贞祐二年权河东南路宣抚副使是时兵兴呼喇勒完城郭缮器械料才壮为乡兵延问耆老招致儒士咨以备御策筹画储偫劝富民出粟郡頼以完赐诏褒谕改权经略使被召以疾不能行卒于绛州
  </div>
  <div class="pagination">
   <a href="钦定续通志_page225.html">
    上一页
   </a>
   <span>
    ...
   </span>
   <a href="钦定续通志_page221.html">
    221
   </a>
   <a href="钦定续通志_page222.html">
    222
   </a>
   <a href="钦定续通志_page223.html">
    223
   </a>
   <a href="钦定续通志_page224.html">
    224
   </a>
   <a href="钦定续通志_page225.html">
    225
   </a>
   <span class="current-page">
    226
   </span>
   <a href="钦定续通志_page227.html">
    227
   </a>
   <a href="钦定续通志_page228.html">
    228
   </a>
   <a href="钦定续通志_page229.html">
    229
   </a>
   <a href="钦定续通志_page230.html">
    230
   </a>
   <a href="钦定续通志_page231.html">
    231
   </a>
   <span>
    ...
   </span>
   <a href="钦定续通志_page227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
