<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 269 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 269 页/共 284 页
  </h1>
  <div class="content">
   刘翰　　　　王懐隠　　　赵自化
　　苏澄隠
　　赵修已开封浚仪人精天文推步之学晋天福中从李守贞于滑州每出征必从占多中奏试大理评事汉干祐中守贞镇蒲津隂懐异志修已屡以祸福谕之不聴遂辞归明年守贞叛幕吏多伏诛独修已得免由是知名召为翰林天文周祖镇邺奏参军谋会隠帝诛杨邠史肇等且将害周祖修已知天命所在密谓周祖曰主少信防大臣受戮公位极将相居功高不赏之地虽欲杀身成仁何益于事不如引兵南渡诣阙自诉周祖然之逐决渡河之计即位以为殿中省尚食奉御改鸿胪少卿迁司天监显徳中累加检校户部尚书尝副陶谷使呉越宋初迁太府卿判监事上奏章告老优诏许建隆三年卒
　　王处讷河南洛阳人少聪悟留意星厯占之学深究其防晋末避地太原汉祖时领节制辟置幕府即位擢为司天夏官正累官判司天监事周祖尝与处讷同事汉祖雅相原善及自业举兵入汴遽命访求得之甚喜因问以刘氏祚短事对曰汉氏据中土承正统以厯数推之其祀犹永第高祖得位之后多报讐杀人及夷人之族结怨天下所以运祚不长周祖蹶然太息适发兵围汉臣苏逢吉刘铢等家待旦将行孥戮遽命止之逢吉已自杀止诛刘铢余悉全活广顺中迁司天少监世宗以旧厯差舛俾处讷详定厯成未上会王朴作钦天厯以献颇为精密处讷私谓朴曰此厯不乆即差因指以示朴朴深然之宋建隆初以钦天厯谬误诏处讷别造新厯经三年而成为六巻太祖自制序命为应天厯处讷又以漏刻无准重定水称及中星分五鼓时刻俄迁少府少监太平兴国初改司农少卿并判司天事六年又上新厯二十巻拜司天监嵗余卒【按宋史有子元附无事迹可録今删】
　　苗训河中人善天文占之术仕周为殿前防指挥使显徳末从宋太祖北征训视日上复有一日乆相摩荡指谓楚昭辅曰此天命也既受禅擢为翰林天文寻加银青光禄大夫检校工部尚书卒子守信少习父业补司天厯算授司天台主簿知算造太平兴国中以应天厯小差诏与冬官正呉昭素主簿刘内真造新厯及成颇为精密赐号乾元厯端拱初判司天监至道二年帝忧梁雍宿兵弥嵗凶歉令宰相召守信问以天道咎证所在守信奏曰臣仰瞻象及推验太一经厯宫分其荆楚呉越交广并皆安宁自来五纬陵犯彗星见及水神太一临井之间属秦雍分及梁益之地民罹其灾水神太一来嵗入燕分嵗在房心正当京师之地自兹朝野有庆诏付史馆明年真授少监咸平三年卒马韶赵州平棘人习天文三式开宝中太宗以晋王尹京申严私习天文之禁韶素与太宗亲吏程徳善徳每戒韶不令及门九年冬十月十九日既夕韶忽造徳曰明日乃晋王利见之辰故以相告徳惶骇止诏一室遽入白太宗太宗命防守之将闻于太祖及旦入谒果受遗践阼韶以赦获免逾月起家为司天监主簿厯判司天监事迁太常博士淳化五年坐事出为博兴令移长山令秩满归乡里卒于家【按宋史此下有楚芝兰传无事迹可録今删】
　　韩显符不知何许人少习三式善察眡辰象补司天监生迁灵台郎累加司天冬官正淳化初表请造铜浑仪仪诏给用度俾显符规度择匠铸之至道元年浑仪成于司天监筑台置之显符上其法要十卷其志有九事具天文志自是显符専测验浑仪累加春官正转太子洗马大中祥符三年诏择监官或子孙可以授浑仪法者显符言长子监生承矩善察躔渡次子保章正承规见知算造又主簿杜贻范保章正杨惟徳皆可其学诏显符与贻范等参验之显符后改殿中丞兼翰林天文六年卒【按宋史此下有史序无事迹可録今删】
　　周克明字昭文曽祖徳扶唐司农卿祖杰开成中进士厯文馆校书郎中和中僖宗在蜀杰上书言治乱万余言擢水部员外郎三迁司农少卿精厯算尝以大衍厯数有差因敷衍其法着极衍二十四篇以究天地之数时天下方乱占岭南可以避地乃遣其弟鼎来为封州録事参军天复中杰亦弃官携家适岭表刘隠素闻其名每令上杰耻以星厯事僭伪谢病不出防袭位彊起之令知司天监事问国祚修短杰以周易筮之得比之复曰卦有二土土数生于五成于十二五相比以嵗言之当五百五十防大喜防以梁贞明三年僭号至开宝四年国灭止五十五年盖杰举成数以避害耳卒父茂元世杰之学事防至司天少监归宋授监丞而卒克明精于数术开宝中授司天六壬改台主簿转监丞五迁春官正颇修词藻喜藏书景徳初尝献所着文十编召试中书赐同进士出身三年有大星出氐西众莫能办或言国皇妖星为兵凶之兆克明时使岭表还请对言臣按天文録荆州占其星名曰周伯其色黄其光煌煌然所见之国大昌是徳星也愿许文武称庆以安天下心帝嘉之即从其请拜太子洗马殿中丞兼翰林天文权判监事属修两朝国史命参天文律厯事大中祥武九年坐本监择日差互例降为洗马天禧元年卒克明乆居司天之职颇勤慎奏对必据经尽言初诸僭国家有纂録独岭南阙马克明访耆旧采碑志孳孳着撰裁十数卷书未成而卒
　　刘翰沧州临津人世习医业周显徳初诣阙献经用方书三十卷论十卷今体治世集二十卷世宗嘉之命为翰林医官其书付史馆加卫尉主簿宋建隆初加朝防大夫鸿胪寺丞时太祖求治事皆覈实故方技之士必精练干徳初令太常寺考较翰林医官艺术以翰为优绌其业不精者二十六人开宝五年太宗在藩邸有疾命翰与道士马志视之及愈转尚药奉御尝被诏与马志翟煦张素呉复珪王光祐陈昭遇同详定唐本草凡神农本经三百六十种名医録一百八十二种唐本先附一百一十四种有名无用一百九十四种翰等又参定新附一百三十三种既成诏中书舍人李昉知制诰王祐扈防详覆毕上之定为印板以白字为神农所説墨字为名医所唐附今附各加显注详其解释审其形性证谬误而辨之者署为今注考文意而述之者又为今按新旧药合九百八十三种并目録二十一卷广颁天下翰后加检校户部郎中坐事责降再为翰林医官使卒
　　王懐隠宋州防阳人初为道士善医太宗尹京懐隠以汤剂祗事太平兴国初诏归俗命为尚药奉御三迁至翰林医官使初太宗在藩邸留意医术藏名方千余首皆尝有验至是诏医官各具家经验方以献又万余首命懐隠与副使王祐郑竒医官陈昭遇参对编类每部以隋太医令巢元方病源论冠其首而方药次之成一百卷太宗御制序赐名曰太平圣惠方仍令镂板颁行天下诸州各置医博士掌之懐隠后数年卒赵自化本徳州平原人高祖尝为景州刺史后陥契丹父知嵓脱身南归寓洛阳习知方药又以授二子自正自化周显徳中偕来京师悉以医术称知嵓卒自正试方技补翰林医学自化以诊秦国长公主疾愈加尚药奉御淳化五年授医官副使时召陈州隠士万适至馆于自化家会以适补慎县主簿适素彊力无疾诏下日自化怪其色变为切脉曰君将死矣数日果卒咸平三年加正使景徳初雍王元份泊晋国长公主并上言自化药饵有功请加使秩领遥郡帝不许雍王薨坐诊视无状降为副使二年复旧官是冬卒遗表以所撰四时飬頣録为献真宗改名调善摄生图仍为制序自化颇善为篇什又尝缵自古以方技至贵仕者为名医显秩三卷【按宋史此下有冯文智沙门洪蕴无事迹可録今删】
　　苏澄隠字栖真真定人为道士住龙兴观得飬生之术年八十余不衰老后唐明宗尝下诏召之又令宰相冯道致书谕防厯晋清泰天福中继有聘命并辞疾不至开运末契丹主加以恩命不受周广顺显徳中诏存问之宋太祖征太原还驻驆镇阳召见行宫谓之曰京师作建隆观思得有道之士居之思累辞召命岂懐土耶对曰大梁帝宅浩穰繁防非林泉之士所可寄迹也帝亦不之彊因问其术对曰臣之飬生不过精思练气耳帝王飬生即异于是老子曰我无为而民自化我无欲而民自正无为无欲凝神太和黄帝唐尧享国永年得此道也帝太悦厚赐之年百嵗卒【按宋史此下有丁少徴赵自然并附载郑荣赵抱一事迹皆无足録今删】
　　钦定续通志卷五百八十一
　　钦定四库全书
　　钦定续通志卷五百八十二
　　艺术传
　　宋【二】
　　柴通　　　甄栖真　　　僧志言
　　僧懐丙　　　许　希　　　厐安时
　　钱　乙　　　僧智缘　　　郭天信
　　魏汉津　　　王老志　　　王仔昔
　　林灵素　　　皇甫坦　　　王克荣
　　莎衣道人　　孙守荣
　　柴通字又陜州閺乡人为道士住承天观年百余嵗善辟谷长啸唯饮酒言唐末事歴歴可聼太宗召至阙求归本观真宗即位屡来京师召对语无文餙多以修身慎行为说祀汾隂召至行在命坐问以无为之要所居观即唐轩游宫有明皇诗及所书道徳经二碑帝作诗赐之诏为修道院蠲其田租度弟子二人明年春通作遗表自称罗山太一洞主遣弟子张守元李守一诣阙以鹤为献又召官僚士庻言生死之要夜分盥濯然香庭中望阙而坐迟明卒【按宋史本传之前有贺兰栖真无事迹可录今删】
　　甄栖真字道渊单州单父人博渉经传长于诗赋举进士不第遂弃其业读道家书以自乐初访道于牢山华葢先生乆之游京师入建隆观为道士周歴四方以药术济人不取其报大中祥符中寓居晋州性和静无所好恶晋人爱之以为紫极宫主年七十五遇异人语之曰汝风神秀异有如李筌虽老尚可仙也因授链形养元之诀行之二三年渐返童顔攀高摄危轻若飞举干兴元年秋谓其徒曰此嵗之暮吾当逝矣即宫西北隅自甃殡室室成不食一月与所知叙别以十二月二日衣纸衣卧磗榻卒嵗久形如生众惊以为尸觧栖真自号神光子与隠人海蟾子者以诗徃还论养生秘术目曰还金篇凡两卷【按宋史此下有楚衍传无事迹可录今删】
　　僧志言自言姓许寿春人相貌竒古直视不瞬落髪东京景徳寺事清璲为弟子然动止轩昻语笑无度时从屠酤游饮啗无所择众以为狂璲独曰此异人也人有欲为斋施辄先知王公士庶召即赴然莫与交一言者或隂卜休咎后多验仁宗春秋渐高嗣未立黙遣内侍至志言书十三郎字以对莫测何谓后英宗以濮王第十三子入继众始悟大宗正守节请书志言书润州字未几守节薨赠丹阳郡王见寺童义懐抚其背曰徳山临济懐既落髪住天衣説法大为学者所宗其前知多类此有具斋荐鲙者并食之临流而吐化为小鲜羣泳而去海客遇风且没见僧操絙引舶而济客至都下遇志言记其貌即引舟者也与曹州士赵棠善后棠弃官隠居番禺人传棠与志言数以偈颂相寄万里间辄数日而达志言死仁宗遣内侍以真身塑像置寺中榜曰显化禅师后见其额上荧然有光就视之得舍利僧怀丙真定人性多巧思真定构木为浮图十三级乆而中级大柱壊欲西北倾他匠莫能为怀丙度短长别作柱命众工维而上巳而却众工以一介自从闭戸良久易柱下不闻斧凿声赵州洨河凿石为桥镕鐡贯其中自唐以来大水不能坏嵗久乡民多盗凿鐡桥欹倒怀丙不役众工以术正之使复故河中府浮梁用鐡牛八维之一牛数万斤后水暴涨絶梁牵牛没于河募能出之者怀丙以二大舟实土夹牛维之用大木为权衡状钩牛徐去其土舟浮牛出转运使张焘以闻赐紫衣寻卒
　　许希开封人以医为业补翰林医学景祐元年仁宗不豫希诊曰鍼心下包络之间可亟愈左右争以为不可诸黄门祈以身试试之无所害遂以鍼进而帝疾愈命为翰林医官希拜谢请建扁鹊庙帝为筑庙于城西隅因立太医局于旁希至殿中省尚药奉御卒着神应鍼经要诀行于世
　　厐安时字安常蕲州蕲水人防读书过目辄记父世医也授以脉诀安时曰是不足为也独取黄帝扁鹊脉书治之未久能通其说时出新意辨诘不可屈己而病瞆乃益读灵枢太素甲乙诸秘书凡经百家之渉其道者靡不通贯尝曰世所谓医书惟扁鹊之言精深其所谓难经者予以之视浅深决死生若合符节又欲以术告后世着难经辨数万言主对集一卷补仲景论及本草补遗为人治病率十愈八九踵门求诊者为辟邸舍居之亲视飦粥药物必愈而后遣其不可为者必实告之不复为治活人无数病家谢以金帛不尽取也尝诣舒之桐城有民家妇将产七日而子不下安时徃视之令其家人以汤温其腰腹自为上下拊摩孕者觉肠胃微痛呻吟间生一男子其家惊喜问故安时曰儿已出胞一手误执母肠不能脱故非符药所能为吾隔腹扪儿手所在鍼其虎口既痛即缩手所以遽生无他术也取儿视之右手虎口鍼痕存焉有问以华佗之事者曰术若是非人所能为也其史之妄乎疾作门人请自视脉笑曰吾察之审胃气已絶死矣遂屏药饵后数日与客坐语而卒
　　钱乙字仲阳本呉越王俶支属祖北迁为郓州人父頴善医嗜酒喜游东之海上不返乙方三嵗母前死姑嫁吕氏哀而収养之长诲之医告以家世即泣请徃防凡八九反积数嵗迎父以归时已三十年矣其事吕如事父吕殁无嗣为收葬行服乙始以颅方著名至京师视长公主女疾授翰林医学皇子病瘈疭乙进黄土汤而愈神宗召问黄土所以愈疾状对曰以土胜水水得其平则风自止帝悦擢太医丞由是公卿宗戚家延致无虚日广亲宗子病诊之曰此可毋药而愈有防子在旁指之曰是且暴疾后三日过午可无恙明日防果发癎甚急召乙治之三日愈问其故曰火色直视心与肝俱受邪过午者所用时当更也王子病呕泄他医与刚剂加喘焉乙曰是本中热脾且伤复燥之将不得前后溲与之石膏汤王不信谢去信宿寖剧竟如言而效孕妇病医言胎且堕乙曰娠者五藏传养率六旬乃更诚之候其月偏补之何必堕已而母子皆全又乳妇因悸而病既瘉目张不得暝乙曰目系内连肝胆恐则气结赡衡不下令煮郁李酒饮之郁李能去结随酒入胆结去胆下则目能瞑矣饮之果验乙本有羸疾自以意治之益甚叹曰此所谓周痹入藏者死吾其已夫既而曰吾将移之使在末因自制药日夜饮之左手足忽挛不能用喜曰可矣所亲登东山得茯苓大逾斗以法噉之尽由是虽偏废而风骨悍坚如全人以病免归不复出乙为方不名一师于书无不闚不専守古法而卒与法防尤邃本草诸书辨正阙误云
　　僧智缘随州人善医嘉祐末召至京师舍于相国寺毎察脉知人贵贱祸福休咎诊父之脉而能道其子吉凶所言若神士大夫争造之王珪疑古无此王安石曰昔医和诊晋侯而知其良臣将死矣夫良臣之命乃见其君之脉则视父知子亦何足怪寜中王韶谋取青唐上言蕃族重僧而僧结呉叱腊部帐甚众请智缘与俱至边神宗召见遣乗传而西遂称经畧大师智缘有辩口径入蕃中说结吴叱腊归化他族俞龙珂禹藏讷令支防皆因以输欵韶颇忌之言其挠边事召还以为右街首坐卒
　　郭天信字佑之开封人以技太史局徽宗为端王尝退朝天信宻遮白曰王当有天下既而即帝位因得亲昵不数年至枢宻都承防节度观察留后政和初拜定武军节度使祐神观使颇与闻外朝政事见蔡京乱国毎托天文以撼之且云日中有黒子帝甚惧言之不已京由是黜张啇英方有时望天信徃徃称于内朝商英亦欲借左右游谈之助隂与相结商英劝帝节俭稍裁抑僧寺帝始敬畏之而近侍积不乐间言浸润眷日衰京党因是告商英与天信漏泄禁中语言商英遂罢御史中丞张克公复论之诏贬天信昭化军节度副使单州安置再贬行军司马窜新州数月死京已再相犹疑天信挟术多能死未必实令宋康年选吏发棺验视焉魏汉津本蜀黥卒尝从范镇窥见其制作而托言师事唐仙人李良授以鼎乐之法尝过三山龙门闻水声谓人曰其下有玉即没水抱石而出果玉也皇祐中与房庶俱以善乐荐时阮逸方定黍津不获用崇寜初犹在朝廷方协考钟律得召见献乐议言得黄帝夏禹声为律身为度之説谓人主禀赋与众异请以帝指三节三寸为度定黄钟之律而中指之径围则度量权衡所自出也【按魏汉津本以庸妄小人依托蔡京恣为异论假声律身度之文取帝指节寸裁定律管誖诞已甚伏读通鉴辑覧御批人之身体长短不齐将易一帝遂易一律乎诚足破汉津之妄而九鼎大晟乐之荒谬不经不辨而明矣防录附识】当时以为迂怪蔡京独神之于是请先铸九鼎次铸帝座大钟及二十四气钟四年三月鼎成赐号冲显处士八月大晟乐成徽宗御大庆殿受羣臣朝贺加汉津虚和冲显寳应先生颁其乐书天下汉津晓隂阳术数多竒中尝语所知曰不三十年天下乱矣未几死后即铸鼎之所建寳成殿祀黄
　　帝夏禹成王周召而良汉津俱配食諡汉津为嘉晟侯王老志濮州临泉人事亲以孝闻为转运小吏不受赂遇异人于丐中自言钟离先生予之丹服之而狂遂弃妻子结草庐田间时为人言休咎政和三年太仆卿王亶以其名闻召至京师馆于蔡京第尝缄书一封至帝所徽宗启视乃昔嵗秋中与乔刘二妃燕好之语也帝由是稍信之封为洞微先生朝士多从求书初若不可觧后卒应者十八九故其门如市尝献乾坤鉴法命铸之既成谓帝与皇后他日皆有难请时坐鉴下思所以儆惧消变者明年见其师责以擅处富贵乃丐归至濮而死赠正议大夫
　　王仔昔洪州人始学儒自言遇许逊得大洞隠书豁落七元之法出游嵩山能道人未来事政和中徽宗召见赐号冲隠处士帝黙祝为宫妃疗赤目者遣小黄门持纸来仔昔篆符其上细书焚符汤沃而洗之一沃立愈进封通妙先生居上清寳箓宫仔昔资倨傲又少戅帝常待以客礼遇巨阉殆若童奴又欲羣道士皆宗已林灵素忌之与宦者冯浩陷以事下狱死未死时书示其徒曰上蔡遇寃人其后浩南窜至上蔡被诛
　　林灵素温州人少从浮屠学苦其师笞骂去为道士善妖幻徃来淮泗间丐食僧寺政和末王仔昔等宠衰徽宗访方士于左道录徐知常以灵素对既见大言曰天有九霄而神霄为最髙其治曰府神霄玉清王者上帝之长子主南方号长生大帝君陛下是也既下降于世其弟青华帝君主东方摄领之已乃府仙卿禇彗下降佐帝君之治又谓蔡京为左元仙伯王黼为文华使盛章王革为园苑寳华使郑居中童贯及诸巨阉皆为之名贵妃刘氏方有宠曰九华玉真安妃帝心喜其事赐号通真达灵先生建上清寳箓宫宻连禁省天下皆建神霄万夀宫又造为青华正昼临坛及火龙神剑夜降内宫之事假帝诰天书云篆务以欺世惑众其说妄诞不可究质实无所能间祷雨有小　而已每设大斋辄费缗钱数万谓之千道防帝设幄其侧而灵素升髙正坐问者皆再拜以请所言无殊异时杂嘲诙以资媟笑无复君臣礼其徒羙衣玉食几二万人遂用灵素言立道学自元士至志士凡十二品嵗大比许襕襥就试【按续通鉴及宋史纪事本末林灵素以政和六年六召见其置诸殿侍晨以拟待制修撰直阁之名系在四年于灵素无渉至六年闰月立道学自元士至志士凡十二品嵗大比许襴襆就试乃系从灵素之言而为之宋史本传以置诸殿侍晨系于立道学之下实为讹误今据删正】防加灵素元妙先生张虚白通元冲妙先生并视中大夫【据续通鉴及宋史纪事本末增辑】出入呵引至于诸王争道都人称曰道家两府本与道士王允诚共为怪神后忌其相轧毐之死宣和初都城暴水遣灵素厌胜方率其徒歩虚城上役夫争举挺将击之走而免帝知众怨始不乐然灵素恣横不悛道遇皇太子弗敛避太子入诉帝怒以为太虚大夫斥还故里命江端本通判温州几察之端本亷得其居处过制罪诏徙置楚州而灵素已死遗奏至犹以侍从礼葬焉皇甫坦蜀之夹江人善医术显仁太后苦目疾坦应募召见高宗问何以治身坦曰心无为则身安人主无为则天下治引至慈寕殿治太后目疾立愈帝喜厚赐之无所受令持香祷青城山还复召问以长生久视之术坦曰先禁诸欲勿令放逸丹经万卷不如守一帝叹服书清静二字以名其庵且绘其像禁中坦又善相人尝相李道中女必为天下母后果为光宗后
　　王克明字彦昭乐平人徙乌程县绍兴乾道间名医也生时母乏乳饵以粥遂得脾胃疾长益甚医以为不可治克明自读难经素问以求其法而自治之病遂愈因以术行江淮苏湖鍼灸尤精诊脉有难疗者必沈思得其要然后予药亦有不予药者期以某日自安有以为非药之过过在某事当随其事治之言无不验士大夫皆屈与游庐州守王安道风禁不语克明令炽炭烧地洒药置安道于上须臾而苏金使黒鹿谷过姑苏病伤寒垂死克明治之明日愈及从徐度聘金黒鹿谷适为先排使待克明厚甚由是名闻北方后再从吕正已使金金接拌使忽被危疾克明立起之却其谢张子葢救海州战士大疫克明时在军中全活者几万人子葢上其功克明立辞之克明颇知书好侠尚义常数千里赴人之急初试礼部中选累任医官后迁至额内翰林医痊局绍熈五年卒【按宋史本传称克明为绍兴乾道间名医考乾道为孝宗年号若克明以绍兴五年卒安得有名乾道间耶又考张子葢救海州据宋史髙宗本纪系绍兴三十二年事于时克明尚在其非卒于绍兴五年可知兴字为熈字之讹今改】
　　莎衣道人姓何氏淮阳军朐山人避乱度江尝举进士不中绍兴末来平江一日自外归倐若狂者衣白襕匄食于市夜止天庆观久之衣益敝以莎缉之尝游妙严寺临池见影豁然大悟人无贵贱问休咎罔不竒中防有瘵者乞医命持一草去旬日而愈由是逺近异之孝宗时遣使召之不至帝尝黙祝数事遣中官致贽不言所以道人俱对如防赐号通神先生为筑庵观中赐衣数袭皆不受光宗即位召之又不至庆元六年卒孙守荣临安富阳人生七嵗病瞽遇异人教以风角鸟占之术守荣既悟异人授以鐡笛遂去不复见守荣因号富春子吹笛市中人初不识也寳庆间游吴兴闻谯楼鼔角声惊曰旦夕且有变土人当有典郡者见王元春即贺之曰必君也越两月潘丙作乱元春以告变功果典郡自是淮南帅李曽伯荐诸朝既至谒丞相史嵩之阍者以昼寝辞守荣曰丞相方钓鱼园池何得云尔阍者惊异入白一见颇喜之嵩之得李全檄藏袖中询其事守荣曰此李全诈假布囊二十万耳剥封果如其言士大夫咸询履歴守荣不尽答后为嵩之所忌诬以他罪贬死逺郡





　　钦定续通志卷五百八十二
　　钦定四库全书
　　钦定续通志卷五百八十三
　　艺术
　　辽
　　珠勒呼　　　王白　　　　魏璘
　　耶律达鲁　　耶律伊伯格勒
　　珠勒呼吐谷浑人初太祖破吐谷浑一骑士弃槖反射不中而去开槖视之得一婴儿即珠勒呼也问所俘知射者乃婴父也世善医虽马上视疾亦知标本意不欲子为人所得欲杀之耳太祖收养之长亦能医専事鍼灸太宗时以太医给侍尝撰脉经诸鍼灸书行于世王白冀州人明天文善卜筮晋司天少监太宗入汴得之应厯十九年王子扎穆以事下狱其母求卜白曰此人当王未能杀也母过忧景宗即位释其罪封寜王竟如其言凡决祸福多此类保寜中厯彰武兴国二军节度使撰百中歌行于世
　　魏璘不知何郡人以卜名世太宗得于汴天禄元年帝命驰马较迟疾以为胜负问王白及璘孰胜白奏曰赤者胜璘曰臣所见骢马当胜既驰竟如璘言帝异而问之白曰今日火王故知赤者胜璘曰不然火虽王而上有烟以烟察之青者必胜帝嘉之五年察克谋逆私卜于璘璘始卜谓曰大王之数得一日矣宜慎之及乱果败应厯中周兵及燕帝以胜败问璘璘曰周姓柴也燕分火也柴入火必焚其言果验璘尝为太平王雅斯哈卜僭立事免死流乌尔古部一日节度使召璘适有献双鲤者戯曰君卜此鱼何时得食璘良久答曰公与仆不出今日有不测祸奚暇食鱼急命烹之未及食防至俱遇害
　　耶律逹鲁字繖布斡其先本五院之族始置宫分焉逹鲁精于医察形色即知病原虽不诊候有十全功统和初为韩徳让所荐官至节度使初枢宻使耶律色珍妻有沈疴易数医不能治逹鲁视之曰心有蓄热非药石所及当以意疗因其聩防之使狂用泄其毒则可于是令大击钲鼓于前翌日果狂叫呼怒骂力极而止遂愈治法多此类人莫能测后卒【按辽火萧呼都克载其曾祖逹鲁明医以附韩徳让得世预太医选与本传事迹相近疑是一人为萧为耶律必有一误】
　　耶律伊伯格勒字锡纳六院郎君尼古察之后幼好学尤长于卜筮不乐仕进尝为人择葬地曰后三日有牛乘人过者即启土至期果一人负乳犊引防牛而过其人曰所谓牛乘人者此也遂启土既葬吉凶尽如其言又为失鹰者占曰鹰在汝家东北三十里泺西榆上徃求之果得当时占无不验





　　钦定续通志卷五百八十三
　　钦定四库全书
　　钦定续通志卷五百八十四
　　艺术传
　　金
　　刘完素　　　张从正　　　李庆嗣
　　纪天锡　　　张元素　　　马贵中
　　武祯亢　　　李　懋　　　胡徳新
　　刘完素字守真河间人尝遇异人陈先生以酒饮之大醉乃寤洞达医术及撰运气要防论精要宣明论又着素问机原病式特举二百八十八字注二万余言然好用凉剂以降心火益肾水为主自号通元处士张从正字子和睢州考城人精医贯穿难素之学起疾救死多效世传黄帝岐伯书有汗下吐法亦有不当汗不当下不当吐者汗下吐之则死各有经络脉理从正用之最精号张子和汗下吐法其所着有六门二法之目李庆嗣洛人少举进士不第弃而学医读素问诸书洞晓其义天徳间嵗大疫广平尤甚贫者徃徃阖门卧病庆嗣携药与米分遗之全活者众无疾而终所着伤寒纂类四卷改证活人书二卷伤寒论三卷针经一卷于世
　　纪天锡字齐卿泰安人早弃进士业学医遂名世集注难经五卷大定十五年上其书授医学博士
　　张元素字洁古易州人八嵗试童子举三十七试经义进士犯庙讳下第乃去学医夜梦有人用大斧长凿凿心开窍纳书数卷于中自是洞彻其术河间刘完素病伤寒八日头痛脉呕逆不食方困卧元素徃完素面璧不顾既为诊脉谓曰脉病云云曰然初服其药用某味乎曰然元素曰子误矣某味性寒下降走太阴阳亡汗不能出今当服某药则效完素大服如其言遂愈自此显名元素治病不用古方自为家法其説曰运气不齐古今异轨古方新病不相能也
　　马贵中天徳中为司天提防与校书郎髙守元奏天象灾异忤防被杖黜为大同府判官乆之迁司天监正隆末海陵问欲自将伐宋天道何如对曰去年十月甲戍荧惑顺入太防至屏星留退西出十二月太白昼见经天占为兵丧为不臣为更主又主有兵兵罢无兵兵起又问镇戎军地震大风对曰伏隂逼阳所以震也又问曰当震大风何也对曰土失其性则地震风为号令人君命令严急则有烈风及物之灾问六年二月甲辰朔日有晕珥戴背何如对曰前年八月二十九日太白入太防右掖门九月二日至端门九日至左掖门出并厯左右执法太防为天子南宫太白兵将之象其占兵入天子之廷海陵曰今将征伐而兵将出入太防正其事也贵中又曰当端门而出其占为受制厯左右执法为受事此当有出使者或为兵或为贼海陵曰兵兴之际小盗固不能无也及被害扬州所言皆验大定八年世宗击毬于常武殿贵中上疏谏曰陛下为天下主守宗庙社稷之重围猎击毬皆危事也前日皇太子坠马可以为戒帝曰祖宗以武定天下岂以承平遽忘之耶皇统尝罢此事当时皆以为非朕所亲见故示天下以习武尔十年十一月皇太子生日宴百官于皇宫帝饮欢甚贵中被酒前跪欲言事错乱失次帝不之罪但令扶出
　　武祯宿州人深数学贞祐间布萨安贞闻其名召至徐州礼以上客每出师其占如响正大初徴至汴京其友王问曰朝廷若问国祚脩短子何以对祯曰当以实告但更言周过其厯秦不及期亦有修徳尔时乆旱祈祷不应祯忽谓曰足下今日早归恐为雨阻曰万里无云赤日如此安得有雨祯笑曰若是则天不诚也天何尝不诚既而东南有云气湏臾蔽天平地雨注二尺众皆惊叹寻除司天台管勾子亢寡言笑不妄交尝与一学生终日相对握筹布画目炯炯若有所营见者莫测哀宗至蔡州完顔仲徳荐其术除司天长行上书比者有星变于周楚之分彗星起于大角西扫轸之左轴盖除旧布新之象又言郑楚周三分野当赤地千里兵凶大起王者不可居又曰蔡城有兵丧之兆楚有亡国之征三军苦战于西垣前后有日矣城壁倾頽内无见粮外无应兵君臣数尽之年也天兴二年九月蔡州被围亢奏十二月三日必攻城及期果然因问解围当在何日对曰明年正月十三日城下无一人一骑矣帝不知其由密喜围解有日但计粮草毋使阙乏至期十日蔡州破十三日元兵退亢赴水死
　　李懋有异术正大间防京兆行省完顔哈逹荐于哀宗遣近侍宻问国运否泰言无忌避居之繁台寺朝士日走问之懋能道隐事及吉凶之变人以为神帝恶其言太泄遣使杀之使者持酒殽入寺懋出迎笑曰是矣使者曰何谓也懋曰我数当尽今日遂索酒痛饮死胡徳新河北士族寓居南阳徃来宛叶间嗜酒落魄不羁言祸福有竒验正大七年夏与燕人王邂逅于叶县初不相识坐中谬以兵官对徳新曰此公当登科甲何以谓之兵官与相得甚欢即命家人具鸡酒酒酣举大白相属曰君此去事业甚逺某有所见乆不敢对人言今欲告子遂邀至野田宻谓曰某自去年来行宛叶道中见徃来者十八九有死气今春至陈许间见其人亦有大半当死者若吾目可用则时事可知矣惊问应验迟速曰不过嵗月间尔某亦不迯此厄请宻志之明年元兵由金房入取峭石滩渡汉所过庐舍萧然徳新亦举家及难







　　钦定续通志卷五百八十四
　　钦定四库全书
　　钦定续通志卷五百八十五
　　艺术传
　　元
　　田忠良　　　靳徳进　　　张康
　　李杲　　　　孙威【拱】　　　阿喇卜丹
　　伊斯玛音　　阿尔尼格【刘元】
　　帕克斯巴【丹巴　　　　必噜匝纳实哩】　　丘处机
　　张宗演【张留孙　呉全节　郦希诚萧辅道　李居寿】
　　田忠良字正卿其先赵城人金亡徙中山好学通儒家杂家言尝识太保刘秉忠于防时秉忠荐之世祖遣使召至帝视其状貎顾谓侍臣曰是虽以阴阳家进必将为国用俄指西序第二人谓忠良曰彼手中握何物曰鸡卯视之果然帝喜又曰朕有事萦心汝试占之曰当是一名僧病耳帝曰然国师也遣奉御送至司天台给笔札命秉忠试星厯遁甲诸书司天诸生鲜有及者诏官之司天帝曰朕用兵襄樊累年不决奈何忠良对曰在酉年矣至元十一年阿尔哈雅奏请益兵十万渡江朝议难之帝密问曰汝试筮之济否曰济帝御幄殿侍臣甚众顾忠良曰今拜一大将取江南朕心已定果何人耶忠良环视左右目一人曰是伟丈夫可属大事帝笑曰此巴延也为西王锡里库使朕以其才留用之汝识朕心七月十五夜白气贯三台帝问何祥曰三公其亡乎未几太保刘秉忠卒帝问忠良南征将士能渡江否忠良奏曰明年正月当奏防矣至期果取鄂州车驾清暑上都遣使来召曰叛者寖入山陵久而不去汝与和尔果斯率众往视之比至山陵如故俄叛兵大至围之三匝忠良引众夜归敌殊不觉海都犯边遣皇子北平王诺摩欢丞相安图征之忠良奏曰不吉将有叛者帝不悦及诸王锡里济劫皇子丞相以入海都帝召忠良曰诚如汝言汝可祀神致祷曰无事于神皇子未年当还后果然车驾驻隆兴北忠良奏曰锡里济之叛以安图之食不彼及也今宿卫士日食一岂能充饥窃有怨言矣帝怒笞主膳二人俾均其食命为太常丞少府为诸王昌通建宅于太庙南忠良往仆其柱少府奏之帝以问忠良对曰太庙前岂诸王建宅所耶帝曰卿言是也又奏曰太庙前无驰道非礼也即敕中书辟道有事于太庙或请牲不用牛忠良奏曰梁武帝用为犠牲后如何耶从之迁太常少卿将征日本命择日出师忠良奏曰僻陋海隅何足劳天戈不听请建大社于朝右建郊坛于国南迁太常卿大徳元年升昭文馆大学士兼太常太卿成宗崩阿古台等懐异谋将奉皇后教祔成宗于庙忠良争曰嗣皇帝祔先帝于庙礼也皇后教非制也阿古台怒曰制自天降耶汝不畏死敢沮大事忠良竟不从既而仁宗以太弟奉皇太后至自懐州潜与密谋诛阿古台等武宗即位进大司徒延祐四年卒追封赵国公諡忠献
　　靳徳进其先潞州人后徙大名父祥师事陵州郝温兼善星厯金末兵乱与母相失母悲泣而盲祥访得之防其目百日复明人称其孝初刘敏行省燕京辟祥寘幕下时藩师得擅生杀无辜者多赖祥以免卒諡安靖徳进材辨防读书通大义父殁益自刻励尤精星厯之学世祖命太保刘秉忠选太史官属徳进以选授天文星厯卜筮三科管勾凡交蚀躔次六气侵沴所言休咎辄应时因天象进规谏多所禆益累选秘书监掌司天事从征叛王纳顔揆日时率中机防诸将欲勦絶其党徳进独陈天道好生请缓师以待其降又奏言叛者多惑于妖言致谋不轨宜括天下术士设阴阳教官使训学者仍嵗贡一人帝从之着为令成宗以皇孙抚军北边遣徳进从行凡攻战取胜皆豫尅期日无不验者成宗即位厯陈世祖进贤纳谏咨询治乱之原帝嘉纳之授昭文馆太学士知太史院领司天台事都城以荻苫廪或请以瓦易之帝以问徳进对曰若是役骤兴物必踊贵民力几何臣愚未见其可议遂寝敕中书自今凡集议政事必使徳进预焉寻以病丐闲仁宗时在东宫特令中书加官以留之防车驾自上京还召见白海行宫授中书右丞议通政院事仁宗即位命领太史院事力辞不允以疾卒追封魏国公諡文穆
　　张康字汝安号明逺潭州湘潭人早孤力学旁通术数宋亡隠衡山中至元十四年世祖遣崔彧祀南岳就访隐逸或兄湖南参政崔斌言康学通天文地理彧还具以闻遣使召康与斌偕诣上都见帝亲试所学皆验授著作郎以内嫔松夫人妻之十八年康上奏嵗壬午太一理艮宫主大将客参将囚直符治事正属燕分来春京城当有盗兵事干将相明年三月盗果起京师杀阿哈玛特等帝欲征日本命康推之奏曰南国甫定民力未苏且今年太一无算举兵不利遂罢兵尝赐太史院钱分千贯以与康不受众服其亷久之乞归田里优诏不许终秘书监丞
　　李杲字明之镇人也世以赀雄乡里幼嵗好医易人张元素以医名燕赵间捐千金从之学不数年尽传其业其学于伤寒痈疽眼目病为尤长北京人王善甫为京兆酒官病小便不利目睛凸出腹胀如鼔膝以上坚硬欲裂饮食不下甘淡渗泄之药皆无效杲视之曰病深矣是气不化也啓子云无阳者阴无以生无阴者阳无以化甘淡渗泄皆阳药独阳无阴其欲化得乎明日以羣阴之剂投之不再服而愈西台掾萧君瑞二月中病伤寒发热医以白虎汤投之面黑如墨本证不复见杲诊之曰此立夏前误用白虎汤之过白虎汤大寒非行经之药止能寒腑藏不善用之则伤寒水病隠于经络之间或更以大热药捄之以苦阴邪则他证必起有温药之升阳行经者吾用之如其言而愈冯叔献之侄栎年十五六病伤寒目赤而顿渴脉七八至医欲以承气汤下之已煑药而杲适从外来切脉大骇曰几杀此儿脉八九至是热极也脉之而从按之不鼓诸阳皆然此传而为阴证矣令持姜附来吾当以热因寒用法处之药未就而病者甲变顿服八两汗寻出而愈陜帅郭巨济病偏枮二指着足底不能伸杲以长针刺骫中深至骨而不知痛出血一二升其色如墨且谬刺之如此者六七服药三月病良已当时皆以神医目之所著书今多传于世云【按几辅通志载杲所着有东垣十书】
　　孙威浑源人幼沉鸷有巧思授云中义军千戸以骁勇称善为甲尝以意制蹄筋翎根铠以献太祖亲射之不能彻大悦授顺天诸路甲匠都总管从攻邠干等州突战不避矢石帝劳之曰汝纵不自爱独不为吾甲胄计乎威毎从战伐恐民有横被屠戮者辄以搜简工匠为名多所全活卒赠神川郡公諡忠恵子拱初为监察御史后袭父职巧思如其父尝别制叠盾其法张则为盾敛则合而易持世祖以为古所未有丞相巴延南征以甲胄不足诏诸路集匠民分制拱董顺天河间甲匠先期毕工具象狮虎豹异兽之形各殊其制大徳九年累官益都路总管卒赠神川郡公諡文庄
　　阿喇卜丹回回氏西域穆萨里人至元八年世祖徴礮匠于宗王额哷布格王以阿喇卜丹伊斯玛音应诏二人驰驿至京师给官舍命首造大礮竖于五门前试之大军渡江平章阿尔哈雅遣使求礮手命阿喇卜丹往破潭州静江等郡悉赖其力授回囬礮手军匠副万戸皇庆元年卒
　　伊斯玛音回囬氏西域实喇人与阿喇卜丹同徴至京从攻襄阳未下伊斯玛音相地势置礮于城东南隅重一百五十斤机发声震天地所击无不摧陷入地深七尺许宋安抚吕文焕惧以城降以功授回囬礮手总管未几卒子布伯袭职【按大学衍义补云此造礮之始世因目曰襄阳礮考唐书李光弼作礟飞巨石一发辄毙二十余人疑即此制度】
　　阿尔尼格尼博啰国人也其国人称之曰巴勒布幼敏悟异凡儿稍长诵习佛书期年能晓其义长善画塑及铸金为像中统元年命帝师帕克斯巴建黄金塔于吐蕃尼博啰国选匠百人往成之阿尔尼格年十七请行帝师竒之命监其役明年塔成请归帝师勉以入朝乃祝发受具为弟子从帝师入见帝视之乆问曰汝来大国得无惧乎曰圣人子育万方子至父前何惧之有又问汝来何为曰臣家西域奉命造塔吐蕃二载而成见彼土兵难民不堪命愿陛下安辑之故不逺万里为生灵来耳又问汝何所能曰臣以心为师颇知画塑铸金之艺帝命取明堂针灸铜像示之曰此安抚王檝使宋时所得嵗久阙坏汝能新之乎曰臣虽未尝为此请试之像成关鬲脉络皆备金工叹其天巧莫不悦服凡两京寺观之像多出其手为七寳镔铁法轮车驾行幸用以前导原庙列圣御容皆织锦为之图画弗及也授人匠总管诏返初服领将作院事宠遇无与为比卒赠开府仪同三司太师凉国公上柱国諡敏慧有刘元者字秉元蓟州寳坻人始为黄冠师事青州把道録传其艺非一后从阿尔尼格学西天梵相亦称絶技当世祖时凡两都名刹塑土范金搏换为佛像出元手者神思妙合天下称之其上都三皇尤古粹识者谓其造意得三圣人之防仁宗两赐宫女为妻命以官长其属行幸必从尝敕元非有防不许为人造他神像后大都南城作东岳庙元为造仁圣帝像巍然有帝王度其侍臣像乃若忧深思逺者始元欲作侍臣像久之未措手适阅秘书图画见唐魏徴像矍然曰得之矣非若此莫称为相臣者遽走庙中即日成之观者咸叹异焉其所为西番佛像多秘人罕得见者官至昭文馆大学士搏换者幔帛土偶上而髹之已而去其土髹帛俨然成像云帕克斯巴者土番萨斯嘉人足克衮氏也【按书史防要作帕克斯巴土波国人】相传自其祖多尔济以其法佐国主霸西海者十余世帕克斯巴生七嵗诵经数十万言能约通大义国人号为圣童少长又称曰巴喇密特年十五谒世祖于潜邸与语大悦日见亲礼及即位尊为国师授玉印命制古新字其字仅千余其母凡四十有一其相关纽而成字者则有韵闗之法其以二合三合四合而成字者则有语韵之法而大要则以谐声为主至元六年新字成诏颁示天下加号大寳法王十一年请告西还留之不可乃以其弟琳沁嗣建大防国仁王寺居焉十六年帕克斯巴卒赐号皇天之下一人之上宣文辅治大圣至徳普觉真智佑国如意大寳法王西天佛子大元帝师命印造其新译戒本五百部颁降诸路僧人十九年造帕克斯巴舍利墖延祐五年更建殿于大兴教寺给钞万锭【自命印造至此据世祖仁宗本纪増】至治初诏郡县建庙通祀其制视文庙有加泰定元年颁绘像于各行省为之塑像琳沁嗣为帝师凡六嵗至元十九年卒逹尔玛巴拉实哩嗣二十三年卒伊特札实琳沁嗣三十一年卒防喇实巴鄂尔嘉勒嗣元贞元年赐玉印文曰大元帝师统领诸国僧尼中兴释教之印大徳七年卒明年以年扎克嘉勒灿嗣又明年卒多尔济巴勒嗣皇庆二年卒桑尔节扎实嗣延祐元年卒二年以恭噶诺尔布喇实嘉勒灿巴勒藏布嗣至治三年卒班珠尔戬藏嗣泰定二年卒恭噶伊实巴钟喇实嘉勒灿巴勒藏布嗣赐玉印降玺书谕天下其年卒天厯二年以年扎克防喇实嗣帕克斯巴时又有国师丹巴者一名衮扎克喇实西番托果斯塔玛人幼从西天竺果达木实哩传习梵秘得其法中统间帕克斯巴荐之时懐孟大旱世祖命祷雨立下又尝呪饭投龙湫顷之竒花异果上尊涌出波面取以上进世祖大悦至元末以不容于时相僧格力请西归既复召还谪置潮州时枢密副使页特密实镇潮州其妻得竒疾丹巴以所持数珠加其身即愈又尝为页特密实言异梦及已还朝期后皆验成宗疾祷之遄愈诏分御前校尉十人为之导从成宗北巡命丹巴以象舆前导过云州语诸弟子曰此地有灵怪恐惊乘舆当密持神呪以厌之未几风雨大至众咸震惧帷幄殿无虞大徳七年卒【按辍耕録云大徳问徳寿太子病防薨卜鲁罕皇后遣人问曰我夫妇崇信佛法以师事汝止有一子宁不能延其寿耶答曰佛法犹如灯笼风雨至乃可蔽烛尽则无如之何矣】皇庆间追号大觉普惠广照无上帝师其后又有必噜匝纳实哩者初名嘉勒干密迪哩北庭噶玛拉国人自防熟辉和尔及西天书长能贯通三藏暨诸国语大徳六年奉防从帝师受戒于广寒殿代帝出家更赐今名皇庆中命繙译诸梵经典授光禄大夫是时诸番朝贡表牋文字无能识者皆令必噜匝纳实哩译进尝有以金刻字为表者帝遣视之必噜匝纳实哩随取案上墨汁涂金叶审其字命左右执笔口授表中语及使人名字与贡物数上之明日有司阅其物色与所赍重译书无少差者众服其博识竟莫测其所从授授开府仪同三司仍赐三台银印兼领功徳使司事厚其禀饩俾得以养母焉至治三年特授沙津阿古齐且命为诸国引进使至顺二年加号普觉圆明广照辩三藏国师三年与安西王子伊噜特穆尔等谋为不轨坐诛其所译经汉字则有楞严经西天字则有大乘庄严宝度经干陀般若经大涅槃经称赞大乘功徳经西番字则有不思议禅观经有司籍其家得人畜土田金银货贝钱币邸舍书画玩器以及妇人七宝装具价直钜万云元起朔方固已崇尚释教及得西域世祖以其地险逺民犷悍难制思因其俗以柔服其人乃于郡县土番地设官分职尽领之于帝师初立宣政院正使而下必以僧为副出帝师所辟举而总其政于内外帅臣以下亦必僧俗并用军民皆属统理于是帝师之命与诏敕并行于西土百年之间朝廷所以敬礼而尊信之者无所不用其至正衙朝防百官班列而帝师亦或专席于坐隅每帝即位之始降诏襃答必敕章佩监络珠为字【按辍耕録云累朝践阼必布告天下惟诏西番者以粉书其字于青缯而绣以白绒网以真珠其御宝则纯用珊瑚遣使张于帝师所居处所载较详】其未至而迎之则中书大臣驰驿累百骑以往所过供亿送迎比至京师则敕大府假法驾半仗以为前导诏省台院官以及百司庶府并服银防济逊用每嵗二月八日迎佛威仪往迓且命礼部尚书郎中专督迎接及其卒而归葬舎利又命百官出郭祭饯大徳九年专遣平章政事特穆尔乘传护送赙金五百两银千两币帛万匹钞三千锭皇庆二年加至赙金五千两银一万五千两锦绮杂防共一万七千匹其昆弟子姓往来有司亦供亿无乏泰定间以帝师弟恭噶伊实戬将至绍中书持羊酒郊劳而其兄索诺木藏布遂尚公主封白兰王其弟子之号司空司徒国公者前后相望为其徒者怙势恣睢气焰熏灼延于四方为害不可胜言有嘉木喇勒智者世祖用为江南释教总统发掘故宋诸陵及其大臣塜墓凡一百一所戕杀平民受献美女宝物无算且攘民田亩盗取金银珠玉动以数万计他所藏匿未露者弗论也又至大元年上都开元寺西僧强市民薪民诉诸留守李璧璧方询其由僧已率党持白梃突入公府隔案引璧髪捽诸地捶朴交下拽归闭诸空室久乃得脱奔诉于朝遇赦以免二年复有僧龚柯等十八人与诸王哈喇巴尔妃争道拉妃堕车殴之事闻诏释不问而宣政院臣方取防凡殴西僧者截其手詈之者断其舌赖仁宗居东宫亟奏寝其令泰定二年西台御史李昌言尝经平凉府静防定西等州见西番僧佩金字圆符络绎道途驰骑累百传舎至不能容则假馆民舎迫逐男子奸汚妇女奉元一路自正月至七月往返百八十五次用马至八百四十余匹较之诸王行省之使十多六七驿戸无所控诉台察莫得谁何且国家之制圆符本为边防警报之虞僧人何事而辄佩之乞更正僧人给驿法且令台宪得以纠察不报延祐四年宣徽使防每嵗内廷佛事所供其费以斤数者用面四十三万九千五百油七万九千酥二万一千八百七十蜜二万七千三百自至元三十年间醮祠佛事之目仅百有二大徳七年再立功徳司遂増至五百有余又每嵗必因好事奏释轻重囚徒以为福利虽大臣如阿里阃帅如必实哷勒等莫不假是以逭其诛宣政院参议李良弼受赇鬻官直以帝师言纵之其余杀人之盗作奸之徒夤縁幸免者多至或取空名宣敕以为布施而任其人可谓滥矣虽嵗举好事亦奚禆于享国长久之道论者谓元之亡实亡于僧云若夫天下寺院之领于内外宣政院曰禅曰教曰律则固各守其业惟所谓白云宗白莲宗者亦或通奸利焉
　　丘处机登州栖霞人自号长春子【按辍耕録云字通宻祖父业农世称善门元史本传不载】年十九为全真学于宁海之昆仑山与马钰谭处端刘处王处一郝大通孙不二同师重阳王真人重阳一见大器之金宋之季俱遣使来召不赴嵗己卯太祖自奈曼命近臣彻伯尔刘仲禄持诏求之处机一日忽语其徒使促装曰天使来召我我当往翌日二人至处机乃与弟子十八人同往见焉明年宿留山北先驰表谢拳拳以止杀为劝又明年趋使再至时方西征日事攻战处机每言欲一天下者必不嗜杀人及问为治之方对以敬天爱民为本问长生久视之道告以清心寡欲为要太祖深契其言命左右书之且以训诸皇子于是锡之虎符副以玺书不斥其名惟曰神仙【按辍耕録云爵大宗师掌管天下道教元史本传不载】一日雷震太祖以问处机对曰雷天威也人之罪莫大于不孝不孝则不顺乎天故天威震动以警之陛下宜畏天威明孝道以导有众太祖善之时经丧乱民罹俘戮无所避处处机还燕使其徒持牒招求于大河南北由是被掠为奴者得复为良与滨死而得更生者母虑二三万人中州人至今称道之嵗乙酉荧惑犯尾其占在燕处机祷之果退舍丁亥又为旱祷期以三日雨当名瑞应已而亦验有防改赐所居名长春宫六月浴于东溪越二日天大雷雨大液池水入东湖声闻数里鱼鼈尽去池遂涸而北口高岸亦崩处机叹曰山其摧乎池其涸乎吾将与之俱乎遂卒其徒尹志平等奉玺书袭掌其教四传至祈志诚居云州金阁山道誉甚着丞相安图尝过访之志诚告以修身治世之要安图惑其言故自入相一以清静忠厚为主及罢还第退然若无与于世者后安图复被召再往决焉志诚曰昔与子同列者何人今同列者何人安图悟入见世祖辞曰臣昔为宰相年尚少幸不失陛下事者丞佐皆臣所师友今事臣者皆进与臣俱则臣之为政能有加于前乎世祖曰谁为卿言是对曰祈真人世祖叹异之其徒苗道一嗣全真教【其徒句从续宏简録増】
　　正一天师者始自汉张道陵其后四代曰盛来居信州龙虎山传至三十六代宗演当至元十三年世祖已平江南遣使召之至【按世祖本纪至元十二年四月召四十代天师张宗演赴阙在未平宋以前传又作三十六代彼此互异】命廷臣郊劳待以客礼及见语之曰昔嵗已未朕次鄂渚尝令王一清往访卿父卿父报朕曰后二十年天下当混一神仙之言验于今矣因命坐锡宴特赐冠服命主领江南道教十八年二十五年再入觐世祖尝命取其祖天师所传玉印宝劔观之二十九年卒子与棣嗣三十一年入觐卒于京师元贞元年弟与材嗣时潮啮盐官海盐两州为惠特甚与材以术治之一夕大雨震电明日见有物鱼首龟形者磔于水裔潮患遂息大徳五年召见于上都幄殿八年授正一教主主领三山符録武宗初入觐特授金紫光禄大夫封留国公延祐三年卒四年子嗣成嗣时有张留孙者字师汉信州贵溪人少时入龙虎山为道士至元十三年从宗演入朝世祖与语称防遂留侍阙下世祖尝亲祠幄殿皇太子侍忽风雨暴至众骇惧留孙祷之立止又尝次日月山顺圣皇后得危疾亟召留孙请祷既而后梦有朱衣长髯从甲士导朱辇白兽行草问觉而异之以问留孙对曰甲士导辇兽者臣所佩法箓中将吏也朱衣长髯者汉祖天师也行草间者春时也中宫之疾其及春而瘳乎后命取所事画像进观之果如梦中所见帝大悦号为上卿命尚方铸寳劔以赐建崇真宫于两京俾居之专掌祠事十五年授教宗师特官其父至江东道同知宣慰司事时天下大定世祖思与民休息留孙待诏尚方因论黄老治道贵清浄圣人在宥天下之防深契帝意每嵗【此下至祭斗皆据世祖本纪増】于长春寿宁二宫命作醮事奏赤章于天或五七昼夜又尝命祀星祭斗大徳中加号教大宗师同知集贤院道教事武宗立升大真人知集贤院位大学士上寻加特进进讲老子推明谦让之道及仁宗即位犹恒诵其言且谕近臣曰累朝旧徳仅余张上卿尔进开府仪同三司加号辅成赞化保运教大宗师英宗初命修法事于崇真宫至治元年卒天厯元年追赠道祖神应真君其徒呉全节嗣全节字成孝【按书史防要云号闲闲】饶州安仁人年十三学道龙虎山后从留孙至京师成宗每幸上都命给庐帐车马衣服禀饩俾侍行幄大徳十一年授教嗣师既嗣职制授特进上卿教大宗师崇文道徳真人总摄江淮荆襄等处道教知集贤院道教事玉印一银印二并授之全节尝代祀岳渎还成宗问曰卿所过郡县有善治民者乎对曰臣过洛阳太守卢挚平易无为民以安靖成宗曰吾忆其人即日召拜集贤学士成宗崩仁宗至自怀孟有狂士以危言讦翰林学士阎复者事叵测全节力为言于李孟孟以闻仁宗意解复致仕去当时以为朝廷得敬大臣体而不以口语伤贤者全节盖有力焉泰定三年【此下至诸山据泰定帝纪増】命修醮事于龙虎三茅阁皂诸山生平好与贤士大夫交其推毂善类振穷周急颇有侠气卒其徒夏文泳嗣元时真大道教者金季道士刘徳仁所立也其教以苦节危行为要不妄取于人不苟侈于己五传至郦希诚居燕京天宝宫见知宪宗始名其教曰真大道授希诚太真人领教事至元五年世祖命其徒孙徳福统辖诸路真大道又三传至张志请其教益盛授演教大宗师凝神冲妙应真人志清事亲孝尤耐辛苦制行坚峻东海珠牢山旧多虎志清往结茅其上虎皆避徙然颇为人害志清曰是吾夺其所也遂去之后居临汾地大震城郭庐舎摧压死者不可胜计独志清所居裂为二无少损焉朝廷重其名给驿致之掌教事志清舍传徒歩至京师深居简出时人罕识其面兢画为图以相传焉又有太一教者始金天眷中道士萧把珍传太一三元法箓之术因名其教曰太一四传至萧辅道世祖在潜邸闻其名召至和琳赐对称防留居官邸以老请授弟子李居寿掌其教事至元十一年建太一宫于两京命居寿居之领祠事且禋祀六丁以继太保刘秉忠之法十三年赐太一掌教宗师印十六年六年辛丑以月直元辰敕居寿作祠醮奏赤章于天凡五书夜事毕敕自明年正月朔建醮长春宫凡七昼夜嵗如例以居寿为主焉
  </div>
  <div class="pagination">
   <a href="钦定续通志_page268.html">
    上一页
   </a>
   <span>
    ...
   </span>
   <a href="钦定续通志_page264.html">
    264
   </a>
   <a href="钦定续通志_page265.html">
    265
   </a>
   <a href="钦定续通志_page266.html">
    266
   </a>
   <a href="钦定续通志_page267.html">
    267
   </a>
   <a href="钦定续通志_page268.html">
    268
   </a>
   <span class="current-page">
    269
   </span>
   <a href="钦定续通志_page270.html">
    270
   </a>
   <a href="钦定续通志_page271.html">
    271
   </a>
   <a href="钦定续通志_page272.html">
    272
   </a>
   <a href="钦定续通志_page273.html">
    273
   </a>
   <a href="钦定续通志_page274.html">
    274
   </a>
   <span>
    ...
   </span>
   <a href="钦定续通志_page270.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
