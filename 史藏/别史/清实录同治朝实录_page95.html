<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 95 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 95 页/共 505 页</h1>
    <div class="content">
○又谕、唐训方奏、侦探巢县城情。及派兵剿抚捻圩各等语。运漕镇踞匪。经萧庆衍督军会同水师攻克。向铜城牐遁去。而巢县逆党踞守如故。将来水陆官军会攻巢县。该逆势必穷蹙思窜。唐训方自应督饬张得胜扼住梁园。严防窜越。定远县西乡土匪。虽经攻毁四圩。招抚余匪。仍应防其反侧。著唐训方饬令唐启虞会同该县知县李益林严密稽查。如稍有蠢动。即赶紧扑灭。毋令句结为患。王才秀等进军蒙城。诱杀捻首迮官标等。先后收抚贼圩二十一处。官军声势甚重。著即激励将士。迅将西阳高炉一带捻圩攻拔。以期节节埽荡。会合僧格林沁所部直捣捻巢。廓清皖境。唐训方另片奏三河尖厘局。向系接济临抚两营军饷。嗣胜保带兵援颍。在三河尖北岸立卡抽厘。李续宜遂于南岸设局。现在胜保被逮。北岸厘局。应归皖营接办。请饬河南抚臣无庸派员设局等语。三河尖本系皖省地面。该镇既有两局。自未便再行添设。重累商民。所有张之万前请于三河尖设立厘局之处。著即停止。将此由五百里各谕令知之。　　

○辛亥。谕议政王军机大臣等、都兴阿奏、裁撤水师旧船。并布置江防情形一摺。据称江防师船。并新调红单船。及在楚打造长龙船炮划。共四百六十三只。兹酌核裁撤朽烂红单拖罾各船。共一百二十九只。以节糜费。惟师船月饷。积欠甚多。红单船既已裁撤。必应找给旧欠。由两广总督补发。并先由苏抚筹给口粮。俾作川赀。拖罾等语。亦应酌给遣散各等语。此项欠饷。自系万不可缓之需。著晏端书于所裁红单师船到粤时。按照粮台细册。查明积欠船价勇粮。照数补发。并著曾国藩、李鸿章、先行饬司筹给一月口粮。俾作回粤路费。其拖罾各船。迅速筹给前欠。以资遣散。所有裁撤师船。著责成统带回粤之陈国泰。将船户夫役人等。妥为弹压照料。免致沿途滋事。现在逆贼时思纷窜。江防极关紧要。都兴阿所奏按段分拨防守情形。布置尚属周妥。即著照所拟督饬吴全美、李起高等、责成派出之参将梁正源等严密防范。广东新到师船。尚须训练。并著吴全美责令各统领严申纪律。勤加操演禁绝骚扰。俾成劲旅。将此由五百里各谕令知之。　　

○又谕、张之万奏、汝军分路剿贼获胜一摺。陈大＜?氵喜＞被剿回窜桐境。游弋于固镇吴城一带。与林振山匪徒句结。现在张曜督率马队。追至平昌关。著张之万会同毛昶熙严饬该总兵调集步队。探踪前进。会合各路兵团。四面兜围。毋令再行窜逸。邢集距匪。负嵎未下。叠经李续焘进兵击败。并著饬令该总兵赶紧合围。尽歼丑类。如邢集业已得手。即飞调李续焘一军。分兵西进。为张曜后路策应。其汝东一带伏莽尚多。仍著饬令陈禄兴等扼守岳城一带。镇压就抚各寨。以防反侧。张之万现调袁甲三旧部来汝。并调余际昌全队驰回汝郡。该抚等务。当酌度缓急。相机策应。肃清南圉。以副委任。将此由五百里各谕令知之。　　

○以江西广丰县捐输军饷。永广学额二名。　　

○以剿贼勇敢。赏河南守备王文行巴图鲁名号。　　

○予浙江绍兴伤亡洋将勤伯勒东祭葬世职加等。　　

○贷河南永城、汝阳、正阳、新蔡、确山、信阳、六州县难民两月口粮。　　

○壬子。谕议政王军机大臣等、崇厚奏、贼窜冀州境内。请增兵筹饷迅速剿办一摺。现在各起马步兵勇。陆续到齐。著崇厚饬令星夜驰赴冀州以北。绕出贼前。会合堵剿。成保所带京营马队四百名已至南宫。著即会商该副都统妥筹调度。于要隘地方设伏邀击。毋令再行窜越。其调赴山西之后起马队官兵二百五十名。著准其暂留直隶军营。归成保。萨萨布统带。以厚兵力。俟直境匪势稍松。仍饬赴山西防所。天津所练京绿各营洋枪队。原较各营兵勇。更为得力。至原教之外国兵弁。在海口百姓。习见不惊。今令随同前赴军营。恐畿南各处。人情疑惧。该署督务当严为约束。俾兵民得以相安。如大股迅就扑灭。即将洋枪队仍调回天津练习。不得久留。以节经费。所筹宽备粮饷各情。均著照所议办理。将此由五百里谕令知之。　　

○又谕、曾国藩奏、钦奉叠次谕旨。并案覆陈一摺。所陈察看苗练。滁军及上游水师未能分扎下游。学习洋人兵械。禁约军士屠掠各条。筹画均属周至。金陵城外各贼垒。现尚死力抵拒。各路贼势。如伪忠逆侍逆等股。均尚未即穷蹙。原难遽冀贼之献城乞降。其中如有自拔来归者。该大臣自必能严禁屠戮。以为随时解散之方也。寿正防军之撤。原系移缓就急。现在该练尚无踞城以叛之迹。或系因僧格林沁之军。剿捻亳州。相离尚不甚远。自足以资控制。惟将来僧格林沁一移他处。则苗练无所钤束。势必又生枝节。该大臣等总宜豫为之所。设法散其党与。使日后不能再有反侧。方为妥善。李世忠桀骜未化。朝廷亦所深知。该大臣所陈委曲优容各节。具见苦心。然亦不可不随时随事。量为裁制。滁营饷银子药等件。固宜陆续接济。若如那勒丰阿等遣撤官兵。被其卡员阻殴等事。亦未可专事姑容。李世忠为部众所蒙蔽。尤当使其早自儆省。以为保全。著曾国藩嗣后察看。如该提督有必须加惩究之处。著即据实奏明办理。所称上游水师杨岳斌等。各备巢湖东坝之贼。不能移扎下游。自属实在情形。均如所奏办理。外国铜冒自来火。既饬工匠试造。即可于造成后。饬令各营演放熟习。以利攻剿。另片奏近日各军情。均已览悉。韦志俊进攻青阳。既未得手。朱品隆之军。由池州继进。著即饬令迅克青阳。以期次第埽荡太平石埭等股贼氛。俾金陵之贼。羽翼渐除。庶可徐图进取。将此由五百里谕令知之。　　

○以湖南东征局官绅筹饷出力。予升任道员恽世临等加衔升叙开复有差。　　

○蠲缓山东临清、济甯、历城、邹平、长山、长清、德平、平原、东平、东阿、平阴、□民、青城、阳信、乐陵、沾化、邹滕、汶上、阳谷、单、定陶、钜野、濮、观城、朝城、费、聊城、堂邑、茬平、莘、馆陶、高唐、乐安、寿光、昌乐、临胊、嘉祥、章邱、齐河、齐东、济阳、临邑、泰安、海丰、蒲台、曲阜、泗水、寿张、菏泽、城武、曹、郓城、兰山、郯城、莒、沂水、博平、清平、冠、恩、益都、临淄、博兴、邱、鱼台、六十六州县。暨德州、东昌、临清、济甯、四卫。东平所、被水被旱被风被虫被扰地方本年额赋并租课有差。　　

○缓徵两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场被水灶地上年额赋有差。　　

○癸丑。谕议政王军机大臣等、穆腾阿奏、抵任察看省垣平置情形。请派员赴陕署理副都统。并筹发旗兵饷银各摺片。穆腾阿现已行抵省垣。所有西安防堵事宜。即著商同瑛棨严密布置。实力巡防。毋稍疏懈。城北濠池。平浅无水。瑛棨何以不早行挑穵。其平日之因循废弛。漠不关心。已可概见。著即赶紧饬令民夫挑穵深通设法引水。以资凭守。回匪距城一二十里外。时以游骑往来。壅遏粮道。城内百物昂贵。穆腾阿、瑛棨、务当挑选兵勇。不时出城巡逻。遇有匪踪。即行痛击。以期疏通饷道。不得闭关自守。致成坐困。前因平利贼势猖獗。谕令马德昭驰赴该处迎剿。续因甯陕厅告警。谕令多隆阿酌度情形。或亲带兵勇。或酌拨精兵。交马德昭统带前往。计马德昭此时已可起程。省垣兵力既分。恐回匪窥伺扑城。益形猖獗。著多隆阿仍行拨兵驰赴西安。协同防剿。该大臣督办陕西全省军务。责无旁贷。务当妥筹兼顾。不得顾此失彼。西安驻防旗兵。欠饷已及两月。著瑛棨赶紧筹拨款项。设法接济。嗣后月饷。务当按四成实银发给。傥再推诿膜视。致令士气不振。惟瑛棨是问。穆图善现在同州督兵剿贼。德兴阿现防蒲津。均难即赴任所。西安驻防旗营需人。著英桂饬令伊昌阿前赴西安暂署副都统。帮同穆腾阿办理。俟省城防务稍松。再往乌什本任。将此由五百里各谕令知之。　　

○上以孟春时享太庙。自是日始、斋戒三日。　　

○甲寅。世祖章皇帝忌辰。遣官祭孝陵。　　

○谕内阁、现在记名水师总兵将次用竣。著两江闽浙两广总督于水师副将内。遴选堪胜水师总兵者。各保奏数员。候旨记名简用。其水师参将游击都司守备各员。如有材艺出众可备器使者。并著核实开单具奏。曾国藩所部内江水师。向称得力。都兴阿督办扬防。所统水师将弁不少。各该营自总兵以下各员。其谋勇兼优。熟悉风涛沙线。堪膺外海水师之任者。定不乏人。均著出具考语。据实具奏。以备录用。　　

○又谕、前因升任给事中林寿图奏参福建藩司裕铎等狎妓荒?等款。前任闽浙总督庆端含糊覆奏。一味欺饰。谕令耆龄等秉公审办。嗣又据御史朱潮奏参捐局委员章琮等营私舞弊并曾国藩奏遵查庆端袒庇私人。声名甚劣。复经谕令耆龄等严密查参。兹据奏称、藩司裕铎等在绅士姚镜图家挟妓饮酒一节。据妓女翠英、优人秀林、先后指证确实。其捐务积弊。查出官吏分用部饭火耗银两各情。请分别革审监追各等语。此案藩司裕铎等被参贪劣各款。或供证确凿。或案据分明。该官吏等犹敢饰词强辩。显系恃符狡展。若不从严惩办。何以肃吏治而整纪纲。除章琮、李鼐、胡斌、朱仁、来堉、屠堃、姚镜图、业经革职外。解任藩司裕铎、候补道刘翊宸、兴泉永道秦金鉴、候补知府陈谦恩、王庆成、知县王柄、曹学伟、著一并先行革职。交耆龄、徐宗干、提同全案人证。严行审讯。务得确供。按律拟办。至章琮、陈谦恩等、尤为刁健。并著加以刑讯。至该员等侵吞捐项银两。著照耆龄等单开各数。著落追赔。其刘翊宸、秦金鉴、应追之款。既据声称设措完缴。即责令迅速缴清。其始终玩抗之章琮、朱仁、来堉、李鼐、曹学伟、陈谦恩、书吏林玉堂等、并著照例监禁。勒限一个月。如数追完。丁忧道员司徒绪、英朴、丁忧革员屠堃、均已各回旗籍。并著该部行文该旗籍查取亲供。咨明福建归案办理。并将屠堃解往福建。勒追应缴款项。杭州将军前任闽浙总督庆端任用私人。多方袒庇。于属员荒淫饮?。侵利营私。毫无觉察。迨经降旨交查。仍敢代为徇隐。实属欺罔。著交部严加议处。寻议、庆端应照溺职例革职。从之。　　

○又谕、崇厚奏、请将目力昏花步履艰涩之冀州直隶州知州丁学易勒令休致等语。丁学易现有被参各款。著先行革职。仍交崇厚从严审办。　　

○谕议政王军机大臣等、崇厚奏、贼势鸱张。连日追剿情形一摺。另片奏、飞催宋景诗来营调遣等语。张锡珠股匪。窜陷武邑。经姜国仲等挥军进偪。收复县城。该匪向东南窜走。马匹甚多。行踪飘忽。全赖马队官兵。追蹑。乃萨萨布所带马队六百名。不遵该副都统调度。被匪冲散。若不申明纪律。奚以整饬戎行。著崇厚成保、确查此次接仗首先遁逃之将弁。及不遵号令之官兵。即在军前正法。以肃军令。大名镇标兵在何处滋事。崇厚自应将约束不严之该管官据实参奏。并将首先滋事之兵勇查拏正法。毋得稍涉宽纵。宋景诗回东省后。谭廷襄前有调赴淄川之奏。现在直隶防剿吃紧。著照崇厚所请。准其催调来营。并著谭廷襄速饬宋景诗赶紧督队启行。惟宋景诗降众。与张锡珠本系旧夥。安知张锡珠不与之通信纪合。惟在崇厚详加审度察看。其实能出力与否。随时妥为驾驭。毋稍大意。布特哈等马队。天津洋枪队。计先后赶到。兵力不为不厚。该署督务当激励诸军。及各路团勇。分投截击。尽歼丑类。通贼贻误纵兵抢掠之王恩第、李鸿埙、伊绵阿等、并交查之案。该署督当迅速遵旨分别严行查办。以惩其余。岂可延缓姑容。致玩法者毫无儆惧。昨据宝山奏已自古北口起程。著该署督迅即飞催前进。俾得会同祝垲办理军务。将此由六百里各谕令知之。　　

○又谕、据张凯嵩奏、官军计捦逆首。收复莲塘一摺。莲塘地称险要。该逆负嵎日久。前经刘长佑剿抚兼施。已有端绪。张凯嵩接办以来。即能使将士不稍松懈。克期收复。洵属不负委任。惟官军所杀逆匪无多。其中必有逃窜伏匿各匪。张凯嵩务饬各军。实力摉捕。毋使官军凯撤。即复萌滋扰。浔州军务。现在渐已得手。刘坤一到后。即著饬令将黄逆歼除。其余容县之范亚音、永淳之孙芢广、永康之吴淩云各股匪。亦当次第歼灭。该抚甫膺疆寄。务宜事事实心实力。认真办理。朝廷惟以地方之安否。核疆臣之功罪。断不可迁延玩泄。致负期望。勉之慎之。将此由六百里谕令知之。　　

○又谕、洪毓琛奏、郡城防守粗定。现拟先靖近城各路再剿彰逆一摺。台湾匪徒猖獗。彰城尚被匪踞。嘉义及郡城时形吃紧。必须添兵济饷。方足以资攻剿。前已谕令耆龄、徐宗干、迅饬曾玉明。吴鸿源诸军。厚集兵力。进攻彰化。保全嘉义。肃清台境。著该督速饬该总兵等督率兵勇。会合前进。力图埽荡。如兵力不敷。即添拨内地官军。迅速渡台。以资剿办。至台湾饷需。并著该督等赶紧设法筹济。洪毓琛现在郡城。一切筹防之及饷项事宜。仍著悉心筹办。就现有兵力。分投攻剿。不得专待援师。致匪势日形猖獗。将此由五百里谕知耆龄、徐宗干、并传谕洪毓琛知之。　　

○以正白旗满洲副都统文盛暂署镶蓝旗护军统领。　　

○广东阳江镇总兵官黄礼鉁因病解职。以记名总兵官任星元为广东阳江镇总兵官。　　

○擢记名道张铨庆为福建布政使。　　

○以广西剿匪获胜。收复莲塘。赏副将黄仲庆巴图鲁名号。道员易元泰、守备谢继贵花翎。千总冯鼎有蓝翎。余升叙有差。　　

○乙卯。上以孟春时享太庙。前期亲诣行礼。　　

○谕内阁、沈葆桢奏、请将藉办捐输影射蒙混之知县惩处一摺。江西代理贵溪县知县陆长庆、藉捐米为名。辄敢将邵姓捐项侵蚀二千两之多。迨经该管道府及捐局委员举发。详请撤任。陆长庆见事已败露。复以邵姓等所捐银两。系捐济浙收布政使蒋益澧军饷。禀请蒋益澧委员守催。藉端蒙混。实属狡诈已极。陆长庆著即行革职。永不叙用。并勒令该革员将前项捐银。自行措解。以济军需。不准稍有延宕。　　

○谕议政王军机大臣等、多隆阿奏、移营进偪贼巢。并兴安府城被围甚急各情形一摺多隆阿自抵同郡后。督军叠破贼营。回众技穷。屡次上禀求解。并有投贼之鲜玉农、哈连升等、先后递禀乞和。多隆阿分别批斥。所办甚是。现在王阁村羌白镇附近贼营。均被官军焚毁。该匪势已穷蹙。著即激励诸军。乘胜进攻老巢。将陕省东路各匪。次第削平。其泾阳咸阳各四巢。自不难迎刃而解。瑛棨将新募四营留省防守。该抚务当内察奸细。外捍逆氛。毋得有名无实。发逆陈得才等窜扑兴安府城。有贼营四十余座。郡城势甚危急。多隆阿进偪回巢。正当吃紧。恐难亲督兵勇前赴兴安。著仍遵前旨。酌派劲旅。交马德昭统带。由子午谷迎剿曹逆。节节埽荡。驰解兴安之围。瑛棨务当催令马德昭兼程前进。马德昭亦当振刷精神。力图报称。兴安毗连楚境。梁作楫等自应就近驰援。著官文、严树森、严饬该道员等懔遵叠次谕旨。迅即绕出贼前。遏其北窜。仍分派得力将弁。会同兴安兵勇力解城围。如该员等迁延不进。定当从重治罪。并将官文等严行惩处。汉中蓝逆未除。甯陕复有川匪滋扰。著骆秉章速派知兵大员驰赴陕境。先将曹逆殄除。相机援剿。以助陕省兵力之不及。川陕唇齿相依。谅该督必不稍分畛域也。多隆阿另片奏、请将戴鸾翔、祥恩、解交刑部严讯治罪等语。著多隆阿派员将该革员等解赴山西省城。交爱仁、王茂荫、就近严讯。至前交多隆阿查办之案。类似祥恩戴鸾翔者。如多隆阿亦因军务纷繁。难于兼办。并著一并移交爱仁等严行讯办。至阎丕敏施鹏二员。罪无可逭。著多隆阿于审明后即行正法。鲜玉农前经投贼。甚属可恶。哈连升在潼关扎营。被贼掳去。朝廷方深惋惜。谓其必能殉节。不料此次尚列名递禀求抚。如此禀非出自逆回捏造。则哈连升之甘心从逆。百喙难辞。实属罪不容诛。著多隆阿访查确实。再行具奏。将此由六百里各谕令知之。　　

○又谕、多隆阿自接办陕西军务以来。览其所奏。留心体察。该大臣于陷阵冲锋。颇有将才。而于诸事未能通筹全局。即如胜保所部。固多桀骜不驯之辈。亦当次第遣撤。乃旬日闲遣归兵勇已至七起之多。即不免操之过蹙。现在成事不说。以后必须事事谨慎。方能膺兹重任。该大臣身在行闲。于办理文案。未能亲自料理。必得公正和平能顾大局之员。方可与之参酌军务。办理合宜。否则执持偏见。甚至倚势作威。口中之所念。或非奏牍中所书。该大臣尤不可不防其弊。务当随时与官文、严树森相商。访求正人。办理文案。断不可先横成见于胸。偏听独任。致有偾事。现在督军进剿。前有强悍逆回。后无策应劲旅。内防疑贰之兵。外虑句结之捻。必须谋定后动。计出万全。该大臣前在楚皖。均有威望。然当时尚有官文等为之调度。故能树立勋名。现在独当一面。尤应虚怀集益。不可稍存自是之念。一切顾全大局。不可意存见小。稍自满假。朝廷于该大臣拔自行闲。畀以统帅。不惮谆谆教诫。庶几廓清全陕。早奏肤公。傥该大臣自谓身为统帅。高自位置。骄矜自满。则何以克当名将。该大臣当时引胜保以自儆省。本日据该大臣奏称、目不交睫者三十余日。自因军情紧急。寝食俱废。然该大臣为国宣勤。膺兹钜任。亦当倍加慎重。以副爱惜成全之意。将此由六百里密谕知之。　　

○又谕、前因多隆阿奏、副都统祥恩有寄顿胜保赀财情事。该将军遵旨派员前往查讯。祥恩辄将派去员弁殴捆。当经降旨将祥恩革职查抄。交多隆阿严讯。复因道员戴鸾翔在胜保军营舞弊。将该员革职归案审办。兹据多隆阿奏该二员屡经研讯。坚不吐实。请解部严审等语。本日已谕令多隆阿将该二员押赴山西并将原案供招一并移送即著爱仁、王茂荫、秉分严审确情。按律定拟具奏、祥恩、戴鸾翔、均系业经革职之员。如再坚不吐实。著即以严刑审讯。将此谕令知之。　　

○丙辰。享太庙。遣醇郡王奕譞恭代行礼。　　

○遣官祭太庙后殿。　　

○遣官祭太岁之神。　　

○谕内阁、沈葆桢奏请将不谙文理之同知等官勒休一摺。各省佐贰州县等官。均有地方公事。若文理不能通晓。必至文移讼牒。为胥吏蒙蔽。贻误实非浅鲜江西九江府同知博恩、南安府同知唐廷铨、瑞金县知县胡长芝、试用知县袁树柄、陈大文、吴光业均属不通文理。著即一并勒令休致。　　

○湖北巡抚严树森奏、本年举行大计部文未到。应请展限办理。从之。　　

○降调两广总督劳崇光奏、本年广西军政。请俟军务稍松展限举行。从之。　　

○调奉天府府丞程祖诰为鸿胪寺卿。鸿胪寺卿王映斗为奉天府府丞兼提督学政。　　

○命江西学政冯誉骥。福建学政厉恩官、山西学政洗斌、湖南学政白恩佑来京。以右春坊右中允何廷谦提督江西学政。翰林院修撰章鋆提督福建学政。编修黄钰提督山西学政。左春坊左中允钱宝廉提督湖南学政。　　

○以湖南均州等处御贼出力。予知州熊登瀛、知县应銮阶、林瑞枝升叙。　　

○以湖北随州、京山、应城、各城被贼窜陷旋即收复。革代理知州马元骧、署知县张庆云职。免治罪。署知县景汇革职留任。　　

○丁巳谕内阁、前因耆龄及御史华祝三先后奏参劳崇光任用非人。调度乖方各款。当交穆克德讷、罗敦衍查覆。所参均非无因。旋以该前督久历封圻。受恩至重。谕令查明覆奏。经该前督将被参各款。逐一覆陈。并自请严议。复经谕令晏端书、昆寿、再行查办。以期平允。嗣据劳崇光先后将贩私行劫之陶昌培、章昇耀等、遵旨正法。及晏端书奏遵查厘金积弊。将分肥说合之知县许庆瑢、刘承缘等、降旨革职提讯。并以劳崇光任用非人。照部议降三级调用。兹据晏端书、昆寿奏、查明劳崇光覆陈各款。如所参该前督将参将卓兴调往平远。以致信宜失陷。及悉索广东财赋。以应攻浔军需各条。实因另股贼匪。窜陷平远。浔梧为东西两省咽喉。并非调度乖方。虚糜帑项。又副将潘其泰屡著战功。实非庸懦。嗣因高州剿匪未能得手。业经劳崇光撤回。亦未姑容。其克复梧州保举各员。均照总局及各原禀所叙列。会同昆寿等参酌去留。并无不实候选道马逢亨捐赀一万四千余两。经劳崇光奏保。虽访查尚无拜认师生确据。而原保未免过优。应俟另案讯结再奏。又该前督于商捐京饷及京仓要需。并无私自侵那任意稽延情弊。详加访问。劳崇光所陈各情。尚无隐饰。所有该前督自请严议之处。可否免其再议等语。劳崇光被参自陈各款。既据晏端书等查明。并无文饰。该前督既经降调。即著免其再议。其广东厘金事务。著晏端书严剔弊端。实力整饬。未结各案。仍著速行审结。以免稽延。　　

○谕议政王军机大臣等、景纶奏、流匪窜入山场啸聚。分兵剿办一摺。势河朝阳流匪葛城漋等。窜至三姓黑背地方。复突至城南乌期浑屯抢掠焚烧。聚集至四五百人。裹胁商民至数千名。该将军副都统等何以并未陈奏。直至滋蔓难图。始行调兵剿捕。实属形同聋聩。著严行申饬。景纶现派佐领常喜等带兵驰赴阿勒楚克三姓一带。会同富隆额及富尼扬阿所派官兵会合攻剿著即严饬带兵将领。实力剿除。务将首逆歼捦。不准一名漏网。如兵力尚单。即由景纶等添派兵勇。驰往合剿。以期迅速蒇事。至贼由三姓地方纠众潜匿。富尼扬阿养痈贻患。尤属咎无可诿。傥再不能奋勉剿洗。力图自赎。恐难当此重咎也。三姓等处。与黑龙江所属地界毗连。并著特普钦派兵一面严扼要隘。杜其纷窜。并一面会合吉林官兵。实力剿捕。不得以未经阑入本境。意存畛域。任令蔓延。将此由四百里各谕令知之。　　

○又谕、崇厚奏、匪踪纷窜。连日截击。已遏北犯一摺。贼踪剽疾。自武邑以至阜城景州。所过又数州县。并未大受惩创。官军从后尾追。究能殄除几许。如果贼之所到。兵团前截后追。使贼不容喘息。则裹胁日见其少。堵剿亦易为功。著崇厚即速赴枣强。严遏北路。并严饬姜国仲等。及催提天津洋枪队。各路兵勇。乘势痛加剿洗。一面檄谕各属团练。四面兜截。务将此股就地歼除。毋再任令肆行奔突。景州西南。与山东德州临清壤地毗连。著谭廷襄派兵堵遏。饬令所属文武。激励团勇。与直隶兵团。齐力兜剿。不得任贼伺隙蔓延。亦不得以驱贼出境。遽为了事。宋景诗由东赴直。并著催令迅率所部。迎前拦截。奋勉图功。闻直隶肥乡县知县杨毓楠人甚出色。永年县知县谢恕纵贼殃民。鸡泽县知县高树庠馈贼银两。当此地方有事之际。尤应分别劝惩。均著崇厚即行确切查明具奏。遮克敦布何以不将王恩第迅即交出。可见其通贼等情。必系的实。著崇厚懔遵前旨。严行提讯。即于军前正法。该署督前奏萨萨布马队。在王家庄被贼冲散。而姜国仲等即于是日在该处击贼获胜。何以彼此胜负两歧。是否分路并进。抑有临阵不相援应等情。著崇厚访查据实陈奏。将此由五百里各谕令知之。　　

○以直隶故城办团出力。赏署知县王文田蓝翎。余加衔升叙有差。　　

○予广东四会阵亡把总翟超龙等祭葬世职。　　



大清穆宗继天开运受中居正保大定功圣智诚孝信敏恭宽毅皇帝实录卷之五十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。正月。戊午。孝全成皇后忌辰。遣官祭慕陵。　　

○谕内阁、李鸿章奏、审明藩司受伤出城。从重定拟一摺。已革前署江苏藩司候补道蔡映斗、于苏州失陷后。潜逃出城。叠经奉旨拏问。交前任巡抚薛焕严讯。按军律定拟具奏。兹据李鸿章奏称、该革道于逆贼攻陷苏城时。巷战受伤。遇救出城。虽与弃城潜逃者有闲。究属守御不力。应比例从重问拟。发往新疆效力赎罪。事犯虽在恩诏以前不准援免等语。著刑部核议具奏。寻议、蔡映斗罪名。应如该抚所奏定拟。从之。　　
</div>
    <div class="pagination">
<a href="清实录同治朝实录_page94.html">上一页</a><span>...</span><a href="清实录同治朝实录_page90.html">90</a><a href="清实录同治朝实录_page91.html">91</a><a href="清实录同治朝实录_page92.html">92</a><a href="清实录同治朝实录_page93.html">93</a><a href="清实录同治朝实录_page94.html">94</a><span class="current-page">95</span><a href="清实录同治朝实录_page96.html">96</a><a href="清实录同治朝实录_page97.html">97</a><a href="清实录同治朝实录_page98.html">98</a><a href="清实录同治朝实录_page99.html">99</a><a href="清实录同治朝实录_page100.html">100</a><span>...</span><a href="清实录同治朝实录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
