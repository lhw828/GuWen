<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 429 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 429 页/共 1316 页</h1>
    <div class="content">○钦奉慈禧端佑康颐昭豫庄诚皇太后懿旨。睿亲王魁斌等奏、再行恭请加上徽号。以光孝治一摺。前据王大臣等奏请恭上徽号。业经谕令毋庸举行。兹复合词上陈。重申前请。皇帝竭诚吁恳。再三跪求。纯孝之忱。由中达外。深堪嘉悦。惟事亲之道。以实不以文。亦与敬天之义相同。现在时事艰难。上下交儆。深宫惕励。宵旰不遑。惟愿皇帝勤求治理。惟日孜孜。务使中外乂安。与民同乐。孝养之道。孰大于是。内外大小臣工。果能仰体忧勤无已之怀。力戒因循。尽心匡济。俾庶政咸臻上理。方见尔诸臣等尊崇之实。正不在鸿称叠晋。徒事虚文也。该王大臣等所请加上徽号之处。仍著毋庸举行。外记现月　　

○又奉懿旨。吏部都察院奏、总理海军事务衙门请将御史常明暂留当差。查无成案。请旨遵行各一摺。总理海军事务衙门创办伊始。一切事宜。关系綦重。自需妥员经理。与各衙门寻常奏留不同。御史常明著仍准其暂留当差。外记现月　　

○两广总督张之洞奏、升任臬司于荫霖、请暂留粤数月。责成缉盗。得旨、特旨＜闲＞放人员。辄行奏留。此端万不可开。况现在云南地方情形。较广东尤为紧要。即著饬令于荫霖、将经手事件清理完竣。即赴新任。以重职守。随手摺包　　

○又奏、本年秋旱。晚禾歉收。兼值广西米缺。拟援案招商买米运回粜卖。接济东西两省。恳请免徵厘税。从之。摺包　　

○以通政使司副使徐致祥为光禄寺卿。外记注　　

○以拏获会匪。予广东副将黄金福等优叙。摺包　　

○旌表五世同堂。云南太和县命妇原任安徽休甯县知县李蟠根妻。直隶东光县知县李振林母汪氏。摺包　　

○豁缓直隶文安、天津、二县大洼地亩粮银有差。现月　　

○庚戌。以神灵显应。颁陕西省城及郿县太白神庙扁额曰宣威昭矩。封号。曰保民。随手现月　　

○谕内阁、顺天府奏、援案请赏给京仓米石。专备春抚等语。本年顺天各属。水灾甚广。叠经赏给银米。分别赈济。惟来春青黄不接之时。恐民力仍形拮据。亟须量为接济。著再赏给京仓粟米三万石。以资散放。　　

○又谕、薛福辰奏、续劾办赈不力之知县一摺。香河县知县调署武清县知县周锦心。于应办全境赈务。并不亲查户口。所拨冬抚银米。亦不及时领运。因循怠玩。实属难膺民社。惟文理尚优。著开缺以教职归部铨选。现月　　

○谕军机大臣等、所有提拨安徽等省银三十六万两。即著该部迅咨各省。赶解刘铭传应用。至所拨闽海关及闽省各局银四十四万两。刘铭传前奏。系在常年用款一百五十万之内。今若拨归炮价。则常年之款。又须另筹。且恐此款业经动支。无以应急。著户部再行详核迅速覆奏。现月　　

○又谕、总理各国事务衙门奏、遵议刘秉璋、文硕、所筹西藏事宜一摺。开导藏番。自宜择人而使。惟棍噶札拉参虽曾赴藏。是否与藏众浃洽。究难深信。且从前在西北各路带兵。诸多卤莽。于开导番藏议办通商等事。恐不相宜。所请将该呼图克图调往之处。著毋庸议。前因英藏私相贸易。谕令文硕查明。如有其事。正可因势利导。为此后开办互市地步。导其将来。并非追其既往。即著仍遵前旨。酌度情形。相机设法开办。以期商务流通。藉为安边之计。藏印边界通商条约。原未载明何地。将来开办通商。须就该处地势番情。妥筹布置。既不能豫行指定地方。亦何能将已定之约。遽议更改。至藏地边防。自宜筹备。惟骤带多兵入藏。易启群疑。必须逐渐转移。方不至横生枝节。所请拨兵补勇整顿营伍一节。著文硕到任后。体察情形。妥慎办理。切勿遽露更张之迹。俾免别滋事端。现当中英定约之后。藏务已就安谧。该大臣惟当于抚绥开导等事。平心静气。筹措得宜。即可潜消隐患。慎毋胶执成见。操切张惶。致误大局。懔之慎之。原摺均著钞给阅看。将此由五百里各密谕知之。洋务　　

○陕甘总督谭钟麟等奏、新疆应设抚标及城守等营各员缺。得旨、该部议奏。其各省关欠解银两。著户部严催报解。毋任延缓。寻议上。改乌鲁木齐提标各营为抚标。设城守协副将一。都司二。守备一。千总三。把总八。外委五改原设提标中左右三营为抚标中左右三营。设参将一。游击二。守备六。千总六。把总十八。外委十二。改喀喇巴尔噶逊营为马队一旗。设守备一。把总二。外委一。归城守营管辖。改玛纳斯协营为步队一营一旗。马队二旗。步队营官。设副将一。千总二。把总二。外委二。步队旗官。设中军都司一。千总一。把总二。外委一。左旗马队旗官。设都司一。把总二。外委一。右旗马队旗官。设守备一。把总二。外委一。改济木萨营为步队一营。马队一旗。步队营官。设参将一。千总二。把总二。外委二。马队旗官。设中军守备一。把总二。外委一。改库尔喀喇乌苏营为步队一营。马队一旗。步队营官。设游击一。千总二。把总二。外委二。马队旗官。设中军守备一。把总二。外委一。改精河营为步队一营。马队一旗。步队营官。设参将一。千总二。把总二。外委二。马队旗官。设中军守备一。把总二。外委一。增设吐鲁番步队一旗。马队一旗。步队旗官。设游击一。千总一。把总二。外委一。马队旗官。设中军守备一。把总二。外委一。均隶抚标兼辖。如所议行。摺包会典　　

○甘肃新疆巡抚刘锦棠奏、库尔喀喇乌苏。拟请添设。照磨兼司狱员缺。下部议。寻议上、设库尔喀喇乌苏抚民直隶同知一人。照磨兼司狱一人。如所议行。摺包　　

○命广西按察使庆爱来京另候＜闲＞用。以广东惠潮嘉道张联桂为广西按察使。现月　　

○以台防带队出力。赏洋教习凯来博都司衔。摺包　　

○以同文馆教习期满。予教习陈孝基奖叙。摺包　　

○辛亥。谕内阁、卫荣光奏、查办豁免追提滥款。请将逾限不缴各员分别参追一摺。已革知县程洪短欠交豁两案银两。为数甚钜。逾限日久。未据完缴丝毫。著崧骏即将该革员原籍家赀查抄。欠缴一千两以上之前任黄岩县知县欧阳烜著暂行革职。勒限三个月完缴。欠缴一千两以下之候补同知萧芳泽、候补知县王承礽、夏献鋆、黑式濂、徐干、周锐、丁忧知县冯德坤、改教知县黄兆槐、均著摘去顶戴。勒限两个月完缴。另片奏、回籍及改省各员请饬严追等语。甘肃候补道陈宝善、直隶沙河县知县鲍国琦、新疆效力之郑锡滜、候补道王福祥、著各该将军都统督抚等。转饬各该员。将应缴银两。迅速埽解。如再迟延。即行委员解往浙江。按限勒追。外记现月　　

○署船政大臣福建按察使裴荫森奏、闽口新购鱼雷艇。核定名额薪粮公费。并拟由厂仿造。下该衙门知之。摺包　　

○以亏短银两。革浙江已故知县左绍斗等职。并勒追。摺包　　

○壬子。署湖广总督裕禄等奏、道员魏纲前在广西军营。垫发募勇遣勇暨制办军装枪刀军火等件银两。捐资报效。未领公款。恳恩酌予奖叙。下户部核议。摺包　　

○癸丑。谕军机大臣等、前因宗室情实绞犯再锡临决脱逃。降旨严拏。复谕步军统领等衙门设法购线。勒限严缉。迄今数日。尚未缉获。难保不远扬潜匿。著庆裕、希元、李鸿章、谦禧、托伦布、永德、曾国荃、崧骏、张曜、饬属一体严密查拏。务将该犯弋获。派解来京。毋任漏网。将此由五百里各谕令知之。现月　　

○又谕、有人奏、上海闵行镇厘局委员汪鼎任用司事蒋姓。役丁刘姓。摉括行旅。怨声载道。本年五月闲。有会试回籍士子。舟经局卡。该司事等勒索陋规。肆行殴辱。局员汪鼎置之不理。请饬查参等语。所奏如果属实。亟应从严惩办。著崧骏确切查明。据实参奏。不准稍涉徇隐。并将通省厘局各员。认真稽查。随时甄劾。务期尽除积弊。以安行旅而肃官方。原片著钞给阅看。将此谕令知之。寻奏、查明厘局委员汪鼎尚无任听司巡。勒索留难情事。惟于会试回籍士子船只。并不立刻查验。扣留多日。又不具禀立案。办理均有不合。应请将候补同知汪鼎撤差察看。如有请行。摺包　　

○又谕、户部奏、接据提督鲍超咨报用饷实数。钞录原咨呈览。并查明应缴应扣等款各摺片。览奏殊堪诧异。鲍超于十月初一日发递遗摺。有粮饷支发。系何应钟办理。并恳恩准实用实销等语。今户部所接咨文。系填写六月二十九日出咨。乃迟至十一月十六日始行到部。所报用饷实数。与上年咨部清册。不符二十万两之多。且历述何应钟等朋比侵蚀。情节甚重。与遗摺之语。如出两人。又称令伊子鲍祖龄缴出银十万余两。亦未声明呈缴何处。种种疑窦。情弊显然。事关朋吞钜饷。亟应彻底根究。湖北候补道何应钟、许世福、候补知县鲍祖馨、营官罗天德、吴荣贵、哨官温德炳、周泰、随员丁堉、刘长松、陈宗器、傅少岩、许世祺、均著暂行革职。交刘秉璋提案严行审讯。务将支发款目。研究得实。毋任稍涉弊混。何应钟等果有浮冒侵吞情弊。即行从严参办。勿稍姑容。至片内所称鲍祖龄缴出银十万八千两。及应扣湘平银两。并著确查办理。户部摺片。及鲍超咨文。著钞给阅看。鲍超遗摺。一并摘钞给阅。将此由五百里谕令知之。现月　　

○又谕、有人奏、两广湖南地方。拐带之风甚炽等语。匪徒拐贩人口。贻害闾阎。全在地方官随时查拏。并严禁胥役等通同舞弊。庶使奸宄敛迹。著该督抚严饬所属。认真访拏惩办。以靖地方。将此谕知张之洞、卞宝第、并传谕李秉衡知之。现月　　

○又谕、有人奏、贵州近有匪徒拐卖人口。参将刁士枢、候补道颜培鼏、给发护票。藉索银两。并有局绅道员冷超儒、同知杨训章、同恶相济。以致拐案叠出。该匪益无儆畏。请饬查参等语。匪徒拐贩人口。贻害地方。如果文武各员。竟有通同索贿情弊。尚复成何事体。著潘霨将所奏各节。确切查明。据实参奏。毋稍徇隐。并严饬所属。将各案匪犯拏获惩办。以儆奸宄。原摺著钞给阅看。将此谕令知之。寻奏、遵查道员颜培鼏等并未发给拐匪护照。参将刁士枢发票索银一节。查无确据。惟办事竭蹶。难胜省会繁剧之任。得旨。刁士枢著开缺另补。余依议行。摺包　　

○以全漕告竣。予仓场侍郎兴廉、游百川议叙。所保出力及改奖各员。交部议奏。现月　　

○上以冬至祀天于圜丘。自是日始、斋戒三日。　　

○甲寅。总理海军事务衙门奏、知府松增、周炳、报捐船只船价。可否赏收给奖。钦奉慈禧端佑康颐昭豫庄诚皇太后懿旨。松增、周炳、均著以知府即选。　　

○调湖北按察使福润为山东按察使。山东按察使成允为湖北按察使。现月　　

○丙辰。冬至。祀天于圜丘。上亲诣行礼。内记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○谕内阁。本年冬至南郊大祀。朕初次乘辇诣坛。所有銮仪卫各员。著加恩各赏给五丝缎袍料一件。请辇之校尉。著每名赏给一两重银锞一个。由广储司给发。外记现月　　

○谕军机大臣等、前据刘铭传奏、覆陈台湾出入款目。开单呈览。并购炮需款甚急。请借洋款各摺片。当令户部筹拨有著的款。速议具奏。旋据该部奏称。议拨安徽认解旗兵加饷。浙江盐务加捐商捐酱捐。及台湾徵存加增洋药税厘。福建应解部库筹边军饷四项。共合银三十六万两。并闽省原定拟解之四十四万。正符八十万两之数等语。详加披阅。除提拨安徽等省银三十六万两。饬令该部迅咨各省赶解外。因念闽海关及闽省各库局银四十四万。刘铭传前奏。系在常年用款一百五十万两之内。若拨归炮价。则常年之款。又须另筹。复谕令户部再行详核覆奏。兹据奏称前项银四十四万两。原系移缓就急。暂供目前要需。其常年用款。另行筹画奏明办理等语。近年各省饷需。同一支绌。户部职司综核。自当力求节省。但轻重缓急。必宜权衡至当。如果实系要需。即应筹拨有著的款。方不致贻误事机。部臣疆吏。均系倚任大臣。当体念时艰。和衷共济。岂可各存意见。转烦朝廷区画。刘铭传因办防急需。此次陈奏摺内。语多不平。户部于初次覆奏内。声叙拨款。措词亦近负气。均属不合。著传旨申饬。至刘铭传筹借洋款片内。奏明与杨昌浚反覆函商。该部专责刘铭传一人。未免存偏倚之见。惟刘铭传并未先行请旨。何得遽与商人议借洋款。亦属冒昧。著不准行。其闽海关及闽省各库局原拨之四十四万两。既经移作台澎办防之需。所有此项常年用款。作何拨补之处。仍著户部筹议有著的款。迅速具奏。将此谕知户部。并由五百里谕令杨昌浚、刘铭传知之。现月　　

○吉林将军希元等奏、伯都讷所属隆科城等处被灾地亩。恳恩蠲除赋额。从之。摺包　　

○丁巳。谕军机大臣等、有人奏、山东海阳县知县甯师张贪婪卑污。玩视民命。纵令伊弟与房书徐文元等串通舞弊。该员因案得赃。颠倒是非。难以枚举。并有嗜酒冶游情事。请饬查参等语。据奏种种劣迹。殊出情理之外。似此贪劣之员。若不从严参办。何以整肃官方。著张曜派委妥员。逐案严查。据实参奏。勿得稍涉徇隐。原片著钞给阅看。将此谕令知之。寻奏、查明海阳县知县甯师张被参各节均无实据。惟宋悦失足堕城身死一案。验讯后并不通详。宋玉章怂恿宋秀藉尸狡赖一案。既已拟杖纳赎。又复科派。均属不合。应请照例议处。寻议革职。从之。摺包　　

○吉林将军希元等奏、收回黑顶子地方。派员拨兵试办屯垦。得旨、黑顶子甫经收回。必应布置周密。以固边圉。著照所议。拨营前往。试办屯垦。并督饬委员认真经理。俾臻实效。摺包　　

○四川总督刘秉璋奏、江防海防加收川盐厘金一案。应请立限停止。以纾商力。下部议　　

○驻藏办事大臣色楞额奏、督饬妥员开导藏番。办理独脊岭边界商务事宜。并将查明情形报闻。下部知之。摺包　　

○戊午。以神灵显应。颁奉天康平县城关帝庙扁额曰威宣渤海。县属郑家屯关帝庙扁额曰仁昭熊岳。并敕加康平县城隍封号曰佑顺。现月　　

○以捐修书院建设义学。予直隶兵部郎中兰永清之父。贡生倪德元之父母建坊。摺包　　

○蠲缓山东历城、齐河、齐东、禹城、长清、惠民、商河、濮、章邱、临邑、博兴、沾化、济阳、东阿、滨、寿张、乐安、肥城、高苑、海丰、青城、济甯、邹平、长山、东平、平阴、阳信、乐陵、利津、蒲台、阳谷、菏泽、曹、郓城、范、观城、朝城、聊城、博平、茬平、恩、鱼台、临清、堂邑、昌邑、新城、陵、平原、德平、滋阳、曲阜、甯阳、邹、泗水、滕、峄、汶上、城武、单、定陶、钜野、清平、莘、冠、馆陶、高唐、夏津、武城、金乡、嘉祥、郯城、费、莒、益都、临淄、寿光、昌乐、潍、七十八州县。暨历城、齐河、济阳、长清、东昌、德州、济甯、临清、八卫。并东平所永利、永阜、二场。被水被雹被风被旱被虫庄屯新旧钱漕杂课有差。现月　　

○协修官赖际熙恭纂　　

帮总纂官王荣商恭辑监修总裁世恭阅五月十一日正总裁那月日专司藳本陆恭覆阅癸丑四月初七日　　

徐月日　　

荣月日副总裁唐月日　　

宗室宝恭阅一签九月十四日

　　

</div>
    <div class="pagination">
<a href="清实录光绪朝实录_page428.html">上一页</a><span>...</span><a href="清实录光绪朝实录_page424.html">424</a><a href="清实录光绪朝实录_page425.html">425</a><a href="清实录光绪朝实录_page426.html">426</a><a href="清实录光绪朝实录_page427.html">427</a><a href="清实录光绪朝实录_page428.html">428</a><span class="current-page">429</span><a href="清实录光绪朝实录_page430.html">430</a><a href="清实录光绪朝实录_page431.html">431</a><a href="清实录光绪朝实录_page432.html">432</a><a href="清实录光绪朝实录_page433.html">433</a><a href="清实录光绪朝实录_page434.html">434</a><span>...</span><a href="清实录光绪朝实录_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
