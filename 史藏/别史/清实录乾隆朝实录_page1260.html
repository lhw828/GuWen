<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1260 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1260 页/共 1860 页</h1>
    <div class="content">
○旌表守正被戕之四川江安县民彭添聪妻杜氏　　

○戊戌。谕沔阳州卫、有被水垸田补植较迟收成稍歉者若与熟田一体徵收。小民未免拮据。著加恩将该州卫、补种歉收地亩。今岁应完下半年钱粮缓徵。至次年麦熟后徵收以纾民力该部即遵谕行。　　

○又谕现在纂办四库全书以广石渠金匮之藏自应悉心校缮。俾免鲁鱼亥豕之讹。今进呈已经缮成之荟要各卷内信手繙阅。即有错字二处。则其书写舛误者。谅复不少。若不定以考成。难期善本。其如何妥立章程。俾各尽心校录无讹之处。著总裁大臣详议具奏寻奏四库缮本讹字一由于钞录之未尽精审一。由于各员之未有考成。自应严定规条请添设四库全书缮本覆校官十六员荟要缮本覆校官、六员细加核勘仍各严立功过。得旨、所议是依议　　

○又谕、哲哩木副盟长员缺。著科尔沁扎萨克图郡王纳旺色布腾补授并派一等台吉色楞丹巴协办盟长事务　　

○又谕、福建台湾镇总兵员缺紧要著该督于所属水师总兵内、拣选一员调补。所遗员缺著金彪补授　　

○钦天监监副刘松龄、年老乞休得旨刘松龄不必乞休。听其酌量精力行走若自度步履稍艰。即不随班亦从其便　　

○己亥谕曰格木德在清字经馆行走。甚属勤勉。著加恩赏给副都统职衔　　

○定边右副将军尚书公丰昇额奏据宁远府盛英禀称、绰斯甲布故土司之子绰尔甲木灿、雍中旺尔结、同伊叔土舍江依、面见该知府。据称、俱愿照土司在日。出力办事与金川虽系亲戚断不肯受其欺哄。现已传知各卡头人更加严紧防范我叔侄弟兄同头人百姓合为一心等语。臣查所禀各情节尚属输诚。俟来营时详细教导酌量奖赏。谕军机大臣等、据雍中旺尔结等所禀情节。俱属诚心恭顺。且其叔侄弟兄。既称合为一心。则雍中旺尔结之应袭土司。于情理更无可疑。前已有旨、令雍中旺尔结承袭。并赏戴孔雀翎。丰昇额可即遵旨办理。愈足使之感奋。且可安众番之心。又据奏、金川知土司病故。差人叫喊送礼。如其再有人来。设法擒献。是伊等感恩奉法。实心出力。甚属可嘉。著丰昇额等即传朕旨。将绰尔甲木灿、雍中旺尔结、及土舍江依、各赏缎四疋。以示奖励。并谕以伊等叔侄弟兄。若果将金川差人擒献。必奏闻再予奖赏。如能设法攻克金川地界。并能诱缚逆酋。即将尔等功绩。奏知大皇帝。必更承受厚恩。尔等惟当同心努力。丰昇额等即遵照办理　　

○又谕、据达色奏称、汗渥巴锡等、前至哈喇沙尔。为土尔扈特人众。既得安生。踊跃率众谢恩。恳请转奏等语。览奏欣慰。著加恩赏给汗渥巴锡大缎四疋。贝子恭坦三疋。公拜济瑚二疋台吉四人各一疋。仍晓谕渥巴锡等、已将尔等恭谢天恩之处。转奏大皇帝。大皇帝甚为欣悦特加恩赏给尔等缎疋。尔等益宜感戴。嗣后妥为约束游牧人等。毋致滋生事端。以期安居。永受大皇帝之恩　　

○命协办大学士吏部尚书程景伊、礼部尚书永贵、蔡新、刑部尚书英廉、崔应阶、左都御史张若溎、俱在紫禁城内骑马　　

○庚子。予故定边将军温福、副都统巴朗、阿尔素纳、祭葬如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十四



大清高宗法天隆运至诚先觉体元立极敷文奋武孝慈神圣纯皇帝实录卷之九百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆三十八年。癸巳。十月。辛丑吏部等部议准、户部侍郎兼管顺天府府尹蒋赐棨奏称、在京递回原籍人犯。有复逃入京者。定例三次以上。始将本犯治罪。该管官议处。立法过宽。遂至旋递旋逃。地方官亦漫无稽察。请嗣后造册点卯。倘有脱逃。无论滋事与否。查拏治罪。该管官一并参处。从之　　

○壬寅。上御懋勤殿。勾到山西、直隶、情实罪犯。停决山西斩犯一人。直隶斩犯二人。绞犯八人。余九十五人、予勾　　

○定秋谳榜示。谕、秋谳大典。经九卿会核定拟。缮册进呈。朕亲为再三披阅。核其情罪轻重。分别勾存。其稍有一线可原者。必为求其可生之理。予以停勾。而实在情真罪当者。亦不能曲法市恩。稍存姑息。以期无枉无纵。并于勾到时。将应勾应免之故。详晰谕示。大学士刑部等官、皆备闻之。盖以民命至重。从不肯掉以轻心也。第国家明罚敕法。原以协刑期无刑之义。今秋审招册内情实应勾人犯。每岁总不见少。岂朝廷之教化。尚有未孚。抑愚民罔知犯法之由。轻蹈重辟乎。古云刑人于市。与众弃之。原欲使家喻户晓。共知儆畏。今刑部及外省奉到秋审勾决之旨。不过遵照办理。而其人之所犯何罪。律应正法之故。民间不能周知。无怪乎岁举明刑之典。而犯法者仍众也。自当于秋后处决时。将该犯必应正法情节。摘出简明数语。揭示通衢。俾愚民触目警心。庶不致轻罹法网。但今年各省应勾人犯。业经办竣。已属不及。著自朝审勾到为始。大学士会同刑部。将予勾不予勾各犯。经朕酌核情罪。分别办理之处。节录情由呈览。随时榜示市曹。俾众知朕明慎用刑至意。嗣后办理各省秋审勾到时。并著大学士刑部、将每次各犯应勾应缓情节。一体摘叙数语。奏闻行知各该督抚、于处决时出示晓谕。以昭儆戒。庶几穷乡僻壤。皆知辟以止辟之意。著为令　　

○又谕、所有八旗应追各种赔欠之项。有查家产变抵者。有于本身及子弟等、俸饷减半坐扣者。其间情节不同。若系侵亏贪黩、及案情较重者。自应勒限严追。若系分赔代赔摊赔之项。其事属因公。情节亦轻。原可量为宽减。且有应追之数甚多。而所得俸饷有限。扣至百十年不能完清者。更属有名无实。著军机大臣会同各该部、详晰确查。分别妥议具奏。寻奏、八旗赔项。案情轻重不同。应分别定议。一、属员及胥役侵欺银两。上司与该管官不能查出。照例分赔者。仍按限勒追。一、前任及所属办公不善银两。历任官及各上司该管官分赔。但事非专责。请减十分之五。一、本人无著。责令代赔。及本人及其子孙无著。兄弟叔侄代赔。本非应追之人。情节较轻。又本任既已分赔。复因同案之人行追无著。议令摊赔。事属科及。均请宽免。至坐扣俸饷。除本限在三十年内者。仍分别办理其三十一年外者。概予宽免。案情较重。声明请旨。从之　　

○又谕、据文绶参奏、剑州知州胡成、承办军需及一切差务。均未妥协。虽屡加训饬。该牧惟图安逸不知奋勉。请旨将胡成革职。俟查明该牧任内经办军需报销清楚。准其回籍等语胡成承办军务。不知出力奋勉。甚属不堪。若查明经办诸事即令回籍。转得遂其偷安之志。胡成、著革职。留于军营。自备资斧效力。以示惩儆　　

○谕军机大臣等、明亮等奏、宁夏镇总兵张玉琦员缺。请以汪腾龙代管等语。汪腾龙、人本平常且不能实在得力。昨派往军营之候补总兵敖成、人甚可用。即应补授此缺。至汪腾龙、原系赏给参将衔。今所出有甘肃提标中营参将员缺。可即令其补授　　

○癸卯。谕军机大臣等、丰昇额奏、金川投出番人斑第斯嘉布、派官兵押赴成都等语。斑第斯嘉布、系金川番人。忽从彼投出。事有可疑。必须严加讯问。著传谕文绶、即速派妥干员弁。将斑第斯嘉布、管押解京。并将何日起程。先为覆奏　　

○又谕曰、丰昇额等奏、金川投出番人斑第斯嘉布、已另谕文绶、将该番派员管押解京备讯矣。阅斑第斯嘉布供词。伊在金川所犯并非应死之罪。何至舍其父母而逃。且其得罪。因与喀里寨番女有私。该犯既欲脱避来投。自应并携其所私之女。乃亦弃而不顾殊非情理。且斑第斯嘉布、即系金川番人。非若各土兵被拘脱出者可比。而所供、又有听见土司与头人商议。派兵擡炮到达尔图山梁。要抢官兵碉卡营盘之语。其言过涉夸张。金川贼众。诡诈多端。安知非贼酋等、择彼处一无用之人。遣令前来诡诈投降。造此妄言传布。欲使我营中兵众及土兵。闻而惊惧。或者彼为声东击西之计。使我防范宜喜一路。彼乃用力窥伺西南二路。亦未可知。虽经丰昇额等解赴成都。但其初到营时。讯录供词。官兵等岂竟一无闻见。或经传说。众心不免拟猜。所办尚未妥密。著传谕各将军等、嗣后凡有自两金川来投番犯。俱唤进营盘。严密讯供。切勿宣洩。致令我官兵土兵等闻知。即有关军务、应行防备者。一面密行办理。一面将该犯押赴成都。或竟解京候讯。其讯供时所用通事。亦当留其在营。勿使与众兵聚处谈论。即各土司所属兵练。自贼中脱出。其供词有及贼人如何抵御官兵、语涉张大者。总须镇静。留心防范。其语亦当慎密。勿令众知。仍将其人解省。暂行管束。俟大功告成。再还各土司收管　　

○署山西巡抚陕西巡抚觉罗巴延三疏报、乾隆三十七年开垦丰镇、静乐、五台等三厅县。额外荒坡沙地、五顷二十七亩有奇　　

○甲辰。上幸諴亲王允秘第视疾　　

○谕曰、吏部尚书托庸、练达老成。恪诚匪懈。扬历中外。尽职宣勤。比年以来。虽齿逾八旬。而精力尚未衰迈。部务仍资经理。昨九月间据奏、病后步履渐艰。恳请解任。因准其所请。晋加太子太保。以原官致仕。俾得安居颐养。以葆大年。兹闻溘逝。深为轸悼。著派散秩大臣一员。带侍卫十员。往奠茶酒。所有应得恤典。仍著该部察例具奏　　

○谕军机大臣等、前因周煌复命时奏称、在川闻得温福军营。先有降番告知、僧格桑要出来滋扰。及贼放夹坝掠去兵丁之事。并称富勒浑、亦曾向其言及等语。因即传谕阿桂、富勒浑、查明具奏。昨据富勒浑覆称、并无其事。亦未向周煌言及。随经传询周煌。亦称得自传闻误奏。今据阿桂奏到称、将此二事徇问海兰察、刘秉恬、俱云未曾听见。即合营将领等、亦称全无其事等语。周煌所称二事。揆之情理。皆所必无。温福虽情性乖张。漫无调度。亦断不至荒唐若此。其为道路讹传。自无疑义。周煌前此误听入告。姑免深究。今周煌又奉差赴川审事。慎勿再轻信无稽之谈。妄为传布。致干咎戾也。将此谕令周煌知之。　　

○乙巳。上临諴亲王允秘第赐奠　　

○谕曰、和硕諴亲王、持躬端谨。赋性恪诚。髫年即与朕同学读书。在诸叔中最为亲笃。迨备位亲藩。久昭勤慎。前以偶婴微疾。即遣御医诊治。及屡次进见。察其形体虽癯。而精神尚不至甚惫。意谓从容调摄。可望即痊。曾劝谕安心静养。昨遽闻病势增剧。随亲往邸第看视。轸念殊殷。频遣御前侍卫往探。兹竟闻其薨逝。深为震悼。即日亲临奠醊。并命皇四子、皇十二子穿孝。并著加恩赏内库银五千两。经理丧事。所有一切丧仪、及饰终典礼。各该衙门察例具奏　　

○又谕、据阿桂奏称、海兰察之跟役、充补空蓝翎护军厄鲁特巴图、带领沃克什兵十余名。前往曾头沟、搜杀贼人被害等语。巴图前往杀贼被害。殊属可悯。著加恩交部议恤　　

○谕军机大臣等、前据陈辉祖奏、楚省豫备兵三千名。陆续调集荆宜一带总路。听候川省军营咨调等语。此项备调楚兵。原为收剿金川后路策应之用。今军营各路官兵。均已齐集。克期进剿。应于备调楚兵内、派拨二千。迅赴日隆。听阿桂指定何路。最为紧要。即于该处驻劄巡防。前已有旨令富勒浑、王进泰、为后路策应。其应何人带兵驻守。并另谕阿桂、酌量妥办。其绰斯甲布一路。亦关紧要。并当派楚兵一千前往。交与鄂宝、酌量为后路巡防之用。此时湖广兵丁。皆暂驻宜昌。入川更为易便。著传谕陈辉祖、即遵谕派拨妥协。令带兵各员。迅速径赴日隆。及绰斯甲布。听候拨用。其至成都后。并著文绶、一体妥为料理。催赴各该处。毋致迟误。并将此谕令富勒浑、文绶、鄂宝、王进泰知之　　

○又谕、据阿桂奏称、收复美诺之事。约于月尽月初。可以进兵。但阿桂等各路满汉兵丁。皆为进剿之用。而后路更无余兵防守。贼酋狡恶多端。且两金川相通路径丛杂。难保其不潜出邀袭我兵之后。此事甚有关系。不可不防。前据明亮等奏、讯据从金川脱出之小金川番入阿嘉供词、有闻得金川贼酋、欲前往巴旺、布拉克底、两处报仇等语。此两处为翁古尔垄切近后路。已谕令明亮等、加意防范。又昨据丰昇额等奏讯据来投之金川番人斑第斯嘉布供词、有闻得金川土司头人。商量派兵擡炮。到达尔图山梁。要抢官兵营卡。贼酋若果注意达尔图滋扰。断不肯豫洩其事。使我兵得闻。此必逆贼为指东击西之计。阳称往达尔图。而潜赴别斯满等处抄截。必须严密防守。曾经谕知阿桂等、一体留心。至官兵进剿时。贼众若迎面而来。则正利其出而失险。我兵得以奋勇剿歼。若彼潜匿我后。则后路断不可无兵控制。前已谕调湖广兵三千。于进剿金川时。留防后路。并谕令富勒浑、王进泰、在彼带兵驻守。续据陈辉祖等奏称、各兵俱在宜昌暂驻。赴川颇为便捷。现在攻复小金川。巴朗拉一带后路。即关紧要。莫若此时即调赴军营。于防御更为得力。现谕令陈辉祖派兵二千。前赴日隆、听阿桂酌量应防要隘。派拨驻防。其一千派赴绰斯甲布、交鄂宝酌派驻守。著传谕阿桂、即行筹酌妥协。一面办理。一面奏闻　　

○丙午。上诣畅春园、问皇太后安　　

○幸圆明园　　

○调正白旗满洲都统舒赫德、为镶黄旗满洲都统。以工部尚书福隆安、为正白旗满洲都统。吏部右侍郎瑚世泰、署正白旗满洲副都统　　

○丁未。谕、察哈尔总管缺出。向例停止在京之侍卫官员选授。交管理察哈尔旗分之大臣等、由察哈尔旗分之公散秩大臣侍卫官员内。拣选送部引见补授者。特以本地之人。素悉伊等性情。管辖办理。较多裨益。但总管责任。亦属紧要。出缺时难得胜任之人。若仅于察哈尔人等内选授。恐相沿日久。不无互相袒护钻营之弊。嗣后察哈尔总管缺出。该部饬令管理察哈尔旗分大臣等、选送察哈尔旗分应升之人。并在京应升之人。令各本处选送二三员。一并带领引见。候朕旨补授。今总管玛呼所出之缺。即如此办理。著为令　　

○又谕、前因福建台湾镇总兵员缺紧要。已降旨令该督于所属水师总兵内、拣选调补。所遗员缺。将金彪补授。昨据高晋奏、金彪近患腿疾。难望振作。请旨勒令休致等语。金彪、著休致。所有台湾镇总兵调补遗缺。著蓝元枚补授　　

○谕军机大臣等、昨据熊学鹏奏到属员贤否清单内。将梧州府知府温葆初、列入三等。并称该员才具亦属中等。所言殊未确当。温葆初之为人。朕所深知。其才具并非不能办事者。第未免有本京油滑之习。乃该抚转指为才具中平。评隲颇不允协。温葆初曾任江宁知府。熊学鹏之父熊本、向来寄籍江宁。或该员在任时不甚周旋。因此存有芥蒂。是以熊学鹏填此考语。抑或温葆初前任道员。尚思奋勉上进。自缘事降调以来。心灰意懒。不肯出力报效。果尔、此乃有意退阻。并非才力不及。即当重治其罪。岂得仅列下等。姑容恋栈。看来温葆初列为三等之故。总不出此二者。著传谕李侍尧、将温葆初近日居官优劣若何。是否熊学鹏以私嫌屈抑。或系该员顿改前辙。不思努力向前之故。秉公密访确查。即行据实覆奏。毋得稍有瞻徇　　

○又谕、前因台湾镇总兵员缺紧要。曾降旨令该督于所属水师总兵内、拣员调补。其所遗员缺。以现在记名水师副将。祇有金彪、蓝元枚二人。而蓝元枚、又系本籍。应行回避。是以简用金彪。昨据高晋奏、金彪近患腿疾。难望振作。请勒令休致等语。所有台湾镇调补遗缺。已降旨即令蓝元枚补授矣。该员虽籍隶本省。而水师总兵。系职在督率舟师。巡防洋面。尚与陆路专管营务者不同。即如黄仕简、亦以闽省人。现任福建水师提督。蓝元枚、自可毋庸回避。但水师总兵。于所属将弁兵丁。亦有考核拔补之事。自不便稍徇私情。蓝元枚到任后。若能秉公办事。固属甚善。设或略涉瞻顾乡谊之处。亦不便置之不问。著传谕钟音、留心体察。于蓝元枚到任数月后。察其是否实心。有无徇私之处。即行据实奏闻。毋得稍有徇隐　　

○命简亲王丰讷亨、管理宗人府事务　　

○命大学士舒赫德、在尚书房总谙达上行走　　

○戊申。上诣畅春园、问皇太后安　　

○还宫　　

○以故辅国将军兴郡子成英、袭封奉国将军　　

○予故四川提督马全、谥壮节。贵州提督牛天畀、谥毅节。并祭葬如例入祀昭忠祠　　

○予故陕西兴汉镇总兵张大经、祭葬如例。入祀昭忠祠　　

○赈恤安徽寿州、凤阳、怀远、虹县、灵璧、凤台、泗州、盱眙、五河、宿州、凤阳、长淮、泗州等、十三州县卫、本年水灾饥民。并缓徵新旧钱粮　　

○己酉。谕曰、大学士刘统勋、前经赏给青狐端罩。著另赏黑狐端罩　　

○又谕曰、大学士舒赫德、于敏中、俱著赏给黑狐端罩　　

○又谕、前据贝子职衔扎萨克台吉齐旺多尔济、列款呈控定边左副将军兼亲王职衔车布登扎布、种种欺凌。及公达什、侵蚀驿站倒马银两。经理藩院具奏。当派贝子瑚图灵阿、署侍郎福禄、前往乌里雅苏台、会同额驸拉旺多尔济、详悉查办。复令调取齐旺多尔济、达什、交军机大臣质问。其所控达什之事。全属子虚。不惟车布登扎布并无欺凌齐旺多尔济之事。并供出诺尔布扎布、曾经告知从前齐旺多尔济、令协理台吉多尔济齐旺、编造伪书。镇压诺尔布扎布弟兄等语。此事于蒙古旧习。大有关系。不可不明白根究。是以将各供词、发交瑚图灵阿、及拉旺多尔济、令其彻底审明具奏。今将瑚图灵阿等所奏、交军机大臣会同理审院逐款审讯。据称、齐旺多尔济所控之事。半属子虚。惟车布登扎布、以乌里雅苏台库内。发出旧烂棉甲弓箭军器。希图便宜换易马牛。并将多换羊只存留伊旗。将伊所属。派补别部兵缺。甚为卑鄙不合。请将车布登扎布将军亲王职衔。一并革去。至齐旺多尔济、从前镇压其兄之处。虽恃无干证。坚不承认。但所控之事。半属子虚。自应反坐。请将齐旺多尔济、贝子职衔扎萨克台吉革去。留京令其闲住等语。朕以车布登扎布职系亲王。寄以乌里雅苏台左副将军重任。理宜感激。洁己奉公。乃见小卑鄙如此。殊负朕恩。本应照议斥革。但念前在军营。颇著劳绩。若全行议革。朕心有所不忍。著回恩仍留亲王职衔至擢用将军。原因额附策凌、及伊弟兄为国宣劳。是以简任。非世世承袭者可比。著不必留将军之任。贝子瑚图灵阿、人尚去得。即以补授定边左副将军、驻劄乌里雅苏台办事。齐旺多尔济、从前镇压其兄。虽无干证。但诺尔布扎布、系伊胞兄。达玛林、乃伊属人。岂有无故诬害之理。齐旺多尔济、如此妄言诬告。直一败类。使其事有确证。即照纳逊特古斯治罪。岂可复遣回游牧。令其属下沾染恶习。著照所议、革去贝子职衔扎萨克台吉。留京约束。仍加恩将贝子品级、降为公品级。扎萨克台吉、令伊子承袭。此皆朕格外殊恩。朕办理天下庶务。一秉至公。赏善惩恶。从不稍涉偏私。将此晓谕喀尔喀内扎萨克蒙古等、惟当恪守旧习。尊奉黄教。勤习技艺。各事其事。其镇压恶习。例应严禁。况王公台吉扎萨克大员。亦复蹈袭可乎。嗣后务将属下蒙古严行管束。倘有无知妄行者。立即严拏治罪。毋负朕谆谆教诲之至意　　

○谕军机大臣等、据丰昇额等奏、绰斯甲布一路。新旧共有官兵九千名。挑选六七千。前赴党坝。仅留兵二千驻宜喜。将日旁一带官兵。尽行抽拨。则觉木交等处粮台。不敷防守。且恐稍致疎虞。已密商阿桂、若可有兵三四千拨赴党坝、再将宜喜之新添三千兵带往。于进剿弹压。均属有益等语。日隆军营。现兵虽一万有余。但阿桂正在克期收复小金川。该处应分兵进剿之处较多。未必能复有多余之兵。足敷派拨。昨因阿桂收剿小金川。其后路不可无兵防守。曾谕令陈辉祖等、将湖广豫备之三千兵酌派二千赴日隆。听阿桂指定何处紧要。即令王进泰等、带兵驻守。其一千径赴绰斯甲布一路。交鄂宝酌量妥为防守。今丰昇额处、既尚须酌添兵力。或可即将派赴日隆之二千楚兵内。再拨一千赴宜喜。与昨拨交鄂宝兵一千。俱交丰昇额带领。合之该处新添兵三千、共有五千。足为党坝一路进剿之用。而鄂宝一路。现有宜喜日旁旧兵六七千。于后路亦尽足资防守。惟日隆后路策应之兵。减去一千。是否不敷应用。难于悬定。著传谕阿桂、即速通盘筹计。据实奏闻　　
</div>
    <div class="pagination">
<a href="清实录乾隆朝实录_page1259.html">上一页</a><span>...</span><a href="清实录乾隆朝实录_page1255.html">1255</a><a href="清实录乾隆朝实录_page1256.html">1256</a><a href="清实录乾隆朝实录_page1257.html">1257</a><a href="清实录乾隆朝实录_page1258.html">1258</a><a href="清实录乾隆朝实录_page1259.html">1259</a><span class="current-page">1260</span><a href="清实录乾隆朝实录_page1261.html">1261</a><a href="清实录乾隆朝实录_page1262.html">1262</a><a href="清实录乾隆朝实录_page1263.html">1263</a><a href="清实录乾隆朝实录_page1264.html">1264</a><a href="清实录乾隆朝实录_page1265.html">1265</a><span>...</span><a href="清实录乾隆朝实录_page1261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
