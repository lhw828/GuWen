<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 838 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 838 页/共 848 页</h1>
    <div class="content">○以故四川拈佑恶革寨土百户拆旺蚌侄孙克牙借、袭职。　　

○壬寅。旌表守正被戕陕西南郑县民余复欣媳杨氏。　　

○癸卯。谕军机大臣等、本日据程庭桂奏、续行究出王兆琛银两庄田一摺。览奏均悉。著将前次所奏批定清单。发交程庭桂阅看。程庭桂接奉此旨。即咨行山东巡抚查照摺单内银钱衣物应送京者、奏明派委妥员。解交内务府查收。应变价入官者、饬属分别妥办。程庭桂、即驰驿回京复命。将此谕令知之。　　

○江南河道总督杨以增奏、黄河积涨。抢办险工。得旨、竭力修防。务保安恬。慎之。　　

○甲辰。谕内阁、陆建瀛、杨以增、奏参厅营员弁等语。南河署扬河通判河工同知沈文藻、扬河营守备阚兴邦、于车逻坝既启之后。并不禀明该督。辄将中坝开放。实属玩视河务。沈文藻、阚兴邦、著先行摘去顶带。责令赔堵。并饬谕加意防护要工。傥有疏虞。即著严参治罪。　　

○又谕、杨殿邦、徐泽醇奏、审明旗丁勒索兑费。请将徇庇之帮弁革职一摺。山东济后帮领运千总郑安邦、于旗丁王迺常、受兑菏泽县漕粮。勒索兑费。虽据讯无通同分肥情事。惟于王迺常捏禀开船。不察虚实。辄为转禀。及该县张延龄、告知情由。又复回护原禀。致该旗丁得遂其勒掯索诈之私。既属有心徇庇。自应从严核办。以儆其余。郑安邦、著照溺职例革职。永不叙用。　　

○两江总督陆建瀛等奏、刁民遇事聚众。随时持平酌办。得旨、秉公持正。乃正办也。乱言蜚语。一概不顾方好。　　

○以贝子绵勋、署正黄旗护军统领。　　

○以四川懋功协副将业布冲额、为山东兖州镇总兵官。　　

○乙巳。孝懿仁皇后忌辰。遣官祭景陵。　　

○丙午。谕内阁、本日礼部将万寿礼仪具题。现在朕躬尚未照常。暂停受贺。所有向来在圆明园二宫门内行礼之王公大臣文武官员。著仍照旧于是日辰刻向上行礼。其余文武各员。著在午门外行礼。　　

○又谕、本日镶白旗蒙古都统等、将印务章京一缺。带领各员引见。已放拟正之赓良矣。惟该员与请升之例不符。据柏葰等片奏、该员办事认真。现当整顿旗务之际。是以加恩姑允所请。准以该员升补。嗣后各旗。俱不准援以为例。　　

○又谕、杨以增奏、抢办险工。洩黄减涨。并绘图呈览一摺。本年黄水积涨。南河吴城七堡。堤段坍塌。危险异常。经该河督将上游大王庙旁洩清旧址。挑通宣放。旋即消水四五尺。各工俱报平稳。七堡溃堤。抢筑亦能得手。事属危急。自系从权办理。惟积涨稍退。即应赶紧堵筑。方无流弊。总在该河督会同陆建瀛熟商妥办。相机而行。以卫民生而护运道。　　

○谕军机大臣等、有人奏、江西会匪众多。道光二十五年。巡抚吴文镕、委员查拏教匪。寄首县狱中监禁。不下数十人。忽有不知姓名穿白布衫之人。口称由广东来上巡抚衙门。有要事面说。吴文镕即委首府倪良耀、候补知府董斯福、同知文海、南昌同知韩开景、并引此人往首府署内见面。即将狱中监禁之犯。尽行释放等语。果否实有其事。所称白布衫之人。究意来自何处。系何姓名。该首府倪良耀等与之接见。有何要求。何以遽将监禁多犯、尽行释放。著吴文镕明白回奏。并著费开绶、查明二十五年如有此事。即将委派各员、所具亲供。据实覆奏。毋稍徇隐。将此各谕令知之。寻吴文镕、费开绶、先后覆奏、道光二十五年三月间。拏获学习天主教之章胜和等。其时适有广东人邱安遇、路过江西。为章胜和等恳请省释。即讯明释放。并非别有要求。亦无尽放监犯之事。报闻。　　

○丁未。谕内阁、奕兴奏参、协领袒护属员。请分别革职勒休一摺。金州旅顺营协领德特贺、于该副都统调验水师战船。违例阻止。复于佐领韩君忠等名下。率为注差。传唤未到。迨补验时。又以驾船受湿。藉词支吾。并代骁骑校徐廷珍呈请告假。先既有意瞻徇。继复饰词剖辩。于营务大有关系。德特贺、著即革职。以为袒护规避者戒。韩君忠、饰词避操。著与久病未痊之徐廷珍、一并勒令休致。至各项不符情节。著派乐斌前往认真验阅。据实覆奏。　　

○又谕、讷尔经额奏、遵查江西帮呈出浮费款目。分别办理。临清运甎一项。向系三进帮船。均匀搭运。嗣后著山东巡抚、严饬委员。于三进漕船未到通坝以前。先行驻通守候。自雇船只。赴帮收取交厂。以专责成而免延累。　　

○又谕、傅绳勋奏、请将玩视民瘼并办灾竭蹶之知县革职一摺。江苏署震泽县事试用知县施燕辰、性情浮躁。声名平常。署荆溪县试用知县黄文涵、才具平庸。人亦巧诈。现当灾务吃紧之际。均未能实心经理。任意玩延。必应参惩以儆其余。施燕辰、黄文涵、著一并革职。　　

○缓徵江苏吴江、震泽、常熟、新阳、川沙、华亭、奉贤、娄、金山、上海、南汇、青浦、无锡、金匮、江阴、宜兴、荆溪、靖江、丹徒、丹阳、金坛、溧阳、二十二厅县歉收村庄新旧额赋。　　

○戊申。除江苏江都县坍没田四顷九十二亩额赋。　　

○己酉。旌表守正捐躯四川宜宾县民郭正全妻曹氏。　　

○庚戌。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○给湖南武陵、龙阳、沅江、益阳、湘阴、澧、安乡、华容、八州县、暨岳州卫被水军民口粮。并房屋修费。　　

○辛亥。谕内阁、裕泰、唐树义奏、请将漂失米谷较多之知县。撤任查追等语。湖北咸宁县知县施均、于存贮仓谷。并拨运徵存米石。值雨多水涨。溢灌入城。未能赶即搬贮。致将未及抢出各项米谷、漂失二千余石之多。又该县距省不及二百里。所报连被暴雨情形。与省城大不相同。显系禀报不实。难保非先已亏那。藉口掩饰。施均、著先行撤任。该督等即委员前往接署。并责成该管知府。督同确查。是否亏那捏报。悉心研讯。断不准任其狡展。并查该员经手钱粮。有无短绌。一并勒限追赔。严参惩办。　　

○又谕、裕泰、唐树义奏、堤塍被水漫淹。请将办理不善之知县。分别革职议处一摺。湖北黄梅、广济、二县。上年溃口。拨银修筑。乃该县等承修溃堤。并不审度水势。尽心筹画。以致本年堤塍。弥漫过顶。田庐被淹。且黄梅县于被水后。该县不即安抚。辄任灾民结伴外出。更属玩视民瘼。黄梅县知县金崇城、著即革职。署广济县事调补崇阳县知县福昌阿、著交部议处。仍俟退水后。查勘该二县漫溢各堤。如有新修溃缺工段。即分别著落赔修。以示惩儆。　　

○以詹事府詹事锡龄、为内阁学士。兼礼部侍郎衔。　　

○壬子。月食。　　

○修山东运河泇河捕河上河下河泉河各厅属堤坝坦埽。并减闸引渠等工。从署河道总督颜以燠请也。　　

○癸丑。以剿办中瞻对野番出力。赏四川同知张奉书、副将伊萨布、参将西林、游击巴彦布、都司张万林、守备蒋玉龙、土司格宗达尔结、四朗汪结、工布俄珠朗结、花翎。把总陈绍武、蓝翎。余升叙有差。　　

○甲寅。以故辅国公奕礼子载茯、袭爵。　　

○乙卯。以户部右侍郎福济、为江南乡试正考官。詹事府詹事杜＜?乔羽＞、为副考官。　　

○丙辰。谕内阁、讷尔经额奏、请豫筹剥船接运一摺。本年黄河盛涨。南粮挽入直隶境必迟。所需迎剥船只。自应豫为筹备。著山东巡抚、督饬临清等州县。如届时应办迎剥。即将该省额设例雇各剥船。放至直隶安陵。与直隶剥船分装漕粮。运送通坝。以免延误。惟借船迎剥。究系一时权宜之计。嗣后该督当仍遵道光二十七年谕旨。先事妥筹。饬令各州县及早穵浅。毋任恃有山东接剥成案。致启推诿之渐。庶事有专责。而邻省亦不致藉口。　　

○军机大臣刑部会奏。讯明已革山西巡抚王兆琛、收受商人规费。又失察巡捕家丁婪索滋事。已革霍州知州杨树年、挟势借贷部民银两。馈送巡抚红封属实。均请发往新疆效力赎罪。从之。　　

○丁巳。谕内阁、杨以增奏、请将海安厅各员弁摘顶赔修一摺。海定厅五套堤工。因黄河盛涨。海潮顶托。致由堤平漫过水。尚未掣溜塌通。现已抢堵挂淤。该管厅营汛官。究系防范不力。除饬将堤缺迅速补还。所用钱粮。著落全赔。不准开销外。署海安通判金安清、海安营守备王有、署阜宁县羊寨司巡检王汝恭、署云梯汛把总王尚桢、协防王识广、均著摘去顶带。以示惩儆。傥赔修未能完固。稍有草率迟延。即著从严参办。另片奏、萧铜境内。滩水漫过闸顶。著督饬该管文武各员。赶将顺堰抢加断流。所用料土。责令该厅赔还。不准开销。其吴城洩水处所。著该河督赶即筹备料物。调集弁兵。一俟上游黄水畅消。速行堵合。毋任稍有迟误。　　

○以礼部右侍郎广林、署户部右侍郎。兼管钱法堂事务。礼部左侍郎联顺、署京营右翼总兵。正白旗汉军副都统庆玺、署正蓝旗满洲副都统。正黄旗蒙古副都统扎拉芬泰、署正白旗护军统领。　　

○戊午。调镶白旗蒙古副都统荣玉木□□、为荆州右翼副都统。以镶蓝旗汉军印务参领定福、为镶白旗蒙古副都统。　　

○除甘肃皋兰、岷、中卫、宁夏、宁朔、贵德、安西、七厅州县试种无效地一千九十七顷九十九亩有奇额赋。　　

○己未。兵部右侍郎戴熙、因病请解任。命以三品顶带休致。以都察院左副都御史黄赞汤、为兵部右侍郎。未到任前。以内阁学士李嘉端兼署。　　

○云贵总督林则徐、因病解任。以云南巡抚程矞采、为云贵总督。服阕巡抚张日晸、为云南巡抚。未到任前。以程矞采兼署。　　

○庚申。仁宗睿皇帝忌辰。遣官祭昌陵。　　

○谕内阁、陆建瀛奏、缕陈河工大略情形一摺。所奏甚是。本年黄水盛涨。南河吴城七堡地方。情形危险。经杨以增奏请洩黄减涨。自系择害取轻之法。业经降旨、令俟积涨消退。立即赶紧堵筑。惟称河工积习。类多偷减料物。一遇水长。即议开坝。是于先事豫防之法。殊未讲求。著江南河道总督、嗣后每年应备料物。务于冬春二季。宽为采购。并于霜降后。将应修各工。赶紧勘办。限于岁底春初定案。正月兴工。三月完竣。督同该管道员、亲自验收。如有虚镶铲堤等弊。据实参赔。傥有老幼妇女。偷抽料柴。亦即严拏惩办。并不准派委无地方河工责任之营员。以专责成。河防修守。原以保护地方。二者相辅而行。本不可各执成见。陆建瀛、有兼辖河务之责。著即责成陆建瀛、杨以增、和衷共济。虚怀商搉。务于力筹节省之中。毋贻顾此失彼之患。方为不负委任。　　

○又谕、陆建瀛、傅绳勋奏、乡试请再展期一摺。本年江南乡试。因贡院积水。准其展至九月办理。兹据奏称、该处积水。现退二尺有余。尚未全消。号舍墙垣倾颓。一时难以修整。著准其再展至十月初八日举行。至江南正副考官。现已简放。著福济、杜＜?乔羽＞、查照现展日期。俟一月后起程。　　

○谕军机大臣等、有人奏、本年南河盛涨。各厅报险。惟外南厅为尤最。同知王湘、以病躯恋栈。置公事于不问。河督臣竟不参撤。海安通判金安清、少不更事。未闻查参。又掘开六堡之后。因各工平稳。欲将海安漫口掩饰。而不知七堡因此溃决数百余丈等语。此次南河抢险情形。已据该河督等、节次奏报。海安通判金安清、亦经参奏摘顶赔修。惟同知王湘、是否年老恋栈。海安漫口。是否有掩饰情事。洩黄入湖。本一时权宜之计。而泥沙灌注。湖身日高。亦不可不早为筹及。著陆建瀛、杨以增、将摺内所指各情。详悉查明具奏。并将河湖全局。熟商妥办。毋致贻患将来。是为至要。原摺著钞给阅看。将此各谕令知之。　　

○命云南布政使赵光祖、按察使普泰、来京。调贵州布政使骆秉章、为云南布政使。以四川按察使张集馨、为贵州布政使。广东盐运使徐有壬、为四川按察使。云南云南府知府张亮基、为按察使。　　

○辛酉。谕内阁、昨已有旨令赵光祖普泰来京。另候简用。现在裕诚计已抵镇。提讯广和控案。赵光祖、如有应行质讯之处。著暂留云南。俟案结后。再令起程来京。所有云南布政使按察使二缺。著程矞采派员署理。　　

○壬戌。贷浙江驻防修理兵房饷银。　　

○癸亥。以经徵钱粮久任无亏。赏山东知县朱家学等、四品顶带。以直隶州知州即补。　　

○甲子。户部议准、陕甘总督布彦泰疏报。甘肃靖远县、开垦地五顷五十五亩有奇。照例升科。从之。　　

○乙丑。谕军机大臣等、有人奏、被灾省分。匪徒藉端抢劫。请饬查严办一摺。据称本年五月间。苏州府饥民聚集阊门。维时有土匪数百人。假冒灾民。将城内俞姓、及城外枫桥地方周姓高姓家。俱白昼抢掠一空。又常州府有饥民数百人。赴府报灾。府县不理。诿之绅士。以致无赖匪徒。纠约千余人。拥至城内绅士余姓家。藉词求赈。抢劫财物。地方文武各官。畏葸避匿。致匪徒益无忌惮。抢夺余姓数家银钱。辄以万计。并有拒伤通判之事。又浙江山阴会稽等县。亦有土匪纠众肆抢。城内居民。急难迁避。各雇乡勇。自为防卫等语。若如所奏。灾区待赈方急。土匪乘机肆掠。地方官、先事既不能设法安抚。临时又不能严拏惩办。其始土匪冒为灾民。其后灾民势必流为土匪。于地方大有关系。著陆建瀛、傅绳勋、吴文镕、迅即选派贤员。驰往被灾地方。按照所奏情节。确切访查。严密拏办。有犯必惩。毋许一名漏网。其地方各官。如查有畏避推诿情事。尤当严参重惩。毋稍徇纵。是为至要。将此各谕令知之。　　

</div>
    <div class="pagination">
<a href="清实录道光朝实录_page837.html">上一页</a><span>...</span><a href="清实录道光朝实录_page833.html">833</a><a href="清实录道光朝实录_page834.html">834</a><a href="清实录道光朝实录_page835.html">835</a><a href="清实录道光朝实录_page836.html">836</a><a href="清实录道光朝实录_page837.html">837</a><span class="current-page">838</span><a href="清实录道光朝实录_page839.html">839</a><a href="清实录道光朝实录_page840.html">840</a><a href="清实录道光朝实录_page841.html">841</a><a href="清实录道光朝实录_page842.html">842</a><a href="清实录道光朝实录_page843.html">843</a><span>...</span><a href="清实录道光朝实录_page839.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
