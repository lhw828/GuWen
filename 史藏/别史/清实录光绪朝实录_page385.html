<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 385 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 385 页/共 1316 页</h1>
    <div class="content">
　　

○以海防出力。予江苏道员汤寿铭等优叙。　　

○赏援闽开济等兵船洋弁朱臻仕宝星。摺包　　

○旌表浙江永康县贞女州同盛文霖聘妻胡氏。文童王文宝聘妻胡氏。节妇庠生胡宗湄妻包氏。文章胡宗藩妻王氏。　　

○壬寅。谕军机大臣等、有人奏、东省盗风日炽一摺。据称山东长清、茬平、东阿、平阴、肥城、东平等州县。近来劫案叠出。以长清西南界为聚会之处。又曹州府属之洋山等处。另有贼首丁万秋、及其余头目。结夥抢掠。如上年东平州主事蒋作锦家被劫。事主受伤甚重。此外被害各户。不可胜数。地方官讳盗为窃。纵容隐忍。请饬密访查拏等语。匪徒聚众抢劫。为害甚大。况东省叠遇水灾。无业游民。尤易煽惑。若不迅速查拏。必致酿成巨患。著陈士杰、督饬所属文武。实力摉捕。并密派干员。购觅眼线。务将匪首擒获。尽法惩治。余党分别究办。以靖闾阎。如各该地方官有讳匿纵容情事。立即从严□□□尔□办。毋稍姑容。原摺著钞给阅看。将此由四百里谕令知之。寻陈士杰奏、遵即严饬各州县认真摉捕。先后缉获匪犯王瓦生等、余匪四散潜逃无踪。长清等县、现已一律安堵。并饬勒缉逸犯丁万秋等务获究办。摺包　　

○又谕、电寄李秉衡、张梦元已调补福建布政使。著李秉衡传知、即由广东乘轮迅赴新任。毋庸来京请训。广西布政使。著该护抚派员署理。电寄　　

○礼部奏、朝鲜咨请踏勘图们江疆界。代奏请旨。又奏、朝鲜国请免徵贡使等官货税。均下该衙门议奏。寻总理各国事务衙门奏、朝鲜图们江旧界。请饬吉林将军派员会勘。又奏、朝鲜税务章程有无变更。请饬北洋大臣、盛京将军等酌核。均从之。摺包　　

○陕西巡抚边宝泉奏、遵议开源节流事宜。分别举办。计开源条内。以捐输牙帖为大宗。就其本有。量加扩充节流各条。则随事核减。款目繁碎。要在综核其盈虚。不在摉剔于毫末。下户部知之。摺包　　

○又奏、肤施等处被雹赈抚情形。报闻。摺包　　

○西甯办事大臣李慎奏、本年会盟委员徵获玉树各番族马贡银一千二百九十五两零。请发商生息。以资办公下部议行。摺包　　

○旌表节妇浙江山阴县陆蒋氏。现月　　

○癸卯。署湖广总督裕禄奏、前署督卞宝第查阅未竣营伍。应否由原派大臣校阅。抑或另＜闲＞。得旨、即派裕禄逐一校阅。摺包　　

○甲辰。谕军机大臣等、户部总理各国事务衙门奏、请催解东北边防经费一摺。据称各省关。本年应解东北边防经费。截至六月底止。除解到及报解起程外。尚欠解银一百七万两。请饬迅解、并补解历年积欠银两等语。此项经费。关系紧要。自应迅速筹解。以济要需。著该将军督抚监督。将欠解银两。赶紧筹解。傥再迟延。即著户部照贻误京饷例。指名严□□□尔□。原单著分别摘钞。给与阅看。将此由五百里谕知福州将军、直隶、两江、闽浙、湖广、两广、四川、江苏、浙江、安徽、江西、福建、湖北、湖南、广东、河南、山东各督抚、并传谕粤海关监督知之。现月　　

○又谕、刘铭传奏、据署台澎道陈鸣志等、会禀刘璈、滥支虚冒各款。及提督高登玉、都司李德福、朋比为奸。同知胡培滋、知县周志侃、通同作弊。请旨讯办等语。高登玉、李德福、胡培滋、周志侃、著一并革职。交锡珍、卫荣光、按照所奏各节。归案讯办。务须彻底根究。毋稍含混。原摺均著钞给阅看。将此由五百里各谕令知之。现月　　

○又谕、曾国荃奏开济等船。在镇海出力员弁请奖一摺。本日已明降谕旨酌给奖叙矣。至吴淞江阴镇江水陆防营、及各炮台轮船将弁人等。并未遇敌接仗均属无功可录。所请汇案酌保之处著毋庸议。将此谕令知之。洋务　　

○湖南巡抚卞宝第奏、黔阳县属被水地方筹恤情形。得旨、即著饬属查明被灾户口。妥筹抚恤。毋任一夫失所。摺包　　

○又奏、和议成后。援军已撤。所余振威三营。择要填扎。请俟王永章等军回湘。再行遣撤下部知之。摺包　　

○又奏、五月分各属雨水粮价。得旨、即著饬属赶紧设法疏消积水。俾得乘时补种。并确切查勘。如有被淹较重之处。即行筹款抚恤。以苏民困。摺包　　

○以淮军报效欠饷。广江苏安徽两省文武乡试中额。早事　　

○以都察院左副都御史英煦为山东乡试正考官。翰林院编修白遇道为副考官。编修林壬为山西乡试正考官。刑部员外郎胡泰福为副考官。编修周龄为河南乡试正考官。掌河南道监察御史曾培祺为副考官。朱签　　

○以记名提督周盛波署湖南提督。现月　　

○以开济南琛南瑞三船固守镇海出力。予副将丁华容等升叙有差。洋务　　

○予故前署湖南提督周盛传照军营病故例优恤。战功事迹。宣付国史馆立传。安徽原籍、及立功省分、建立专祠。寻予谥武壮。现月　　

○豁免旗民各丁因灾缓徵银两。早事　　

○乙巳孝静成皇后忌辰。遣官祭慕东陵。礼文　　

○谕内阁、御史赵时熙奏、各省□□□尔□革人员。往往恋踞省城。藉端讹索捏词混控请饬查明驱逐等语。著各省督抚查明□□□尔□革人员。如有此等情事。即行勒令回籍。不准逗遛。现

月　　

○以大理寺卿明桂署都察院左副都御史。现月　　

○丙午。孝懿仁皇后忌辰。遣官祭景陵。礼文　　

○谕军机大臣等、张之洞、转据鲍超电奏撤营需饷数目。并该督所陈各节。又岑毓英、电奏划拨东饷十万两。咨商鲍超分半先撤等语。鲍超一军。现驻广南。据称月饷截至七月止。需银四十余万。若必待全饷到齐。始行遣撤。糜费甚巨。据张之洞奏、粤拨十万解存南甯保胜。业经鲍超派员提解。此时计已到营。岑毓英划拨之十万两。亦必速到。是鲍超军营。现已共有银二十万两。核计银两已足先撤一半。即著尽此银数。随到随撤。分日开行。人分则易于约束。粮亦易办。滇黔两路。应如何分路行走。由该提督酌办。总以妥速为主。岑毓英所奏先撤一半。其余一半撤回云南省城候饷。所筹尚妥。即著该督与鲍超会商办理。该军遣散在川境者居多。著丁宝桢无论何款。先行筹拨银十数万两。由岑毓英派员迎提应用。务令该军一到即行。毋稍逗遛。傥有不敷。著丁宝桢于泸州夔州两处。酌量筹备。俟鲍军到彼给领。鲍超务当核实散放。竭力撙节。俾兵丁得沾实惠。饷项不至虚糜。并著晓谕各该营官。如果行走迅速。绝无骚扰。尚可冀邀嘉奖。傥有延宕滋事。立予重惩。决不稍贷。至经过地方。著岑毓英、丁宝桢、张凯嵩、李用清、通饬各该地方官妥为照料。以利师行。将此由六百里谕知岑毓英、张之洞、丁宝桢、张凯嵩、鲍超并传谕李用清知之。洋务　　

○又谕、电寄张之洞等、鲍超撤营饷项。粤省已拨十万。滇省据奏续划十万。核计银数已足先撤一半。著鲍超尽此银两。随到随撤。其余未撤一半。岑毓英请饬回至云南省城候饷。即与该提督商办。并著丁宝桢筹银十数万两。由岑毓英派员迎提应用。不敷银两。在泸夔两处酌量筹备。俟撤兵到彼给领。除寄谕外。即著张之洞先行分别转电。电寄　　

○以办理洋务出力。予江西九江关委员同知德椿等奖励有差。摺包　　

○丁未。谕军机大臣等、已革山东布政使李元华、前因堤工案革职。旋经工部题准销结。是否例准开复。著吏部迅即查明。知照军机处。寻奏、准其加五捐复。从之。现月　　

○直隶总督李鸿章奏、请将办团出力之津绅邓启元等奖励。得旨、此次天津及畿东一带。捐赀团练。未动官帑。该官绅等办理得宜尚属著有微劳。邓启元等。均著照所请分别奖励。摺包　　

○又奏、轮船修工期内。照章核扣薪粮。碍难率改。报闻。摺

包

　　

○闽浙总督杨昌浚奏、闽省盐务困敝。请免加厘。并免捐输。以恤商艰。允之。摺包　　

○又奏、闽省制钱缺乏。变通鼓铸以资民用。下部议。摺包　　

○又奏、和议初成。调防客军尚未尽撤。请展缓校阅营伍。允之。摺包　　

○旌表割臂疗亲孝子浙江山阴县李怀新、节妇李怀新妻汪氏、甯河县守备金升妻段氏。云南昆明县刘恒妻王氏。蒙化厅直隶曲周县知县范守恒妻孙氏、割臂疗父十三龄孝女正蓝旗满洲阿洪阿女大姑、割臂疗姑与夫孝妇浙江山阴县杨延寿妻周氏、誓不改婚服毒殉夫烈妇直隶天津县郑广吉妻刘氏。　　

○戊申。孝贞显皇后诞辰。上诣建福宫圣容前行礼。　　

○谕军机大臣等、有人奏、安徽霍山县土豪黄孔璞盗葬祖茔。率众将黄志珲次子活埋毙命。该县令白毓昆延不结案。纵役曹咏等持票婪索。将黄志珲长子黄本亮拷逼致死。该县令贿和私了等语。事关纵役殃民。贿和枉命。如果属实。亟应从严□□□尔□办。吴元炳不日到任。即著确切查明。据实具奏。毋得徇隐。原片著钞给阅看。将此谕令知之。寻吴元炳奏、查明黄本亮系因疯见差惊走自缢。该令白毓昆尚无纵役拷逼嘱绅贿和情事。惟于黄孔璞活埋黄本朗身死重案。翻供发县。并不切讯。率传尸亲。致黄本亮因此惊缢。亟应撤任查办。从之。摺包　　

○又谕、御史汪鉴奏、京师前三门石道年久失修。请饬勘估修整等语。著工部查核具奏。寻议上、得旨、著照所请。将自棋盘街至正阳桥一段石道。先行奏请派员勘估承修。所需款项。由户部筹拨。其余各段。俟此段修竣。再由该部奏明请旨。随手　　

○以恭遇慈禧端佑康颐昭豫庄诚皇太后五旬万寿。赏年逾八秩甘肃肃州镇总兵郑金华之母陈氏扁额。曰春满笙陔。古城领队大臣魁福之母王常氏扁额。曰金萱锡瑞。并珍玩文绮。现月随手　　

○以山东小清河挑穵完竣。开复前署高苑县知县朱行祺等摘顶处分。摺包　　

○己酉。谕内阁、巡视中城御史本贵等奏援案酌保练勇局出力员弁。开单请奖。并请将正指挥等官、疏通选缺班次。及准照截取章程。分发补用各摺片。著该部议奏。现月　　

○护理河南巡抚孙凤翔奏、辉县等处被水情形、得旨、即著该护抚饬属确切查勘。妥为抚恤。毋令一夫失所。摺包　　

○云贵总督岑毓英奏、滇省开办米捐酌定章程。下户部知之。　　

○庚戌。以神灵显应。颁山海关老龙头地方海神庙扁额。曰安流普佑。天后宫扁额。曰怀柔昭应。现月　　
</div>
    <div class="pagination">
<a href="清实录光绪朝实录_page384.html">上一页</a><span>...</span><a href="清实录光绪朝实录_page380.html">380</a><a href="清实录光绪朝实录_page381.html">381</a><a href="清实录光绪朝实录_page382.html">382</a><a href="清实录光绪朝实录_page383.html">383</a><a href="清实录光绪朝实录_page384.html">384</a><span class="current-page">385</span><a href="清实录光绪朝实录_page386.html">386</a><a href="清实录光绪朝实录_page387.html">387</a><a href="清实录光绪朝实录_page388.html">388</a><a href="清实录光绪朝实录_page389.html">389</a><a href="清实录光绪朝实录_page390.html">390</a><span>...</span><a href="清实录光绪朝实录_page386.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
