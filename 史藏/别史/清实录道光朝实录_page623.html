<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 623 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 623 页/共 848 页</h1>
    <div class="content">○以庄亲王绵护、署正红旗汉军都统。肃亲王敬敏、署镶红旗蒙古都统。　　

○以正蓝旗蒙古都统哈哴阿、署正白旗领侍卫内大臣。　　

○丙申。谕军机大臣等寄谕署直隶总督讷尔经额。御史黎光曙奏、速筹天津海防一摺。攻寇之法。御炮为先。其法用麻布口袋盛沙。每兵各负一袋。堆成两墩横安一墩。成品字形。兵勇躲在墩后。土垒之法。布置亦略如沙墩。务须令土常湿。炮子遇之而陷。闻上年厦门乍浦二役。用之业有成效。该夷施放大炮。炮子洞入沙墩。仅止一二尺有奇。果如所奏。是沙墩土垒。实为御炮良法。但使堆筑得宜。厚至四五尺。便可捍卫兵勇。令人胆壮。俟该夷势穷力竭。再令我军施放大炮。彼必披靡逃溃。著该署督督率兵勇。照式堆砌。即于试炮之时。详加体察。如何变通得力。即如何办理。前奏称拟铸铜炮二十位。谅已兴工赶办。惟天津所属海口。紧要之处甚多。即如滦州、乐亭、昌黎、抚宁、临榆、丰润等州县所属之各海口。亦宜先事豫防。炮位愈多愈好。如何添置铁炮。即迅速督匠兴造。各按隘口布置周密。以资防御而壮军威该御史摺著钞给阅看。将此谕令知之。　　

○改派礼部尚书奎照、承修东陵另案工程。　　

○命御前头等侍卫珠勒亨、三等侍卫德冲额、乾清门二等侍卫岳松额、三等侍卫德勒格尔、随同靖逆将军奕山等、驰赴广东。听候差委。　　

○丁酉。孝全皇后初周年忌辰。命皇四子奕詝祭陵寝。　　

○谕军机大臣等、寄谕署直隶总督讷尔经额。据奏筹防海口情形一摺。览奏均悉。所有安置炮位。断绝接济。添设马拨等情。办理尚属周到。惟觉兵力单弱。著将前次所留一半兵丁。仍准调拨。以资分堵。提督刘允孝即日可到。著该署督会同该提督饬令石生玉、陈金绶等、巡查要隘。认真防守。并将沙墩土垒妥速办理。所安炮位。试验有准。即无须日日演放。虚糜火药。炮位愈多愈好。直隶各镇所设。有非急须应用者。即著遣员调取。或须添造之处。著仍遵昨降谕旨。督匠兴造。毋稍迟误。天津为近畿咽喉要隘。大炮务宜多设。以壮声威。即山海关亦应分置炮位。藉资守御。昨降旨饬令将沙墩土垒。堆砌试验。兹特派赛尚阿驰赴天津。会同该署督自天津至山海关一带。于各海口如何安放炮位。堆砌沙墩土垒之处。办理妥协。绘图贴说呈览。将此谕令知之。　　

○又谕、本日据琦善奏、＜?口英＞夷情形。及该夷意欲缴还定海各一摺。该夷反覆无常。既不将定海缴还。复敢屡次开炮寻衅。若不加以兵威。安能令其畏服。现已明降谕旨布告天下。志切同仇。昨复派奕山、隆文、杨芳、带兵赴粤剿办。势难中止。今据该大臣奏称、该夷情愿缴还定海沙角等处。恐系巧为缓兵之计。傥甫撤兵。旋复猖獗。是我兵进退。反无所据。此时惟有密为防范。不可稍有疏懈。致堕奸计。再香港地方。离省远近若干里。地形宽狭若何。在彼开港。是否有关利害。著一并迅速查明具奏。再降谕旨。将此由六百里谕令知之。　　

○又谕、现在＜?口英＞夷在广东日肆猖獗。已授奕山为靖逆将军。隆文、杨芳、为参赞大臣。驰赴剿办。著钱宝琛、梁章钜、各于该省拣选大炮数十尊。试放有准。一俟奕山等飞调。即行迅速解往应用。如旧炮难资得力。或不敷应用。即著督匠迅铸铜炮数十尊。约重三千斤为率。俾资轻捷而利施放。毋得迟误。将此由五百里各谕令知之。　　

○又谕、现在剿办＜?口英＞夷。必须厚集兵力。著惟勤于吉林派兵一千名。棍楚克策楞于黑龙江派兵一千名。牛鉴于河南省派兵一千名。富呢扬阿于陕西省派兵一千名。瑚松额于甘肃省派兵一千名。妥为豫备。一俟有谕旨调遣。即迅速派委曾经出师之得力将弁管带起程。毋得迟误。将此由五百里各谕令知之。　　

○又谕、本日据奕经奏、查奉天地面。西南环海。旅顺水师营独当其冲。面前南北隍城二岛。为奉天山东两省分辖。凡船只往来天津等处。必由左右经过。实为南来海路要隘。请豫为把守。安设炮位。添驾船只。使两省声势联络。巡逻探哨。并旅顺水师官兵额设无多。必须添募水勇。方能敷用。其貔子窝各海口。亦须招练乡勇。协济巡防。至旅顺东南一带小岛。其中有可停泊夷船。藏伏汉奸之处。亦宜豫为稽查等语。现在广东浙江。已兴师征剿逆夷。叠经申谕沿海各将军督抚等、严加防御。天津为近畿重地尤宜整饬兵防。有备无患。旅顺隍城诸岛。既为南来海路要隘。是严守各口。即足以断夷船来路。著耆英于盛京存贮炮位内。择其大而有准者。运往旅顺各口。相度形势。或筑台安设。或用船驾放。其迤南隍城各岛要地。著托浑布选运大炮。一体安置。设有夷船驶至。两面轰击。可期得力。该将军巡抚等、务各相度机宜。迅速妥办。仍将如何办理之处。各绘图贴说具奏。原摺著钞给阅看。将此各谕令知之。　　

○又谕、据托浑布奏、豫筹战守事宜。拟添造大炮十余位。以资攻击。并将小岛并入大岛。择年力强壮之人。给械训练。临时再拨兵弁协力防守。并相度形势。排列沙堆。挑掘濠沟。豫选骁健弁兵。整备军装器械等情。尚属周妥。均著照所议赶紧办理。至请于正黄旗汉军炮营内、选择二三千斤大炮二位。并挑选该旗炮营章京一员。谙练炮手兵六名。饬发山东。俾资仿造教练。著照所请、即令参将尚五德赴京领运。以供备御。将此谕令知之。　　

○又谕、本日据刘允孝由驿驰奏交卸起程日期。刘允孝著毋庸来京陛见。即行赶赴天津。会同讷尔经额督同陈金绶、石生玉、办理海防事宜。将此谕令知之。　　

○朝鲜国王李焕、遣使表贺万寿冬至元旦三大节。进贡方物。其谢恩贡物。命留抵下次正贡。赏赉如例。　　

○命理藩院尚书赛尚阿、驰赴天津、山海关。会同署直隶总督讷尔经额、查办炮台事宜。　　

○赏靖逆将军奕山、参赞大臣隆文、杨芳、及随带侍卫司员等、银弊有差。　　

○贷山东司库银。筹备海防。从巡抚托浑布请也。　　

○修直隶温榆河上游果渠村坝埽各工。从署总督讷尔经额请也。　　

○戊戌。上诣大高殿行礼。　　

○还宫。　　

○以次辛祈谷于上帝。自是日始。斋戒三日。　　

○己亥。谕军机大臣等、前据吴其浚等奏、湖北省被淹州县情形。与该省奏报原稿。轻重不符。并军民呈恳抚恤。灾民逃往各省。降旨交该督抚覆勘筹备。兹据伍长华奏、夏秋两次汛涨。监利被淹转重。致与原禀不符。覆勘并无疏漏。其外出续归之户。随到随抚。不致失所等语。所奏是否属实。著裕泰再行委员覆勘。核实查办。如有应行赈恤招徕接济之处。著即确切查明。据实具奏。该督甫经到任。无所用其回护。务须确实核查。无任属员讳饰。将此谕令知之。寻奏、查监利县之王姓八工溃口。因上游石首县属垸堤冲决。以致汛水下注。渐积渐深。被淹较重。现派员确查。如有遗漏赈抚者。即当奏办。至沔阳等州县逃出灾民。已回籍者。共二千一百四十二名口。其未回者设法招徕。务使各归故土得旨。妥行办理。　　

○又谕、前因逆夷猖獗节经降旨。令该督调兵四千名。赴粤剿办。谅已分起遄行矣。因思张必禄曾任提督。统兵剿办川夷。此次赴粤之兵。如有续应起程者。著宝兴饬知该员随同赴粤。交奕山等差遣委用。如已全数出境。亦著饬令迅赴广东军营。听候调遣。将此谕令知之。　　

○浙江巡抚刘韵珂奏、遵查定海逃避难民。现在尚有男妇六千余名。均经府县查明。设立门牌。定期五日一次散给口粮。其续来者。随时查明添给该难民均沾实惠。报可。又奏、委员分购铁斤解省。铸造炮位。以便分解沿海各险要。俾资捍卫。得旨、不可迟延。愈早愈妙。又奏、遵旨严饬地方文武各官、督率在防兵丁。并添备练勇器械。就现在各口炮位。严审布置。以免疏虞。批、严密防守。如有可乘之机。即行剿戮。　　

○以户部右侍郎文蔚、礼部左侍郎关圣保、署经筵讲官。　　

○予故前任浙江巡抚帅承瀛祭葬。如总督例。赏其孙拔贡生远燡、举人一体会试。　　

○是日立春。顺天府进士牛春山宝座。　　

○庚子。上诣南郊斋宫斋宿。　　

○谕军机大臣等、本日据扎拉芬泰奏、本月十一日。哨探夷船一只。在山海关秦王岛海洋游奕。旋向东南驶去等语。该夷行踪诡秘。不可不防。现已派哈哴阿驰赴山海关。协同防御。并饬令耆英、托浑布、严密各防要隘。但恐该处兵丁单弱。著该署督迅派兵丁八百名。拨给火药三四千斤。由驿递送前往。以资捍卫。赛尚阿即于十七日起程。著纳尔经额即驻劄天津。督饬将弁。加意侦察。了见夷船踪迹。切勿遽行开炮。待其傍岸。或竟登陆。即奋力剿击。断其归路。天津为近畿咽喉。关击重大。该署督务当严密加意防范。毋稍疏虞。是为至要。再本年三月。朕恭谒西陵。著派藩司陆费瑔、提督周悦胜、随扈。该署督仍驻天津。办理防剿事务。将此谕令知之。　　

○又谕、本日据扎拉芬泰驰奏、山海关秦王岛。有夷船游奕。当经派兵哨探。据报有大船一只。向东南驶去等语。山海关洋面。与奉天山东尤为切近。彼处既有夷船踪迹。恐奉天山东两处。亦不免有窥伺。著耆英、托浑布、各饬将弁兵丁。勤加哨探。严行防守。傥有夷船阑近海口。即诱之登陆。聚而歼旃。最为上策。若甫经了见。遽开枪炮。转恐未能及远。徒糜火药。而逆夷仍复远扬。未足以示惩创也。将此谕令知之。　　

○又谕、寄谕山海关副都统扎拉芬泰。据奏山海关秦王岛洋面。有夷船游奕。旋向东南驶去。已派兵分布各隘等语。现派哈哴阿驰驿前往。协同堵御。并饬令讷尔经额即派兵八百名。运送火药三四千斤。交哈哴阿、扎拉芬泰、调遣应用。该夷船虽已驶去。难保不折回滋扰。且恐续有至者。尤宜加意侦察。认真防守。前降谕旨、饬令讷尔经额于山海关各隘口。多安炮位。谅已遵办。该副都统于了见夷船。度其相距远近。足以相及。即著奋力轰击。仍随时督饬兵弁。四面巡哨。毋稍疏虞。将此由四百里谕令知之。　　

○命署正白旗领侍卫内大臣哈哴阿、驰赴山海关协办防堵。　　

○以惠亲王绵愉、署镶蓝旗汉军都统。　　

○辛丑。祈谷于上帝。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕军机大臣等、据孟保等奏、查验呼毕勒罕出世幼子四名。均有灵异情形一摺。达赖喇嘛之呼毕勒罕出世。即据咨称查验幼子四名。均有灵异切结。著孟保等即译咨噶勒丹锡哷图萨玛第巴克什。并咨行四川总督。饬将各该处幼子。令该亲丁师傅。携至前藏。由该大臣等照例会同班禅额尔德尼、及噶勒丹锡哷图萨玛第巴克什等。面加试验。并令识认从前达赖喇嘛所用什物后。缮签入瓶。对众签掣。俟掣定何人。再行奏明办理。将此谕令知之。　　

○又谕、据伊里布驰奏、覆筹制敌机宜一摺。前因逆夷日渐猖獗。屡经降旨。令伊里布迅速进兵。攻复定海。均由六百里递寄。计此时当已接奉。据奏水陆两路。必须同时并举。仍俟大兵齐集。即当设法进剿等语。现在逆夷在粤肆扰。势不能兼顾定海。前据该大臣奏定海留屯夷匪。备防疏懈。正可出其不意。迅即出师。若待催铸炮位。添造船只。召募水勇。必至迁延日久。坐失机宜。著伊里布仍遵前旨。体察现在情形。遇有可乘之隙。即行进剿。至琦善所称不宜轻进。挫衄损威之语。粤东夷情反覆。朕惟一意主剿。现虽有退还定海之语。全不足信。已授奕山为靖逆将军。隆文、杨芳、为参赞大臣。驰往剿办。该大臣身膺重寄。务须同仇敌忾。迅奏肤功。傥藉口广东来信。稽迟时日以致贻误事机。惟伊里布是问。恐不能当此重咎也。懔之勉之。将此由五百里谕令知之。　　

○又谕、昨据扎拉芬泰奏、秦王岛洋面有夷船游奕。已有旨派哈哴阿驰往查办。并谕令讷尔经额迅派兵丁。拨给火药。以资捍卫。本日复据驰奏、秦王岛洋面。续有夷船四只。或停泊。或游奕。仍驶往东南等语。著扎拉芬泰遵奉前旨。加意严防。如该夷船复行驶至。著即会同哈哴阿、并现调兵弁、俟其船相距远近。足以相及方可施放枪炮。或诱之登陆。便可奋力痛剿。仍随时巡哨侦探。毋稍疏虞。至近关一带无名小海口。尤须密为布置。仍随时随地。相度机宜。严密防御。将此谕令知之。　　

○又谕、昨据扎拉芬泰奏、山海关秦王岛洋面。有夷船游奕。当降旨令耆英、托浑布、严加防守矣。本日复据扎拉芬泰驰奏、续有夷船三只。在洋游奕。又有桅篷大船一只。停泊洋面。旋于未刻向南驶去。其大船一只。酉刻向南驶去等语。夷情诡诈。去来无定。现在山海关洋面。既续添有夷船。奉天山东与该处洋面切近。尤不可不防其窜入滋扰。著耆英、托浑布、仍遵前旨。加意侦探。密为防范。如了见夷船驶近。必度量炮力可及。再行施放轰击。或可诱之登陆。聚而歼旃。即行痛加剿洗。该将军等总当相度机宜。于兵弁器械。应调拨者即行调拨。应整备者即行整备。务使胜算克操。是为至要。将此各谕令知之。　　

○又谕、昨据扎拉芬泰奏、山海关秦王岛洋面。有夷船游奕。当降旨令讷尔经额驻劄天津。督饬将弁。加意防堵。本日据扎拉芬泰驰奏、续有夷船四只。或停泊或游奕等语。逆夷船只。来去无定。山海关至天津一带海口。防堵均关紧要。昨有旨著该署督迅派兵丁。拨给火药。交哈哴阿等调遣。计已遵奉妥办。著即迅速由驿送往。俾资捍卫。天津为畿辅咽喉。如前调兵力。不敷堵御。著准其相度机宜。续行徵调。该逆踪迹诡秘。关口要隘。固宜妥为防护。至各处无名海口。更恐该逆夷出我不意。登岸滋扰。著该署督密为布置。并派拨员弁随时侦探。严密防守。毋稍疏虞。将此谕令知之。　　

○以怡亲王载垣、署正白旗领侍卫内大臣。宗人府左宗人绵偲、署正蓝旗蒙古都统。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百四十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十一年。辛丑。正月。壬寅。谕内阁、刘韵珂奏、请赶铸铜炮等语。著照所请、于宝浙局酌提铜四五万斤。赶紧督工铸造。分拨要口。以资防御。其铜斤价本。俟用竣后。核计银数。由军需款内拨还。　　

○癸卯。谕内阁、前据御史俞东枝奏、湖南澧州直隶州知州登铨、剥民纵子。众怨沸腾。当降旨交吴其浚等前往查办。兹据奏称、原参各款。并无被控案据。惟办公不能振作等语。登铨著先行交部议处。仍著吴其浚撤调到省。确查有无实在劣迹。另行奏明办理。寻奏、遵查登铨于批提案件。不知随时清理。已属玩延。且于捐修城工。常与首事吴经襄晤会。致招物议。已准吏部照罢软例革职。应请免其再议。下部知之。　　

○甲辰。谕内阁、耆英奏、请豫期择吉。恭移凤凰楼供奉圣容一摺。著钦天监于三月十五日以前。敬择吉期具奏。　　

○又谕、前据给事中朱成烈奏、盛京腴田甚多。请饬查办等语。当降旨令耆英查明具奏。兹据该将军奏称、奉天省地方。现在委无未垦大段荒田。其封禁私开零星段落地亩。仅有三千余亩。为数无多。所有该给事中奏请开垦之处。著无庸议。　　
</div>
    <div class="pagination">
<a href="清实录道光朝实录_page622.html">上一页</a><span>...</span><a href="清实录道光朝实录_page618.html">618</a><a href="清实录道光朝实录_page619.html">619</a><a href="清实录道光朝实录_page620.html">620</a><a href="清实录道光朝实录_page621.html">621</a><a href="清实录道光朝实录_page622.html">622</a><span class="current-page">623</span><a href="清实录道光朝实录_page624.html">624</a><a href="清实录道光朝实录_page625.html">625</a><a href="清实录道光朝实录_page626.html">626</a><a href="清实录道光朝实录_page627.html">627</a><a href="清实录道光朝实录_page628.html">628</a><span>...</span><a href="清实录道光朝实录_page624.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
