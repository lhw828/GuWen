<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 32 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 32 页/共 127 页</h1>
    <div class="content">　　○命太仓卫署都指挥佥事陈翱守备九江等处地方
　　○丙辰宁王宸濠奏乞云盖等寺观田地山塘三百四十余顷并沉池大上赵河等湖池港一十九处随湖等洲一十四叚且欲蠲除税粮课程户部议不可许又请治承奉长史不能以正辅导之罪诏宥承奉长史而以南昌府河迫所与之
　　○礼部奏  万寿圣节例赐百官宴  上令免宴赐以节钱钞
　　○丁丑升四川按察司副使丁餋浩为广东布政司右参政
　　○准再与沈王食盐十引于河东运司关支
　　○罚前河东盐运司判官马夔米五百石输大同赎拖欠官盐罪也
　　○戊午以明日  万寿圣节遣驸马都尉游泰黄镛崔元分祭  长陵  献陵  景陵  裕陵  茂陵泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○锦衣卫指挥佥事等官谷大亮等二十人奏乞往两广杀贼图报得旨许大亮等九人仍谕后复有如此妄生事端托名报效者令所司并科道识之径自论劾时权幸子弟以报效为请者多窜名边镇边人获功则守臣攘以与之奏上辄沾赏典或一日数处报功皆有其名而实未尝一履行阵上下肆为欺罔冒滥之弊有不可胜言者而其请之得与不得则或视其赂之多寡或视其力之强弱可否惟瑾之意虽有此旨禁戒而幸门竟未尝塞也
　　○己未  万寿圣节  上诣  奉先殿奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○朝鲜国王李怿遣陪臣吏曹参判姜澂等来贺  万寿圣节赐宴赏彩叚钞绢有差
　　○夜西南猛风雷电交作○庚申升河南右布政使屈直为太仆寺卿
　　○复锦衣卫指挥佥事张俊职俊以戚畹传升例降为百户至是自乞复之
　　○辛酉田州府土官知府岑猛以构乱降福建平海卫千户恋旧治不行累令其祖母及土酋奏乞复为府佐改设流官以参政知府谢湖惧猛恶托送母以归亦迁延不即赴任及至则猛以回据府治矣事闻累移守臣抚处乃改猛附近卫所听立功自效而逮湖至京下诏狱考讯湖讼冤以为激猛叛者由镇守太监韦经总兵官毛锐巡抚都御史潘蕃也经复讼冤以为猛之初叛由巡抚都御史刘大夏激之于是经锐蕃大夏俱遣官校捕送诏狱狱上坐大夏为兵部尚书时不能从镇巡官降猛为同知之议而力主调发以拂夷情蕃任巡抚时不能抚猛及闻迁官之命遂委而去致猛得肆其恶得旨令三法司锦衣卫仍会五府六部科道官鞫处遂拟大夏蕃及锐比抚驭无方致所部军人反叛之律俱追夺诰敕发边远充军经送司礼监奏请发落湖赎徒还职猛令以同知＜艹泣＞府事复得旨数大夏蕃罪当死姑从轻永戍肃州锐革太子太傅并禄米五百石经降二级革禄米俱闲住湖为民猛如拟大夏在兵部尝请查革勇士为近幸所恶时已致仕复禠职为民矣瑾必欲致之死故因猛事罪之廷臣会问亦徇瑾意无有申救之者及发遣瑾又令人防察亲识故旧皆引避不敢饯送时大夏年已七十有三垂老远谪士论莫不伤之既而湖奏辩又止降官二级
　　○壬戌升山西布政司左参政沈杰为河南右布政使
　　○升四川按察司佥事李宽为本司副使
　　○赐镇守甘肃总兵官都指挥佥事卫勇大红金织蟒衣一袭从其请也
　　○以太仆寺马六百匹给密云古北口等处军士从太监王忻等奏也
　　○命辽东署都指挥佥事韩玺充游击将军
　　○南京监察御史葛浩陆昆先因言事忤瑾意已落职为民矣至是坐劾奏武昌知府陈晦不实行巡按御史逮问拟赎杖瑾怒未释降旨数其党恶挟私命南京锦衣卫遣官校执送内外守备官杖之三十仍为民
　　○癸亥延绥庆阳等处大水为灾命镇巡等官赈济
　　○南京及庐凤淮扬地方旱灾命吏部左侍郎王琼随宜赈济
　　○甲子以明日十月朔遣驸马都尉蔡震马诚林岳分祭  长陵  献陵  景陵裕陵  茂陵  泰陵
　　○遣仪宾周钺祭  恭仁康定景皇帝陵寝
　　○楚王奏缙云王荣淋并奉国将军荣滹未病故时所支禄米乞免还官不允且曰今后禄米俱按季关支未及期而支者巡按御史究问以闻
　　○太监刘瑾传旨以内官监太监周辉守备倒马关
　　明武宗毅皇帝实录卷四十之四十二终
明武宗毅皇帝实录卷之四十三
　　正德三年冬十月乙丑朔享  大庙
　　○遣内官祭司井之神
　　○丁卯泰宁等卫都督孛来罕等差头目纳挨等贡马赐宴并彩叚衣物有差
　　○遣科道官各十员查盘各边粮草马匹户部用刘瑾议每年九月差官查究粮草出入及马匹羸壮有旨仍令缉事衙门分行密察有徇私怀事者具实以闻时瑾窃柄假公售私中伤善类官校伺察滥及无辜者多矣
　　○初巡按广西御史卢翊督造纪功奏册未就升湖广佥事去任矣有旨责其违慢令科道官记之会翊以进表至京科道官有言翊亦上章辩豁得旨翊既去任五月其已之但具奏分豁而以瘴烟毒矢为辞为国忘身岂可惮劳况翊止纪功非亲冒矢石之人泛言不忠令首实以闻既而翊上＜锍-釒＞自劾诏以诡辩不实令致仕
　　○四川播州宣慰使司差长官何烜等贡马赐彩叚钞锭有差
　　○己巳升大宁前卫指挥使江谅为署都指挥佥事坐显武营
　　○辛未整理粮储户部左侍郎韩福奏湖广地方自弘治元年迄于正德二年所属武沔等府州县宝庆等卫所积欠税粮屯粮共六百二十七万一千石有奇历年巡抚都御史等官郑时等一千一百八十二员失于查催以致仓廪空虚官军缺用宜究治户部议如所奏但各官任有久近负有多寡又有遇例除豁专管兼管及或迁或去已黜已死不同其见任者宜行福核实逮问已迁已去者行各该巡按御史因其情罪轻重而究治之黜者死者请裁定有旨湖广地方军民贫困朕甚悯恤军储缺乏尤宜斟酌区画福先已奏留漕粟及收武职生员等所输银颇多今乃不遵敕旨任意苛歛弘治十六年以前税粮经赦者俱不除豁远年官员又一概参奏甚非朝廷委任安民之意其令具实自劾负欠钱粮已徵在官者可以渐查解诸官之死在十八年以后致仕在十五年以后并迁官见任者俱如例定等陪偿然不可假以追徵为名恃威劝借逼民逃窜吏部仍举能任赈济之事者二员以闻既而福奏徵完粮二百二十余万石已足军士数年之用今境内旱甚积欠未完者乞暂停徵户部议从福言且请仍留该省今年兑运粮二十五万石以备赈饥而输福所收事例银四十余万两入京以补漕运之数又言河南亦有灾甚府分宜急遣大臣并赈之诏可召福回京于是命南京工部右侍郎毕亨兼右佥都御史代福并赈河南汝南等处
　　○癸酉锦衣卫带俸指挥使刘俸陈乞见任管事自叙才略节概其词甚夸事下兵部尚书曹元等亦言其才可用得旨今莅南镇抚司事俸尚书宇子也○以地方灾伤停南京各项工程从南京工部尚书韩重等奏也
　　○甲戌命彭城伯张信子钦袭爵
　　○大通事王喜等奏哈密使臣写亦虎仙等来贡夹带私物虚糜供结所赐尽于京师鬻之其属留边者俱未沾及宜加禁治通事官给由例不由礼部而尚书张昇启之乞如旧便礼部奏覆各夷朝贡例许稍挟私货以来盖羁縻远人宜俯顺其情而不可过防以伤其向化之心也且哈密城池之复写亦虎仙亦与有劳今效顺而来须加宽假以示恩意其获赐而鬻之者亦宜从便盖所得钞锭数多输之于彼既无所用而载之于途大有所费宜移文彼处镇巡等官听其量带方物未京贸易但不可入境市物以劳驿传其留边夷使之赐审无欺克听其自便可也通事官进身既由本部则考满之日其历官月日臧否非本部难尽知之且屡奉钦依译字并通事人员该部并大通事按季较试业不精者罢之喜言非是  上是之命各夷进贡毋得入境市物其以物售之者治以重罪存留夷人赏赐令镇巡官审处通事考满如例勿改
　　○乙亥赐金齿腾冲等处参将署都指挥佥事沐崧织金飞鱼文绮一袭从其请也
　　○裁革遵化县县丞主簿各一员以地小官冗从民请也○锦衣卫指挥佥事大通事王喜等言会同馆大使等官不能钤束夫牌人等乞俱听各国通事序班等官约束朔望仍欲本馆官吏率之来听已令章下兵部议谓本馆诸物先设礼部主事一员理之各色通事亦听约束盖通事之职止于传译夷语不可以侵礼部之官今主事虽已裁革可仍添设不然则主客司额设员外郎主事亦可更番管理得旨令所司官岁更一员理之且谕令今后诸司书办人等不许拨置主使事觉必罪不宥时喜等供事豹房阴有所倚欲夺诸司事权以便己私然兵部尚书曹元与刘瑾亲厚亦足以抗之故其计不得骋焉
　　○丙子太子太保礼部尚书周经以病力求致仕  上允之命有司给食米月四石役夫岁四人遂令南京户部尚书林泮亦致仕有司给月米岁夫半经之数并赐诰命驰驿归己而经以病未愈且值寒不可以风乞依男兵部郎中曾暂寓京邸便医药久之经又以不能陛辞请诏皆许焉仍赐敕遣之
　　○户部奏差主事李绯至淮安府常盈仓莅收粮斛请批驰驿以往诏以妄引驰驿事例令陈状尚书刘玑等具奏伏罪且查其例昉于成化七年既宥玑等复令查其时理部事者尚书为杨鼎侍郎为陈俊郎中为卢茂皆已死矣诏各官既死已之仍谕诸司有妄引事例并恣意增添者俱令改正再蹈前辙必重治不宥
　　○鸿胪寺奏本寺职掌朝贡礼仪故有司宾署十八国通事之设欲其闲习朝仪兼通夷语而便于行礼也大通事王喜奏各国通事勿于该寺画卯则事无统属非  祖宗设官之意诏如旧制行之
　　○礼部以大通事王喜奏云南百夷缅甸及宣慰土官衙门例应三年一贡今皆不通宜移文镇巡等官以时促之  上曰土官贡赋自有旧制其勿纷扰仍行各省镇巡官知之
　　○丁丑诏岁给蜀王世子让栩禄米三千石俱支本色不为例时蜀王薨世子奏禄米截日住支家眷无以供赡故有是命
　　○命给事中何绍正卢纶李阳春吴玉荣薛金胡洪张贤林文迪等查盘大同宣府辽东甘肃等处粮草并点视马匹其贵州地方粮草但令巡按御史兼理之
　　○升济阳卫指挥使高谦为署都指挥佥事守备洮州地方
　　○夷人兀弩骨赤等进驼马来降赐兀弩骨赤银三十两伯牙思忽二十两余各五两已而以兀弩骨赤为锦衣卫副千户给月廪三石伯牙思忽为头目月廪二石伯儿合等十二名俱送充御马监勇士仍命工部给之居舍故事夷人归义者皆送两广安置兀弩骨赤等本山西人其父为虏所掠属虏酋脱罗干部下因虏相讐杀得隙率其族二十一人来降兵部言其背夷即华诚悃可悯故有是命
　　○戊寅升兵科左给事中邹文盛为户科都给事中户科右给事中胡煜工科右给事中胡洪兵科给事中张禬俱为左给事中煜吏科洪户科禬刑科礼科给事中张贤兵科给事中胡玥刑科给事中李宪礼科给事中于聪俱为右给事中贤吏科玥礼科宪兵科聪刑科
　　○己卯以吏部左侍郎白钺为礼部尚书都察院左都御史陈金为南京户部尚书南京都察院右都御史张泰升户部尚书令致仕
　　○卯时金星昼见于辰数日不止
　　○庚辰大学士李东阳上＜锍-釒＞曰臣患病乞休仰荷勉留之谕重以调理之辞德并乾坤恩同父子窃念臣旧侍储宫已阅八年之上叨逢新化又将四载于兹中间患病在家辄廑存问上章请老叠赐慰留顾臣何人独沐斯典身非草木宁不知恩所以力疾趋朝靦颜供事惟图报国不敢言私但臣体质薄弱禀自天生病势缠绵厄于命数颠济困顿日甚于前况内阁非养病之地三孤非窃禄之官昏迷之志安能理庶务之繁衰备之人岂可班百僚之首扪心内顾实不自安伏望  圣慈体物洞烛臣衷愍臣衰老之情诚非得已解臣机务特许退休  上曰卿累朝耆德誉望隆重朕方委任赞理化机有疾已尝命医调治宜亟出以慰朕怀不必固辞
　　○辛巳诏停止凤阳军器物料并不急工程惟已徵及造完者解部以地方连年灾伤故也
　　○壬午  诚孝昭皇后忌辰  奉先殿行祭礼命驸马都尉游泰祭  献陵
　　○四川酉阳宣抚司护印舍人冉廷玺差人贡马赐彩叚钞锭有差
　　○四川杂谷安抚司并抚回上草坡寺部等寨番僧头目进贡方物赐彩叚衣服有差
　　○刑部会多官审录重囚得情可矜疑者十八人具狱上请得旨减等充军者十三人监候者二人以妇女释放者三人
　　○癸未注金齿右参将署都指挥佥事沐崧于锦衣卫带俸
　　○命辽东广宁卫故达官都指挥佥事宋宁哈答男堂袭为本卫指挥使
　　○升赏甘肃明水湖有功官军二千五十八人有差赏左副总女白琮右副总兵把琮各纻丝二袭白金十两右参将吴纮游击将军徐谦半之
　　○夜月犯天樽下星
　　○甲申诏代府镇国将军奇洢禄米仍准支本色五百石先是奇洢有罪革去禄米三分之一至是母刘氏为子伏罪且以用度不敷为言从之
　　○韩府通渭王偕浢薨王恭靖王第二子母妃高氏成化丁酉生弘治戊申封长子壬戌袭封至是薨辍朝一日赐祭葬如例谥曰恭裕
　　○乙酉归德州民田虎山妻王氏一产三子命给钞米如例
　　○丙戌以户部左侍郎吴文度为南京都察院右都御史都察院左佥都御史张彩为吏部左侍郎通政司通政使王敞为兵部右侍郎仍掌通政司事
　　○晓刻金星犯亢宿南第一星
　　○以都察院右副都御史刘洪为右都御史总督两广军务兼理巡抚
　　○以徽州府知府何歆为山西布政司左参政
　　○输太仓银十五万两于宣府十万两于大同以偿商价各边商人类多势要之家假名射利闾里豪猾相附为奸所获较其所费奚趐倍蓰于是内帑之财半为私门有矣
　　○丁亥户部会议总督漕运及巡抚苏松都御史所上事宜一各州县兑粮一卫兑支不尽方许易卫勿辄分析以启弊端一水次各仓有收多支少者听漕运衙门从宜拨补支运灾伤地方量折徵银而以支运之粮充其数一兑粮宜委府州正官一员催督事毕方许回任一各运旗军多老疾逃故者贫军为之包运雇役甚累宜查补一江南正粮正耗徵本色外其余耗米石折银五钱军民两便江北山东河南概徵本色宜如江南例行之一旧例江北运船限七月初完粮江南限八月初今江北三总水次既改远宜稍宽其限一运官有罚无赏非所以示劝惩请自今三年以上勤慎有劳者许具奏旌劝一运官有缺宜令把总官访举听漕运衙门取用一安庆运军往江南兑运宜如例给行粮三石一军旗病故者给棺歛银官三两军二两仍恤其家一水次各仓改兑粮米遵行已久而议者又欲复支运之法今各省灾伤宜仍旧改兑一苏松荒歉宜劝谕富家分谷赈济议上诏以水次改兑准行一年果便再议其劝谕赈济须人乐从不许官吏扰害地方余俱准拟
　　○江西抚州府通判蓝章先任御史尝巡按宣大以处置边储罚米三百石矣又以巡库时折放布疋方逮系巡盐时拖欠课银坐倍偿奏辩三罪一时俱发虽尽鬻家产不能充赎乞核实量为末减有旨章折放布疋拖欠盐课之罪准开释其加罚米二百石并输大同
　　○婺源县朱熹十代孙熿奏在婺坟产为富家所侵且有以同姓冒免差役者乞行禁治礼部覆奏  上曰朱子坟产既年久芜没令府县官查处禁约毋容富豪侵占凡佥差役须审其果为后裔乃如例复之
　　○戊子户部议覆荣王奏乞湖广常德府香炉洲等处水旱田地已经多官踏勘明白实民间以渐开垦之数初无常税宜行该府如数管业召人佃种纳租原垦人户愿种者听该府仍禁约管庄官员不得恣横扰人诏可其奏
　　○己丑以行人王昂知县金贤熊纪李学曾叶良推官叶相进士周金吕经朱玑安金为给事中昂贤玑兵科纪学曾相刑科周金户科安金经礼科良南京户科
　　○准致仕都御史等官张鼐等未纳粮草依辽东时价折银上纳以镇守辽东右都督等官毛伦等会奏各犯监禁日久艰苦万状故也
　　○庚寅己时南方流星如弹青白色有光起自中天而流至东南近浊谓之昼见
　　○宣府独石等处有功官军已行升赏太监陈贵等复奏冲锋破敌鏖战官军宋暕等三十九人宜量升得旨各升一级于是兵科都给事中赵铎等劾贵及总兵官白玉右佥都御史邓璋市恩坏法罔上欺公纪公御史郭东山不开被创实迹恐有诈冒乞罢暕等赏正贵等罪上是之革暕等所升职级数贵玉璋市恩挠法之罪而姑宥之仍夺玉俸三月璋俸六月下东山锦衣狱杖之三十令为民且谕兵部查宣德正统间赏格有无冲锋破敌鏖战诸名色以闻顺于是兵部备查正统以来赏格则鏖战之名昉于天顺元年冲锋破敌之名昉于成化十五年得旨天顺以前既无鏖战等名则从前由此而升者俱当查革但年远人众可如前诏荣其身而止自后纪功官不得巧立新名该部该科其识之违者罪无赦
　　○寨平等族番人奔卜少等贡马及方物赐彩叚衣物有差
　　○辛卯以南直隶湖广河南地方灾伤遣官祭告天下名山大川
　　○命整理两浙盐法都察院右都御史张宪同莅院事○宥漕运参将庄椿罪初椿奉敕协同总兵官毛锐漕运兼守淮安既而锐罢以平江伯陈熊代之所领敕内有镇守淮扬字样椿因奏所守地方不同恐妨计处请换敕盖旧制参将止兼守淮安椿不知而误请也兵部覆奏诏椿乱法招权不谙事体令自劾椿既服罪宥之
　　○壬辰以知县盛鹏甯溥张瓛张纁邝约高屿顾英危行推官张芹进士李纬王九峰汪赐江万实杜昌章概教官潘锐周奎俱为试监察御史鹏江西道纬福建道瓛九峰河南道溥广西道纁锐山东道赐狭西道奎四川道约屿万实云南道昌贵州道英南京湖广道概狭西道行四川道芹贵州道
　　○苏松常镇地方以旱灾巡按御史请蠲减常税户部言欲于当免之数量徵一分五厘以备漕运如果灾重民贫准折收轻赍一分从之
　　○癸巳命锦衣卫掌卫事都指挥同知高得林兼管提督巡捕
　　○宁夏地震有声
　　○甲午改翰林院侍讲王王□赞为国子监司业时吏部言弘治间侍讲刘震黄珣俱升春坊谕德掌司业事盖欲循例转王□赞一阶也瑾矫旨责吏部妄引夤缘之例仍以对品改之
　　○改江南把总运粮署都指挥佥事陆潮为遮洋把总以建阳卫指挥佥事郭冕代之
　　明武宗毅皇帝实录卷之四十三
明武宗毅皇帝实录卷之四十四
　　正德三年十一月乙未朔钦天监进正德四年大统历  上御奉天殿受之赐亲王及文武群臣颁行天下
　　○户部议覆南京工部右侍郎毕亨赈济湖广河南事宜一湖广各项事例纳银二十六万二百余两浙江池州等府解银一十七万一千三百余两已经题准通运来京以补该省起运两京粮数于内准量留一十万两赈济一湖广今年漕运粮储二十五万石已准留本处赈济而岁荒不能徵完饥民失望宜将左侍郎韩福徵完米七十七万八千二百余石内先支二十五万石赈济候秋粮徵完补还一河南南阳汝宁等府灾伤查得二府钱粮粮足赈济宜行本官就将仓库无碍钱米酌量兼支如果不敷将灾轻别府各项纳银未解未纳者具数上请一湖广并河南灾重府分一应不急工程杂泛差徭尽行停止以宽民力其内府供应钱粮及紧急军需通融改派无灾府县办纳俱准议
　　○巡抚辽东都御史刘瓛等陈济边足饷六事一本镇当差舍余十三万二千一百余名内摘出十分之二为二万六千四百人各令出银一两五钱岁可得三万九千六百余两一原佥金复盖并右屯四卫修边丁夫一万四千三百余名离边八百余里往返艰苦宜免其动调亦各纳银如舍余岁可得二万一千四百九十余两一先年于各卫舍余三丁抽一分拨操守又各与帮丁一名共万有七千二百九十余名今边事宁息宜放回耕种各纳银如丁夫既省粮赏岁可得二万五千九百余两一金复盖并右屯卫地方旧设防倭守墩军五百余名及金盖右屯三卫守城虚占舍余五百四十余名及所属二十五卫杂役舍余二千八百二十余名俱可查革令纳银如前数岁可得五千八百余两一属卫轻差余丁二千八百八十余名宜免其纳米纳纸纳草纳柴等役令纳银如前岁可得四千三百二十余两一苑马寺养马军三百四十四人无他重役宜尽革其月粮事下兵部议覆得旨舍余出银供饷仍令巡按御史会审可否必人实乐从乃以闻养马军人月支米五斗余多从之
　　○户部言凤阳淮安扬庐等处灾荒重大累经守臣奏请简命大臣往理钱粮以救饿莩先已敕侍郎王琼赈济南京矣南京离凤阳不远宜命琼往来凤阳等府会同镇巡官从长计处设法赈恤本部先运事例银十万两前往接济仍量支南京各卫仓粮三十万委官搬运验口给散仍拨补未解事例银十五万两送南京户部折放官军月粮  上从之仍令琼设法赈济务使民沾实惠若有救荒事宜其悉以闻
　　○大同府蔚州地震声如鼓
　　○丙申刑部尚书王鉴之以疾乞休诏褒慰令善加调摄以副委任不允辞
　　○夜大雾次日卯时渐散○降礼科给事中曾大显为浙江布政司照磨贵州道监察御史刘金为直隶桃源县丞大显与金以查勘钱榖参官忤瑾意系狱各杖二十而降之
　　○丁酉命隆平侯张祐从弟禄袭爵
　　○赏大同小寺岭获功官旗军舍姜义等一百四十一人银绢有差
　　○户部言宣府缺乏粮草守臣先已召商籴买分拨各仓接济宜以本部运去银十五万内照数给还商人余存银六万八千三百余两令及时籴买粮料于极边紧要缺粮仓场上纳其腹里蔚州等处官军月料姑照时折支  上从之
</div>
    <div class="pagination">
<a href="明实录武宗实录_page31.html">上一页</a><span>...</span><a href="明实录武宗实录_page27.html">27</a><a href="明实录武宗实录_page28.html">28</a><a href="明实录武宗实录_page29.html">29</a><a href="明实录武宗实录_page30.html">30</a><a href="明实录武宗实录_page31.html">31</a><span class="current-page">32</span><a href="明实录武宗实录_page33.html">33</a><a href="明实录武宗实录_page34.html">34</a><a href="明实录武宗实录_page35.html">35</a><a href="明实录武宗实录_page36.html">36</a><a href="明实录武宗实录_page37.html">37</a><span>...</span><a href="明实录武宗实录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
