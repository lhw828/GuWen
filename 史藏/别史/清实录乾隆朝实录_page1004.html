<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1004 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1004 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。九月甲戌朔。上行围　　

○吏部议准、云贵总督刘藻疏称、云南普洱一府。地处极边。时有莽匪沙匪出没。兼之水土恶劣。烟瘴盛行。官斯土井。势难久居。其原定夷疆之普洱府。思茅同知。宁洱县。三缺。请改为烟瘴调缺。三年俸满。掣回内地升用。至广南一府。近来人烟稠密。瘴气全消。其原定烟瘴即升之广南府、宝宁县、二缺。请改为夷疆久任。三年优叙后。再历三年。加衔候升。再普洱镇总兵一缺。亦请照广西左江镇例。三年报满。调内请旨简用。从之　　

○举行乾隆三十年分。浙江省军政。卓异官四员。年老官二员。有疾官二员。才力不及官二员。分别议叙处分如例　　

○豁除湖北江夏县下黄、荍麦、红社、草埠、杨林等处。及荍麦湾、金沙洲、水冲堤压田地五十四顷五十四亩有奇额赋　　

○是日、驻跸伊绵峪大营　　

○乙亥。上行围　　

○谕、据理藩院奏、贝子那木扎勒车凌等报称、郭罗克潜进伊等游牧。肆行抢掠。若举兵往攻。恐附近之唐古忒等。必疑我等任意妄为。不免生事。恳请由院转奏。颁给执照。如郭罗克等肆掠。即行剿杀等语。那木扎勒车凌等、若举兵往攻郭罗克。诚恐唐古忒等疑惧。所见尚是。但郭罗克肆行抢掠。自应严惩。亦不必给与执照。将此晓谕。俾协力剿杀。庶各游牧可得宁谧。擒获生口。解交驻劄西宁大臣办理。并谕青海各扎萨克等、一体遵行　　

○是日、驻跸库库英图大营。翼日如之　　

○丙子。上行围　　

○遣官祭历代帝王庙　　

○遣官祭都城隍之神　　

○浙江巡抚熊学鹏奏、绍兴府属上虞县之蒿坝堤、梁湖口堤、二道。及会稽县之曹娥镇。地势低洼。每当秋汛。山水下注。海潮上溯。田庐易被淹浸。现三处士民协力。将梁湖旧堤四百余丈。蒿坝堤一百八十丈。曹娥镇堤七百六十余丈。次第修筑。并请嗣后民间经理。无需动帑。得旨嘉奖　　

○丁丑。上行围　　

○谕恒禄奏、三姓打牲乌拉额木赫索罗旗丁房屋。被水冲坍一百六十四间。吉林乌拉、三姓、拉林、官屯地。被冲一千四百十六顷。应否照前例。房屋每间赏银五钱。并豁屯地应交粮石请旨。著照所奏。被冲房屋。每间赏银五钱。并免官屯应交粮石　　

○豁免浙江湖、绍、二府属。乾隆二十六年分、水灾民欠缓徵米六百四十石有奇　　

○赈恤山东章邱、邹平、齐河、济阳、长清、德平、陵县、临邑、惠民、青城、阳信、海丰、乐陵、商河、滨州、利津、沾化、蒲台、莘县、博兴、高苑等、二十一州县。水灾贫户。并予缓徵　　

○赏恤广东香山协。巡海被风淹毙受伤兵银两有差　　

○是日、驻跸伊逊萨勒巴尔哈达大营　　

○戊寅。上行围　　

○谕、大学士向俱兼管部务。尹继善到京后。著管理兵部事务。刘统勋。著管理刑部事务　　

○谕军机大臣等、现在刑部九卿办理秋审已毕。即应陆续具本进呈。将来自热河放跸后。仍照往年之例。在途次勾到一二次。刘统勋现以大学士管理刑部。著传谕刘统勋。令其赶赴行在。办理勾到事宜　　

○伊犁将军明瑞等奏、克复乌什城。谕军机大臣等、今日得明瑞等奏摺。仅将八月初九等日。与贼相持。及为从前守垛阵亡得伤人等。声叙请恤。并未将如何克复回城。擒获贼首情形具奏。祇于奏片中浑含数语。即得城后。有急需办理之事。不及详悉陈奏。亦不应简略至此。著传谕明瑞。阿桂等、将入城擒贼情形。逐一作速奏闻。其城垣形势。及官兵所筑长围台垛。攻守大概。俱著绘图呈览　　

○又谕曰、明瑞等奏称、八月十五日。克复乌什城等语。乌什贼众。敢行叛逆。据险死守。久抗大兵。甚属可恨。今罪人斯得。著传谕明瑞、遵节次所降谕旨办理。此次乌什一事。巡剿半年。仅能克复。明瑞、阿桂、俱朕简用之将军大臣。如此办理迟滞。幸免于罪足矣。岂当复予议叙。其在事官兵。俱各奋勉效力。较从前平定伊犁回部时。战功犹觉过之。著明瑞等、将官兵内著有劳绩。及阵亡得伤者。分别查明具奏。交部议叙议恤。其乌什驻劄大臣官兵之处。俱遵前旨行　　

○又谕、据柏琨奏、呼什齐之布噜特纳喇巴图、及其从弟博尔克、曾效力军前。赏给翎顶。博尔克之兄额拜都拉、又与将军驻劄地方相近。伊恐乌什事竣。令额拜都拉统辖。因唆令往霍罕安集延。额拜都拉不从。伊即领所属二百余户。度叶提叶木岭而去。业遣人往额德格讷查访。俟得确信。即报明瑞阿桂等办理等语。前因纳喇巴图。为额尔德尼所扰。加恩指赏游牧。俾得安居。今胆敢唆耸额拜都拉。并带所属。径赴霍罕安集延情实可恶。若不捕执。无以示戒。著传谕明瑞、阿桂、如额德格讷人等。将伊献出。即行治罪。如已逃往霍罕安集延。即遣人向额尔德尼索取　　

○是日、驻跸多们昂阿大营　　

○己卯。上行围　　

○谕、据杨廷璋等奏、续查广东历任粮道张曾、张嗣衍、王概、梁国治、蔡鸿业、又护道龙廷栋、各任内。俱有浮收折价之事。除张嗣衍已经病故。张曾告假回籍。现咨河南行提。王概现在粤东。就近质审外。其侍郎梁国治、蔡鸿业、知府龙廷栋、三员。请旨革职。并令交出管仓家人。一并发粤质审等语。该省浮收斛面一事。自查办明福之后。即不应复有此弊。乃富明安、首先复犯。情罪自为较重。至历任各员。亦不应因仍积弊。其浮收多寡。不过视莅任之久暂。稍有不同。若不按律治罪。无以服众人之心。梁国治、蔡鸿业、龙廷栋、及告假回籍之张曾、俱著革职。与摺内有名人犯。一并发往。该督抚质审定拟具奏　　

○是日、驻跸布尔噶苏台大营　　

○庚辰。上遣额驸福隆安、赴避暑山庄、皇太后行宫问安　　

○行围　　

○谕、各省学政。现届差满。安徽学政全魁。福建学政王杰。广西学政梅立本。俱系本年任事。毋庸更换。顺天学政。著德保去。江苏学政。著曹秀先去。江西学政。著金甡去。陕西学政。著吴绶诏去。山东学政。著张若溎去。山西学政。著吕光亨去。河南学政。著李宗宝去。浙江学政。著李宗文去。湖南学政。著童凤三去。湖北学政。著胡绍南去。四川学政。著罗典去。云南学政。著于雯峻去。贵州学政。著陈筌去。翁方纲、仍贸广东学政之任　　

○谕军机大臣等、据宋邦绥参奏、怀集县知县武挥烈。昏庸不职等困一摺。已降旨分别革职审拟矣。向来督抚参革州县。有案情重大者。自应专摺奏闻。或时届封印。不及缮本者。亦有具奏之例。若寻常案件。俱系照例具题。今此案情节。无关紧要。何庸专达奏函。是宋邦绥于题奏事例。尚未谙悉。可将此传谕知之　　

○吏部议准、湖北布政使三宝奏称、官员参罚。应否离任。以例载处人为衡。尤以有无加级纪录为断。第升补拣发人员。前历他省任内。其有无加级纪录。无从查核。请除已抵销外。于引见补授时。内部照案开明。咨该员新任省分督抚。饬藩司存档。庶不致办理舛错。从之　　

○调礼部左侍郎程景伊、为吏部左侍郎。以内阁学士刘星炜、为礼部左侍郎。吏部郎中何逢僖、为刑部右侍郎　　

○贵州巡抚方世俊疏报、乾隆二十九年分、开垦思州、铜仁、瓮安、湄潭、天柱等府县。额外田一百七十亩有奇。垦复额内田三十一亩有奇　　

○是日、驻跸阿贵图大营　　

○辛巳。吏部议覆、河南巡抚阿思哈奏称、要缺州县。应在外拣补者。一有因公议处。即与升调例不符。而并无违碍者。又多寻常供职之员。难膺其选。嗣后请凡因公挂误。降革留任。并例有展参。致碍升调者。恩准捐复。俾干济人员。得以自效。应如所请。令其赴部投捐。至于展参之案。未经议结。如概准捐复。凡有承追承缉之责者。均得希图迁转。脱然事外。必致贻误公务。毋庸议。从之　　

○是日、驻跸张三营行宫　　

○壬午。赐蒙古王公台吉等食　　

○谕、前据杨应琚奏、巩昌府属之宁远等县。地动情形较重。朕深为轸恻。已降旨令照乾隆三年赈恤宁夏成例。分别优恤。今该督奏称、亲往查勘地动各属。请将被灾较重之宁远、伏羌、通渭等、三县。照宁夏之例。稍减办理等语。想尚未奉到前旨。甘省素本贫瘠。此次地动。倒塌房屋。压毙人口较多。民力未免艰窘。自当加意抚绥。俾皆得所。若仅照宁夏例减半办理。恐尚不足以济民困。著该督仍遵照前旨。将赈借各项。均照优恤宁夏之例。一体筹办。以副朕矜恤灾氓至意。该部遵谕速行　　

○兵部议准、大学士管陕甘总督杨应琚奏称、肃州镇属临水、双井、盐池、深沟、等堡。凉州镇属水泉、红水、二堡。地介冲途。原设兵额。不敷差防。又肃州属边外之毛目城。及黑泉、抚彝、二堡。凉州属靖边、丰乐、二堡。俱未设弁兵。今酌地方冲僻。差务繁简。请拨高台营外委一员。驻黑泉堡。洪水营把总一员。驻毛目城。大靖营外委一员。驻靖边堡。永昌营外委一员。驻丰乐堡。改下古城千总。驻威鲁堡。威鲁堡外委。驻下古城。裁下古城兵六十名。匀添临水、双井、盐池、深沟、黑泉、等堡。威鲁堡兵四十名。设毛目城。平川堡马守兵各四名。设抚彝堡。高古城、镇番营。兵各二十名。分添水泉、红水、二堡。大靖、永昌、二营兵各三十名。分设靖边、丰乐、二堡。从之　　

○豁除浙江海宁县。坍没沙地六顷七十亩有奇额赋　　

○是日、驻跸波罗河屯行宫　　

○癸未。户部议覆、湖北布政使三宝奏称、官员遇有参罚。应降罚俸银者。系将逐年编俸扣抵。至浮罚之俸。听其自完。惟是食俸虽有定数。而外省因地粮摊荒扣除。以致支俸数目。多寡不一。如遇升调他省。前任罚项。照原省定数完交。上司无从核实。至该员自完之数。更恐难凭。嗣后请凡前任罚项。均照现任编俸银数完缴。应如所奏。从之　　

○是日、驻跸中关行宫　　

○甲申。上诣皇太后行宫问安　　

○谕、现今热河三旗厄鲁特兵丁额缺。止一百三十名。伊等户口繁多。额缺未免较少。著加恩再添设二十名。共成一百五十名之数。俾伊等生计有益　　

○蠲缓绥远城所属助马口外。雹灾庄地二百十二顷有奇额赋　　
</div>
    <div class="pagination">
<a href="清实录乾隆朝实录_page1003.html">上一页</a><span>...</span><a href="清实录乾隆朝实录_page999.html">999</a><a href="清实录乾隆朝实录_page1000.html">1000</a><a href="清实录乾隆朝实录_page1001.html">1001</a><a href="清实录乾隆朝实录_page1002.html">1002</a><a href="清实录乾隆朝实录_page1003.html">1003</a><span class="current-page">1004</span><a href="清实录乾隆朝实录_page1005.html">1005</a><a href="清实录乾隆朝实录_page1006.html">1006</a><a href="清实录乾隆朝实录_page1007.html">1007</a><a href="清实录乾隆朝实录_page1008.html">1008</a><a href="清实录乾隆朝实录_page1009.html">1009</a><span>...</span><a href="清实录乾隆朝实录_page1005.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
