<!DOCTYPE html>
<html>
<head>
    <meta charset="UTF-8">
    <title>通志 - 第 61 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 61 页/共 155 页</h1>
    <div class="content">　　王侯第十
　　州郡第十一
　　文武散官第十二
　　勲官第十三
　　命妇第十四
　　禄秩第十五
　　官品第十六










　　通志卷五十一
<史部,别史类,通志>
　　钦定四库全书
　　通志卷五十二
　　宋　右　廸　功　　郑　樵　渔　仲　撰
　　职官略第二
　　三公第一
　　三公总序【四辅二大附】
　　记曰虞夏商周有师保有疑丞设四辅及三公【尚书大传曰古者天子必有四邻前疑后丞左辅右弼天子有问无以对责之疑有志而不志责之丞可正而不正责之辅可扬而不扬责之弼其爵视卿其禄视次国之君】不必备唯其人故天子无爵三公无官参职天子【何官之称天文三台以三公法焉】伊尹曰三公调隂阳九卿通寒暑大夫知人事列士去其私周成王作周官立太师太傅太保曰三公论道经邦燮理隂阳立少师少傅少保曰三孤贰公化寅亮天地以弼天子则三太周之三公也故不以一职为官名【公八命也九命则分陕为二伯】又以三少为孤卿与六卿为九焉舜之于尧伊尹之于汤周公召公之于周是其任也故周礼建外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后三公壹命衮若有加则赐也不过九命【三公八命矣复加一命则服衮龙与王者之后同多于此则赐也非命服也虞夏之制天子有日月星辰周礼曰诸公之服自衮冕而下如王之服】春秋九命则作伯尊公曰宰言于海内无不宰统焉或说司马主天司徒主人司空主土是为三公汉初唯有太傅太尉后加置太师太保大司徒大司空王莽居摄置四辅官后汉唯有太傅一人谓之上公及有太尉司徒司空而无师保太尉公主天【部太常衞尉光禄勲】司徒公主人【部太仆鸿胪廷尉】司空公主地【部宗正少府司农】而分部九卿【汉制三公号称万石其俸月各三百五十斛风俗通云三公一嵗共食万石也】盖多以九卿为之若天地灾变则皆册免自太尉徐防始焉汉制三公不与盗贼若领兵入见皆交防义颈而前【使虎贲执刃扶之也魏武为司空破张绣入觐天子亦行此制汗流洽背自此不复朝觐也】朝臣见三公皆拜天子御座即起在舆为下凡拜公天子临轩六百石以上悉防直事卿赞拜御史授印绶公三让然后受至安帝时三府任薄选举诛赏一由尚书其灾眚变咎则免公台灵帝临朝始遣使者就长安拜张温为太尉三公在外自温始也至献帝建安十三年乃罢三公官魏初复置与后汉同【有太傅太尉司徒司空】然皆无事不与朝政初封司空崔林为安阳亭侯三公封列侯自林始也黄初二年又分三公戸邑封子弟各一人为列侯末年増置太保晋武帝即位之初以安平王孚为太宰郑冲为太傅王祥为太保义阳王子初为太尉何曽为司徒荀顗为司空石苞为司马陈骞为大将军凡八公同时并置唯无丞相焉时所谓八公同辰攀云附翼者也遂以太傅太保为上公论道经邦燮理隂阳无其人则阙盖居者甚寡【诸公品第一食俸日五斛太康二年又给绢春百疋秋二百疋绵二百斤元康元年给米田十顷驺十人立夏以后不及田者食俸一年又给虎贲二十人持班劒给朝车驾安车黑马】其太尉司徒司空自汉歴魏皆为三公及晋迄于江左相承不改前代三公册拜皆设小防所以崇宰辅之制也自魏末废而不行至晋拜石鉴为左光禄大夫开府领司徒始有诏令防遂以为常宋皆有八公之官而不言为八公也齐时三公唯有太傅梁有丞相太宰太傅太保大司马大将军太尉司徒司空开府仪同三司等官诸公及从公开府者亦置官属陈以丞相太宰太傅太保大司马大将军并为赠官三公之制开黄閤防事置鸱尾后魏以太师太傅太保谓之三师上公也大司马大将军谓之二大太尉司徒司空谓之三公北齐皆有三师二大三公之官并置府其府三门当中门黄閤设内屏三师二大置佐吏则同太尉府后周置六卿之外又改三师官谓之三公兼置三孤以贰之而以司徒为地官大司马为夏官司空为冬官如姬周之制无复太尉三师之号宣帝又置四辅官【以大冢宰越王盛为大前疑蜀国公尉迟迥为大右弼申国公李穆为大左辅隋国公扬坚为大后丞】隋置三师不主事不置府僚俱与天子坐而论道置太尉司徒司空以为三公参议国之大事依北齐置府僚无其人则阙祭祀则太尉亚献司徒奉俎司空行扫除其位多旷摄行事寻省府僚佐置公则坐于尚书都省朝之众务总归于台阁矣炀帝即位废三师官唐复置三师以师范一人仪刑四海置三公以经邦论道燮理隂阳【祭祀则与隋制同】并无其人则阙天寳以前凡三师公虽有其位而无其人
　　太师【古官纣时箕子周武王时太公成王时周公并为太师周公薨毕公代之秦及汉初并无至平帝元始元年初置以孔光居焉金印紫绶位在太傅上太保次太傅汉东京又废献帝初董卓为太师卓诛又废魏世不置晋初置三公以景帝讳师故置太宰以代太师之名秩増三司后魏北齐后周隋唐皆有之】臣谨按孔光为太师王莽为太傅光常称疾不敢与太后诏令太师无朝赐灵夀杖省中坐置几赐食十七物
　　太傅【古官周成王时毕公为太傅汉髙后元年初置太傅金印紫绶初用王陵后省八年复置后省哀帝元夀二年复置位在三公上平帝以孔光为之后汉有太傅上公一人掌以善道无常职光武以卓茂为之薨省明帝又以邓禹为之其后毎帝初即位輙置太傅録尚书事薨则省桓帝践阼初加元服不复置傅但令太尉胡广司徒赵戒领尚书事至灵帝复以陈蕃为太傅与广参録尚书事魏初置太傅以钟繇为之晋宋金章紫绶进贤三梁冠介帻綘朝服佩山元玉梁后魏北齐后周及唐皆有之】
　　臣谨按钟繇迁太傅有疾时华歆亦以髙年病朝见皆使乘舆入殿就坐是后三公有疾遂以为故事
　　太保【古官太甲时伊尹周成王时召公皆为之汉平帝元始元年始用王莽为之光武中兴省魏初不置末年始置以郑冲为之位在三司上晋武初践阼以王祥为太保进爵为公加置七官之职太保所以训防人主导以徳义者也章绶佩服冠秩与太傅同梁后魏北齐后周隋及唐皆有之】
　　臣谨按晋汝南王亮为太宰録尚书事与太保衞瓘对掌朝政又衞瓘为太保以公就第置长史司马从事中郎掾属也
　　太宰【于商为六太于周为六卿亦曰冡宰周武时周公始居之掌建邦之治秦汉魏并不置惟平帝加王莽号曰宰衡晋初依周礼偹置三公三公之职太师居首以景帝名师故置太宰以代之而以安平献王孚居焉増掾属十人盖为太师之互名非周冢宰之任也宋大明中用江夏王义恭为之冠绶服秩悉与太傅同至齐以为赠梁初有之至陈又以为赠有事则权兼之后魏初无至孝荘时以太尉上党王天穆为之增置佐史北齐无闻后周文帝又依周礼建六官遂置天官大冡宰卿一人掌邦治以建邦之六典佐皇帝治邦国自隋而无】
　　臣谨按晋何曾为太宰朝防乘舆入朝劒履上殿如萧何田千秋钟繇故事
　　太尉【秦官汉因之金印紫绶掌武事汉文三年省景帝三年复置其尊与丞相等五年又省元狩四年更名大司马后汉建武二十七年复旧名为太尉公毎帝初即位多与太傅同録尚书事府门无阙掌四方兵事功课嵗尽则奏其殿最而行赏罚凡郊祀之事常亚献大丧则告谥南郊凡国有大造大疑则与司徒司空通而论之国有过事与三公通谏诤之灵帝末刘虞为大司马而太尉如故自此则大司马与太尉始并置矣魏亦有之晋太尉进贤三梁冠介帻綘朝服金章紫绶佩山元玉若郊庙冕服七旒元衣纁裳七章宋制武冠山元玉齐制九旒后魏初与大将军不并置正光之后亦皆置焉歴七代唯后周无其余皆有悉为三公】臣谨按月令曰孟夏太尉赞俊杰自上安下曰尉故武官咸以为号
　　司徒【古官少皥时祝鸠氏为之尧时舜为之舜摄帝位命卨为司徒卨元孙之子曰防亦为夏司徒周时司徒为地官掌邦教秦置丞相有司徒汉初因之至哀帝元夀二年罢丞相置大司徒后汉大司徒主徒众教民以礼义凡国有大疑大事与太尉同建武二十七年去大为司徒公建安末为相国魏黄初元年改为司徒晋司徒与丞相通职更置迭废未尝并立至永嘉元年王衍为司徒东海王越为丞相始两置焉宋制司徒金章紫绶进贤三梁冠佩山元玉掌治民事郊祀则省牲视涤濯大丧安梓宫凡四方功课嵗尽则奏其殿最而行赏罚亦与丞相并置齐司徒之府领天下名数户口簿籍梁罢丞相置司徒歴代皆有至后周以司徒为地官谓之大司徒卿掌邦教职如周礼隋唐复为三公】
　　司空【古官少皥时鸣鸠氏为之舜摄帝位以禹为之卨元孙之子曰防亦为夏司空汤以咎单为司空周礼司空为冬官掌邦事凡营城起邑复沟洫修坟防之事则议其利建其功四方水土功课嵗尽则奏其殿最而行赏罚凡国有大造大疑諌诤与太尉同秦无司空置御史大夫汉初因之至成帝绥和元年始更名御史大夫曰司空初改为司空时议者又以县道官有狱司空故复加大司空金印紫绶禄比丞相哀帝建武二年复为御史大夫元夀二年复为大司空浚汉初为大司空建武二十七年去大为司空公献帝建安十二年又罢司空置御史大夫自郄虑免不复补魏初又置司空冠绶及郊庙之服与太尉同宋制进贤三梁冠佩山元玉掌治水土祠祀掌扫除乐器大防掌将校复土歴代皆有之至后周为冬官谓之大司空卿隋唐复为三公】大司马【古官也掌武亊少皥时瞗鸠氏为之尧时弃为后稷兼掌司马周时司马为夏官掌邦政项羽以曹咎周殷为大司马汉初不置武帝元狩四年初罢太尉置大司马以冠将军之号霍光以大司马大将军辅政武帝又令大将军骠骑将军皆有大司马之号宣帝地节三年置大司马以霍禹为之不冠将军亦无印绶官属成帝绥和元年初赐大司马金印紫绶置官属禄比丞相去将军哀帝建平二年复去大司马印绶官属冠军如故元夀二年复赐大司马印绶官属去将军位在司徒上始置大司马议者以汉有军侯千人司马官故加大王莽居摄以汉乃无小司徒而定司马司空之号并加大后汉光武建武二十七年省大司马以太尉代之故常与太尉迭置不并列至灵帝末始置司马魏文帝黄初二年复置大司马以曹仁居之而太尉如故则太尉大司马大将军各自为官位在三司上吴有左右大司马晋定令亦在三司上武冠绛朝服金章紫绶佩山元玉与大将军同宋时唯元嘉中用彭城王义康为之冠玉与晋同至齐以为赠梁时置官属陈以为赠后魏北齐与大将军为二大位居三师之下三公之上后周以为夏官谓之大司马卿自隋而无】臣谨按汉律丞相大司马大将军俸钱月六万
　　大将军【见武官类】
　　总叙三师三公以下官属
　　三师【太师太傅太保歴代多有之】一太【商建官有六太其一曰太宰自周以后亦常有之余五代则无】三公【太尉司徒司空歴代有之】二大【大司马大将军歴代亦有之】诸位从公【诸将军及光禄大夫开府者歴代亦时有之】官属等汉有三师而不见官属以丞相为公置司直长史后改丞相为司徒则曰司徒司直长史其太尉后改为大司马绥和初始置长史一人掾属二十四人御属一人令史二十四人改御史大夫为大司空置长史如中丞后汉初唯置太傅有长史一人掾属十人御属一人后晋太师董卓尝居之盖自为也而不见官属
　　太尉属官有长史一人主诸曹事掾史属二十四人【分主二千石长史迁除民戸祠祀农桑奏议词讼邮驿转运盗贼罪法兵货币盐鐡仓谷等事】黄閤主簿【省録众事掌閤下威仪】记室令史【掌上章奏报后汉末陈琳阮瑀皆为曹公记室军国书檄皆所作】御属【掌为公卿閤下威仪】
　　司徒属官有长史一人掾属三十一人令史及御属三十六人
　　司空属官有长史一人掾属二十九人令史及御属三十二人【正曰掾副曰属汉旧注云公府掾比古元士三命者也或曰汉初掾史辟皆上言之故有秩皆比命士其所不言则为百石属其后皆自辟除故通为百石云】其大司马属官并同前汉魏置太傅太保而不见官属太尉司徒司空有长史司马从事中郎正行参军大司马亦有正行参军也晋有太宰太傅太保唯杨骏为太傅增祭酒为四人掾属二十人兵曹为左右也太宰太保官属不见太尉司徒司空并有长史司马太尉虽不加兵者吏属皆绛服泰始三年又置太尉军参军六人骑司马五人官骑十人而司徒加置左长史掌差次九品铨衡人伦冠绶与丞相长史同主簿左右东西曹掾各一人若有所循行者增置掾属十人【武帝时司徒奏州郡农桑未有赏罚之制冝遣属循行诏遂使司徒督察州郡播殖若有所循行者増掾属十人又温峤请司徒置田曹掾州一人劝课农桑】初王浑迁司徒仍加兵浑以司徒文官主吏不持兵及吏属绛衣自以非是旧典皆令皁服论者羙其谦而识礼司空府加置导桥掾一人余略同后汉咸寜初诏以前太尉府为大司马府増置祭酒二人帐下司马官骑大车鼓吹左右光禄光禄三大夫开府者皆为位从公品秩俸赐仪制与诸公同加兵者增置司马一人从事中郎二人主簿记室都督各一人舍人四人兵铠士曹营军刺奸帐下都督外都督令史各一人【主簿以下令史以上皆綘服】司马给吏卒如长史从事中郎给侍二人主簿记室都督各给侍一人其余临时增崇者则裒加因其时为节文不为定制【其祭酒掾属白盖小车大轺车施耳后戸皁轮犊车各一乗自祭酒以下令史以上皆皁零辟朝服】其为持节都督者增参军为六人其余如常加兵公制宋有太傅太保太宰太尉司徒司空大司马诸府皆有长史一人将军一人又各置司马一人而太傅不置长史掾属亦与汉略同自江左以来诸公置长史仓曹掾户曹属东西閤祭酒各一人主簿舍人二人御属二人令史无定员领兵者置司马一人从事中郎二人参军无定员加崇者置左右长史司马从事中郎四人掾属四人则仓曹增置属戸曹置掾加崇极于此也其司徒府若无公唯省舍人其府常置其职僚异于余府有左右长史东西曹掾属余则同矣余府有公即置无则省齐有太宰大司马并为赠官无僚属太尉司徒司空是为三公特进位从公诸开府仪同三司位从公开府仪同如公凡公督府置佐长史司马各一人谘议参军二人诸曹有録事功曹记室户曹仓曹中兵外兵骑兵长流贼曹城局法曹田曹水曹铠曹集曹右户十八曹局曹以上署正参军法曹以下署行参军各一人其行参军无署者为兼员其公府佐吏则从事中郎二人仓曹掾户曹属东西閤祭酒各一人主簿舍人御属二人加崇者则左右长史四人中郎掾属并增数其未及开府则亦置佐吏其数有减小府无长流置防禁参军初晋令公府长史着朝服自宋大明以来着朱衣梁武帝受命之初官班多同宋齐之旧有丞相太宰太傅太保大司马太尉司徒司空开府仪同三司等官诸公及位从公开府者置官属有长史司马谘议参军掾属从事中郎记室主簿列曹参军行参军舍人等官其司徒则有左右二长史【禇球为司徒左长史加貂台佐加貂自球始也】又增置左西掾属一人自余僚佐同于二府有公则置无则省而司徒无公唯省舍人余官常置开府仪同三司位次三公左右光禄大夫优者则加之曰三公置官属陈三师二大并为赠官而无僚属其三公有府长史司马谘议参军从事中郎掾曹属主簿祭酒録事记室正参军板正参军后魏三师无官属后又置太宰以元天穆为之增置佐吏三公及二大并有长史司马谘议参军从事中郎掾属主簿録事参军功曹记室户曹中兵等参军诸曹行参军祭酒参军事长兼行参军都防【其太尉司徒与二大属官阶同唯司空府官毎降一阶】北齐三师二大三公各置长史司马谘议参军从事中郎掾属主簿録事功曹记室戸曹仓曹中兵骑兵长流城局刑狱等参军东西閤祭酒参军事法墨田水铠集士等曹行参军督防等员【司徒则加左右长史】长史【主吏】司马【主将】舍人【主閤内亊】皆自秦官也从事中郎【从事中郎汉末官也陈汤为大将军王鳯从事中郎在主簿上其掌秩与长史同】掾属【主诸曹事】主簿【所主与舍人同祭酒所主亦同】令史【主诸曹文书】此皆自汉官也御属参军自后汉也【孙坚参骠骑将军事是也参军所主与掾属同】其仪同三司如开府者亦置长史以下官属而减记室仓城属田水铠士等七曹各一人【其品亦下三公府一阶其三师二大佐吏则同太尉府也】后周以太师太傅太保为三公而不见僚属隋三师亦不见官属而三公依北齐置府僚后省府及僚佐置公则坐于尚书都省朝之众务总归于台阁唐三师三公并无官属
　　宰相第二
　　宰相总序【官属附】
　　黄帝得六相而天地治神明至虞舜臣尧举八恺使主后土以揆百事莫不时叙地平天成举八元使布五教于四方内平外成谓之十六相及成汤居亳初置二相以伊尹仲虺为之武丁得傅说爰立作相王置诸其左右周时召公为保周公为师相成王为左右亦其任也秦悼武王三年始置丞相官以樗里疾甘茂为左右丞相荘襄王又以吕不韦为丞相及始皇立尊不韦为相国则相国丞相皆秦官【又汉官仪云皆六国时官】金印紫绶掌丞天子助理万防秦初有左右至二世复有中丞相【二世已诛李斯乃拜赵髙为中丞相事无大小皆决之】汉髙帝即位一丞相绿绶以萧何为之及诛韩信乃拜何为相国何薨以曹参为之孝惠髙后置左右丞相文帝二年复置一丞相月俸钱六万成帝绥和元年御史大夫何武建言古者民谨事约国之辅佐必得圣贤然犹则天三光偹三公官各有分职今末俗之政事烦多宰相之才不能及古而今丞相犹兼三公之事所以大化乆未洽也冝建三公官定卿大夫之任分职授政以考功效于是上拜曲阳侯王根为大司马而何武自御史大夫改为大司空皆金印紫绶比丞相则三公俱为宰相【汉御史大夫副丞相事若今之同平章事及参知防务之类所以汉书云薛贡韦匡迭为宰相薛宣韦贤匡衡则是丞相而贡禹但为御史大夫又萧望之谓朱云曰吾偹位将相萧尝任御史大夫及前将军】至哀帝复罢大司空【大司空朱博奏曰帝王之道不必相袭髙祖置御火大夫次丞相典正法度以职相参歴载二百天下安寕今更大司空与丞相同位故事选郡国守相髙第为中二千石中二千石为御史大夫任职者为丞相位次有叙所以尊圣徳重国相也今中二千石未更御史而为丞相非所以重国政也愿罢大司空以御史大夫为百寮师表帝从之】元夀二年更名丞相为大司徒初汉制常以列侯为相唯公孙布衣数年登相位武帝乃封为平津侯其后为故事至丞相而封自始也【到光武絶不复侯或自以际防援立见封汉仪注曰御史大夫为丞相更春乃封故先赐爵闗内侯李竒曰以冬月非封侯故且先赐爵闗内侯】白事教令称曰君侯春秋之义尊上公谓之宰言海内无不统焉故丞相进天子御座为起在舆为下丞相有病皇帝法驾亲至问疾从西门入【丞相有疾御史大夫三朝问起居百寮亦然后汉三公疾令中黄门问疾魏晋即黄门郎尤重者或侍中】及瘳视事尚书令若光禄大夫赐以飬牛上尊酒【有天地大变天下大过则丞相以疾闻皇帝使侍中持节乘四白马赐上尊酒十斛牛一头防告殃咎使者回至半道丞相追上病使者还来白事尚书以丞相不起病闻若丞相不胜任使者奉防书驾骆马即时布衣歩出府免为庶人若丞相有他过使使者奉防书驾骓騩马即时歩出府乘栈车牝马归田里思过】凡丞相府门无闑不设铃鼓言其大开无节限后汉废丞相及御史大夫而以三公综理众务则三公复为宰相矣至于中年以后事归台阁则尚书官为机衡之任至献帝建安十三年复置丞相而以曹公居之又有相国魏黄初元年改为司徒而文帝复置中书监令并掌机宻自是中书多为枢机之任其后定制置大丞相第一品后有相国齐王以司马师为之髙贵乡公以司马昭为之晋惠帝永寜元年罢丞相复置司徒永昌元年罢司徒并丞相则与司徒不并置矣其后或有相国或有丞相省置无常而中书监令常管机要多为宰相之任自魏晋以来相国丞相多非寻常人臣之职【晋赵王伦梁王彤成都王颖南阳王保并为之】元帝渡江以王敦为丞相转司徒茍组为太尉以司徒官属并丞相为留府敦不受成帝以王导为丞相罢司徒府以为丞相府导薨罢丞相府复为司徒府宋孝武帝初唯以南郡王义宣为丞相而司徒府始如故亦有相国丞相金章紫绶进贤三梁冠绛服佩山元玉相国则緑盭绶也齐丞相不用人以为赠官梁罢相国置丞相罢丞相置司徒陈又置相国位列丞相上并丞相并为赠官按自魏晋以来宰相但以他官参掌机宻或委知政事者则是矣无有常官其相国丞相或为赠官或则不置自为崇尊之位多非人臣之职其真为宰相者不必居此官【魏文帝以刘放孙资为中书监令并掌机宻晋武帝诏以荀朂为中书监侍中毗赞朝政张华为中书令侍中刘卞谓华曰公居阿衡之地是也然或掌机宻或録尚书或综机权或管朝政或单侍中或给事中或受頋命皆为宰相也然侍中职任机务之司不必他名亦多为宰相】后魏旧制有大将军不置太尉有丞相不置司徒自正光以后始俱置之【神瑞元年置八大人官总理万机时号八公】然而尤重门下官多以侍中辅政则侍中为枢宻之任北齐干明中置丞相河清中分为左右各置府僚然而为宰相秉持朝政者亦多为侍中后周大冢宰亦其任也其后亦置左右丞相大象二年以杨坚为大丞相遂罢左右丞相官隋有内史纳言【即中书令侍中】是为宰相亦有他官参与焉【栁述为兵部尚书参掌机宻又杨素为右仆射与髙频専掌朝政】唐侍中中书令是真宰相【尚书左仆射亦尝为宰相其间或改为纳言内史左相右相黄门监紫薇令等名其本即侍中中书令也共有四员其仆射贞观末始加平章事方为宰相具仆射篇】其余以他官参掌者无定员但加同中书门下三品【贞观十七年以兵部尚书李勣同中书门下三品同中书门下三品自此始也】及平章事知政事参知政事参与政事及平章军国重事之名者并为宰相亦汉行丞相事之例也【韩安国为御史大夫行丞相事后汉书曰周泽行司徒事如真】自先天之前其员颇多景龙中至十余人开元以来常以二人为限或多则三人【武太后圣歴三年四月敕同中书门下三品平章事赐防并同中书门下三品例开元十年十一月敕自今以后中书门下冝共食实封三百户二十二年十一月制宰相兼官者并两给俸禄】天寳十五载之后天下多难勲贤并建故偹位者众然其秉钧持衡亦一二人而已【旧制起居舍人及起居郎唯得对仗承防仗下之后谋议不得闻武太后时文昌右丞姚璹以为帝王谟训不可无纪若不宣自宰相史官无从而知表请仗下所言军国政要则宰相一人撰録毎月封送史馆谓之时政记自璹始也】旧制宰相常于门下省议事谓之政事堂至永淳三年七月中书令裴炎以中书执政事笔其政事堂合在中书遂移在中书省开元十二年张说奏改政事堂为中书门下其政事印亦改为中书门下之印【至徳二载三月宰相分直主政事茟毎一人知十日贞元十年五月八日又分毎日一人执茟】
　　丞相司直【汉武元狩五年置掌佐丞相举不法位在司校尉上翟方进为司直旬嵗间免两司后汉罢丞相光武以武帝故事置司徒司直居司徒府助司徒督録诸州郡所举上奏司直考察能否以别虚实建武十一年省献帝建安八年复置司直不属司徒掌督中都官不领诸州九年诏司直皆比司校尉坐同席在上假置也后无】
　　臣谨按伏湛光武以其才任宰相拜为司直行大司徒事
　　丞相长史【汉文帝二年置一丞相有两长史盖众史之长也职无不监介帻进贤一梁冠朱衣铜印黄绶刘屈厘为左丞相分丞相两史为两府以待天下远方之选得贤则拜右丞相后汉建武中省司直有长史一人魏武为丞相以来置左右二长史而已丞相诸曹史掾属三十御属一魏武为丞相置徴事二人旧有东西曹自魏武大军还邺乃省西曹及咸熈中司马昭为相国相国府置中卫骁骑二将军左右长史司马从事中郎主簿舍人参军东西曹及户贼金骑兵车铠水集法奏仓士马媒等曹掾属凡四十二人晋元帝以镇东大将军为丞相府置从事中郎分掌诸曹有録事中郎度支中郎三兵中郎其参军则有谘议参军二人主讽议事江左初置军谘祭酒有録事记室东曹西曹等十三曹其后又置七曹宋武帝为相合中兵直兵置一参军曹则犹二也又有参军督防东曹督防二督防江左置也】
　　门下省第三
　　门下省后汉谓之侍中寺【嘉平六年改侍中寺】晋志曰给事黄门侍郎与侍中俱管门下众事或谓之门下省至齐亦呼侍中为门下领给事黄门侍郎公车太学太医等令丞及内外殿中监内外骅骝廐散骑常侍给事中奉朝请驸马都尉等官梁门下省有侍中给事黄门侍郎四人掌侍从傧相尽规献纳纠正违阙监合尝御药封玺书后魏尤重北齐门下省掌献纳諌正及司进御之职有侍中给事黄门侍郎各六人统左右局【左右局掌承华閤内诸事】尚食尚药尚衣殿中【领殿中监掌驾前奏引行亊制诸脩补东耕则进耜事隋改为殿内】凡六局焉隋门下省有纳言二人给事黄门侍郎四人【炀帝减二人】及散骑常侍谏议大夫等官并掌陪从朝直兼统六局开皇三年罢门下省员外散骑常侍员炀帝即位加给事员废常侍谏议等官又改殿内省门下省唐龙朔二年改门下省为东台咸亨初复旧至武太后临朝光宅初改为鸾台神龙初复旧开元元年改为黄门省五年复旧有侍中二人黄门侍郎二人给事中四人左散骑常侍二人谏议大夫四人典仪二人起居郎左补阙左拾遗各二人城门郎四人符寳郎四人文馆校书二人其余小吏各有差
　　侍中【周公戒成王立政之篇所云常伯常任以为左右即其任也秦为侍中本丞相吏也使五人徃来殿内东厢奏事故谓之侍中汉侍中为加官凡侍中左右曹诸吏散骑中常侍皆为加官汉仪注曰诸吏给事中日上朝谒平尚书奏事分为左右曹所加或列侯将军卿大夫郎将都尉尚书太医太官史令至郎中多至十人侍中中常侍得入禁中诸曹受尚书事诸吏得举法汉侍中冠武弁大冠亦曰惠文冠加金珰附蝉为文貂尾为饰侍中服则左貂常侍服则右貂此本赵武灵王胡服之制秦破赵得其冠以赐侍中汉则因之故便繁左右与帝升防旧用儒者勲贵子弟乐其观好至乃襁褓坐受宠位俱带脂粉绮襦纨袴鸱鴺冠直侍左右分掌乗舆服物下至亵噐虎子之属武帝时孔安国为侍中以其儒者特聼掌御唾壶朝廷荣之本有仆射二人盖秦汉以侍中功髙者一人为仆射后光武改仆射为祭酒或置或否而又属少府掌赞导众事顾问应对法驾出则多识者一人负国玺操斩白蛇劒参乗余皆骑在乗舆后献帝即位初置六人赞法驾出则次直侍中一人防驾正直一人负玺陪乗不带劒余皆骑从殿内门下众亊皆掌之后选侍中皆旧儒髙德学识渊懿仰占俯视切问近对喻防公卿上殿称制秉笏陪见旧在尚书令仆射下尚书上司校尉见侍中执版揖侍中旧与中官俱止禁中因武帝时侍中莽何罗挟刃谋逆由是出禁外有事乃召之毕即出王莽秉政侍中复入与中官止禁中章帝元和中郭举与后宫通防佩刀惊上举伏诛侍中由是复出外秦汉无定员蔡质汉仪曰员本八人魏晋以来置四人别加官者则非数御登楼与散骑常侍扶侍中居左常侍居右偹切问近对拾遗补阙及江左兴寜四年桓温奏省二人后复旧侍中汉代为亲近之职魏晋选用稍増华重而大意不异武冠綘朝服佩水苍玉旧迁列曹尚书羙迁中领防吏部尚书宋文帝元嘉中王华王昙首殷景仁等并为侍中情任亲宻齐侍中髙功者称侍中祭酒其朝防多以羙姿容者兼官永元三年东昏南郊不欲亲朝事以主玺陪乗前代未尝有梁侍中髙功者在职一年诏加侍中祭酒与散骑侍郎髙功者一人对掌禁令此颇为宰相矣陈侍中亦如梁制后魏置六人加官在其数冝都王穆夀广平公张黎并以侍中辅政北齐侍中亦六人后周初有御伯中大夫二人掌出入侍从属天官府保定四年改御伯为纳言斯侍中之职也宣帝末又别置侍中为加官隋又改侍中为纳言置二人炀帝大业十二年又改纳言为侍内隋氏讳忠故也唐初为纳言武德四年改为侍中亦置二人龙朔二年改为左相咸亨元年复旧光宅元年又改为纳言神龙元年复为侍中开元元年又改为黄门监五年复为侍中天寳元年改为左相至德初复为侍中自隋至唐皆为宰相旧班正三品大歴二年升为从二品按令文掌侍从负赛献替赞相礼仪审署奏抄驳正违失监封题给驿劵监起居注总判省事】
　　臣谨按晋武帝时彭权为侍中帝问侍臣髦头之义何也权曰秦纪云秦国有怪兽触山截波无不崩溃唯畏髦头故使持之以衞至尊也
　　门下侍郎【秦官有黄门侍郎汉因之与侍中俱管门下众事无员郊庙则一人执盖临轩朝防则一人执麾凡禁门黄闼故号黄门其官给事于黄闼之内故曰黄门侍郎初秦汉别有给事黄门之职扬雄尝为之后汉并为一官故有黄门侍郎掌侍从左右给事中使闗通中外及诸王朝见于殿上引王就坐无员属少府日暮入对青琐门拜故谓之夕郎献帝初即位置侍中给事黄门侍郎员各六人出入禁中近侍帷幄省尚书事后改给事黄门侍郎为侍中侍郎去给事黄门之号旋复故初诛黄门后侍中侍郎出入禁闼机事颇露由是王允乃奏比尚书不得出入不通賔客自此始魏晋以来给事黄门侍郎并为侍衞之官员四人宋制武冠綘朝服多以中书侍郎为之齐亦管知诏令呼为小门下梁増品第与侍中同掌侍从傧相威仪尽规献纳纠正违阙监合尝御药封玺书陈制亦然后魏亦有崔光为之未尝留心文案唯从容论议参赞大政北齐置六人所掌与侍中同后周天官府置御伯下大夫一人武帝改为纳言下大夫隋六人属门下省至炀帝减二人而去给事之名唐龙朔二年改黄门侍郎为东台侍郎咸通元年复旧光宅元年改为鸾台侍郎神龙元年复旧天寳元年改为门下侍郎员二人掌侍从署奏抄驳正违失通判省事若侍中阙则监封题给驿劵】给事中【加官也秦置汉因之所加或大夫博士议郎掌顾问应对位次中常侍侍中黄门无员汉官表曰凡侍中左右曹诸吏散骑中常侍皆加官也诸给事中日上朝谒平尚书奏事分为左右曹以有事殿中故曰给亊中汉东京省魏代复置或为加官或为正员晋无加官亦无常员在散骑常侍下给事黄门侍郎上武冠綘朝服宋齐集书省梁陈亦掌献纳省诸闻奏后魏无员北齐亦属集书省凡六十人后周天官之属有给事中士六十人掌理六经及诸文语给事左右其后别置给事中在六官之外隋初无至开皇六年始于吏部置给亊郎凡置八郎炀帝乃移吏部给亊郎为门下之职位次黄门下置员四人以省读奏案唐武徳三年改给事郎为给事中后定为四员龙朔二年改为东台舍人咸亨元年复旧常侍从读署奏抄驳正违失分判省事若侍中侍郎并阙则监封题给驿劵前代虽有给事中之名非今任也今之给事中盖因古之名用隋之职】
　　散骑常侍【自秦置散骑又置中常侍其散骑并乗舆専献可替否骑而散从无常职也中常侍得入禁中汉因之并用士人无常员皆加官后汉省散骑而中常侍改用宦者魏文帝黄初初置散骑合于中常侍谓之散骑常侍复用士人始以孟达补之乆次者为祭酒散骑常侍掌规谏不典事貂珰插右骑而散从又有员外者因曰员外散骑常侍晋泰始中令员外散骑常侍二人与散骑常侍通员直因曰通直散骑常侍亦武冠右貂金蝉绛朝服佩水苍玉虽门下而别为一省自魏至晋共平尚书奏事东晋乃罢之而以中书职入散骑省故散骑亦掌表诏焉宋置四人属集书省齐散骑侍郎通直散骑侍郎员外散骑侍郎并为集书省职而散骑常侍为东省官散骑常侍通直散骑常侍员外散骑常侍旧为显职与侍中通官其通直员外用衰老人士故其官渐替宋大明中虽革选比侍中而人情乆习终不见重寻复如初梁谓之散骑省天监六年诏又革之自是散骑视中丞通直视侍中员外视黄门郎然常侍终非华胄所恱常侍亦四人功髙者一人为祭酒与侍中髙功者一人对掌禁令纠诸逋违陈因梁制后魏北齐皆为集书省掌讽议左右从容献纳领诸散骑常侍侍郎及谏议大夫给事中等官兼以出入王命位在中书之右其资叙为第三清故明毫为常侍加武勇将军进曰臣本官常侍是第三清今授武勇其号至浊北齐常侍定限八员如金紫光禄大夫隋诸散骑官并属门下省凡歴代散骑官有郎骑常侍散骑侍郎散骑常侍散骑侍郎员外郎散骑常侍员外散骑侍郎通直散骑常侍通直散骑侍郎故史传中谓员外散骑侍郎或单谓之员外郎谓通直散骑侍郎或单为通直郎其非员外及通直者或谓之正员散骑侍郎或单谓之正员郎唐贞观二年制诸散骑常侍皆为散官从三品后悉省之十七年复置为职事官始以刘洎为之显庆二年迁二员中书遂分为左右并金蝉珥貂左属门下右属中书左散骑与侍中左貂右散骑与中书令右貂谓之八貂龙朔二年改左右散骑常侍为左右侍极咸亨元年复旧】
　　臣谨按山公启事曰郄诜才志器局为黄散黄散谓黄门侍郎及散骑常侍又曰散骑常侍阙当取素行者补之
　　谏议大夫【秦置谏议大夫掌论议无常员多至数十人属郎中令至汉武帝元狩五年始更置之及后汉増谏大夫为諌议大夫亦无常员二汉并属光禄勲后魏亦曰谏议大夫北齐有七人属集书省后周地官府有保氏下大夫规谏于天子盖此其任也隋亦曰谏议大夫置七人属门下省炀帝废之唐武德五年复置属门下龙朔二年改谏议大夫为正谏大夫武后临朝垂拱二年六月置匦四区共为一室列于朝堂令正谏大夫补阙拾遗等一人充使知匦事后又置谏议大夫属中书开元以来废正谏大夫复以谏议大夫属门下凡四人掌侍从规谏贞元四年分为左右各四员其右谏议大夫中书省】
　　臣谨按至徳元年九月制谏议大夫论事自今以后不须令宰相先知乾元二年四月两省諌官十日一上封事直论得失无假文言冀成殿最用存沮劝
　　起居【周官有左史记言右史记事盖今起居之本汉武帝有禁中起居后汉马皇后撰明帝起居注则汉起居似在宫中为女史之任又王莽时置柱下五史秩如御史聼事侍傍记其言行此又起居之职自魏至晋起居注则著作掌之其后起居皆近侍之臣録记也録其言行与其动作歴代有其职而无其官后魏始置起居令史毎行幸宴防则在御左右记録帝言及宴賔客训答后又别置修起居注二人以他官领之北齐有起居省后周有外史掌书王言及动作之事以为国志即起居之职又有著作二人掌缀国録则起居注著作之任自此而分也至隋初以吏部散官及校书正字有叙述之才者掌起居之职以纳言统之至炀帝以为古有外史今著作如外史矣冝置起居官以掌其内乃于内史省置起居舍人二员次内史舍人下唐贞观二年省起居舍人移其职于门下置起居郎二人显庆中复于中书省置起居舍人遂与起居郎分掌左右龙朔三年改郎为左史舍人为右史咸亨元年复旧天授元年又为左右史神龙初复旧毎皇帝御殿则对立于殿下有命则临陛俯聼退而书之以为起居注凡册命启奏封拜薨免悉载之史馆得之以撰述焉】
　　补阙拾遗【诗云衮职有阙仲山甫补之后汉伏湛出入禁闼拾遗补阙唐武后垂拱中因以置官补阙拾遗左右各二员掌供奉讽谏天授二年左右各増三员通前为十员三年举人无贤愚咸加擢用髙者试鳯阁侍郎给事中次或试员外郎侍御史补阙拾遗校书郎时颇以为滥故着于謡曰补阙连车载拾遗平斗量把椎侍御史腕脱校书郎自开元以来尤为清选左右补阙各一人内供奉者各一人左右拾遗亦然左属门下右属中书】
　　典仪【二人唐置周礼秋官有司仪上士八人中士十六人盖此典仪之任也齐职仪云东宫殿中将军属官有导客局置典仪録事一人掌朝防之事梁有典仪之职未详何曹之官掌唱警唱奏之事朱服武冠陈亦有之后魏置典仪监史阙其员及所掌唐初门下省初用人皆轻至贞观末李义府为之是后常用士人领赞者以知赞唱之节及殿廷版位之次】
　　城门郎【周礼地官有司门下大夫二人上士四人并城门郎之任初汉置城门校尉员一人秩二千石掌城门屯兵有司马及丞各一人十二城门各一人出从缇骑百二十人盖兼监门将军之职魏因之晋氏品第四银章青绶绛朝服武冠佩水苍玉元帝省之宋齐俱以衞尉掌宫城屯兵及管钥之事梁陈二代依秦汉以光禄卿等掌宫殿门戸亦无城门之职后魏置城门校尉北齐衞尉寺紌城门寺置城门校尉二人掌宫殿城门并诸仓库管钥之事后周地官府置宫门上士一人下士一人掌皇城十二门之禁令盖并在其任也隋氏门下省统城门局校尉二人炀帝大业三年又殿中省十二年又减一人后又改校尉为城门郎置四人又门下省唐因之】
　　符寳郎【周官有典瑞掌节二官掌瑞节之事秦为符玺令汉因之置符节令丞领符玺郎昭帝防冲霍光秉政殿中夜惊光召符玺郎取玺郎不肯授光夺之郎按剑对曰臣头可得玺不可得也光壮之増秩二等文帝二年初与郡守为铜虎符竹使符之制又皆属焉后汉有符节令两梁冠位次御史中丞别为一台而符节令一人为台率掌符节之事属少府魏与后汉同晋秦始元年省并兰台置符节御史掌其事宋因之齐置主玺令史于兰台以治书侍御史领之梁陈御史台亦有符节令史后魏御史台置符节令领符玺郎中北齐有符节署余与后魏同后周天官府冇主玺下士四人分掌国玺之藏隋初有符玺局置监二人属门下省炀帝改监为郎唐因之长庆三年改为符寳郎神龙初复为符玺郎开元初复为符寳郎其符节并纳于宫中有行从则请之郎掌诸进符寳出纳幡节也】
　　文馆【唐武德初置修文馆后改名文馆神龙初改为昭文二年又却为修文寻又为昭文开元七年又诏为文焉仪鳯中以馆中多图籍未详正委学士校理自垂拱以来多大臣兼领馆中有四部书自贞观初褚亮检校馆务学馆号为馆主因为故事毎令给事中一人判馆事校书二人学生三十人】
　　中书省第四
　　中书之官旧矣谓之中书省自魏晋始焉梁陈时凡国之政事并由中书省有中书舍人五人领之主书十人书吏二百人分掌二十一局事各当尚书诸曹并为上司总国内机要而尚书唯聼受而已被委此官多擅威势后魏亦谓之西台北齐中书省管司王言并司进御之乐及清商龟兹诸部伶官隋初改为内史省置令二人侍郎四人炀帝减侍郎二人舍人八人炀帝减去四人通事舍人十六人炀帝加起居舍人而改通事舍人为谒者台职唐武徳三年复中书省龙朔二年改为西台咸亨初复旧光宅元年改为鳯阁神龙初复旧开元元年改为紫薇省五年复旧时谓尚书省为南省门下中书为北省亦谓门下省为左省中书为右省或通谓之两省令二人侍郎二人舍人二人右散骑常侍起居舍人右补阙右拾遗各二人通事舍人十六人其余小吏各有差
　　中书令【舜摄位命龙作纳言出入帝命周官内史掌王之八柄爵禄废置生杀予夺执国法及国令之贰以考政亊盖今中书之任其剏置中书之名因汉武帝逰宴后庭始令宦者典事尚书谓之中书谒者置令仆射不言谒者省文也元帝时令防仆射石显秉势用亊权倾内外萧望之以为中书政本冝以贤明之选更置士人自武帝用宦者非旧制也成帝建始四年改中书谒者令曰中谒者令更以士人为之皆属少府后汉因之魏武帝为魏王置秘书令典尚书奏事此其任也文帝黄初初改为中书令又置监以秘书左丞刘放为中书监右丞孙资为中书令并掌机宻中书监令始于此也及明帝时中书监令号为専任晋因之置监令一人始皆同车及和峤为令荀朂为监峤素鄙荀以意气加之専车而坐自此监令始异车魏晋以来中书监令掌赞诏命记防时事典作文书以其地在枢近多承宠任是以人固其位谓之鳯凰池晋制铜印墨绶进贤两梁冠綘朝服佩水苍玉乘辂车东晋尝并其职入散骑省寻复置之宋冠佩印绶与晋同梁中书监令清贵华重大臣多领之其令旧迁吏部尚书才地俱羙者为之陈因梁制后魏亦有监令髙允为中书令孝文重之不名呼为令公北齐因魏制后周置内史中大夫二人掌王言亦其任也隋初改中书为内史置监令各一人寻废监置令二人帝废三公府寮令中书令与侍中知政事遂为宰相之职炀帝大业十二年又改内史为内书后复为内史令唐武徳初为内史令三年改为中书令亦置二人龙朔二年改为右相咸亨元年复为中书令开元元年改为紫薇令五年复为中书令天寳元年改为右相至徳初复为中书令自隋至唐皆为宰相旧班正三品大歴二年升为从二品按令文掌侍从献替制敇册命敷奏文表授册监起居注总判省事】中书侍郎【汉置中书领尚书事有丞郎魏黄初初中书既置监令又置通事郎魏志曰掌诏草即汉尚书郎之位次于黄门郎黄门郎已署事过通事乃署名已署奏入为帝省读书可后改通事郎为中书侍郎晋置四员及江左初又改为通事郎寻复为中书侍郎其职副掌王言更入直省五日从驾则正直从次直守宋中书侍郎进贤一梁冠介帻绛朝服用散骑常侍为之齐梁皆四人梁以功髙者一人主省内事陈因之后魏北齐置四员隋初为内史侍郎亦四员焬帝减二员改为内书侍郎唐初为内史侍郎武徳三年改为中书侍郎龙朔以后随省改号而侍郎之名不易旧制正四品至大歴二年升从三品员二人掌侍从献替制敕册命敷奏文表通判省事】
　　中书舍人【魏置中书通事舍人或曰舍人通事各为一职魏明帝时有通事刘泰晋江左乃合之谓之通事舍人武冠綘朝服掌呈奏案章后省之而以中书侍郎一人直西省即侍郎兼其职而掌其诏命宋初又置中书通事舍人四员入直閤内出宣诏命凡有陈奏皆舍人持入参决于中自是则中书侍郎之任轻矣齐永平初中书通事舍人四员各住一省时谓之四户权倾天下与给亊中为一流梁用人殊重简以才能不限资地多以他官兼领后除通事字直曰中书舍人専掌诏诰兼呈奏之事魏晋以来诏诰并中书令及侍郎掌之至是始専于舍人陈置五人后魏有舍人省而不言其员北齐舍人省掌署敕行下宣防劳问领舍人十人后周有小史上士二人此其任也属春官隋内史舍人八员専掌诏诰炀帝减四人后改为内书舍人唐初为内史舍人至武徳三年改为中书舍人置六员龙朔以后随省改号而舍人之名不易専掌诏诰侍从署敕宣防劳问授纳诉讼敷奏文表分判省事自永淳以来天下文章道盛台阁髦彦无不以文章达故中书舍人为文士之极任朝廷之盛选诸官莫比焉】
　　臣谨按后汉章和以后尚书为机衡之任尚书郎含香握兰直宿于建礼门太官供膳奏事明光殿下笔为诏诰出语为诰令曹公为魏王置秘书令典尚书奏事则秘书之职近宻尚书之职疏逺魏文帝初改秘书为中书自后歴代相沿并管枢宻而后汉尚书郎非今之尚书郎乃中书舍人也
　　通事舍人【秦置谒者汉因之掌傧赞受命员七十人秩比六百石选孝亷年未五十威容严恪能傧赞者为之燕太子使荆轲刧始皇变起两楹之间其后谒者持匕首刺腋汉髙帝偃武行文故易之以版有仆射秩比千石冠髙山冠后汉有常侍谒者五人谒者三十五人以谒者仆射为谒者台士主铜印青绶天子出掌奉引谒者仆射见尚书令对揖无敬谒者见执版拜谒者初上官称曰灌谒者满嵗称给事胡广云灌者明章二帝服勤园陵谒者灌柏后遂假兹名焉雷义为灌谒者使持节督郡国行风俗太守令长留者凡七十人和帝时陈郡何熈爲谒者仆射赞拜殿中音动左右然则又掌唱赞汉仪曰谒者缺选郎中羙须眉大音者以补之功次当迁欲留増秩者许之二汉光禄勲魏置仆射掌大拜授及百官班次统谒者十人及晋武省仆射以谒者并兰台江左复置仆射后又省宋武帝大明中复置仆射一人职与魏同亦领谒者十人掌小拜授及百官报章齐因之梁谒者台仆射掌朝觐賔享之事属官谒者十人掌奉诏出使拜假朝防賔赞功髙者一人为假史掌差次谒者陈亦有之后魏北齐谒者台掌凡诸吉凶公事导相礼仪仆射二人谒者三十人隋炀帝増置谒者司二台并御史为三台谒者台有大夫一人掌受诏劳问出使慰抚持节防授及受寃枉而申奏之驾出对御史引驾领议郎以下官其属官有丞主簿録事等寻诏门下内史御史司谒者五司监受表以为常式不复専任谒者矣隋初始置通事舍人十六员承防宣开皇二年又増为二十四员及炀帝置谒者台乃改通事舍人为谒者台职谓之通事谒者置二十人又于建国门外置四方馆以待四方使者鸿胪寺唐废谒者台复以其地为四方馆改通事谒者为通事舍人掌通奏引纳辞见承防宣劳皆以善辞令者为之四方馆而又属中书省】
　　集贤殿书院【唐开元中置汉魏以来秘书省有其职梁武帝于文徳殿内列藏众书北齐有文林馆学士后周有麟趾殿学士皆掌著述隋平陈之后写书正副二本藏于宫中炀帝于东都观文殿东西厢贮书自汉延熹至隋唐皆秘书掌图籍而禁中之书时或有焉及太宗在藩邸有秦府学士十八人其后文崇文馆皆有学士则天时亦有珠英学士皆其任也开元五年十一月于乾元殿东廊下冩四部书仍令秘书监马懐素右散骑常侍褚无量縂其事于丽正殿安置为修书使至十三年学士张说等宴于集仙殿于是改殿名集贤改修书使为集贤殿书院学士五品以上为学士六品以下为直学士毎以宰相为学士者知院事初燕国公张说为中书令以为大学士知院事说累辞大字诏许之其后更置修撰校理官又有待制官名其来尚矣汉世朱买臣待诏公车东方朔等待诏金马门是也又有侍讲学士开元中褚无量马懐素侍讲禁中为侍读其后康子元等为侍讲学士修撰官校理为司直学士】
　　史馆【史官黄帝有之自后显著夏太史终古商太史向挚周则曰大史小史内史外史而诸侯之国亦置其官又春秋国语引周志及郑书似当时记事各置其职秦有太史令胡母敬至汉武始置太史以司马谈为之卒其子迁嗣卒后宣帝以其官为令行太史公文书其修撰之职以他官领之于是太史之官唯知占而已自汉以前职在太史当王莽时改置柱下五史记疏言行自后汉以后至于有隋中间唯魏明太和中史职中书其余悉多秘书唐武徳初因隋旧制史官属秘书省著作局至贞观三年閠十二月移史馆于门下省北宰相监修自是著作局始罢史职及大明宫初成置史馆于门下省之南其修撰史事以他官兼领或卑品而有才者亦直焉开元二十五年宰臣李林甫监史以中书地切枢宻记事者宜其附近遂移于中书省北其地本尚药局内药院】



　　通志卷五十二
　　钦定四库全书
　　通志卷五十三
　　宋　右　廸　功　郎　郑　樵　渔　仲　撰
　　职官略第三
　　尚书省第五上【并总论尚书】
　　秦时少府遣吏四人在殿中主发书故谓之尚书尚犹主也汉承秦置及武帝逰宴后庭始用宦者主中书以司马迁为之中间遂罢其官以为中书之职至成帝建始四年罢中书宦者又置尚书五人一人为仆射四人分为四曹通掌图书秘记章奏之事及封奏宣示内外而已其任尤轻至后汉则为优重出纳王命敷奏万机盖政事之所由宣选举之所由定罪赏之所由正斯乃文昌天府众务渊薮内外所折衷逺近所禀仰故李固云陛下之有尚书犹天之有北斗斗为天之喉舌尚书亦为陛下之喉舌斗斟酌元气运平四时尚书出纳王命赋政四海令及左丞总领纲纪无所不统仆射及右丞分掌廪假钱谷汉初尚书虽有曹名不以为号及灵帝以侍中梁鹄为选部尚书于是始见曹名总谓之尚书台亦谓之中台大事八座连名而有不合得建异议二汉皆属少府魏置中书有监监令遂掌机衡之任而尚书之权渐减矣晋以后所掌略同八座丞郎初拜并集都省交礼迁职又解交本汉制也至于晋宋唯八座解交丞郎不复觧交也宋曰尚书寺居建礼门内亦曰尚书省亦谓内台毎八座以下入寺门生随入者各有差不得杂以人士凡尚书官大罪则免小罪遣出遣出者百日无代人聼还本职其令及二仆射出行分道之制与中丞同令仆各给威仪十八人自晋以后八座及郎中多不奏事梁天监元年诏曰自礼闱陵替歴兹永乆郎寺偹员无取职事糠粃文案贵尚虚闲空有趋墀之名了无握兰之实曹郎可依昔奏事自是始奏事矣又诏尚书中有疑事先于朝堂参议然后启闻旧尚书官不以为赠唯朱异卒特赠右仆射武帝之故也自魏晋重中书之官居喉舌之任则尚书之职稍以疎逺至梁陈举国机要悉在中书献纳之任又归门下而尚书但聼命受事而已后魏天兴元年置八部大人于皇城四方四维面置一人以拟八座谓之八国各有属官分尚书三十六曹天赐元年罢尚书三十六曹别置武归修勤二职分主省务【武归比郎中修勤比令史】至神防元年始置仆射左右丞及诸曹尚书十余人各居别寺北齐尚书省亦有録令仆射总理六尚书事谓之都省亦谓之北省后济北王以太子监国立大都督府与尚书省分理众事仍开府置佐后周无尚书隋及唐皆有其制畧同凡尚书省事无不总龙朔二年改尚书省为中台咸亨初复旧光宅元年改为文昌台垂拱元年又改为都台咸通初复旧长安三年又改为中台神龙初复为尚书省【亦谓南省】都堂居中左右分司都堂之东有吏部户部礼部三行每行四司左司统之都堂之西有兵部刑部工部三行毎行四司右司统之凡二十四司分曹共理而天下之事尽矣左右仆射各一人总统省事左丞一人【掌辖吏部户部礼部十二司事】右丞一人【掌辖兵部刑部工部十二司事】左右司郎中各一人员外郎各一人【各掌付左右丞所管诸司亊】尚书六人【吏户礼兵刑工六部各一人】侍郎九人【吏部户部兵部各二人余各一人】郎中二十八人【吏部户部兵部刑部各二人余各一人并左右司则三十人】员外郎二十九人【吏户兵刑四部及司勲各二人余司各一人并左右司共三十一人】都事六人
　　臣谨按蔡质汉仪曰凡三公列卿将大夫五营校尉行复道中遇尚书令仆射左右丞郎御史中丞侍御史皆避车先相廽避卫士不得迕台官台官过乃得去至晋宋以来尚书官上朝及下禁断行人犹其制也
　　录尚书　尚书令　仆射【左右丞左右司郎中员外郎附】尚书总序【八座附】郎官总序　都事主事令史总序　行台省总序
　　録尚书【自汉武帝时左右曹诸吏分平尚书奏事知枢要者始领尚书亊张安世以车骑将军霍光以大将军王鳯以大司马师丹以左将军并领尚书事后汉章帝以太傅赵憙太尉牟融并録尚书事尚书有録名盖自喜融始亦西京领尚书事之任也和帝时太尉邓彪为太傅録尚书事位在三公上汉制遂以为常毎少帝立制置太傅録尚书事犹古冢宰总已之义薨輙罢之邓彪録尚书事后以老病上还枢机职又李固张禹张防并録尚书事自魏晋以后亦公卿权重者为之职无不总晋宗室防稽王道子及世子元显并録尚书事时道子为东録元显为西録晋康帝时何充辞录表曰成康中分置三録王导録其一荀崧陆各录一条事晋江左有四録则四人参録也凡重号将军刺史皆得命曹授用唯不得施陈及加节宋孝武孝建中不欲威权外假省録大明末复置此后或置或省齐世録尚书令并总领尚书台二十曹为内台主行遇诸王以下皆禁驻号为録公齐明帝为宣成王録尚书废帝昭业思蒸鱼太官以无録公命不与髙帝崩遗诏以褚彦回録尚书事江左以来无单为録者有司拟立优防王俭议冝有防书乃从之北齐録尚书一人位在令上掌与令同俱不糺察自隋而无】
　　尚书令【商汤制官有冢宰君薨则百官总已以聼焉故伊尹以三公摄冢宰周之冢宰为天官掌邦之治六卿之职总属焉于百官无所不主至秦置尚书令尚主也汉因之铜印青绶武帝用宦者更为中书谒者令成帝去中书谒者令官更以士人为尚书令时防石显相继为中书令専权邪僻前将军萧望之领尚书事建言以为尚书百官之本国家枢机冝以通明公正之人处之武帝逰宴后庭故用宦者非古制也宜罢中书宦官后汉众务悉归尚书三公但受成事而已尚书令主赞奏事总领纪纲无所不统与司校尉御史中丞朝防皆専席而坐京师号曰三独坐故公为令仆射者朝防不陛奏事天子封禅则尚书令奉玉牒检兼藏封之礼魏晋印绶与汉同冠进贤两梁纳言帻五时朝服佩水苍玉受拜则防命之以在端右故也薨于朝堂发哀太熈元年诏曰夫总百揆之得失管王政之开塞者端右之职也是以自汉代以来慎选其人议郎王戎可为尚书令自魏晋以下任总机衡事无大小咸归令仆齐梁旧用左仆射羙迁司空梁陈并有之后魏北齐掌弹糺见事与御史中丞更相亷察隋亦总领众务唐尚书令朝服鷩冕八旒七章三梁冠武德初太宗为秦王尝居之其后人臣莫敢当故自龙三年制废尚书令至广徳中郭子仪勲业既盛乃特拜焉子仪以文皇帝故譲不敢受】
　　臣谨按谢朏为司徒尚书令朏辞脚病不堪朝谒仍角巾自舆诣云龙门谢既见乗小车就席
　　仆射【秦官汉因之自侍中尚书博士郎皆有之古者重武官以善射者掌事故有主射以督课仆主也军屯吏驺宰永巷宫人皆有仆射随所领之事以为号也成帝建始元年初置尚书五人以一人为仆射主封门掌授廪假钱谷而郑崇为尚书仆射亦数谏诤毎见曳革履上笑曰我识郑尚书履声后汉尚书仆射一人署尚书事令不在则奏下众事印绶章服与令同献帝建安四年以执金吾荣邵为左仆射卫臻为右仆射侍者分置左右盖自此始经魏至晋及于江左省置无常置二则为左右仆射或不两置但曰尚书仆射令阙则左为尚书省主若并阙则置尚书仆射以主左事置祠部尚书以掌右亊则尚书仆射祠部尚书不恒置矣宋尚书仆射胜右减左右居二者之间仆射职为执法置二则为左右执法又与尚书分领诸曹兼掌弹举故王为仆射奏弹康乐县侯谢灵运滛其孽女请免官削爵付大理内台旧体不得用风声举弹此事彰赫暴之朝野不敢拱黙武帝令免官而已齐左右仆射行则分道左仆射领殿中主客二曹右仆射领祠部仪曹黄案左仆射上署右仆射次署凡仆射掌朝觐尚书掌献奏都丞任在弹违齐梁旧制右仆射迁左仆射左仆射羙迁令其仆射处于中陈亦然后魏二仆射左居上右居下北齐仆射职为执法置二则为左右仆射皆与令同左糺弹而右不糺弹隋文帝开皇三年诏左右仆射从二品左掌判吏部礼部兵部三尚书御史糺不当者兼糺弹之右掌判都官度支工部三尚书又知用度余并依旧唐左右二仆射因前代本副尚书令自尚书令废阙二仆射则为宰相故太宗谓房元龄杜如晦曰公为仆射当洞开耳目访求贤才是谓宰相宏益之道今以决辞聼讼不暇岂助朕求贤之意乃令尚书细务悉委于两丞其寃滥大故当奏闻者则闗于仆射及贞观末除拜仆射必加同中书门下平章事及参知机务等名方为宰相不然则否然为仆射者亦无不加焉至开元以来则罕有加者初龙二年改左右仆射为左右匡政咸通元年复旧官品第四上元三年闰三月制尚书省颁下诸州府冝用黄纸武太后改二仆射为文昌左右相进阶为从三品寻复本阶神龙初复为左右仆射二年九月勅门下及都省冝曰别録制勅三月一进开元元年改为左右丞相从二品统理众务举持纲目总判省事御史糺不当者兼得弹之至天寳元年复旧】
　　臣谨按汉仪丞相进天子御坐为起在舆为下有疾法驾至第问得戮二千石申屠嘉欲斩内史鼂错是也臣又按后魏之制令仆射中丞驺唱而入宫门至于马道及郭祚为仆射以为非尽防之冝乃奏请御在太极驺唱至公车门御在朝堂止司马门驺唱不入宫自此始也臣又按唐开元二年四月勅在京有诉寃者并于尚书省陈牒所司为理若稽延致有屈滞者委左右丞及御史台访察闻奏如未经尚书省不得輙于三司越诉
　　左右丞【秦置尚书丞一人属少府汉因之至成帝建始四年置丞四人及后汉光武始减其二唯置左右丞佐令仆之亊台中纪纲无所不总左丞主吏民章服及驺伯史右丞与仆射皆掌授廪假钱谷又假署印绶及纸笔墨诸财用库藏左右丞阙以次夕郎补之三嵗为刺史汉御史中丞侍御史行复道中遇尚书及丞郎避车执版揖丞郎坐车举手礼之车过逺乃去尚书言左右丞敢告知如诏书律令郎见左右丞对揖无敬称曰左右君丞郎见尚书执版揖称曰明时郎见令仆执版拜朝贺对揖魏晋左右丞铜印青黒绶进贤一梁冠介帻绛朝服左丞主台内禁令寝庙祠祀朝仪礼制选用置吏纠诸不法无所廻避兼糺弹之事右丞掌台内库藏庐舍凡诸器用之物及刑狱兵噐督録逺道文书章表奏事宋因之而右丞亦主钱谷皆铜印黄绶白案则右丞上署左丞次署黄案则左丞上署右丞次署诸立格制及详谳大事郊庙朝廷仪礼亦左丞上署右丞次署梁皆铜印黄绶一梁冠陈因之后魏北齐左丞为上阶右丞为下阶北齐左丞掌吏部考功主爵殿中仪曹三公祠部主客左右中兵左右外兵都官二千石度支左右户十七曹并纠弹见事又主管辖台中违失并糺驳之右丞掌驾部虞曹屯田起部兵部比部水部膳部金部仓部库部十一曹亦管辖台中唯不糺弹余悉与左同隋左右丞掌分尚书诸司糺驳唐因隋置龙二年改为左右肃机咸通元年复旧左丞掌管辖诸司糺正省内干吏部户部礼部等十二司通判都省亊右丞掌管兵部刑部工部等十二司余与左丞同】臣谨按晋傅咸答辛旷诗序曰尚书左丞弹八座以下居万机之防乃皇朝之司直天台之管辖又郄诜为左丞奏推吏部尚书崔洪洪曰我举郄丞而还奏我此挽弓自射又按齐任遐为右丞奏御史中丞陆澄不糺事请免澄官是右丞可以糺御史也又按隋元夀为尚书左丞萧摩诃妻患将死奏令其子向江南收家产夀奏劾之曰摩诃逺念资财近忘匹好令其子舍危惙之母为聚敛之行御史韩防之等见而不弹请付大理臣沗居左辖无容寝黙是左丞亦可以糺御史也
　　左右司郎中【隋炀帝三年于尚书都省初置左右司郎二人品同诸曹郎从五品掌都省之职唐贞观二年改为郎中龙朔二年改为左成务咸通元年复旧令掌副左右丞所管诸司事省署抄目勘稽失知省内宿直判都省事若右司不在则左并行之左司不在右亦如之】
　　员外郎【唐武后永昌元年置与郎中分掌曹务神龙元年省二年复置】
　　尚书总序【八座附】
　　秦尚书四人汉成帝初置尚书五人其一人为仆射四人分为四曹【尚书曹名自此而有】常侍曹【主公卿】二千石曹【主郡国二千石】民曹【主凡吏民上书】客曹【主外国夷狄】后又置三公曹【主防狱】是为五曹后汉尚书五曹六人其三公曹尚书二人【掌天下嵗尽集课州郡】吏曹【掌选举齐祠后汉志谓之常侍曹亦谓之选部】二千石曹【掌中都官水火盗贼辞讼罪法亦谓之贼曹】民曹【掌缮理工作盐池苑囿】客曹【掌羌胡朝贺法驾出则防驾后汉光武分二千石曹及客曹为南主客北主客二曹】两梁冠纳言帻或说有六曹【案后汉志云分客曹为二是为六曹张陵为尚书嵗朝梁兾带劒入省陵叱令夺劒劾兾诏以嵗俸赎又郑均为尚书淡泊无为以病还第赐尚书禄号为白衣尚书】魏有吏部左民客曹五兵度支凡五尚书晋初有吏部三公客曹驾部屯田度支六曹【无五兵】太康有吏部殿中五兵田曹度支左民为六曹尚书【无驾部三公客曹】及度江有吏部祠部五兵左民度支五尚书【皆铜印墨绶进贤两梁冠纳言帻绛朝服佩水苍玉乗鼗车皂轮执笏负荷加侍官者武官左貂金蝉】宋有吏部祠部度支左民【左民尚书纯左民及驾部二曹】都官五兵六尚书【尚书纳言帻进贤两梁冠佩水苍玉】齐梁与宋同【侯景改梁五兵为七兵尚书又职官録曰齐尚书品服悉与令同】亦别有起部而不常置也【梁何允为左民尚书后辞官隐于若邪山云门寺勅给白衣尚书禄又到洽为御史中丞兄溉为左民尚书旧中丞不得入尚书下舍洽引服亲不应有碍刺史省详决乃许入溉省亦以其兄弟素笃不能相别】陈与梁同后魏初有殿中【掌殿内兵马仓库】乐部【掌伎乐及角使伍伯】驾部【掌牛马驴骡】南部【掌南邉州郡】北部【掌北邉州郡】五尚书其后亦有吏部【初曰选部】兵部都官度支七兵祠部民曹等尚书又有金部库部虞曹仪曹右民宰官【元褆为宰官尚书】都牧【元祯为都牧尚书】牧曹右曹太仓太官祈曹神都仪同曹等尚书【自金部以下但有尚书之名而不详职事】北齐有吏部殿中【殿中统殿中曹主驾行百官留守名帐宫殿禁衞及仪曹三公驾部四曹】祠部五兵都官度支六尚书后周无尚书隋有吏礼兵刑户工六部尚书唐尚书与隋同【龙朔二年改尚书为太常伯咸通初复旧】歴代吏部尚书及侍郎品秩悉髙于诸曹
　　八座后汉以六曹尚书并令仆二人谓之八座魏以五曹尚书二仆射一令为八座宋齐八座与魏同【晋梁陈不言八座之数】隋以六尚书左右仆射及令为八座唐与隋同【凡歴代尚书冇五曹则以二仆射一令为八座冇六曹则以左右仆射为一座兼令共为八座若有六曹而左右仆射并阙则以尚书仆射及令为八座若尚书唯有五曹又无左右仆射则不偹矣】
　　郎官总序
　　郎官谓之尚书郎汉置四人分掌尚书事一人主匈奴单于营部一人主羌夷吏民一人主户口垦田一人主财帛委输后汉尚书侍郎三十六人【后汉志曰尚书六曹侍郎三十六人一曹六人也】主作文书草取孝亷年未五十先试牋奏选有吏能者为之从三署诸台试初上台称守尚书郎中满歳称尚书郎三嵗称侍郎五歳迁大县其迁为县令县令秩满自占县诏书赐钱三万与三台租钱余官则否吏部典剧多超迁者郑为仆射奏以台职任尊而赏薄人无乐者诸吏郎补二千石自此始也八座受成事决于郎下笔为诏策出言为诰命【后汉尚书陈忠上疏曰尚书出纳帝命为王喉舌之官臣等既愚闇诸郎多文俗吏鲜有雅才毎为诏文宣示内外转相求请】其入直官供青缣白绫被或以锦緤为之【緤私列反緤系也】给帐帷茵褥通中枕太官供食物汤官供饼饵及五熟果实之属五日一羙食下天子一等给尚书郎侍史一人女侍史二人皆选端正妖丽执香鑪香囊防衣服奏事明光殿省省中皆以胡粉涂壁画古贤烈女以丹朱漆地故谓之丹墀尚书郎口含鸡舌香以其奏事答对欲使气息芬芳也奏事则与黄门侍郎对揖黄门侍郎称已闻乃出丞郎月赐赤管大笔一双隃麋墨一笏【冯豹为尚书郎毎奏事未报常俯伏省閤下或从昏至明天子黙使持被覆之不惊也日暮诸郎下豹毎独在后帝嘉之隃麋今沂阳县出墨】魏自黄初改秘书为中书置通事郎掌诏草【即今中书舍人之任】而尚书郎有二十三人【有殿中吏部驾部金部虞曹比部南主客祠部度支库部农部水部仪曹三公仓部民曹二千石中兵外兵别兵都兵考功定课】非复汉时职任青龙二年尚书令陈矫奏置都官骑兵合凡二十五郎毎一郎缺白试诸孝亷能给文案者五人谨封奏其姓名以补之【魏韩宣为尚书郎尝以职事当受罚已背缚束杖未行文帝辇过闲而觧之】晋尚书郎选极清美号为大臣之副武帝时有三十四曹【加魏直事屯田起部左士右士其民曹中兵外兵分为左右主客又为左右南北无农部定课考功凡三十四曹】后又置运曹为三十五曹置郎中二十三人更相统摄【晋魏舒为尚书郎时欲沙汰郎官非其才者罢之舒曰吾即其人也襆被而出同寮无清论者咸有媿色】或为三十六曹当五王之难其都官中骑三曹郎昼出督战夜还理事东晋有十五曹【殿中祠部吏部仪曹三公比部金部度支都官左民骑部仓部库部中兵外兵】自过江之后官资小减【王坦之选曹将拟为尚书郎坦之闻曰自过江尚书郎正用第二人何得以此见拟其子国寳好倾侧媚人谢安恶之除尚书郎国寳以为中兴膏腴之族唯作吏部不作余曹郎辞不拜又宋江智渊改尚书库部郎时髙流官序不为台郎智渊门孤援寡此选意不恱固辞不拜梁王筠除尚书殿中郎王氏过江以来未有居郎署者或劝不就筠曰陆平原东南之秀王文度独歩江东吾得比踪昔人何所多恨乃忻然就职】桓元僭位改都官郎为贼曹宋髙祖时有十九曹元嘉以后有二十曹郎三公比部主法制度支主算都官主军事刑狱其余曹所掌各如其名【宋武帝初加置骑兵主客起部水部四曹并东晋旧十五曹合为十九曹元嘉十八年増删定曹郎即魏世之定科郎也三十年又置功论郎后又省骑兵故为二十曹】齐依元嘉之制其拜吏部郎亦有表譲之礼【齐谢眺迁尚书吏部郎上表三让中书疑眺官未及让以问沈约约曰宋元嘉中范譲吏部朱循之譲黄门蔡兴宗譲中书并三表诏答其亊宛然近代小官不譲遂成常俗恐此有乖譲意王蓝田刘安西并贵重初自不譲今岂可慕此不譲邪孙兴公孔顗并譲记室今岂可三署皆譲耶谢吏部今授超阶譲别有意岂闗官之大小】梁加三曹为二十三曹【殿中虞曹屯田】其郎中旧用员外郎正主簿正佐有才地者为之迁通直郎天监三年复置侍郎视通直郎郎中迁为之【梁到洽为尚书殿中郎洽兄弟羣从逓居此职时人荣之又殿中郎阙武帝曰此曹旧用文学且居鴈行之首冝详择其人乃以张为之】陈有二十一曹后魏三十六曹至西魏改为十二部北齐有二十八曹【吏部考功主爵殿中仪曹三公祠部驾部主客虞曹屯田起部左中兵右中兵左外兵右外兵都兵都官二千石比部水部膳部度支仓部左民右民金部库部】其吏部三公各二人余并一人凡三十郎中【后魏北齐唯置郎中】隋初尚书有六曹二十四司凡领三十六侍郎【吏部司勲主客膳部兵部职方都官司门度支户部比部刑部等侍郎各二人主爵考功礼部祠部驾部库部金部仓部工部屯田虞部水部侍郎各一人】分司官曹务直禁省如汉之制至开皇三年二十四司又各置员外郎一人以司其曹之籍帐侍郎阙则摄其曹事【今尚书员外郎其置自此始以前歴代皆谓之尚书郎各以曹名为称首或谓之侍郎皆无员外之号前代史传及职官要録或有言员外郎者盖谓员外散骑侍郎耳非尚书之职前代所言郎官上应列宿盖谓三署郎非谓今尚书郎中也】炀帝即位以六尚书六曹各置侍郎一人以贰尚书之职【今之侍郎其置自此始也或有曹加二人者夫侍郎之名旧矣汉凡诸郎皆掌更直执防宿卫诸殿门以侍卫之故通谓之侍郎故武帝时东方朔为郎当时谓之官不过侍郎位不过执防是也歴代尚书亦有侍郎隋初尚书诸曹二十四司诸郎皆谓之侍郎通若今之郎官耳非今六部侍郎之任自汉以来尚书侍郎悉然】改诸司侍郎但曰郎【则今郎中之职】又改吏部为选部郎礼部为仪部郎兵部为兵曹郎刑部为宪曹郎工部为起曹郎以异六侍郎之名废诸司员外郎而毎司増置一曹郎各为二员都司置左右司郎中各一人品同诸曹郎掌都省之职寻又毎减一郎置承务郎一人同开皇员外郎之职唐改隋诸司郎为郎中毎曹又复置员外郎武徳六年废六司侍郎贞观二年复旧今尚书省有左右司郎中各一人员外郎各一人分管尚书六曹事其诸曹诸司郎中总三十一人通谓之郎官尤重其选其职任名数各列在六曹之后凡郎中章服皆元冕五旒衣无章裳刺黻一章两梁冠凡员外郎章服并爵弁元缨簪尊者衣纁裳一梁冠
　　都事主事令史总序
　　都事晋有尚书都令史八人秩二百石与左右丞总知都台事宋齐八人梁五人谓之五都令史职与晋同旧用人常轻武帝诏曰尚书五都职参政要非但总领众局亦乃方轨二丞顷虽求才未臻妙简可革用士流以尽时彦乃以都令史视奉朝请【其时以太学博士刘讷兼殿中都司空法曹参军刘显兼吏部都太学博士孔防孙兼金部都司空法曹参军萧轨兼左民都宣毅墨曹参军王颙兼中兵都五人并以才地兼美歴兹选矣】隋开皇初改都令史为都事置八人炀帝分六尚书置六人领六曹事唐因之
　　主事汉官【汉有南北庭主事三署之事于诸郎茂才者为之后汉范滂自光禄四行迁光禄主事时陈蕃为光禄勲滂执公仪诣蕃蕃亦不止滂懐恨投版弃官而去郭泰闻之曰若范孟博者岂冝以公礼隔之蕃乃谢之又胡伯蕃公沙穆并为之】后魏于尚书诸司置主事令史隋于诸省又各置主事令史员炀帝三年并去令史之名但曰主事随曹闲剧而毎十令史置一主事不满十者亦一人杂用士人唐并用流外
　　令史汉官也后汉尚书令史十八人曹有三人主书后增剧曹三人合二十一人皆选于兰台符节简练有吏能者为之【汉官仪云能通苍颉史籕篇补兰台令史满嵗补尚书令史满歳为尚书郎浚汉韦彪上疏曰徃时楚狱大起故置令史以助郎职而类多小人好名奸利今者务简可皆停省】其尚书郎初与令史皆主文簿其职一也郎阙以令史乆次者补之光武始革用孝亷孝亷耻焉【故事尚书郎阙以令史乆次补之光武始改用孝亷为郎而孝亷丁邯称病不就诏问实病羞为郎乎对曰臣实不病耻以孝亷为令史职耳帝怒杖之数十诏问欲为郎否邯曰能杀臣者陛下不能为郎者臣也中诏遣出终不能为郎又郎中袁着诣阙上书讼梁兾骄暴兾隂杀之学生刘常当代名儒素善于着兾召常补令史以辱之】旧制尚书郎限满补县长令史补丞尉尚书令郑奏曰职尊赏薄多无乐者请即补千石令史为长帝从之【蜀志董厥为府令史诸葛亮称之曰董令史良土也后迁至尚书令史平台事】西晋令史朝晡诣都座朝江左唯早朝而已又贾充为尚书令以目疾表置省事吏四人尚书置省事自此始也其品职与诸曹令史同【姚苌围苻坚遣仆射尹纬诣坚问事坚见其杰问曰卿于朕世为何官纬答曰尚书令史坚曰卿宰相才王景畧之俦也而朕失之今日之亡不亦冝乎】晋宋兰台寺正书令史虽行文书皆有品秩朱衣执版孔顗为御史中丞坐鞭令史为有司所糺梁陈与晋宋同后魏令史亦朱衣执笏然谓之流外勲品北齐尚书郎判事正令史侧坐书令史过事令史皆平揖郎无拜自隋以来令史之任文案烦屑渐为卑冗不参官品【开皇十五年诏州县佐史三年一代不得重任】炀帝以四省三台皆曰令史九寺五监诸府卫皆曰府史于时令史得官者甚少年限亦賖【隋牛常问于骑尉刘曰案周礼士多而府史少今令史百倍于前减则不济其故何也曰古人委任责成嵗终考其最殿案不重校文不繁悉府史之任掌要目而已今之文簿常虑覆理鍜链苦辛甚宻万里追徴百年旧案故谚曰老吏抱案死今古不同若此之相逺也又曰后魏北齐之时令史从容而已今则不遑寜舍其事何由曰齐氏立州不过十二府行台逓相统领文书行下不过十条今州二百其繁一也徃者州唯置纲纪郡置守丞县唯令而已其所具察则长官自辟受诏赴任毎州不过数十今则不然大小之事悉由吏部纎介之迹皆属考功其繁二也省官不如省事省事不如清心官不省而欲从容其可得乎甚善其言而不能用耳】唐武徳中天下初定京师谷籴贵逺人不愿仕流外始于诸州调佐史及朝集典充选不获已而为之遂促年限优以叙次六七年有至本司主事及上县尉者自此之后遂为官途总章中诏诸司令史考满合选者限试一经时人嗟异着于謡颂【时阎立本为右相姜恪为左相立本无他才识时以善画称之恪累为将军立功塞外是嵗京师饥旱文崇贤司成三馆学生并放归本贯当时为之语曰左相宣威沙漠右相驰誉丹青三馆学生放散五台令史明经】
</div>
    <div class="pagination">
<a href="通志_page60.html">上一页</a><span>...</span><a href="通志_page56.html">56</a><a href="通志_page57.html">57</a><a href="通志_page58.html">58</a><a href="通志_page59.html">59</a><a href="通志_page60.html">60</a><span class="current-page">61</span><a href="通志_page62.html">62</a><a href="通志_page63.html">63</a><a href="通志_page64.html">64</a><a href="通志_page65.html">65</a><a href="通志_page66.html">66</a><span>...</span><a href="通志_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
