<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 298 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 298 页/共 1860 页
  </h1>
  <div class="content">
   ○谕、科场乃国家大典。必期遴拔真才。以收实用积习相沿。学臣于科举之外。复有录遗大收等事。临场之际。督抚大吏。又将不取者、不问文艺之优劣。尽送入场。滥觞已极。是以上科经臣工条奏。朕敕令九卿定议。每举人一名。准取科举百名。此亦不为不多矣。夫国家之所以慎重科举者。原欲士子奋力于学业。试官尽心于搜罗。以副抡才典也。今科臣吴炜、乃请仍照旧例。并蓄广收。则士子见入场之易。不肯专心学问。将应试者日益众多。主考房官。不过一二十人。为期不过二三十日。岂能精心校阅。尽得真才。且试卷既多。而中额不广。则多取科举。仍属无益。若因此而议加中额。则现在举人。非二三十年不得一官。亦断无因候选者多。而议增天下职官之理。不几终身无仕进之日乎。所谓及锋而试者何居。是中额尚应酌减。即科举百名。亦属浮多。祇因积习既久。不复议裁。朕方自咎不免姑息。而况可辗转增添无所限极耶。总之此辈、非能为国家实心求贤。以佐国是。不过取悦士类。钓誉沽名。动以人文日盛为辞。实则使士子徒怀侥幸之心。不肯黾勉向学。而国家亦不得收登进之实效也。吴炜识见卑浅。特行晓谕。并使众知之。吴炜又称顺天乡试。南人看北卷。北人看南卷。则南人无所展其长。北人不能胜其任等语。向来顺天乡试。原未定有分阅之例。后因臣工条奏。恐有毙端。是以敕令南北各自回避。但思文字短长。南北原有微别。且房考南人多而北人少。士子则北卷少而南卷多。人多而阅卷少。未免于闲旷。人少而阅卷多。又患其不精。且主考全阅通场。房官即有营私之处。主考岂肯任其朦混。则作弊之源。不在乎此。自可无容胶柱鼓瑟。其顺天乡试阅卷之处。著仍照旧例行。至吴炜所称、今当望雨之时。适多士郁望之际等语。此言甚为悖谬。目今场期尚遥。士子何人自知不在百名之内。而即怀郁望之心。且雨泽未降。与科举多寡何涉。而吴炜乃欲借此为言。期朕必从其奏乎。朕于人言。不可者不行。可者则自行之。从不以人废言也。吴炜牵引无理之处。甚属不合。著严饬行。吴炜摺并发。　　

○又谕、科场乃抡才大典。其正副考官。必精于衡鉴者。始克胜任。今年乡试届期。著大学士、尚书、侍郎。于翰、詹科、道、部属、等官。应差主考人员内。择其人品端方。学问醇正。堪膺衡鉴之寄者。各举所知。交送内阁汇奏。候朕简用。其非科甲出身。及无真知灼见者。亦不必强举。　　

○又谕、将军乌和图、著来京候旨。西安将军员缺。著博第调补。宁古塔将军员缺。著副都统巴灵阿补授。巴灵阿现在前往拉林阿勒楚喀、办理垦地盖房事务。所有将军印务。著巴灵阿在副都统内拣选一员。暂行署理。　　

○户部议覆、安徽巡抚范璨奏请、赎罪之犯。按例每银一两。改收稻谷二石。核算收纳。造册报部。凡衿监平人。有犯笞杖等罪。呈请纳赎之案。均照徒罪以下。贡监生捐运粮银八百两。平人捐运粮银四百六十两之例。即令照数交谷贮仓。又命案人犯。情有可原。奏准赎罪者。向追埋葬银二十两。今倍追银四十两。给付尸亲。均应如所请。从之。　　

○都察院等衙门议覆、巡察盛京御史和其衷奏称、各处设立巡察。并无随带笔帖式之例。惟盛京巡察衙门。因初任巡察御史传色讷奏准。带笔帖式一员。繙译稿案。嗣后添设外郎二名。专司繙译。每年随带笔帖式。应停派往。又巡察衙门。向设书吏四名。工食银两。均有陋规帮贴。今陋规全行禁革。应照五部书吏之例。每名月给工食银一两。均应如所请。从之。　　

○戊戌。谕军机大臣等。讷亲前曾奏令高斌、于密云县添设船只。不知此时修造与否。未见奏闻。朕于明秋始幸避暑山庄。五六月造成。亦未为晚。不必儹办。如此时造完。比到明秋。势必曹□少旧。更须修理可寄信令高斌知之。　　

○管理镶黄旗汉军都统和硕裕亲王广禄奏、正黄旗另记档案之佛保住呈称、伊曾效力有功。各路将军大臣。保为头二等。请照例削去另记档案。作为另户等语。伏思此项人等。俱作为另户。另记档案。原系念其祖父军前微劳。格外施恩。若不另记档案。削去开档。迳入另户。则与满洲毫无分别。恐日久混淆。无所查照。必致与满洲一体拣选秀女。应试科场。与国家名分制度。甚有关碍。请将佛保住作为另户。仍另记档案。现在八旗。如有似此削去另记档案字样。与满洲一体作为另户者。仍遵照原旨。作为另户。仍另记档案。于满洲名分。庶有分别。从之。　　

○礼部议覆、盛京礼部侍郎纳尔泰奏称、盛京礼部所辖壮丁。采买品物。关系陵寝祀典。旧设六品官一员。领催四名。管辖。现在丁壮滋生。已有一千三百余名。请添设七品官一员。领催四名。其七品官、即于外郎领催内拣选补用。六品官、即以现任七品官升补。所添领催、即于所辖千丁内选充。应如所请。从之。　　

○旌表守正捐躯之正黄旗满洲玉哥妻、王氏。　　

○己亥。上御勤政殿听政。　　

○以署正白旗满洲都统德敏、为正白旗汉军都统。　　

○庚子。谕军机大臣等、四川重庆镇。系紧要地方。新调总兵官韩应魁。看来似未能胜任。著总督庆复、巡抚纪山、留心察看。　　

○辛丑。上诣畅春园、问皇太后安。　　

○训饬有司劝课。以足民食。谕、人君以养民为急务。养民之道。在使之上顺天时。下因地利。殚其经营力作。以赡其室家。非沾沾于在上之补苴救恤。遂长恃为资生之策也。在昔善图国是者。谓以君养民则不足。使民自养则有余。诚不易之论。国家岁转漕粟。以实京师。乃备天庚之出纳。关系最重。或因偶遇灾歉。万不得已。而为截留之计。仅可间一行之。岂遂视、为常法。今内外臣工。动以截漕为请。朕念切民依。亦屡次允从。出于一时之急济。其实京仓所贮。虽云可备五年。可备十年。要仅为官俸兵饷所必需。若统为京师人民计。即一二年。恐亦不足供支。况欲更分此以赈贷直省。何未之思也。汉文景间。太仓之粟。陈陈相因。至红朽不可食。彼时岂无一方之凶歉。而未闻轻议分减者。诚以经国之大计。务筹久远。在官在民。于内于外。莫不各有本图。舍本图而谋兼济。事多未便。势且不能一有亏、则两俱捐。依古以来无取焉。上年各省仓储。需米孔亟。朕因偶尔变通。将江苏、安徽、浙江、江西、湖北、湖南、六省漕粮。各留十万石于本省。并著江苏、浙江、各将米十万石。运往福建。江西将米十万石。运往广东。又因直隶天津、河间、被灾。前后拨通仓米八十万石备赈。今年又令山东截留二十万石。分贮接济。凡此皆因民命所关。不得不变通办理。若小民不知各务生计。而惟官粮是赖。无论官兵之外。断不能遍给穷黎。即近漕之处。可以议截留。其边远省分。更无漕可截留。又将何以取给乎。朕思一方之地利。原可以养一方之人。一家之人力。原可以养一家之人。古者九职任万民。一曰三农、生九谷。二曰园圃、毓草木。三曰虞衡、作山泽之材。四曰薮牧、养蕃鸟兽。何一非资生养赡之术。为民父母。民事即家事。宜实心劝课。随时区画。使地无遗利。民无余力。则家有盖藏。自可引养引恬。俯仰不匮。倘督抚不能董率有司。有司复不以田里树畜为事。及歉收之年。但请给发仓粮。截留漕米。为督抚有司备赈之良策。将使民间谓水旱可以不备。不图自食其力。甚至游惰成风。举身家衣食之切务。皆委之在官。是非爱之。实以害之矣。天下之大。亿兆人民之众。惟正之供。祇有此数。焉得人人而济之。用是特降谕旨。通谕直省督抚。并饬守牧等官。各思所督何事。所抚何事。所称知府事、知州、知县事、实应知何事。凡以为民计。即所以为身计。既为民计。而不使民知各自为其身计。其能为民计者几何。继自今督抚、尚各体朕心。毋忽民事。恳切开导。并劝良有司。务使百姓各知自谋。以裕生养之源。不徒望恩幸泽。而恩泽之加。斯实足以利济。则丰年乐其降康。歉岁亦可恃无恐。朕愿与诸臣共勉之。　　

○又谕据镶蓝旗满洲都统奏称康熙五十七年闲散满洲四格。因与族嫂斗殴。移送刑部。发往三姓地方。今四格之子达兰泰、以伊父四格、年老有疾。无人侍养。即死后亦无人殡葬。愿退护军、前往三姓地方。终养伊父具呈。相应转奏等语。看来四格无甚大罪。且又年老。想亦守分度日。达兰泰、欲往三姓地方。终养伊父。颇知孝道。甚属可嘉。应施恩宽免四格之罪。令达兰泰前往三姓地方。迎伊父来京奉养。达兰泰仍留护军。　　

○又谕、头等侍卫达赖、护军参领马进泰、护送熬茶之准噶尔使臣等、至藏病故。甚属可悯。著加恩赏给伊等家属银各二百两。料理丧事。　　

○大学士鄂尔泰等议覆、直隶总督高斌疏称、豫等直隶赈米事宜。得旨。依议。著仓场侍郎、将尾帮漕粮。截留五十万石。有贮天津北仓备用。　　

○以兵部尚书彭维新、工部尚书汪由敦、充三礼馆副总裁。　　

○以广西巡抚杨锡绂、为礼部侍郎。　　

○壬寅。大学士鄂尔泰等议覆、兵部侍郎副都统雅尔图奏称、荒歉之年。米贵兵艰。应令提镇咨明督抚。酌量借给米谷。定限扣还。得旨。依议速行。　　

○癸卯。谕曰、绥远城副都统那明患病。著太医院、派太医一员。前往诊视。　　

○甲辰。谕、甘肃地方。向来民间积欠繁多。朕曾降旨。将张掖、皋兰、狄道、靖远、安化、平凉、泾州、灵台、中卫、九州县民欠。自乾隆八年为始。分作四年带徵。又将武威、西宁、二县。带徵雍正十三年、至乾隆四年之项。一并蠲免。此外应徵旧欠钱粮。理宜按期输纳。但念该省土瘠民贫。地处边陲。非内地可比。一年而清积年之欠。未免艰难。著将张掖、肃州、高台、皋兰、河州、狄道、靖远、安化、平凉、泾州、灵台、灵州、中卫、十三州县。及武威、西宁、二县。累年未完积欠银粮草束等项。再行宽缓。自乾隆九年为始。分作六年带徵。以纾民力。该部即遵谕行。　　

○又谕乾隆三年宁夏地震被灾。镇标及外路协防兵丁。在于宁夏府库。共借支银一万三千五百五十九两。除扣完司库银二千六百四十八两外。未扣完银。尚有一万九百一十一两。现在著追。朕思宁夏。自昔年地震之后。屡值歉收。兵丁倍觉艰苦。可为悯恤。且此借支之项。已历数年。人多更换。难以责令还项。著将未完银一万九百一十一两。悉行豁免。以示优恤。该部即遵谕行。　　

○川陕总督公庆复奏、河州镇所辖之苦红二堡。原隶西宁镇。地处河西。与凉、庄、等营一例。请照甘、凉、西、肃、之例。每粮一石。折银一两者。增银二钱。一体增给。得旨允行。下部知之。　　

○又奏、准噶尔甲子年贸易夷人。于正月十三日到肃。所携货物。俟派出商人李永祚、至肃交易。其羊二万三千余只。路远羸瘦。水草不宜。夷人急于求售。李永祚尚未至肃。且为数甚多。亦难尽售之近地。应仿安西之例。于公帑给值。以羊分予提镇标兵。扣饷偿帑。但夷人索价甚昂。尚未议定。夷人无知索值。当从容开示。以释其疑。至今年已定以货易货之例。虽前在哈密。曾给见银。今在肃。必将羊价议定。并入诸货之内。令商人以内地货物互易。至商人到肃。不能牵羊远售。分予各兵。以饷抵值。此系内地自行变通办理之道。但期于兵有益。议亦可行。复准甘肃抚臣黄廷桂手札云、准夷贸易。方经定例、以货易货。夷人所携货物。羊与马驼。计值银四万两有奇。因闻肃州地少巨贾。必招商异地。夷人殊窘迫求售。及闻以货易货。则云上年东科尔、全数给银。固为大皇帝格外深仁。而俄罗斯各处。我部曾有人往彼。见其与内地交易。有货物。有金银。何以今年肃州概不给银。若尽以货易。我辈宁＜?扌嶲＞归货物。此事所关颇重。倘夷人于以货易货之外。仍不免索银。应如何办理。嘱臣札复。臣复札云、准夷年来贸易。获利数倍。今当恪遵谕旨。坚持易货。始可遏其无厌之心。该夷今年所＜?扌嶲＞皮货甚少。而羊与马驼。值银不过数万。彼携回原货之说。亦狡猾之词。然因时制宜。亦不必遽令觖望。盖示以货易货之常例。可杜日久无已之贪心。今若稍以银互市。再为申明定例。坚其后约。亦为两得。然必须文武晓谕。俟商人熟察夷情。详定价值。如果感服公平。方稍为给银。一面办理。一面奏闻。始觉周密。惟当审其轻重。妥协办理。奏入。报闻。　　

○旌表守正捐躯之河南伊阳县民于迪妻、宋氏。　　

○乙巳。谕、山东德州、海丰、乐陵、阳信、德州卫、五州县卫。上年遭值旱灾。闻今春又复少雨。麦收失望。穷民艰于谋食。著该抚酌量各处情形。加赈四月一个月。毋令穷民失所。该部即速传谕该抚知之。　　

○谕军机大臣等、以工代赈。原属救荒之一策。近今喀尔吉善奏请、于每省被灾之处举行。前经高斌曾奏、筑城一事。必须烧砖始得兴工。而烧砖只于工匠有利。无益于小民等语。朕思筑城烧砖。担泥挑水。需用多人。于穷民亦未始无益。至于开渠筑堤等事。则言下即可施功。似尤于济民为便。可寄信询问高斌。　　

○江西巡抚寒楞额疏报、南昌、进贤、宁州、高安、上高、泰和、万安、玉山、铅山、贵溪、定南、等一十一州县。乾隆七年分。开垦老荒田地塘、六顷三十九亩有奇。续荒田地、二顷五十二亩有奇。额外新生田地、二顷七十三亩有奇。又分宜县、袁州卫、开垦老荒屯田、二顷二十一亩有奇。　　

○丙午。上诣畅春园、问皇太后安。　　

○户部议覆、江西巡抚塞楞额疏称、临川县、乾隆三年、报垦地三十四亩有奇。查系贴近教场牧厂。请禁开垦。免其升科。应如所请。从之。　　

○绥远城建威将军补熙奏、副都统那明故。无力进京。得旨。即在该处滋生银内。酌给赴京。　　

○丁未。御史李清芳奏、奉天等处海禁。不必限以七月。请俟丰收后。民食充足有余。再为酌量办理。得旨。奉天海禁。著照所请。宽至今冬。余著议奏。　　

○又奏、大臣等保举应差主考人员。共四十九人。各直省止十六人。满洲四人。余二十九人。均系江浙两省。如河南、四川、贵州、广西、云南、五省。未见一人膺是选。可见保荐人者。皆平日往来相知之人。而所举之人。大扺饶于财而凭于势。至守正不阿者。不肯伺候公卿之门。边隅之士。声气不通。交游不广。是以无人荐举。请将合例人员。通行考试。庶得者不由奔竞。而边省亦无偏枯。得旨。李清芳所奏、似是而非。审如是。则朕所用之大臣等。皆不可信矣。大臣不可信。将孰信之。明系伊未列保荐之中。激为是语。且所称多触大臣忌讳。似为骨鲠。以朕观之。亦以彼无可惧之大臣耳。若有其人。李清芳断不敢为是语。当今之时。借触大臣。进直言。以为忠者。谁则不能。至所云所举之人。饶于财而凭于势。声气相通之处。著伊列名指参。明白回奏。　　

○以故奉恩将军海琳子福喜袭奉恩将军。　　

○山西巡抚阿里衮疏报大同府属丰州卫、镇宁所、乾隆七年分。开垦民田旱地、二十一顷八十六亩有奇。　　

○是月、钦差尚书公讷亲奏、查阅河南一省营伍。大略相同。至江南寿春镇。亦不相上下。倘各省官兵。悉以平庸废弛被劾。亦觉听闻未便。请俟阅看全完之日。通盘比较。其废弛尤甚者。据实参奏处分。其余各标营。通行训饬。俾加整顿。得旨。所见甚是。不可不惩一警百。亦岂能遍加之罪。览此、即可见外省大吏。无一不欺朕者矣。益增惭愧。　　

○山东巡抚喀尔吉善奏。东省各营兵米。例系本折兼支。但春季青黄不接。米价腾贵。各兵支领折色。秋季已届收成。米价平减。各兵转支本色。殊未称便。请将春季米折银雨。移于秋季支给。秋季本色米石。移于春季支放。得旨。是。可行之事也。　　

○又奏报、得雨情形。得旨。览奏稍慰朕怀。直隶一省。与夫相近之德州等处。望泽甚殷。朕忧曷其有极耶。　　

○又奏报、麦苗虽经得雨。但连日大风。日色燥烈。恐日久不雨。分数稍减。得旨。京师亦然。益增朕忧矣。然惟有修人事以补不足。未雨之绸缪。汝不可少忽也。　　

○又奏、兖镇营伍。军装器械。随时修补。将备训练。尚属严饬。得旨。兖镇虽较登镇为差善。然亦欠整饬也。　　

○又奏报、风刮日晒。麦苗渐致黄萎。得旨。京师亦复如是。朕躬不德。以致旱灾示警。侧身思省。寝食靡宁。忧怀曷由宽释耶。　　

○又奏、德州、海丰、惠民、三州县。应修城垣。俾穷民相率趋事。以资养赡。得旨。好。以工代赈。可行之事也。　　

○江苏巡抚陈大受奏、宜兴县民蒋祖法等、男妇幼孩共十五口。往西昂山水平王庙烧香。自初二日起。连日坐功不食。至十三日、十三人死于船内。仅存两人。其亲属到彼。连船焚化。声言成佛。因究出龙华会教头僧时济、师巫邪术。愚惑乡民。至戕人命。现在拏究。得旨。是。此案应严处以示警。得时济取供奏闻。不可走漏。且既有此事。汝地方大吏。即应早知。若再使漏网。不能辞责矣。寻奏、拏获时济供称、蒋祖法等。向拜时济为师。时济劝伊等持斋拜佛。认真修行。便可成佛作祖。白日昇天。并无邪教符术。但时济不劝伊等修行。蒋祖法等亦无由致死。该犯煽惑愚民确情。应依律按拟。至附和之人。概多乡愚。俟讯得确情。酌量分别办理。得旨。览。　　

○又奏报、宝山县海塘石工告竣。但水势变迁。靡有一定。自应随时查勘。相机防御。得旨。知道了。相机防御。甚为至当之论。勉为之。　　

○浙江按察使万国宣奏、督率属员。申明保甲。戢匪安良。地方稍为整顿。得旨。一省之事。岂一按察司所顿能整顿者。此语殊不诚。惟应实力尽汝职分之事。与抚臣、藩司、和衷竭诚。共相勉励。以图久而有成。斯可也。　　

○川陕总督公庆复奏、前奉旨、令将郭罗克善后之计。赴四川、会同纪山科理。今据提臣咨称、郭罗克土酋林噶架等。前肆抢夺。旋以大兵临巢。投献赃物。悔罪乞命。总以畏罪为辞。不肯亲自投出。经游击买国良、锁拏该酋等八名。斩讫号令。威震帖服。至军营先后获犯四十余名。另委大员审讯。准情酌理。分别定罪。其余亲加训导。夷民知感向化。得旨。所办殊合机宜。欣悦览之。其买国良、颇属可嘉。可送部引见。　　

○甘肃巡抚黄廷桂奏、甘省农事草率。收获有限。督率有司。教民易耨深耕。布种锄草。分别勤惰。量加劝惩。得旨。专以农桑课有司。此为政之体也。　　

○又奏、甘省苦寒。土不宜桑。种棉纺织。概置不讲。布帛之价。贵于别省。饬行各道府、督率有司。购买棉子。择地试种。并量给花絮。制造纺车。请女师教习妇女。其实在不能种棉地方。或雇觅工匠。教民织毼。得旨。劝课农桑。为政之本。然须以久远之心行之。所谓农事无近功。而有久长之效也。　　

○又奏、甘省公储仓谷。多系堆集民房寺宇。风雨渗漏。霉变堪虞严查所有旧仓。补葺完固。其仓廒不敷处所。另添建造。又查州县监狱窄小。混禁一处者。俱令酌量宽展。男监分别轻重。女监各开户院。得旨。如此诸凡留心。实堪嘉悦。
  </div>
  <div class="pagination">
   <a href="清实录乾隆朝实录_page297.html">
    上一页
   </a>
   <span>
    ...
   </span>
   <a href="清实录乾隆朝实录_page293.html">
    293
   </a>
   <a href="清实录乾隆朝实录_page294.html">
    294
   </a>
   <a href="清实录乾隆朝实录_page295.html">
    295
   </a>
   <a href="清实录乾隆朝实录_page296.html">
    296
   </a>
   <a href="清实录乾隆朝实录_page297.html">
    297
   </a>
   <span class="current-page">
    298
   </span>
   <a href="清实录乾隆朝实录_page299.html">
    299
   </a>
   <a href="清实录乾隆朝实录_page300.html">
    300
   </a>
   <a href="清实录乾隆朝实录_page301.html">
    301
   </a>
   <a href="清实录乾隆朝实录_page302.html">
    302
   </a>
   <a href="清实录乾隆朝实录_page303.html">
    303
   </a>
   <span>
    ...
   </span>
   <a href="清实录乾隆朝实录_page299.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
