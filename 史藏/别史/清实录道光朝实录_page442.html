<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 442 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 442 页/共 848 页</h1>
    <div class="content">
○修直隶无极、密云、容城、阜城、正定、怀柔、六县并南路厅监狱。无极、密云、深泽、临城、涿、大城、长垣、赵、沧、九州县仓廒。从总督琦善请也。　　

○浚湖北沔阳、天门、二州县牛蹄支河。汉阳县通顺支河。并修筑滨临江汉各堤。从总督讷尔经额等请也。　　

○减江苏丹徒县水冲芦田十八顷九十五亩额赋科则。　　

○辛丑。谕军机大臣等、本日据富呢扬阿奏、海塘工程。前请捐办大盘头一座。业于四月上旬赶办完竣。经历四五月望朔两汛。颇能挑溜中趋。尚属得力。如果抵御伏汛屹然不动。当相度地势。再建数座。以御顶冲等语。海湖逼近塘根。必须抵御有资。方免冲刷。既据该抚查明、所建大盘头一座。实为得力。著赵盛奎、严烺、富呢扬阿、体察情形。悉心妥议。此项大盘头工程。如果实能挑溜中趋。历久无弊。俾通塘大局。日有转机。即著相度地势。据实奏明。再行添建数座。以资捍御。总期于工程实有裨益。而帑项不至虚糜。方为妥善。将此谕令知之。　　

○修浙江石塘坦水各工。从巡抚富呢扬阿请也。　　

○壬寅。上御勤政殿听政。　　

○谕内阁、钟祥奏、遵查省垣官吏。并无挟伎包倡情事。前据给事中金应麟奏、山东省城伎女。投靠府县差役。得与官员结纳。甚有携带稿件。在彼票发者。现在武定府知府汤世培、年老多病。其子常宿伎家。撞骗招摇。寄妾幕友邓老五家。以致官员聚饮。关说公事。当经降旨交钟祥严密访查。据实具奏。兹据查明、省垣官吏挟伎包倡一节。所称拉纤阔瓜。及一个官一个瓜等项混名。皆系二十年前旧语。现在实无其事。此时省垣各衙门相率俭约。所属正佐各官。服食用度。尚形支绌。侈靡游荡之风。不待禁而自禁。亦从无携带稿件。在此等处所票发之事。至所指菜园子等处。为倡伎窝藏之所。现在查摉无获。其关厢静僻处所。访获倡妇王孙氏等。再三究讯。实无衙门中人来往。又查武定府知府汤世培、前在首邑三年。并未暂请病假。现在该府耳目清明。步履健壮。精力一切如常。实非衰病。汤世培共有三子。一名臣莱。现在署肄业。并不交接外人。一名臣鸠。捐纳从九品。于道光六年分发四川。惟伊长子臣尹。随任历城。管理家事。年少性浮。素喜外务。曾经买妾王氏。实非倡伎芙蓉。汤臣尹已于十年病故。至汤世培在历城武定两任。查无幕布邓老五其人。祇有历城任内所延幕友滕鑅、行五。业于十年辞馆。现经传讯。称无勾引招摇情事。提讯伊家丁。俱供汤臣尹专管家务。不能干预公事。无从关说。臣尹早已病故。无凭再为质究。省会地方。人烟辐辏。良莠不齐。必须实力稽查。方足以挽回风俗。至官吏挟伎包倡。藉以夤缘嘱托。于治道官常。尤有关系。既据钟祥逐细访查。称无其事。但防微杜渐。更当认真查察。有犯必惩。嗣后该抚务须督饬藩臬两司严申禁令。时刻稽查。如各官稍有荡检踰闲之事。即行据实劾参。从严惩办。不准稍有徇隐。以端风化而肃吏治。至该抚摺内。数称汤守。并未书名。大属非是。著严加申饬。　　

○又谕、杨国桢奏、营贮火药轰发。请将该管将备解任提讯一摺。河南怀庆府城之北门月城城楼。向贮左营火药。适因雷火轰击。被烧火药一万六千八百斤。惟轰发时伤毙居民八人之多。而看守兵丁竟无受伤。且正值钦差到彼阅兵。查验军储之时。难保无平时亏短。恐被查出。装点被焚情弊。该管之署中军游击黄振升、守备陈绳佐、均著暂行解任。交该抚提同看守兵丁。确切研讯。据实具奏。寻护巡抚栗毓美奏、讯明实系雷火轰发。并无装点别情。下部知之。　　

○又谕、御史曾望颜奏、外省州县。玩视过境饷鞘。并不照例拨给夫役护送一摺。各省饷鞘过境。该地方官应付夫役。文武衙门各派防护官弁兵役。沿途催趱。不许逾限。定例綦严。所以防疏虞而免迟误。若如该御史所奏、广东差官张元庆、胡允珍、陈树极等、领解粤海关饷银。均逾限三个月始行到京。方士俊领解太平关饷银。逾限四个月始行到京。此外尚有逾限一二月不等。查询迟延之故。均系沿途地方拨给夫役。不敷运解。有一人而兼二人之役者。而文武衙门应派防护弁兵差役。亦常缺少。且有躲匿不前。竟无一兵一役护送者。遇有雨雪道路难行之时。各夫役纷纷逃散。竟至无人约束。外省州县于过境饷鞘。并不照例拨给夫役。迅速运送。而应行防护之弁兵差役。亦任其躲匿不前。猝有意外之虞。咎将谁属。近来疏失饷鞘之案。层见叠出。若不严行整顿。何以惩怠玩而儆将来。著直省各督抚严饬所属地方文武各员弁、嗣后遇有饷鞘过境。务须恪遵定例。如数拨给夫役车驮。迅速运送。并按额妥派弁兵差役。责令小心防护。如查有前项情弊。虽饷鞘不至疏虞。亦必从严惩办。傥各州县漫不经心。仍前玩视。准该解员于到京日据实呈首。以凭查参。如各解员扶同徇隐。别经发觉。即著一并参处。　　

○又谕、陈乐山前因诬告拟军。不知悛改。辄脱逃来京。呈递诗册章疏。虽未封口。亦无违悖字句。但以不干已事列入疏内。妄行控告。实属不安本分。著照例实发极边烟瘴充军。该犯恤刑疏内。牵控安徽太湖县捕役潘玉等、诬窃私拷各案。著将该犯并钞录章疏。一并递解安徽。交邓廷桢讯明查办。并查明该犯在配有无为匪不法别情。照例办理。至该犯疏内所称四川巴县华阳县捕役设卡淹禁。致毙多命。及擅用鸭儿凫水等非刑名目。并安徽太湖县卡房禁死军犯贼犯多名。及捕役蒋元等行窃诬窃。私拷酿命各情。事关捕役私立卡房。非刑淩虐。必应确查严禁。著鄂山、邓廷桢、严查究办。无稍宽纵。朕因该犯在配潜逃。擅递诗册章疏。是以治以应得之罪。疏内所称各弊。亦不可以人废言。更不可以该犯业经治罪。概置不问。该督抚等务当饬属严行查禁。如果实有其事。即当奏参惩办。以儆蠹役而重民命。寻鄂山奏。查明巴县华阳县捕役。并无设卡淹毙多命、及擅用非刑情弊。得旨、稽查此等弊病。最易受人蒙蔽。非有发奸摘伏之手段。难得其实。汝其勉之又勉。邓廷桢奏、讯明蒋元曾充太湖县捕役。因事革退。窝留乞丐何三行窃。量拟杖徒。潘玉讯无诬窃私拷、诈逼毙命等情。惟事主自将贼犯宋满江拏获。听人劝释。潘玉知情匿禀。先已革役。照不应重律杖责发落。下部议。从之。　　

○谕军机大臣等、有人奏、广东首府办灾勒捐。虚饰赈粜。有名无实。民怨沸腾一摺。已降旨派昇寅、赛尚阿、驰往查办矣。据称上年广东省六七月间。被水冲决基围。漂没田庐。伤毙人口。倒塌房屋。被灾之初。巡抚朱桂桢亲往巡视。民情安帖。迨该抚去任。一切皆广州府知府金兰原、身任其事。委令佐杂人员。督同绅士。先向各殷户、暨洋盐二商劝捐。又派令珠玉?缎棉花茶布等行。分股摊捐。并勒令在省铺户。概捐一月租银。有不从者。即时禁押。以致物议纷腾。怨声载道。且七月被灾。迟至十二月始行议赈。又须极贫之民。方准散给。除殷户自为赈恤。及穷民转散四乡外。计待赈者不满万人。此次民捐之银。不下四十万两。而赈恤所需。不过万金。至奏报倒塌官民房舍。约计四千余间。每间议给银五钱。亦不过需银二千余两。又何须勒捐至数十万两之多。该知府巧为掩饰。将银委员发商。买米平粜。徒令市侩假手。贪民辗转渔利。各处冲决基围。已有借支筹备堤岸银两。发给修筑。无须拨用捐项。该知府勒派捐输。而议赈则有名无实。平粜则苟且无益。民间怨讟。至称该知府为剥皮金等语。各省偶遇偏灾。官绅商民。情殷桑梓。踊跃捐输。原属善举。岂容地方官任意勒派。致滋扰累。至散赈平粜。贫民赖以糊口。尤须认真经理。若如所奏、该知府金兰原、始则借灾勒捐。继乃虚饰赈粜。难保无任意开销、侵吞入已情事。自应彻底清查。以期水落石出。昇寅接奉此旨。俟河南查办事竣后。著奕纪来京覆命。昇寅即随带司员。由河南驰驿前赴广东。会同赛尚阿秉公审讯。务将所指各情节。确切访查。详细根究。如果实有其事。即著从严参办。按律定拟具奏。断不准瞻徇情面。曲为开脱。致有不实不尽。方为不负委任。原摺著钞给阅看。将此谕令知之。　　

○以工部左侍郎裕诚、署钱法堂事务。内阁学士倭什讷、署镶红旗蒙古副都统。　　

○准山东已革大学士孙玉庭、重赴鹿鸣宴。赏四品顶带。　　

○癸卯。上幸静明园。诣龙神庙拈香。　　

○谕内阁、御史郑世任奏、请严禁各关积弊。据称各关补放监督。携带家丁。派令分稽小口。该家丁等倚势作威。小则需索饭钱。大则得规卖放。种种弊端。无所不有。又书役盘踞各关。客货到关。倩人包揽。名曰包户。亦曰揽头。实则本处地棍。结交该关书吏。代为说合。其税银即交书吏代纳。串通巡拦签量人等。以多报少。百弊丛生。上年安徽巡抚奏报、查抄芜湖关书吏赵思孝侵渔借款一案。即其明证。查部颁商人亲填簿。原为防弊而设。近则视为具文。近来各关小口。竟有将应纳货税。减半卖放。并不交官。名为小进。此项银两。书吏藉以分肥。奸商因之漏税。缺额之由。大率因此。又客货到关。签量捆载数目。按则纳税。无难立时核办。近闻外省各关。竟有货船到岸。迟至五六日及七八日、始行签量者。难保无奸胥猾吏。勒索刁难情事。又各关税课。按期起解。定例极为周密。近查粤海关道光十年至十一年关税。尚未解部银一十四万四千五百余两。十一年至十二年关税。尚未解部银四十二万六千五百余两。其十二年至十三年关税。仅解到银七万二千两。尚未解到银九十六万八千一百余两。新旧延压。难保无那掩情弊等语。榷税为经费所关。岂容积弊丛生。致形亏短。若如该御史所奏。各种弊端。不可不严行饬禁。著各关监督严密访查。无论大关小口。所派家丁。务择诚干可用者。方准酌留。仍令各口轮流更替。傥查有情弊。立即严行惩办。毋稍姑容。其客商大小货载。概令押送大关。照例报税。亲填税簿。以杜侵隐。货物到关。随到随验。兑收税课。即饬放行。毋许留难阻滞。至粤海关报解税银。何以未解到银至九十六万八千一百余两之多。必须上年税项全数解清后。始准将本年税银、按关期满后三个月内起解。以免积陈压新之弊。其各关税课。亦著依限起解。毋许迟逾。经此次饬谕之后。各关监督等务须激发天良。认真稽察。以期税课日裕。各弊肃清。傥再有前项弊端。一经发觉。朕必从重严惩。决不宽贷。将此通谕知之。　　

○谕军机大臣等、有人奏、贵州兴义等府一带苗疆。俱有流民混迹。此种流民。闻系湖广土著。因近岁水患。觅食维艰。始不过数十人散入苗疆。租种山田。自成熟后获利颇丰。遂结盖草房。搬运妻拏前往。上年秋冬。由湖南至贵州一路。扶老携幼。肩挑背负者。不绝于道。均往兴义等处。应行查禁等语。安边莫要于除奸。抚夷贵安其生业。上年四川峨边等处夷匪滋事。系因流民占种夷田肇衅。地方官果能及早查禁。何至酿成事端。若如所奏、贵州苗疆一带。外来流民租种山田。络绎不绝。愚民惟利是图。趋之若骛。将来日聚日众。难保无狡黠之徒。始以租种为名。继且据为己有。苗民受其盘剥。目前即幸相安。日久必滋争夺。甚或占据开垦。煽惑苗民。种种弊端。均所不免。不可不严行饬禁。著阮元、讷尔经额、裕泰、尹济源、吴荣光、各饬所属确切查明。现在贵州地方。外来游民有无租种苗田之事。是否均系湖广土著民人。一经查出。即行设法妥为遣归原籍。交地方官管束。毋许一名逗留。致滋弊窦。并著该督等即妥议章程。据实具奏。将此各谕令知之。　　

○礼部议准、河南巡抚杨国桢疏报、采访舞阳县贞节妇女蔡刘氏等一百六十口。睢州宋郝氏等十口。护河南巡抚栗毓美疏报、渑池县周卢氏等三十一口。临漳县吕齐氏等一百八十七口。西平县万巩氏等五十三口。请各建总坊旌表。从之。　　

○甲辰。谕军机大臣等、武忠额等奏、拆修庙宇工程一摺。据称热河布达拉庙大红台门罩木植曹

□少朽。头停坍塌。地脚沉陷。普宁寺山门外琉璃牌楼三座木植曹□少朽歪闪。情形较重。均请拆卸改修。酌量办理等语。此二项工程。既据查看情形。势难保护。自应分别拆卸。著武忠额等另行勘估。据实具奏。至所称于拆卸门罩外。将地盘沉陷之处。筑打灰土。补砌石面。照式修砌墙宇。及拆御三面牌楼。改安木栅栏门之处。既经拆卸。改修活计。殊可不必。著无庸另行办理。此外各庙殿宇情形。将来并著武忠额等留心查看。可保护者。斟酌保护。傥或势难保护。即可将殿内供奉佛像。归并别处庙内供奉。总须临时体察情形。斟酌办理。将此各谕令知之。　　

○乙巳。谕内阁、奕湘等奏、特参废弛营房规制。致有僧人殴伤总管之翼长防御骁骑校等各员。请交部严议一摺。此案该总管巴图噜善、被屡经犯案借营中居住之僧人本真挟被逐之嫌。伺隙凶殴。受伤甚重。殊出情理之外。该翼翼长防御骁骑校等各员。于犯案僧人来往营中居住。且将伊侄女与旗人长姓结亲。即应查明禀报。早行驱逐。何致酿成此案。既经该总管于五月二十九日饬令驱逐。即应于当日将僧人驱逐出营。仍复怠忽因循。殊属胆玩。此等凶恶僧人。若不从严惩治。何足以儆将来。该僧人本真、及旗人长姓、并一切卷宗。俱著解交刑部。严行审办。巴图噜善于此事起衅之由。为整顿营规起见。即是日便衣出营。并非前往茶馆酒肆。系查看围墙树株。致遭凶恶。本无不合。惟于应行驱逐之僧人本真。业经查出。并不交该翼长等派人看守。一面饬令查明旗人长姓。向奕湘等禀明办理。是其疏忽。既经猝遭凶恶。被殴成伤。所请交部察议之处。著加恩宽免。至于守护陵寝营房。理宜清肃。何至废弛如是。总缘历任暨现管之贝勒贝子公兼总管内务府大臣等、漫不经心。形同木偶所致。且该处官兵。俱系同居一营。迥非似京城旗人散处者可比。有何难于稽查。所请察议之处。未免过轻。奕湘、有麟、奎照等、均有失察之咎。著交宗人府吏部议处。其历任失察之贝勒贝子公兼总管内务府大臣、及总管翼长防御骁骑校等、著一并查取职名。分别议处。　　

○拨江南南陵、合肥、定远、东台、泰、兴花、青阳、建德、八州县漕米一万七十六石有奇。给江安各属帮丁灾缺行月等米。　　

○修江苏沿江各州县水汛营房。从总督陶澍请也。　　

○展缓两淮板浦、中正、临兴、三场节年灾歉灶户积欠折价银。　　

○丙午。谕内阁、御史那斯洪阿奏、仓庾重地。宜慎选人才。畀以久任。以收实效而除积弊一摺。朕详加披阅。实属窒碍难行。京通各仓。为天庾正供。该管监督。出纳攸司。职任自最关紧要。各衙门保送监督。秉公选择。定为三年更换之例。且自道光四年间。明定激劝章程。所以祛积弊而慎仓储者。立法已极详备。总在该仓场侍郎等实心整顿。剔除弊窦。俾在任者责无诿卸。接任者事有禀承。该监督等俱当激发天良。不敢意存玩泄。如果振刷精神。谨遵成法。办理自臻妥协。不在变通旧章。若如该御史所奏、仓差定以年限。难于得人。请变通三年更换之例。浮各仓监督仿照仓场侍郎盐务河防等官。亦皆定为专缺。且谓各省州县有仓库之守。畀以久任。仓庾重地。必须久任等语。仓差三年更换。原以慎防弊窦。贤否易于稽查。若久于其任。更事既熟。则玩泄易生。必至通同作弊。牢不可破。且外省州县经管。系一省之仓库。京通各仓。关系天下之仓储。其事之轻重。责之大小。所不待言。何得援州县久任以例仓差。妄议更改成法。总之近来通弊。在于有治法而无治人。若办理不善。徒思变易旧章。以为补偏救弊。恐除弊适以滋弊也。该御史所奏甚谬。著无庸议。　　

○礼部议准、浙江学政陈用光奏、宋臣孙觌、品行有亏。出处至不足道。请将奉祀生裁汰。从之。　　

○丁未。上诣绮春园问皇太后安。　　

○谕军机大臣等、本日桂良奏、特参已革知县禀讦苛索陋规之前任告病知府陈辅成。已降旨革职。交该抚提同案证。秉公严审矣。此案该革员梁惠祖、以本管前任知府陈辅成苛索陋规。于该府告病去任、并该革员甄别勒休、被后任详揭亏空后。具词禀讦。如果陈辅成平日洁已奉公。何致平空被该革员禀讦苛索规礼、至一万七千两之多。梁惠祖既陆续馈送。何以在任时不行具禀。于事后始行禀讦。难保无挟制情事。且馈送收受。均有经手丁役。必应提案彻底严究。以期水落石出。著该抚秉公严讯。务得确情。如陈辅成苛索属实。固难宽纵。傥梁惠祖诬讦。亦应加重治罪。总期无枉无纵。以成信谳。不准稍有含混讳饰。将此谕令知之。寻奏、讯明陈辅成在任。曾向梁惠祖借贷银两。请从重发往军台效力赎罪。梁惠祖亏空库项。请发往新疆充当苦差。下部议。从之。　　

○以户部右侍郎吴椿、为浙江乡试正考官。翰林院编修徐宝善、为副考官。太仆寺卿吴孝铭、为江西乡试正考官。掌山东道御史常大淳、为副考官。翰林院侍读学士侯桐、为湖北乡试正考官。编修张集馨、为副考官。　　

○戊申。谕军机大臣等、程祖洛等奏、省城上游溪水骤涨。查办大概情形一摺。据称福建省城地方。本年五月初十十一十二等日。阴雨连朝。上游溪水涨溢。又值海潮顶阻。宣洩不及。以致沿河低洼处所。暨省城西南二门、东南之水部门、城厢内外积水丈余及四五尺不等。各处庙宇营房塘汛火药库、闽县侯官二县衙署监狱仓廒、沿河各乡民居田园道路桥梁、俱被淹浸等语。此次水由骤至。猝不及防。现经该督等率同司道亲赴查看。淹毙人口。幸尚无多。且天气旋即放晴。积水渐退。已据派委干员。分别设法查办。全活甚众。民情安谧如常。至上游侯官所辖之竹畸、五县寨、二巡检所管地方。及闽清县溪水经由之区。衙署县监。均有冲塌。田禾俱被淹浸。已委卸任之福州府知府戴嘉谷驰赴勘办。其古田县沿溪一带、及延平府属之南平县等处。亦有被淹处所。自应一律查办。该督等既委候补同知彭邦望前往确查。著即将此次溪水究从上游何处长发。务探其源。傥上游被水各县有应行抚恤之处。即随地随时。督饬各该地方官酌量被灾情形。分别妥办。据实具奏。又另片奏称、省城米价昂贵。该督等先经委员赴近省尚干等乡、劝谕各殷户认粜谷五千三百余石。又厦门地方客贩台米较多。民食有余。现在由厦门运省共米一万九千六百余石。又由省城泉州两处商贩台米不下一万余石。该督等因恐省城平粜。原拨米石。运不足数。已拨古田县仓谷一万石。福清县仓谷二千石。运省备粜。是现在省城谷米。不为不多。足资接济。著该督等饬属认真经理。以济民食。至试用训导周维翰、将买到台米三千石。助入粜厂。减价售卖。又另备资本。赴台购米。运省散卖。以平市价。洵属急公好义。如果力行不倦。著该督等查明具奏。量予恩施。将此谕令知之。　　

○又谕、乐善等奏、福州驻防旗营官兵房屋被水情形一摺。据称福州省城河水涨溢。城厢内外较低处所。俱被水淹浸。八旗满洲营地面。在城内东北一带。官兵房屋。地势较高。尚无妨碍。东南一带。地势较低。及临河居住各官兵房屋。亦被淹浸。该处兵丁携眷四百余口。避处城上。该督抚按日散给粥米。该将军等亦计口捐给面饼等项。妥为抚恤。均尚安帖。其福州三江口驻防水师旗营。地临海滨。距省城较远。水势易于分洩。尚属无虞等语。该处省城。猝遭水患。情殊可悯。现据该将军等查明、五月十七日以后。天气晴霁。水势消退。被浸户口。渐次仍回旗营。所有被淹官兵房屋。著该将军等亲往查看。确切勘明。一面会同该督抚等酌量办理。一面据实具奏。将此谕令知之。　　

○已酉。上诣黑龙潭神祠拈香。　　

○谕内阁、昇寅等奏、审明罗世俊控案一摺。此案河南桐柏县解任知县甯飞溟、既经查拏罗甫兴贩私寄顿。乃不照例科罪。辄擅准赎释放。虽赃非入已。后复获犯。惟故出人罪。实属谬妄。甯飞溟著革职。发往军台效力赎罪。其杀毙民人杨元之在逃凶盗。著该抚转咨邻境各督抚。一体实力督缉。严密查拏。务获究办。至桐柏县设立盐厂。是否应行裁撤。抑或照旧办理。著杨国桢详查情形。妥立章程。据实具奏。　　

○以兵部右侍郎龚守正、兼署户部右侍郎。兼管钱法堂事务。　　

○旌表守正被戕山西高平县民王秉忠妻任氏。　　

○庚戌。谕内阁、麟庆奏、查明道光十二年徐州等四道属另案工用银数。比较开单呈览一摺。南河徐州、淮扬、淮海、常镇、四道属另案各工。连培堤筑坝抛石修补石底挑河等案。经该署河督查明、共用银三百四十八万二千八百九十九两零。比较道光十一年。计多用银一百零八万一千零九十两零。皆较道光十年。计多用银八十五万四千六百六十七两零。比较道光九年。计多用银九十七万三千一百六十两零。国家经费有常。岂容任意开销。况南河连岁安澜。于家湾缺口工程。尚未列入比较。而工用银数。加增至一百余万、暨八九十余万之多。似此逐岁增加。年复一年。伊于胡底。该署河督等务须激发天良。力加撙节。严饬承办各工员。核实经理。不得任意增多。总期岁需工项。有减无增。于工程实有裨益。而帑项不至虚糜。经此次训谕之后。傥各工员有仍蹈从前积习。希图浮冒支销者。该署河督即当破除情面。立行参办。如稍存徇隐。一经查出。不特将各工员重治其罪。并将该署河督从重惩处。决不宽贷。　　

○又谕、周之琦奏、各属被水情形一摺。江西省自五月以来。大雨时行。滨临江湖一带低洼田地民居。多被水淹。据该抚奏称、南昌府属之南昌、新建、丰城、进贤、瑞州府属之高安、临江府属之清江、新淦、峡江、吉安府属之庐陵、建昌府属之广昌、南康府属之建昌等县。各报被水冲坍田庐圩堤。淹毙人口。间有城垣监狱仓库驿马被淹之处。著该抚遴委干员。详细确查。所有被灾较重之区。先由司库筹拨银两。令监司大员携往。督同该地方官照例核实抚恤。毋使一夫失所。傥查有不肖州县。藉辞捏报。立即严参惩办。毋稍姑容。此外尚有被水未据报到者。亦著一并查明办理。臬司程怀璟、前经允准来京陛见。现在办灾。著暂留弹压。以重地方。俟灾务办有端倪。再令交卸北上。　　

○谕军机大臣等、据周之琦奏称。风闻赣州府属之龙南县。因粮价偶增。设厂平粜。将多事之县役枷号。有奸民纠众肆闹。抢夺枷犯。并将官役殴伤。该府所属地方。民风素悍。遇灾滋闹。藐法辱官。毫无忌惮。以致正署人员。视为畏途。多方趋避等语。所奏甚属含混。该县知县因粮价增昂。设厂平粜。该县役何以胆敢多事。所称多事。究系何项事件。且既经枷号。该处奸民。何以胆敢纠众肆闹抢夺。并将官役殴伤。至该处地方偶遇偏灾。刁民如何藉荒滋闹。其正署人员。又何至视为畏途。多方趋避。著该抚即将起衅情由。认真确查。据实具奏。毋得稍有徇庇。化大为小。致长刁风。将此谕令知之。　　

○辛亥。封闭甘肃安西州普城山铅洞。从总督杨遇春请也。　　

○壬子。谕内阁、昨据御史海濂奏、监督收贮米石。并不先期呈报。当交军机大臣传讯。兹据讯明、该御史于到仓之日。曾嘱该监督收放米石。先期知照。乃该监督等于本月十二日收粳米二千八百余石。迟至次日始行呈报。实属不合。万安仓监督安恒、祥麟、著交部议处。嗣后各该仓收放米石。应如何稽查画一办理之处。著仓场侍郎妥议章程具奏。寻奏、仓门启闭。收放米石。系监督专责。查仓御史职在稽查。例于收放米石日期。逐日到仓查察。遇有查出弊端。知会仓场侍郎奏闻。并无收放米石。俟御史到仓。方准开仓眼同收放之例。所奏应毋庸议。从之。　　

○又谕、前据都察院奏、已故宗室崇庆之妻洪佳氏、呈请回缴世职。当交宗人府查明具奏。兹据查明、洪佳氏系已故奉恩将军恒璀之长媳。恒璀所袭之职。系因伊胞兄萨彬图、于嘉庆八年失察宗室庆成保滋事案内。革去世职。令恒璀承袭。嗣于嘉庆十六年。萨彬图与恒璀分家。由该衙门奏明办理。又于道光十年。恒璀之子五人分家。亦由该族办理。报府有案。均属平允。该氏遽称伊子兴瑞、承袭伊祖恒璀之职。祭田租项。入不敷出。请将世职缴回。核与成案不符。至萨彬图之子福昆病故。以克勤郡王尚格之侄崇光、承继为孙。并无次序不符。支辈不合。且萨彬图与恒璀分产时。应各得随甲四十三副。今萨彬图之孙。祇崇光一人。应仍食随甲四十三副。恒璀有子五人。以五人而分当日原分之四十三副随甲。故该氏之子兴瑞名下。应食随甲八副。该氏原呈所称情节。均属不实。所有洪佳氏藉口祭祀缺乏。呈请回缴世职之处。著不准行。　　

○谕军机大臣等、彦德奏、民人私租蒙古牧地。拒捕伤官。请旨查办一摺。据称达拉特旗台吉人等、并驿站蒙古、各将牧地招民私种。其私种驿站革地之民人。因与达拉特旗境地毗连。越界侵种该旗游牧。经该旗贝子亲往驱逐。被该民人恃众持械砍伤二等台吉萨音吉雅、并殴伤跟随人等二十余人。该管驿站主事哈朗阿、托克托城通判盛福、并神木部员松阿礼、于蒙古民人交涉紧要案件。并不即时前往会办。辄以专管承办、及分案查办。互相推诿拖延。请简派大员。彻底查办等语。此等奸民。在蒙古游牧地方。串通开垦。越界侵种。既据该旗将种地民人拏获数名。送交萨拉齐厅。即应重惩示儆。乃延未究办。致该奸民等不听驱逐。拒伤台吉。殴伤随从多人。该管者若即时查办。何至有此情事。且蒙古民人交涉。案关紧要。此等奸民。必应立即查拏。从重惩办。乃该将军并不严饬该管各员。及早前往彻底查办。任听该主事通判部员等颟顸推诿。殊失抚驭蒙古之道。看该将军竟是一糊涂之人。舍本逐末。有如此办事之理耶。著鄂顺安即遴派明干道员前往该处。会同惠显迅将此案确切查明。从严究办。其奸民等如何私租牧地。倚众持械。拒捕伤官。必应按名严拏。大加惩创。不准草率完结。致蒙古民人复滋事端。其延不究办之该管各员。著据实参奏。不准含混。将此各谕令知之。寻鄂顺安奏、委归绥道瑞福、冀宁道王青莲、保德州知州林树云、前往归化城。会同副都统惠显将奸民田四骡孜等按名拏获。从严惩办。报闻。　　

○引见翰林院及各衙门保送御史人员。得旨、袁文祥、孙日萱、王玥、黄仲容、吕溶、刘梦兰、况澄、董宗远、程川佑、易镜清、俱著记名以御史用。　　

○以协办大学士吏部尚书文孚。管户部三库事。　　

○旌表守正被戕四川广元县民樊荣升女寅娃。　　

○癸丑。谕军机大臣等、据惠吉奏称、探得越南撤兵后。农文云仍占住高平所辖之农通地方。该国现复调集夷兵。驻劄扶桑。拟由农通进剿。农文云亦自派兵防堵要隘。该处与小镇安厅所属之平孟隘魁来卡毗连。已饬各隘卡严密巡防。沿边照常安静各等语。越南与农文云结怨己深。兵端势难遽解。该国现又集兵进剿。应由小镇安平孟等处经过。该国恭顺有年。内外疆界分明。自无逾越之事。惟蛮触相争。势难中止。既宜镇静抚驭外夷。尤须严密稽查内匪。当师行密迩。或有兵丁书役。及内地汉奸。乘间混出。附和滋事。难保必无。且兵丁书役有数。按册可稽。汉奸潜踪匿迹。逞其伎俩。暗中指使。尤属难于稽查。傥若勾通农文云。诡计播弄。或至受其伪职。尚复成何事体。所关甚大。著惠吉等严饬所属小心防范。实力稽查。毋许容留窜匪、及形迹可疑之人。务期内奸外匪。无从窜越。以严控制而靖边隅。是为至要。将此各谕令知之。　　

○又谕、前据武忠额等奏、拆修庙宇工程。当降旨著另行勘估。既经拆卸。不必改修另办。此外各庙殿宇情形。并著将来留心查看。临时体察情形。斟酌办理。兹据覆核具奏、除普宁寺栅栏门撤去不安。并大红台之四围看墙宇墙。亦无庸修补。惟将沉陷地盘。摉至根脚。出清渣土。另行筑打。上砌石面。以便喇嘛僧众等行走出入。其拆卸门罩、并牌楼等二项工程。及筑打沉陷地盘灰土等工。极力撙节。共估计银三千八百二十五两零等语。此二项工程。既经拆卸。不必改修。前降谕旨甚明。该都统等祇须将拆卸钱粮。核实估计。其沉陷地盘、筑打灰土等工。俱属无庸办理。兹据该都统等所奏、总在工用之多寡讲究。未明朕意也。其沉陷地盘处所。虽据称为喇嘛僧众等出入。不得不量为修整。实则此项拆卸工程。已属糜费钱粮。不必再为修整。其喇嘛僧众等栖止庙宇。如实系坍塌。即可归并别庙栖止。并此外各庙殿宇情形。将来仍著留心查看。如实系势难保护。即将殿内佛像。归并别庙供奉。其喇嘛僧众。如何归并办理之处。已著理藩院议奏。该都统等总须临时体察情形。斟酌办理。将此各谕令知之。　　

○湖南巡抚吴荣光奏、永桂理猺通判所属杨家铺。距猺山止数十里。请筹动差费余息银。募设土兵五十名。按日防守。责成该处把总一律操演。仍归该通判管带。下部议行。　　

○广西巡抚惠吉奏、委员督办各属穵捕蝗蝻。得旨、认真督饬摉捕。如有不实心实力者。不准姑容。严参具奏。　　

○乌噜木齐都统成格奏、捐修昭忠祠。请将回疆两次军兴阵亡各官兵入祀。得旨允行。　　

○甲寅。上诣绮春园问皇太后安。　　
</div>
    <div class="pagination">
<a href="清实录道光朝实录_page441.html">上一页</a><span>...</span><a href="清实录道光朝实录_page437.html">437</a><a href="清实录道光朝实录_page438.html">438</a><a href="清实录道光朝实录_page439.html">439</a><a href="清实录道光朝实录_page440.html">440</a><a href="清实录道光朝实录_page441.html">441</a><span class="current-page">442</span><a href="清实录道光朝实录_page443.html">443</a><a href="清实录道光朝实录_page444.html">444</a><a href="清实录道光朝实录_page445.html">445</a><a href="清实录道光朝实录_page446.html">446</a><a href="清实录道光朝实录_page447.html">447</a><span>...</span><a href="清实录道光朝实录_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
