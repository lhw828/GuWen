<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 502 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 502 页/共 1860 页</h1>
    <div class="content">○是日。驻跸瑚林店大营。　　

○壬寅。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕。金沙江工程扣存核减分数。显系通同作弊。应照部议分别革职降调。但念该督等初经办理。于工务原未熟谙。情尚可原。所有原议张坦熊、宫尔劝、革职。图尔炳阿、降二级调用。张允随、销去纪录八次。仍降一级调之处。并案内议处各员。俱著从宽留任。阿兰泰亦免其革去顶带。其分赔项下。张允随著应赔十分之六。阿兰泰系承办司员。宫尔劝在道员任内。协同藩司办理定案。亦经主稿。俱不应脱然事外。著于张允随应赔六分内。各分赔一分。张允随仍赔四分。　　

○是日。驻跸范格庄大营。翼日如之。　　

○癸卯。上至四圣口阅永定河堤工。　　

○是月。直隶总督方观承奏。京南州县城垣。向系里民自行分段修补。近皆蒙恩动帑。今赵州、沙河、邯郸、磁州、城垣。初次兴修。请将砖灰木植匠工动帑。其土作夫工。仍归民力。惟修城例当农隙分年粘补。今一时赶修。用力颇多。请于各州县仓粮内。酌借口粮。以资工作。米给一升。谷则倍之。秋后免息还仓。至应官修需费之数。计现交城工捐赎一项。尚不敷用。请暂于协耗内借拨。另于捐赎项下归款。再新城县砖城坍塌之处。亦请动项并修。得旨。所有酌借口粮。著赏给。余如议。　　

○署理两淮盐政吉庆奏。运盐屯船。自裁桥坝员规费之后。令商于船价内照数扣出充公。名曰屯船充公。为各隘口缉私之用。查旧设巡费。已属敷用。是以前项屯船充公。及商人关霸验引扑戳规费。各该员不敢私肥己橐。俱已举报。查屯费规费二项。均不在正杂钱粮。及节省款项之内。无须报部。可否解交海望。以充公用至屯费一项。目前自可存积。或将来必须设巡增费。应请仍准酌支。再屯费规费。系视运盐多寡。原无一定。请嗣后于每年奏销时。清查一次。尽数奏解。即将此办法。录存盐政衙门。并转行运司存案照办。报闻。　　

○前任安徽巡抚卫哲治奏。无为州江坝。岁系居民抢修因江流北移。渐坍渐逼。恐水势迅疾。复刷坝根。士民各为保护田庐起见。公请用沉石支水之法。捐赀买石。沈于鲍家桥之上流。以挑江溜。俾水势渐次南移。坝根可保坚固。现已试行有效。当即饬令先照一半夫数。捐赀办理。其余一半。留备伏秋缓急之用。报闻。　　

○湖北巡抚唐绥祖奏。武昌城外金沙洲王惠桥水口。经鄂弥达议建石闸。嗣因不能坚固。复经塞楞额请改筑石桥。该地内湖外江。秋冬湖水外洩。春夏江水内灌。甫立桥根。旋被冲决。人力莫施。徒糜帑项。请将桥工竟停。仍于该地设浮桥济涉。至委员承领估费。屡修屡刷。尚无浮冒。请于该员养廉内。分年扣还。免其急追。其浮桥工料。即于此内动支。报闻。　　

○河南巡抚鄂容安奏。开封门钥。先属城守营绿旗官兵。后归开封府稽查。应请改归驻防城守尉掌管。分拨官兵看守。得旨。如所议行。　　

○调任曲寻镇总兵莽阿纳奏。开化沿边一带。接连交阯。前因该国贼氛渐熄。酌彻原派防兵。上年十月间。准署督臣图尔炳阿、檄令会同开化府。不时选差往安南境内。确探贼匪近日情形。据实转报。查外域乌合构衅。原未敢近我地界。且住居窎远。如沙匪矣扬占踞该国安北府。莫庸武、占踞该国保乐州。均距开化十余站二十余站不等。内地兵役。多未能深入其境。不过遥为探望。转滋外域疑惧。不得不慎重办理。现止令汛弁加谨防范。时勤探报。并未差兵前往。更责成头人明白劝谕。俾无越境滋事。报闻　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五十九


大清高宗法天隆运至诚先觉体元立极敷文奋武孝慈神圣纯皇帝实录卷之三百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。三月。甲辰朔。户部议准贵州巡抚爱必达疏称、普安州罗明厂出铅甚少。开采无效。请封禁。从之。　　

○兵部议覆浙江乍浦满洲水师营副都统觉罗额尔登奏称、乍浦水师营额设战船内。大小赶缯船各九只。遇风行走。缓急有用。惟南缯船四只。船身短狭。迎风折戗。较赶缯船甚慢。于操演无益。且遇小修、大修、拆造、三项工程。需费至二千五百余两之多。请将南缯船尽裁。估价充公。再每船额定绿旗水手。大赶缯六。小赶缯五。南缯四。请将南缯船应裁水手十六。并抽从前所汰水手二名。于大小赶缯船内。每船添给水手一。作为掌舵兵丁。期资实用。均应如所请。从之。　　

○两江总督署江苏巡抚黄廷桂奏。前准部咨。南巡跸路。量增铸钱备用。查江省车驾经临之处。共二十三州县。道路绵长。需钱自广。宝苏局存钱不敷。应再暂加八卯应用。其工料价值。向系给钱。今应按时价给银。又可节有存钱。分发经临各州县。设局官卖。流通平价。有余留搭下年兵饷。计现存现运铜铅锡。足敷添铸。至此项所添八卯。原为南巡暂时需用。仍于辛未年即停。报闻。　　

○甘肃巡抚鄂昌奏。宁夏镇标兵。于上年腊底放饷。以扣欠不领而散。传有街民惊惶罢市之说。当差人密访。并于宁属来兰之便。详加询问。均称实属讹传。得旨。此案又恐不实。再详悉查奏。即云讹传。亦不宜有之事也。　　

○命内阁学士兼礼部侍郎鹤年、以原衔充经筵讲官。　　

○是日。驻跸南小营。　　

○乙巳。上行围。至戊申、皆如之。　　

○大学士公傅恒、刑部尚书汪由敦、会同直隶总督方观承、议奏永定河南岸建坝事宜。查南岸六工。旧有草坝四座。分洩涨水。今应将张仙务、双营、二处草坝。修葺完整。其上七工地方。向未设坝减水。请于马家铺、及冰窖以东二处堤外。添建草坝二。至永定河渐淤。多因居民于中流涸出处。据为田庐。更加淤垫。应如前面奉谕旨。虽不咎其既往。亦当禁其将来。再臣方观承前奏请将旧有之北大堤。于六工改移下口。堤内村庄。各令迁徙。今复查河身浮沙渐积。改移新河。避高就下。原为目前权宜之策。然必须从容办理。方无滋扰。应先将改河之处。晓谕居民。俾知其地应迁。亦可豫为之计。请于设坝减水后。查看情形。如必应改移下口。再奏请举行。从之。　　

○是日。驻跸南苑。　　

○丙午。赐扈从王公大臣直隶地方官等宴。　　

○谕。大计军政。固三载考绩之义。以示激扬。但文武大臣具疏自陈。虽属遵循成例。而于实政未觉甚有裨益。盖中外大臣。皆朕所简用。既经委任。其居心之诚否。才具之短长。举在洞鉴之内。如其不能称职。早已随时甄别。其待至三年而计去者。实缺非要任。而人非大过。介在可否之间者。至于大臣恪共职守。正宜久任以收实效。而届期辄求斥退。复降旨令照旧供职。拘成例而事繁文。非崇实务本之道也。至御前大臣、领侍卫内大臣等。或简自勋戚。或拔从宿卫。其办理各部卿长。以及八旗职任。俱量材器使。非循资录用者比。且伊等多世沐国恩。趋承左右。论其情理。亦不当引退就闲。甘心暇逸。而每至三年。亦循例求罢。是转以疏远自居。其如君臣一体之义何。即如来保。自皇祖时。即已侍直内廷。迄今五十余年。虽年登七袠。而受恩如此其深且久。则自陈请解退职任者。义当然乎。抑明知其于理有未安乎。又何事此虚文为也。前因宗室王公兼办阁部等职者。俱系宗潢近派。特旨令不必自陈。嗣后御前大臣。领侍卫内大臣。御前侍卫。乾清门侍卫等。兼理阁部及八旗事务者。遇大计军政。俱著不必自陈。余仍照旧例行。　　

○又谕曰。大学士张允随。久任封疆。简擢政府。勤慎素著。河道总督高斌。宣力河务。年近七旬。俱著加太子太保。户部尚书蒋溥。侍直禁廷。办理部务。恪勤供职。直隶总督方观承。两江总督黄廷桂。节制宣劳。才猷练达。俱著加太子少保。以示优奖。　　

○又谕。朕念直隶上年蓟州等十七州县。偶被偏灾。应与加恩轸恤。特谕总督方观承。将如何加恩之处。详查奏闻请旨。今据该督奏请将蓟州、天津、津军厅、青县、静海、盐山、庆云、宣化、怀安、九处被灾地亩。该年粮银。除照例蠲免外。再蠲十分之一。永清、正定、邢台、永年、邯郸、成安、肥乡、龙门、八处被灾五六七分地亩蠲剩钱粮。例应二年带徵者。再缓一年。邢台、永年、邯郸、成安、肥乡、龙门、六处被灾八九十分地亩。于例蠲之外。再请蠲免十分之一等语。朕思蓟州等十七州县。既被偏灾。虽其间分数之轻重不齐。历年之丰歉不一。但如该督所请于蓟州等九处蠲剩钱粮。仅蠲十分之一。永清等八处分别被灾五六七分者。例缓之外。再展一年。八九十分者。蠲剩之外。再免十分之一。尚非朕格外加恩。令小民普沾渥泽之意。著照山西偏灾州县加恩蠲免之例。将该十七州县蠲剩钱粮。概免十分之三。余仍照原题分年带完。该督其率属妥协办理。务使闾阎均沾实惠。该部遵谕速行。　　

○户部议覆、升任云贵总督张允随奏、新定滇省改运京铜事宜。一、自黄草坪水运至泸州。需船四百五十二只。事繁费重。请自黄草坪至新滩。另设站船一百二十只。每船水手四。自新滩至泸州、平水三站。另雇大船接运。如黄草坪有货船米船之便。可长运至泸。较站船又省。当饬属随时酌办。一、自东川运至黄草坪。请于金沙江沿途各站贮铜内。酌量抵拨。毋用尽由东川起运。以省脚力。一、自东川陆运永宁。原议以金沙江试运铜抵补。今查沿江各站。及运存泸州贮铜。已敷永宁四年陆运之额。请即以此项拨解京局。暂停永宁陆运。一、黄草坪、盐井渡、两路。请责成东川府为承运。至鲁甸。昭通府为接运。半至盐井渡。半至黄草坪。分交大关同知、永善县为转运。副官村县丞、为协运。各分别月给养廉。一、向例自东、寻、运至永宁。准百斤内耗半觔。今由黄草坪转运泸州。请定耗铜如例。一、自黄草坪以至泸州。遇沉溺。请照川江之例。勘实具结题豁。一、改由黄草坪上船。应抽拨弁兵巡防照管。共安塘几处。派兵几名。行昭通镇府查议。自黄草坪至那比渡。应令普安营拨兵巡防。其酌派彻退之处。移川省查办。一并报部。一、黄草坪各站。请于分运接运之处。建屋堆贮。各酌设书记铜夫。查所奏各条内。惟沈铜请豁一节。黄草坪至泸州。水程不过五百余里。且系新开滩河。站船递运。非川江大河可比。未便援照题豁。余均应如所请。从之。　　

○是日。驻跸旧衙门。翼日如之。　　

○丁未。谕。自昔洪河巨浸。利济民生。咸秩祀典。以隆昭报。桑乾河为畿辅名川。载在图志。我圣祖仁皇帝亲临指示。建堤设官。安澜奏绩。锡名永定。奕禩蒙庥。康熙雍正年间。已于卢沟桥石景山等处。敕建龙王庙。而河神未有专祀。朕念切缵承。躬行巡视。所有河工应行随时筹办之处。已饬督臣次第修举。仰维神贶聿昭。宜崇庙飨。著该督方观承于固安县十里铺地方。查明奏闻。营建庙宇。所有河神封号。及应行典礼。该部察例详议具奏。　　

○谕军机大臣等。今日镇海将军赵宏恩请安摺内。与副都统王儒正等联衔。是赵宏恩已抵新任。自应将地方大概情形具奏。即或云甫经入境。未能深悉。所有接印视事日期。亦伊必应奏闻者。乃仅仅偕众具摺请安。而无一语入告。足见诸事全不留心。伊前在尚书任内。办理部务。毫无振作。今复因循旧习。不知悛改。似此光景。将不能承受恩典矣。著传谕申饬。　　

○户部议覆、漕运总督瑚宝疏称、湖北各卫所丁船帮次。向系签掣轮运。每年帮次无定。且别卫素不相识之人。同帮共事。各不相关。不若阖本卫之丁。同运一帮为便。请将武昌卫船三十五。蕲州卫船二十五。定为头帮。武左卫船四十。黄州卫船二十。定为二帮。襄阳卫船二十四。德安所船二十六。武昌卫船一十。定为三帮。无庸掣签。其水手人等。召募充用。至领运千总。请即以本卫之弁。押本卫之帮。俱应如所请。从之。　　

○命左中允武极理、检讨梦麟、俱以原衔充日讲起居注官。　　

○戊申。直隶总督方观承奏。前请在永定河南岸七工添建草坝二。资其分洩。但今年汛竣。仍须察看情形。倘将来议于北岸六工改移下口。则此处河堤。即属闲置。若并此处另有改办之法。更不必拘拘于草坝减水。是建坝工料。无需悉照从前规则多费。今饬永定河道将二处坝座。均照双营成式。金门宽十二丈。其坝台及迎水出水墙坝丈尺。俱稍减少。并将茅草改用秫秸柳条。排桩仍用松木。余桩改用杨木。又查长安城、及小惠家庄、草坝二。年久伤损。应与前次请修之双营、张仙务、二霸。一并修整。计添建坝二。修整霸四。现均估计兴工。至五六工以下转曲淤垫处所。应于疏浚下口岁修项下。通融酌办。其堤工间段卑薄之处。例归抢修办理。均无庸另请动项。得旨。著如所议行。该部知道。　　

○予故定边左副将军固伦额驸和硕超勇亲王策凌、初祭大祭各一次。　　

○旌表守正捐躯之直隶文安县民商珩妻林氏。　　

○是日。驻跸新衙门。　　

○己酉。上诣皇太后宫问安。　　

○上还宫。　　

○谕。朕今日回銮。王大臣等接驾之后。自应在乾清门祗候顾问。乃朕诣皇太后宫请安后。随即召见在京总理王大臣。而大学士史贻直。竟不知何往。待之许久。因召进庄亲王等。而史贻直终未至。朕出巡经月。安知无传谕之事。且其时朕尚未更行衣。此片刻之间。内阁有何紧要政务。乃不候传宣。先已散去。甚失匪懈之义。非朕过于督责小节。然小节不谨。必致尊卑之分不明。史贻直著明白回奏。旋奏、本日接驾后。因赴内阁看书先农坛祝版。以致奉召未到。但为时从容。竟未随侍候旨。请下部议处。得旨。交部察议。　　

○庚戌。上诣皇太后问安。　　

○谕。向来因公降革人员。朕令该督抚出具考语送部引见。及引见后。仍令以州县等员补用。又经别案降革。定例复应送部引见。朕思该员既加恩宽宥。必其人才尚堪录用。若复令往返交代更替。转多拮据。嗣后此等人员。引见未满三年者。遇有因公降革之案。俱令该部将应否复行引见。及免其引见之处。于本内声明请旨。即已经升迁者。查系未满三年。亦照此行。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。从耕王、各五推。九卿、各九推、毕。顺天府府尹率农夫终亩。赏赉耆老农夫如例。　　

○谕。据广西巡抚舒辂奏称、托庸任内、应赔杨维清、金荣两案银两。系部议奏准著追严催完项之案。托庸屡行饰辩藉延。并不速完一摺。托庸由部员屡次加恩。历任藩司。简署巡抚。乃乖张任性。于参劾唐绥祖一案。经该督等审明、俱属诬罔。因薄示惩儆。解任回京。旋复用为山西道员。又因承勘所属鸡心滩一案。偏执己见。经巡抚准泰参奏。朕因其意见偏谬。不宜有司之任。但久历部曹。特授为浙江织造。予以报效自新。而伊全无感激黾勉之意。召见时仍支吾取巧。固执己说。因敕山陕两省巡抚覆勘。适大学士公傅恒归途之便。亦令公同阅看。仍照巡抚所议。观此。则托庸之妄诞。更无可掩。今以应赔之项。狡诈支饰。有意拖延。殊属无耻。著革职。该旗查明家产。如不敷抵捕。即行交部治罪。舒辂摺并发。　　

○谕军机大臣等。托庸于广西巡抚任内分赔银两。狡辩拖延。经该抚参奏。已降旨革职。在京家产。现令该旗严行查办。其任所赀财。著传谕巡抚永贵。即速亲去详悉查明。毋得瞻顾情面。稍有丝毫不实。并豫行洩漏。致有隐匿寄顿情弊。一经发觉。惟该抚是问。其织造及关税。即令永贵代理。以俟新任之人。仍查其任内钱粮。是否清楚。速行奏闻。　　

○又谕。令秋巡幸豫省。凡途次经由之古迹寺院。有已经修葺。足资暂憩者。如计其道里适宜。即可于此豫备中伙。不必更设尖营。以省劳费。河南原定龙门口尖营。已据向导勘明。可改至附近庙宇。此外尚有巡抚所定行营五处。未经向导查看者。其中有无可以憩息寺庙。可作尖营之处。著该抚酌量道里。查明详悉奏闻办理。　　

○又谕曰。宋爱所奏古州营伍苗疆情形一摺。词多通套。即如所称营伍整顿极难。废弛极易。嗣后务宜按期操演。此自任内应行事宜。其军火甲械旗帜。亦属随时应办。伊原由古州调任。去彼曾几何时。而重至旧镇。仍复如此陈奏。不过外省绿旗相沿积习。但宋爱系加恩特用之员。理宜事事务实。不应徒事虚文。现今苗情安帖。固当示以镇静。然新疆重地。亦不可不时为防范。但不得张皇生事。以致滋扰。著传谕宋爱知之。　　
</div>
    <div class="pagination">
<a href="清实录乾隆朝实录_page501.html">上一页</a><span>...</span><a href="清实录乾隆朝实录_page497.html">497</a><a href="清实录乾隆朝实录_page498.html">498</a><a href="清实录乾隆朝实录_page499.html">499</a><a href="清实录乾隆朝实录_page500.html">500</a><a href="清实录乾隆朝实录_page501.html">501</a><span class="current-page">502</span><a href="清实录乾隆朝实录_page503.html">503</a><a href="清实录乾隆朝实录_page504.html">504</a><a href="清实录乾隆朝实录_page505.html">505</a><a href="清实录乾隆朝实录_page506.html">506</a><a href="清实录乾隆朝实录_page507.html">507</a><span>...</span><a href="清实录乾隆朝实录_page503.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
