<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 71 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 71 页/共 112 页
  </h1>
  <div class="content">
   ○刘大夏 

　　刘大夏字时雍其先东平州人有宝者宋南渡为都统制从岳飞岳鄂闲飞死弃官居华容父仁宅起家瑞昌知县选授御史出为广西按察副使瑞昌山中有新附流民逻人索赂不得诬民反上司治兵征之使仁宅前行至谷口民喜出自辨仁宅身保之遂免于兵副使广西时以郄土酋黄竑金擒治其二子后为所陷坐失官大夏天顺中举乡试第一连举进士选庶吉士自负文武长材以张皇六师为任同时摛藻之士每窃笑之成化初当撤馆自请试吏授兵部职方司主事累转职方司郎中凡武职诸弊端事涉欺罔者建白振刷亡遗力酬应旁午悉中窾会奏疏书牍口占授吏不须属草边警狎至尚书必问刘郎作何处分也安南国王黎灏破侵占成地西略诸士夷败于老挝汪直生事开边欲乘闲取之以中旨索永乐中调军下安南数大夏故匿其籍尚书余子俊往来责取笞大夏吏大夏若弗闻也者而从容力沮之朝鲜贡使为建州虏邀劫请改道从鸭绿江扺前屯以入山海关下兵部议将从之大夏曰朝鲜入贡道自鸦骨关繇辽阳纡广宁过前屯径三四大镇而后至山海者此祖宗微意使外夷不易窥中国也虽道之捷回宜从旧子俊深服其言大夏旦入署恒见一妇人携少男衣青布衣候籍役久不见籍则其子布衣巳失之问知为故勇士妻携子求替司籍同官稽慢不理举衣嘱吏矣大夏责史还之为妇籍役妇感泣还祀大夏其舍而中官阿九者其兄某为京卫经历坐事被笞会旱宪宗方斋祷阿九从旁谮曰陛下慈悲奈羣臣不体圣意何即如兵部郎中斋而淫笞人经历某亦诬上奏宪宗大怒捕系诏狱使中贵尚明缉大夏私事明分遣较无所得笞之较泣曰小人缉外皆云刘郎中何所得瑕疵或恭其物向勇士妻籍役之易有贿乎较往餂勇士妻妻曰不费一钱也囚具言其事领入舍舍祀大夏主较惊叹走还白会太监怀恩亦力捄宪宗杖大夏二十还职如故而有一中官知大夏者欲荐为兵部右侍郎大夏巽谢中官即求补外转福建参政以母丧去孝宗初服阕还朝诏大臣各举可都御史者户部尚书敏荐大夏大夏时巳见二毛不饰冠履往谒铨司铨司咸日笑老亦堪都御史耶良久擢广东右布政使广西田州泗城官族弄官大夏往譬之悉服从广中山寇乱与按察使陶鲁领兵平之下生擒令令至者必集召其土人辨识非亲族陷贼者乃坐大夏时时从陈献章游与泛舟门见陶鲁作大忠祠祀宋文天祥张世杰陆秀夫三臣者叹曰慈元杨太后同是死宋陵丬帚又萧然弗恊义起即因慈元殿为以祀太后迁浙江左布政使六年河决张秋治河侍郎陈政卒下诏求通古今识地势有巧思可久任者廷推无过大夏进右副都御史与太监兴平江伯锐塞决隙赐名安平镇踰年论功加左副都御史视院事寻改户部右侍郎輚左侍郎值虏寇云中命兼左佥都御史往理兵饷往时纳刍粮必千石则中贵子弟争为市转卖边人以牟大利且亦腐败不可勾稽大夏至立市法令米十石刍百朿皆得告纳于是刍粮家无多寡尽得输中贵子弟即欲籴无从边人以为利亡何移疾致仕屏居东山之麓筑竹室出入乘驴驹牝马作寿藏自铭焉大夏莅官所至不自矜重事当行不先泄未可者下僚吏用尺书不以移文故其僚佐莫不尽心至接引士类片长寸善自谓不及虽强悍权贵夷然亦得其爱慕悯俗忧时形于词事关国家内断不易外为周旋故天下之望归焉居三年即家拜左都御史緫督两广军务携二僮竖之官广人大欢喜一岁召为兵部尚书兼摄提督军务时上方注意太平裁抑奄寺搜剔宂蠧大夏承上指行之数与刘健谢迁李东阳都御史戴珊被召对而与珊尤频上语久来城日高犹未下殿天下忻忻望治焉光禄寺自成化以来内臣猥多汤饭烦费刲杀生口莫可筭数常供不足赊借之累下及闾阎大夏以上意请裁损之岁减费可八十万上命修清宁宫中官言上下兵部役卒万余大夏奏减十之五中官言上曰大夏不急宫工上命内阁调旨切责内臣以告阁臣刘健曰刘大夏无事时犹求退也责之即迫切去矣此时何人可代孝宗忻然纳焉上欲宿兵京辅左右肘腋以重王畿大夏缘上意使保定两班操军皆回卫团操其处复清腾骧四卫勇士之滥籍岁贡宫府费数百万而内竖无所得私役军一日造飞语帖宫门孝宗曰此地非外人可至必□辈忿大夏谤伤之也自是有召对上举目四视内侍皆却立数丈许但注首窃窃听一日旦语至午大夏跪不能兴上曰刘尚书老矣而忘起之使太监李荣掖之出荣且掖且语曰吾侪无状望老先生上前宽之也大夏曰上天性明悟政事外某未尝敢轻毁誉人也抑上亦言老太监赞某上前自料踪迹疏远何老太监念之之深也荣曰公当朝大臣第一荣虽小人敢蔽贤耶寿宁侯请以某人为边緫兵上使李荣口语大夏荣对曰刘尚书有旨传奉且执奏奴辈得口语之耶他日朝退授大夏札子则朱书其人姓名大夏退语同列曰是人不称当别举上竟内批用之既偾事上召大夏曰前所用人非朕得巳今悔矣大夏朝上望不见其班意欲召遂巳明日谕曰昨欲召卿卿不班吾恐御史糺抑同官之中有忌者矣盖是时刘健为内阁首臣马文升以师臣长吏部皆笃老上独频召大夏珊不无望偏听云凡上所咨询大夏与大夏所以称上意者语具孝皇记孝皇方欲与二三大臣讲求天下之故遐想帝王之盛亡何宾天矣大夏临恸不能兴武宗即位大夏条陈十许事皆剀切有诏施行而上方少从左右狎游时戴珊巳卒大夏与马文升相继乞骸诏进光禄大夫太子太保赐玺书乘遽续廪给扶濒行赐白金彩币宝镪李梦阳为东山草堂歌送之跌宕悲壮天下传焉初诸内竖望大夏弘治时事也故勇士将军久缘先帝意裁省一日入侍少内竖故激上曰刘尚书翦朝廷爪牙矣上怒太监宁瑾叩首曰此先万岁意不关刘尚书上罢而先帝与大夏论诸臣才不惬刘宇焉宇憾大夏不为地大夏去与焦芳谮于刘瑾曰刘君家富搜其赀可当边费十二刘瑾坐大夏先妄荐雍泰罚赎米二百石未慊也会广西土帅岑猛先时据田州猛平设流官以岑湖为知府湖畏猛尚在淹留不至及其至则猛复据田州叛瑾令逮湖至京考讯湖讼冤谓激猛者繇镇守太监韦经总兵官毛锐廵抚都御史潘蕃经复讼冤谓繇大夏瑾矫旨俱逮捕之官较至华容大夏方锄菜园中较曰孰为刘尚书宅者大夏指其竹屋曰汝欲捕之耶即偕入即入就捕乃故锄菜者也大夏以鮝菜食官较持数百钱骑小头口与往较惊曰相公何简易若是大夏曰此甚易事即杖死十余钱买席可褁矣至则下廷鞫欲坐以死罪都御史屠滽曰刘尚书不得死比瑾嫚骂亦不得戍耶瑾巳诇知大夏诚贫李东阳又从中婉解乃比守御官抚驭无方致所部军人反叛律与蕃俱谪戍锐革其太子太傅衔罚禄米五石太夏戍所得贵州之清平卫芳宇复曰善适便其过家瑾改肃州焉命下觅载驴车都城观者如堵所在焚香罢市父老泣弟携筐馌馈饷之既至上伍如军人军帅惊问曰军当逐操耳军帅跪曰相公请返舍毋劳因复作寿藏为终计初大夏就逮时四方知旧欲鸠赂以解大夏固辞即死累一身耳赂以解累平生矣既至肃乃有故所举武帅二人赍金助皆力郄之曰语不云乎及其老也戒之在得居二年宗室反者寘鐇平得赦归又二年瑾诛以原官致仕初大夏故不为孙子求恩他日有大臣乞荫叙者言官言大夏官至一品犹耻而不求今当举以媿之及之戍人曰公不挈孙子从乎曰乎大仕而无以庇之好累之耶大夏有外孙孙继芳仕提学副使一日诣东山草堂大夏与论平生继芳曰公全节完名庶几终始大夏曰古人盖棺事定今一日在世尚忧未了因言晏子身没家无余财我死更何似继芳曰公孙子皆力田谋食公必欲其饿死耶吴廷举曰忧民如有病见客似无官刘公足当之陈献章曰刘公守身如女爱民奴子母论当世古人不多也士大夫无知不知皆称大夏东山先生天下以其存亡为重轻虽外夷亦闻慕居数年卒筹八十一予祭葬特进太保谥忠宣 
　　郎曰鬼神之事诚亦有之予见华客人言天顺会场之火若有三神人推刘公出之棘墙之外公方裸踰墙出若有神人与之衣其后先报以吉大事刘公卒用至大官抑夫神之所助者德也三神人者华谷东山之神刘公今子孙蕃衍盛于诗书家岁递祀三华容神云 

　　○戴珊 

　　戴珊字廷珍浮梁人父冔举乡贡为顺德嘉兴慈溪训导擢嘉兴教授 【 冔在官以身为教意识所到辄抗言高论不嫌越职杭湖诸府漕仓去河远徙之嘉兴吏胥时被绣乘马观海诸卫进表笺多不如制皆奏禁之有民坐豪当籍都御史咨冔素嫉其人顾力解之一提学官以丧去朝议将起复执政者语及冔曰风化所系恐无以示诸生事遂寝冔有兄日弁仕布政司参议次子璨顺庆同知珊其季也】 珊举天顺八年进士成化二年擢监察御史久之奉敕督南畿学政正身先教常占器识于文艺之中升陕西按察副使仍专督学珊学政如南畿而居陕日久待士益亲士亦爱慕之升浙江按察使令尚清简人称足继轩輗之后踰二年进福建右布政使寻輚左终任不持闽中一物弘治初吏部尚书王恕荐升右副都御史抚治郧阳先是蜀贼野王刚啸聚不逞劫掠夔州新宁往来东乡大宁大昌诸县转入湖广竹山竹溪据陕西汉中金州平利西乡诸郡邑凡于年守臣畏罪莫敢发珊请令四川湖陕三省调兵诛之贼闻风溃珊以湖兵深入其巢诛其首恶余党千人擒而纵之其事遂定四年召入刑部右侍郎与尚书何乔新彭韶为僚同德协心敬慎繇狱一时称人望焉久之转左九年迁南京刑部尚书十三年召改左都御史掌院事孝宗亲鞫大狱诸司震悚珊从容应对上知珊清慎廷宣面问恒移晷刻珊疾求退前后六上优诏勉留命医赐食闲有慰谕若家人父子珊感泣上亦为之动容既不得命遣拏先归私恳刘大夏力言上前而上固留之珊益感泣武宗即位不敢辄言去疾再作竟不起赠太子太保谥恭简珊和粹洞达意常近厚中实耿耿守法奉公有请遏者不拒之顾无所挠入仕四十余年家无余赀公退焚香读书而其一意职守簿书之细必极精核削章治牍辰入酉出至老不衰敡历中外所至有声于督学尤着 
　　郎曰臣读弘治闲事令人恨不当其时君臣鱼水河谓盛矣若是而不思佐明主则非人也伊尹曰吾岂若于吾身亲见其谓是欤 

　　名山藏卷之六十八 

　　●名山藏卷之□□□ 

　　晋江何乔远　譔 

　　臣林记（弘治臣二） 

　　◆臣林记（弘治臣二） 

　　彭韶 
　　何乔新 
　　周洪谟 
　　杨守陈 
　　谢铎 
　　吴宽 
　　储巏 
　　黄孔昭 
　　罗玘 
　　邹智 

　　彭　韶　　何乔新 

　　○彭韶 

　　彭韶字凤仪莆田人天顺元年进士授刑部主事成化初为员外疏论佥都御史岐不称风纪请召用王竑李秉叶盛忤旨下锦衣狱给事中毛弘请宽之不许寻进郎中韶司郎中为广东广东司隶锦衣有所犯前后人多轻贷之韶守法一无所挠京师奸民投献真定武强等县民田于庆云长宁二伯曰浮于额赋二伯者周太后弟有司唯唯为籍额外之浮田田民不服上使韶往度韶环视周匝径归还奏曰真定古冀州域其赋为第一等或杂出为二等说者谓如周官田一易再易之类盖其地闲有岁一收有两岁一收者坐是赋有不同明一必兼数高皇帝初平天下念山东河南繁供给诏有草田任垦不科宣英二庙轸念北京亦如高皇帝诏今长宁伯所求有司不能白奏籍浮额田应之臣履其处见地有高下岁有旱潦沿河者流徙不常鹻薄者积岁无获率皆截补高下通融旱潦盖祖宗绝科之意即尧舜错赋之心今征敛繁兴丁无游民尚赖顾恋地业方耕粗给若计论余夺为羡臣知非死则徙耳真定近在畿内不国家根本耶戚里功臣忠不富贵哉奚必蹷国之艮不与咸休争民艰食利也臣前到彼民扶老携幼遮道哀告不觉自失诚不忍履夺小民衣食地环视周匝径归望陛下特治臣罪开生于百姓上怒下韶锦衣狱科道官交章捄得释俄有请草田者宪宗曰不见太后弟请不得耶六年升云南按察副使安岳扈氏焚灭刘姓一家二十一人定远曾氏杀其兄一家十有二人皆以疑狱久淹韶一讯辄得十一年升本司按察使镇守云南太监钱能遣千户升等进象沿途索贿不应者锁之象足非法栲刑鞭击驿马多死勒民山胖大猪羊祭河韶言钱能屡贡宝石象马禽鸟之类近又进金灯号为绝奇名曰敬奉朝廷以致万里劳人承遣之徒狐假乌攫臣愿陛下恭勤俭绥远贱用将前物罢去严敕内外臣丁敦素守法抚安夷民使远人歌舞十四年升广东左布政使时朝廷屡遣中官采办土物蜜煎果品藤丝雕漆器皿海味布疋药材银镶酒器等物韶屡有陈奏其后论太监梁芳事忤旨调贵州梁芳者故广东人贵用事为其弟镇抚德请得自往来广中备士贡所至给予船车人廪韶言进贡土物祖宗时亦有之然皆镇守内臣见珍奇之物服食四远反于楚庭无繇尝用以故依时采入若其弟侄家人等在臣庶自备进贡亵尊莫甚昔唐时诸镇进奉其后幕僚亦尔相踵史书讥之迩广东镇守等宫巳各进贡今近时家属又许自行臣恐法令日异利害别生上不悦芳从旁言韶事事邀名方徒以徒以左班左右得大官乃益无忌惮上瞠视之芳伏地叩首然竟坐调去广父老泣送河下有追至数百里外者吏部尚书尹旻屡荐韶可大用寻以明年擢右副都御史廵抚苏松嘉湖等处二十一年以星变求言韶疏言更新曰始成功曰终使政治常新事功勤成虽尧舜如此盛矣迩者岁莫正旦星变两见岁莫功终正旦新始善始如终天心仁示陛下也昔魏征陈十渐之疏唐宗开嘉纳之门臣愚妄谓今日治无他求仕守成化之初足矣伏惟成化之初陛下废立中宫家礼严矣年来闻镇守内臣贡献万贵　妃位下或加中宫上又褒升其家几与先帝时后家埒陛下若俯念四海为家之义少纳臣子家众之言以时裁正俾彛伦攸叙而阴阳不调灾害不弭未之有也此陛下正家之礼有未终者也成化之初内侍稀简防微深矣近大小名数渐增且以万计利源兵柄多付其手违禁犯科少有加罪求得请从陛下久御明事何不及此时斟酌裁省俾内外之务各还职守立制传后无使异日偏重势成更张不得此陛下虑防之意有未终者也成化之初禁止天下贡献俭德着矣数年镇守公差争求珍异允贡兹又令献方物悉如天顺三年以前例夫其名充贡奉实剥民财水陆劳扰人畜疲顿私室被恩公家归怨诚无益也古人遇灾皆欲减膳撤乐岂宜转令为此此陛下持俭之德有未终者也成化之初保傅六卿未尝轻授用人慎矣近年公卿辅臣无故辄加保傅寺监衙门多以高官兼掌及其致仕恩泽又予月米岁夫陛下为此无非所以礼大臣也然施于忠贤劳烈则人感人奋若泛行之孰不阿顺从欲图后宠哉此陛下用人之道有未终者也臣闻因事为功古人所贵鉴往慎来所谓谨始谨而勿失所谓善终书曰终始惟一时乃日新又曰德日新万邦惟怀此真陛下大圣人事也时召为大理卿及是疏上道改右副都御史廵抚顺天等处兼整饬蓟北军务韶复累有建白孝宗即位臣僚交荐韶与王恕等人望所属召为刑部右侍郎元年嘉兴百户陈辅以私盐坐罪因而作乱兵部议浙江有银矿盐场易以生盗宜敕京堂官一员至彼缉捕并廵视各府时以韶风力遂以命之韶追捕辅败辅众辅自刎死因劾罢守臣一人遂定既户部言两浙盐法久坏因命韶兼都御史留治其年转左韶奏蠲宿逋盐课减处州及泰顺县矿银岁万八百有司裁革松阳宣平云和三县管场丞各一员还朝图进灶户穷苦状凡八复条陈六事户部复议着为令韶复言近者灾异求言臣方在外还朝见诏实为惊惶臣但言臣所部事臣部问拟囚犯多发做工运用备急缮近闻修浚河隍将待即吉游观粉饰馆宇以竢不时行幸臣部所追囚犯纸札赃罚诸虽非经费亦皆军民膏血近闻取以供佛奉道诚恐行幸游观侈心萌而或入于声玩好供佛奉道怠心起而不究于修齐治平上纳之明年转吏部左侍郎其冬彗见诏问羣臣时政得失军民利病韶复疏言四事其一言内臣出入左右言语轻重能为人祸福今兵马仓储尽付其手凡有章奏无不先矣后下所部承行是名失政及至犯罪多从宽免有殴死人者竟不诘问或请问成狱旋复宥之是名失刑政刑既失又复妄费不惟不禁且助成焉死者或给葬资在者或许盖祠广地第宅服食百凡踰制声势之盛于兹为极伏望陛下上法祖宗朝纲独断使事务归于所司威福无繇旁出四年复言今百官日众俸支不给设法补捄犹恐无方而比多有无功之人夤缘请谒授以千百户等官甚有乞恩承袭都指挥者或以修城微劳而升匠官或以传奉罢革而迁良医又有中书考满超升三级者陛下宜重名器惜廪禄勿轻小官杂流以为无害上并嘉纳之其年升刑部尚书安远侯柳景镇守两广都御史秦纮发其赃以万计有旨逮问韶抵景于法景为庆云伯姻家欲挟援倾纮韶力捄之景追赃十之一其母奏乞上下法司宥除韶奏昔唐宣宗元舅郑光官租不入京兆尹韦澳械其庄吏宣宗欲宽之澳谓法行贫户政令不平征足乃罢柳景无元舅之亲赃贿非负租之比十未及一反见宥除臣守法媿澳恐无以革污惩贪然景竟以庆云故免五年御史彭程坐谏皇坛事下锦衣狱久不释韶言彭程监光禄寺钱粮坐论修斋器用得罪夫程为御史谏及其职但不能极言本寺钱粮消乏所繇却远引李孜省事致触圣怀伤念先帝然其忠心可谅也臣闻光禄寺支费泛滥钱粮缺少牲物槩行赊买铺行往往逃窜及今不节善后实难仰惟朝廷清明臣等于此时忝备卿佐每叹为千载难逢但思四海之大日引月长民穷财尽又时惧惕乞令本寺籍记日用之数断自圣裁何减何罢痛加节省更望圣戡特赦程罪上虽不允彭程之请亦令光禄寺籍数以闻顷之亢旱复诏问得失利病韶条陈本部职掌四事谓荆庶人会议之奏已踰半用未奉敕旨他所奏请闻有旬日乃得者今天下无事正一二万几之日若优游少断不惟滞务亦恐惰志此时政失一也内官王明苗通高永犯绞死罪俱得贷军自古帝王贵近必刑其讨曰天若杀人不死复何畏惮此时政失二也本部问得百户原管领队军三等营造昌国公峦坟茔三逃不还直被原踢死臣闻之道路昌国公茔制比往时勋戚悬甚官军万数轮流上工计年不足峦在地下亦岂能安役军惧罪出钱雇役贫乏者随上随逃而领军之官又复请益前后展转不得休息此军民利病一也本部问得神宫监官奏东安知县华等违例差役陵户臣闻近畿州县民常苦杂货繁征丁多产实者往往投充陵庙坟户及勇士旗较等役以规避之致将见户重征迭任富者累穷贫者逃窜宜将前役定与优免丁数余者仍发州县一比编户此军民利病二也伏望陛下如臣所言稍究心焉居顷之连疏乞休上勉留再三乃允命乘传归有司月给米二石岁舆天八八年南京监察御史宗彛等言迩者南京再有地震之异急务莫先于辨贤否举遗才切见致仕尚书彭韶之恬退刚方何乔新之勤能肃括右通政强珍之刚毅率直祭酒谢铎之清白严整养病简讨陈献章之行高学博佥事章懋之廉介清贞前御史彭程之刚直敢言俱宜举用吏部覆请竟罢居四年余卒赠太子少保谥惠安遣官谕祭营葬始韶为郎论囚常求生之至元奸宿憝虽权贵交嘱不少贷及居外台治大吏贪纵甚严小官误犯多所闻释廵抚南畿论者比于周忱其律巳之严出纳之慎则谓过之畿内中官典守皇庄闻韶为廵抚皆自禁戢而督耕战严守备虏不敢窥边为大司寇平反慎刑平生孝友诚敬暮年名德益尊行旅夭徒皆知韶名而趋步仪状薾然如寒士郎时与何乔新巳并为人推侍郎吏部时王恕为尚书皆以洁巳奉公重后乔新恕相继去位韶遂乞休乔新之没也林俊为江西都御史为请谥因言韶乔新少隶刑曹并名时选积官俱至尚书韶忠亮懿醇乔新贞方恭慎儒术吏事两所精究共学古人之清同任天下之重韶没赠谥备加仰见圣朝优宠至文正忠节韶怭足当不审何取惠安之义不类韶生平无以服世信后乞下议更谥以文与乔新并.事虽不行士论当焉韶所著有国朝名臣赞及莆阳成都志政训等书 

　　○何乔新 

　　何乔新字廷秀广昌人宋何坦之裔父文渊为吏部尚书初知温州府有名后为尚书乃不称乔新刚介简重自为秀才时不妄交人蔬食布衣戊如也既举进士衔命淮西文渊门人为巢县尹者寓金帛寿文渊乔新力却之尹曰以寿尊公非足下也乔新曰附人可耳不宜附子使还授南京礼部主事丁文渊忧归景帝之废沂王而立太子也文渊拟草诏语素自喜为人诵之及天顺改元文渊政家居旦夕虞祸适副都御史陈泰左迁道县有傅泰奉命来者文渊惧自经死有所爱妾霸州人诸子令之嫁不肯县人揭稽者文渊门人为侍郎谪官家居奏文渊死实其诸子逼之以脱祸又逼嫁文渊所爱妾诏逮系狱拷掠霸州妾刴十指为乔欣讼冤乔新亦奏稽廵抚广东时尝荐黄　及代草易储疏既以事往不竟狱并释归霸州妾谓文渊诸子曰诸郎谓我不能节耶今日非我诸郎毙矣文渊诸子乃罗拜霸州妾阶下尊称之曰霸州夫人乔新既解狱服阕改刑部陕西司主事迁广东司员外郎郎中其所以执案锦衣无所宽贷名亦繇此起乔新律比精审郎刑部七年尚书侍郎尽重之同曹皆自谓不及成化初升福建按察副使浙寇千余人盗采寿宁等县银矿所过剽掠乔新募乡兵击斩之福宁有豪暴横杀人出入随兵甲拒捕二十年乔新设方畧生致其父子福清薛氏所居濒海岁出诸蕃互市事觉聚众欲为乱乔新尽掩获其渠党福安宁德银矿久绝有司责民岁课多破产奏减之清流归化里界将乐沙县闲民恃险僻不共徭赋乔新白都御史即里置县行部所至问利害兴除之升河南按察使河南大水艰食故事贷贫民至秋罢乔新谓有司曰故事谓有秋也今已无秋合贷至麦熟流民入境发粟为粥出库给布所全活甚多都御史原杰招吁至南阳引以自助先是都御史项忠驱逐流民过当民闻杰至皆逃匿山谷乔新四入其处极所慰拊招还复业十四万人附籍者六万余户两觐京师僦车行朝服图书而升湖凎右布政使荆襄大水廵抚都御史檄乔新赈济乔新慰拊如河南治民怀吏畏清彻湖湘十七年升右副都御史廵抚山西兼督三关兵备山西连岁旱饥乔新赈捄复如河南治虏至督将士伏兵灰沟营斩获甚众转为左奉敕理狱末减为多其所治爰书疏奏简明宪宗览而善之召为刑部右侍郎虏酋小王子寇大同杀边将畿内震骇朝议以乔新久习山西请奉敕往乔新筑城奶河堡集精锐守冲要虏不来山西复大饥上复命往赈时平阳泽州二处潞沁汾辽与岢岚保德二州及岚临河曲四县父子夫妻相杀食下户部勘实守廵官以督促边储为重但勘平泽二处全灾余俱云半乔新言西民如久病羸人粥之犹瘠更夺其食宁有活理悉奏豁之复请輚移劝发得银数万两粟数十万石选择有司分赈沟渠壅者僦饥民疏之偿以粟所活三十万人招还复业者十四万播州宣慰使杨爱不睦其庶兄友友奏爱有异谋上命乔新即讯囚爱以待命乔新言杨氏有播五百余年羣夷所戴一旦囚累之恐骤见其酋长窘辱皆惊动为变乞释使听理因还奏爱实不及友恃父宿嬖图夺其官请远处之他郡以离其怨播夷遂安孝宗元年升南京刑部尚书更召入为尚书与王恕彭韶马文升张悦并系时望先是乔新在南都请给还中官所占据沿江泸洲于军民以省进奉至是复请除去锦衣逮捕赍驾帖符复先朝精微批之旧以遏矫诬其明年京城雨水为灾下诏求言乔新言臣备官司寇请无他及但以律对臣读大明律一书高皇所亲定事例诸条列圣所推广情理轻重可谓至备然厥文深奥官吏讲解未明往往害辞害意臣按大明律骂祖父母父母及妻妾骂夫之祖父母父母者并绞注云亲告乃坐又曰祖父母父母诬告子孙若子孙妇者各勿论夫既云亲告矣又复何得去诬告良以爱憎之情常人不免有听信后妻憎前妻子者有爱少而憎长有欲肥儿而瘠孙有憎自子孙及子孙妇者今亲造遂坐则虽有薛包王祥之行所失一言且不免诛而今问刑者遇有前事辄坐绞罪云是亲告岂不漏哉臣按大明律官员决人不如法者笞四十因而致死者杖一百若监临官因公事非法殴打人虚怯去处及自以大杖或金刃手足殴人至折伤以上者减凡鬬伤罪二等至死者杖一百徒三年以上并追埋葬银十两若依法决打邂逅致死及自尽者忽论又按近例有司问刑官有用脑木匝夹棍烙铁阑马棍等项酷刑者官员问罪起送吏部奏请定夺或降杂职或发为民盖惩残戒忍之意近见因公考讯依法决打邂逅死者槩坐酷罢不无涉苛臣按大明律因事威逼人致死者杖一百追埋葬银十两威逼之云有则横取人田园有则强索人财货有则见愚弱而恐之有则因卑贱而胁之有则其人慑怯至自杀然愚夫愚妇卒然变或缘口衅或偶醉骂本无威用小民轻生辄便自尽官司往往问拟前律虽其罪止杖然贫窘之人监追葬银至淹禁连月甚者鬻子女典房屋乃竟其事深可悯也臣按大明律编发边远充军北人戌南南人戍北固以惩罪亦以远奸而近者徒取实塞云可使屯田御虏不问南北多发西北边卫夫是皆奸人也皆先坐斩绞罪饶死乃出往往至则逃窜为恶如旧逃者虽仍论死犯者终莫省戒况其中又有戎虏族类晓边情习夷语者有如汉之卫律宋之张元亡入其中为彼谋主此亦不可不鉴臣按大明律计赃科罪必须估钞然计赃科罪律虽一定以赃估钞例则随时国初每银一两直钞一贯今则直贯八十是国初常人盗银八十两乃绞今坐一两也监守盗银四十两乃斩今坐五钱也汉书曰衷者中也不轻不重之谓也凡臣所言请下都察院大理寺会议讲明律意务求厥中奏上时当事者刘吉素不为乔新所重悉格不行郎魏绅者乔新曹属乔新最重之会大理丞缺御史邹鲁觊得乔新力荐绅鲁大恨诬奏乔新外家与乡人讼乔新得其金钱为行贿吉取中旨下诸根连人银衣狱或劝乔新愬乔新曰愬巳则自文愬人则涉讦吾有解印去耳顷之锦衣穷治亡验予致仕廷臣先后奏请起用并求申雪悉寝不行其后鲁后仇家矐两目犯罪论戍士论快焉 【 绅字廷佩曲阜人弘治初为刑部郎中谳狱详明先后尚书彭韶何乔新并器重之升南大理寺丞进右佥都御史廵抚山西边报至绅提兵驻塞下为必战计于偏头关迤西要害处增筑边墙四十余里置墩五十五座以捍冲决赐玺书文绮绅又以宁武关城隘而兵单脆扩大数十里剏营房千二百间召募士兵千余人以实之升副都御史廵抚苏松时大饥多方赈济织造工役之类悉建议停止升刑部右侍郎月余卒神长身美须五岁丧父悲感帛客长丧母哀毁尽礼及葬庐墓耕田有嘉禾之瑞居官所至有声于边务抚治勤恤不恤条格而惟国计民命之思】 乔新博学嗜古闻异书辄从人假录卷轴至三万余多自较雠笺注与丘浚以文学相善而气节友之彭韶蔡清慕其人自纳为子弟年七十余病卒廵抚都御史林俊言乔新扬历中外终始全德致仕十有余年足迹不入城府声货利素不婴心著书立言老尤造妙可与城刑部尚书彭韶并谥为文吏部覆奏有旨令具乔新致仕缘故以上吏科给事中吴世忠言乔新奄忽士类咨嗟林俊为之请谥下吏部令上当日致仕之故不知陛下欲与洗雪诬枉耶将圣意别有所存臣考乔新学行政事莫不优长忠勤刚仲老而弥坚被御史邹鲁私怨诬以小事一辞不辩敛然退归杜门著书人事寡接闻四川土官杨爱夙感公道不远千里资以棺木药食之费礼厚意勤一切辞推于此不受其它可知林下不受当路可知乔新平生之名充满士大夫之耳邹鲁摈死人谓殃庆之公陛下尽涤前染重赐后荣海内人心也若必考退身之繇疑旌贤之典则如宋蒋之奇尝诬奏欧阳修矣胡竑辈尝诬奏朱熹矣然当时人主不以一人私情没万世公是并赠太师并谥曰文夫如此者亦陛下今日劝惩大权也亦竟寝正德十一年广昌知县张澯复以为言乃赠太子太傅荫一子入监十二年赐谥文肃乔新有孙源万历初为邢部右侍郎亦有清节涛举乡试第一铨安庆府推官上官三日吏白当伏谒监司涛颦蹙曰非吾所能即弃官去 

　　郎曰余读弘治实录何乔新与叶盛行事皆不载盖焦芳之为也 

　　周洪谟　　杨守陈（子茂元附）　　谢　铎　　吴　宽　　储　巏　　黄孔昭　　罗　玘 

　　○周洪谟 

　　周洪谟字尧弼长宁人曾祖世祥祖本源父永隆三世为儒官洪谟扬州丁友鹤后身也 【 胜槩录洪谟中乡贡日舟泊刊江夜见一异人谓公曰吾子之前身也前程万里终身清要公曰子何人对曰吾友鹤丁山人公官南京翰林以诗讯太守三原王恕曰生死轮回事冥前身幻出鹤仙灵当年一觉扬州梦华表归来又姓丁恕得诗甚讶集郡耆老而讯之罗文节曰友鹤山人吾友丁宗启之父以诗名家元末隐处至建文元年没于成都以儒雅于藩王有德人也恕即以此回报洪谟世以为铷羊祜房管之事】 始生弱甚既长貌亦不扬而短小精悍正统九年年二十余领四川解首明年廷试第二人初授扁修景泰中升左春坊左赞善成化初以南京翰林院侍读召修英庙实录为两京国子祭酒累升礼部尚书弘治元年以老乞休洪谟自幼即有奇志蜀人攻举业求仕进而洪谟独注古学蜀进士及第自洪谟始一时居显位有文名深经术者亦惟洪谟一人其始入翰林以馆阁闲暇留心世理入中秘简所未见书为编修上疏条陈十二事历官两京以至学士凡有见闻即具封奏四川蛮贼作寇洪谟上书言御寇方畧尤详贼至围长宁城欲劫其家盖宣德正统以来馆阁诸公上章未有多洪谟者在礼部十有三年当承平之时国家典礼时举四夷朝贡不绝皆洪谟掌治其仪节大者上在东宫行征聘礼宪宗庙祔祧祖前此未有皆洪谟与内阁大臣参酌定议制行之奏加孔子乐舞为八佾珠饰玑象以复璇玑玊衡之旧止月食不食为不当贺给乌藏印信勘合为入贡证据使不得多人糜费赏图利如前日减日本夷进奉刀劔直价多为令洪谟方直真率不设城府与人言竭衷底不复察观辞或有欺诒亦不之疑晚年建请意欲有所激发振拔遂为人所指目赖上不问洪谟谓明用五经取士士遵濂洛成说应主司其其于精微宁有疑辨偶翻阅有得辄为阐剖积得二百四事名辩疑录以献意欲掇于诸经本注之下恒自诩吾为此录发经书之蕴正先儒之失破千载之惑虽三公尊贵不与易也专门尚书学恒不满于蔡传屡举以质丘浚浚劝洪谟笔之于书洪谟曰休官有日当便成之浚曰政恐无日盖所不知者年矣归即得疾卒力疾草安中国御四夷凡十事使人赍进讣闻遣官谕祭营葬赐谥曰文安 

　　○杨守陈 

　　杨守陈字维新鄞人先世以赀闻祖范为儒者父自惩县吏也有阴德 【 自忝为县吏县宰挞一囚流血满前怒犹未息自惩跪而宽解宰曰此人越法悖理不繇人不怒自惩叩头曰窃闻会子云如得其情哀矜勿喜喜且不可而况怒乎宰为霁威家素贫县吏有常例馈遗一无所取遇囚人乏食多方赈救一日有新囚数人待哺家又缺米与其妇某之妇曰囚何来曰自杭而来沿途忍饥五日不食矣因撒巳米煑粥以食竢翼日别为饔飱计】 守陈景泰元年举浙江乡试第一明年第进士改庶吉士时景皇帝宫中尝以金银为豆剪银壶如花叶乱撒地下令宫人宦侍争拾为閧笑守陈赋银豆谣京师传之 【 侍臣承诏出九重冶为豆驱良工颗颗匀圆夺天巧瑶函进入蓬莱宫御手亲将十余把琅琅乱洒金阶下万颗珠玑夭玉盘一天雨雹敲鸳歹中官跪拾多怀袖金铛半堕罗裳绉嬴得天颜一笑欢拜赐归来坐清昼闻如昨日六宫中翠娥红袖承春风黄金作豆竞拾得羊车不至愁烟空别有银壶薄如叶并力剪碎盈丹匣也随银豆洒金阶满地春风飞玉蝶君不见民餐木皮和草根梦想豆食如八珍官仓有米无银籴操瓢尽作沟作瘠明主繇来爱一嚬安邦只在恤穷民愿将银豆三千斛活取枯骸百万人】 寻丁父忧及承重丧七年学益邃远读三礼孝经学庸语孟易书春秋章句多有更定天顺二年授翰林编修寻被命教习内侍辞不许宪宗朝累官司经局洗马充经筵讲官尝讲武成篇末因进言日昔鲁论称舜无为周书称武王垂拱然而天下皆治后世人主有深严中禁委政内侍者乃祸召望夷高居无为肆情嬖艳者乃变启禄山则忧劳之心先殊而安危利菑之乐自毙也此圣狂治乱所以判惟陛下慎之听者以为戅久之升侍讲学士寻丁母丧服除还仕守陈素羸疾静默自守鹤立苍髯若山泽之月翟一官五品十六年矣泊然自处而旧时所教内侍多贵幸有欲为夤缘者守陈曰岂婺半生老乃嫁夫一时荐绅诵为名语孝宗为太子时出阁讲学守陈被选为日讲预修文华大训书成升少詹事兼侍讲学士先时翰林修文华大训有事涉中贵人者率削去至守陈独不肻在廷大臣数荐守陈可大用及孝宗即位论进宫僚宫奏拟南京吏部右侍郎上手涂南京二字留之时王恕为吏部尚书刘绍和与守陈为左右侍郎三人协心相与凡人材忠邪易险守陈侃侃言之恕率听用宪宗升祔礼部尚书周洪谟主祧懿祖守陈言宜祧德祖渐次可至懿熙仁乃奉高皇帝不迁者语在典礼记守陈复以大经筵礼法峻整蚤朝侍卫森严上难尽羣下之情习国家之务疏请经筵之外更开小经筵以讲学早朝之外更御午朝以听政小经筵则择端介博雅之儒侍班进讲偶或未明辄赐清问若复有疑更加详诘讲官或吶则侍班诸臣代之覆解详释以待圣心洞悟陛下退朝又当常御文华后殿或前殿以养心穷理裁决庶政凡经史诸书以及祖宗典训百官奏覆皆当聚之殿后日轮内阁大臣一员讲官二员使居前殿右厢陛下若有疑难或录示之或召使对午朝则陛下御文华门五府六部都察院堂上官并六科各轮番列侍其御史郎中等官有事巳具本者皆免口奏陛下询其事情条例而裁决之镇廵方面及府卫正官有自任所来自者皆使条列地方之事亦略节口奏陛下令诸司承旨议行若有大政则御文华殿召内阁与在廷大臣会议使人尽谋断其有未当许谏官驳覆陛下更审行之其余具本进者皆与内阁大臣面议批荅凡大小官员奏事之余见辞之际陛下必俯降辞询问政事庶贤才常集于目前视听不偏于左右上嘉纳之会修宪宗实录以充副总裁仍兼理部事守陈请解部事专意史职不允顷之疏乞致仕不许命以吏部侍郎兼詹事府丞史馆供职如故亡何卒为弘治二年金星犯进贤守陈应之讣闻上嗟悼赐谥文懿后二年实录成赠礼部尚书守陈孝友天至处朋友笃于信义平居和易若可亲狎至所执持莫得挠夺与何乔新相善乔新尝治大狱牾权贵几中奇祸众谓乔新固守陈独壮之后乔新列侍从遇大事或缩恧辄正曰廷秀亦尔耶乔新愧谢之守陈之学自六经子史旁及九流莫不探综卒归诸道其较定羣经谓书象以典刑一章乃舜命官之词诗卷耳乃大夫行役之作孔子曰吾于栢舟见匹夫之不可易也是亦非作于妇人者又谓春秋主事当无不载诗主词当有所择若郑卫诸诗果为淫者自作孔子必不录之礼丧大记一篇则仪礼经文其抱遗经以求圣人于言表如此弟守址南京吏部尚书从弟守随工部尚书守隅广东布政使子茂元刑部侍郎茂仁四川按察使守址为文师韩愈学师程颐莅官精勤尝与守陈对署南北翰林院事时人荣之守陈之没也哭奠于私室者二年其行事多孝友守随别有记茂元附 
　　茂元字志仁能视烈日书过目辄记授刑部主事抗法不阿汪直诬主事杨士伟受贿征其赃部僚莫敢近者茂元独助之输且署名封识出虑囚江南每梦血面妇人频诉冤状侦得其尸乃妇饷夫叔于田欲私之不可怒而断其鼻死者一讯即承升湖广按察副使以忧去服阕改山东孝宗八年河决张秋使都御史刘大夏太监李兴平江伯陈锐往治之初至祭大河之神时天气阴晦帛不能然久之欲焚不焚之处宛如人面具耳口鼻茂元言神明示此必有儆戒水阴象也应为后宫今后戚之家怙势暴横假名号攫道路者不可胜数乞稍为裁抑以塞他变又李兴陈锐参随人众日费不赀乞召还之以治河事专属大夏更请罢取天下画士以绝淫巧革山东镇守内臣以苏民困疏千余言巳兴锐连疏论辩诬为妖言而张皇后怒其上使人征以槛车沿途军民遮要泣冤既陛见命执送锦衣狱刑科都给事中庞泮等言茂元身居风宪过虑地方偶萌一得遂献三事乃者千里械系而来大班反接而见廷陛之下不异累囚报国以辱身纳忠而速祸诚恐括囊相戒谀佞成风十三道御史并南京科道皆论捄狱具刑部拟赎杖还职上重违张皇后降为长沙府同知既乞归家居五年复用荐起稍迁广西左参政未几吏部拟进江西右布政使刘瑾矫旨夺官瑾诛起江西参政累官刑部右侍郎卒茂仁亦刚介特立有所表树 

　　○谢铎 

　　谢铎字鸣治台州太平人谢灵运之后也高祖温良以孝称铎澄朗颖悟少游邑泮与同邑黄孔昭并服膺儒素砥砺古贤天川三年举乡试第二八年登进士选翰林庶吉士成化元年授编修预修英庙实录白总裁刘定之简章纶复储疏之留中者以备一代信史八年被旨较勘通鉴纲目疏言通鉴纲目二书有宋神理二宗实尝留意然卒不能推之政治百世之下有待今日今日天下之事所令非所好天下之人奉意不奉法上其蠧根弊源必有所在以陛下之圣欲大有所为正如天然欲春而春欲夏而夏欲秋而秋欲冬而冬谁为牵掣谁为阻挠陛下而诚留意是书要必广求天下之贤才与之讲学图治内察此心之存否外验政事之是非大本既立万目自随将积习宿弊扫除荡尽以进唐虞三代之隆无难者而区区汉唐之书且有不足述者矣铎复上言边事言今月十四日阁臣时等遣中书舍人询递到论西北备边事宜状令臣等撰列献纳臣实驽下不识世务窃惟论天下之事有从其本有就其事言本若迂而实切言事若急而实泛臣穷古今极理势盖有有其本而不见其事者矣未有为其事而无其本者也臣惟先王驭戎之道来则御战去则守备而所以守而御之者惟在设险而险必因天地之自然臣谨按夷狄之衰未有甚今日我险阻之得亦未有过今日者也内则东而辽阳山海北而宣府大同西而宁夏甘肃莫不入我版图屹为城干外则东而女直毛怜北则朵颜迤北西则哈密吐蕃莫不奉贡来朝愿比侯服浊河西一方近失声援伏为窟穴是四肢无恙一指不信然数年以来民疲兵困卒未能攘逖克服以底成功抑有说焉天生大河以限关辅而受降东胜又大河藩篱也失此则河固不可守况又失河而退守延绥榆林数千百里之内其乌能及盖宁夏去受降不数百里既失受降则宁夏以东之声援不通而东胜不可守大同去东胜亦不数百里既失东胜则大同以西之策应绝远而延绥榆林不易守况自延绥径榆林以至宁夏不下二千余里而列堡不过二十有三马步军不过二万三千有奇而老羸半之是以东则自孤山栢林诸堡入中则自平夷怀远诸堡入西则自靖远清平诸堡人又西则西塞诸处直扺金汤川安边诸处直扺环庆花马诸处直扺固原以至士门塞门山城萌城诸处我险无可据而虏人无所不可入至于榆林以北东西数千里沙深水小高不可城深不可堑于此控扼又为难矣朝廷为摉套之策直以馈运之艰重劳民力疑而未决至往者劫营之举则又不过老弱妇女及掩击汉人虚张赏而巳曾未闻既举之后所以长久守御之计是徒激怒虏人以坚其复寇之心而巳幸而宗社有灵虏近北徙无不猖獗及此无事政宜畜兵养锐于大同宁夏以为东西之援渐图复汉唐故强与我国初东胜之地据三受降城以极形势内以河曲为室家使道路则视昔为减而险阻则视昔为多道路减则我易号召而守御之力专险阻多则彼难进退而奔突之气沮策之上也不然则严精锐添筑墩堡分布森列于前诸路之冲而以重兵屯宿于延绥环庆固原诸处以备策应声援以伐贼谋所谓画地而守而敌不敢与我战亦其次也至所以任用将帅蓄养士卒其本则在庙堂之上臣闻择将不可以不精任将不可以不专驭将不可以无法今也输钱谐价交结保举若晚唐之债帅可谓押乎左监右督甲可乙否可谓任乎戎虏如故而先后从事之臣贪扳缘以跻极品偃蹇退托诛罚不闻可谓驭乎此弊不能用将也战没者士卒而名数不闻于朝廷克捷者士卒而功赏悉归于权势粮有克减之暴月有办纳之需怨心忿气充塞胸腹而不可得使边民不畏寇虏而畏官军官军但闻增级之赏不闻退缩之诛甚至袭杀无辜淫虐良善骑心惰气凝满眉目而不可得用习山川之利怀骨肉之恋耐寒好勇陜西土兵可用也始而调募终而调补非其愿矣无久戍之苦有安土之便轻险狎战山西民壮可用也始许为民终永为军失其信矣此弊不能养兵也备边莫要于屯田而饶沃或兼并于豪强荒瘠或困乏于牛种耕敛或夺于私差输纳或胁于包揽卫所有屯田之官而因以侵渔按察有屯田之官而动为姑息如是而兵食困矣备边莫要于漕挽辇金驼帛日涌月增上以输关中之粟斗出斛入阳禁阴取不能无耗外之科甚至先期预征急如风火方面有司但知军需之重而不知有民但知部令之严而不知有军而兵食又困矣有榷盐之法养兵之永利也率卖窝以侵利于商贾而公家不享其实有鬻爵之令用兵之权也名爵虚受以取媚于权豪而公家徒滥其名竭民脂膏以养兵而兵未尝饱涂兵肝脑以卫民而民未尝安凡此皆非虏之能敝我而我自敝焉者也犹未也闲有以交易茶马贼杀其人者矣闻有因贡使入境掠换其马者矣武夫俗流出疆抚谕顽较白丁重译接伴此皆易以开边疆之衅启夷狄之侮臣以为今日边事坏极矣譬如羸弱之人百骸九窍无不受病虽有卢扁华佗卒难措手独调摄元气以肚腹心然后煎肠涤胃难于大瞑眩之効此其转移盖在圣心陛下诚敬守此心无怠无荒慎用此心惇德允元而难任人涵养此心使宿德大人得以辅导启沃奋如雷霆明如日月纲纪必立赏罚必信征敛以艺费出以经罢庙塔之奉绝恩幸之滥杜私门之蠧省坐食之冘以大宽边税以大足边储凡以设施注厝于关徼夷狄之闲者皆周详精密如在堂皇之上夫如是则臣所谓本也臣虽至愚周思极虑御戎之道实莫过此十一年升侍讲预经筵屡进规讽之论接丁内艰遂无出意孝孝即位用荐起修宪宗实录升南国子祭酒上言六事其一言孔庙从祀请进杨时而黜吴澄寻以师道难尽复请致仕不许适丧长子力求解任家居十年论荐益多给事中吴蕣请访求儒臣有彷佛程颐朱熹者以铎名上吏部拟国子祭酒上特升礼部右侍郎掌祭酒事遣使即家起之是为弘治十一年铎再疏辞疾使者复再至李东阳贻铎书曰日者剡章一入遂契宸衷平居未尝周旋旒扆动勤顾注而圣心明睿记臆姓名特加优擢出于常格朝野竦然谓数十年仅见上方有寤寐英贤之意先生不憣然就道何忍负之铎乃行既至谓求退得迁非义所安恳辞以旧官供职不许十六年辑通鉴纂要命铎润色铎论黜晋隋胡元之统识者韪之是年请致仕疏五上特赐告六馆诸生乞留以千数正德初吏部荐铎当大用刘瑾勒令致仕五年卒赠礼部尚书赐谥文肃铎孝友忠诚廉直孤介如宽茹虽庸人孺子得而亲之其居朝汲汲为忠而常恐媿乎其禄居家汲汲为义而常恐媿乎其生作为文章以纲维人伦为宗剖白事实为用以抑杨邪正为志以遗外声利为情尝拟皇明铙歌十二篇上于朝以铺张太祖功烈之盛曰越天堑曰帝王都曰猘之穷曰番水赤曰长淮清曰克平江曰复中原曰海沙平曰荡八闽曰五岭摧曰虏酋遁曰执蜀逋复推明太祖圣德大训作明明烈祖诗十二章上之以为继述守成之助辑其郡先正言行曰尊乡录取其文之有关治道曰论谏传于台铎与李东阳刘大夏姜谅三人友善东阳刘大夏皆显而谅独不究于用谅嘉兴人与铎同举进士为漳州知府化盗安民治行冠闽中以母老终养漳人诣阙请复不得其平生自守有耿乎不可磨灭者而铎深重之 

　　○吴宽 

　　吴宽字符博长洲人未冠入郡庠辈流方务举业宽独博览羣籍为古文词既累试不利而徐有贞识之有从有贞乞墓志者有贞曰子之求予志而亲也将荣之欤抑永之欤曰苟能永之荣也大矣曰子其问之吴秀才年四十余以岁贡赀入太学张汝弼复见而异之时宽巳绝意仕进陈选以提学御史识有贞敦遣入试遂得名成化壬辰会试廷试皆第一授翰林院修撰宽即寓舍治园亭莳花木朝退读书其中良辰佳节召客分题联句翛然荣利之外被选侍孝宗东宫人皆动相贺宽处之泊然每进讲闲雅详明意存谏讽至理乱邪正之际未尝不反复也孝宗即位以旧学自谕德进春坊左庶子累迁吏部左侍郎久之命兼翰林学士掌詹事府事入内阁掌制诰命侍武宗东宫充会典副总裁既成进礼部尚书兼学士仍典制诰及修历代通鉴纂要仍充副总裁宽掌制诰久中外望其柄用当道忌之邅徊不进顾宽意甚安之曰吾始念固不及此及吏部尚书缺众复属宽宽亦固辞年七十数引疾求退屡诏恳留竟卒于官讣闻孝宗震悼命有司治葬谕祭护丧以还赠太子太保谥文定宽为人端清渊穆不见同异立朝议论多依忠厚与人言未尝不推毂当世之贤士为文章醇而不俚则而能畅文师韩愈书法苏轼世人重之称匏庵先生至其处乡里尤以厚德闻 【 宽有田数百畆每岁入视亲戚故旧之贫者分给之解元贺恩宽友人也遘疾京师迁至其邸旦夕视之恩死与为殡衣素一月乡人有为教官者客死京师其子假贷归丧宽命还所贷自出资之所居宅西有妓馆车过诸妓皆奔避宽回车迂行不复径焉】 

　　○储巏 

　　储巏字静夫泰州人曾祖仲文有阴德 【 仲文惇行孝弟读书通大义尝载布数车中盐辽阳值虏骑围城雨雪浃旬饥冻相属仲文日坐逆旅户外探布散之不问谁某众商止之曰商以求邾也不利巳矣可失其本仲文曰此何时尚问利邪中岁家穴浸落闲曝于门拾遗金十数两默置厕舍檐闲及晡有一男子携妇顿哭来处士问之曰某夫妇解戍某地费不给秖一子卖而得金今晨过此遽失去将死道路矣处士询其封识并金几何语悉合出归之其人感泣取块金为谢处士笑曰吾顾不能取之而需谢乎且察其有饥予之粥遣之其人曰吾无以报德逢人语君使君闻于人人而巳后仲文以寿终有子五人孙十三人曾孙二十人玄孙十余人】 巏幼颖异善属文年二十余尚未有家母病刺股求活既卒父欲为娶巏顿足呼天足指俱碎家贫无资极力营葬每旦矣哭塜上夜归苦读成化十九年举应天选首连举首会试廷试复中二甲第一观政吏部尚书尹旻欲选为属恳求便养授南京吏部考功主事寻升郎中弘治初疏言臣守陪京简务窃禄无所仰赞迩闻陛下轸念先朝之臣若林俊强珍贺钦等皆起改官资布列清要远迩传说莫不欣忭臣闻舆论尚有数人意者大臣荐引偶尔未尽敢列名以请臣切见前中书舍人今普安州州判丁玑潜心理学刻意躬行効法古人耻随流俗前工部主事今景东府通判张吉学博行端谙晓政务当李孜省用事之日吉亦乡人独不与通且陈数其恶前进士今临西县县丞敖毓元赋性介直学问深长前工部主事今思南府通判王纯议论惇笃负气鲠直此四人者求之时辈盖不多得上天生才难矣君人者长养成就尤恐不足乃弃之岭海蛮夷之闲毒雾瘴氛与死为邻臣窃痛之臣又见前进士今咸宁县丞李文祥当陛下御极之初正文祥释褐之始乃能倡众敢言补益新政而当时大臣厌其少年阳示培植阴行挫抑天下之人尽知非陛下本意迩者陛下增补谏官无非欲博闻谠论臣谓五人者既直言狗国于前肻变节辱身于后与其旋求敢諌之士不若先用巳试之人伏乞取寘风纪论思之地言论耒采必有可观耿裕在南京时知巏而重之及转吏部尚书奏改为其考功属一时士人竦然戒曰储君阳秋可畏也瓘核一官下考得实裕欲改之瓘坚不从且曰如公所执何异玉介甫时裕与二亚卿在坐大惭良久曰我故知渠非我莫容后为尚书者李裕亦欲有所改考巏注贯曰嫌涉堂卿乡人亦遂不改久之擢太仆少卿丁继母艰起补旧职寻升本寺卿孝宗末数召对诸大臣巏上疏伏见陛下即位以来屡垂清问宣召股肱今岁举行尤数迩又亲御午门谳审大狱盛德至治行将焜耀无极非臣之愚所能殚悉臣闻尧舜之德文武之政所以布天下传后世者赖有典谟方册之存不则后代君臣何所诵法古者左右立史言动有记职此繇也臣备员班行每覩陛下宣召二三大臣多帷幄之言造膝之语近侍不得听闻史馆何从纪录臣窃惜之夫前代史官网罗放失捃摭遗佚尚欲追往述昔以成不刊至如儒学里塾门生弟子更相问难犹有日录年谱备厥遗忘岂如今日宸衷睿想之所形圣谟神谛之所灼明并日月炳若丹青显然可书足以传信陛下励精图治益大有为将来延访日广政事日新无所纂记以贻来兹将来岁月绵远耆旧凋丧遗失莫存传闻或异事迹无以究其始末日月无以考其先后非阙典欤臣愚以古人有金匮石室之藏洪武初年亦有起居注之设乞敕在廷臣僚曾蒙召问者其录一时谕对之词宣付史馆有如事干机密不宜宣露进御既毕仍行封识委谨密之臣庀之深严之地此贻谋垂宪之基也正德二年擢右佥都御史总督南京粮储踰年擢户部右侍郎寻转左巏清癯骨立操履不渝刘瑾亦重之居一年以疾乞休其冬仍起左侍郎不就居一年复起旧职寻改南京吏部佐侍郎卒于官巏好贤惜才所交皆正人君子不善人不得一至其门 【 时李梦阳何景明等倡古文词执政者嫉才欲摈斥之巏以文章复古为国家元气故于李何极其扶植得不倾陷】 与学士大夫语必及政事文章与家人言居常引贤孝贞烈故事否则端坐竟日而巳为文简古冲澹有晋唐之致平生须发甲不敢弃遗没以殉敛其谨身慎行可类推也初顾璘举进士邵宝语之曰子持身当以储公为法自是璘尊事巏巏无子临卒时父八十在堂召璘与王韦属以后事举笔作国恩未报亲养未终八字泣数行下嘉靖初赐谥文懿 

　　○黄孔昭 

　　黄孔昭故名曜以字行黄岩人今为太平人父瑜兵部职方主事有才操死之日頺垣潇然而巳孔昭少孤苦学与谢铎为好友读书不事章句往往穷前人所未至铎日见其进不可追也又善为诗自孔昭诗出论者以为台州一时诗道中兴有司以怀才抱德辟不果乃有志用世自出取科第举天顺四年进士授工部主事进员外改文选擢郎中同邑有李茂弘者正统中郎考功静退有守孔昭慕而推之以追其风在职据法守例人莫敢干尚书有不行者或借孔昭为辞旧时官吏部者率避形迹绝省候孔昭独开门延寡谘访人物疏注储备才具地望参伍荐进虽小官卑职亦未有滞而不用用而未竟者郎文选凡十五年人谓开门文选谢铎时过孔昭望之见其喜则知贤者之主见其忧则知小人之不得退也擢通政司右通政南京工部右侍郎弘治中卒嘉靖中谥文毅自孔昭郎文选之后而泉州人黄河清正德中能继之时人为之语曰典选何轩轩前有黄天台后有黄清源孔昭子俌举进士其孙绾嘉靖中以议大礼进仕至礼部尚书别见 

　　○罗玘 

　　罗玘字景鸣南城人文尚奇崛力追古作年四十余尚困诸生成化乙巳应入粟陕西诏例升国子监时丘浚为祭酒议南士不听北留玘固以请至三受朴浚数之曰若能识个字崛僵乃尔玘曰惟中秘书未读耳浚留之识名堂柱他日试之文大惊叹更命作长安赋浚曰可步两都丙午试京荐第一明年成进士改翰林庶吉士弘治酉授编修益肆力古文辞每有所造必栖踞乔树之巅霞思天想或时闭坐一室瞑目隐度至以四五度客有从隙襉窥者见其容灰槁有死人气皆缓步出其文辞沉徤瑰伟或入窅涩然亦有拔山障海打凤擒龙之奇观为自诸生幭幪豪家白眼轩贵立朝当中官用事之日直奴视之人或以此危玘而亦以此为一时砥柱武岗知州刘逊坐忤岷藩被逮给事中庞泮等捄之孝宗怒并下泮诏狱玘言逊至付所司鞫辩公法具在岂遽按而诛之即有不白捄之末晚泮等疏狂诚有可坐然在陛下宜优容以全国体中官李广死遗一籍记具载文臣大臣之以贿交者言者欲按籍斥逐玘言大臣具瞻攸系宜淮今自陈或斥以他事庶兼为国体重主事李梦阳论効张鹤龄忤旨收拷玘言鹤龄托在肺腑陛下固将玉成之梦阳万一死乃滋为鹤龄累并见嘉纳正德中累升太常寺卿南京吏部右侍郎尝一署国子监及通政司事所至必究弊坏而饬新之武宗未有太子羣监纵横中外人人忧惧玘连疏请定大计以系属人心其言迫切且帚又及当国诸老壬申秋满三载入京至良乡以老请得归山中贻书知旧犹以时事为虑宁庶人素忌玘然心重之金币及门玘预觉逃之旁邑及庶人叛玘巳卧病犹驰书约有司起兵讨贼未就卒嘉靖改元追谥文肃赐祭葬玘自负才气力持风节志不苟狥行与文类 

　　郎曰谢铎吴宽储巏黄孔昭罗玘皆敦行之儒文章亦着而玘最苦矣铎不就国子之命孝宗促起之可称一时明主知遇之隆也 

　　○邹智 

　　邹智字汝愚合州人也荐四川第一举甲科选翰林庶吉士少贫燃叶读书成化末与计偕径三原时王恕以兵部尚书落职居里而万安刘吉尹直贵用事智诣谒恕叹曰方今名德如公屏弃居里而彼人彼人贵用事智书生切愤之今之京非望中策而已将扣阍以明君子小人进退之道既授官上疏曰臣闻体元君职也调元相功也切见陛下之于辅臣有阙必备有事必咨亦云任矣然或改革一政进退一人往往降自内批若示小人阴执其柄者是既任之又疑之也是其进身之初多出么门先有以致陛下之厌薄矣及居位任职唯唯容容见若不能若不敢陛下既仕复疑意其在是然臣未闻一任一疑可成天下事者也宋之英主无过仁宗夏竦怀奸挟诈孤负任使则罢黜之吕夷简痛改前非力图后効则包容之杜衍韩琦范仲淹富弼抱才器有重望则不次擢用之以故庆历嘉佑号为太平臣愿陛下熟察忠邪辨明枉直凡兹辅臣孰竦孰夷简孰衍孰琦孰仲淹孰弼黜擢优容无使淆乱则天工亮矣臣闻天下之事惟辅臣得议惟谏官得言谏官虽卑辅臣等也今也以躯体魁梧为美以应对喋给为贤以簿书刑狱为本事上不畏天命下不悲人穷愉綖羣聚迹若鷽斯言则匿忠咎以归主臣愿罢黜浮冗之辈广求风节之臣或令对仗弹诃或令入合参议或请对或轮对或非时召对言有可采次第施行否则优容亦勿加罪则天听开矣臣闻猛虎在山藜藿不采汲黯在朝淮南丬帚又谋以陛下聪明岂不知治天下者必得正人君子乃可任哉特其所言所行利公病私小人怀私巧谗中之陛下亦用内尼如兵部尚书王恕之硕德监察御史强珍之精直章懋之鲠亮林俊之刚方张吉之驯雅或削爵禠柄或置散投荒上天生贤本心必不其然臣愿饬王恕之蒲轮驾强珍之骢马抽扬俊等以充其名则天心协矣臣闻自古国家之败未有不繇轻变祖宗之旧也高皇帝监古迹谨乱源凡兹内阉惟供示叐篲频年以来邪径日开主上大权旁其手内内倚之为相外倚之为将藩省倚之为镇抚伶人贱工倚以杂作奇淫法王佛子倚以出入宫禁镇国永昌寺倚以结怨军民其它耳目所不及加尤有不可胜言者欧阳修曰宦官之祸甚于女宠可不念哉可不畏哉臣愿陛下股肱宰相耳目谏官腹心正人君子则天纲正矣而陛下又摭难穷之义理惜易迈之春秋考之经史会之心身一岁之闲无日不然则天下之事尽举矣智慷慨负奇一时御史汤鼐中书舍人吉人进士李文祥皆与智善并以进贤退不肖持论见浮沉世事者辄叱骂之其秋敬帝登极旧政一新安惧鼐等弹劾不得久位于登极诏书插入一条令给事中御史母风闻挟私言事违者加罪一时物论嚣然安寻亦悔之其冬上两宫尊号颁诏天下乃复插入曰凡天下大小衙门政务有利当兴有弊当革许所在官员人等指实条具以闻其时则有流星之异智复上疏曰伏覩今月十日五鼓有大星飞流起西北东南光芒烛地蜿如龙蛇人马辟易盖阳不能制阴之象也臣切惟陛下即位以来斥宦官黜左道究游费抑冗员痛惩法王佛子大放珍禽怪兽兴利革弊几无遗矣变异若此其故何哉以臣毣毣之思毋乃阴未消阳未长陛下事天犹天至欤臣复读明诏曰天下大小衙门政务如利所当兴弊所当革者所在官员人等指实条具以闻臣有以见陛下知前日登极诏书为奸臣所误阻塞言路物论嚣然故复下此条以自解耳夫不曰朕躬有过朝政有阙而曰大小衙门利所当兴弊所当革不曰许诸人直言无隐而曰所在官员人等指实条具以闻陛下所以求言不广矣然欲兴天下之利当求利之所以兴欲革天下之弊当求弊之所以革欲正天下之衙门当自大衙门始夫内阁天下大衙门也利莫邾于君子进弊莫弊于小人长臣见少师安怗无厌少保吉罔无择少保直奸无耻小人也此而不退上弊社稷下弊苍生即欲它弊之革不可得也臣愿讽之放之臣见致仕尚书王恕忠可任大事尚书王竑刚可丬帚又大奸都御史彭韶正可决大疑君子也此而不进上无以利社稷下无以利苍生即欲它利之兴不可得也臣愿召之崇之然君子所以不进小人所以益长臣谓宦官之权重也臣又闻汉元帝任萧望之周堪而制于恭显宋孝宗任陈俊卿刘珙而间于源升林甫仙客与高力士犄角而唐不纲似道大全与董宋臣表里而宋不竞古今君子小人进退之机十尝不系此曹之盛衰惟陛下鉴既往谨未来张英断总天纲凡所以待宦官者一以太祖为法凡所以任大臣一以太宗为法则君子进小人退天下治矣疏入不报居有闲安见鼐辄语之曰近两宫尊号诏书语及开言路者非里面意我辈羽翼诸公增之耳鼐即以其语反劾安等讪君且称朝廷曰里面亡人臣礼疏入亦不报俟命数日忽有旨召入诸中官皆在令跪鼐曰令鼐跪者旨耶抑太监曰旨乃跪曰疏留中还舍矣鼐亢声曰臣所口皆国家大事曷留中是皆若等障壅若等尽在尽何姓名吾欲卒吾口诸阍稍稍引匿鼐挢然出亡何安与直免矣鼐文祥等相与夸诩谓君子巳进小人巳退日夜纵饮酣快鼐自居大将而以文祥为先锋其余皆有名号僩然乎无人乎天下而大学士刘吉客啖御史魏璋曰君能去鼐可得美官左庶子张升劾吉十罪璋遂与给事中韩重交劾之升坐左迁更日夜伺鼐鼐本州岛知州刘槩抵鼐书贿以金言梦云公遇一老人骑牛陷淖中公左手把一石子文五嘉右手捉牛角引之大道老人谢而出占之曰人骑牛象形朱国姓也石子一文五嘉弹也公弹章具文采称第一也引大道公引君当道也鼐自喜甚出槩书遍示客其明年四用饥遣官往赈吉人上疏言所遣人不任请精选四使分四道择才御史使理荒四使之选如给事中宋琮陈琼韩鼎御史曹璘郎中王沂洪锺员外郎东思诚右评事古寅考满知州刘槩理刑知县刘福皆可以用才御史则汤鼐宜为之璋遂草疏署御史景隆名言人抵抗成命私立朋党得旨下锦衣狱令自引党人人以鼐璘思诚槩福对璋嗾御史璧等言璘福思诚非人党惟鼐槩及主事李文祥庶吉士邹智知州董杰数人是因掇拾鼐槩所言梦诬以诽谤刘吉拟旨连捕下锦衣狱逮考智自供曰智与今汤鼐等相遇契密或论经筵不宜辍讲大寒暑或论午朝不宜塞责一二事或论纪纲废弛或论风俗浮沉或论生民憔悴赈济无策或论边储空虚储蓄无预不知其它送刑部坐槩妖言斩鼐犯赃充军人欺罔削籍智与文祥浮躁浅露谪官王恕讼槩曰窃见鼐等不及死臣不敢过渎天听切惟律重妖言谓如亡秦者胡之谶若诸讳书之类是也刘槩书词虽妄意在成人美昔秦之时忠谏以为诽谤深计以为妖言天下至今非之臣恐陛下以一刘槩上累平明之治令天下后世不独过秦于是上令姑系狱顷之当热审刑部尚书何乔新复为槩讼得减死戍海州而谪智广东石城千户所吏目文祥贵州卫经历先是文祥上新政疏曰祖宗立六部三法司设内阁学士分理庶务参赞万机任专责重无掣肘之嫌事广责归无城狐之托治隆俗美职此之繇顷者位多匪人权移内侍常罚任其喜怒祸福听其转移仇视言官公行贿赂阿顺者则交引骤迁违忤者则巧谗远窜朝野寒心道路侧目譬诸身之疾病症如腹之痈疽释此不图终难言治伏愿陛下密访渠魁明彰国宪择谨厚谦畏者随侍左右更博选大臣谘诹治理推心委任不复嫌疑臣窃闻致仕尚书王竑王恕孤侃自将神明未隔南京主事林俊贵州思南府通判王纯忠贞并抱才识兼优伏愿陛下起竑等参之公辅列诸谏垣亲其议论庶有规裨且贤才难得自古为然习俗移人豪杰不免惟兹臣庶不尽庸愚岂无思奋能知愧负亦是名流乐其危菑乃为下品愿陛下昭庶务察羣僚其间罔上营私违天蠧物者小臣则遂罢去大臣则宜遣归余可自新者策之明诏感其良心需以后効既开自新之路必多迁善之人况古昔圣王悬鼓设木自求谤议言之纵非其情听者亦足为戒何害于国遽欲罪之李林甫持此以祸唐王安石持此以毒宋远近骤闻莫不惊骇愿陛下再颁温旨少霁严威词戅而理惬者引导以尽其情识寡而谋拙者含容以嘉其意惟中断以一心不外摇于合喙大率君子之言决非小人之利倘一问及必有背伤如或嫌疑许从面对臣草茅新进积无怨雠岂不自谋率尔狂啴但思臣之于君若子之于父吉休戚义实相关隐默谩欺情所不忍文祥疏中尚有中兴再造语疏人召诣左顺门传旨诘问中兴再造得无不祥文祥具正对安等以文祥浮薄新进当补官授为咸宁丞曰使练事一时诸臣多言文祥者居一年召还为兵部主事到官十余日而吉人言事下狱故复见谪又其明年进士夏鍭上疏曰臣伏见邹智李文祥等皆以言获罪窃谓非人主之福也夫言官无流窜之祸则无以彰誉有谪徙之苦则足以见难罪益苦举益彰言者有苦誉则人主无隆名不如转而容之臣下无祸无名人主有福有誉愿陛下熟察鍭并论劾论大臣诏逮锦衣狱推治无所得居月余送铨曹竟谢病归智之石城衣结屡穿亲识馈送一无所受既两月废政具举居四年暴卒年二十六文祥以入贺还道径商河行上陷殒焉先数日者商河居人闻鼓吹自天若有所迎候者乃属文祥矣文祥卒年三十鍭病归久之补南京评事竟弃去则年八十三鼐久锢河西无援之者及谢迁相乃与之归而璋当时既为大理丞矣竟坐罪下狱王恕出之为同右悒悒死 【 文祥字天端麻城人祖正芳夙有隐德仕至山西右布政父靓仕参政文祥幼承家学才藻秀发年二十中乡试及第进士以风义自持既谪咸宁丞上官有欲门见之者文祥郄立不进曰庭参有为此非其所及召还关中父老拥道号泣监司有所馈遗悉谢不受人以孟子宋薛兼金为言文祥曰孟子大贤必有所处吾宁过中为兴宁卫经历教化大兴都御史邓廷瓒奉命征苗咨访兵畧大奇其才欲荐以宪职文祥曰昔以言出今以军功进不可固辞不得乃请赍表京师因图告归疏雨上不许即日南还大雪中行数百里至商城曲河陷殒焉文祥弱冠时精神气槩殆将傲睨一世及迟回颠顿曾不少变而持之益坚及更事既久深自挹损以浮名为虑发为议论原古证今具有条绪　鍭台州人父埙为右副都御史刚直耿介所至锄强扶弱尤善推鞫事情好读书工诗鍭忠信乐易文而寡欲见义必为惟力是视　鼐寿州人伉爽豪迈喜大言既自河西归疏宕自如不改其素】 

　　名山藏卷之六十九 

　　●名山藏卷之□□ 

　　晋江何乔选　选 

　　臣林记（正德臣一） 

　　◆臣林记（正德臣一） 

　　刘健 
　　谢迁 
　　韩文 
　　张敷华 
　　杨守随 
　　李东阳 
　　丁积 
　　梁储 
　　王鏊
  </div>
  <div class="pagination">
   <a href="名山藏_page70.html">
    上一页
   </a>
   <span>
    ...
   </span>
   <a href="名山藏_page66.html">
    66
   </a>
   <a href="名山藏_page67.html">
    67
   </a>
   <a href="名山藏_page68.html">
    68
   </a>
   <a href="名山藏_page69.html">
    69
   </a>
   <a href="名山藏_page70.html">
    70
   </a>
   <span class="current-page">
    71
   </span>
   <a href="名山藏_page72.html">
    72
   </a>
   <a href="名山藏_page73.html">
    73
   </a>
   <a href="名山藏_page74.html">
    74
   </a>
   <a href="名山藏_page75.html">
    75
   </a>
   <a href="名山藏_page76.html">
    76
   </a>
   <span>
    ...
   </span>
   <a href="名山藏_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
