<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 65 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 65 页/共 681 页</h1>
    <div class="content">监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙七年。戊申。春。正月。庚子朔。上诣堂子行礼。还宫。拜神毕。率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。御殿。王以下、文武各官外藩王及使臣等、上表朝贺。照例筵宴　　

○朝鲜国王李棩、遣陪臣郑致和等、表贺亲政。表文曰、运届千龄。聿睹圣作。躬亲万务。益恢皇图。凡在照临。实均欢耸。钦惟皇帝陛下。夙膺景命。丕缵洪基。当汉昭辨诈之年、迺从归政之请。迨周成即辟之日、举切望治之心。猗欤百度之维新。允矣四海之同庆。伏念臣叨守绪业。偏荷宠灵。迹滞东藩、莫造虎拜之列。神驰北极、第勤鳌忭之诚。又表贺冬至、元旦、万寿节、及进□山戊示□贡礼物。宴赉如例　　

○壬寅。上诣太皇太后皇太后宫、问安　　

○丙午。世祖章皇帝忌辰。遣官祭孝陵　　

○丁未。孟春。享太庙。上亲诣行礼　　

○遣官祭太□山戊示□之神　　

○升兵部督捕左侍郎额赫里、为工部尚书　　

○升参领徐治都、为直隶天津总兵官。参领蒋登雷、为江南狼山总兵官　　

○戊申。升内秘书院侍读学士田种玉、为内弘文院学士　　

○升左副都御史莫洛、为山西狭西总督。湖广巡抚刘兆麒、为四川总督　　

○九卿科道会推云南巡抚、以原任南赣巡抚林天擎拟正。通政使李天浴拟陪。得上□日、林天擎、系平西王下人员。见今王住云南。林天擎不应推此缺。著李天浴为云南巡抚　　

○河道总督杨茂勋疏言、烟墩漫决、大溜南徙、正河淤成平陆、计二十里。臣亲赴河干。相度河形。先挖引河。一面接筑进埽、决口渐狭、逼水由引河而下、向之淤为平陆者、已通舟楫、下部知之　　

○己酉。升左佥都御史马雄镇、为内国史院学士　　

○命河南驿盐事务、归并大梁道兼理　　

○庚戌。上诣太皇太后皇太后宫、问安　　

○建孝陵神功圣德碑。其文曰、我国家肇基东土。祖功宗德。昭格皇天。恢弘景运于万年。笃生我皇考皇帝。睿圣首出。奄有万邦。大孝弘仁。武功文德。配两仪而轶千古。既奉册宝。恭上尊谥。惟陵寝宜有功德之碑。谨撰述大概。镌诸贞珉。用传永久。叙曰、皇考世祖体天隆运英睿钦文大德弘功至仁纯孝章皇帝讳福临太宗应天兴国弘德彰武宽温仁圣睿孝隆道显功文皇帝第九子也。母昭圣慈寿恭简安懿章庆敦惠温庄康和太皇太后。皇考未诞之先太皇太后、尝有红光绕身。女侍惊以为火。近则不见。众皆大异之。又梦异人授一子曰、此统一天下之主也。次日。皇考诞生。宫内红光照耀。香气弥漫。经久不散。皇考生而神灵。英异非常。六龄读书。不假师资。一目数行俱下。太宗甚钟爱焉。甲申。嗣登大宝。是时流寇肆逆。明祚已终。国亡君殉。万姓无归。爰整六师。一战而破百万之强寇。乃建都燕京。齐晋秦豫。传檄底定。靖寇救民。王师南下。金陵僭号者、其臣下执之以降。由是下楚蜀。平浙闽。两粤滇黔。数年之内、以次扫荡。遂成大一统之业。治本爱民。出师则严纪律。毋敢杀掠百姓。知民苦赋重。尽除明季加派。又停江浙督催织造官。免狭西皮张绒褐之贡。罢各省柑橘鲥鱼石榴等物之进。停止边外城工。蠲派徵民间助工之饷。已临清烧砖之役。减朝鲜进贡之数。定赋役全书。修大清律令。各衙门规制事例。祇奉太祖太宗成法。治具毕张。敬天尊祖。飨祀亲虔。孝事太皇太后。晨兴问安。长跪受教披阅章奏。每至夜分。勤学好问。择满汉词臣。充经筵日讲官。于景运门内建直房。令翰林官直宿备顾问。经书史策。手不释卷。遂知性知天。洞悉至道。兼综天文、地理、礼、乐、兵、刑、赋役、古今因革利病之源。旁及诸子百家。莫不博涉。得其要领。素衣菲食。不兴土木之工。亲视太学。释奠先师。发帑金崇其庙貌。虽太平、不弛武备。立贤无方。丁亥己亥。再举会试。间广额数、以罗人才。科场作弊者、从重治罪。视满汉如一体。遇文武无重轻。破故明人臣朋党之习。尚廉正。黜贪邪。时时甄别廷臣、以示激劝。下诏求言。虚怀纳谏。外官入觐、面谕以爱民勤职。详慎刑狱。大辟覆奏、再四驳审。命官恤刑。各省冤滥者、皆得免。又停秋决一年。阉寺不使外交。立铁牌示禁。命儒臣修祖宗圣训。顺治大训。通鉴全书。孝经衍义等书。以教天下臣民。诣先农坛、躬耕耤田。劝农以足民。四方水旱灾荒、频发内帑多金赈济。云贵初平、颁发帑金、溥赈军民。焦心劳思、惟念军民疾苦。至于故明诸陵、设护卫。禁樵采。悯崇祯帝死难、颁谕祭诔。其臣之殉难者、予赠恤。其宗室投顺者、令畜养乐业。其厚待如此。我皇考以精明理政务。以仁厚结人心。法制则细大无遗。德音则遐迩咸遍。故使山陬海澨、莫不覃被恩膏。东至使鹿使犬等国。西至厄内忒黑、吐鲁番等国。北至喀尔喀、俄罗斯等国。南至琉球、暹罗、荷兰、西洋、海外等数百国。见海不扬波。咸曰、中国有圣主出焉。梯山航海。莫不重译来王。我皇考惟是兢业祗慎。无一日自暇逸也。顺治十八年正月。不豫。于丁巳日上宾。呜呼哀哉。圣寿二十有四。在位十八年。葬孝陵。陵豫定于昌瑞山。皇考遗命。山陵不崇饰。不藏金玉宝器。呜呼。故明政乱久矣。太祖高皇帝太宗文皇帝诞膺景命。定乱无难。特以尚德缓兵故也。至我皇考当流寇残破明室。生民涂炭。大兵西下。扫平逆寇。统一寰区。非神武不能开基。非至圣不能致治。谟烈于昭。道法具在。虽尧舜之德。汤武之功。何以尚兹。谨拜手稽首而陈颂曰。天祜下民。眷于有德。大清受命。奄有方域。太祖肇基。太宗弘业。皇考缵绪。亶生睿质。运协祯符。懋建皇极。大武布昭。剪除寇贼。王师西下。一战而克。定鼎燕京。绥怀反恻。指顾荡平。一统万国。怙冒烝生。仁恩洋溢。罢贡停工。以苏民力。立纲陈纪。利兴弊革。成宪周详。有典有则。图治励精。忧劳日昃。万几毕理。大猷允塞。崇俭去奢。克勤无逸。敷政优优。居心翼翼。丕承遗绪。永言孝思。先意顺志。恭事慈帏。好学不倦。悟道渊微。博综经史。百事周知。戒励臣工。首在勿欺。贤奸立辨。黜陟咸宜。纂成文籍。洋洋训词。金匮是宝。万世可师。慎刑薄赋。赈救荒灾。劝农兴学。富之教之。帝王道贯。覆载功齐。声教四讫。远迩不遗。殊方重译。入贡京师。治化溥洽。道法昭垂。休徵骈集。洪烈长贻。巍巍孝陵。神爽凭依。山苞川拱。祥护灵祇。镂词贞石。亿禩歌思　　

○辛亥。赐朝正外藩王、贝勒、贝子、公、台吉等、银币鞍马有差　　

○壬子。升内国史院学士岳思泰、为兵部督捕左侍郎　　

○癸丑。封固山贝子尚善子门度、固山贝子章泰子白寿、固山贝子温齐子额尔图、俱为镇国公　　

○授和硕简亲王济度庶出子喇布、辅国公巩安子图萨、俱为三等辅国将军。镇国将军辉塞子魏塞、为三等奉国将军　　

○甲寅。山西巡抚杨熙、自陈不职。部议降二级调用。命以原品解任　　

○乙卯。以内秘书院学士刘芳躅、为山东巡抚　　

○丙辰。升太仆寺卿哲库讷、为都察院左副都御史　　

○丁巳。上诣太皇太后皇太后宫。问安　　

○戊午。命故衍圣公孔兴燮子孔毓圻、袭爵　　

○以世祖章皇帝配天覃恩。加鳌拜、遏必隆、太师。坡尔盆、法保、彭春、那摩佛、戴寿、邬黑、俱太子少师。吴应熊、少傅兼太子太傅。耿聚忠、尚之隆、耿昭忠、白文选、俱太子少师　　

○宗人府议覆、贝勒杜兰、当元旦庆贺筵宴之时、众皆豫集、伊独偃息他处、因此巴图鲁公鳌拜等、令部臣察问。伊不以理说、反口出大言。又复巧饰叩阍。情罪重大。应解宗人府左宗正、并议政之任。革去多罗贝勒。羁禁。撤取所属人员。得上□日、杜兰、理应依议治罪。姑从宽免其羁禁、及撤取所属人员。著解宗人府左宗正、并议政。革去贝勒。降为镇国公。嗣后。务痛自改悔、以图勤勉。如不改前恶。决不宽宥　　

○先是、广西道御史杨维乔条奏、昔世祖章皇帝时、凡引见官员、皆跪奏履历。今见诸臣引见、俱不跪。于尊卑之分未合。请敕部遵旧制行。得上□日、该部议奏。至是、礼部议覆、各官引见。原系察验身材面貌、应照前站立。天语垂问、方行跪奏。又一议、站立非人臣对君之体。嗣后引见文武各官、应跪。得上

□日、依后议　　

○己未。升太常寺卿霍叔瑾、为通政使司通政使　　

○庚申。予故直隶提督刘良佐、浙江温州总兵官尚好仁、祭葬如例　　

○辛酉。升护军参领哈尔哈齐、为镶黄旗护军统领。护军参领顾巴什、为正黄旗护军统领　　

○升郎中席哈纳、为内国史院学士　　

○壬戌。谕兵部、外藩蒙古诸王下官员、既无封赠、及送子入监读书之例。伊斯丹津王下官员、亦著停止封荫　　

○以多罗贝勒察尼、为宗人府左宗正　　

○升内秘书院侍读学士陈敱永、为内秘书院学士　　

○以原任南赣巡抚林天擎、为湖广巡抚　　

○癸亥。以大理寺卿觉罗阿塔、为山西巡抚。光禄寺卿白清额、为狭西巡抚　　

○甲子。上诣太皇太后宫、问安　　

○丁卯。升护军参领喇赛、为镶蓝旗蒙古副都统　　

○戊辰。升内国史院侍读学士程芳朝、为太常寺卿　　

○升吏部郎中达尔布、为山西布政使司布政使。吏部郎中阿席熙、为狭西布政使司布政使　　

二月。庚午朔。上诣太皇太后皇太后宫、问安　　

○甘肃巡抚刘斗疏言、平庆临巩四府属。去□山戊示□夏旱秋涝、人民饥馑。请赐赈济。得上□日、平凉等四府人民、饥馑至极。殊为可悯。著该督抚择贤能官员验赈。务令穷黎、得沾实惠　　

○辛未。广东提督常进功疏报、逆贼魏韬、啸聚潮阳海面。臣会同左翼总兵官于奋起、领兵搜剿。康熙六年十月初三日。大败贼众。获伪参谋吴俊、亲信陈阿五等。贼渠弃舟潜逃。下部知之　　

○壬申。定各省督抚荐举属员额数　　

○升太常寺卿阿思祜、为大理寺卿　　

</div>
    <div class="pagination">
<a href="清实录康熙朝实录_page64.html">上一页</a><span>...</span><a href="清实录康熙朝实录_page60.html">60</a><a href="清实录康熙朝实录_page61.html">61</a><a href="清实录康熙朝实录_page62.html">62</a><a href="清实录康熙朝实录_page63.html">63</a><a href="清实录康熙朝实录_page64.html">64</a><span class="current-page">65</span><a href="清实录康熙朝实录_page66.html">66</a><a href="清实录康熙朝实录_page67.html">67</a><a href="清实录康熙朝实录_page68.html">68</a><a href="清实录康熙朝实录_page69.html">69</a><a href="清实录康熙朝实录_page70.html">70</a><span>...</span><a href="清实录康熙朝实录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
