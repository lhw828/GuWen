<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 233 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 233 页/共 263 页</h1>
    <div class="content">　　○夜南方有星大如鸡弹色青白尾迹有光起自女宿正南行至近浊
　　○辛丑敕镇守浙江太监卢永曰尔在彼行事执拗以此差少监陈政赍捧旨意前去同尔理事政于六月十二日至彼三司官俱出城迎接行礼尔乃托病不出却使人问政是何官买办何物此尔怀奸挟诈不敬朝廷之罪一也十三日方至武林驿与政相见不请旨意行礼不问朝廷公事就便辞去此尔背公徇私不敬朝廷之罪二也十四日又至馆驿前因开门迟即发怒而回却言政尝为吾部下且官不及吾此尔轻慢使臣不敬朝廷之罪三也尔昔与张永郝义等同类内有典刑降用者此时曲法宥尔又升尔职委镇大藩正当赤心报国以报再生之恩却乃心怀奸诈傲慢朝廷悖礼违法论尔之罪正当抄提来京究治今且将尔所为实迹封去尔宜自看似所为岂是臣子忠敬之道看毕尔即具实以闻
　　○应天并直隶淮安扬州镇江常州苏州庐州太平池州诸府徐和诸州浙江杭州嘉兴湖州绍兴宁波金华处州诸府各奏四月五月阴雨连绵江河泛涨麦禾俱伤山东青州府广西桂林府各奏四月至六月不雨禾稼枯槁租税无徵事下户部令所司覆视以闻
　　○壬寅升监察御史张祚为广东按察司佥事庄昇为山东佥事刑科给事中钱俊为山西佥事
　　○兵部奏四川行都司都指挥使宫恒先任永清右卫指挥使冒迎驾功升前职今自首例当复原任  上命为都指挥佥事仍旧管事
　　○命乌答寺住持番僧朵儿只领占为灌顶国师赐敕诰银印衣帽温卜叱失言簇袭为国师从礼部奏请也
　　○癸卯命故兴安侯徐亨子贤袭封兴安伯免朝参以贤患跛故也
　　○降工部右侍郎翁世资为湖广衡州府知府初  上欲命中官往苏松杭嘉湖五府于常额外增造彩叚七千匹工部奏其处巧匠多取赴内局且丝料有限请减增造之数以苏民困  上怒讯其主意者尚书赵荣左侍郎霍瑄俱称出于世资上曰世资欺公要誉锦衣卫其收鞫问荣等姑宥之既而世资具伏请罪送刑部论赎徒赎既故有是命
　　○命工部左侍郎霍瑄督运木植初以各处输运木植露积于运河之侧未上厂命工部右侍郎翁世资同都督佥事赵辅督运至是世资得罪故命瑄代之
　　明英宗睿皇帝实录卷之三百十七
明英宗睿皇帝实录卷之三百十八
　　天顺四年八月甲辰朔镇守宁夏太监王清等奏达贼数人入境射死旗军虏去马畜此固守墩官之无备亦臣等失严之所致兵部请治清等罪  上曰既服罪姑免问再不严谨不宥
　　○湖广都布按三司奏武昌黄州汉阳襄阳德安辰州常德荆州诸府卫自四月至六月阴雨连绵江水泛溢冲决堤防渰没麦禾民多流徙  上命所司加意安抚赈济除其租税顺天府奏今夏先旱后潦直隶真定保定广平河间大名河南开封汝宁诸府各奏六月间骤雨河堤冲决禾稼伤损山东济南登州诸府狭西甘肃诸卫各奏今夏大旱禾稼枯槁租税无徵事下户部令所司覆视以闻
　　○夜有流星大如杯色青白有光烛地出北斗杓西行至近浊
　　○乙巳四川长河西并乌思藏剌麻官绰蒙等来朝贡方物赐宴并钞彩币表里纻丝袭衣等物
　　○丁未释奠先师孔子遣吏部尚书王翱行礼
　　○戊申祭  太社  太稷
　　○降湖广都指挥佥事潘鉴为长沙卫指挥佥事以镇守武冈州失机致贼入境故也
　　○修倒马龙泉等关城
　　○己酉升山西布政司左参议祝颢为本司右参政以九年考称也
　　○巡按直隶监察御史焦显奏丁忧郎中潘暄嘱其脱有罪暄奏显贪酷及用黄旗前导俱执至锦衣卫狱鞫之显罪诬暄罪实奏送都察院论暄当充军显当还职从之
　　○庚戌云南大候州土官知州刀奉送遣舍人头目刀奉福等来朝贡马及金银器皿赐钞彩币表里纻丝袭衣等物仍命刀奉福赍彩币表里归赐刀奉送及其妻刀奉送又名奉送法
　　○辽府奉国中尉豪坨妻安人苏氏卒遣中官赐祭
　　○升陕西布政司右布政使孙毓为左布政使
　　○命前军带俸右都督陈旺于南京后军都督府理事中军带俸都督佥事戚斌于南京前军都督府理事
　　○命广东都指挥佥事杜信子洪袭为广州后卫指挥使
　　○阳曲王羙垙奏府第朽敝乞令有司修理从之
　　○辛亥爪哇国王都马班遣陪臣亚列郭信等奉表来朝贡方物赐宴并钞彩币表里纻丝袭衣等物仍命郭信等赍敕并彩币表里归赐其王及妃
　　○巡按广东监察御史吕洪劾奏守备廉州都指挥林清坐拥重兵纵贼于近地肆掠都察院请令洪鞫治清诏宥之
　　○夜南方有星大如椀色赤发光大如斗有声如雷起自昴宿西南行至近浊
　　○癸丑稷山王府铜鞮县主卒遣中官赐祭命有司营葬
　　○后军都督府都督同知刘信卒信顺天府三河县人嗣父指挥使职永乐八年从征迤北宣德十年升都指挥佥事正统九年哨白古城有功升都指挥同知十四年升后军署都督佥事督操练天顺元年升都督同知至是卒遣官赐祭命有司营葬
　　○初三千营士卒有为强盗者  上责怀宁伯孙镗昭武伯曹钦捕之期以三月不获镗钦各输罪  上曰汝等为总兵官素不能申严号令致士卒为强盗捕之复不能获姑不究问再期一月又不获锦衣卫奏盗已逃遁请命都察院行所在缉捕而镗钦亦以言  上责之曰汝见锦衣卫奏其逃遁请行所在缉捕乃亦以言显是自无能为依随他人行事如何掌兵马汝其仍究捕之不获必重罪
　　○甲寅占城国王槃罗悦遣陪臣究别陀朴等朝鲜国王李瑈遣陪臣金修等俱奉表来朝贡犀象及方物赐宴并钞彩币表里金织纻丝袭衣等物仍命究别陀朴等各赍敕并彩币表里归赐其王及妃
　　○升礼部员外郎秦颙为四川布政司右参议
　　○升行人边永为户部员外郎以九年考称也
　　○乙卯河南守御永宁县百户所总旗金声献白兔礼部以为瑞物请给重赏  上曰白兔不过以供玩耳非瑞也其给与钞为路费
　　○丙辰祭山川城隍之神
　　○遣旗手卫官祭旗纛之神
　　○  上以大同宣府屡被虏寇入境杀掠命抚宁伯朱永等巡边军士从征者各给赏巡抚右副都御史王宇与太监陈瑄请大同宣府马队军士如例给赏  上敕戒之曰虏寇杀掠皆尔等不职之故朝廷宥尔之罪为之遣将发兵特加赏赉若边军能杀寇则京师不必出军赏赉不在京军而在边军矣且边军艰苦尔等止当以情上陈听朝廷自为处置柰何曲为辞说以求之尔等不达事体如此其各具实以闻既而宇等自陈罪法司请逮治之以戒边将妄言希赏者  上命宥之再犯不宥
　　○夜火星入鬼宿
　　○丁巳巡按四川监察御史钱琎奏守备威州都指挥佥事马云诱奸前巡抚侍郎罗绮之妾命执治之
　　○戊午  上御奉天门谕户部臣曰今四方奏报水旱民多困苦朕甚悯焉卿等其速移文巡抚巡按官覆视其灾伤甚者租税悉除稍轻者量蠲之民不能自给者发廪赈济务俾得所
　　○巡按四川监察御史钱琎案管粮参议冯諲防范不严致仓官盗以万计命执治之
　　○巡抚大同宣府右副都御史王宇劾奏右参将都督同知盛广歛石彪部卒银数百两以馈锦衣卫之来捕者  上命广自以状闻
　　○致仕通政司通政使李锡卒锡狭西咸宁县人永乐间乡荐授山西蒲州学正秩满超擢吏科给事中转礼科宣德中升通政司右参议进左通政正通九年升通政使景泰三年加太子少保逾年以老惫命致仕至是卒诏有司祭葬锡外和厚而内险陋谄事近习以致显融恒自誉其遭际居官岁久贪黩无厌初不得升詈吏部尚书王直为小人给事中王彧曰王直君子也尔实小人耳锡默然其致仕也留滞京师犹冀复用人讽之始还乡
　　○己未遣顺天府官祭宋丞相文天祥
　　○故安南国王黎麟子琮遣陪臣程封等来朝贡方物赐宴并钞彩币表里纻丝袭衣等物仍命封等赍敕并彩币表里归赐琮礼部言近者占城国王言被安南国连年扰害今封等还宜令其告琮自今以后守礼睦邻毋得构衅结怨从之
　　○命湖广署都指挥佥事高端充左参将分守靖州等五卫地方都指挥佥事李文充右参将分守平溪等六卫地方
　　○命都察院出榜禁假校尉行事害人时锦衣卫指挥同知逯杲每遣校尉廉得事情送指挥使门达锻炼成狱校尉所至总兵镇守巡抚巡按三司有司官无不畏恐多具酒肴选声伎以乐之且馈金祈免虽亲藩亦然久则以无所馈者塞责达杲又立限督并必欲其多获罪人是年天下官员朝觐陷罪者甚众其遣提勘问者尤凶暴每至一府卫輙破数大家在京城内外居止者亦占民田揽粮税嘱公事莫敢谁何以故人多假称校尉出入乘传纵横往来诈取财物良善受害无所控诉至是杲等恐致激变乃奏请出榜禁约且捕假者故有是命
　　○壬戌遣通政使司左参议尹旻为正使礼科给事中王豫为副使持节册封故安南国王黎麟庶长子琮为安南国王时国人以黎浚薨乏嗣上表请立琮故有是命
　　○赐云南大候州土官知州刀奉送  命从其奏请也
　　○赐占城国使臣究别陀朴王族且逸陀朋纱帽金钑花带副使究村则总管人等汝衣南等纱帽素银带舍人机察槃麻等纱帽黑角带
　　○癸亥封保安王公鋉生母赵氏为保安怀喜王夫人赐诰命
　　○陕西岷州卫番僧着劄巴等广西  等州遣头目黄珏等来朝贡马及方物赐钞彩币表里有差
　　○甲子镇守大同太监陈瑄等奏达贼三路入境南行必入鴈门关等处乞增调官军策应兵部言宜敕大同等处总兵等官高阳伯李文等严切堤备相机截杀及敕宣府总兵官武强伯杨能量调精兵救援  上从其言并命总兵官会昌侯孙继宗等整搠京军以备杀贼
　　○蠲直隶安庆池州宁国广德诸府州卫去年被灾田地秋粮子粒七万三千石有奇马草三十万六千包有奇
　　○乙丑命故左军左都督刘深子忠袭为彭城卫指挥佥事
　　○兵部奏达贼入凉州虏掠官马射伤军人副总兵刘杰右监丞福保等始既不能哨备后又不能追袭请治其罪  上曰姑不问令其尽心剿贼以赎前罪
　　○西北有黑色游气摩地而生徐徐南行移时乃散
　　○丙寅赏南京留守后卫署卫镇抚事百户刘泰钞二千贯以擒获强贼有功也
　　○命河南按察使王概复职先是概朝觐在京为校尉发其受磁州知州李昭金数百两为脱其盗粮之罪下锦衣卫鞫之诬既而复有发其纵子侄于所属索赂者遣锦衣卫官同刑部郎中陈鸿渐往河南案之亦诬送都察院论概尝妄陈冤赎徒复职
　　○复成山伯王琮爵罚禄一年罢工科给事中郑瑞为民琮瑞持节往楚府册封崇阳王妃为校尉发其沿途受军卫有司米肉且受崇阳王府羊酒比还京六科十三道被旨劾之下锦衣卫狱命偿其所受送都察院论当徒久之乃有是命
　　○有京卫官数人因衡水县民讼田地不决遂诈称锦衣卫官校奉密旨没为皇庄事觉俱命械充辽东边卫军
　　○戊辰遣户部官二员自京师至紫荆倒马二关区画军饷
　　○御马监盖造马神庙工毕遣太监刘永诚致祭
　　○赐出边逐虏官军白金人一两
　　○丁卯巡抚两广右佥都御史叶盛奏广东韶州等府逃民动以万计俱依附土民就田耕住迨至年久弱者多为土民侵害强者遂与土民讐杀不蚤区处恐生他变请添除布政司参议一员专抚逃民俾各得所  上命按察司分巡官抚之参议不必添设
　　○己巳光禄寺大烹内门火刑部请治掌寺事礼部右侍郎蔚能等提督不严之罪诏宥之
　　○庚午赐爪哇国使臣亚列郭信纱帽素金带通事八致麻抹纱帽钑花银带总管火长人等八致麻勿等纱帽素银带
　　○夜西方天鸣有声如泻水
　　○辛未遣监察御史锦衣卫官各二人于京城外并畿内抚安军民时民间讹言虏寇将至奔投城郭及山泽间故有是命
　　○南京刑部尚书耿九畴卒九畴字禹范山西平定州人父絅任河南卢氏县教谕遂占籍焉九畴永乐甲辰进士宣德中授礼科给事中正统初升两淮盐运司同知巡行诸场痛革宿弊丁母忧盐场数千人诣阙乞留之寻升盐运使戊辰以诖误逮至京师事白升刑部右侍郎未几边尘有警命留守京城凤阳岁凶盗起奉敕抚安乃留英武飞熊诸卫军耕守以杜奸寇觊觎之心招徕流民七万余户两淮鹾政自九畴去任多废乃命兼理之复举行马又奉敕巡抚江北诸郡景泰初审录诸郡重囚多所原宥有诬何菊家杀人者九畴验无实释菊人服其明代还复镇关中革弊黜贪威望大振边将请于临洮诸卫添取防兵朝廷下九畴议九畴言边城士卒不为少为将者果能严纪律精练习勤抚恤则人人自奋丑虏不足虑不然添兵徒冗食耳又以边民春夏就田耕作秋冬入堡避寇言边将所以御寇卫民请止其移不能卫者罪之言切时弊转右副都御史仍镇其地有司买羊角以供灯费上＜锍-釒＞止之继以灾异诏求直言九畴上＜锍-釒＞愿延儒硕以广聪明公赏罚以别忠邪择守令以惠黎庶简将帅以固边疆优诏答之天顺改元  上复位谓侍臣曰耿九畴廉正人也即召为都察院右都御史九畴自幸遭际首言五事  上皆嘉纳之时边情不宁将臣怠命九畴将率诸道御史劾之事泄反为所诉下狱出为江西右布政使寻升四川左布政使明年召为南京刑部尚书至是以疾卒遣官谕祭有司营葬九畴天性廉介自奉俭约敦崇古道慕赵清献公为人严毅不挠权贵敬惮虽累遭谗困而不变所守自号曰恒庵
　　○癸酉给灵丘王女临城县主并仪宾古淳岁禄六百石内米四百石余折钞
　　○直隶保定府及霸州涿州良乡民惊传北虏入境各载家赀扶老携幼奔走入城事闻  上命御史同锦衣卫官往慰安之
　　○河南都指挥使司奏本处城垣逼临黄河虽有堤岸常为冲决水至土城为人害者数矣夫城中所仗者土城须高坚庶保无虞不然倘水溢为害灌土城而内则王府三司卫府务局军民屋庐悉为鱼鳖之所矣乞敕有司备物料夫役臣等率军余于农隙之后历视其坍塌虚薄者以渐修完从之
　　○召副都御史白圭南京户部侍郎马谅还京时  上召内阁臣李贤吏部尚书王翱于武英殿曰今兵部工部俱缺侍郎卿等可举二人用之贤曰副都御史白圭巡抚湖广亦暂设耳可转兵部侍郎南京户部侍郎马谅服制将终可转工部翱亦以贤言为然  上命即日遣敕召之
　　明英宗睿皇帝实录卷之三百十八终
大明英宗睿皇帝实录卷之三百十九
　　天顺四年九月甲戌朔胎书代王仕壥曰礼莫大于分朝廷制为衣服彩章所以办尊卑等级之分者也僣分则越于礼越礼则罹于法迩者叔祖怀仁王灵山县主仪宾江浩婚毕来京谢恩朝见之时服彩绣麒麟补子且品官服式惟公侯驸马伯得用麒麟余非特赐虽官至一品亦不敢僣今浩乃敢僣用如此及见毕又不报名谢恩于会同馆迁延闲住恣意怠慢全不敬谨盖由平日未尝读书习礼故陷于僣分不敬之罪已敕法司执问从轻治罪令其还府戴头巾读书习礼一年叔当省谕其余仪宾宜以浩为戒务令循礼守法毋得似此僣分不敬自取罪戾仍颁书宗室诸王知之
　　○兵部奏大同等处近报胡虏数千骑突入边境趋玉林卫以南乞行沿边总兵等官严加堤备从之
　　○巡按广东监察御史庄歙等奏知县石坚等运珠自廉州至横州中途为广西流贼杀死守堡官军不为救护乞治其罪事下兵部尚书马昂等请姑记其罪俟事宁之日通计各官功过多寡参酌奏请从之
　　○先是有旨西天佛子锁南释剌日给酒食卓面至是死光禄寺援例终百日停给事闻  上怒命掌寺事礼部右侍郎蔚能等自陈擅停之罪能等具以实奏特令锦衣卫执能及其署丞一人下镇抚司狱鞫之
　　○乙亥复除副使邵弘誉于福建按察司汪琰于贵州按察司佥事袁凯于广西按察司俱以亲丧服阕故也
　　○兵部奏独石等处屡奏胡虏或一二百骑或数十骑往来近边意图窥伺乞行镇守参将等官严兵为备从之
　　○先是守卫大汉将军所披明甲多绣敝  上见之怒令其以绣敝者闻怀宁伯孙镗锦衣卫指挥同知马马□禺皆提督官遂自劾请罪  上宥之命锦衣卫执大汉将军等于午门外决杖有差
　　○夜西方有星大如鸡弹色青白尾迹有光起自宦者星正东行至女宿没
　　○丙子升内阁书办鸿胪寺序班焦＜王扁＞为中书舍人以九载考称故也
　　○降监察御史胡宽为永新县县丞宽坐巡按四川时封进奏启本违式法司论赎徒当还职特命降之
　　○丁丑新作西苑殿亭轩馆成苑中旧有太液池池上有蓬莱山山颠有广寒殿金所筑也西南有小山亦建殿于其上规制有巧元所筑也  上命即太液池东西作行殿三池东向西者曰凝和池西向东对蓬莱山者曰迎翠池西南向以草缮之而餙以垩曰太素其门各如殿名有亭六曰飞香拥翠澄波岁寒会景映晖轩一曰远輙馆一曰保和至是始成  上临幸召文武大臣从之游赏竟日
　　○彭城伯张瑾以殡其妻称病不朝与成国公朱仪武安侯郑宏等会饮于第锦衣卫指挥逯杲以闻命瑾等自陈瑾等畏罪不实奏都察院劾其欺罔请执问  上俱宥之
　　○戊寅给江川王府黄梅县主并仪宾刘昇岁禄六百石内二百石折钞代王府温泉郡主并仪宾孙宾汾阴郡主并仪宾刘聪岁禄各八百石内四百石折钞
　　○蠲直隶河间府所属沧州任丘等十一州县今年被灾地亩税麦一万八百九十石有奇
　　○己卯贻书郑王赡埈曰王世子祁锳违越礼法弃妃立妾泾阳王祁铣信谗拨置世子逼人致死是皆不知礼法之过念叔婴疾日久难于戒敕今谨遵  祖训特遣太监王定驸马都尉石璟锦衣卫指挥逯杲赍敕符前去取世子及泾阳王来京戒谕书至叔即令其同定等前来谕毕即令回还二处眷属宜委内使人等照管勿致疏虞
　　○甘肃总兵等官宣城伯卫頴等奏胡虏于凉州庄浪一带劫掠  上敕頴等御之
　　○庚辰赵王祁镃薨王赵惠王长子母妃王氏宣德六年生正统九年封为世子景泰六年袭封至是薨享年三十讣闻  上辍视朝三日谥曰悼遣官致祭命有司营丧葬
　　○哈密使臣哈哈贡马九匹礼部验系甘肃总兵等官择退之数羸弱不堪宜令本使自鬻从之
　　○升直隶扬州府知府王恕为江西右布政使吉安府知府张瑄为广东右布政使福建布政司右参政刘让为本司右布政使户部郎中徐敬为福建右参政
　　○以胡虏围大同右卫城敕总兵官李文御之宣府总兵官杨能仍领兵策应
　　○辛巳兵部奏自今年五月至七月广西桂林等府兴安等县累次申报贼情七十余起杀虏男妇七百九十余口抢去马牛等畜二百六十余头烧毁官民房二百五十余间及查广西地方自天顺元年以来至今未及三年累报贼情不下四百余起劫虏人口头畜三万五千有余所属军卫有司被贼残破殆遍其镇守总兵等官过兴等袖手坐观略无御备之策苟且因循玩愒岁月既不躬行剿捕又不随即驰报积至百十余起方行总类开奏以致缓不及事失机误事原其情罪俱合通行究治缘今地方不宁缺人管理乞行巡抚两广右佥都御史叶盛会同过兴等计议区画仍督同监察御史查究领军哨守失机官员将情重之人具实奏闻以凭区处从之
</div>
    <div class="pagination">
<a href="明实录英宗实录_page232.html">上一页</a><span>...</span><a href="明实录英宗实录_page228.html">228</a><a href="明实录英宗实录_page229.html">229</a><a href="明实录英宗实录_page230.html">230</a><a href="明实录英宗实录_page231.html">231</a><a href="明实录英宗实录_page232.html">232</a><span class="current-page">233</span><a href="明实录英宗实录_page234.html">234</a><a href="明实录英宗实录_page235.html">235</a><a href="明实录英宗实录_page236.html">236</a><a href="明实录英宗实录_page237.html">237</a><a href="明实录英宗实录_page238.html">238</a><span>...</span><a href="明实录英宗实录_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
