<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 5 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 5 页/共 27 页</h1>
    <div class="content">　　宋建炎元年冬尼雅满再攻西京官吏弃城南走统兵官翟进率军上山保险至是春尼雅满尽焚其庐舎刷居民北去故进始得其城然乌绅伊都之众尚屯河南白马寺白马坡河清长泉等处西京虽不逺而诸将视为弃物不复顾之进于四月十二日出兵夜攻我师间探预知袭击败进进出城据文家寨复为我兵乗势追击又败世忠于永安后涧时当盛夏乃北骑非利之时又以连败宋师可得休息且知尼雅满北归故复弃西京相率而回云中但畱万戸彻克穆戍河阳
　　宋李彦仙复陜州我师复渡河先攻虢后围陜彦仙极力来御【按原书系此条于三月据宋史通鉴纲目彦仙复陜州在是年四月金围陜在十一月惟攻虢之月不可考今改系于夏四月而附识其事之先后云】
　　我师败于陜州城下寻复攻虢州取之【宋史本纪金取虢州在十二月】
　　五月宋遣使宇文虚中来杨可嗣副之寻又遣刘诲王贶为通问使副祈请二帝不许
　　虚中时安置韶州应诏愿使絶域遂诏赴行在复资政殿大学士为祈请使杨可嗣副之寻又遣刘诲王贶为通问使副明年春并遣归虚中曰奉命北来祈请二帝二帝未还虚中不可归于是虚中独畱
　　秋八月宋二帝自上京徙韩州【按原书此条杂厠于冬十一二月间又作自东京如韩州考金史及通鉴纲目宋二帝徙韩州在是年八月且自上京而往不自东京又为金帝所徙不可言如今改正】
　　韩州在中京东北千五百里秦桧不与徙依逹兰以居逹兰厚待之
　　九月鄂勒欢逹兰之众败宋马扩于北京清平因之以攻河南【按原书系此条于冬今据通鉴纲目改正】
　　癸巳我师取冀州【宋史本纪云九月癸巳○按此下九条原书前后倒置今并依次第移正而以宋史所载月日附识于下】
　　权州事单某死之先是将官李政备守有方纪律严明我师屡攻城皆被击退或夜来刼寨所得尽散士卒不以自私一日我师已登城火其门楼政以重赏募死士扑之俄有数千人皆以湿氊裹身跃火而进大呼力战我师惊骇有失仗者遂退城赖以全后政死而城失守
　　丁未乌珠取相州【宋史本纪云九月丁未】
　　守臣赵不试同家属赴井死
　　冬尼雅满自云中率众下太行南渡黎阳以攻澶濮围濮州州将姚端乗夜来攻为其所败
　　尼雅满围濮初有轻敌之意姚端乗我不意夜鏖军营直犯中军尼雅满跣足而走后城破【通鉴云十一月乙未城陷】端引死士突阵而出尼雅满以端之故尽屠其城尼雅满既取澶濮鄂勒欢之众同攻北京继攻兖郓【按原书此条在尼雅满取袭庆府一条之前考宋北京即大名府兖即袭庆府郓即东平府原书言取东平大名于上而出此条于下前后倒置今移正】
　　十一月罗索取延安府【宋史本纪在十一月○按此下七条原书俱不载金将名今考金史宋史补入其不可考者但称我师】
　　守臣刘选遁通判魏彦明死之我师破府之东城而西城犹坚守我师谍知曲端与王庶不协遂并兵攻鄜延庶在坊州乃自当鄜州来路遣厐世才当延安来路初庶用端为都统制庶御下严多杀将士尝曰设曲端误我亦当斩之端颇衔其语及是端尽统泾原精兵驻邠州【按原书作邓州考宋史地理志淳化县属邠州且曲端将泾原兵在闗内尤不当逺在邓州也今改正】之淳化庶屡趣其进兵端不动庶退屯龙坊我师遂乗虚破延安府
　　甲辰我师取徳州【宋史本纪云十一月甲辰】
　　都监赵叔醇死之【宋史作赵叔昄】
　　十二月尼雅满取东平
　　守臣权邦彦弃母而遁
　　逹兰取济南府【宋史本纪在十二月】
　　守臣刘豫以城降【按原书作刘徳今据宋史通鉴纲目改正】
　　甲子鄂勒欢取大名府【宋史本纪云十二月甲子】
　　提刑郭永死之时大名既破守臣张益谦转运裴亿率众迎降鄂勒欢曰城破乃降何也皆以提刑郭永不从为辞鄂勒欢遣骑召之永正衣冠南面再拜讫易幅巾而入鄂勒欢【按原书作尼雅满考金史通鉴纲目是时尼雅满鄂勒欢并为元帅分路南伐其克大名者乃鄂勒欢非尼雅满也今改正】问阻降者谁永熟视曰不降者我鄂勒欢见永貌状魁杰且夙闻其贤欲以富贵啗之永大骂鄂勒欢怒并其家属杀之
　　尼雅满取袭庆府【宋史本纪云十二月甲子】有欲发孔子墓者诛之时汉儿将启孔子墓尼雅满问曰孔子何人通事髙庆裔曰古之大圣人曰大圣人墓焉可发尽杀之故阙里得全
　　【己亥】天防七年春正月尼雅满取宋徐州【宋史本纪云正月丙午】徐州既下宋守臣王复骂敌不屈阖门死之
　　尼雅满分兵趋州自领大军走韩世忠
　　初韩世忠在淮阳将会山东诸军来拒会尼雅满兵至滕县闻世忠扼淮阳乃分兵万人趋州以议事为名使宋帝不得出而自以大军迎世忠世忠不能当夜引归
　　尼雅满取淮阳泗楚等州
　　尼雅满取淮阳执宋守臣李寛【宋史本纪云正月丙午】取泗州守将吕元阎瑾已焚淮桥遁【宋史本纪云正月戊申】我师由招信路将渡淮县尉孙晖将射士民兵来御沈我数舟会大雾蔽日我不测其多寡相持逾半日以疑兵縻晖遂自上流渡兵晖且战且却及城破晖死于敕书楼取楚州守臣朱琳降【宋史本纪云二月庚戌朔】我以数百骑奄至天长军守将俱重成喜将万人俱遁【宋史本纪云二月辛亥陷天长军】取州宋髙宗奔杭州【宋史本纪壬子急报至帝被甲驰幸镇江金兵同日过扬子桥○按此条原书在后另为一条先后倒置今移正】至泰州守臣曾朋【宋史本纪作曾班】降【宋史本纪云二月丁巳】我军还至髙邮军守臣赵士瑗遁判官齐志行降【宋史本纪金人去州过髙邮州守臣赵士瑗遁在二月丁未】至沧州守臣刘锡遁【按此时尼雅满南伐至州又自州而还皆与沧州无渉此二疑有误】
　　自去年秋鄂勒欢既破五马山寨探知马扩军来使人驰会尼雅满共备之故尼雅满畱乌绅伊都守云中率众南征已而尼雅满下太山由懐卫将东应鄂勒欢闻扩已败于清平鄂勒欢从而南伐由是尼雅满亦渡黎阳以攻澶濮澶濮既下时杜充守东京虑敌西来决大河阻之我师不能西乃东会鄂勒欢同下北京继攻兖郓故至是由徐泗以攻州【按原书有尼雅满自东平由袭庆徐泗攻州二句为此条之纲重复颠倒殊无伦次今删去】宋髙宗时在扬州得天长报闻我师已至乃如杭州以州治为行宫
　　鄂勒欢逹兰栋摩分下山东诸路州郡【按金史栋摩传议伐康王太宗使栋摩引兵取陜西则未尝至山东又金史本纪是年正月栋摩已薨此书以栋摩薨于天会八年而于是年书栋摩分下山东及屯濵州疑并舛误】惟济单兴仁广济等州以水阻得存
　　时山东之民正当兵火之际复有河决之患宋髙宗既渡大江青郓两镇又遭洗荡陷没州郡互不相救至是嵗复大荒人民相食啸聚蜂起巨冦王江宫仪每军战载干尸以充粮为我师所乗而尽取之
　　罗索取晋宁军【按罗索取晋宁军金史本纪云二月己巳通鉴云二月壬戌未知孰是】守臣徐徽言死之
　　夏鄂勒欢逹兰栋摩屯濵州
　　四月尼雅满自州归至东平元帅府差刘豫知东平府兼节制河南诸州郡
　　豫先为宋济南守降于我至此除知东平
　　六月行下削发及禁民汉服不如式者死
　　领燕京枢宻院事刘彦宗卒并枢宻院于云中除云中韩企先为相同时立爱主之尼雅满以彦宗之故命其子筈签书院事【按金史刘筈传天会四年权中书枢宻院事父忧起复直枢宻院与此颇异】又以通事髙庆裔知云中兼西京畱守
　　乌珠请于尼雅满及鄂勒欢乞提兵侵淮从之【按原书此条在十月围蔡之后考乌珠大举南伐在是年六月下文取磁单等州即乌珠之师今改正】
　　以女直万戸聂哷尼楚赫博索渤海万戸大托卜嘉汉军万戸王伯隆大起燕云河朔民兵附之
　　取磁单等州
　　磁州守将苏珪降寻取单州又取南京执守臣唐佐国【按南京之取宋纪书于六月通鉴纲目书于九月又唐佐国宋史作唐佐通鉴纲目作凌唐佐】而用之寻取沂州
　　秋尼雅满自东平归至云中
　　鄂勒欢栋摩自濵州北归燕山畱逹兰于山东后移屯潍州
　　试举人于蔚州
　　辽人应辞赋两河人应经义忻州进士孙九鼎为魁
　　九月罗索取永兴军【按原书以九月取永兴军为一条又以罗索取长安为一条一事重出今删正】
　　帅臣郭琰遁
　　尼雅满禁隠藏被虏亾者犯人死罪
　　帝行下枢宻院分河间府为河北东路真定府为河北西路平阳府为河东南路太原府为河东北路
　　去宋朝新改诸州郡名复旧州县名
　　冬十月围蔡州
　　为宋守臣陈昌防所败
　　乌珠分路伐宋率众渡江【按原书云十一月乌珠率众渡江分路伐宋考乌珠分兵在十月渡江在十一月此叙分路于渡江之后又并系于十一月颇失伦次今改正】
　　至莱州张成以城降至宻州李逵呉顺以城降【按乌珠自归徳分道伐宋不得东至莱宻又是年金取莱宻宋史及通鉴纲目皆不书文献通考云莱州建炎元年没于金密州建炎三年没于金宋史本纪于建炎六月云金以刘豫知东平节制河南州郡尽取山东地惟济单兴仁广济以水阻尚存至是亦陷则金取莱宻疑不待此时此条必系舛误】
　　乌珠分两道一自滁和趋江东一自蕲黄趋江西取滁州及夀春府官吏以城降【宋史本纪云十月】取庐州帅臣李会降【宋史本纪云十一月】以檄抵濠州权守张宗望降【宋史本纪云十一月张宗望史作王宗望】取和州守臣李铸降【宋史本纪云十一月戊申又按李俦原书误作李铸据第八卷及宋史并作李俦今改正】
　　取无为军
　　守臣李知几遁【宋史本纪云十一月】遗民固守山寨取黄州取临江军守臣呉将之遁【宋史本纪十一月丁巳】取吉州守臣杨渊遁【通鉴云十一月】取抚州守臣王仲山降取袁州守臣王仲嶷降【宋史本纪抚袁二州降在十一月戊申】
　　寻屠洪州
　　分宁令聚众拒守我师引去又攻采石渡下建康府杜充李棁降【宋史本纪云十一月辛未】又攻建昌军为蔡廷世所败【按原书此条有评论语辞防浅陋今删去】
　　杜充至云中尼雅满鄙之乆而命知相州【按原书此条系于八年之冬殊无伦次今移正】
　　尝闻尼雅满初围太原有保正石竧起寨于西山保聚村民我师攻之往往为竧所败及多邀我师出掠者由是尼雅满遣大军破而擒之时竧已保守八月矣尼雅满既得竧命钉之于车刺刃于股将欲支解之竧终不屈尼雅满异之徐谓竧曰尔若降我当命尔以官竧骂曰爷是汉人能死不降爷姓石石上钉橛更不移改竟杀之噫充闻竧之风岂不愧与
　　十二月取杭越等州【宋史本纪十二月乙酉临安守臣康允之弃城走戊戌越州安抚李邺降】
　　越州帅臣李邺降宋髙宗自明州航海将渡我师自越州来攻明州为宋师所败余杭守臣退保山寨乌珠自安吉进兵过独松岭曰南朝可谓无人若以羸兵数百守此吾岂能遽度哉








　　钦定重订大金国志卷五
　　钦定四库全书
　　钦定重订大金国志卷六
　　纪年
　　太宗文烈皇帝四
　　【庚戌】天会八年春尼雅满乌绅伊都居云中鄂勒欢居燕山
　　逹兰屯潍州
　　遣台吉贝勒逹尔吉天使铁黑贝勒提兵南援乌珠
　　因围楚州【宋史本纪云正月】
　　右都监栋摩以病薨【按金史栋摩以天会七年春薨此书于八年与史不合】
　　乌珠取明州【宋史本纪正月甲辰朔攻明州己未入城】
　　乌珠再攻明州张俊率众拒之髙桥战数合虑我益兵复来与守臣刘洪道俱避去乌珠遂破明州屠其城髙宗御舟次台州我师以船至昌国县追袭之提领海舟张公佑【宋史通鉴纲目并作张公裕】引大船来击我师遂退
　　罗索攻陜州【宋史本纪正月陷陜州】
　　李彦仙守御甚备罗索益生兵攻之愈急城破彦仙巷战而死时陜民虽妇女亦升屋以瓦掷师哭李观察不辍彦仙守陜再逾年大小二百战及城破其官属陈思道等五十一人皆与同死无屈降者自是我师始西而全陜没矣
　　三月我师取潭州
　　守臣向士諲遁王暕刘玠【宋史通鉴纲目作刘价】赵聿之死之时军民请以死守我师登城士諲突围出城遂破民犹极口骂且巷战我师屠其城而去
　　取荆南府
　　守臣唐慤遁
　　取澧州
　　守臣王淑遁
　　我师复取东京杀宋上官悟由是宋四京皆没
　　时东京虽城守而势愈危更遣河北首领聂渊攻之上官悟力不能拒城破见杀【按通鉴纲目皆云悟出奔为盗所杀与此不同】
　　乌珠自越州执李邺复还杭州
　　乌珠取秀州
　　宋守臣赵士毉死之乌珠以辎重不可遵陆遂由秀州平江取塘岸路而还乌珠下平江府出常州过呉县统制陈思恭以舟师邀于太湖击败之几获乌珠【按原书此上二条叙取秀州于还杭州之前又叙陈思恭邀击事重复无伦次今改正】
　　夏四月萨里罕及哈富等攻邠州【按原书作汾州是时宋张浚与金师相拒于陜西无至汾州之事通鉴纲目皆作邠州又原书叙此条在取东京一条之前先后倒置今并改正】宋张浚遣曲端拒我两战皆捷至白店原萨里罕乗髙望之惧而号哭金人因目之曰啼泣郎君既而罗索整军复战宋呉玠败绩曲端退屯泾原【按原书此条不载罗索败呉玠而后文乃云陜西大战有三范致虚陜府曲端邠州白店原刘锡富平原宋师皆败前后不相照会今据通鉴纲目补】
　　乌珠回至镇江宋韩世忠屯焦山寺以邀我师乌珠不得济遣使致辞愿还所掠益以名马世忠不从
</div>
    <div class="pagination">
<a href="钦定重订大金国志_page4.html">上一页</a><a href="钦定重订大金国志.html">1</a><a href="钦定重订大金国志_page2.html">2</a><a href="钦定重订大金国志_page3.html">3</a><a href="钦定重订大金国志_page4.html">4</a><span class="current-page">5</span><a href="钦定重订大金国志_page6.html">6</a><a href="钦定重订大金国志_page7.html">7</a><a href="钦定重订大金国志_page8.html">8</a><a href="钦定重订大金国志_page9.html">9</a><a href="钦定重订大金国志_page10.html">10</a><span>...</span><a href="钦定重订大金国志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
