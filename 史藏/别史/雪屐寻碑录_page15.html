<!DOCTYPE html>
<html>
<head>
    <meta charset="UTF-8">
    <title>雪屐寻碑录 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪屐寻碑录 - 第 15 页/共 20 页</h1>
    <div class="content">
　　维乾隆元年岁次丙辰七月癸巳朔越十七日己酉皇帝遣礼部祠祭清吏司员外郎加一级六十七谕祭骑都尉正蓝旗满洲副都统署理镶白旗汉军都统印务镶白旗满洲德尔芬之灵曰鞠躬尽瘁臣子之芳踪恤死报勤国家之盛典尔德尔芬性行纯良才能称职方冀遐龄忽闻长逝朕用悼焉特颁祭葬以慰幽魂于戏宠锡重垆庶沐匪躬之报名垂信史聿昭不朽之荣尔如有知尚克歆享 

　　奉天承运皇帝制曰王臣之树嘉绩典重褒崇人子之诒令名情周鞠育锡名不嫌于匹嫡恩勤必溯其所生尔兵部尚书御前大臣领侍卫内大臣镶黄旗满洲都统銮仪卫掌卫大臣兼理内务府总管事管理上虞备用处事兼管角抵硬弓骗马十五善射马箭善射射鹄事务大臣协办总理事务一等果毅公加一级纪录三次讷亲之生母魏氏女德克修妇仪夙协风规婉淑曾无踰捆 【捆：阃】 之言分义谦冲聿着克家之美兹以覃恩赠尔为一品夫人锡之诰命于戏母因子贵茂承宠赉之章礼以义兴弥表贤明之范式彰壸德永奉纶音乾隆二年三月初六日 

　　皇清诰赠光禄大夫提督直隶总兵官都督同知管辖通省兵丁节制各镇富公神道碑文赐进士出身光禄大夫经筵讲官户部左侍郎加七级纪录二次年家眷侍生赵殿最顿首拜撰文钦取博学鸿词户部河南司额外主事前翰林院庶吉士年家世晚生陈士璠顿首拜书丹赐进士出身翰林院庶吉士年家眷晚生周玉章顿首拜篆额惟公卜吉于海甸以南双榆树之阡越三十有七年恭遇今天子龙飞御极之元载诰赠公光禄大夫正红旗满洲副都统明年又晋赠光禄大夫提督直隶总兵官都督同知龙章凤篆焜耀泉垆令子都督公既敬镌宠章于墓门乃复衔哀致诚而请曰先大夫孝友仁恕才器拔俗方将策勋王家而无禄早世予小子生甫六月以藐孤当大事弗克记述梗概乞当代名公卿一言发潜德之幽光中心负疚何日忘之今虽不获尽述生平常从诸父尊行侧敬得一二嘉言懿行敢请揭而表诸道庶垂不朽余维墓文之有补作也昉诸古也昔曹成王之子李道古观察鄂岳诸州提其师以伐蔡且行泣请于昌黎韩愈曰先王薨于今三十五年吾昆弟在而墓碑不刻无文其实有待子无用辞退之乃序而诗之又欧阳文忠公四岁而孤葬其皇考崇公于泷冈后六十年始克表于其阡且自言曰非敢缓也盖有待也今都督公文章勋业媲美古人而幼孤克自树立孝显其亲尤与文忠事同一辄固宜表厥所自昭示来兹矧余忝同朝之雅慕公世德有素何敢以不文辞公讳富格先世为金三十一姓之望族始祖星恳达尔汉灭扈国收其纳兰部而迁叶赫河之滨因为纳兰氏六传至公高祖讳金台师又传曾祖讳倪雅汉世为叶赫贝勒后率所部归本朝授爵功臣列而编其所部为佐领我孝慈高皇后金台师之女弟也作嫔太祖高皇帝笃生太宗文皇帝纳兰氏之兆祥有自来矣倪雅汉公以佐领累赠金紫光禄大夫夫人墨尔齐氏累赠一品夫人公祖相国太子太师讳明珠夫人觉罗氏为太祖高皇帝嫡孙女英王正妃之第五女诰封一品夫人相国有子三长即公考讳成德后改性德中康熙癸丑进士通议大夫一等侍卫以孙贵今诰赠光禄大夫副都统又晋赠光禄大夫提督直隶总兵官都督同知学有师承为海内宗仰而入侍殿廷出骖羽骑一以敬慎勤密自持圣祖仁皇帝眷注方属寻以疾卒夫人卢氏颜氏并诰赠一品夫人公为颜氏太夫人所出生而颖异笃好图史至今积书岩中牙签插架缃帙整如公虽下氏 【氏：世】 已久而手泽犹新见之者犹深津逮之羡十岁失所恃持丧动中礼则擗踊如成人相国既伤侍卫公之早逝而复虑公之孤露也特爱怜之公能曲体先志以孙代子居尝感深木风虽悲不自胜而勉强抑制惟恐伤相国心颜太夫人苦节持家茹荼集蓼赖前膝有此佳儿差以自慰然公愈自检束色养弥谨不敢持爱稍有放佚也友爱两幼弟式好无闲庭闱之内怡怡愉愉未尝不晨夕砥砺用能相与有成次弟讳富尔敦登进士第公键户读礼初未出干外事而峥嵘头角忠诚报国之忱早已名动帝礼廷未几即选充近侍趋走虔谨悉禀侍卫公家法使天假以年其建树未知何如不谓仅逾弱冠竟以一疾长逝也讵不惜哉虽然公往矣公子都督公忠纯翼亮为国柱石行将上承相国休风而继侍卫及公未竟之志身后之荣正未有艾又可于公卜之公卒于康熙庚辰春正月距其生年二十有六夫人觉罗氏裴氏并诰赠一品夫人子男一瞻岱诰授光禄大夫正红旗满洲副都统又诰授光禄大夫提督直隶官总兵都督同知管辖通省兵丁节制各镇裴夫人出娶舒鲁穆禄氏诰封一品夫人孙男一达洪阿恩荫生未聘女孙二长许字镶蓝旗满洲雍正癸丑科进士翰林院编修鄂伦次许字镶黄旗满洲生员哈赏阿余既序其畧复为之铭曰双榆郁郁公之幽堂紫诰下贲维泉石光其光孔多天子之赐子孝臣忠宜膺不次纳兰肇氏叶赫河滨绵绵先绪既蹶而申笃生太姒比隆周室爰及相君丹心捧日酝酿积累大启诗书名父之子不与凡俱十岁而孤克孝克友定省之余卷不释手将宝气 【释手将宝气：释手干将宝气】 上烛层霄选侍禁近绿绣珥貂趋走维虔一承家法天假以年勋名孰申云何不吊长往九京生平懿矩仆数难更有子克家王国桢干伫卜为霖崇 【霖崇：霖□崇】 溥焕既镌纶命树以垂休阡铭有待夙夜勤求方之古人欧阳宗匠榆树泷冈后先相望乾隆二年岁次丁巳仲秋上澣谷旦立 

　　原任正蓝旗汉军都统谥桓僖冯国相碑文朕惟臣子虔共有位克存笃棐之□国家褒录旧臣爰有旌扬之典既春秋之式享聿谥号之宜彰尔原任汉军都统冯国相性行端醇才□练达随征西域克踊跃乎戎行擢统禁军表忠勤于羽卫典司公库历有岁年每综理以靡遗持躬恪慎务度支之谨核经国精详成绩懋昭功宗丕载追维梗概谥曰桓僖于戏夙夜靖共臣心自将其一德丝纶稠□朝章普训于百寮诒尔后人永怀前烈乾隆二年九月二十四日 

　　原任江宁将军谥简悫吴纳哈碑文朕惟国家任隆将帅允资镇抚之才臣子绩懋旗常宜沛褒嘉之典成劳既着宠命爰颁所以表殊勋昭异数也尔原任江宁将军吴纳哈赋质赳桓持躬谨恪初由宿卫从讨不庭既奋武于岭表滇池复扬威于胪胊瀚海洊膺阃寄风霜远涉西陲遂建牙旗号令肃清南郡继而还朝请老皇考之眷礼弥隆因之授节遄行江省之旌旄再拥今朕躬之缵绪倚任方殷期令闻之弗渝勤劳益着□图溘逝良切轸伤稽恤典而加优礼兼祭葬考平生而赐谥恩备哀荣于戏琬琰常新奕世壮松楸之色丝纶丕焕千秋耀竹帛之徽用勒贞珉昭兹来许乾隆二年闰九月十四日 

　　奉天承运皇帝制曰笃忠贞而报国臣子之常经眷旧勋以敷恩朝廷之大典特申宠命用答成劳尔内务府总管加一级保德器量宏深才质骁勇能延世泽常依日月之光克谐戎韬用奋熊罴之气迨祗承夫任使益懋着其忠勤庆典欣逢新恩宜沛兹以覃恩特授尔阶资政大夫锡之诰命于戏宣壮武之家声用嘉伟畧荷彝章之国宠勉树宏猷敬尔在公钦予时命制曰臣忠报国戎旃着扬武之功妇顺宜家誉命表同心之助尔内务府总管加一级保德之妻李氏终温且惠已贵而勤顺以相夫克佐贤劳于夙夜敬能聚 【敬能聚：敬□能聚】 益彰静好于闺帏庆典式逢朝章宜贲兹以覃恩赠尔为夫人于戏扬令范于紫泥礼宗擅誉播芳蕤于彤管幽壤承休制曰良臣矢卫国之忠每资内助女士表型家之范均沐恩纶尔内务府总管加一级之继室 【加一级之继室：加一级保德之继室】 郎氏义克代终礼同正始洁苹蘩而将事中外称贤锵环佩以和鸣后先合德庆期式际嘉命宜颁兹以覃恩封尔为夫人于戏象服是宜既委蛇于五緎龙章有耀尚黾勉于百年大清乾隆二年十月 

　　皇清诰赠资政大夫鄂公讳克济之墓乾隆三年岁次戊午二月谷旦敬立男福成 

　　弘毅公祠堂碑记恭惟太祖高皇帝诞膺天命肇造区宇我曾祖弘毅公际风云之会首识真主早蒙知遇运筹帷幄则决机制胜允协圣心授钺临戎则奋勇推锋屡摧劲敌用此爵冠五等姻连帝室一心一德为佐命忠臣自列圣相承笃念旧勋既已配享庙廷世绵封爵至于过墓致奠□赐御书勒石褒功遣官荐告隆礼异数不可胜纪初建家庙在北城之南制庳狭弗称数世以来子孙繁衍至数百人每当时享室堂庭庑几不足以容佥□宜更诸爽垲以恢前度乃卜兆于安定门外里八 【里八：八里】 台与公之子恪僖公祠址相连辨方定位庀材鸠工适会我皇上叔□总理事务王大臣等公之曾孙讷亲蒙赐云骑尉世职上书陈奏臣无涓埃之効徒以先臣之故叨冒圣恩荣其后嗣臣曷忍自私愿让还云骑尉世职惟先臣祠堂乞赐褒荣列于典祀有旨额宜都巴图鲁乃开国名臣勋绩懋着照讷亲所请于伊族祠赐与祭曲永成劳至赏给讷亲云骑尉世职不必恳辞恭承宠命子姓支属莫不感励协心僦功庙貌有严以乾隆三年二月十八日迁主入祠春秋时太常致祭有司荐彻亲宾观礼焜耀里闾公有子十七人世嗣相承者十有一支十七公神位并设两庑每官祭之丞日肃将牲醴家荐岁事享侑献酬依古礼经粤稽诗书丕记宗功从享大蒸已称盛典而家祠秩祀比前哲令德之为民质者则惟我皇上逾越之恩前代所传未有伦比凡公之子孙仰瞻榱桷顾视几筵必勤思前人奋迹致忠之艰圣崇德报功之厚自少以长或仕或处各随其分而勉为忠孝以仰承祖德则可以入兹祠而不怍矣公之勋绩纪于旗常载在册府无庸备述故惟记更祠之始末敬勒丽牲之碑永久不忘以交相砥勖焉乾隆三年二月十八日 

　　弘毅公后裔职名曾孙原官致仕领侍卫内大臣兼佐领萨穆哈马甲德清常泰郎进泰正蓝旗护军统领兼佐领哲尔金泰陵总管鄂图浑原任笔帖式永绶刑部司狱德尔彬原任三等侍卫兼佐领阿尔邦阿散达色额尔登额果尔敏原护军五海一等子镶黄旗蒙古副都统达尔当阿护军丹巴御前行走署理福州将军印务銮仪使策楞御前大臣太子太保议政大臣领侍卫内大臣銮仪卫掌卫事吏部尚书协办户部事管理户部三库事务一等果毅公讷亲户部员外郎阿敏尔图吏部员外郎兼佐领爱必达御前行走兵部右侍郎兼内务府总管阿里衮元孙泰陵头等侍卫兼骑都尉宝色一等子又一云骑尉恒亲王门上散骑郎善岱户部郎中兼佐领苏柱原任笔帖式阿兰泰原任佐领傅柱原官致仕察哈尔游牧总管一等男恒德刑部郎中博兴步军副尉佛伦泰宁镇总兵官公元原任二等侍卫兼佐领连绶骁骑参领兼内务府郎中恩特工部侍郎兼骑都尉德龄原护军德成格兵部八品笔帖式富海格图肯原前锋宁绶佛柱翻译官德麟步军总尉兼骑都尉又一云骑尉海长生员书兰泰佐领德馨和柱前锋诺侮工部员外郎五柱刑部郎中佛伦印房骁骑参领兼佐领和邦额昭西陵赞礼郎通义善翰林院八品笔帖式和升额光禄寺九品笔帖式多隆额刑部九品笔帖式尊柱亲军萨兰泰德舒衮布盛京九品笔帖式德隆德勇德周粘杆拜唐阿普海三等侍卫萨尔善补詹云骑尉慕克登工部九品笔帖式詹泰六品官哲书蓝翎侍卫托□荫生萨灵阿原护军德成格护军普海和世巴爱盛阿海禄文殊保明保谙保马甲广福那玛礼福江托兰泰博灵额六格佛保图桑阿图明阿塔克兴阿养育兵达桑阿闲散彩福德书韩楚哈安楚库根泰讷尔泰勒得浑讷尔布讷尔特德布尚阿泰德恒果阿德成阿尔靖阿塔思哈达朗哈特通额额尔登布得盛额四世孙佐领伊兴阿原任笔帖式海相云麾使唐澐五品官全保原任佐领奇兰銮仪卫八品笔帖式德英仓场衙门八品笔帖式马钦绥远城佐领科升四等侍卫海麟刑部郎中兼公众佐领增绶保监察御史书山一等轻车都尉兼治仪正长生粘杆拜唐阿沾布蓝翎侍卫嵩山通泰内阁中书书阿三等侍卫阳舒廷喜骑都尉绶长光禄寺署正舒明阿谕馆委署主事佛成原任笔帖式伍格侍卫笔帖式常亮箭匠拜唐阿来增六品官书宁户部九品笔帖式兴福三等侍卫兼佐领明海咸安宫官学生马明阿书方阿吏部贴写笔帖式郎绶理藩院额外员外郎魁罡誊录官冯义生员福克晋候补笔帖式富昌养育兵海塘苏昌达清阿海泰伊昌阿拉布坦荫生达灵阿亲军苏海塞楞格恒泰广宁护军昆泰马清阿福昌阿德尔塞书伦特克慎马甲马斯哈常海禅布明通松德松泰察克慎羹锦图可善博尔塞丰盛额闲散鲁沾书宁阿班达亦锡企善班第五十九英图明伦额尔宠额鹤绶图敏查尔赛锺德兴宝书麟塞尔色富尔敦书昌五十八积尔德博宠渥乘龙隆罗奇和顺德楞额开平富升额□□五世孙户部九品笔帖式禄泰三等侍卫方海云骑尉讷苏肯护军唐武唐苏马甲伟腾额得意奇通阿和腾额奇腾额苓珥额尔登额俊德廷安布 

　　皇清诰封资政大夫一等侍卫内务府总管加一级保公碑记诰封光禄大夫进世出身翰林院教习庶吉士提督顺天等处学政升礼部尚书加三级纪录五次青阳吴襄篆额诏举贤良方正己酉□孝廉前奉政大夫授户部河南司主事兼管佐领加一级纪录二次铁岭王国撰并书内务府总管保公讳德正白旗正白长白人也 【正白长白人也：长白人也】 世系完颜氏之裔祖讳洪库曾为骁骑父讳傅喀由文林历任苏州织造副使于康熙十二年乙卯岁十一月初五日辰时生公幼而聪颖动止有常善谋精思言语必谨凡人日夜思维殚智竭虑所不能至者公遇之辄解悉辨其曲折得其深微人以是异之共为悦服甫十一岁恭值我世祖宪皇帝选拔侍卫从人员因公动合礼法遂擢为执?目御由谨慎勤劳迁二等侍卫于康熙三十五年从征中路奋勉前驱迨平定沙漠奏凯旋师屡迁为一等侍卫于雍正元年兼养心殿总管督理圆明园工程事务兼总管于雍正二年为协理崇文门税课副使于雍正三年升为管理崇文门税课正使于乾隆二年十月初九日公以疾卒十月十三日奏事郎中张文彬代为转奏本日奉旨保德患病淹逝深属恻然着锡予内务府总管职衔钦此钦遵内大臣户部尚书兼内务府总管海望亲至柩前口传谕旨吊恤存问礼遇之隆人臣蔑以加矣计公年六十三岁身受我皇上天恩生荷教养卒叨追嘉凡出入用委四十余年一应公务未尝遗误而悉称得宜则公生平之节俭正直谨恪公忠概可知矣恩锡克勤堂匾公敬贮焉公妻李氏早卒继妻郎氏皆诰封夫人生三女一子公身高五尺剑眉虎目高颧丰准赤面稀麻多质寡文谨默善笑蔼如也然言行峭直不可犯累迁重任受宠若惊事无大小皆详虑周思然后办理溽暑严寒不敢少自暇逸亲戚故旧未尝少顾私恩其它行谊之美善凡诸墨不及述者亦不能尽载也公余俸钱辄修理宗坟茔制备祭器尝曰根深者发自荣源远者流自长子孙爵禄崇高将以致孝享也疾笃谓夫人郎氏曰我夙夜在公未得先茔立追封碑文心常耿耿我殁后敬将我一等侍卫追封祖父通议大夫之诰封立石镌文再卖宅为我立茔夫人敬遵遗命先茔立碑刻文遂卖所居之宅立茔而葬焉铭曰朝干夕惕必恭敬止廉隅正直栉风沐雨矢心忠孝虑终谨始古大臣风公有之矣大清乾隆三年二月 


　　奉天承运皇帝制曰国爵优崇树鹰扬之伟烈家声光大表蛾术之良模特布新纶用彰旧德尔富格哈哈柱色乃提督直隶总兵官管辖通省兵丁节制各镇瞻岱之父清门代启素履恭修教子义方早授豹韬之略传家忠孝果符鹊印之祥庆典式逢崇阶宜陟兹以覃恩赠尔为光禄大夫锡之诰命于戏显扬克遂休兹天室徽章作述交辉展也人伦盛事令名无斁世泽长垂制曰元戎受任既协吉于师贞阃范贻芳更推原夫母德克光内则载锡殊恩尔提督直隶总兵官管辖通省兵丁节制各镇瞻岱之母觉罗氏早习规型夙娴图史令仪不忒表懿范于闺门慈教有成树鸿勋于幕府式颁庆典用阐徽音兹以覃恩赠尔为一品夫人于戏茂 【于戏茂：于戏锡茂】 奖于兰陔芳蕤益播被惠风于葱佩馨泽弥新祗服诰 【祇服诰：祇服□诰】 永扬休命制曰名重所生恒因子而并贵恩隆自出亦从嫡以分荣文以情生礼缘义起尔提督直隶总兵官管辖通省兵丁节制各镇瞻岱之生母裴氏式是嫔则克有令仪絺绤明勤应归妹以娣之占苹蘩将事叶有齐季女之贤惟我効忠之臣实尔克家之子兹以覃恩封尔为一品夫人于戏翟车焕采用酬佐簉于当年纶诰疏荣俾获伸情于此日愈怀淑慎勉迪贤劳乾隆三年三月初六日 

　　窃闻为国忘身方为无忝人臣之职述功显行不过稍尽人子之心我先人心上有奇韬半壁东南砥柱目中无勍敌一麾陆海纵横幸遇覃恩历受封诰缅惟希觏勋业曷忍有致湮埋谨将诰命之荣敷备泐王?贞珉而永峙则圣主之宠锡既感戴于世世子孙而先人之谋猷亦不泯于昭昭耳目矣奉天承运皇帝制曰分五戎而布略臣职攸司沛七命以酬庸国恩覃被阀阅既光夫旧德丝纶宜贲以新荣尔三等阿思哈哈番一等亲军侍卫衣都额真兼佐领加三级武格素抒荩诚备闲武事入参环卫久贡?欠奔走之才出佐戎行克赴赳桓之气幸际风云欣逢庆典诞敷雨露宜荷宠褒兹以覃恩授 【覃恩授：覃恩特授】 尔阶光禄大夫锡之诰命于戏夙夜匪懈无忘敌忾之思章服斯皇尚励効忠之业伫须后命式绍前猷御祭文惟乾隆三年岁次戊午三月癸丑朔越二十一日癸酉皇帝遣礼部词祭清吏司员外郎加二级六十七谕祭总理三陵内外事务衙门散秩大臣三等男加五级正黄旗满洲武格之灵曰鞠躬尽瘁臣子之芳踪恤死报勤国□之盛典尔武格性行纯良才能称职方冀遐龄忽闻长逝朕甚悼焉特颁祭葬以慰幽魂呜呼宠锡重泉庶沐匪躬之报名垂信史聿昭不朽之荣灵其有知尚克歆享 

　　原任正蓝旗满洲都统莽鹄立碑文朕惟宣猷中外实资谙练之才佐理军门端藉老成之彦生则隆其爵秩殁则锡以纶章所以昭国恩励臣职也尔原任正蓝旗满洲都统莽鹄立靖共自矢材略夙优垂粉署之令名肃百台之成宪舟车戴德敷惠泽于天关商灶腾欢布嘉猷于海国晋班资于卿贰益懋恪恭秉节钺于边陲弥勤抚字军容整饬应武职以无愆火器精良训戎行而罔懈凡兹扬历俱有声称冀享修龄何期溘逝眷平生之劳绩颁此日之殊恩赐祭赐阡考彝章而赠恤曰勤曰敏综实行以易名于戏琬琰长辉日丽龙文之彩松楸永护云生马鬣之封勉尔后人敬承庥命乾隆三年六月十六日 

　　追封一等公李荣保碑文朕为国家谊敦外戚聿昭锡爵之仁臣子绩着成劳式沛褒忠之典其有一心奉职矢精白于初终五等□封贲丝纶于泉隧垂诸青简勒以苍珉所以奖前勋光戚里恩至渥也尔李荣保端方立己恪慎当官□叶贻谋绍清芬于弗替联枝竞爽耀花萼以同辉列环卫之班行荩诚素蕴出宣猷于蕃部总理尤勤□毓坤仪遡锺祥之有自重申巽命晋显秩以酬庸功在旗常名垂琬琰于戏龙章载贲情实笃于婣亲□鬣攸封礼特崇乎旧德丰碑永建勋阀常新尔子孙其敬承哉乾隆三年七月初二日 

　　皇帝谕祭黑龙江将军镶红旗满洲乌里布之灵曰鞠躬尽瘁臣子之芳踪赐恤报勤国家之盛典尔乌里布赋性忠勇才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享乾隆三年七月二十五日 

　　贞节赵母徐氏碑记国家旌表节妇凡以风励天下昭兹来许也婶母徐氏少适叔父雅图讵意年未二旬遂失所天揆以恒情鲜有不夺其志者矣乃能赋柏舟抚弱息贞洁成性金石为心雍正二年得邀恩赏旌表银两不幸孤子偏头又先婶母而故建坊之事无人举行至雍正辛亥岁婶母含笑而入九泉可伤家无次丁惟有孙女一人而已窃念婶母青年守志历尽艰辛如使湮没不彰非但婶母抱恨且有辜圣王旌表之恩也因鸠工勒石而为之记乾隆四年岁次己未春三月谷旦孝侄女率孝孙女八十一建立 

　　正黄旗满洲固□七十六佐领下护军马那气军前阵亡□妻孟氏自二十九□岁□节坚贞至四十四岁病故今蒙旌表富门孟氏贞节之碣乾隆四年岁次己未戊寅清明谷旦立 

　　奉天承运皇帝制曰臣子凛靖共之谊刚正即为敬官朝廷隆敷锡之恩□忠乃以教孝尔璜瑛乃头等护卫加一级又加一级嘎喇嘛之父秉性淳良居心公正显义方之芳轨长发其祥旌济善之休风世济其美惟令子能承先志故懋典宜沛纶章兹以覃恩赠尔为资政大夫锡之诰命于戏显扬既遂壮猷一本于贻谋创业方新殊永绥锡 【殊永绥锡：殊锡】 永绥夫余庆钦予时命荣尔幽涂乾隆四年四月二十七日资政大夫头等护卫加二级嘎喇嘛仝弟中□夫大夫 【□夫大夫：□□大夫】 兼佐领加一级二格承德郎骁骑校加一级萨隆玛敬立 

　　乾隆岁次庚申五年请旌表□□□□旌表贞节皇清诰赠奉直大夫讳陆马公之妻宜人张氏贞节碑镶红旗□衣佐领下蒙古马吉□氏□□□□□□□□□□□男恪唐阿百拜□建 

　　佟嘉毓秀博室凝祥外而柔顺内而刚方于归未久伉俪失常年将念九八月儿郎柏舟矢念节砺冰霜艰难困苦薪胆均尝抚成孤子宗祧馨香承前裕后两姓增光幸逢特典勒石流芳乾隆五年四月二十日子镶黄旗满洲文舒监立 

　　奉恩镇国公谥恪顺诺音托和碑文朕惟酬庸锡类国有常经备物饰家 【饰家：饰□家】 承异宠在臣子敬勤匪懈祗循分所当然而朝廷轸恤加隆每施思 【思：恩】 于勿替丝纶重锡琬琰垂光尔奉恩镇国公诺音托和早侍周庐久膺显秩奉清芬于累世依禁近之崇班在公之庶务咸修持躬醇谨守位而始终如一宣力勤劳未享遐龄宜邀特典既易名以谕祭报尔前猷更勒石以贻休昭兹后叶呜呼青松白石载天家雨露之膏紫诰银泥壮地府泉原之色丰碑永树潜壤知荣乾隆六年六月 

　　维乾隆五年岁次庚申十月戊戌朔越二十七日甲子皇帝遣礼部祠祭司主事加一级永常谕祭病故正红旗满洲原任光禄大夫礼部尚书加五级原官致仕觉罗苏库之灵鞠躬尽瘁臣子之芳踪恤死报勤国家之盛典尔苏库性行纯良才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享乾隆六年六月初九日建 

　　奉天承运皇帝制曰忠勤可□常居侍从之班宠渥惟新应锡酬劳之典隶□□通于内府分劳□焕乎天章尔御膳房七品□管孟国柱中□趋跄内庭奉职父傍□□□□夙夜惟勤宜施雨露之劳推恩永茂慈 【慈：兹】 □覃恩授尔为文林郎锡□敕命于戏名列散曹恒在公而恪慎身叨荣纪宜报国以忠诚勿替前劳□图后效乾隆七年正月三十日立 

　　辅国公谥恪恭鲁宾碑文自古帝王创业垂统以贴 【贴：贻】 万世凡在宗支皆膺显爵所以重懿亲也尔辅国公鲁宾乃贝勒科奇之子性行纯良克循职任方冀永享遐龄何乃遽闻奄逝朕笃念宗亲爰稽成宪勒之贞珉用垂不朽庶昭朕敦睦之怀云尔乾隆九年八月初一日立 

　　原任领侍卫内大臣萨穆哈碑文朕惟禁卫深严允赖赳桓之士羽林辑睦良资暇整之才考彝宪以饰终眷成劳而示奖典至隆也尔原仟领侍卫内大臣萨穆哈韬略夙娴驰驱是効翊宸居而侍值宣力有年扈法驾以从行服勤不懈持己有撝谦之度居官昭谨恪之风朕笃念旧臣推恩务渥迨兹窀穸弥用殷怀既颁奠醊以酬庸更易嘉名而作劝谥之勤恪象厥生平于戏焕宅兆之穷碑松楸永护表干城之伟绩泉壤增辉勖尔后人敬承休命乾隆九年十二月初三日 

　　奉天承运皇帝制曰绩懋台班正色立纪纲之地恩颁策府敷词扬謇谔之声尔都察院掌京畿道事监察御史加三级纪录六次傅色纳砥节端方矢怀直亮披陈凯切能令兰署风生建白公忠务使鹓行气肃兹以覃恩特授尔阶朝议大夫锡之诰命于戏秩晋豸冠之列宠命其承荣分凤诰之光嘉谟益励大清乾隆十年五月谷旦立 

　　钧衡重寄隆眷顾于明廷鼎鼐鸿声荐馨香于奕世惟太常之有纪宜旷典之攸颁丕焕丝纶聿昭琬琰大学士鄂尔泰秉资忠亮植品端严早懋儒修京兆升贤而入直夙娴经术曹郎赞职而分猷睠民力于东方承流宣化树官常于南激激浊 【南激激浊：南徼激浊】 扬清既高列爵之勋庸克任羣僚之表率爰登揆席遂践台阶玉署崇文总词林之著作金符饬武统禁旅以骧 【以骧：以□骧】 契一德之休风备三朝之荣遇昨闻抱疾亲往慰存迨览遗章再临奠醊展月禋而加礼幽宅先封象懿行而易名丰碑继峙咸举饰终之典宏敷念旧之恩于戏配飨方隆侍列圣在天之灵爽崇祠载启媲熙朝累代之贤良式鉴贞珉永彰宠命乾隆十年五月十三日 

　　奉天承运皇帝制曰习六韬而建绩誉望攸崇溯三世以推恩旧劳宜奖特颁异渥以示崇褒尔云骑尉达汉乃圆明园营总领加二级玉柱之祖父尔冷口关防御齐喜乃其父才猷夙蕴德器深沈美积家门启箕裘之令绪谷贻孙子策阀阅之高勋盛典欣逢殊荣宜被兹以覃恩赠尔等为资政大夫锡之封命于戏图功勿替爰资裕后之模锡命重申用慰光前之志钦承国爵永播德馨制曰采擢前劳遡祥源于诒谷甄明内德流惠问于含饴式奖家声载扬国庆尔谢氏乃营总领加二级玉柱之祖母尔舒穆鲁氏乃其母禀赋温恭敦修礼则标兹阃范夙流珩瑀之声诒以孙谋大展韬钤之业芳仪夙着宠命宜加兹以覃恩赠尔等为夫人于戏徽音无斁被象服以增辉闿泽长流捧鸾函而贲采休光洋溢潜德馨香乾隆十一年岁次丙寅三月吉旦立 

　　烈妇觉罗氏传我国家风化之隆远轶周室本支女妇皆能以礼义自防宗人府岁上贞节名无虑数十其年少夫死而以身殉之者相踵也余忝史笔三十年所纪载多矣今又得花尚阿妻觉罗氏氏镶蓝旗觉德盛次女也曾祖华显康熙时川陕总督祖福昌内阁侍读福昌兄弟九人皆有文行其第五弟名昌以五经成进士官翰林余与之缔交素钦其家法氏生而端淑言笑不苟幼时尝鞠于母家母富察氏亦名族先是母有妹嫁碧鲁德宝婚九日其夫得病死竟以身殉外□□常念之辄欷歔竟日氏年其 【其：甚】 小徐以言慰之如曰 【慰之如曰：慰之曰】 如姨乃真得死所耳外祖母心异其言为之择婿不欲轻字人年二十五归镶白旗誊录官花尚阿花尚阿姓苏完□□尔佳氏其父镛宁任副都统驻防成都信勇公傅尔丹镛宁之叔父也信勇公女弟为安亲王次子护军统领奉国将军塞伯礼夫人夫人爱花尚阿以其久远宦代为婚娶结褵甫三月花尚阿旧病咯血至是忽发氏昼夜侍汤药衣不解带默祷于神求以身代花尚阿自知病剧谓氏曰吾殆不可起吾亲皆在远若将奈何氏哽咽不能语固问之曰君如不幸予惟相从于地下耳亲党中有闻而劝之者氏泣曰妇人之义从一而终予命值此矣第弗克终事尊长于孝道有亏诚不幸也及花尚阿卒氏躬视饭舍毕乘家人经理□□事□□即阖户自经死时年二十四塞公夫人哀氏之烈能践其言以殉夫而又惧其事之湮没不传也使其子侄经营为之拴 【拴：诠】 请于朝得报于是以乾隆十年四月甲子会姻党具几筵致祭与花尚阿合葬于京城广渠门外大板桥之原其舅氏富琦偕余充实录馆纂修官述其事其详乃为之传赞曰烈妇生于名宗又习闻内外婣家范视其身之存亡惟夫是从盖其志固早定矣吾闻富察氏之将殉其夫也适姑病重恐伤姑意迁延数月俟姑愈而卒死之今觉罗氏之死若有不可须臾缓者随时以就义均合于中此固其天性然哉殆亦陶淑于盛化者深欤塞公夫人作嫔天潢躬有四德惟恐一女子芳名不彰维持世教厥功岂少也哉赐进士出身朝议大夫日讲官起居注翰林院侍讲学士加一级纪录五次南昌万承苍撰赐进士出身光禄大夫经筵讲官户部尚书加一级纪录二次钱塘梁诗正书乾隆十一年四月初一日 

　　皇清诰赠奉政大夫赵公讳明之碑乾隆十一年仲秋朔日承祚立 

　　皇清诰赠光禄大夫参赞大臣护军统领兼佐领叆岩觉罗公神道碑公讳绍兹建州灵椿里人也美丰仪性醇谨国初同父屼岌摩柯槎汉归命历任至昂邦贝勒府总管大人兼佐领配诰赠一品夫人古尔佳氏生三子长讳穆齐礼仕至前锋校以子贵赠通议大夫三等护卫子二长邬赫次克士图皆官三等护卫授通议大夫次讳柯尔琨仕至参赞大臣护军统领兼佐领世袭拖沙喇哈番授光禄大夫子二长巢可托官经筵讲官议政大臣总裁律例兼管正蓝旗官库事务刑部尚书加三级授资政大夫次莫洛洪官宗人府员外郎署骁骑参领世袭拖沙喇哈番授奉政大夫季讳戚世拔仕至佐领授通议大夫子三长常久官佐领兼管火器营营总事次哲库纳官护军校兼管火器季哲尔肯充护军今巢可托以光禄公任子厚沐皇恩忝膺九列仰追庭诲敬表光荣用承父志云康熙四十七年岁在戊子七月朔孝孙巢可托等建立南安府知府海宁陈奕禧敬书维叆岩觉罗公之曾孙十五人郎赫出者三长武保官中书次常保官工部侍郎正白旗副都统季佟惠以子贵赠通议大夫克士图出者二长常禄官笔帖式次兆保八品官巢可托出者二长巢世熙怡亲王府委署典仪次巢世馨恩科副榜莫洛洪出者四伯郭丕笔帖式仲巢尔王?黹国子监助教叔巢尔玢怡贤亲王行营总管季鄂尔和顺充亲军长久出者二长尹泰委署前锋校次保柱户部郎中哲库讷出者一名高亮袭云骑尉哲尔肯出者一名鄂时镇守青州骁骑通议大夫穆公之曾孙五人长兆明赠奉政大夫武保出次禧柱怡亲王府长史参领袭佐领加五级季锡尔王?黹癸丑举人己未进士吏部堂主事常保出承祚钦差稽察宁古塔等处地方□□道监察御史加□□□□□□□□□□□出光禄大夫柯公之曾孙七人长博尔钟峩怡贤亲王府四品典仪□□□□护军郭丕出穆克德克骁骑巢尔王?黹出宁古立甲子举人候补笔帖式巢尔玢出恒德充骁骑□德幼巢世熙出佛德幼巢世馨出通议大夫戚公之曾孙八人长兆柱充护军□泰出双□双安双德俱幼保柱出德林布袭云骑尉福森布幼高亮出金齐宪厄尔登俱幼鄂时出公之五世孙工部主事福衍兆明出怡亲王三等护卫加二级记录一次苏和监生崧山禧柱出监生富宁永安出骁骑明诚博尔钟峩出音登幼赛音布出六世孙查拉芬呼图礼俱幼苏和出盛德幼富宁出瓜瓞绵绵螽斯蛰蛰正方兴未艾矣谨按斯碑购自司寇□□□司空镌自西台后先辉映代有哲人潜叨丙辰荐与司寇之季子有年谊焉因悉其世系如此敬为谱之用垂永久云时乾隆□□丙寅之辰月也詹事府正詹沈德潜撰年眷同学弟王懿德书怡亲王府八品官陈书镌 

　　土门仇氏□□□节碑盖闻景星庆云天之瑞也岳峙川流地之灵也灵□屈轶莫之□也□柏□松木之桢也以此观之山川草木莫 【草木莫：草木】 莫不特出者也岂独人□反无特出者乎如土门仇氏夫人者岂非特出者乎夫人生长名门幼娴内□有字土门咸遵闺训事祖姑以孝□甘旨亲奉相夫君以勤而井臼身操不忮不求乡党咸照贲誉克勤克俭宗□共仰高□□宜偕老百年常调琴瑟不意夫君太翁讳保住一疾不□□□捐馆老夫人年方廿七骤□孤鸾之叹柏舟自□□□冰雪之清□有二子长曰□□□曰□□□方在襁抱夫人晨昏针黹以供衣食□□能□以□□养今之成立皆系栋梁将求策天府翼弼盛朝皆夫人贞节之征教养之效也□逢旷典□旌表贞节二贤郎嘱余为志余又敢虚与但志其实事耳乾隆十二年二月初九日吏部候选县丞李之□拜撰男傅德立石 

　　正红旗蒙古都统保祝碑臣子笃在公之谊丕着贤声朝廷宏逮下之仁优加恤典程功考绩猷为既展于生前褒德易名宠渥宜隆于身后尔正红旗蒙古都统保祝才裕干城智娴韬略周庐列卫不忘夙夜惟寅专阃旋膺更见辑绥有术建牙旗而风静骏誉昭宣统禁旅而霜严龙骧帖服勿 【勿：忽】 闻溘逝良用轸怀封马鬣以余哀拂鸾缣而纪实谥之恭简以概生平呜呼泽沛幽宫松槚焕云霞之彩烈垂贞石旗常生琬琰之辉泉壤有知天庥勿替乾隆十二年十二月初七日 

　　大清诰封武显大夫绰公讳纶之墓乾隆十三年四月初四日立 

　　内大臣一等伯钦拜碑文朕惟宣力効忠臣子靖共之分褒功命德朝廷轸恤之仁生膺五服之章殁溉重泉之泽易名有典表墓垂文所以酬劳绩而劝方来恩至渥也尔内大臣一等伯钦拜名阀承先华簪启后袭躬圭之缫藉班居蒲谷之前执画戟于周庐身列金貂之贵宅心谨厚靡愆尺寸之仪秉节纯勤尤着驰驱之义忽闻溘逝良用怆怀爰思尽瘁之勤特备彝章之锡谥为肃敏象厥生平于戏薤露易晞表丝纶于阡陇瑶镌不朽垂琬琰于松楸贻尔后人钦承无斁乾隆十三年九月初三日 

　　正黄旗满洲都统原任内阁中书傅道之妻系镶蓝旗满洲都统觉氏 【氏：罗氏】 孀居三十年于乾隆十三年十二月奉旨旌表 

　　维乾隆十一年岁次丙寅十一月壬辰朔越十五日丙午皇帝遣礼部祠祭清吏司员外郎加四级纪录二次永常谕祭病故原官致仕食半俸内大臣镶白旗满洲常赉之灵曰鞠躬尽瘁臣子之芳踪赐恤报功国家之盛典尔常赉性行纯良才能称职方冀遐龄忽闻长逝朕用悼焉特颁祭葬以慰幽魂呜呼宠锡重垆庶沐匪躬之报名垂信史聿昭不朽之荣尔如有知尚克歆享□□□乾隆十四年己巳四月十八日 

　　多罗平郡王谥敏福彭碑文国家建立藩垣以资屏翰其有勤劳职守宣着猷为生而列五等之封播令名于当代殁则核一生之行昭美谥于来兹典至巨也尔多罗平郡王福彭派衍银潢支分玉牒赋才干练允称宗子之良秉性恭勤克备天家之选恩承余庆锡茅土以邀荣誉起英年展旗常而着绩懋宣威于绝域力任驰驱敬奉职于内庭心虔夙夜何奄终之遽及惟轸悼之无涯考彝典以易名树丰碑而示后综诸行实于敏为宜于戏礼备哀荣贲丹纶于黄壤光垂久远镌绿字于青珉用扬宗室之辉永焕松楸之色勖尔有后尚克钦承乾隆十四年五月十七日 

　　原任直隶总督那苏图碑文抒诚宣力缅怀屏翰之勋赐恤酬庸备举哀荣之典式稽彝宪用锡鸿称尔原任直隶总都那苏图禀性朴诚赋才优裕承恩世职列卫内廷戎阃扬威早着干城之望秋官执法聿彰明允之声纶綍频宣荷封疆之重寄节麾屡畀具经纬以咸宜两江三楚之区风清日燠百粤八闽之域吏畏民怀洎总制邦畿益励公忠而奉国更兼司河务尤摅恪慎以集功锡宫衔而柣亚公孤领羽卫而职亲左右乃勤劳之日积遽疢疾之弗瘳眷念勋猷良深哀轸布芳筵而设奠进宫傅以增荣饰终之礼有加颁帑金而营葬垂后之恩宜渥核素行以易名谥曰悫勤以彰扬历于戏骏烈长流于奕世钟鼎生辉龙光永贲于丰碑松楸焕彩勖尔有后昭示来兹乾隆十四年十二月十九日 

　　奉天承运皇帝制曰贻厥孙谋令德克传为家范服乃祖训殊恩用锡夫朝章俾服皇休曲成臣孝尔礼部尚书总管乐部兼管太常寺鸿胪寺事务世管佐领加六级纪录四次木和林之祖父萨齐德能垂后业足开先积行累仁越再传而滋大流光笃庆历三世而弥昌既克佑乎后人宜崇褒其往烈兹以覃恩特赠尔为光禄大夫于戏源远流长实启造家之泽根深枝茂益昭报国之猷宠綍钦承幽光用显制曰良臣奏绩溯积累于先型壸教垂休逮恩荣于大母聿征内德式焕王纶尔礼部尚书总管乐部兼管太常寺鸿胪寺事务世管佐领加六级纪录四次木和林祖母佟佳氏赫舍利氏张氏慈着含饴教先贻□阃仪克备流风垂女史之规门祚弥昌介福食孙谋之报徽音既茂淑行攸嘉兹以覃恩特赠尔为一品夫人于戏誉美崇班用锡重闱之庆荣膺宠命常敷奕叶之光被厥殊恩彰兹世德乾隆十五年□月 

　　奉天承运皇帝制曰家声光大庭闱之式谷攸先门祚蕃昌闺闼之贻庥风裕洊加天宠用阐母仪尔御前侍卫总督湖广等处地方军务兼理粮饷都察院右都御史军功加一级纪录二次永兴提督甘肃安西等处地方总统哈密防务军功加一级纪录二次永常之生母李氏娴于典则着有规型爱必先劳每勖莅官之敬忠于所事率由贻教之贤兹以覃恩赠尔为一品夫人于戏锡茂奖于兰陔芳蕤益播被惠风于葱佩馨泽弥新祇受荣章永标淑德皇帝谕祭于总督永兴提督永常之母李氏之灵曰义方式训壸仪表范于生前彝典推恩宠锡垂荣于身后特颁奠醊用示优崇尔总督永兴提督永常之母李氏淑慎其仪柔嘉维则苹蘩蚤岁克勤俭以持家丸荻深宵更劬劳而教子贻谋式谷久膺翟茀之荣积善凝庥冀享期颐之福沦徂遽告褒恤宜加于戏彤管流芬永着珩璜之誉瑶章贲彩弥增筵几之光灵如有知歆兹宠渥乾隆十六年正月初六日 

　　皇清诰授光禄大夫太子太保东阁大学士兼礼部尚书管理镶黄旗汉军都统事务谥文和张公神道碑赐进士出身光禄大夫经筵讲官太子太保东阁大学士兼理工部事务桂林旧属陈宏谋顿首拜撰赐进士及第光禄大夫经筵讲官礼部尚书前户部尚书兵部尚书都察院左都御史安州姻弟陈惪华顿首拜书丹并篆额广宁张文和公总督全滇时余方官滇藩为公属吏公气宇端凝平心应物凡民瘼国体所在罔不虚衷咨询曲尽筹划其遇属下也开布公诚黜陟公当皆余所目击而心佩者迨余擢抚西安与公迹久疏值三年自陈例得举贤自代公以余名列荐剡云以实心行实政视国事如家事噫此公平昔身先作则以训属下者独于余有深契焉至今思之既感相赏之有真弥愧知遇之难副也今上乾隆十有五年公以总督入觐遂膺枚卜之命盖异数也又一年而公以疾卒邸第为是年三月十四日上闻之轸恻有加特赐赙恤谥曰文和诸孤葬公于祖茔新阡幽堂既有铭矣而墓道之碑未立嗣余复荷殊纶厕位东阁距公没已十有余年公子复以墓碑请余虽不文乌得辞公讳允随字觐臣号时斋先世由山左徙辽东遂隶汉军镶黄旗代以忠贞着公始筮仕得江南宁国郡佐升滇之楚雄守历广南曲靖洊擢粮道臬藩巡抚总督旧制滇黔各设总督后改制黔亦属于滇公遂兼任之历滇黔三十余年故凡边防兵制民生利弊无不体访周至熟志于胸任所措施皆合机宜滇境多山少树石率产五金金银铜锡在在有之其为鼓铸所必需者莫如铜向来京局需铜委员领帑招商采办洋铜重洋远隔不能如期而至官罹参赔公由粮道而藩司洞悉其艰总理厂务持己以公任事以兼 【兼：廉】 调剂鼓舞备极周善旧厂有洞老山空者几至中止公探得实情量加铜价旧厂复增旺盛新厂如大龙汤丹碌碌所得之铜自数十万以至七八九百万足供京局鼓铸停办洋铜省国帑而除官累自公任历今廿余年无虞缺供又于金钗坡铜厂厂民亏本官帑无着众议停采公知洞虽深而矿仍旺量增铜价节省浮费夫匠踊跃岁约产铜数百余万邻省鼓铸皆需于此铜日多而帑益省今亦二十余年矣江楚之民争趋赴厂春至冬归不独可以养本省之穷黎并可养各省之商民公之上裨国计下益民生造福滇南莫大于此自宣威至昭通程经五百余里大都险峻崎岖中多溪流间阻公委员勘查凿其险隘平其偏陂溪流泛溢则驾浮梁以资济涉又有察拉利济水河三水发源夷域汇入高鲁水发之时尤虞泛涨公设法疏浚引三河之水广滋灌溉向之受水害者今且羣受水之利矣安宁地势高峻三面俱乏水泉公为之筑石坝六座使水有所蓄开渠一百余里使水有所泄附近数百里居民田地皆不虞乏水利赖至今不朽焉至于苗猓偶尔犯顺如东川乌蒙猓夷之叛普洱等属缅僧之扰临安孽种之跳梁公统兵进剿按其险易相其机宜以时捕灭地方办理军需州县往往藉词派扰而附近土司尤易滋累公严立禁约凡军事所需一草一木皆出公帑不以遗累闾阎亦不以遗累土司也他如裁曲靖税口以苏民困建元江他郎观音九道二河浮梁以济行旅建义学设义租教苗猓读书以广教化至今景东蒙化科甲继起此固公之遗他也酌增滇黔仓储使缓急有备招来土司若猛缅南掌诸地使边圉永定此皆公之大有造于滇黔也盖公治理地方一秉宽和督办公事悉规勤敏故德洽中外泽浃士民利赖以兴风俗以振固有流之数十年之后而始征其效始被其恩者公生平无疾言遽色见于颜面滇之儿童妇子无不知公者官日高绩日懋而德化及民亦复日深且厚公身事两朝荷承天眷皆膺殊礼入佐纶扉实邀特简天子方资公赞勷密勿而公乃以疾亟不起天生公以黼黻休明霖雨苍生何未竟其施而夺公之速耶然公之德政懋绩其着于滇黔者至今人犹能道之公享年五十有九其生卒日月官阶俱详见志中子光宗启宗昆玉朝宗岱宗景宗三宝孙世骏世禄世安世荣世倬铭曰公之经济乐易和平公之志念笃棐肫诚公在滇久百度克贞政与民习事有令名帝心简在枚卜邀荣经纶未竟哲人遽倾公身虽逝诒厥有声碣铭永勒百世峥嵘 

　　多罗平僖郡王碑文朕惟帝室展亲爰重本支之序宗臣藩国聿昭盘石之安故生则膺章服之荣殁则沐华衮之锡恩至渥也谊莫隆焉惟王派衍天潢枝分玉叶秉温醇之茂质怀恭慎之小心属在懿亲维城攸寄缵兹旧服屏翰斯昭方期永翊乎天家讵意溘先乎朝露朕丕承鸿业笃念宗盟既行醊奠之仪更考易名之典丰碑用建嘉谥曰僖于戏纶綍流辉表殊恩于勿替松楸焕彩显令誉于无穷钦哉训词光昭奕世乾隆十六年闰五月十八日 

　　朕惟赞襄机务爰资亮采之功优眷台衡载布易名之典饬礼官而议谥已廷论之佥同特沛丝纶用光泉壤尔大学士张允随策名仕版励志官方始佐郡于宣州口碑腾颂洊分猷于洱海命服懋膺迨持节于苗疆尤宣勤于吏治仪型僚属奄甸封圻任简纶扉甫周岁序优承恩眷遽陨台星锡逾格之宠荣嘉服官之劳绩已颁清醑以酬幽灵赐谥文和为镌贞石于戏龙章焕彩长垂青简之光马鬣封高永志黄垆之泽式承琬琰益贲松楸乾隆十六年七月十三日 

　　皇帝谕祭于大学士张允随之灵曰身依日月聿隆纶阁之司履曳星辰尤重台垣之寄矧宣猷于节钺曾树绩于封圻眷念成劳用颁恤典尔原任大学士张允随早腾循誉克茂清声膺卓荐而徧历苗疆陟监司而恪循职守属遐陬之向化允赖抚绥率羣吏以宣勤兼资节制尔能祇承德意上赞庙谟筹划机宜下求民瘼奉简书于丹儌几易星霜晋崇秩于黄扉方流宠渥遽披遗疏良轸予怀爰推芬苾之恩以备哀荣之礼于戏彤墀翔步缅风度以犹存紫綍光荣布几筵而罔替灵其不昧尚克歆承乾隆十六年七月十三日 

　　奉天承运皇帝制曰云霄官阀式崇开府之勋棨戟家风实始趋庭之训爰施宠奖用贲徽章尔纳亲乃御前侍卫前任总督湖广等处地方军务兼理粮饷都察院右都御史军功加一级纪录二次永兴现任总督湖广等处地方军务兼理粮饷都察院右都御史军功加一级纪录二次永常之父世授青箱庭生玉树贻之清白蔚为盛世圭璋教以义方屹作兴朝屏翰兹以覃恩赠尔为光禄大夫锡之诰命于戏称先则古诗书蕴文武之谟浴德澡身忠孝立子臣之鹄祇承渥典永荷殊荣制曰家多淑媛流泽被于后昆国有重臣貤封逮乎前母惟令子不忘旧德故兴朝均被新恩尔总督湖广等处地方军务兼理粮饷都察院右都御史军功加一级纪录二次永兴永常之前母赵氏气和瑟琴名贞琬琰方相夫之克顺悯不实于春华迨厥子之有闻溘已先于朝露兹以覃恩赠尔为一品夫人于戏杯桊泽在犹贻式谷之谋风木情殷弥切树蘐之慕慰之泉壤贲以丝纶制曰家声光大庭闱之式谷攸先门祚蕃昌闺闼之贻庥夙裕洊加天宠用阐母仪尔总督湖广等处地方军务兼理粮饷都察院右都御史军功加一级纪录二次永兴永常之生母李氏娴于典则着有规型爱必先劳每勖莅官之敬忠于所事率由胎教之贤兹以覃恩赠尔为一品夫人于戏锡茂奖于兰陔芳蕤益播被惠风于葱佩馨泽弥新祇受荣章永标淑德乾隆十六年十一月二十五日 

　　雪屐寻碑录卷十三 

　　●雪屐寻碑录卷十四 

　　清宗室　盛昱　集录 
　　皇清诰封承德郎享耋寿讳国喜李府君墓原命康熙丁巳年正月十二日辰时生大限乾隆丙子年五月十九日寅时卒孝犹子李永兴李二格立 
</div>
    <div class="pagination">
<a href="雪屐寻碑录_page14.html">上一页</a><span>...</span><a href="雪屐寻碑录_page10.html">10</a><a href="雪屐寻碑录_page11.html">11</a><a href="雪屐寻碑录_page12.html">12</a><a href="雪屐寻碑录_page13.html">13</a><a href="雪屐寻碑录_page14.html">14</a><span class="current-page">15</span><a href="雪屐寻碑录_page16.html">16</a><a href="雪屐寻碑录_page17.html">17</a><a href="雪屐寻碑录_page18.html">18</a><a href="雪屐寻碑录_page19.html">19</a><a href="雪屐寻碑录_page20.html">20</a><a href="雪屐寻碑录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
