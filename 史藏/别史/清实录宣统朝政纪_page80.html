<!DOCTYPE html>
<html>
<head>
    <meta charset="UTF-8">
    <title>清实录宣统朝政纪 - 第 80 页/共 148 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录宣统朝政纪 - 第 80 页/共 148 页</h1>
    <div class="content">
　　

○宪政编查馆奏、会议厅之设。内以辅导督抚。助宪政之进行。外以对待人民。备议案之审核。现经按照原奏。参酌各省办法。拟订会议厅规则十九条。从之。摺包　　

○理藩部奏、藩部豫备宪政。首在振兴蒙务。开浚利源。莫重于辟地利。启牖蒙智。莫急于化畛域通文字诸大端。谨先酌将旧例量为变通。以为筹办蒙务措手之方。曰变通禁止出边开垦各条。拟请将已经奏准开垦之各旗。凡旧例内禁止出边开垦地亩。禁止民人典当蒙古地亩。及私募开垦地亩牧场治罪等条。酌量删除。以期名实相副。其已经招垦之各盟旗。或酌照内地旗民交产之例。许各蒙旗与民人交易。报官核办。其未经招垦之各蒙旗。或由各边省督抚。暨各路将军大臣。商同蒙旗奏请开放。由臣部咨商将军大臣督抚察酌各处情形。妥拟章程。纂入则例。奏明办理。曰变通禁止民人聘取蒙古妇女之条。旗汉现已通婚。蒙汉自可仿照办理。拟由各边将军都统大臣各省督抚出示晓谕。凡蒙汉通婚者。均由该管官酌给花红。以示旌奖。曰变通禁止蒙古行用汉文各条。旧例内外蒙古。不准延用内地书吏教读。公文禀牍呈词等件。不得擅用汉文。蒙古人等不得用汉字命名。今则惟恐其智之不开。俗之不变。断无再禁其学习行用汉文汉字之理。应请将以上诸例一并删除。以利推行而免窒碍。从之。摺包　　

○添设四川昭觉县从总督赵尔巽请也。官报　　

○换铸江苏镇江府印信。从巡抚程德全请也。摺包　　

○以仰承先志。捐置义庄。予江苏长洲县光禄寺署正朱肇基、为其故祖五品封职朱钰、故父四品封职朱照、故母命妇朱徐氏建坊。摺包　　

○戊子。谕军机大臣等、有人奏、长葛县民抗捐案件。办理之员。贪横操切。恐酿巨变。请饬迅予撤究一摺。著宝棻按照所奏各节。确切查明。据实覆奏。毋得徇隐。原摺著钞给阅看。寻奏、吕耀卿被倢■＜曰融＞■＜石木＞各款。或讯无其事。或事出讹传。惟错拟樊继宗等罪名。咎固难辞。应请交部察议。江湘在长葛县内。所筹各项。并无入己情事。该员平日服官。尚洽舆情。惟召集村血■乣之时。办理未能周惬。应一并察议。把总包炳耀纵兵扰累。应请即予革职。如所请行。廷寄　　

○度支部奏。币制之事。千端万绪。而究其要归。总须一国银圆。皆用新币。各种辅币。皆以十进。各处纸币。皆有储金。拟将币制调查局。改为制局。分为四股。曰调查。曰筹办。曰稽核。曰编译。再设庶务处以司全局杂务。从之。官报　　

○江西巡抚冯汝骙奏、赣省库款奇绌。豫算不敷。拟请变通统税徵钱旧章。改收银圆。以为推行国币之豫备。下部议。摺包　　

○荆州将军联芳因病乞休。允之。现月　　

○己丑。监国摄政王代诣养心殿。接见美国陆军大臣狄金生等十七员。官报　　

○谕内阁、礼部奏、云南寿妇潘程氏年一百二十一岁。五世同堂。应如何优加赏赉。声明请旨一摺。潘程氏两周花甲。五世同堂。洵属熙朝人瑞。著照例赏给银十两。缎一疋。并于例赏建坊银两外。加恩多赏两倍。再行加赏御书扁额一方。用示优异。

现月

　　

○又谕、前据御史赵炳麟奏、吏部穵改档册。听人贿买难荫冒名承袭等语。当经谕令廷杰、林绍年确查。兹据查明奏称讯据黄启捷供称、句通金店。转托书吏。关说吏部司员。贿买难荫知县属实。并讯明吏部司员等各供认舞弊得赃不讳。朝廷惩戒贪墨。定例綦严。岂容有不肖之徒。以官为市。似此肆行贿串。实属毫无顾忌。未便姑容。自应按律问拟。所有此案贿买过赃受财枉法之已革湖南试用巡检黄启捷、即黄祖诒。已革候选布政司经历黄德琨、已革吏部笔帖式王瑞至、奎徵、已革吏部员外郎王宪章、均依所拟著绞监候秋后处决。吏部笔帖式文海、隆惠、著革去笔帖式一并绞监候秋后处决。已革书吏李廷楷即李春泉、三益兴夥友王禄昌、情节稍轻。均依所拟分别流徒。吏部笔帖式宝庆、希图乌布。代写荫册。除照章处罚外。仍交都察院照例议处。吏部郎中刘华、主事随勤礼、虽不知情。惟并不调查册卷。随同画押。非寻常疏忽可比。均著交都察院严加议处。吏部员外郎毓麒、主事梁德懋、笔帖式郭永泰、国硕、麟祜、均有考核稽查之责。于其中情弊。漫不加察。著一并交都察院照例议处。吏部郎中荣厚、李坦、员外郎黄允中、主事王阔城、施尧章、均失于觉察。著交都察院照例察议。吏部堂官。于所属各员贪赃枉法。事前既疏于防范。临事又毫无觉察。吏部丞参各官。不能实力稽察。亦有应得之咎。均著交都察院分别议处。以示惩儆。寻议笔帖式宝庆降三级调用。郎中刘华、主事随勤礼降三级留任。员外郎毓麒、主事梁德懋、笔帖式郭永泰、国硕、麟祜降一级留任。郎中荣厚、李坦、员外郎黄允中、主事王阔城、施尧章罚俸一年。尚书李殿林、左侍郎于式枚、右侍郎瑞良降一级留任。左丞宝铭、右丞孙绍阳、左参议毓善、右参议吴敬修罚俸一年。俱系公罪。可否准其抵销。又查尚书李殿林、查系入闱。并未画行。应否准其免议。得旨、吏部堂官应得降一级留任公罪。吏部丞参各官应得罚俸一年公罪各处分。均著准其抵销。李殿林查系入闱。并未画行。著准其免议。现月摺包　　

○谕军机大臣等、电寄增韫、电奏悉、贵州安义镇总兵沈大鳌著准其暂行留浙。俟办理裁撤绿营善后事竣。即赴本任。电寄　　

○又谕、电寄考察海军大臣载洵等、电奏悉。原领出洋经费。恐有不敷。请饬部续拨四万两等语。著照所请。度支部知道。

电寄

　　

○热河都统诚勋奏、热河提倡矿务。沥陈开办官矿大略情形。暨商矿未能遽臻畅发实在情形。并现办商矿实在情形。其未能畅发之原因。实由部章过于严密。禀办一矿。动多窒碍。窃以为办法大纲。试采宜宽。则招来自广。调查宜严。则隐匿无虞。方今强邻逼处。血■乣目咸视。亟应设法提倡。遇有矿商禀办五金矿业。随时变通章程。妥拟条款。咨商各部执中办理。下部知之。摺包　　

○东三省总督锡良奏、奉天新民府属柳河涨发。灾情甚重。沥陈赶筹急赈情形。惟灾区虽不甚广。田庐受害特甚。拟恳将该处被灾地亩饬勘分别吁请蠲缓。此次散放急赈。暨筹济官民款项事竣。并恳核实报销。从之。摺包　　

○命陆军部尚书荫昌兼充训练近畿各镇大臣。现月　　

○以大学经科监督柯劭忞暂署总监督。现月　　

○实授韩国钧为奉天交涉使。现月　　

○实授赵渊为黑龙江民政使。现月　　

○以镶黄旗汉军都统凤山为荆州将军。　　

○以侵吞公款。革江西新昌县在籍守备熊炳燊职。并勒追。摺包　　

○庚寅。资政院奏、资政院院章为将来上下议院法之始基。提纲挈领。义主赅括。而议事细则等项。所以规定院内会议治事之方法。曲防事制。义取谨严。谨拟资政院议事细则。分股办事细则各一种。议事细则一种。为整理议事之规律。自召集关会以迄停会闭会。暨附则计十二章。凡一百五十条。分股办事细则一种。凡议员分股。及股员办事程序。无不明晰规定。以为议事之准备。自分股股员以迄会议录参考文书。暨附则计十章。凡六十四条。议场内全院会议。则适用议事细则。议场外股员会议。则适用分股办事细则。从之。现月摺包　　

○陆军部奏、遵限厘定恤荫恩赏章程。都为八章。计四十八条。并陈此项章程。系审度现时财政。斟酌规定。拟请作为暂时办法。从之。摺包　　

○又奏宣统三年应办事械制造局。所需经费。碍难遽行豫算。拟请临时奏请拨款。先期声明立案。从之。摺包　　

○督办津浦铁路大臣徐世昌等奏、现查津浦铁路南北两段。所开全路应需款项估单。计南段实需银二千四百六十余万两。北段实需银四千七百五十余万两。除原借款悉数拨付外。实在不敷银三千三百六十余万两。约合英金四百十余万镑。现在售票价值涨落无定。折中估拟。约在九四五扣之谱。此项亏折。计二十六万四千镑。再留存二年利息。及还利费用共四十八万一千二百镑。应共借虚数英金四百八十万镑。拟暂行息借津沪银行零款。以应要需。至北段工程。已达德州以南。约需两月可抵济南。济南以南各段。购地将次告竣。土工逐段开筑。最后之滕峄一段。亦经迅速布置。克日兴工。南段业于五月初料车已达滁州。以支销未便。饬将临淮关一段。迅速赶筑。已及一半。蚌埠桥工墩基亦已次第兴造。报闻。　　

○又奏、津浦铁路续借洋款与英德公司拟议合同二十三款。从之。现月摺包　　

○吉林巡抚陈昭常奏、吉省矿产无穷。强邻挟其国力。相逼而来。华商资本薄弱。实有急不能待之势。拟援均势主义。输入外资。查明吉省矿产。无论大小。同时举办。但使主权无失。除日俄两国外。欧美列强均可投资合办。并拟借外债二千万两。专为兴办各项实业之用。与督臣锡良会商意见相同。现有北洋稽查机器各厂委员德人巴士来华。借调来吉。令其亲赴各国。纠合资本以图集事。如有成议。或作投资。或为借款。所有章程条款。自当悉心厘订。慎防流弊。下外务部议。寻议。该抚意在投资均势。并蓄兼收。其用意不可谓非是。惟东三省总督有统辖总理之责。此次吉林巡抚所拟借款兴业办法。关系甚钜。当经电询锡良。始知彼此未经商定。则是否合宜。有无窒碍之处。应请饬东三省总督。会同吉林巡抚。酌量情形。悉心筹画。再行具奏。从之。摺包　　

○。又奏、长春农产公司。曾与英商德商定购大豆五万吨。已有成约。未订合同。而豆价日昂。商情瞬变。西南路道颜世清虑及亏折。不免藉故推延。冀图消灭。晶■宜由英德两使向外务部提起交涉。仍令该道速由吉议。并特派员协同磋商。始允仍照去年价值吨数。统于今年购交新豆。并不另索赔偿。但本年豆价踊贵异常。所亏已达三十万两以上。虽由该道一手议结。然已隐受巨亏。实属办理不善。请将西南路道颜世清交部议处。臣于此事前既属失于觉察。事后又复无策补苴。并请饬部一并议处。下吏部议。寻议。吉林西南路道颜世清照溺职革职私罪例。议以革职。该抚应照防范不严降一级留任公罪例。议以降一级留任。毋庸减议。可否准其抵销。得旨、吉林西南路道颜世清即行革职。陈昭常应得降一级留任处分。著准其抵销。摺包　　

○以贝勒载瀛为镶黄旗汉军都统。仍兼署镶红旗汉军都统。官报　　

○以始终无过。予乌里雅苏台津吉里卡伦侍＜目辟＞行＜匧心＞口＜韦未＞＜夗贝＞前锋侍＜目辟＞行＜匧心＞口＜韦未＞＜夗贝＞富贵以前锋参领补用。摺包　　

○辛卯。谕军机大臣等、御史赵熙奏、京师考试法官。请严饬法部认真办理一摺。考试法官。关系重要。著法部妥筹办理。毋滋弊端。现月　　

○又谕、电寄大学士军机大臣世续。电奏悉。溥钊现在穿孝。所有梁格庄宫门直宿之差。著宗人府传知应行接替之王公。迅速前往接班。其未接班以前。著现在直班之溥佶暂行兼管。电寄　　

○又谕、电寄庞鸿书、据电奏请饬沈大鳌速赴新任等语。沈大鳌前经增韫奏请暂行留浙办理裁撤绿营差后事务。业已有旨允准。惟边地紧要。该缺未可久悬。著即另选妥员。奏明署理。电寄　　

○又谕、电寄署伊＜覀之＞■牛副都统忠瑞、电奏悉。科布多办事大臣著延年暂行护理。电寄　　

○直隶总督陈夔龙奏、北洋先后派赴各国游学生。考核选派事宜。向来分隶各处。各不相谋。漫无考察。流弊滋多。拟将以后责成提学司经理。将现在游学各生。切实查明。其多年尚未升学。及毕业久不回国者。分别停费遣还。并由该司另订考选咨送管理交代各办法。分别通行遵办。以归画一。此项经费。并恳饬部立案。下部知之。摺包　　

○壬辰。秋分。夕月于西郊。命庄亲王载功恭代行礼。早事　　

○谕军机大臣等、熊希龄奏、筹拟皇室经费。以理官产而符宪政一摺。著该衙门知道。现月　　

○又谕、邮传部奏、议覆浙江巡抚增韫奏请将翰林院检讨濮登青。内阁中书林大同、留籍差遣一摺。又奏、声明铁路公司与普通公司情形不同。请饬各督抚遵照历次奏案办理一片。均著依议。现月　　

○癸巳。谕军机大臣等、有人奏、已革广东知府施典章挪亏路款。串谋倒骗。请饬严讯追缴一摺。著张人骏按照所倢■＜曰融＞■＜石木＞各节。确切查明。秉公核办覆奏。原摺著钞给阅看。廷寄　　

○又谕、电寄张人骏、电奏悉、所请将陈逸卿股票转押与汇丰银行。由长利等四洋行担保各节。著度支部查核办理。电寄　　

○署两广总督袁树勋奏、遵查粤省盐务规费。此次盐务改良。其前提既纯为移抵赌饷。故无论为新商为旧商。但取其有裨事实。本无畛域之可分。至盐务规费。部臣原奏整顿积弊。语意本已包含。况各官厅均定有公费。所有向支盐务津贴。尚须一律解归司库。何况规费。但盐弊窟穴甚深。无论在官在商。自应饬司考查。以免弊混。并陈增饷抵赌。为数不敷。试办膏捐数月。收数尚旺。拟自实行禁赌之日起。每年截留二百万。余候部拨。惟膏捐亦非经久之款。停止以后。盐饷又岁有递加。似可藉资赓续。其余尚短赌饷七十余万。则菸酒两项。当可酌量筹捐。能否足数。有无妨碍。容再悉心体察。另案报关。下督办盐政大臣知之。摺包　　

○又奏、规画广东全省新军分驻处所。悉照前督臣原奏赓续办理。惟花生寮与燕塘。并在省城东门外。壤地相接。北校场亦在城东北隅。以步队两标。石滟驳工辎各队十数营。聚集一隅。谨守堂奥。自不如分拨数营。就海口扼要之区。为控制门户之计。虎门涉角地方。为省城东面第一重门户。拟就此移建营房。管理操演。种种便利。较之全数屯扎省城。布置自较周密。抽调亦形灵便。下部知之。摺包　　

○又奏、已革广东补用知县向森。平日办事认真。操守廉洁。并无藉差苛派之事。近又拏获巨憝。著有勤劳。拟请开复原官仍留原省原班序补。得旨、向森著交吏部带领引见。摺包　　

○举行法官考试。派法部左侍郎绍昌为监临。以吏部右侍郎于式枚、理藩部左侍郎达寿、大理院卿定成、总检察厅厅丞王世琪为考试官。早事　　
</div>
    <div class="pagination">
<a href="清实录宣统朝政纪_page79.html">上一页</a><span>...</span><a href="清实录宣统朝政纪_page75.html">75</a><a href="清实录宣统朝政纪_page76.html">76</a><a href="清实录宣统朝政纪_page77.html">77</a><a href="清实录宣统朝政纪_page78.html">78</a><a href="清实录宣统朝政纪_page79.html">79</a><span class="current-page">80</span><a href="清实录宣统朝政纪_page81.html">81</a><a href="清实录宣统朝政纪_page82.html">82</a><a href="清实录宣统朝政纪_page83.html">83</a><a href="清实录宣统朝政纪_page84.html">84</a><a href="清实录宣统朝政纪_page85.html">85</a><span>...</span><a href="清实录宣统朝政纪_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
