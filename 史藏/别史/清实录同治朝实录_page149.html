<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 149 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 149 页/共 505 页
  </h1>
  <div class="content">
   ○河南巡抚张之万等奏、汝军攻克息县光州贼寨。得旨、息县东南一带贼巢。仍著严督将弁。乘胜迅速埽荡。毋留余孽。又奏筹防汉中窜逆。先期派兵扼守荆子关。批、昨据官文等奏、张总愚自南鲁逸出。偪近南阳。已寄谕该督严饬张曜等军会合剿洗。该抚拟即移营鲁山。著仍遵昨日寄谕。将此股捻匪克期殄灭。一面腾出兵力。确探发逆所向。迎头截剿。毋令阑入边境。　　

○予河南南召阵亡参领胡尔东阿、守备连吉锦、祭葬世职加等。　　

○癸巳。谕议政王军机大臣等、御史吕序程奏、请将叛迹昭著之潘垲等正法一摺。据称潘垲系积惯讼棍。其子潘立勋著名捻匪。率众投苗。占踞三河尖。招匪数万。偪胁光固官围。归伊调遣。勒令良民蓄发。东西数百里。烧抢一空。率众数万。助苗攻破寿州。复于光州固始各城门衙署。张贴伪示。语多狂悖。请饬僧格林沁将该犯等一并正法等语。潘垲父子句通苗逆。罪本难宥。前据僧格林沁奏称、苗逆围攻蒙城。该犯等未往助逆。尚可稍从末减。曾经降旨将潘垲、潘立勋、发遣乌里雅苏台。兹据该御史奏陈潘垲父子种种悖逆凶恶情形。殊堪发指。该御史籍隶河南罗山县。距三河尖一带甚近。见闻较确。所陈自系实情。若不将该犯等立予诛戮。无以申国法而绝后患。著僧格林沁即将潘垲、潘立勋、立行骈诛。如该犯等业已起解。即著迅派委员驰追。无论行抵何处。即将该犯等就地正法。毋得先行洩漏。致令闻风远扬。至查抄家赀。多系有名无实。该犯恶党。亦业经解散。该御史所请查抄老巢家赀济饷。并查办恶党之处。著毋庸办理。以免惊扰而定人心。原摺著钞给阅看。将此由五百里密谕知之。　　

○以恭办定陵暨顺水峪工程出力。予户部郎中王文韶等升叙有差。　　

○甲午。谕议政王军机大臣等、沈葆桢奏、发逆阑入腹地。自请严议。并各军截剿获胜。续筹办理情形一摺。前据曾国藩奏、逆匪已绕至广丰。又绕至铅山湖坊。窥伺抚建。兹据沈葆桢奏、该匪合股窜至弋阳贵溪之南乡。经官军在锦鸡岭黄茅岭等处扼截获胜。而逆之头队。已至金鸡之萧公庙。并掳至东乡界上。该抚现派刘于浔等军到抚。杨锦斌率卫民军赴建郡协守。抚建两郡。谅可无虞。惟该匪已深入腹地。狼奔豕突。蹂躏实多。著沈葆桢即饬派出各军实力剿办。务期就地歼除。毋任蔓延为患。刘典曾否由湘起程。著恽世临催令迅将勇丁募齐。由江西赴浙。一路察探贼踪。迎头截击。左宗棠仍遵前旨。飞饬该臬司赶紧赴援。以资得力。道员王文瑞请假回籍。已经数月。现在江浙军务。均属吃紧。著左宗棠、沈葆桢、檄调回营。并著恽世临催令迅速前进。毋任逗遛。后股贼匪。经黄少春、王开琳两军。扼之于淳遂之交。累战皆胜。贼不得渡。左宗棠仍当激励各将弁。认真截击。不得任令上窜。与前股合夥。致办理又形棘手。窜江逆股。知大兵紧蹑其后。已由泸溪小路。翻山潜入闽地。光泽邵武。俱形吃重。顷据徐宗干奏、台湾南北两路肃清。各军□□穴□又□摉剿余孽。将次竣事。著左宗棠、徐宗干、即将台湾撤回得胜兵勇。派赴邵武一带。扼要设防。如有匪踪阑入。即行击剿。并飞饬该府县文武员弁昼夜严防。不得稍有疏失。台属匪首林晟等现尚在逃。并著该抚饬令在事文武。严密□□穴□又□捕。毋任漏网。此股逆匪。希图牵掣苏浙官军后路。奔窜靡定。恐其被剿穷蹙。或南窜粤东。西扰湘南。毛鸿宾、恽世临、并当豫为防范。以保完善。唐义训现守徽郡。毛有铭亦抵休甯。著曾国藩饬令该员等严扼要隘。毋令续来匪股。得以肆行扰窜。江忠义旧部。现扎何处。未据沈葆桢奏及。杨岳斌能否统带水师前赴江境。并令兼带江忠义所部勇丁。以资督率之处。著曾国藩迅速筹商。并随时与沈葆桢会商办理。以保东南大局。沈葆桢自请交部严议之处。著加恩宽免。将此由六百里各谕令知之。　　

○赏故杭州将军伊勒东阿子云麾使景昌侍卫。在乾清门行走。　　

○以福建台湾南北两路肃清。赏护提督副将曾元福巴图鲁名号。道员丁曰健二品顶带。　　

○予江西玉山阵亡把总李国珍等祭葬世职加等。　　

○乙未。遣官祭历代帝王庙。　　

○丙申。遣官祭贤良祠。　　

○予江苏常熟等处殉难布政司理问张倬等绅民妇女二百三十二员名口分别旌恤如例。　　

○丁酉。孝昭仁皇后忌辰。遣官祭景陵。　　

○戊戌。以太仆寺卿朱兰为詹事府詹事。　　

○予甘肃甯夏殉难道员侯云登祭葬世职加等。　　

○己亥。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○谕议政王军机大臣等、平瑞奏、陕甘驿路梗塞。摺报阻滞。请暂行改道接递一摺。边疆重地。值此多事之秋。摺报往还。最关紧要。若因驿路梗阻。致请旨遵行之件。日久稽滞。必至贻误事机。平瑞现拟暂行改道。由蒙古台站行走。并将古城迤北之北套桥等处戈壁台站。添拨兵役。常川驻守。接递文报。所筹均合机宜。即著准其暂行改道行走。以昭便捷。本日业经谕知兵部理藩院转传各该处一体遵照办理外。并著明谊、麟兴、车林敦多布、锡霖、广凤、奎昌、阿克敦布等、于乌里雅苏台科布多及察哈尔各台站。实力整顿。督饬各该盟长总管等一体接递。毋稍迟误。此次麟兴奏摺到京。不过一月有余。视上年所递各报。迟速迥殊。是西南各城。亦可仿照办理。即著乌里雅苏台将军咨行伊犁将军、塔尔巴哈台叶尔羌参赞大臣、及所属各城。嗣后奏报。均著暂行改道。由乌里雅苏台科布多所属蒙古台站。挨台递送至张家口转递进京。以期迅速。将此各谕令知之。　　

○山东巡抚阎敬铭奏、遵旨妥议逆绝各产。拟将白莲池刘贯庄顷数较多之处。招佃收租。拨归营用。其馆陶临清等处零星田亩。招佃收租。作为书院经费。得旨、著照所拟办理。总期利归于公。慎始图终。以收实效。　　

○四川总督骆秉章奏、井灶疲惫。请免加厘。得旨、依议。陕省需饷甚紧。仍著该督将陕甘捐输认真督办。解济饷需。不可稍存膜视。　　

○乌噜木齐都统平瑞奏、豫调官兵。候伊犁咨调。并饬属严防俄人。暨派员接署各缺。得旨、所有豫备官兵。听候咨调。著即照办。仍饬所属认真防范。不得有名无实。文永著准其接署库尔喀喇乌苏领队大臣篆务。扎克当阿等。已降旨严催。令各赴本任矣。又奏乌噜木齐地震伤人。批、被灾处所。著分饬各该地方官查明抚恤。毋令失所。　　

○以奉天承德缉盗出力。赏防御松林花翎。知县文景等蓝翎。余升叙有差。　　

○庚子。以神灵佑助。颁陕西甯陕厅城隍庙扁额。曰功昭三辅。　　

○谕内阁、倭仁奏、据呈代奏革员洪贞谦条陈善后章程。并将原呈呈览一摺。所有洪贞谦寄呈倭仁皖豫交界地方善后事宜。办屯田整团练筹建置通赋税四条。前经张之万奏、据丁忧詹事府右庶子袁保恒所陈皖北善后各条。大略相同。当经谕令曾国藩、乔松年、妥筹办理。仍著该督抚将洪贞谦所呈。与袁保恒摺。会同张之万一并筹议具奏。　　

○谕议政王军机大臣等、张之万奏、进剿李青店踞逆获胜。该匪翻山夜遁。现在探踪截击一摺。张总愚股匪。会合李青店逆党。穷蹙纷窜。张曜等亲当其冲。未能力加遏截。致令贼踪横逸。实堪痛恨。现在陕西汉中发逆。日夜锐意东趋。已扰及内乡境内。陈大＜?氵喜＞捻股。欲向樊城老河口逸出。傥任其乘势句结。贼氛愈形蔓延。防剿更难分布。著张之万严饬张曜、葛承霖、吴再升等军。星速绕出贼前。会合夹击。并饬宋庆等军驰赴嵩县。与张曜等前截后追。痛加剿洗。务将张总愚股匪。悉数就地歼除。傥再任令远扬。或致与发逆另股句合。复行滋蔓。必重治张曜之罪。闻近来张曜大不如前。遇贼不肯奋勇接仗。勿谓朝廷一无闻见也。其陈大＜?氵喜＞一股。并著官文、严树森、张之万、督饬楚豫边防各军。严密扼截。毋令逸出窜合为患。苏克金一军。赴豫助剿张逆股匪。屡据声称俟偪贼出险。即行驰击。此次该逆拌死出窜。苏克金马队。何以并未蹑追。实出情理之外。现在陕中发逆。日偪豫边。经张之万商令苏克金、傅振邦、由南阳进兵。严防内乡之西峡口。即著僧格林沁严饬苏克金等迅速进剿。如再迁延贻误。即行严参惩办。僧格林沁久未见有奏报。曾否拔队起程。何时可以前往豫省。著即迅速具奏。楚省郧西一带边防。并著官文、严树森、饬令派出之梁作楫等军。与豫省官军联络防范。张之万仍当督饬李殿元一军。严防荆子关要隘。毋令发逆阑入豫疆。如兵力尚单。即著酌量添派。以资扼剿。毋得稍涉大意。致有疏虞。将此由六百里各谕令知之。　　

○又谕、张集馨奏、甯陕道路已通。城防弛严。境内肃清一摺。汉中发逆。窜扑甯陕厅城。自正月初八日至二十六日。贼众盘踞城外附近一带。窥伺城垣。均经该厅文武督兵集团。屡次击退。此股系罗逆及伪扶陈逆。不下十余万贼。伪端蓝逆断后。其伪启增诸逆党约二三万人。均于二十日夜间。由贾家营梁家堡分窜镇安县孝义厅各境。又西乡另股马逆二万余人。于二月初一日。由石泉银杏坝续窜关口。亦由贾家营东窜。甯陕厅境。已无贼踪。由子午谷直至省门。一律安静。该厅文武绅团。相持一月之久。卒能击退大股逆匪。尚属出力。著刘蓉迅即查明奏请奖叙。此股逆匪。志在回援金陵。日夜东窜。亟须力筹堵截。以遏逆氛。刘蓉督兵追击。现在行抵何处。李云麟扼扎石泉。何以任令马逆一股窜向关口。由贾家营东去。未见奏报。现在进剿情形。究竟如何。著即迅速驰奏。并著绕赴贼前。奋力堵截。毋得有名无实。徒托空言。自干咎戾。本日据张之万奏称、发逆偪近荆子关。经总兵李殿元堵剿。毙贼多名。又探称发逆欲从内乡窜合张总愚股匪。现已扰及内乡交界之石楼地方。本日已谕僧格林沁严督苏克金等军。实力堵截。张之万严防本境。官文、严树森、严扼襄樊。以防陈大＜?氵喜＞等股匪。句合皖粤各逆。前经叠谕刘蓉不分畛域。尽力穷追。著即懔遵前旨。星夜东进。会合李云麟一军。紧蹑贼踪。两路夹击。毋稍松劲。至贼踪分窜靡定。傥被楚豫各军阻截。难保不折回陕境。以窥晋疆。沈桂芬当督饬蒲津一带在防文武。加意严防。以备不虞。所有商雒潼关等处。仍著多隆阿檄饬在防各军严密扼守。其子午谷及西安省防。仍应加意备豫。甯陕厅属团众。张集馨不可遽令解散。盩厔蕞尔一城。贼匪并不甚众。多隆阿围攻日久。迄未克复。以致全局为贼所牵。多隆阿初膺简命。锐不可当。近来何以顿兵县城。日久无功。殊不可解。著即速行设法攻拔。毋再迁延贻误。将此由六百里谕知多隆阿、刘蓉、沈桂芬、李云麟、并传谕张集馨知之。　　

○署陕西巡抚张集馨奏、汉中发逆东窜。沿途无所侵掠。实获团练之益。得旨、所称石泉汉阴一带。皆因坚壁清野。未遭蹂躏。是团练已著有成效。仍著严饬各属。于建堡筑寨事宜。一律认真兴办。同心御侮。毋得徒托空言。或因获有小效。辄沾沾自喜也。勉之。　　

○河南巡抚张之万奏、遵讯已革副将敖天印营勇戕害副将孙之友一案。系因营勇互斗。都司敖明恺、千总郭连升、暨勇丁但高升等。乘夜将孙之友杀害。实属目无法纪。敖明恺等三犯。即于讯明后正法。在逃各犯。俟缉获究办。下部知之。　　

○以伊犁参赞大臣明绪为内阁学士兼礼部侍郎衔。仍留伊犁参赞大臣任。　　

○以陕西甯陕厅城解严。予副将谢正球以总兵官升用。赏同知龚衡龄花翎。　　

○以陕西高陵县城被贼窜陷。革知县梁书麟职。遣戍新疆。　　

○以讳盗疏防。撤浙江定海镇总兵官袁君荣、同知叶宝田、都司姜秉钺任。均摘顶带勒缉。　　

○以营私骫法。陕西知县庄治安革职逮问。　　

○予河南李青店阵亡都司胡德亮祭葬世职加等。　　

○予江苏苏州等处殉难文生张荣绶等绅民妇女八百九十七名口分别旌恤如例。并予建祠。　　


大清穆宗继天开运受中居正保大定功圣智诚孝信敏恭宽毅皇帝实录卷之九十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。三月。辛丑朔。上诣绥履殿问慈安皇太后安。平安室问慈禧皇太后安。至庚午皆如之。　　

○以江南扬州等处粮台暨筹防局筹饷出力。赏知府吴世熙守备鹿勤等花翎。知县褚调元等蓝翎。余加衔升叙开复有差。　　

○壬寅。谕内阁、李鸿章奏、水陆官军。攻克嘉兴府城等语。嘉兴官军。连破东北门外贼垒后。于正月二十七八等日。程学启等督饬所部。偪城猛攻。一面赶筑炮台。轰塌城垣十余丈。程学启挥众冒险拥上。贼然泼火药下击。总兵何安泰等中枪阵亡。湖州逆贼另股。窜扑王江泾官军后路营盘。图援嘉兴。经程学启急令王永胜等回军绕击。贼众却走。二月十六等日。程学启会同李朝斌等奋力攻打。督队爬城。城头矢石如雨。程学启亲率勇士。大呼杀入。众队继进。城上逆尸枕藉。犹有悍贼二三千人。排枪抗拒。程学启肉薄以登。致被枪子打伤。该部将刘士奇等见主将受伤。各舍命率队登城。纵横击刺。贼众纷纷溃散。各军整队而入。将城内悍逆围杀净尽。遂将嘉兴府城克复。此次程学启进攻嘉兴。日则往来督队。夜则露坐炮台。指挥照料。冒死血战。身受重伤。用能攻拔坚城。埽除巨逆。其志可嘉。其功尤伟。著李鸿章传旨嘉奖。令其安心医治。以冀速痊。仍著该抚详查劳绩。奏请奖叙。其尤为出力之将领各员。并著查明一并奏请。　　

○又谕、刘蓉奏、已革道员捐助军饷。恳请奖励一摺。据称已革陕西陕安道张由庚、现因病请假。回籍医治。所有补发该营兵勇积欠饷银三万两。该革员于领到后。即传集各营将弁。谕以勇丁既经遣撤。无可报效。即以此项银两。捐助军需。众勇丁欣然乐从。请旨开复原官。仍以道员留于陕西补用。可否并赏加布政使衔等语。张由庚所捐饷项。虽由其信义素孚。所部士卒。乐于从命。然究系各弁勇余欠月饷。不得即指为该革员捐输之款。惟据刘蓉奏称该革员任事实心。才本可用。即应酌与恩施。张由庚著即开复原官。仍以道员留于陕西尽先补用。以示奖励。所请赏加布政使衔之处。著毋庸议。　　

○谕议政王军机大臣等、富明阿奏、水师击退窜贼。及水陆布置情形。冯子材等奏、官兵攻克白兔博洛水湖等处逆垒。击退援贼各一摺。逆众由青山南牐等处。攻扑江阴。未得逞志。另股纷窜浮桥。直奔江口。经李德麟等开炮轰击。贼始败退。并据探闻杨厍福山先后不守。常昭戒严。现在淮扬水师。已抵福山南路。官军已进扎焦甸青旸。合力兜剿。此股贼匪。铤而走险。现既薙发冒戴顶翎。难保不假充官军。冀图溷迹。江北地属完善。富明阿已派兵分防水陆两路。并知照吴棠、令藩司万启琛通饬所属文武。一体严防。所筹均尚周密。福山一带。有黄翼升水师驻扎。谅可无虞。其江阴等处要隘口门。防守是否严密。著富明阿、吴棠、严饬水陆各军。认真防剿。不准令一贼窜犯江北。以保完善。程学启带兵素称得力。现在何处。此次贼众窜陷福山。忠逆如在其内。李鸿章正可设计抽调程学启并得力各军。截其归路。设计将其捦获。则贼势瓦解。未复各城。自成破竹之势。想该抚必能见及。吴棠拟将黄开榜一军。入江协剿。调度亦合机宜。著即饬令该镇统带所部师船。前往通州一带。沿江分段驻泊。与江防艇师。互为掎角。以壮声援。富明阿另片奏、刁经明会攻丹阳城贼。及收抚白兔降贼情形。本日亦经冯子材等奏报。惟富明阿据刁经明禀称、白兔降众。因伪贤王二营不降。并归宝堰。会同愿降各营。合攻伪贤王逆垒。其白兔及水湖降贼。家属辎重。均先送往镇城。一律薙发投城等语。与本日冯子材所称攻取白兔。该贼匪弃垒而遁各情。均不相符。仍著富明阿、冯子材、加意防范。毋稍大意。并著冯子材、魁玉、即督在事诸军。攻拔宝堰贼巢。其南路博洛水湖。业经攻克。马陵一带肃清。官兵可径达丹阳。著即相机进取。以期节节埽荡。仍应稳慎进取。毋为穷寇所乘。并随时咨商富明阿调派各军。联络声势。扬营所制开花炮子。系攻坚利器。并著赶紧运赴镇防。以资得手。正在寄谕间。据李鸿章奏官军收复溧阳县城。各路败贼。窜并常州西路。围扑江阴常熟无锡各城。调派各军援剿。次第解围。连获大捷。并程学启督军攻克嘉兴各摺片。览奏欣慰。逆众乘隙内窜。幸各军防守甚严。该逆受创而去。侍逆逃往湖州四安一带。其所部死党。有带赴湖州者。有并入常州者。难保不再图大逞。仍当饬令在事各员。加意严防。稳扎稳进。其杨厍等处之贼。是否尚在盘踞。著督饬黄翼升、郭松林等、前后夹剿。务将此股败贼。悉数歼除。毋留余孽。李鸿章、刘铭传、即饬乘胜偪攻常州。以期一律削平。嘉兴已复。余匪饬即就地埽除。湖州援贼黄老虎等被击回遁。即著督令李朝斌等会同浙军。设法进取。程学启受伤甚重。其督军奋勇。深堪嘉尚。务当妥为调治。冀速就痊。将此由六百里各谕令知之。　　

○又谕、沈葆桢奏、官军攻克金溪情形。及逆匪分扑建郡。经水陆各军迎剿击退。请饬福建广东湖南合力防剿各摺片。此股发逆。窜陷金溪。原欲踞为巢穴。以待侍逆之来。经席宝田攻克后。该逆知抚郡不可犯。遂潜趋建昌。复被刘子浔等率水陆各勇进援。贼不得逞。遁入山谷中。其伪王宗一股。亦由白港翻山而遁。此时建郡谅可无虞。但逆众尚未殄除。豕突狼奔。则广昌南丰等县城。在在可虑。著沈葆桢严饬派出之普承忠。督率兵勇。由宜黄相机前进。迎头截击。并飞饬席宝田等紧蹑贼踪。以收前后夹击之效。伪王宗一股。尚踞白港。蔓延潭溪。经席宝田与刘胜祥分路进剿。该逆将越新城而西。偪近闽境。著左宗棠、徐宗干、仍遵前旨。调派得力弁兵。严密堵剿。俾免蔓延贻患。溧阳业经克复。该匪悉数上窜。合计众近十万。据沈葆桢奏、现因侍逆未至。心志难齐。江省兵力渐集。大局不至决裂。惟铤而四散。则福建广东湖南。恐将受其流毒。所筹不为无见。著毛鸿宾、郭嵩焘、恽世临、分饬所属。豫筹防剿。以备不虞。张运兰一军。计已启行赴闽。左宗棠等务当酌度缓急。调派该臬司扼要严防。刘典所募之勇。应已成军。著恽世临催其由江前进。遏截该匪西窜之路。于江楚军务。两有裨益。本日据富明阿奏、福山杨厍。复被忠逆窜扰。图抄李鸿章后路。已饬该抚迅派劲旅。力遏凶锋。曾国藩前奏溧阳已克。楚沪各军。业已联络一气。即著饬令鲍超等规取广德。以分贼势。侍逆如有上窜信息。该大臣尤当分饬皖南诸营。沿途堵截。断不可令其窜入江境。左宗棠仍当扼守徽严各隘口。俾该匪不能接续南窜。则窜江之匪。自不难克期扑灭。将此由六百里各谕令知之。　　

○又谕、多隆阿奏攻拔盩厔外城。受伤请假。并灵台境内。已无贼踪。又奏攻克盩厔。并伤重调治各摺片。雷正绾奏汧麟等处。剿贼获胜情形。刘蓉奏收复西乡。贼势全数东窜。现筹布置防剿情形各一摺。盩厔城小而坚。米粮颇足。蓝逆以积年巨憝。拌死负嵎。多隆阿督率兵勇。昼夜围攻。奋不顾身。竟将坚城攻拔。具见忠勇过人。惟该大臣头眼俱受枪伤。枪子尚未取出。曷胜廑系。本日已降旨赏假调理。并由内府发去如意拔毒散四料。以资敷治。所请伊子双全赴营随侍一节。已寄谕黑龙江将军。令其传知双全赴营随侍。并因道途遥远。命其驰驿赴陕。藉资迅速。该大臣务当体朝廷眷注之意。安心静摄。加意调治。以慰驰廑。多隆阿或在营调养。或因医药较便。须赴西安省城。均著自行斟酌办理。其钦差大臣关防。准其交穆图善暂行护理。督办军务。即督令将盩厔余匪。悉数追捕。毋留余孽。至首逆蓝大顺是否歼毙。抑乘闲逸出。并著查明具奏。雷正绾回军灵台。截剿汧麟窜逆。攻破上梁镇逆巢。曹克忠一军。复将雨亭寺花花庙一带贼巢。全行平毁。灵台界内。已无贼踪。雷正绾当乘此声威。亟将崇信一带余匪肃清。会合曹克忠、及陶茂林陇州之师。殄除群丑。以期迅速赴甘。规取平固。西乡收复。业由李云麟奏到。此次刘蓉所奏情形。大略相同。此股发逆。因回援金陵。一意东窜。而伪天将马仕荣、尚在安康北境游弋。蓝逆二顺、又由郧西窜及洵阳之蜀河。难保不意图回窜。刘蓉拟留萧庆高、何胜必两军。驻扎兴安。所筹系为川陕两省门户起见。著骆秉章即饬令萧庆高等实力扼扎。相机防剿。刘岳昭所部九营。现已回蜀。并著骆秉章会商贾洪诏妥筹调遣。刘蓉新募楚勇三千人。已抵万县。该抚现令径趋商州。扼要堵剿。著照所议办理。惟此项楚勇由万赴商。正可拦腰截贼。不可徒成尾追之势。且须兼顾郧防。不可稍分畛域。盩厔现已收复。刘蓉所派知县黄鼎等五营。或先赴商州扼堵。或令东趋追蹑。并著刘蓉多隆阿妥商调派。昨据张之万奏、发逆已窜内乡等处。是楚豫两省。防剿万紧。前已叠谕刘蓉令其东下追贼。以收夹击之效。该抚拟欲进省接篆。固为整顿起见。惟贼匪未受大创。若无大员总统进剿。恐致复形松劲。又将回窜陕疆。况徽县两当。贼氛未净。洵阳一带。业有回窜之虞。该抚曾否派兵妥筹堵剿。其汉南防务。布置是否周密。以上各节。均应悉心区画。如该抚已赴西安。即著将应办事宜。迅速筹画。仍察看贼势军情。出省督兵。毋稍延缓。李云麟扼守兴安。何以任贼东趋。不思扼击。著懔遵前旨。妥筹会剿。毋稍疏虞。将此由六百里各谕令知之。　　

○又谕、多隆阿奏、请饬令伊子来营随侍等语。多隆阿现在攻克陕西盩厔县城。头面受伤。医药一切。所在需人。伊子齐齐哈尔城披甲双全、著特普钦饬令迅速赴陕西多隆阿军营。以便随侍调养。并著加恩准其驰驿前往。将此由五百里谕令知之。　　

○陕西巡抚刘蓉奏、遵查同知王义樟人尚正派。其在定远厅。官声亦好。第贼至之日。先以出城守险为名。实则有心规避。游击闵长申所部兵弁。于上年十二月间。胆敢纠匪围城。勒减钱粮。是否该游击指使。虽未可知。然其毫无约束。已可概见。至署南郑县知县周蕃寿才具明干。果敢有为。实无挟制镇道之事。其初志在守城。迨城陷时。尽驱其妻妾子女。投入井中。而自坐堂上。被贼剖腹而死。实属忠烈可嘉。除俟另案请恤外。所有参款。请免置议。得旨、王义樟著即行革职。闵长申著革职拏问治罪。周蕃寿被参各情。著免其置议。　　

○以闻警溃退。降江苏福山镇总兵官鞠耀乾为参将。以记名提督郭松林为江苏福山镇总兵官。　　

○钦差大臣多隆阿督攻盩厔县城受伤。赏假调理。并赏内府药料。
  </div>
  <div class="pagination">
   <a href="清实录同治朝实录_page148.html">
    上一页
   </a>
   <span>
    ...
   </span>
   <a href="清实录同治朝实录_page144.html">
    144
   </a>
   <a href="清实录同治朝实录_page145.html">
    145
   </a>
   <a href="清实录同治朝实录_page146.html">
    146
   </a>
   <a href="清实录同治朝实录_page147.html">
    147
   </a>
   <a href="清实录同治朝实录_page148.html">
    148
   </a>
   <span class="current-page">
    149
   </span>
   <a href="清实录同治朝实录_page150.html">
    150
   </a>
   <a href="清实录同治朝实录_page151.html">
    151
   </a>
   <a href="清实录同治朝实录_page152.html">
    152
   </a>
   <a href="清实录同治朝实录_page153.html">
    153
   </a>
   <a href="清实录同治朝实录_page154.html">
    154
   </a>
   <span>
    ...
   </span>
   <a href="清实录同治朝实录_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
