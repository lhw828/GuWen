<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1762 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1762 页/共 1860 页
  </h1>
  <div class="content">
   ○遣官祭历代帝王庙。　　

○谕、朕此次恭谒西陵后。巡幸五台。所有沿途经过地方。著加恩蠲免本年地丁钱粮十分之三。　　

○是日、驻跸黄新庄行宫。　　

○戊寅。谕曰、济咙呼图克图、及藏内各寺堪布扎萨克喇嘛噶布伦等。因办理军务。均各奋勉图报。将达赖喇嘛库内。存贮火药铅弹。尽行交出备用。又备马百匹。以利军行。深堪嘉尚。济咙呼图克图、著加恩仍准续封慧通禅师法号。该衙门换给新改牒文劄付。并著福康安将出力之堪布扎萨克喇嘛噶布伦等。分晰查明。赏赉缎疋。以示鼓励。即于藏库现存缎匹内。动支散给。　　

○谕军机大臣曰、福康安奏、附近廓尔喀之布鲁克巴、作木朗、披楞、三处部落。业经檄令发兵攻贼。又西藏帕克哩边外哲孟雄宗木等部落。现与廓尔喀打仗。将该二处地方奋回。并谕令该部落、乘胜直捣贼巢等语。布鲁克巴等部落。既与廓尔喀不睦。经福康安檄谕令其攻剿。不过如治病偏方。藉以牵缀贼势。原非仗其兵力。为捣穴擒渠之计。即欲用以攻剿贼匪。亦必俟大兵深入贼境。豫约各部落同时进攻。使贼匪猝不及防。方为得力。乃福康安于大兵未集之前。即檄谕前往剿杀。实属失之太早。嗣后遇此等紧要军机。必当熟思审处。慎之又慎。至所称帕克哩营官番众。将哲孟雄宗木收复。福康安俱加奖赏等语。营官番目等、能将远年被占之地。大半收复。尚属奋勉。著福康安传旨、再行酌量赏赉。并晓谕该营官番目等。大皇帝闻知尔等打仗奋勇。夺回廓尔喀侵占之地。特再加恩赏赉。俾伊等益知感奋图报也。再摺内称、屯留聂拉木贼匪。困守日久。谅不能窜逸等语。聂拉木贼匪。已据鄂辉等奏到。于正月二十四日。将贼匪全行轰毙。并将拏获活口。移交福康安审讯。分别办理。想福康安尚未接到鄂辉等咨文。故有此奏。又据福康安讯问保泰供称许银说合之事。我到藏时。原有所闻等语。保泰等既早有所闻。且贼匪所寄禀内。复提及此事乃保泰等竟敢徇隐不奏。节经降旨。将保泰雅满泰二人。枷责示儆。今据福康安奏、请将保泰再行重责四十板。另制重枷枷号。所办甚是。雅满泰与保泰、厥罪维均。早有旨将伊押回前藏。并著照保泰之例。再行枷责。以示炯戒。再保泰之名。与从前裕亲王相同。裕亲王系近支尊属。自宜敬避。从前纳木扎勒、旺扎勒、皆所知悉。乃并未更改。以致伊损福罹罪。现已改名为俘习浑。以后遇有询伊事件。即以此名书写。　　

○是日、驻跸半壁店行宫。　　

○己卯。谕曰、福康安奏、到藏后采办火药铅丸。以资应用。旋据济咙呼图克图。并扎萨克堪布喇嘛噶布伦等、查明布达拉现存火药二千四百余觔。铅子二万八千斤。并交出大小炮三十余位。听候运送军营。又据各寺喇嘛及噶布伦等。将自养马匹交出。经福康安选得健壮好马一百匹。一并先送军营等。语。此次征剿廓尔喀。原以保护黄教。辑宁、卫藏。前据福康安奏、达赖喇嘛、督率各呼图克图等。采办粮石牛羊。帮出乌拉。甚为踊跃。节经传旨奖谕。兹复据济咙呼图克图等。将布达拉旧存火药铅丸炮位。并畜养马匹。一并交出应用。足见急公忱悃。已降旨令福康安分别赏赉。用示嘉奖。火炮马匹。俱系行兵要用。现据福康安查明、藏地本产硝磺铅觔。一面就近采办。并添买良马数百匹。以备乘骑。所有达赖喇嘛处、及各呼图克图噶布伦等处。交出火药铅子炮位马匹等项。著福康安查明。酌给价值。以示体恤藏地。有加无己至意。　　

○又谕、此次直隶派出办差兵丁。著加恩赏给一月钱粮。　　

○又谕、嗣后驻劄陵寝办事王公宗室等。如有情愿将本身俸米。移于就近该州县仓内支领者。俱听其便。以省运费。并著为例。　　

○谕军机大臣等、前因德成勘估潼关工程。将不应添修之水关泊岸堆拨滥行浮估虚糜帑项。至一百三十余万之多。经和琳前往查明。因即降旨将德成革职、拏交刑部治罪。嗣经刑部定拟斩候。固属罪所应得。但念德成办理此事。祇系拘泥成见。藉以兴举大工。成其执拗之名。尚无侵肥入己情弊。且在工部向属奋勉。情罪尚属可原。著即加恩释放。至德成旧患目疾。并著留京王大臣察看。是否尚能通明辨物。抑或竟成盲瞽。即行据实覆奏。勿得稍存回护。候朕另降谕旨。　　

○又谕、据陈用敷将安南国王阮光平谢恩表文进呈、朕披阅该国王表内所称、节次祇领颁赐御制诗章书扇、及玉象荷包等件。具表恭谢。情词恳挚。感激实出至诚。深堪嘉奖。已于表内用朱笔批示。兹将原表发回。并赏给该国王玉暖手一件。寄信谕旨一道。一并发交。该抚接到后、即派委妥员、赍赴镇南关。交该国镇目、转交阮光平收领。将此传谕知之。　　

○又谕、朕本日行抵秋澜。有道旁叩阍贵州民人杨秀锦、随令军机大臣、讯取供词进呈。该犯系贵州镇远县人。素当本县董长。催取每年应徵钱粮。从前俱按亩徵收米石。自四十八年以来。改徵折色。每地一亩。徵银递年加增。因加徵银两太多。催交不齐。屡被责打。受苦不过。携带串票来京申诉等情。细阅该犯供词。折徵之始。每亩折银六钱五分。递加至二两一二钱不等。上年则仍徵一两二钱等语。地亩钱粮徵收米石。自有定例。何以改徵折色。且递年既经加多。何以上年银数又复减少。种种情节。自应彻底根究。以成信谳。但该县民人交纳钱粮者甚多。何独该犯一人。不惮远来。赴京控告。或另有唆使贿嘱之人。亦未可定。如该犯所供情节。竟属虚诬。自当治以应得之罪。以儆刁风。若该地方官果有加徵之事。更不可不严行查办。据实参奏。著传谕姜晟、于滇省民人那辉宗等控告争夺家产一案、审办完竣。即顺赴黔省。提集犯证。秉公严审定拟具奏。此系隔省之事。该抚自无所用其瞻徇也。　　

○是日、驻跸秋澜村行宫。　　

○庚辰。孝贤皇后忌辰。遣官祭陵寝。　　

○谕军机大臣曰、鄂辉等、筹办聂拉木等处分兵防守。并绘图贴说进呈。所办殊属非是。从来行军制胜之道。全在能得要领。若攻其腹心。捣其中坚。自必纷纷瓦解。况贼匪巢穴既小。兵自无多。合计不过万余。即使贼兵各路散漫而来。而巢穴既覆。则贼匪失所凭依。不攻自溃。岂有于通贼道路。一一派兵防御。转令进剿之兵。以分而见单。即如图内所绘萨喀地方。系在绒辖定结等处之后。贼匪又岂能越过各处。绕至萨喀。乃鄂辉等、亦派兵二百在彼驻守。其漫无措置。即此已可概见。看来鄂辉、成德、竟系胸无把握。心存畏怯。以致调度失宜。前此朕尚虑伊二人或有冒昧轻进之处。今则不患其不详慎。祇患其不奋勇矣鄂辉、成德、俱著传旨严行申饬。伊二人竟不可恃。虽据奏、鄂辉现自聂拉木起程。绕至拉子一带。前赴宗喀。成德亦由第哩朗古带兵前往。但伊二人既如此懦怯无能。亦未知何时能到。即使勉强到彼。带兵无几。亦难望奋勇攻剿。计此旨到时。福康安自早已驰抵边界。将屯聚之贼。全行歼灭。廓清后路。现在续调屯土官兵。及索伦达呼尔兵。亦已陆续齐集。福康安即统领五六千劲旅进剿。为捣穴擒渠之计。至大兵深入后。济咙、聂拉木、两处。为通贼要路。自应分兵驻守。但祇须每处派兵二三百名。足敷守御。其余各处。俱不必零星分布。将有用之兵。置之无用之地。　　

○又谕曰、奎林向来领兵打仗。不辞劳瘁。此次特派前往。原以伊系军营得力之人。足当一面。乃因头患热疖。日久未愈。精神实不能支持殊为轸念。著传谕奎林、在江卡安心调理。以冀就痊。不必过于焦急。转致增剧。　　

○是日、驻跸梁格庄行宫。　　

○辛巳。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○是日、驻跸、东北溪大营。　　

○壬午。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○上命、皇十五子嘉亲王□□祭泰东陵。　　

○遣官祭。孝贤皇后陵、端慧皇太子园寝。　　

○是日、驻跸隆山村大营。　　

○癸未。谕、朕此次恭谒西陵。巡幸五台。经过直隶地方。已加恩蠲免本年地丁钱粮十分之三。惟念经过各州县、尚有节年因灾出借米谷各项。若仍令一并带徵。小民输将未免拮据。著再加恩将大兴、安肃、新乐、正定、定州、望都、清苑、新城等八州县、未完节年因灾出借米麦谷三万四千五百五十四石零。概行豁免。用示朕惠爱黎元。有加无已至意该部即遵谕行。　　

○谕军机大臣曰、书麟奏请修理江都等处营房一摺。据清单内所开、江都县孙基港等五汛营房。于乾隆四十八年五十年修理后。现已坍倒应修。又兴化县大团汛等十一汛营房。于五十三年修竣。现经倒卸。勘明应修等语。向来修理营房。俱有一定年限。如果修建已在十年之外。或有坍损倾圮。自应勘明照例请修。今江都县孙基港等处营房。自四十八五十年修理后。距今不过八年六年。亦何致即有坍损。至兴化县大团等汛。甫于五十三年修竣。距今祇有三年。为期更近。亦一并列入应修单内。明系营弁藉此为名。欲沾余润。而该县亦扶同朦混。彼此分肥。其弊显而易见。乃书麟并不亲身查验。又不派大员履勘。率据属员详请开单具奏请修。殊属非是。著该督将是否文武员弁、通同借此开销。及因何不遵年限、率请修理之处。据实明白覆奏。毋得稍有回护。致干咎戾。除原摺交部覆议外。将此传谕知之。　　

○又谕、朕启跸以来。连日途次天气颇觉乾燥。望泽甚殷。本日得有雨泽。云气宽广京师是否同沾。朕心深为廑念。著传谕留京办事王大臣。京城一带。是否已沐春膏。或亦觉有乾燥之处。如未得雨。照例于两处祈雨若业经得雨。即行迅速具奏。以慰廑念。　　

○是日、驻跸五郎村大营。　　

○甲申。谕、本日刑部具题、因奸谋死本夫两案。一系山西省赵希元子、因与张崔氏通奸情热。起意商同奸妇张崔氏。谋勒本夫张扬宝子身死。张崔氏听从下手。该部照原拟、将张崔氏依律凌迟处死。赵希元子拟斩立决。一系河南省熊在法、与湖氏通奸。熊在法起意图娶。用言试探。经胡氏斥骂。熊在法将本夫余夭毒害。胡氏闻知。即将奸情实告伊姑。指拏到官。该部照原拟、将熊在法拟斩监候。声明胡氏尚有不忍致死其夫之心。按律拟绞监候。例应减等发落。此两案同系奸夫起意。谋死本夫。其赵希元子一案。因奸妇张崔氏知情。同谋毙命。将张崔氏问拟凌迟。赵希元子亦问拟斩决。盖因赵希元子、既杀本夫于非命。又陷奸妇于极刑。自应如此定拟。至熊在法图娶胡氏。毒死本夫。其因奸谋杀本夫。与赵希元子一案。情罪相同。特因胡氏一闻熊在法图娶之语。即行斥詈。及余夭被毒身死。又复即告知伊姑指拏到案。尚有不忍致死其夫之心。是以援例减等。而奸夫熊在法。则淫凶已极。于法实无可宽且揆之情理。奸夫与妇商同谋死本夫者。因彼此恋奸情热。本夫之死。尚出同谋若奸夫一人起意。奸妇既未知情。及用言试探。又复詈骂不从。是本夫之死。实系奸夫一人主谋。较之商同谋杀者。其情更为淫恶。原不应照寻常谋杀之案。定拟斩候。乃该部于赵希元子一犯。因本妇知情。将奸夫问拟斩决于熊在法一犯。因本妇不忍致死其夫。即将奸夫问拟斩候。同系因奸起意谋杀之案。轻重两歧。殊未平允。嗣后该部、遇有此等因奸谋死本夫。系奸夫起意者。除将奸妇分别知情与不知情、仍照旧例办理外。其奸夫当照起意之律。问拟斩立决。以儆淫凶。此案熊在法即照此办理。除将原题改签批发外。将此通谕知之。　　

○谕军机大臣曰、福康安、统领大兵。剿办廓尔喀贼匪。特授为将军。与外省驻防将军。体制称谓相同。究觉等威莫辨。此次福康安应称为大将军。遇有檄谕行文等事。竟以大将军列衔。更觉威严尊重。足使番众生畏。贼匪破胆。　　

○是日、驻跸东渡亭大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十八

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年壬子。三月。乙酉。调镶白旗满洲副都统德福、为山海关副都统。　　

○是日、驻跸隆村大营。　　

○丙戌。谕、据恒瑞等奏称、管守三官庙之民人李福、因患疯疾。手持小刀。颠狂寻闹当经管街之千总库宣、殴打掌批。延至次日毙命。请将千总库宣革职枷号。仍留该处效力行走。并请将代为讳报之笔帖式福克进斥革等语。民人李福、平日有无疯症。有何查考确据。或系库宣、李福、素有嫌隙。殴打致死后。复畏罪捏词具供。亦未可定。再库宣殴打李福之时。笔帖式福克进并未在彼。及事出之后。又代为隐匿。不行申报。情节亦属可疑。恒瑞等并不详细研讯。辄据库宣等供招。即信以为实。率行定拟具奏。殊属办理糊涂。恒瑞等著严行申饬。千总库宣、笔帖式福克进、俱著革职拏问。派委官兵解京。交刑部严行明白审讯。　　

○谕军机大臣等、据恒瑞等奏、察罕乌苏地方。向有乌梁海等、在彼游牧。请派兵清查。即将该地赏给伊等。不收租赋等语。察罕乌苏地方窎远。乌梁海在彼游牧。相沿已久。今忽为市恩之举。纷纷派扰。成何事体。恒瑞等著严行申饬。并令嗣后祇照例巡查。勿得越哈屯河滋扰。　　

○调正蓝旗汉军副都统和琳、为镶白旗满洲副都统。以户部右侍郎额勒春、为正蓝旗汉军副都统。　　

○旌表守正被戕湖北孝感县民夏学超妻连氏。　　

○是日、驻跸王快镇大营。　　

○丁亥。谕、军机大臣同河南巡抚穆和蔺议奏、河南摊徵河工帮价积欠银两。请将民欠已摊未完银一百八十八万余两。仍于通省均摊。分作十年带徵。其未摊豫发银九十六万余两。请著落乾隆三十年以后、初议帮价、及踵行之巡抚总河并司道府厅州县、河工道厅。各按在任久暂年月分别著赔一摺。准情酌理。所议亦是。前因豫省河工帮价。已摊未完银两。积欠甚多。特降旨分作十年带徵。以纾民力。并将此项通省摊徵银两。或仍改归沿河三十二州县。按数完纳。俟穆和蔺前来迎驾时。著军机大臣会酌妥议具奏。兹据奏称、已摊未完民欠。尚有一百八十八万余两之多。而沿河州县祇有三十二处。归并均摊。似觉吃重。仍请通省均摊。分作十年带徵。固为众擎易举起见。但此项帮价。皆由从前承办大小各员。任意浮冒。以致累及闾阎。积年递压。负欠甚多。今定以十年带徵。为期已属宽裕。在小民急公知感。自必踊跃输将。但十年之期甚远。依限徵催。逐年皆有带徵之项。民力未免拮据朕甚悯之。是以前降谕旨内。欲俟朕归政之期。再行酌量加恩。惟是朕轸念民依。无时或释凡属加惠黎元之事。不惜逾格施恩。亦不肯靳泽逾时。俾小民早沾恺惠。著将此项十年带徵银两。按照每年应完银十八万八千余两之数、祇徵四年。并著将此四年之限。宽作八年。则民力益纾。其余六年应带徵银一百一十二万余两。著竟加恩豁免。此实朕子惠元元。有加无己之意。小民具有天良。平日偶遇水旱不齐。朕不靳千百万帑金。蠲赈频施。弗使一夫失所。今距归政之期已近。复大沛此恩。俾豫省亿万生民。益臻乐利。其未完豫派银九十六万余两一款。因定议之员。创为帮价。踵行之员。擅行给发。或竟侵渔肥已。其咎均无可宽。且此项豫发银两。系乾隆五十四五六等年。由司库豫发。非远年摊项可比。乃该省总河巡抚并未先行奏明。辄踵仍积弊。以豫办物料为词。擅行动支给发。本应照议、著落自乾隆三十年以后创议帮价。及踵行之历任总河巡抚司道府厅州县。并河工道厅。分别在任久暂年月。按数分赔。以示惩儆。但银数未免稍多。且自乾隆三十年以后。历任大小各员人数亦众。朕于无可加恩之中再为破格。曲予恩施。著将此项应赔银九十六万余两内。免赔四十六万余两。仅令分赔五十万两。所议统限三年。依数归款之处。亦予限四年。再每年帮价银两。前经降旨概行停止。此项河工岁需料物。固由各州县采购交工。而办理工程。开销料物。皆系河员经手。尤应责成总河。随时稽察。务令实用实销。毋任承办之员。仍前冒滥。而采买之各地方官。亦当按照例价购办。不得丝毫派累民间。如河工地方各员。再有前项弊端。则惟该总河巡抚是问。决不稍为宽贷。著将此旨誊黄。遍行晓谕。俾豫省小民。咸喻朕格外施仁。体恤周至之意。　　

○是日、驻跸法华村大营。　　

○戊子。赐扈跸王公大臣。蒙古王贝勒贝子公额驸台吉、及直隶官员等食。　　

○谕、甘肃提督苏灵、前据勒保参奏。备办带兵官员、由西宁赴藏马匹膘分平常。经该督驳换补解。仍有不堪备用之马。业经降旨、将苏灵交部严加议处。将来部议上时。自应离任。苏灵、著即来京候旨。其甘肃提督员缺。著乌大经前往署理。俟服阕后再行实授。　　

○是日、驻跸大教场行宫。　　

○己丑。谕、朕此次巡幸五台。所有山西办差兵丁。著加恩赏给一月钱粮。　　

○又谕、请轿校尉。御兴太监。牵骡马甲等。著每人赏给一月钱粮。　　

○谕军机大臣等、前据福崧奏、范公塘一带。原系建筑石坝。嗣经琅玕以石块易于冲失。奏请停修。如遇应行修筑之时。一体改筑柴坝。自停修以来。石坝已多坍损。若改筑柴盘头一项。不特需柴甚多。且石坝挑溜极为得力。现将石坝如式捐修一摺。因查从前琅玕所奏内称石坝一项。系用碎石装入木柜。排列海边。复以碎石围绕。堆护根脚既不能排钉木桩。又不能用灰浆浇灌。一遇潮大之时易于泼损坍卸。不若柴盘头、可以钉木作桩能耐潮水冲刷等语。朕以两说皆各有理。但建筑石坝。易滋工员浮冒之弊。而改用柴工。又虞民间日用柴薪。或致缺少。是石坝柴坝两项。究竟孰为得力、孰为经久之处。未能遥定。因令长麟前赴范公塘一带履勘。体察情形。秉公据实覆奏。兹据长麟奏称。石坝系沉船载石为基。体重根牢。即遇风潮汹涌。不过顶上木柜、及浮置碎石冲损。断不能摇动坝基。若改作柴工。一遇风排浪涌。拔桩走埽。漂荡全无。似应仍用石坝等语。范公塘一带大小石坝。已阅多年。现在坝基依然稳固。止须略为修补。即可收事半功倍之效。若改用柴工。偶遇风潮。即属易于汕刷。而基址尚存碎石。钉桩下埽。又复难以施工。况每年多费柴薪。于小民日用之需。亦多未便。是柴工不如石工之坚固经久。有益于民。显而易见。从前琅玕有何所见而率为改用柴工之奏。轻议更张。且改用柴坝后。亦应即为修理。加意保护。以资捍卫。何以并未补修。以致坝工现有坍损之事。著传谕琅玕、令将从前何以请改柴工。又何以并不修理之处。据实明白回奏。长麟福崧原摺。著一并钞寄阅看。
  </div>
  <div class="pagination">
   <a href="清实录乾隆朝实录_page1761.html">
    上一页
   </a>
   <span>
    ...
   </span>
   <a href="清实录乾隆朝实录_page1757.html">
    1757
   </a>
   <a href="清实录乾隆朝实录_page1758.html">
    1758
   </a>
   <a href="清实录乾隆朝实录_page1759.html">
    1759
   </a>
   <a href="清实录乾隆朝实录_page1760.html">
    1760
   </a>
   <a href="清实录乾隆朝实录_page1761.html">
    1761
   </a>
   <span class="current-page">
    1762
   </span>
   <a href="清实录乾隆朝实录_page1763.html">
    1763
   </a>
   <a href="清实录乾隆朝实录_page1764.html">
    1764
   </a>
   <a href="清实录乾隆朝实录_page1765.html">
    1765
   </a>
   <a href="清实录乾隆朝实录_page1766.html">
    1766
   </a>
   <a href="清实录乾隆朝实录_page1767.html">
    1767
   </a>
   <span>
    ...
   </span>
   <a href="清实录乾隆朝实录_page1763.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
