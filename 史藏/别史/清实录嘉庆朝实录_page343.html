<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 343 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 343 页/共 523 页</h1>
    <div class="content">○又谕、据恩长等奏、贝勒衮布车凌、扎萨克台吉贡楚克扎布、互争游牧、今分定地界、请将盟长德木楚克扎布等、交部议处等语。此案贝勒衮布车凌、扎萨克台吉贡楚克扎布、以两旗游牧地图不符。各无确据。叠次相争。未能断结。今恩长等酌量形势。将两旗人畜多寡。均匀分定游牧边界。设立鄂博绘图定制。贡楚克扎布、衮布车凌等、各愿具结。甚属心服。至前此萨木丕勒多尔济请仍还给察罕山、纳木岭一节。萨木丕勒多尔济、既已自行绘图定界具结。今若更张。恐众扎萨克等必致效尤。此风亦不可长。恩长等奏请无庸议。所办甚是。均著照所奏办理。经此次分定之后。该蒙古人等断不许复行争竞。如再具呈妄争。定行治罪。德木楚克扎布等、均著加恩免其议处。　　

○遣贝勒鄂勒哲依图、带领侍卫十员。往奠喀尔喀土谢图汗扎萨克郡王蕴端多尔济故母伍氏茶酒。赏银三百两治丧。　　

○戊戌。上幸静明园。诣龙神庙拈香。　　

○谕内阁、百龄等奏、河南开归道陈启文、河北道张志鉴、承催河工料物、山东济南府同知章埏、河南归河通判徐章、督办协济料檾、勤干出力、请上□日分别议叙升用等语。陈启文等分隶豫东二省。非百龄等所属。即使催办料物出力。亦应由各该抚保奏。非百龄等所应陈请。著交长龄、同兴、查明具奏。再降谕上□日。　　

○谕军机大臣等、庄攸铦奏、请将给事中赵慎畛、分发云南知府李长根、二员特发来粤等语。所奏非是。赵慎畛系现任给事中。李长根业已分发赴滇。现在粤东并无应办要务急于需人之处。未便照该督所请将二员特上□日发往。且赵慎畛一员。前经交军机处记名。遇有广东相当缺出时。朕酌量＜闲＞放。此时该督不应指名奏请也。将此传谕知之。　　

○己亥。谕内阁、昨据百龄等保奏大工出力人员摺内、声称此次所派大小文武分司职役。总计六百余员。朕觉其人数太多。即降上□日令该督等不得将六百余员概行报部。以示限制。本日恭阅皇考高宗纯皇帝实录。内载谕军机大臣等、御史魏涵晖条陈河工效力人员。应照各省之例拣选引见发往。所奏甚是。南河效力。定额百二十员。其一切工程。则各有厅员专管。即分防大汛、及遇缺委署、闲亦需人。祇须足敷差遣而已。何必如许之多。此等人员到工之后。自备资斧。无所获利。势必竞事欺朦。指平为险。惟冀添筑工程。恣其浮冒。是误工亏帑。皆若辈为之。历来河臣狃于陋习。不察其敝□大。殊不思各省州县刑名钱谷。头绪纷繁。何尝不一人兼理。未见于正印之外概委多人。纷纷协办。嗣后河工亦应照各省之例、按其额设员缺。陆续酌量奏请发往。以备委署。或有紧工程。万难兼顾、必资分办者。亦应限以数目。不得仍前滥请。徒使有名无实。著详悉酌议奏闻。寻经议准、江南六十员。直隶三十五员。河东三十员。仰见圣训煌煌。立制至为周备。河工遇有应办工程。若因工段绵长。需人经理。亦应择其曾任河员、工程熟悉者。奏请发往差委。方可得力。即闲有一二本籍绅士盐商。情殷桑梓。出力帮办。如此次萧南绅士张大鹤、运送草束钱文。赴工抢险。此项人员。或因谙悉工作。或因保护乡闾。原可资其急公协佐。以收实效。乃近日各工投效人员。藉词办工。纷纷前往。该督等不加选择。任意收录。以致人数众多。漫无限制。此等人员、不过意存幸进。藉邀优叙。竟以兴办大工、为伊等终南捷径。甚或有不肖之徒。偷将完善堤防有意残毁。希冀兴工渔利。糜帑殃民。尤为可恨。此皆因滥竽者众。遂致贤否不齐。转滋敝□大窦。该督等又安能遍加查察、一一防范耶。试思地方守令。管理刑名钱谷。事务殷繁。印官之外。并无另有委员为之协理。河工即需员差委。亦何得滥行收录多人。致启奔竞。即如百龄等此次所奏捐职员外郎刘承澍捐办秸料。奏请捐复原官。该员并非奏请来工之员。又非因保卫田庐捐资慕义。该督等本不应令其备料运工。今既经工竣保奏。自不得不一体加恩。而收用投效人员、漫无区别。即此已可概见。是河工委用人员。自应明定章程。以昭体制。嗣后工员非奏请发往者。不得擅行差用。其平时应准委用若干员。遇有应办之工、应准委用若干员。著该部详议具奏。寻议、向例河工效力、江南六十员、直隶三十五员、河东三十员、本有定额。嗣后伏秋防汛。及岁修各工。既有实缺人员专司其事。复有额设试用人员足资差委。毋庸再准投效。以杜冒滥。将来遇有要工需员。应令该督等于兴工以前、将现在人员不敷差委、应添派若干员、奏明请上□日。奏准后。一面准其投效。一面即造具名册咨部存案。工竣时、傥将未经奏明之员滥保。即将该督议处。再河工指名附请人员。定例已奉谕上□日永行饬禁。嗣后如仍有奏请者。即将该督严参。仍不准其赴工效力。如此明定限制。庶足以杜奔竞而昭核实。从之。　　

○又谕、此次南苑大阅。朕视排列队伍处。距阅武台相隔甚远。因查历来大阅规制。雍正年闲定例鹿角排列处、至阅武台、二百九十七丈五尺。乾隆三十九年、自鹿角排列处、至阅武台、一百七十五丈。自系因旧制相距较远。是以排列近前。此次鹿角排列处、至阅武台、一百九十五丈。则转复移远。阅视不甚明晰。嗣后每遇大阅。鹿角排列处距阅武台、著定为一百六十丈。较之乾隆年闲近十五丈。视此次近三十五丈。庶于阅视阵势开阖进退。较为明晰。著纂入会典。　　

○又谕、永臶等奏恕妃园寝内添修石券击伤人夫一摺。该处地基因筑打夯土。砂石即行坍溜。自系其在土性本松。是以一经筑打震动。遂致拥臌。皆从前办理未臻妥善。著穆克登额等详细熟商。当如何修造。方可无虞坍溜。或竟当另为择地之处。悉心筹画。奏明办理。至现在因伤身毙之人夫六名、既经穆克登额捐资掩埋。著免其议处。其承办石券各监督、俱著交部议处。　　

○又谕、御史嵩安奏请平铜器价值、以重钱法一摺。所奏不可行。国家铸造钱文。以利民用。如有敢将制钱销毁、或翦错薄小、取铜来利者。律有明条。地方官果能严行查禁。自不致有私镕等敝□大。若如该御史所奏。将民闲所用铜器。官为酌定价值。勿任抬价居奇。以杜奸商私毁制钱、取铜牟利之敝□大。无论民闲制造铜器。尚需手工火耗等费。工本县殊。其价值原不能齐。民闲日用器具甚多。岂能一一官为定价。该御史所奏无庸议。　　

○旌表守正捐躯河南睢州民刘柱妻傅氏。　　

○庚子。上御勤政殿听政。　　

○前任山东按察使张彤、以亲老乞终养。允之。加赏御书扁额及福字。　　

○以户部尚书托津、署吏部尚书。　　

○以刑部左侍郎朱理、为江苏巡抚。转刑部右侍郎宋镕、为左侍郎。以江苏巡抚章煦、为刑部右侍郎。　　

○以光禄寺卿福兴额、为通政使司通政使。　　

○以广西结安土知州张承璧子学鹏、袭职。　　

○旌表守正捐躯福建永定县民吴冠春妻刘氏。河南夏邑县民彭之安女彭氏。　　

○辛丑。上幸万寿山。诣广润祠拈香。　　

○以福州副都统扎拉芬为将军。调正白旗汉军副都统庆保、为福州副都统。以镶蓝旗满洲参领西拉布、为正白旗汉军副都统。　　

○予故福州将军庆成祭葬。谥襄恪。　　

○是月。两江总督百龄等奏报二进漕船渡黄日期。得上□日嗣后每年如此迅速。河工亦有暇修防。旗丁亦无须守候。百废俱兴。安澜永庆。实亿兆苍生之福。愿卿等常勉寸心毋忽。　　

○四川总督常明奏、遵访川省佐杂擅受民词。多用差役。查各佐杂所用差役姓名。皆系按月造报。不许违例添差。查察之法。极为周密。惟川省州县地界。动辄以千余里计。印官一人。耳目难周。分驻各佐杂、遇有窝赌窝娼酗酒斗殴等事。皆准其接受呈词。并有额设刑仵。遇有命案。准其就近相验。牒县办理。其同城佐杂、值印官公出。乡民远道投词。亦有代收俟公回讯断者。迹虽近于擅受。事实起于分理。但恐日久敝□大生。惟有实力严查。果有其人。即当参办。断不姑容。得上□日、实心办理。为公则可。为私必参。原不能执一而论也。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百五十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十七年。壬申。夏。四月。癸卯朔。享太庙。遣成亲王永瑆恭代行礼。　　

○甲辰。谕内阁、伯麟等参奏永昌府知府王旭载、办理夷务轻率躁妄、请交部严议一摺。此案孟定土司所属夷民。与回聘夷人、钱债构衅。该土司捏词禀报。希冀耸听。该府王旭载不察虚实。率行带兵前往。嗣复径咨镇协添兵会办。幸该镇协未经派拨。尚属晓事。兹查明孟定城内、并未被焚。各夷人均伏罪安业。边境宁谧。是此案起衅之由。本属细微。但当责令该土司自行查办。内地官员即不应置问。何况轻动官兵。张皇滋事。王旭载、措置乖方。实属谬妄不职。著即交部严加议处。其动用兵练口粮盐菜银两。并著落该员按数赔缴。以示惩儆。　　

○谕军机大臣等、八旗生齿日繁。京城各佐领下。户口日增。生计拮据。虽经添设养育兵额。而养赡仍未能周普。朕宵旰筹思。无时或释。前日举行大阅典礼。各旗营队伍整齐。在南苑先期训练。祗遵约束。朕嘉旗人服习教令。更念养先于教。为之谋衣食者益不可不周。国家经费有常。旧设甲额。现已无可复增。各旗闲散人等。为额缺所限。不获挑食名粮。其中年轻可造之材。或闲居坐废。其或血气方刚。游荡滋事。尤为可惜。因思东三省、原系国家根本之地。而吉林土膏沃衍。地广人稀。闻近来柳条边外。采薓山场。日渐移远。其闲空旷之地。不下千有余里。悉属膏腴之壤。内地流民。并有私侵耕植者。从前乾隆年闲、我皇考高宗纯皇帝轸念八旗人众。分拨拉林地方。给与田亩。俾资垦种。迄今该旗等甚享其利。今若仰循成宪。斟酌办理。将在京闲散旗人。陆续资送前往吉林。以闲旷地亩拨给管业。或自行耕种。或招佃取租。均足以资养赡。将来地利日兴。家计日裕。该旗人等在彼尽可练习骑射。其材艺优娴者、仍可备挑京中差使。于教养之道。实为两得。著传谕赛冲阿、松宁、即查明吉林地方。自柳条边外、至采薓山场。其闲道里共有若干。可将薓场界址移近若干里。悉数开垦。自此以外。所有闲旷之地。计可分赡旗人若干户。并相度地势。如何酌盖土锉草房。俾藉栖止。其应用牛具耔种。每户约需若干。再该处现有闲散官员。是否足资统束。抑或须增设佐领骁骑校之处。一并详细妥议章程。并绘图贴说具奏。候朕酌度。或先派旗人数百户前往试行。俟办有成效。将来即可永资乐利。此事经营伊始。该将军等毋得畏难观望。尽心筹画。以副委任。将此谕令知之。　　

○命翰林院侍读学士徐颋、提督安徽学政。　　

○丙午。上还宫。　　

○谕内阁、汪志伊等奏台湾换回弁兵、在洋遭风淹毙一摺。据称此次台湾换回之督标抚标五营四起弁兵伍得喜等、酌坐商船、于二月初七夜、在澎湖洋面陡遇暴风、漂至外洋小金屿地方、冲礁击碎、淹毙弁兵及水手人等一百余人等语。可悯之极。不忍览视。向来官兵因公差委遭风漂没者。系照巡洋官兵淹毙之例办理。此次淹毙弁兵九十一员名内、如有曾经出兵打仗、及杀贼受伤者。著该督抚查明、加恩照阵亡例赐恤。该弁兵等均有名册可稽。即据实查核。无稍冒滥。其未经出兵受伤者。仍照巡洋例议恤。嗣后弁兵设有遭风淹毙。均著照此分别核办。至其余淹毙水手、及凫水得生兵丁。仍照例恤赏。沈失官谷军械。均查明照例咨部办理。再海洋风涛危险。官兵远涉。亦应加以慎重。著该督抚饬知各将领于往来配渡时。均宜察看风色。诹吉开行。俾资顺利。毋得冒险轻涉。致有疏虞。　　

○谕军机大臣等、据和宁等奏称、奉天海口、自开冻以来、山东民人、携眷乘船来岸者甚多、咸称因本处年成荒歉、赴奉谋生、各贫民已渡至海口、人户较多、势难阻回、酌拟于省城饭厂、加米煮赈散放、请饬令山东巡抚严饬登莱各属、毋准再放流民上船渡海等语。山东省上年登莱等处地方歉收。节次降上□日、令该抚督饬地方官妥为抚恤。昨同兴前来陛见时、朕曾谆谆面谕。并虑及该处灾民、有渡海赴奉省谋食之事。兹和宁等具奏情形。果不出朕所料。总由山东地方官于抚恤事宜。全不认真经理。以致灾黎流离远徙。上年奉省收成。本不丰稔。冬闲即有灾民出边。就食吉林。曾将观明等惩办。今山东灾民。又赴奉省。是奉省本境米粮。尚不能自给。又益以外来就食之户。岂不更形拮据。现在和宁等已设法调剂。著传谕同兴、即督率登莱各地方官、将该处穷民上紧赈恤。但令糊口有资。人情重去其乡。亦孰肯远涉海洋。自干例禁。并晓谕各海口、以东省现已多方赈恤。禁止该处民人再航海前赴奉省。该抚务即实心经理。毋再玩泄为要。至和宁等奏称现来奉省贫民、除有亲友可依外、其穷苦者、拟加米煮赈、于省城饭厂散放至四月十五日停止、届期工作大兴、兼值耕耘多需人夫、则灾民尽可佣工度日等语。著即照依所奏妥协办理。毋令失所。将此传谕同兴、并谕和宁等知之。　　

○以常雩祀天于圜丘。自是日始。斋戒三日。　　

○丁未。缓徵山西上年被旱之保德、代、岢岚、岚、兴、静乐、五寨、河曲、潞城、九州县、本年额赋。　　

○戊申。上诣南郊斋宫斋宿。　　

○谕军机大臣等、据伯麟等奏、击退扑卡野夷、该督驰赴该处察看情形、酌量筹办一摺。滇省腾越州外南甸土司地方。上年有野夷二斗木等、纠众劫杀。曾经伯麟等督饬官弁。拏获首夥各犯。分别办理。将二斗木首级枭示边外。仍饬缉逸犯务获。兹奏称据胜越镇州禀报、探闻逸犯等有暗行勾结欲抢二斗木首级之信、伯麟等已饬该镇州设备防范、仍购线踹缉等语。所奏殊未明晰。该逸犯欲勾结来抢二斗木等首级信息。该督等接据该镇州禀报。究竟该镇州所称探闻。又系闻自何人。其二斗木首级曾否抢去。现在仍否照旧枭示。摺内均未声叙。著伯麟等查明具奏。其松园头等邑山托盘山砚凹山各寨野夷。据总兵李东山等、查知该野夷互相勾结属实。当饬陇川土司多朝惠等、带领土练前往缉捕。又称查得盆渡、龙塘、两寨、山险箐大、亦有勾结为匪之人、应请惩办等情。盆渡龙塘二寨野夷。勾结为匪。有何实据。土司多朝惠前往巢□刀办。该土司与该二寨素有讐隙与否。摺内所叙盆渡寨夷人。并未出境焚掠。系因练勇进巢□刀。设栅拒守。或该土司有贪功起衅情节。亦未可定。均著伯麟到彼详查奏闻。至该总兵令南甸干崖盏达等土司带领练勇。与官兵分路进巢

□刀。盆渡野夷竟敢抵拒。以致外委杨伟、马子金、马才周、受伤身故。兵丁亦伤毙七名。其抗拒情形已成。自不能不加以惩创。伯麟业已驰赴该处。现在各寨野夷。纷纷呈送刀镖木刻。真心畏惧。不敢助逆。惟盆渡一寨、恃险孤立。如经兵练巢□刀逐。群知悔惧。将首恶缚献。伯麟审明起衅根由。将应正法者对众惩办。亦即可就案完结。边外瘴疠渐盛。兵练亦可以时彻回。该督等斟酌情形。不可草率了事。亦不可轻举致衅。妥协筹办为要。将此谕令知之。　　

○己酉。常雩。祀天于圜丘。上亲诣行礼。　　

○幸圆明园。　　

○赏太仆寺卿扎郎阿、副都统衔。署正白旗蒙古副都统。　　

○庚戌。上幸万寿山。　　

○辛亥。谕内阁、本日文颖馆总裁等奏、续编清凉山志、纂辑西巡盛典告成、请将提调、纂修、及誊录供事等、分别超一二等、给予优叙等语。朕披阅书内、所载宸章、恩纶、秩祀、阅武、以及程途歌颂之类。祇须编次缮录。即可成书。且卷帙无多。校讐较易。若遽加之优叙。则各馆编辑书成。无论卷数多寡。皆思滥邀恩奖。殊非所以示限制。此次续编清凉山志、纂辑西巡盛典二书之该馆提调总纂纂修收掌等官、及誊录供事等、均无庸给予优叙。亦不准分列超等。著分别一二等。照例给予议叙。嗣后各馆纂办书籍、至一百数十卷以上者。方准其奏请优叙。分别超一二等。其不及一百卷者。止准分列一二等。照例议叙。以杜冒滥。　　

○以翰林院侍讲姚元之、署日讲起居注官。　　

○旌表守正捐躯直隶深州民单兴妻李氏。山东嘉祥县民王二禾□朵妻蒋氏。　　

○壬子。谕内阁、汪志伊等奏、龙溪县童生唐应时、呈控学政考试已经录取、复被书吏敝□大换、将审讯情形先行具奏。又据学政方振奏、考试写案错误随即更正、请交部议处各一摺。此案既据该童生呈控书吏串通舞敝□大。何以两造乡亲又复赴司具呈求息。其中或另有别情。著交汪志伊等提集人证秉公研鞫。务得确情。定拟具奏。至该学政方振、于出案时偶尔笔误。旋即更正。本可无庸请议。惟既经被人控告。事隔一年。始行陈奏。实属迟缓。方振、著交部议处。　　

○命镶白旗满洲副都统文孚、内阁学士阮元、驰往山西。查办吉兰泰盐务控案。　　

○旌表守正捐躯安徽桐城县民江友高俞氏。　　

○赏恤伊犁额鲁特游牧地方地震灾民。　　

○癸丑。上幸静明园。诣龙神庙拈香。　　
</div>
    <div class="pagination">
<a href="清实录嘉庆朝实录_page342.html">上一页</a><span>...</span><a href="清实录嘉庆朝实录_page338.html">338</a><a href="清实录嘉庆朝实录_page339.html">339</a><a href="清实录嘉庆朝实录_page340.html">340</a><a href="清实录嘉庆朝实录_page341.html">341</a><a href="清实录嘉庆朝实录_page342.html">342</a><span class="current-page">343</span><a href="清实录嘉庆朝实录_page344.html">344</a><a href="清实录嘉庆朝实录_page345.html">345</a><a href="清实录嘉庆朝实录_page346.html">346</a><a href="清实录嘉庆朝实录_page347.html">347</a><a href="清实录嘉庆朝实录_page348.html">348</a><span>...</span><a href="清实录嘉庆朝实录_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
