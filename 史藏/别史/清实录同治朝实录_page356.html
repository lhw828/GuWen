<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 356 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 356 页/共 505 页
  </h1>
  <div class="content">
   ○又谕、左宗棠、刘典奏、甘省委员赴兴汉一带。招募勇丁。如穆图善派田玉升、成禄饬杨开榜等所招之勇。往往沿途抢劫滋事。汉南一带。毗连陇蜀。不无溃勇会匪。呼朋引类。募勇之员。辄向该处开招。概为收留。百弊丛生。无裨军事。请饬甘省不必拘定汉南一带招募等语。汉南现尚安靖。若在该处招勇。恐溃勇会匪。藉端应募。转致滋生事端。著穆图善、成禄、嗣后招募勇丁。不必执定陕西南山一带。亦不得任听营官滥行招勇。以肃戎行。将此各谕令知之。　　

○又谕、崇实、吴棠奏、川军赴援徽县情形。并派兵援滇。抽练营兵各摺片。甘回由秦州南犯。直扑徽县。经驻防大安之副将宇文秀等带兵掩击。生捦回目马义和等。并将全股逆匪歼灭无遗。徽境一律肃清。剿办甚属奋勉。出力员弁及伤亡勇丁。准其查明分别奏请奖恤。云南寻甸。贼势狓猖。情形紧急。川滇唇齿相依。自应速筹援应。崇实等现已拨银接济。并调唐友耕一军驰赴东昭。尚能力顾大局。著该将军等饬令会合滇军。相机防剿。以全危局。其川北一带。并著饬令李有恒严为戒备。毋稍松懈。川省用兵日久。饷需支绌。所议裁勇练兵。自为节饷整军起见。著即督同富森保、胡中和、将旗绿各营认真训练。俾成劲旅。以备缓急之用。所请酌加津贴银两。即著照数核实动支。将此由五百里各谕令知之。　　

○四川总督吴棠奏、在籍主事陈廷瑞、守备张连声、私招勇丁。请并案审办。得旨、陈廷瑞等均著严行审讯。并著饬令该地方官随时稽察。遇有假名招勇聚积匪类者。即行严拏惩办。毋稍轻纵。又奏、防堵吃紧。请将上届军政仍展缓举行。从之。　　

○以四川官军援剿甘肃徽县回匪获胜。予知州周振琼、副将宇文秀、周莲生、升叙有差。　　

○戊申。祭大社。大稷。遣恭亲王奕?恭代行礼。　　

○以京畿雨泽愆期。上诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。定郡王溥煦诣宣仁庙。贝勒载治诣凝和庙。拈香。　　

○以神灵显应。颁山东禹城县关帝庙扁额曰祝阿昭佑。　　

○谕内阁、惇亲王等奏、遵查内库银两亏短情形一摺。东华门内银库。经惇亲王等逐细盘查。共计亏短银九千余两之多。与步军统领衙门前奏起获银两数目不符。著刑部再行严切根究。按律惩办。所有失察直班弁兵之该管大臣应得处分。并著刑部于定案时声明请旨。嗣后应如何设法稽查。益昭严密之处。著前锋统领护军统领等衙门。妥议章程具奏。寻议、库门内外。向有直班官兵。拟添派章京在彼率领。每日官兵出班时。由库门外直班章京会同库官。按名严密摉查后。赴景运门呈报确实。方准出班。并请饬户部添派库官一员。互相稽查。以昭严密。从之。　　

○谕军机大臣等、本日据左宗棠奏、榆林暨萨托清一带肃清。宋庆一军。应否饬其回豫。免滋劳费等语。上年陕回窜扰边外。归缓等处所调防剿兵勇。人数甚多。购粮不易。左宗棠西征各军。亦以兵多粮绌为虞。是转运日烦。军行转增苦累。现在归绥萨托清一带及榆绥各属。一律肃清。且春融冻解。晋防较松。所有前次调赴归绥之神机营吉林黑龙江马步各队。天津之洋枪队。如可撤回。著定安斟酌情形具奏。宋庆一军。虽属采粮维艰。而该军素称得力。既由太原取道永甯入陕。若再令折回。未免徒劳跋涉。张曜现在陕西北路。即著左宗棠迅饬该提督率队前往。会同张曜相机堵剿。杜贼东趋。将此由五百里各谕令知之。　　

○钦差大臣左宗棠奏、请以翰林院侍讲学士袁保恒督办西征粮台。并专摺奏事。允之。　　

○以陕西将台等处截剿回匪获胜。赏提督王照南正一品封典。副将杨恩泽、萧德林、邵永龄、巴图鲁名号。从九品吴铭训蓝翎。余升叙开复有差。　　

○越南国使臣黎竣等三人于神武门外瞻觐。　　

○己酉。孝淑睿皇后忌辰。遣官祭昌陵。　　

○庚戌。春分。朝日于东郊。遣克勤郡王晋祺行礼。　　

○谕内阁、前因翰林院代奏、编修吴鸿恩呈称表扬节孝。请归学政主稿一摺。当经降旨交礼部议奏。兹据奏称、学政衙门主稿。不若督抚办理妥速。请仍照旧章。毋庸议改等语。表扬节孝。风化攸关。自应及时办理。以免积压稽迟。嗣后各直省督抚务当督饬各州县。于应行旌表节孝取有供结。限一月内。径详督抚学政会同具题。如有逾限。即著将失察之员随本附参。交部议处。　　

○谕军机大臣等、定安、桂成奏、请将在防官兵分别移扎遣撤一摺。前因归绥萨托清一带贼踪已远。谕令定安将前调神机营马步各队。及天津洋枪队。酌量撤回。原以此项官兵。势难久戍边外。兹据定安等奏称、草地现无匪踪。拟将防兵分别遣留。著仍遵前旨。斟酌情形。将前项官兵可否撤回之处。即行奏明办理。其余蒙古官兵。及沿河驻扎满汉官兵。仍著定安等裁汰老弱。挑留精壮。择要扼守。勤加训练。贼踪来去无定。该将军等仍当督同杜嘎尔、马升等、随时侦探贼情。与张曜等军联络声势。相机防剿。毋稍疏懈。另片奏、留防官兵夏秋月饷。马队请仍给七两。步队仍给三两等语。著准其照数给发。以示体恤。将此由四百里各谕令知之。　　

○又谕、总理各国事务衙门奏、四川酉阳州民教仇杀。现筹办理情形一摺。据称法国使臣罗淑亚。以酉阳州一案情事重大。必欲派员前往会办。经该衙门阻止。该使函开四款。约须照办。旋带同由川省来京传教士至署。声言民教仇杀。皆由该省官员暗中唆使。又复函开五款。砌词挟制。均经该衙门逐层辩论。仍请饬妥速办结等语。民教仇杀。酿成巨案。若不迅速持平办结。无以折服中外之心。转令该使有所藉口。现在该衙门业将该使所开各条。并与辩论情形。密函知照。著崇实、吴棠、参酌情形。妥速筹办。但能一秉大公。处置允当。民教自各息争端。不至别生枝节。案关中外交涉。该将军等务当持平办理。迅速结案。毋稍迁延。原摺著钞给阅看。将此由五百里各谕令知之。　　

○辛亥。谕内阁、景纹奏、沥陈西藏僧俗爱戴情形。代请奖励一摺。据称上年西藏办理瞻对事竣。该达赖喇嘛等、以商上僧俗及在事汉番各员。均邀奖叙。惟驻藏大臣未奉恩旨。公同具呈。代为景纹请奖等语。览奏甚为诧异。景纹身为驻藏大臣。办理藏务。本属分内之事。乃以俯顺番情为词。自行乞恩。向来无此体制。且据称新任驻藏大臣恩麟、即日可以到任。如果该达赖喇嘛等爱戴情真。何不呈请恩麟具奏。景纹虽托词批驳数次。仍于交卸之先。自行陈请。实属卑鄙无耻。景纹著交部严加议处。寻兵部议、景纹应降四级调用。无庸查级纪议抵。从之。　　

○壬子。谕内阁、单懋谦奏、承修盛京凤凰楼工程。请派员勘明应行采办木植。以备兴修一摺。著派皂保、胡家玉、敬谨查勘应用木植大小尺寸。开单奏交盛京将军遴员照式采办。并著该将军等随时查勘。俟木植采齐。即行奏请兴修。　　

○又谕、刑部奏、审明言官听受贿属。并案内各犯定拟具奏一摺。此案给事中徵麟、因听受巩进年等代张杰贿买摺奏。率以杜申捐粮入己等情具摺陈奏。虽经刑部讯明赃未接受。而辄藉言事为纳贿之资。其情节甚属可恶。吏科给事中徵麟、著照部议即行革职。发往军台效力赎罪。其所拟巩进年等杖徒各罪名。均著照所议办理。　　

○以刑部右侍郎英元兼署吏部左侍郎。户部左侍郎庞钟璐兼署兵部左侍郎。礼部右侍郎温葆深兼署刑部左侍郎。　　

○以正白旗汉军副都统铭安署镶红旗满洲副都统。　　

○癸丑。孝康章皇后忌辰。遣官祭孝陵。　　

○甲寅。谕军机大臣等、神机营奏、遵议金顺请调拨官兵一摺。山西归绥一带。防务虽松。仍不可稍涉大意。吉林黑龙江马队。未便拨赴榆林。著照神机营所议。仍归定安调遣。毋庸远调。此项官兵。未可久戍在外。一俟归绥撤防。即著定安饬令回京归伍。其察哈尔马队。既未便交杜嘎尔管带。应否仍回张家口备调。或即在归绥助防之处。著定安会商金顺妥筹办理。金顺现在剿贼吃紧。兵力如不敷分布。左宗棠、穆图善、自应酌度情形。各将得力队伍。酌量拨给。以资厚集。傥该副都统军营饷糈支绌。并著左宗棠、穆图善、妥为兼顾。设法接济。毋任缺乏。原摺著钞给阅看。将此由五百里各谕令知之。　　

○又谕、麟兴等奏、现闻招抚布伦托海变民。并请酌留饷银一摺。据称巴里坤领饷委员毓秀等。经伊勒屯等派往布伦托海。招抚变民。麟兴等现已催令先往办理等语。布伦托海变民。现在情形若何。日久未见奏报。何以伊勒屯等遽行派员招抚。是否确有把握。果能悔罪输诚。未始不可网开一面。予以自新。若办理稍涉迁就。恐此等愚民。不知畏威感恩。难免复蹈故辙。著麟兴、荣全、锦丕勒多尔济、伊勒屯、何琯、饬令该委员等相机妥办。不可轻率从事。致贻后患。福济、锡纶、身任布伦托海大臣。此事是否可行。并著会商筹办。其哈密练勇。应否调用。著福济等仍遵前旨。斟酌情形。知照文麟办理。麟兴等请将布伦托海饷银酌留四五万两备用等语。著照所请酌量留用。将此由五百里谕知麟兴、荣全、锦丕勒多尔济、福济、锡纶、文麟、伊勒屯、并传谕何琯知之。　　

○补行同治六年军政。西安驻防卓异官三员。议叙如例。　　

○乙卯。遣官祭文昌帝君庙。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、刘岳昭奏、马龙州城解围。沾益饷道无阻。现调劲旅合攻寻城一摺。寻甸逆首杨标奇等率众万余。由王家庄直窜马龙。经副将杨国发等连番追击。斩馘甚多。并将湖瓜田等处贼营焚毁。马龙州城围立解。王家庄踞匪。焚寨而逃。附近村堡。亦一律收复。其窜踞沾益境内之三营各村逆股。并经总兵谢景春等先后攻克。贼众奔溃。沾益饷道得以无阻。现在东昭三郡亦皆安堵。即著该督商同岑毓英。督饬李廷标等军。乘此声威。分路进剿。一面饬令杨玉科等进攻八甲果马。并守备任顺有招集乡练。四面兜围。以期迅复寻城。毋稍松劲。刘岳昭仍当懔遵叠次谕旨。亲赴前敌。督军攻取。以赎前愆。此次解围出力之副将杨国发等。著暂行存记。俟寻甸收复后。再由该督同其余出力员弁及伤亡兵勇。分别奏请奖恤。另片奏、革职总兵。恳请开缺随营等语。革职留任昭通镇总兵李家福、著毋庸开缺。仍责令带队剿贼。以观后效。将此由五百里各谕令知之。　　

○丁巳。遣官祭关帝庙。　　

○遣官祭昭忠祠。　　

○谕内阁、都兴阿等奏、恭修福陵隆恩殿等工。请择吉移请神牌。安奉东配殿一摺。著钦天监于三月初四日以前。敬谨选择吉期。迅速具奏。　　

○太仆寺卿徐继畬以老病乞休。命以二品顶带致仕。　　

大清穆宗继天开运受中居正保大定功圣智诚孝信敏恭宽毅皇帝实录卷之二百五十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。二月。戊午。日重轮。抱珥五色。　　

○谕军机大臣等、文麟奏、查办抢劫贼犯。摉捕余匪。兴办屯田。请饬拨驼只等项。景廉改换营名各摺片。哈密南山口一带。时有贼匪聚众抢劫。虽经文麟拏获首犯正法。而石城子躔泉子等处盘踞贼匪不少。自应及早摉捕。以绝根株且据犯供吐鲁番逆匪。有二月闲扑扰哈密之信。尤当先事严防。著文麟督饬官军。先将附近之贼摉缉净尽。其各路要隘务须严密防守。以杜窥伺。景廉业经行抵敦煌。即著懔遵前旨。迅赴哈密。与文麟商办一切。张玉春所带威仪营。经景廉改为靖边营。是否别有意见。现在哈密诸事创始。文麟、景廉、总当和衷商搉。共济艰难。不得各怀私见。致误大局。其各营月饷。并著文麟等按照营数均匀分拨。毋稍偏枯。哈密兴办屯田。需用驼只等项。前经谕令乌科两城拨给。兹据文麟奏称、接麟兴等咨。除马匹照数拨给外。仅拨给骟驼二百余只。水牛三百余只。不敷应用。且水牛亦不能为耕田之用等语。著麟兴、荣全、锦丕勒多尔济、仍照文麟前次请拨之数。挑选齐备。即行解交哈密应用。如挑拨不能足数。即于解到新疆饷银内提款买补。扣抵哈密军饷。科布多应拨驼只等项。并著奎昌、明瑶、迅速拨给。毋稍延缓。哈密应建城垣。仍著文麟、景廉会勘办理。将此由五百里各谕令知之。　　

○又谕、总理各国事务衙门奏、分界事宜。请饬迅速办理一摺。前据福济等奏称、科城所分之地。西至玛呢图噶图尔干卡伦。已包过布伦托海之西三百余里。布伦托海现无与俄国可分地界。惟玛呢图噶图尔干卡伦以东。所包布伦托海之三百余里内。有无塔城管辖之地。未据该大臣等详细声明。如现在应分界内。有向归塔城属地。即系布伦托海专管之处。该大臣等仍当遵照前旨。将分界事宜妥为经理。今日之布伦托海。即前日之塔尔巴哈台。异名而不异地。不得藉词含混。意存诿卸。若实无塔城属地。则该处分界事宜。自应归奎昌经管。即著责成奎昌悉心办理。毋许推诿。至立界一事。上年迟误。已失信于俄人。此次约期已近。若再不迅速举行。尚复成何事体。著荣全、奎昌、福济、按照定约。如期前往。各将应分地界。会同俄使妥速办结。并著麟兴、锦丕勒多尔济、明瑶、锡纶、于该城分界事宜。随时与荣全等商酌妥办。毋稍膜视。傥该将军等藉故耽延。致有贻误。即著总理各国事务衙门据实参奏。原摺均著钞给阅看。将此由五百里各谕令知之。　　

○乍浦副都统明兴因病解职。调镶黄旗汉军副都统富尔荪为乍浦副都统。以头等侍卫常顺为镶黄旗汉军副都统。　　

○补铸甘肃安肃道关防。从乌噜木齐提督成禄请也。　　

○予陕西鄜州殉难知州郑寿龄祭葬世职加等。　　

○己未。遣官祭历代帝王庙。　　

○谕军机大臣等、前据岑毓英奏、筹办滇省军务八条。当交该部速议具奏。兹据覆奏、逐条酌议。请饬该督抚认真筹办。并饬各省迅拨饷银等语。滇省杜逆盘踞迤西。日久稽诛。上年复陷楚雄等处。扰及省垣一带。若不练兵选将。力图攻剿。恐匪势蔓延。愈难收拾。岑毓英所陈各条。系为破除积习大举进剿起见。自应速筹办理。著刘岳昭。岑毓英。即照部议章程。悉心会商。将择将选兵练勇各条。实力整顿。并将分道进取之处。妥筹办理。不得日久因循。有名无实。原摺单著钞给刘岳昭岑毓英阅看。至滇省军饷缺乏。各省协拨之款。自应赶紧筹解。四川湖南山西浙江每月共应拨银十二万一千六百余两。著吴棠、刘昆、郑敦谨、李瀚章、严饬藩司。迅速筹款按月起解。其常年兵饷及酌提饷银。亦即陆续筹解。不得仍前延缓。岑毓英所请划拨邻省协饷。著照部议。将浙江应解滇饷银六万两。江西应解滇饷银四万五千两。一并改归湖北拨解。著李鸿章、郭柏荫转饬藩司。在于本年应解京饷款内划出。赶紧解滇。并著李瀚章、刘坤一、文辉、将应解滇饷划解部库。以清款项。其广东省并太平关欠解滇饷银十三万八千两。著瑞麟、李福泰、即行备齐。派员由轮船解至汉口。即由李鸿章等委员递解滇省。以期迅速。至粤盐划抵滇省欠饷案内拨银二十万两。著瑞麟、李福泰、仍遵前旨。限本年三月前分批解赴刘岳昭军营。毋稍迟延。原单均著摘钞阅看。将此由五百里谕知李鸿章、瑞麟、吴棠、刘岳昭、郑敦谨、郭柏荫、李瀚章、刘昆、刘坤一、李福泰、岑毓英、并传谕文辉知之。　　

○以故一等昭勇侯杨炘子光坦袭爵。　　

○以正红旗满洲副都统延煦署镶黄旗汉军副都统。　　

○以江苏漕标官军防剿捻匪出力。赏副将张保圣一品封典。副将刘鹤年、田恩来、参将张相泰、巴图鲁名号。同知江绶麟、游击朱徵庸等花翎。守备傅克栋等蓝翎。余加衔升叙开复有差。　　

○庚申。上复诣大高殿祈雨行礼。
  </div>
  <div class="pagination">
   <a href="清实录同治朝实录_page355.html">
    上一页
   </a>
   <span>
    ...
   </span>
   <a href="清实录同治朝实录_page351.html">
    351
   </a>
   <a href="清实录同治朝实录_page352.html">
    352
   </a>
   <a href="清实录同治朝实录_page353.html">
    353
   </a>
   <a href="清实录同治朝实录_page354.html">
    354
   </a>
   <a href="清实录同治朝实录_page355.html">
    355
   </a>
   <span class="current-page">
    356
   </span>
   <a href="清实录同治朝实录_page357.html">
    357
   </a>
   <a href="清实录同治朝实录_page358.html">
    358
   </a>
   <a href="清实录同治朝实录_page359.html">
    359
   </a>
   <a href="清实录同治朝实录_page360.html">
    360
   </a>
   <a href="清实录同治朝实录_page361.html">
    361
   </a>
   <span>
    ...
   </span>
   <a href="清实录同治朝实录_page357.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
