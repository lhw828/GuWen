<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1789 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1789 页/共 1860 页</h1>
    <div class="content">○丁未。予故喀尔喀扎萨克和硕亲王车登扎卜、致祭如例。　　

○旌表守正捐躯浙江青田县民余叶怀妻杨氏。河南项城县民刘某妻任氏。　　

○是日上回銮。驻跸大新庄行宫。　　

○戊申。谕曰达赖喇嘛、班禅额尔德尼、系宗喀巴大弟子。世为黄教宗主。众蒙古番民。素相崇奉。近年因指认呼毕勒罕之古尔登巴等。法术无灵不能降神。且徇情妄指。或出自族属姻娅。或出自蒙古汗王公等家。竟与蒙古王公、八旗世职官、袭替相似。谕以佛法。必无此理。甚且至噶布伦丹津班珠尔之子。亦出有呼毕勒罕以致众心不服。沙玛尔巴、遂乘机起意。谋占班禅遗产唆使廓尔喀、抢掠扎什伦布。远烦大兵声罪致讨。朕护卫黄教。欲整饬流毙。因制一金奔巴瓶。派员赍往设于前藏大昭。仍从其俗。俟将来藏内或出达赖喇嘛、班禅额尔德尼、及大呼图克图等呼毕勒罕时。将报出幼孩内。择选数名将其生年月日名姓。各写一签入于瓶内。交达赖喇嘛念经会同驻藏大臣。在众前签掣以昭公当。又众蒙古地方旧有各旗部落供奉之呼图克图甚多。此内。大小不等如概令赴藏。交达赖喇嘛会同驻藏大臣掣签。不免烦扰。且路途遥远。轸念众蒙古力量维艰。因于京城雍和宫内。亦设一金奔巴瓶。如蒙古地方出呼毕勒罕。即报明理藩院。将年月名姓。缮写签上。入于瓶内。交掌印扎萨克达赖喇嘛呼图克图等。在佛前念经。并交理藩院堂官。公同掣签。其从前王公子弟内。私自作为呼毕勒罕之陋习。永行停止。朕之此旨。原为近来蒙古番民等。失其旧时淳朴之风。不思佛法。但知图利。必至谋夺财产。求为呼毕勒罕。久之亦如沙玛尔巴之唆讼肇衅滋事。朕甚悯焉。是以。如此扫除积毙。潜移默化。各蒙古自当共知感激。副朕卫护黄教至意。乃喀尔喀赛音诺颜部落额尔德尼班第达呼图克图圆寂后。其商卓特巴那旺达什、寻觅呼毕勒罕。赴藏恳达赖喇嘛、班禅额尔德尼、拉穆吹忠指示。讵达赖喇嘛等。原不能具先知。确切指认。反向商卓特巴询问名字。而商卓特巴、遂私指出土谢图汗之子、呈报理藩院具奏。朕以此事可疑。其中必有毙窦。因一面派令松筠、前往喀尔喀。查讯车登多尔济等。一面派令奎舒、带同扎萨克喇嘛格勒克那木喀、前赴额尔德尼班第达呼图克图游牧附近。无论台吉属下人等。于其圆寂后。一年内所生俊秀端方幼孩。逐加询访数人并令军机大臣。讯之商卓特巴那旺达什。彼即供伊师圆寂后。为寻呼毕勒罕。至哲布尊丹巴呼图克图庙内行礼。在额尔德尼昭庙地方。遇见土谢图汗车登多尔济。据伊告称、伊生一幼子。生时有一点微光。那旺达什即问明此子年庚、及父母岁数又回至公额琳沁多尔济家。问及额琳沁多尔济之子年庚、及父母岁数。前往藏内向拉穆吹忠求其指认。而拉穆吹忠初次二次所指不明。那旺达什虑及再往多费。复求切实指示。拉穆吹忠看出那旺达什情形。用言试探。那旺达什遂将车登多尔济、暨额琳沁多尔济、二人之子。向其告知。拉穆吹忠遂指车登多尔济之子。是呼毕勒罕等语。并据松筠奏、讯明车登多尔济、酉年生子。生时有一点微光。曾告知那旺达什。又额尔德尼昭庙。年久未修。今欲粘补。恐有违碍。并令那旺达什赴藏之便。在达赖喇嘛处请示可否。所有呈递哈达满达银两。一并带去。达赖喇嘛以额尔德尼昭庙。修理无妨等语回覆。据所奏情形观之。此即车登多尔济贿嘱将伊子指为呼毕勒罕之明证。岂能逃朕洞鉴乎。车登多尔济意欲伊子为呼毕勒罕、而商卓特巴、亦欲得一汗王子弟为呼毕勒罕。特未知伊二人内。究系何人主见。因饬将车登多尔济押带来京。与那旺达什质讯。但念时至春深。恐车登多尔济身未出痘。或有传染。朕心有所不忍。复令松筠传旨讯问。据车登多尔济跪称、实欲伊子为呼毕勒罕。有意告知。那旺达什是实等语。此事适当朕降旨立法之初。车登多尔济辄巧为尝试。若各蒙古相率效尤。成何政体。此端渐不可长。且佛法以虚寂为宗。无来无去。故释迦涅槃后。并未出世。即宗喀巴阐演黄教。亦未出呼毕勒罕。达赖喇嘛、班禅额尔德尼、系宗喀巴之二大弟子。始世世出有呼毕勒罕转世。共掌黄教有年。从前指认呼毕勒罕。尚无情毙。但藏内亦必须统摄之人。是以循照旧例。相沿办理。即如康熙年间。有一丹巴呼图克图呼毕勒罕出世时。能自述前世之事。故封以清修禅师。后复授为五台山扎萨克喇嘛。乃竟因贪酒渔色。滋事妄为。即行革退。似此能言前事之真呼毕勒罕。尚不免改弦易辙。况拉穆吹忠行私所指涉疑似之呼毕勒罕。转可信以为实乎。且佛经秘密戒内。能先知一切者。必须能定心运气观想正法。直参上乘者。方能梦中豫知是非空色。今之达赖喇嘛甫学经卷。并未克造极诣。岂能有此法力况为吹忠之古尔登巴。又不能降神。用言试探。所指更属荒唐。又焉能知真呼毕勒罕哉。计那旺达什自藏回时。所有私寻呼毕勒罕之事。业经降旨禁止。乃车登多尔济明知奉旨禁革。尚恃达赖喇嘛及吹忠所指。故为试探。而萨木丕尔多尔济、蕴端多尔济等。俱系盟长副将军之职。遇有此等事件。即当严行饬驳。乃瞻徇转报。若以达赖喇嘛吹忠之言。不敢违背。岂转可不遵朕旨。漫为尝试乎。车登多尔济、从前因私给乌拉票一案。即当从重治罪。经朕曲赐矜全。旋复令在乾清门御前行走。仍赏给花翎黄褂。授为副盟长。伊应如何感激思奋。今转如此有心尝试。图占便宜。本当重治其罪。姑念其不待到京质讯。即行据实供出。尚知畏法。可以量从末减。但若仍留伊汗爵。暨花翎黄褂。不足示惩。车登多尔济、著革去汗爵花翎黄褂。加恩赏留顶戴。令其即由张家口回赴游牧。安分自悔。伊亦无颜见朕。不必又赴热河谢恩。其汗爵、仍施恩令伊嫡子敏珠尔多尔济承袭。蒙古汗王贝勒贝子公台吉等爵。世袭罔替。已属尊荣。即如车登多尔济、获罪革爵。仍得以伊子承袭。又何必欲占一呼毕勒罕。复谋喇嘛之利。在伊等私认呼毕勒罕之意。不过欲使一子袭爵。又使一子为呼毕勒罕。可得喇嘛财产。遂不问真伪。妄相攀引。殊属见小。可谓知有利而不知有义。实可笑矣。商卓特巴有意营谋汗王子弟为呼毕勒罕。代求达赖喇嘛、拉穆吹忠、附会妄指。其罪甚重。著剥去黄衣。发往河南地方安置。萨木丕尔多尔济等。不审察是非。辄行瞻徇情面。转为咨报。俱属非是。著交理藩院严加议处。朕办理庶务。一秉大公。惟视其人之自取。盖此事之不得不彻底究办者。原为近年黄教之习。愈趋愈下。若不亟加整顿。必致众蒙古等惟知牟利。罔识佛教正宗。复被坏法之吹忠古尔登巴等愚惑。陷于重罪。良用恻然。特示创惩、为保卫之计。是以不准蒙古王公之子弟为呼毕勒罕。至我满洲向无此事。众蒙古等。勿窃意为朕欲与旗人效尤占地步也。从此各蒙古番众等。益当恍然共喻朕维持黄教。正所以厚爱伊等。亦并非不令其尊崇佛教。不许布施达赖喇嘛及班禅也。经义中、本以布施为上。六般若、亦以施舍为首。达赖喇嘛各呼图克图等。积财既多亦应散给贫苦。不得少存吝啬。朕方鼓励蒙古等。令其布施。但不可如伍弥乌逊所参噶勒丹锡勒图呼图克图。私遣徒众。往各处募化耳。嗣后各蒙古番民僧俗人等。务当仰体朕振兴黄教。力挽颓风至意以期各辟愚蒙。永除争竞。共安乐利。伊等虽不能深悉精微。但即以那旺达什前赴西藏所费而论。计该商卓特巴至藏时。其呈递达赖喇嘛、班禅额尔德尼拉穆吹忠礼物。及各庙熬茶。途中往返盘费。已逾万金。若赴京在雍和宫所设金奔巴瓶内签掣。不特程途甚近。即一切礼物熬茶等费。概可无需。即此省费一节。伊等岂亦不知之耶。著将此旨发交驻藏大臣。传知达赖喇嘛、班禅额尔德尼、并通行晓谕各处蒙古番众等。咸使闻知。共喻朕意　　

○是日。驻跸三家店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十四



大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。三月。己酉。上回圆明园。　　

○庚戌。谕、据保宁奏称、现袭土尔扈特汗霍硕齐年幼。副盟长恭坦、亦年轻不甚晓事。如将霍硕齐补放正盟长。恐不能专办游牧事务。策哩那木扎勒之妻、孀居明白。固山章京萨木坦噶绷扎木苏、人颇诚实。请将霍硕齐补放正盟长。其盟长及扎萨克印信。交策哩那木扎勒妻监守。令萨木坦噶绷扎木苏、同恭坦、协助策哩那木扎勒妻。办理游牧事务等语。著照保宁所请行。仍饬德勒克扎布、时为指教办理并著保宁留心查察。　　

○谕军机大臣曰吉庆奏、遵旨饬属晓谕乡民搜挖蝻子。据各属禀报、并无搜获。惟据胶州乡民陆续呈缴蝻子共二十斤等语。所奏不免自露罅隙上年东省各属并未据该抚奏报蝗患。何以今年挖有蝻子若非地方官上年匿不禀报。则此项蝻子从何而来。兹既据胶州乡民搜挖呈缴。该抚仍宜饬令实力搜挖净尽毋许虚词塞责至顺天所属蓟州、三河等处。昨秋有间被飞蝗之事。不能保其不留余孽。曾谕令该督等加倍留意。嗣据梁肯堂覆奏、董饬所属遍处搜剔。一有虫孽。立即刨除等语。其究竟有无搜获之处。并未奏及即询之该府尹等。亦称并无搜获。现拟分投前往督查。今东省上年并无蝗患。尚搜有蝻子数十斤。岂蓟州、三河各处曾经被蝗。能保其不复稍留余孽。自当及早认真搜捕。除就近传知蒋赐棨等外。著再传谕梁肯堂。务宜严饬所属。凡遇沮洳卑湿之区尤应随时查察。搜净根株。不可因上年冬雪深透。稍存大意。如查办不力。今岁夏秋复有虫孽。则惟该督及府尹等是问。决不宽贷。　　

○辛亥。上诣安佑宫行礼。　　

○谕曰福崧在浙江巡抚任内。骄纵乖张。胆敢向盐道婪索多赃。以致柴桢亏缺库项。那移填补。浙省绅士。或尚可推为此系地方官私相授受之事。无由知悉。至福崧之母游玩西湖。派令盐道豫备食用灯彩船只等项。每次费银数千两。劣迹彰著。浙省绅士。则不得诿为不知矣。其籍隶杭州者。近在同城。共见共闻。尤无不知之理。该省科道。虽在京服官。但本省地方大吏。似此任意妄为。其亲友往来。断无不互相传说。何以总未据一人参奏。国家设立言官。原令职司纠察。虽本籍地方事件。不便越职干与。若督抚等似福崧之恣意贪纵。款迹昭然。自当据实纠参。方为无忝厥职。乃竟始终缄默又安用此科道为耶。本应将该员等交部严议。姑念事属已往。不加深究。所有籍隶浙省杭州府属之给事中、御史俱著停升二年。其籍隶浙省外府者。俱著停升一年。此系朕从宽办理。该科道务宜各自愧厉。以期无负职守。至藩臬大员皆由朕特加简任。非道府可比。伊等本有奏事之责。凡遇督抚有贪婪不法情事。即应据实参奏。乃该省藩臬、于福崧种种劣迹。并不奏闻。岂伊等所谓奏事者。惟以银号无弊、驿站钱粮无亏、及虚报雨旸等件、循例奏闻。遂可塞责耶。所有此案未经参奏之藩臬两司。除归景照已改发伊犁效力赎罪示罚外。顾长绂系本省臬司。续经擢升藩司。即行丁忧。乃在任有年。并无一言劾奏。未便以其业经离任。遂置不议。顾长绂著交部严加议处。王懿德到任。系在福崧一案发觉以前。两月之久。岂无见闻。乃亦未参奏。不得谓为无过。王懿德著交部议处。以示薄惩。　　

○谕军机大臣等、前据郭世勋奏、广东琼山县有原犯枪手发配贵州军犯黄汉章。逃回原籍。改名黄天衢。在外教读。因被人首告。经琼州府饬役访拏。该犯闻信脱逃一案。所有不行查拏之历任地方官。已照部议分别降调议处矣。黄汉章以发配军犯。胆敢逃回原籍。改名教读。漏网二十余年。复因被人首告。闻信查拏。又经窜逸。情节甚为可恶。不可不迅速缉拏。按律治罪。现在曾否弋获。尚未据该署督奏到。琼州四面重洋。恐该犯闻拏紧急。或潜行渡海。窜匿邻省。均未可定。著传谕郭世勋、严饬两粤各属文武。设法侦缉。务期就获。并著广西巡抚、福建督抚、一体饬属严密查拏。毋任要犯远扬。致稽显戮。　　

○壬子。谕军机大臣曰、吉庆奏审拟凶犯胡兴家一摺。细阅摺内、该犯系谋杀王姜氏、王七、母子二命。又伤毙不同居之王泳绶一命。摺首摘由。自应缮写杀死一家二命。又另毙一命字样。方为明晰。乃该抚摺内、先称致毙三命并非一家之凶犯复又称王七及伊母王姜氏系属一家。自相矛盾。眉目不清已用朱笔点出。并折角以志。著传谕该抚、嗣后于此等审拟具奏事件。务宜留心检点。声叙明晰。以便披阅。勿再仍前牵混。　　

○又谕曰、奏承恩奏山东解员原敬德、管解协甘饷银、至华阴县安放大堂次日查点、失去一鞘。计被窃银一千两一摺。已降旨交部、将华阴县知县麻廷琦、并解员原敬德、分别革职议处矣。各省运解饷鞘。关系紧要。岂容稍有疎失。此项甘肃饷银。安放华阴县大堂。竟致被贼窃去一鞘。殊属目无法纪。不可不严行缉获。按律重惩。著传谕秦承恩、即严饬所属上紧躧缉。务将赃贼迅速就获。毋令日久远扬。　　

○刑部侍郎王昶、奏请开缺回籍省墓。允之。　　

○癸丑。吏部议奏、失察属县捕役诬良毙命之湖南按察使恩长、应照例降调。得旨、恩长系钟音之子。伊兄弟现俱膺外任。且恩长在臬司任内。屡获愆尤。不可再邀宽宥。恩长著来京候旨。　　

○甲寅。谕军机大臣等、据郭世勋奏请史藻升署南澳同知一摺。内参罚清单。多至数十页。殊属笑话。此等升署人员。所有参罚案件。祇须简明声叙。不致遗漏。其应行咨部办理者。即可照例咨部查核。何必如此繁冗。朕于督抚陈奏事件。悉皆详加披阅。从不惮烦。但日理万几。宵旰靡宁。如此等丞倅人员。奏请升署。其参罚清单。非关紧要。乃该抚率行开写。连篇累牍。未观奏摺前。意谓不知何等大案。郭世勋何不解事至此。著严行申饬。　　

○又谕曰、郭世勋奏、请将呈缴小钱至千文以上者。每觔酌给大钱五十文。仍定以半年之限。尽行缴官等语。民间呈缴小钱。若不酌给价值。恐愚民贪利见小。私行存留搀用。一时难于净绝。今该抚请将呈缴千文以上者。每觔给与大钱五十文。俾小民不致赔累。自必争先呈缴。所办亦可。但恐奸徒恃有此例。将所给大钱。私行镕销。搀和铅锡。复铸小钱。赴官缴换。辗转渔利。其弊亦不可不防。又据称、广东历年收缴小钱。六万六千余觔。实止镕出净铜三万八千七百余觔。宝广局鼓铸。岁需滇铜十五万斤。所有镕出小钱铜觔。尚不足数等语。收缴小钱镕化之铜。虽不敷该省鼓铸之用。但既有此三万八千余觔。可以配搭供铸。亦应于下次采买额铜内、照数扣抵。岂不减省运脚。何以该抚摺内、止称现将铜觔存贮在局。而于扣抵额铜。节省运脚之处。并未筹及。著传谕郭世勋、务饬所属于给换大钱后。严查私销。其镕化小钱之铜。即按数扣除抵铸。　　

○乙卯。谕、据伍拉纳等覆奏查办偷渡缘由一摺。内称吴好、马辅两起。审结后咨报到省。已在年终汇奏之后。而马辅一起。系由广东澄海县偷渡出口。其吴好、系由福建南安县上船私渡。现已饬取失察之文武职名。照例查办等语。台湾偷渡。例禁綦严。如果地方官实力查拏严禁。自无此等偷渡之事。虽沿海一带。港汊纷歧。但吴好一犯。即由该省南安县地方偷渡出口。究系该督等不能豫为防范所致。乃摺内尚称马辅一起。由广东澄海县偷渡。竟诿之于粤省。似与闽省无涉。实属非是。除将失察此案之文武各职名。照例饬取核办外。伍拉纳、浦霖、并著交部察议。　　

○谕军机大臣曰、福崧在浙江巡抚任内。骄纵乖张。胆敢向盐道婪索多赃。以致柴桢亏缺库项。那移填补。又其母游玩西湖。派令盐道豫备食用灯彩船只。每次费银数千两。劣迹彰著。伍拉纳身为总督。虽驻劄福建。浙省亦其所辖。如两江总督驻劄江宁。设安徽、江西、僚属内有贪劣不法情事。两江总督、岂得置身事外。凡系兼辖两省总督皆然。伍拉纳即未到浙江。于福崧贪纵各款。未经参奏。已有应得之咎。况该督前冬曾至浙省巡查营伍。乃竟身同聋聩。并不据实劾参。其究实无可逭。且此案于上年冬间发觉。经朕特派钦差前往查办。福建距浙不远。该督自早已闻知。何得尚复迁延观望。并不具摺请罪。伍拉纳著传旨严行申饬。仍著将因何不参奏福崧、及不自行请罪之处。据实明白回奏。毋再支饰。致干重戾。　　

○以云南巡抚谭尚忠、为刑部右侍郎。调贵州巡抚冯光熊、为云南巡抚。以四川布政使英善、为贵州巡抚。浙江按察使闻嘉言、为四川布政使。湖北安襄郧道田凤仪、为浙江按察使。调山东按察使阿彰阿、为湖南按察使。以直隶永定河道罗煐、为山东按察使。　　

○旌表守正捐躯山东济阳县民李琯妻樊氏。　　

○丙辰。谕军机大臣曰、兵部将军政填注浮躁之顺义县防守尉灵保、带领引见。其如何浮躁劣迹。山海关副都统德福。并未声叙。因思属员抗慢上司。谓之浮躁。灵保驻防顺义县。不与德福同城。该城亦无伊上司大员。所管兵仅五十名。岂灵保向兵丁有浮躁之事耶。即德福亦不过曾往该处阅兵一次。岂一见灵保。即看出浮躁耶。若灵保有酷待兵丁。及贪婪劣迹。即应声明参奏。乃仅含糊填注。显属德福居心刻薄。如此、何以服人心耶。著传谕德福、据实明白具奏。灵保看来尚无浮躁情形。著加恩以步军校补用。　　

○戊午。谕曰、海兰察曾在军营效力有年。闻伊患病。当即遣医调治。以冀速痊。兹闻溘逝。朕心深为轸惜。伊病笃时。业经赏给经被。著加恩派御前侍卫丰绅济伦。带领侍卫往奠茶酒。其应得恤典。著该部查例具奏。　　

○谕军机大臣曰、长麟奏萧山县荷花池等处堤工。据该县绅士、呈请捐银改筑石工一摺。已批如议行矣。阅该抚缴进原图。该处湘湖、排马湖之水。俱向东南一带。流注入海。水道较为行远。详阅西兴关地方。堤南即系湘湖支流。距江止隔一堤。意江湖之水。俱向东北而流。若于此处开通。引注湖水。归江入海。较为近便但不知地之高下若何。图内用朱笔标志。江面与湖面形势高低若何。倘湖面高于江面。则引湖入江。势属就下。自可畅达。若江面比湖面较高。则开通堤岸。转不免江水及潮汐倒灌之虞。著长麟详加察看。将江面湖面形势孰为高下。是否可以如此办理之处。详悉覆奏。不必拘于遵旨。原图仍发交阅看。　　

○以镶蓝旗蒙古都统伍岱、为领侍卫内大臣。　　

○土尔扈特郡王策楞德勒克病休。以其子巴特玛乌巴什袭爵。　　

○己未。以和郡王绵偱、为正白旗蒙古都统。　　

○庚申。谕曰、步军统领衙门、奏贝子永泽庄头五德、呈控本府管事家人霍三德。多收钱粮。并指称本主讹诈银两一案。霍三德、以民人投充。代主收纳钱粮。于庄头五德、每年应交银二百六十两之数。长至一千五百两。又怂恿伊主、多收平银。索要车辆。复藉称伊主之名。诈银五百两。侵用入已。情节甚为可恶。应如所奏、将霍三德、连眷属发往黑龙江。给索伦兵丁为奴。以昭儆戒。贝子永泽、任用民间长随。复听信其言。派累庄头。任意增长钱粮、至一千五百两之多。竟与上年绵惠、任听太监倭昇额、讹诈庄头孙文继之案无异。亦应如所奏、照伊加增派累一千五百两之数。十倍罚出入官示惩。至五德一户。若仍令在永泽家。充当庄头。必致挟嫌磨折。别生事端。著将五德庄头一户。连地亩一并彻出。交内务府暂行收管取租。俟将来遇有阿哥分府时。再将此项人地拨给。　　

○又谕曰、福康安等奏、此次军营及前后藏备弁。遇有差遣。均能不惮勤劳。尽力奋勉。现在无缺可升。请旨先给应升顶戴。俟有缺出。再行陆续请补等语此次军营及前后藏差遣备弁。均属出力。著照所请、守备薛大烈、马瑞图、周荣廷、马瑜、李应贵、千总马国泰、倪占鳌、萧太和、徐棐、把总马瑔、均各赏给应升顶戴。以示鼓励。又据奏、承办粮务道员承勋、知府重光、自参革后。均知奋勉出力。现随孙士毅等查核销算。可否赏给承勋原衔顶戴。赏给重光同知顶戴。以示观瞻等语。承勋、重光、究因办粮迟误。特予革职效力。以赎前愆。后此粮运迅速。该员等亦不过随同办理。与始终出力者不同。承勋、著降等赏给知府职衔。重光、亦著降等赏给通判职衔。以昭公允。　　

○又谕曰、恩达硕板多一带地方三十九族番民。前于大兵进剿廓尔喀时。经福康安等派员前往、雇办乌拉牛马。押赴各站。协济兵差。甚为急公出力。所有该番民应纳五十七年分马价银、三百九十一两零。著加恩豁免。以示体恤远番。奖励勤劳至意。　　

○礼部以会试中额请。得旨、这会试。满洲、蒙古、取中三名。汉军取中一名。直隶取中十一名。奉天取中一名。山东取中十名。山西取中六名。河南取中五名。陕西取中二名。江南取中二十一名。浙江取中十二名。江西取中十名。湖北取中三名。湖南取中三名。福建取中四名。广东取中三名。广西取中一名。四川取中三名。贵州取中二名。云南取中一名。　　

○辛酉。上御勤政殿听政。　　

○谕、向例南粮余米。俱准在通变卖。以资食用。今南漕头帮抵通。其余自必陆续衔尾而至。旗丁于交足正供之外。所有多余米石。情愿出售者。仍著加恩、准其就近于通州粜卖。在旗丁等既所乐从。而近畿地方。粮米益充。于市价民食。均有裨益。该部即遵谕行。　　

○兵部以审转命案不实、发军台效力之原任山东济宁州知州李维谦赎罪请。得旨、李维谦、前于济宁州知州任内。因审转所属鱼台县民李士方、砍毙刘士兴一案。不能审出实情。案情较重。本不应准赎。但念伊母七十余。年老患病著加恩准其赎罪。　　

○以太常寺卿永良、为内阁学士兼礼部侍郎。　　

○壬戌。谕曰、海兰察系行伍出身。在戎阵多年。其打仗次数。不可胜计。且身受多伤。实为出力奋勉。但伊由藏回京。在家数月病故。非阵亡可比。例不入昭忠祠。兹念伊军营效力多年。身曾受伤。加恩著入祀昭忠祠。以示朕轸恤军营效力大臣之意。　　

○谕军机大臣等、本日镶白旗满洲、带领引见佐领人员。内沐特恩一员。原系西宁镇总兵。经勒保奏其于边疆要地。未能决机应事。是以令其来京。在头等侍卫上行走。看其人尚去得。且前因西宁苏家堡回匪聚众滋事一案。当经全数弋获。办理迅速。经勒保具奏、曾降旨将沐特恩等交部议叙。其续参该员不能决机应事之处。亦无实据。勒保前与提督苏灵不睦。来京陛见时。即奏其喜事任性。朕以该督言无实据。未便因其不睦。遽将提督大员更换。去年该督复以出口马匹疲瘦。将苏灵参奏。因系贻误兵马。是以照部议降调。在苏灵固有应得之咎。而该督之与苏灵意见龃龉。有意苛求。亦难逃洞鉴。朕于臣下功过。一秉大公。从不肯稍存轩轾。封疆大臣有率属之责。而总督统辖文武。尤应宽严得中。固不可一味姑容。亦不可稍涉褊急。昨因山海关副都统德福、将顺义县防守尉灵保、于计典内填入浮躁。由部带领引见。朕以浮躁必有实据。降旨饬询。据德福覆奏、灵保素性嗜酒。弓箭平常。复令军机大臣、验看灵保弓箭。尚属去得又无嗜酒沉湎形状。业将该员以步军校用。并降旨申饬德福矣。德福系副都统。其参劾未能公当。朕尚必加之训饬。况勒保身任总督。岂可无容人之量。与德福性情褊浅一辙耶。勒保著传旨严行申饬。若再如此。则是不知朕恩矣。务宜痛自改悔。勉副委任。　　

○又谕曰、管干珍题报白粮全数过淮日期。细阅本内。未将上年白粮于何时过淮之处。一并声叙。无由比较迟早。因命军机大臣。查对该督奏报日期。始知上年白粮尾帮。系三月十二日过淮。本年系三月初八。较早四日粮船过江过淮过河日期。均当与上届比较况今年白粮过淮既早四日。更当声明具奏。以备考核。何以该督本内并未叙入。即日前奏到之摺。亦未声叙。著传谕管干珍、嗣后于漕白等粮。凡有应行题奏全数过竣之处。均当于摺内本内将上年经过月日叙入。并比较迟早。以便披阅勿稍疎漏。　　

○吏部等部议准、山西巡抚蒋兆奎奏、解州属之芮城县陌底渡。向设巡检。专查验渡黄运盐。今河东盐课改归地丁。请将该巡检缺裁。裁缺之员。留省以相当缺补用。从之。　　

○是月。江南提督陈大用奏报、前赴吴淞海口。会阅水操情形。得旨、迩来海贼颇多。宜留心严缉。　　

○浙江巡抚觉罗长麟奏、南北两关、前由织造兼管。每年定给养廉银一万两。兹奉旨改归巡抚兼管。本任养廉敷用。请裁关员养廉归盈余项下解部。得旨、览。　　

○湖广总督毕沅奏、湖北襄阳城旧老龙堤。原额设岁修银四百两。乾隆九年。因费不敷。经前督鄂弥达、奏拨银五千两。交典商生息九百两。增作岁修费。五十四年。臣因该处顶冲险要。奏添石矶四座。修费不敷。请于充余之江夏县荞麦湾堤工款内。拨银五千两。交襄阳府属典商。以一分五厘生息。添济工用。得旨、此等事祗可如此。然易于滋弊。应常留心查察。　　

○四川总督惠龄奏、向例阵亡屯练降番。祇赏恤银二十五两。此次进剿廓尔喀。奉旨令照绿营步兵例。均赏恤银五十两。此外尚有阵亡之各土司土兵。可否并请照此次屯练降番。一体赏恤。得旨、自应赏给。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　
</div>
    <div class="pagination">
<a href="清实录乾隆朝实录_page1788.html">上一页</a><span>...</span><a href="清实录乾隆朝实录_page1784.html">1784</a><a href="清实录乾隆朝实录_page1785.html">1785</a><a href="清实录乾隆朝实录_page1786.html">1786</a><a href="清实录乾隆朝实录_page1787.html">1787</a><a href="清实录乾隆朝实录_page1788.html">1788</a><span class="current-page">1789</span><a href="清实录乾隆朝实录_page1790.html">1790</a><a href="清实录乾隆朝实录_page1791.html">1791</a><a href="清实录乾隆朝实录_page1792.html">1792</a><a href="清实录乾隆朝实录_page1793.html">1793</a><a href="清实录乾隆朝实录_page1794.html">1794</a><span>...</span><a href="清实录乾隆朝实录_page1790.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
