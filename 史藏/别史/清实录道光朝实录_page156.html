<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 156 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 156 页/共 848 页
  </h1>
  <div class="content">
   ○幸圆明园。　　

○诣绮春园问皇太后安。　　

○贷直隶宝坻、静海、二县上年歉收贫民耔种口粮。　　

○辛丑。以防守甘肃西宁哈拉库图尔口外察罕托洛亥、阿什汉水、二处城堡出力。实授刘印景、镇海协副将。千总怡兰等、下部议叙。　　

○壬寅。谕内阁、御史郎葆辰奏、请饬禁禁卒淩虐监犯一摺。所奏是。国家设立监狱。羁禁人犯。禁卒等祇应小心看守。岂容横加淩虐。况私制非刑器具。久有例禁。监狱重地。更不准任意威逼。兹据该御史奏称、山西省汾阳、介休、平遥、孝义等县。禁卒勒索犯人监费。不能满其欲壑。或受人贿嘱。辄以非法致死。甚至有纸打名目。不特大干法纪。且惨毒残忍。可恶已极。著该抚确加访察。各属内有无此等情弊。一经查出。禁卒从重治罪。州县严参示惩。并通谕各直省督抚、一体饬禁。毋许禁卒再有任意淩虐罪囚。以示矜恤。　　

○以因病告替阿巴哈纳尔扎萨克多罗贝勒玛哈巴拉子巴勒楚克、袭爵。　　

○缓徵两淮丁溪、草堰、刘庄、伍佑、新兴、庙湾、六场上年被水灶地、新旧折价口粮银。　　

○癸卯。谕内阁、蒋攸铦奏、拨补代徵地亩。请官为收租散放一摺。直隶深州拨补安州圈地。原系深州民人承种交租。俾被围旗地之户。藉租养生。立法本为至善。今据安州受补业户、以每年所得租银。不敷应用。呈请交地售卖。据该督奏称、此项地亩。系将租银拨给安州。并非拨地。若准其另售。则原佃各户、一旦失业。势必夺佃增租。请照旧官徵官解。并查明原欠乾隆五十八年、及嘉庆三四五六七八九等年。未解租银六千三百一十余两。系该前州陆香森、徵存亏短。业经归于续亏案内咨追。俟解到直隶。即可移解散放。其道光二三等年租银一千一百五十余两。因被水缓徵。非佃户无故拖欠。今已照数完纳。解交安州散放。各佃户并无未完银两。著照所请、所有深州代徵安州地租。著仍旧由官徵解。散放收领。如安州业户、因所得租不敷应用。准其卖租。不准卖地。令佃户照旧完纳。不得夺佃增租。以杜争端而恤穷佃。　　

○又谕、黄鸣杰奏、粮船水手。纠众滋事。请将该管官分别革职、并摘去顶带一摺。浙江省嘉兴白粮帮水手。因争驾新船起衅。胆敢纠众逞凶。互相斗殴。伤毙多人。不法已极。必应按名弋获。严行究审惩办。以儆凶顽。该管地方官、漫无约束。办理又复迟误。均有应得之咎。秀水县知县徐起渭、于此等重案。未将投到人犯根究。延至半月有余。犯无一获。实属玩视。著即革职。留于地方协缉。仍责成该革员将李明秀、马文德、二犯。拘获到案。以凭确讯。领运千总黄逢辉、专管帮丁水手。乃不能禁约。任令纠殴滋事。又不将伤毙姓名人数。即时查覆。尤为庸懦不职。著一并革职归案审办。嘉兴府知府罗尹孚、近在同城。并不亲提李明秀等、研鞫确情。玩视公事。以致案内各犯。日久全无著落。著摘去顶带。督饬上紧缉拏。押运通判袁＜?雨澍＞、于事前毫无管束。并著摘去顶带。仍令押运北上。随同粮道、沿途访缉。督粮道李宗传、统辖全帮。嘉兴副将庆康、不能先事防范。俱著俟定案时、照例参处。　　

○又谕、吏部奏、那彦成请将例应推升之理事通判、留于甘肃升补。与例不符。甘肃凉庄理事通判宝瑛、前据那彦成以该员熟悉地方情形。甘肃旗缺较多。差委乏人。奏请暂停推升。留甘另行酌补。当经降旨允准。兹据吏部奏称、理事同知通判。例应与京员较俸升转。不得在外题升。历经奏驳有案。著照吏部所议、宝瑛仍照例以员外郎推升。毋庸留甘升补。　　

○甲辰。上幸静明园。诣龙神庙拈香。　　

○谕内阁、张井奏、兰阳汛柴坝工程险要。请抛护碎石一摺。豫省南岸兰仪厅兰阳汛处所、河面最窄。从前漫工时开穵引河。北岸挑积土山复行壅阻。溜势全注南岸。柴坝工程。难资抵御。自应仿照南河抛护碎石之法。俾得工固澜安。永资保卫。兹据奏称、前任河督严烺、于上年秋汛抢险后。已垫发银二万两。委赴济源开采碎石。业已运到工次一千七百方。经该署河督于迎溜紧要处所、如法抛护。尚未抛出水面。复经委员估计先行择要、将柴坝四埽九埽十一埽抛护三段。共需碎石六千八百余方。约需银七万余两。著准其饬拨司库银两。赶紧接办。陆续装运。务于大汛前先行抛护三段。以资捍御。该署河督惟当认真督办。务期工归实用。帑不虚糜。其余俟察看情形。再行次第奏办。至碎石方价。豫省较南河装运尚易。该署河督按方酌量核减。著即照所奏办理。　　

○又谕、陶澍奏、筹办淮河情形一摺。洪泽湖藉淮敌黄。自应多方导引。以资收蓄。经该抚勘明各处情形。除寿州境城西湖、凤台县境焦冈湖、两处抽沟。系该民人自办。毋庸另筹经费外。惟凤阳县境花源湖、民多穷乏。势难捐办。著准其将道库旧存水利平余闲款内、提银二千两。交凤阳县克期兴办。又怀远县荆山口南新涨沙洲葫芦系、须再开引河数道。著准其在司库积存宿灵抽沟利息内、提银一千二百两。交怀远县赶紧疏挑。该两处动用工费。均非正项钱粮。工竣由道验收。毋庸造册报销。该抚务须认真查验。如有草率偷减即行参办。毋稍徇隐。　　

○又谕、黄鸣杰奏、臬司出缺。请旨简放。前据德清县生员蔡鸿、控徐倪氏谋毙伊侄女徐蔡氏一案。两次检验。原告未能输服。经该署抚黄鸣杰奏明、交该司王惟询督同覆检。该司忽于覆检后无故自缢。览奏殊堪骇异之至。程含章著补授浙江巡抚。祁＜?土贡＞著补授浙江按察使。毋庸来京。即赴新任。此案著交程含章、督同臬司祁＜?土贡＞、将徐蔡氏尸身细心覆检。是否实系被□□客身死。抑系自缢。务得确情。以成信谳。且祁＜?土贡＞由刑部出身。刑名素称熟悉。朕所深知。断不许稍存推诿之见。有负委任。至王惟询到任甫经一月。覆检又未定案。即因新旧仵作、各执一词。疑虑甚多。该司并非原审之员。无所顾忌。且既禀明该署抚、奏请选派刑部谙练司员。到浙会检。已据该署抚应允。何至郁闷。遽尔轻生。若无别情。焉有此事。程含章等、详细查访。将该司因何自缢缘由。据实覆奏。务令水落石出。不许稍有含混。黄鸣杰、著俟全案定谳后。再行来京候旨。　　

○又谕、克蒙额奏、织库交代亏短一摺。福德前在浙江织造任内。应移交后任银四万九千一百八十六两零。除运库应解银一万八千两。福德自行寄交银一万六千六百八十四两零外。尚短交银一万四千五百一两零。久逾交代期限。织库收贮银两。自应实存在库。无得丝毫亏短。福德何以任意那移。日久未交。又不即时筹补。实属有心亏缺。自应严行著追。所有福德未交银两。著即迅速赔交。以清库款。如再延宕。定即按律惩办。至福德承办本年大运丝斤。业已领过例价。现尚缺交单丝十四万二千七百四十八两。并著一并上紧补交。毋许迟误。致干罪戾。　　

○安徽巡抚陶澍奏、淮堤经费浩大。无从筹措。须督劝百姓设法办理。自可渐著成效。得旨、兴水利。除水患。莫大之善政也。总要督率认真。劝导有方。固不可徒费周章。亦不可始勤终怠。详慎勉之。　　

○命署山东巡抚琦善、以总督衔实授山东巡抚。　　

○以顺天府府尹申启贤、为仓场侍郎。顺天府府丞朱为弼、为府尹。　　

○乙巳。上诣安佑宫行礼。　　

○福建台湾镇总兵官蔡万龄奏、驰赴凤山县剿捕贼匪。以致谢恩迟延。得旨受事谢恩。事理之常。乘机剿捕。刻不容缓。必应如是。　　

○追予国初御贼阵亡福建总兵官黄蓝、恩骑尉世职。以其六世孙天禄、承袭。　　

○抚恤琉球国遭风难夷如例。　　

○丙午。上诣绮春园问皇太后安。　　

○旌表守正捐躯四川巴县民袁志远女引弟。　　

○丁未。谕内阁、据英和等及御史萨斌等奏、查出私造户部印文。冒领广东南雄协副将养廉银两一案。当即查传投劄之人。已经逃逸。请饬严拏究办等语。此案该逸犯胆敢私造户部印文。希图朦领帑项。虽经该库查出、未曾发给。该司员等、理应即时盘获。乃任彼逃逸。亦属疏忽。且既造有假印。恐同谋不止一人。行用不止一次。必应彻底究办。著步军统领衙门、顺天府、五城、严密访拏该逸犯务获。解交刑部审办。毋任漏网。　　

○又谕、松筠等奏、审明塔布囊克什图、听从诬控先行定拟。克什图即阿玉尔、本系喀喇沁王满珠巴咱尔旗下所属塔布囊。游食于土默特。辄起意捏控妻兄达瓦被害。希图讹诈。业经查明达瓦实系病故。具结销案。克什图复听从色楞旺楚克主使。叠经捏控。并随同赴京呈递。实属狡诈无耻。若仅照例拟流折枷。尚觉轻纵。克什图即阿玉尔、著革退四等塔布囊。发往烟瘴地方。以示惩儆。　　

○谕军机大臣等、寄谕两江总督魏元煜、江苏巡抚张师诚、山东巡抚琦善。前据黄鸣杰奏、嘉兴白粮帮水手。因争驾新船、纠众互殴一案。已明降谕旨、按名查拏究办矣。此案该帮粮船水手。因争船起衅。纠众凶殴。伤毙多命。并闻该帮有老堂、潘堂、诸教名目。各船内刀枪器械不少。并有红布系腰者。不法已极。据该署抚祇奏明滋事水手席明、韩秃子、苏当家、陈当家、郭万成、殷老、刘五、陶麻子、蔡包子、张老五、曹老、熊大胆、数人。并有李明秀、马文德、二名。在逃未获。朕闻该帮六十九船。水手有一千余名。结成一气。其心甚齐。此等凶犯俱籍隶徐州山东一路。素行凶悍。现当漕运渡黄吃紧之际。若此时沿途截拏。必致脱帮迟误。所关匪细。该督抚等、惟当饬令沿途文武。严密防范。无许在途报复滋事。一面密咨浙江省。将此案人犯在逃未获者。共若干名。于该帮回空。行抵山东江苏水次。密派明干文武大员、各带兵役。不动声色。迅速掩捕。按名弋获。归案严办。毋任一名漏网。总期凶犯就获。不致别生事端。仍无误重运趱行。方为妥善。将此各谕令知之。　　

○宗人府奏、审拟宗室福山、讹诈钱文。奸淫妇女。开宝聚赌等情一案。得旨、此案闲散宗室福山、聚集无赖。屡次讹诈良民。逼勒钱文。实属无故扰害。若仅照例拟遣折圈。不足示惩。福山著革去四品顶带。实发吉林。交该将军严加管束。福山曾聘护军扎兰泰之妹为妻。尚未成婚。既据扎兰泰呈称、情愿随赴发遣地方。著准其随往。大祥即珠隆阿、引诱福山在庙同住。怂恿讹诈。并同行助势。著从重发往黑龙江当差。以为引诱宗室为非者戒。　　

○又奏、审拟已革顶带宗室格绷额、宗室隆保、讹诈奸宿等情一案。得旨、此案已革顶带宗室格绷额、屡经犯案圈禁。复叠次讹诈多赃。宗室隆保、宿倡肆闹。纠众抢夺。著革去顶带。与格绷额均发往吉林。交该将军严加管束。　　

○钦差都察院左都御史松筠等奏、查明东土默特旗、实无应行封禁牧场。请令随处垦种。从之。　　

○改铸江苏徐州府邳睢旧城司巡检印信。从大学士前任总督孙玉庭请也。　　

○移建吉林长春厅理事通判衙署。从将军富俊请也。　　

○缓徵湖北石首县被水冲坍田租银。　　

○戊申。谕内阁、松廷等奏、阿齐图诺们汗之呼毕勒罕、恳请添进贡物。该呼毕勒罕、因准其作为阿齐图诺们汗之呼毕勒罕。请每逢前藏年班堪布进京时、添进贡物。虽系出于至诚。惟该呼毕勒罕前辈呈进贡物。本有一定数目。著不必添进。　　

○又谕、松廷等奏、误将噶勒丹锡哷图萨玛第巴克什、添写呼图克图字样。查明更正。自请交部议处。噶勒丹锡哷图萨玛第巴克什、前因充当达赖喇嘛正师傅。曾经赏给衍宗禅师名号。并未加封呼图克图。乃于咨行驻藏大臣文内、率写呼图克图字样。该大臣等、未即详查驳斥。率于奏摺内添写。现据松廷等自行查明更正。所有松廷、保昌、自请议处之处。著加恩改为交部察议。　　

○己酉。谕内阁、永芹奏、查明乌什卡伦侍卫被参过重。酌核定拟。前据富纶参奏、违例出卡、捕匪不力之卡伦侍卫倭什保、请交部严议。因其摺内有自相矛盾之处。降旨交永芹查明核奏。兹据奏称、该侍卫见噶尔察追贼。即率兵一同出卡捕贼。牵回贼弃之马。虽属孟浪。并非无因。不得谓之违例出卡。富纶又参其捕匪不力。实系自相矛盾。倭什保、仅止不将贼匪抢马、噶尔察出卡追捕情形。随时禀报。又于安集延贸易欲进沙土卡伦。任听所属兵丁先为押送。殊属不合。倭什保、著交部议处。　　

○又谕、蒋攸铦等奏、古北口提标四营豫备饷银。请提早两月。乘时采买等语。古北口提标中左右城守四营。向准豫备闪年折色饷银八千两。于十月间借支。分夏秋两季扣缴。兹据该督等详加体察。所借饷银。原借采买兵米之用。惟粮价平减。在八九月间禾稼登场之时。而借项须俟十月下旬给支。采买较迟。粮价已贵。且所借银数较多。两季扣缴、为时又促。兵力未免支绌。自系实在情形。著照所请、准其将豫借折色饷银八千两。提早两月。于八月内给发。俾得乘秋成时采买。用备兵糈。所借司库银两。改为四季扣还。　　

○喀什噶尔参赞大臣永芹、议覆富纶奏请裁撤乌什卡外鄂博、移驻城外大山口。应仍循旧办理。从之。　　

○命前任都察院左都御史王鼎、以一品衔、署户部左侍郎。　　

○直隶正定镇总兵官薛国相、以病乞休。允之。以前任福建台湾镇总兵官观喜、为正定镇总兵官。　　

○庚戌。谕内阁、黄鸣杰奏、议覆阿尔邦阿请加盐价一摺。两浙引地。因前被灾歉。近年额外未能畅销。若遽行加价。恐销数愈行壅滞。自系实在情形。所有两浙盐斤加价。著毋庸议。至各商呈请按引摊输银二百万两。以济工需。现在南河工程。朕不惜帑金。业经筹款拨用。无须该商等输纳。所请按引摊输银两之处。著不准行。其旧有河饷输垫二款银两。仍著分七纲接续摊完以清款项。不许藉词宕延。　　

○谕军机大臣等、寄谕两江总督魏元煜、江苏巡抚张师诚、山东巡抚琦善。前因浙江嘉兴白粮帮水手纠众互殴。伤毙多命一案。业经降旨、令该督等督饬沿途文武、严密防范。设法掩捕。本日又据黄鸣杰奏称、现有杭三帮水手李广明、郭世正、杨起敬三名。到省喊控。讯据供称伊等系杭三新帮水手。向来嘉白杭三两帮内、老帮水手。俱是齐心一气。二月初四日。嘉白老帮水手。与新帮水手争闹。杭三老帮水手。于是日夜间、亦将本帮内新帮水手寻杀。伊等害怕逃脱。现在捞获尸身内有十一躯。认系杭三新帮之人。其老帮凶犯、系吴在明为首。又有徐老大、孙豁牙、二十多人。现已派委嘉兴协副将庆康、赴江省苏常一带、会同粮道暨地方文武、逐船摉拏等语。现当漕运吃紧之时。又查出杭三帮水手、与嘉白帮联为一气。其水手又不下千余人。黄鸣杰辄冒昧派委副将带弁兵前往逐船摉捕。试思此等匪犯。焉有不恃众抗拒之理。更复成何事体。该督等接奉此旨。无论该副将庆康行抵何处。即行逐令回浙。该督等仍遵前旨、饬令沿途文武、严加防范。并选派明干文武大员、各带兵役。不动声色。设法捦捕。务将正凶迅速弋获、归案严办示惩。勿使一名漏网。总期漕行顺速。不致沿途再滋事端。是为至要。将此由四百里谕令知之。　　

○贷甘肃洮州、循化、静宁、宁、靖远、陇西、西和、漳、隆德、永昌、古浪、平番、清水、两当、灵台、礼、十七厅州县及庄浪县丞所属、上年灾歉贫民口粮有差。　　

○辛亥。谕军机大臣等、据御史钱仪吉奏称、粮船水手。多系强很无藉之徒。每年沿途扰累。在漕务官弁、以趱路为急。不暇深求。而地方官、又以事隶漕船。不妨推诿。俱图敷衍目前。日久遂酿成钜案。若更有习教之人。听其拜师授徒。联为夥党。其流弊不可胜言。或随时酌量解散。或准其自首免罪。责成卫弁旗丁等细心查看等语。粮船水手。素行凶悍。每易恃众滋事。近有浙江省帮船水手。纠众互殴。惨杀多命一案。即闻有争教起衅情事。著颜检、于各省漕艘过淮时。详加察访。如各省帮船水手。有拜师授徒。联结夥党情弊。即当设法查办。并责成卫弁旗丁、一体留心察看。不得将此等匪徒、滥行容留。固不可冒昧滋生事端。尤不可姑容养痈贻患。将此谕令知之。　　

○又谕、据御史钱仪吉奏称、浙省粮艘水手。近年新立有老安教、潘安教、等名目。纠众纷纷。每易滋事。此次两教讎杀。不仅如该署抚所奏、因争驾新船起衅。至水手等在嘉兴西丽桥水次斗杀。系自二月初四日起、至初七日止。该教等朱墨涂面。各为标认。持刀凶斗。昼夜不散。有逃逸上岸者。即登岸追斫。过往客船。俱被阑截摉拏。或断截手足。投诸河流。伤毙不止数十人。且闻有行人走避不及。误遭刃毙者。数日内城门昼闭。该府县营汛坐观无策。兵役等俱无一人上船会拏。亦并无晓谕解散之事。其自行投到之李明秀、马文德二名。经该县羁禁。旋闻各水手有纠众劫狱之信。该府县畏葸惊惶。商同释放。亦非因给发身工始令保释等语。是此案起衅根由、及该府县营汛畏葸观望情形。与黄鸣杰历次所奏。种种不符。显系有心讳饰。存化大为小之见。含混具奏。程含章接奉此旨。即迅速赴任。确加察访。该帮水手滋闹。究系因何起衅。有无立教名目。其纠众械斗。至四日之久。该管文武各员弁。所司何事。何以任其凶斗惨杀。来去自如。黄鸣杰身任巡抚。嘉兴距省会甚近。即当亲往查办。据实具奏。乃毫无见闻。形同木偶。又复意存回护。实属辜恩溺职。程含章到任后。将该御史所奏情节。逐一详查。如果属实。即将该署抚、及该管官弁据实严参惩办。勿稍徇隐。以副委任。若稍有朦混。后经发觉。朕惟程含章是问。勉之慎之。该御史摺著钞寄阅看。将此谕令知之。　　

○壬子。封江西章江水神为灵泽显应水神。从巡抚成格请也。　　

○旌表守正捐躯河南郑州民陈辰妮妻刘氏。　　

○癸丑。上幸万寿山。　　

○诣绮春园问皇太后安。　　

○谕内阁、魏元煜等奏、请暂行停办吴淞江挑工一摺。江苏省疏浚三江水利。向由藩库提归封贮款内动办。兹据奏、太湖下注黄浦一路工程。即刻完竣。惟吴淞江逼近海口。估挑正河、及疏浚支港来源。需费较多。现在捐监银两即应解部。该省经费不敷办理。所有吴淞江挑浚各工。著暂行停止。其黄浦应挑工程。仍著赶紧办俟。核实验收。毋许草率偷减。
  </div>
  <div class="pagination">
   <a href="清实录道光朝实录_page155.html">
    上一页
   </a>
   <span>
    ...
   </span>
   <a href="清实录道光朝实录_page151.html">
    151
   </a>
   <a href="清实录道光朝实录_page152.html">
    152
   </a>
   <a href="清实录道光朝实录_page153.html">
    153
   </a>
   <a href="清实录道光朝实录_page154.html">
    154
   </a>
   <a href="清实录道光朝实录_page155.html">
    155
   </a>
   <span class="current-page">
    156
   </span>
   <a href="清实录道光朝实录_page157.html">
    157
   </a>
   <a href="清实录道光朝实录_page158.html">
    158
   </a>
   <a href="清实录道光朝实录_page159.html">
    159
   </a>
   <a href="清实录道光朝实录_page160.html">
    160
   </a>
   <a href="清实录道光朝实录_page161.html">
    161
   </a>
   <span>
    ...
   </span>
   <a href="清实录道光朝实录_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
