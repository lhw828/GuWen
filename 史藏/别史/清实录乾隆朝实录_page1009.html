<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1009 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1009 页/共 1860 页
  </h1>
  <div class="content">
   ○谕曰、庄有恭奏、靖江县区书童亲仁。侵收花户米石一案。请令花户照数重完。并将失察之知县熊琫。咨部查议等语。此案侵收中饱。在区书童亲仁。固属法无可贷。而花户等希冀省便。误托匪人。照例著令重完。亦所应得。但念村野贫农。零星尾欠。若复令其赴仓交纳。未免纷烦。著加恩免其重完。该县熊琫。不能早行觉察。亦难辞咎。但系自行查出禀报。而此项侵蚀米石。情愿代赔。亦足示儆。所有应得处分。著加恩宽免　　

○谕军机大臣等、宋邦绥奏、宜山县民韦氏。戳死伊翁梁胜立。定拟凌迟处死一摺。此等伦纪攸关案件。于审明之后。一面奏闻。一面即行正法。使凶犯不致稍稽显戮。以申法纪而快人心。前经降旨甚明。宋邦绥于此等案件。并不照例即行办理。仅将审拟缘由奏闻请旨。殊不晓事。宋邦绥。著传旨申饬　　

○是月。直隶总督方观承奏、今岁丰收倍于常年。凡可贮米之仓。均应买足。查中关地方。有仓二十间。可贮米一万二千余石。喀喇河屯通判所属之鞍匠屯。有仓三十间。上年买贮额米一万石。尚可添贮五千石。又热河宫仓内。有空廒十间。可贮米七千余石。张三营宫仓内。有空廒五间。可贮米八千余石。该两仓久虚渗漏。已委员修理。共计添米三万二千石。均在各该处采买。米价自八钱。至一两不等。再八沟厅产米最广。每石不过七钱。应请采买二万石。交该处同知。运赴遵化州收贮。得旨嘉奖　　

○又奏、山海关驻防官兵。岁需米一万三千二百石。按年采买支放。仍另行常贮一年米备用。除明岁应用米石。业经动项买足外。今年丰米贱。应请添买一年米赏贮。于兵民均有裨益。报闻　　

○河东河道总督李清时奏、黄河修防各事宜。一、工料稽查宜清。现饬该道将各厅属内旧存、新办、各料核实。按照工程平险。分别堆垛。编立号木注明。并查验各厅修造土埽工程。如料物短少。工不坚实。即行严参。一、向来各厅埽坝工程。每至伏秋水长。动工镶修。既难兼顾。且易浮销。兹于霜降后。委员赴南北两岸。会同该厅确勘。或应春修。或俟伏汛。开造工段丈尺确册。交该道查验。臣再加确勘。应春修者。即于来岁正月望后兴工。限三月完竣。至伏秋大汛。如遇临河要工陡塌。即令该厅一面查报丈尺需料确数。一面妥办。如非急不及待之工。必俟分别估定办理。一、埽工向系草土兼用。近日所造埽工。草多土少。每致塌卸。今饬令草土均匀坚实。再拆镶工段。凡遇顶冲迎溜之处。必须签钉长桩。方资稳固。豫、东、向来签桩之处颇少。法未尽善。今饬该厅、及守备、选练桩埽熟谙之兵备用。一、向例厅营互相稽查。至效力人员。差赴各厅防工催料。每多虚应故事。今遴委干员。分驻各厅。除帑料不准经手外。凡该厅属内汛水消长。溜势迁移。工程丈尺。用料多寡。取土难易。皆令该员按日禀报。既可验该员贤束。亦使厅营均有顾忌。得旨、诸凡皆妥。实力为之可也　　

○四川总督阿尔泰奏、川民不谙纺织。地间产棉。种植失宜。或商贩贱售。至江楚成布。运川重售。现饬各属劝谕乡民。依法芟锄。广招织工。教习土人。并令妇女学织。再查川西南、地少山多。民颇瘠苦。惟种茶获利。连年饬属劝谕居民。于该处荒山密箐。悉行开辟。广种茶树。现灌县、汶川、及邛州一带。渐次繁衍。商民获利。引课渐增。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十七


大清高宗法天隆运至诚先觉体元立极敷文奋武孝慈神圣纯皇帝实录卷之七百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。十一月。壬申朔。谕曰、陆宗楷。现署吏部侍郎。其兵部侍郎事务。著史奕昂署理　　

○谕军机大臣等、据柏琨奏、阿布勒比斯、闻乌什事竣。差哈萨克沁德睦尔、同齐里克齐之弟海林达尔。前至喀什噶尔。进献马匹。前因哈萨克阿布赉、差人进马。所带余马。在喀什噶尔等处贸易。曾传谕永贵、哈萨克等在乌噜木齐贸易时。马价极贱。若在回疆贸易。于乌噜木齐马价有碍。嗣后哈萨克带马至回地。严禁回众私买。须官为经理。较伊犁、乌噜木齐、多减价值。丝毫不令多得。仍晓谕伊等、赴伊犁、乌噜木齐、贸易。今阿布勒比斯等、差人进献马匹。若复在回地贸易。柏琨即遵朕前旨办理。并晓谕伊等、现在回疆诸务。俱系伊犁将军统辖。此处断难接办。将此传谕柏琨。及各回城驻劄大臣、并伊犁将军知之　　

○军机大臣会同工部议覆、钦差侍郎鄂宁、伍勒穆集等奏称、潘桃口商人。例由该关监督给票、砍伐克什克腾山木。将大木赶运下河。抵关纳税。其余细小木植。听在本地售卖。或由张家口商人采买。并蒙古砍卖小木。概不徵税。自赫达色等滥行徵税。章程已紊。应请照旧办理。至潘桃口监督。原不准擅至多伦诺尔地方。搜查木植。但不肖官吏。藉口水货由旱运透漏。滥徵滋扰。查张家口监督。但收该处商人旱运木税。潘桃口所收系下河大木之税。办理殊属两歧。请嗣后统归张家口监督管理。将潘桃口监督裁汰。每年春秋木植采运时。该监督亲赴大河口稽查。将下河大木。烙印斧记。抵关报税。旱运进口者。照张家口则例纳税。既易分晰。自免滋扰。再潘桃口监督所管。向有六小口。坐落永平府地方。离张家口辽远。应归通永道管理。从之　　

○吏部议准。山东巡抚崔应阶奏称、沂。青。二府。地方辽阔。山僻村庄。易藏奸匪。其毗连蒙阴县界。有东里店。民居稠密。为适中扼要之地。应将沂水县县丞。移驻该处稽查。该县丞衙门。额设皂役四名。不敷差遣。应于沂水。莒州。蒙阴。临胊。博山等、五县额设民壮内。各拨给四名。安邱县岞山一带。系私盐出入门户。应设营汛巡防。查该县有把总一。外委一。应令外委移驻岞山。酌拨马兵三。守兵十二。临胊县之大关。铜陵关二处。亦系私贩来往要地。应添二汛。大关设兵五。铜陵十。于通省营镇内酌拨。再汶上县马村等集。与山、楚、嘉祥、济宁等处连界。离城一百二三十里。该县稽查难周。应令该县县丞移驻。并稽查坡南乡之一百三十余村庄。从之　　

○又议准。贵州巡抚方世俊奏称、贵州巡抚关防。有兼理湖北川东等处地方字样。查向隶楚省之平江、青浪、偏桥、镇远、石开、铜鼓、六卫。川省之湄潭、龙泉、瓮安、余庆等四县。俱已改隶黔省。现隶川楚等省各地方。黔省并未管辖。应将关防改铸。从之　　

○礼部议覆。御史戈涛奏称、乡会试供给官。向系派大、宛、两县县丞、典史、四员分理。该员职微任重。每办理周章。应责成大、宛、两县知县办理。其丞尉等员。听该县自行派委。至顺天文武乡试。及礼部文会试。一切供应。俱系顺天府委员办理。惟武会试外闱。系五城兵马司承办。事体殊未画一。嗣后武会试外闱供给。统归顺天府办理。再科举生员录科后。例由各学造册申送。学政汇册送顺天府。按册收卷。近学臣欲稽查正案应举实数。以定罗试续取之额。因令各生赴京时投文本学。以凭核算。查罗试应取之额。历科可以比照。无须考校验文。况士子至京投文。先后不一。罗试期迫。难俟投齐开考。续取之额。亦未能豫定。至顺天府增添验文。自上科始。空文不足防弊。易滋书吏需索之端。应将验文停止。罗试生员。例由该学申送。但人给一文。亦属琐屑。应请嗣后凡愿应罗试者。令本生先期报名。应学造总册申送学政。取录者。总造名册。知照顺天府投卷。均应如所请。从之　　

○癸酉。上御乾清门听政　　

○蠲江苏海州。沭阳。丹徒。丹阳。金匮。溧阳等、六州县。本年水旱灾田亩应徵地丁银米。并缓徵新旧漕粮。漕项。及地丁钱粮有差　　

○甲戌。遣官祭先医之神　　

○上御懋勤殿。勾到朝审情实罪犯。停决斩犯七人。狡犯十三人。余二十二人。予勾　　

○谕曰、庄亲王年迈。管理事务太繁。不胜其劳。所管正黄旗满洲都统。著托恩多调补。托恩多所遗正白旗蒙古都统。著永玮补授。阿桂所遗正红旗满洲都统员缺。著丰讷亨署理。安泰之镶黄旗蒙古都统员缺。著那亲署理。杨廷璋之正红旗汉军都统员缺。著李侍尧署理。永玮之镶蓝旗汉军副都统员缺。著范宜宗补授　　

○乙亥。上诣畅春园。问皇太后安　　

○幸圆明园　　

○吏部议准。云贵总督刘藻等奏称、滇省曲靖。元江。武定。东川。永昌等、五府印。俱有军民府字样。该五府。未管军务。亦无营制交涉。应将印文改铸。从之　　

○户部议准。大学士管陕甘总督杨应琚疏称、哈密设立巡检。地方事宜。应仍责成哈密厅通判管理。该厅监狱。令巡检查管。从之　　

○礼部议覆。御史素尔讷奏称、乡会试卷后。例写添注涂改字数。其无添注涂改者。亦应写明。以杜弊端。再贡院更道。外即大墙。与士子号舍相近。至公堂外两旁。更夫来往。并无栅栏。更道南短墙外。即看守贡院人役住房。防闲不密。应将更道南墙筑高。密布荆棘。至公堂外两旁更道。设立栅栏。派员防守。从之　　

○丙子。谕曰、倭盛额奏、在京旗人。盛京有房地者。因相隔辽远。不能亲往查看。不肖庄头。私行隐匿典卖。请加治罪等语。此等恶仆。固宜严惩。即行行售买。及居间人。亦应一并治罪。但恐不肖之徒。捏故讹诈。亦不可不防其渐。著该部议悉定议办理　　

○又谕、前兵部引见兴汉城守营都司胡虬龙奏及。曾经署理兴汉镇总兵事务。朕以总兵与都司官阶悬绝。越次署理。甚属骇闻。是以降旨询问。今据杨应琚覆奏、前岁兴汉镇悬缺。即委潼关协副将福宁护理。福宁未到之先。不过令都司代拆代行。并无牌委署理之事等语。胡虬龙捏词耸听。实属绿营浮诞恶习。所有豫保记名之处。著注销。仍交部议处。至杨应琚因系伊保举之员。请一并交部议处。胡虬龙临时妄奏。非其意料所及。杨应琚著免其交部　　

○又谕、内外各衙门题奏事件。遇有地名字面。理应遵照全写。乃向来章疏。祇图省便。每将地名节称一字。其谬不可枚举。如热河之但称为热多伦诺尔之但称为诺。则其尤甚者。此皆幕友吏胥。相沿行文陋习。形之奏牍。殊非敬谨入告之礼。昨户部进蠲免海州。沭阳。积欠本内。辄照原题写作海属字样。内阁亦即照依票签。经朕指示改正。今杨应琚奏开渠增垦一摺。称巴里坤为巴城。亦令增改发钞矣。前因各该衙门。有称满洲。蒙古。作满蒙者。曾经降旨训饬。此等字面。皆可类推。何竟不知举一以例三耶。嗣后凡遇地名字面。俱一概全写。不得竞趋简易。致乖体制。著宣谕内外各衙门知之　　

○谕军机大臣等、前据吴达善面奏、提督李勋年老。常向人自称衰迈。朕恐该提督果系颓惫龙钟。岂堪复膺专阃之寄。是以降旨令其来京陛见。昨于行在召对数次。见其精力尚健。迥异所闻。因询其所以人前称老之由。据奏、实因年逾七十。虽筋力尚堪黾勉。而自问年齿日增。对人合当称老等语。所奏似属实情。而细察其精神筋力。尚堪供职。因令仍回原任。吴达善不可因前曾奏其年老。经朕召见。令其复任提督。遂有意避嫌。不加体察。或一两年后。该提督日就衰颓。不能整饬。竟尔曲为容隐。不即据实奏闻。亦不得因朕此旨。过事吹求。惟当不设成见。一秉至公。方不负封疆大臣协恭持正之道。至吴达善今春陛见时。甫由滇至楚。与李勋共事未久。彼此谅无嫌隙。或者因新宁罢市一案。李勋首先具奏。致为湖南地方官所忌。遂于该督入境之初。即有以李勋年老告之者。而该督据以入告。亦未可定。著传谕吴达善。令其于奏事之便。据实覆奏。寻奏、臣前调补来楚。见提督李勋。有年逾七十。已经老迈之语。遂据以入告。地方官实无向臣言者。倘一二年后。提督日就衰颓。断不敢曲为容隐。亦不敢过事吹求。得旨、览　　

○军机大臣等议覆。锦州副都统常在奏称、锦州。义州。马兵。请十分内。一分改为步甲。蒙古。锡伯。巴尔虎。汉军。包衣。佐领下之女。照满洲例。禁止与汉人结亲。查锦州。义州额设马兵一千九百四十七名。生齿日繁。生计不无拮据。今通融酌改。匀出数百分钱粮。多养数百户。亦可多得当差之人。应如所请。至汉军每与汉人结亲。历年已久。毋庸禁止。其另户蒙古。锡伯。巴尔虎。佐领下女。俱照满洲例。从之　　

○又议覆。库尔喀喇乌苏办事大臣伍弥泰奏称、特讷格尔城。现非冲要。既无过往官兵。商民又少。所贮米谷。每年支给本庄官兵外。所余尚多。恐致红朽。查呼图毕城。系东往玛纳斯。库尔喀喇乌苏河。伊犁。雅尔冲途。若在该处添拨屯兵。多贮米谷。可以接济过往官兵。且令商人贩买。所得价银。作为正项钱粮。亦省内地转运之费。现特讷格尔驻兵六百。留一百屯田。余移驻呼图毕。所遗空房。杨应琚招募遣往一千三百户民内。令分住八百户。由彼处贮谷内借给耔种口粮。余五百户。令分住罗克伦等处。均应如所请。从之　　

○大学士管陕甘总督杨应琚奏、巴里坤附近田地渐辟。迤西四十余里之花庄。抵尖山卡座。沃衍二十余里。黑沟之水。足资灌溉。旧渠漏少处。俱经修整。并开新渠一道。由旧渠步流。抵尖山栅口。长三十里。傍山地尽可耕。认垦者闻风趋赴。自二十六年至今。共垦地三万八千余亩。得旨、欣慰览之。该部知道　　

○丁丑。上奉皇太后还宫　　

○诣皇太后宫问安　　

○谕曰、李治运之母。现已年老。著令其回籍终养。所遗浙江按察使员缺。著图桑阿补授　　

○又谕、户部议奏、各省修理城垣事宜。请停止劝捐。其直隶。山东。陕西。浙江广西。山西等省。估需不敷银五百三十一万余两。于该省偶遇水旱不齐之年。该督抚照以工代赈之意。酌量奏请办理等语。所议停止劝捐之处。颇合朕意。但直隶等六首。应修城工甚多。若俟该省水旱不齐之年。再行奏请以工代赈。未免旷日持久。完工无期。而已经捐塌之城垣。愈至艰于修整。据摺内所称、直隶等省不敷银。不过五百余万两。现在军需已罢。各省多报有收。正府库充盈之际。而朕所念者。库中所存者多。则外间所用者少。即当动拨官帑。俾得流通。而城工亦藉以整齐。且如户部收捐贡监一项。每年约计可得百余万。若以五年为期。即可敷所需之数。著该部按照各该省需用银数多寡。每年酌拨银一百万两。统计五年。而省城工。遂可一律告竣。其如何分别省分酌量派拨之处。仍著该部妥议办理　　

○旌表守正捐躯之直隶迁安县民于可璠妻刘氏　　

○戊寅。谕、向来奉天府尹事务。令盛京将军兼辖。今思将军与府尹。所属旗民事件。各有专司。若令将军节制。于公务未免牵掣。莫若照京城侍郎兼管顺天府尹之例。于盛京五部侍郎内。派出一员管理。永著为令。于体制更为画一。现在奉天府尹事务。即著雅德兼管　　

○谕军机大臣等、理藩院奏称、扎萨克辅国公旺楚克。年老有疾。该将军奏请开缺。令尹子承袭公爵等语。旺楚克。系扎萨克中旧人。出力多年。如因其年老有疾。将公爵开缺。朕心实为恻然。其爵原应伊子承袭。著仍留伊身。应办事务令伊子经理　　

○又谕曰、熊学鹏奏、郑谢天。现在拨医调治。俟病痊解往粤省一摺。办理甚属非是。已于摺内批示矣。郑谢天虽以老病告休。其在琼州副将任内。尚有药局被轰。经该督参奏。乃并不在粤静候查办。辄自搭船回籍。任意径行。不知君臣大义。熊学鹏接到该署督明山咨文。自应持正办理。且摺内始称、郑谢天在粤即已患病。既可由粤至浙。何不可由浙解粤。该抚既见及此。即行派员押解。方得办事正理。何又惑于李治运之请。仅将伊子郑文刚等解粤候讯。而郑谢天则拨医调治。俟病痊起解。非姑息而何。即使其病果未痊。何妨缓程递解。顾任其托故迁延。致参案久悬不结。有是理乎。熊学鹏身任封疆。于此等事件。明知其非理。复徇属员之意。依违迁就。殊失大臣公正之道。郑谢天著即派员解往粤省。熊学鹏著传旨严行申饬　　

○又谕、据户部议奏、各省修理城垣一摺。其停止劝捐之处。已依议行。城垣捍卫民生。所关綦重。是以不惜帑金。令其上紧兴修。以资巩固。但向来地方官承办城工。往往浮冒开销。草率了事。徒费工作。而不能经久。此次特发内帑。一律普修。更非寻常陆续黏补可比。该督抚。务须严饬应修城垣之各州县。确核估报。实用实销。并专派大员。董率经理。覆估核查。务期工料坚完。足资久远。毋令不肖有司。糜公帑而饱私槖。以致玩视工程。亦不得仅以结报保固塞责。将来工竣奏报之日。朕当特派大员前往。逐一查验。如有浮冒草率等弊。惟该督抚是问。前此尹继善条奏、查验江省城工事宜。颇为详尽。著将原摺一并钞寄阅看。遵照办理。可将此传谕各督抚知之　　

○泰陵承办事务辅国公弘晁等奏、陵寝树株。应行补种。得旨、陵寝仪树。关系重大。必须专派大员经理。方足以昭慎重。东陵著派公义。泰陵著派苏赫讷。实力承办。以专责成。至此项树株。定例查明限内回乾者。著落原栽之员赔补。但伊等每以细小树株。补栽充数。多不能生活繁茂。相沿日久。几至有名无实。盖由向来虽有三年保固之例。并未计及限内赔种。果否长成。亦不查核所栽树株围尺。是否如式。则一届限外。既可希图谢责。而限内补种。率皆视为具文。殊非敬谨之道。嗣后回乾补种之树。应行保固三年者。务核其实能成活。始准报销。亦不得听其以小树搪塞。倘有仍前因循草率者。惟派出之总管是问　　

○是日起。上以冬至祀天于圜丘。斋戒三日　　

○己卯。谕军机大臣等、据高晋奏、托庸欲将安省修城余剩银二十七万余两。全拨直隶协济修城之用。与尹继善原请拨给江苏十四万余两之奏不符。请旨遵行等语。安徽捐修余剩之项。已准尹继善所奏、拨给江苏十四万余两。以补该省城工不足之数。今若全解直隶。则江苏又须另为筹办。况直隶各省城工。现在降旨酌动帑项五百余万。分年拨修。更可无需多为协济。著传谕高晋。托庸。直隶止须拨银十万两。其拨给江苏。及酌留安徽备修城工之项。仍照各原奏办理。并谕庄有恭。方观承知之　　

○又谕、各省书院延师训课。向有山长之称。名义殊为未协。既曰书院。则主讲席者。自应称为院长。著于各督抚奏事之便。传谕知之　　

○军机大臣等议准。西安将军新柱等奏称、前派凉州。庄浪。满洲蒙古兵。携眷驻防伊犁。迁西安兵二千。移驻凉州庄浪。头起兵各将官房二间交出。其自盖房尽皆拆卖。致居不联络。明岁二三起兵迁移时。其自盖房禁止折卖。业经卖给旗人。及现今迁移兵。出旗汉军人等、交出空房。俱按该佐领地方。作为官学。并设马圈。分给家口众多之兵居住。从之　　

○刑部奏、旧例职官负罪逃窜。一经拏获。除应斩决绞决者。无庸另议。余俱加重治罪。但由笞杖徒流。递加至绞。仍属法经易犯。应请嗣后军流以下等犯。逃脱被获者。俱改为绞监候。从之　　

○庚辰。上诣南郊斋宫斋宿　　

○谕军机大臣等、明德奏、据广昌县知县李振文禀称、本年乡试荐中第一名吴光槐。头场首艺。系剿袭江南省夏秉衡观向考作等语。已批交部严察议奏。但思此案情罪。专在吴光槐。或系怀挟漏网。或系剿袭幸中。必须向吴光槐彻底查究。分别办理。此时即交部察议。该部亦无从查办。此摺且不必交部。著该抚将吴光槐亲提严讯。究其因何钞袭之故。及有无夹带情弊。该生于经等刻文。尚能成诵。则其胸中记忆必多。即可令其默写他文数篇。以别真伪。再严加覆试。亲其文理何如。若两者俱不能。即为怀挟无疑。自当照例治罪。纵使实无情弊。而录旧中式之例。亦应褫革。该抚于审明日另行具摺奏闻。再交部办理。至闱中校阅文字。止凭文去取。虽有钞袭之卷。试官岂能遍查来历。所有取中吴光槐之主考房官。俱可无庸议处。再该县李振文出闱后。于取中卷访有弊窦。自行检举。办事尚属留心。该员平日居官如何之处。并著该抚一并覆奏。寻江西巡抚明山奏、提讯吴光槐。据供。头场首艺。系钞袭读过考卷。实非怀挟。二三篇。及二三场文。均系自作。其余读过旧文甚多。皆能默写。当即将该生扃闭密室。派员监守。令作四书题文。及诗。各一首。并默写旧文数篇。自己刻及申刻。一并交卷。今将原稿进呈。下礼部议。寻议。吴光槐覆试文字。尚无疵谬。其中式首艺。亦非怀挟。但全录旧文。滥叨首选。应革去举人。从之。江苏巡抚前署江西巡抚明德奏、李振文。前任新昌县知县。才具明干。办事认真。自调任广昌。颇能整顿地方。民情爱戴。报闻
  </div>
  <div class="pagination">
   <a href="清实录乾隆朝实录_page1008.html">
    上一页
   </a>
   <span>
    ...
   </span>
   <a href="清实录乾隆朝实录_page1004.html">
    1004
   </a>
   <a href="清实录乾隆朝实录_page1005.html">
    1005
   </a>
   <a href="清实录乾隆朝实录_page1006.html">
    1006
   </a>
   <a href="清实录乾隆朝实录_page1007.html">
    1007
   </a>
   <a href="清实录乾隆朝实录_page1008.html">
    1008
   </a>
   <span class="current-page">
    1009
   </span>
   <a href="清实录乾隆朝实录_page1010.html">
    1010
   </a>
   <a href="清实录乾隆朝实录_page1011.html">
    1011
   </a>
   <a href="清实录乾隆朝实录_page1012.html">
    1012
   </a>
   <a href="清实录乾隆朝实录_page1013.html">
    1013
   </a>
   <a href="清实录乾隆朝实录_page1014.html">
    1014
   </a>
   <span>
    ...
   </span>
   <a href="清实录乾隆朝实录_page1010.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
