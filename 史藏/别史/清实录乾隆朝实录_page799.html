<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 799 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 799 页/共 1860 页
  </h1>
  <div class="content">
   ○谕军机大臣等、永贵等奏称、贼党鄂斯璊、塞颇尔。阻截额里齐、喀喇哈什要路。请派马兵数百名协剿。又称布拉呢敦、有图取乌什之信等语。乌什距阿克苏颇近。驻兵亦少。贼人欲图攻取之言。虽未可全信。而安抚回众。防守城池。自属要务。内地续送马匹到日。自应酌量扣留。派兵发往。至和阗前已派兵五百名。若尚未起程。且先发往乌什。或贼人来信。系属虚传。再往和阗防守可也。　　

○丁未。赐布噜特车哩克齐等敕书曰、近据将军大臣等奏称、差往尔等游牧之侍卫布瞻泰。曾见尔策哩木伯特、及明伊勒哈等。知尔等游牧人少。且牧放牲只。又值冬寒雪大。不能发兵等语。朕洞悉情形。已降旨传谕。尔等以极边藩部。慕义归诚。特欲共享安乐。且将军大臣。此时应已成功。尔等派兵与否。无甚关系。但逆贼布拉呢敦、霍集占、及附和之回人厄鲁特等。为大兵攻剿。有逃入尔等游牧者。务将著名首恶查拏缚送。即可见感恩效力之忱。朕必重加恩赏。又近差往右部哈萨克之章京纳旺等。带领使臣入觐。途遇尔布噜特喀喇巴图等。差往哈萨克之巴尔瑚图、告云。厄鲁特哈萨克锡喇。挈眷二十余人。逃入尔布噜特之萨雅克、萨喇巴噶什鄂拓克等语。哈萨克锡喇、系负恩背叛之贼。不可宽宥者。今逃入尔等游牧。似属实情。尔等自应晓示该鄂拓克人等。将逃贼夫妇。即行拏送。其属人不妨存留。尔车哩克齐等、奉到谕旨。即酌量该鄂拓克、距尔等游牧远近。或亲往查拏。或令其擒送。并传示云、若复如前隐匿。则将军大臣等领兵亲往搜捕。该鄂拓克必致惊扰。惟速为擒送军营。将军等奏闻。定邀厚赏。我大兵、昨进剿逆回。传闻尔布噜特人等。曾抢掠喀什噶尔之英吉沙尔城、布拉呢敦、转回救应。今尔游牧。并无发兵之说。则此举又系何人。大兵正在攻取贼城。此等布噜特、发兵抢掠。以分贼势。甚属可嘉。朕欲加恩奖励尔等亦查明具奏。此等布噜特、皆尔同类。伊受朕恩。尔等亦与有荣施也。尔等其据实缮写奏章。交沿途所遇驻劄大臣。即为转奏。特谕。　　

○谕军机大臣等、敕谕布噜特车哩克齐之旨。著传谕清馥、即转交车哩克齐。如有回奏。即由台站驰递。若伊等业自巴里坤起程。清馥处即由台站速行驰递。取其回奏转奏。　　

○又谕、据傅景等奏称、凉州送马二万三千匹。于二月下旬。可至巴里坤。西安满洲兵。亦于二月初旬可到等语。此项兵丁马匹。全抵巴里坤后。计三月初旬。始行进发。及至阿克苏。则前进官兵。早已会合成功。因传谕兆惠、酌量需用与否。如不需用。即行文知会。将兵丁彻回。其马匹留巴里坤牧放。可传谕达勒当阿等、若接到将军彻兵之信。所有官兵。即用原来车辆马匹。乘载转回。将赶送马匹。交与清馥、令其加意牧放备用。不可沿途更换乘骑。以至疲乏。　　

○又谕曰、舒赫德奏称、路遇随纳木扎勒进兵之索伦、阿拉善等。被伤兵丁。觅路转回。殊属可悯。著将军大臣等、酌量赏给。将来我兵会合。若擒获霍集占等。固称竣事。即使渠魁逃遁。而回城尽皆收服。亦无难追袭。惟一时不能就绪。必暂回阿克苏。则往返有需时日。因思和阗各城。去叶尔羌颇近。米谷有资。且当贼人逃走之路。或就近驻劄和阗。整顿兵马。再图大举。似属长策。可传谕兆惠、富德、舒赫德等、酌量情形。会议具奏。　　

○又谕、据蒋炳奏称、永贵咨取蓝白布各八九千疋。及针线等物。办送哈密。转解库车、阿克苏等处。备赏兵丁等语。兵丁衣履残敝。官为办给。事理宜然。但军营效力各兵。自应一体恩恤。若择其衣履残敝者始行赏给。即非均平之道。或有情愿支领。于盐菜银内、坐扣还项。尚属可行。惟不可令其现交银两。可传谕永贵、所办赏项。是否向有成例。及作何分赏之处。声明具奏。　　

○又谕、据清馥奏称、办理右部哈萨克使臣起程。计驮载赐物衣装。及护送官兵口粮。共需驼九十只。又支给官兵使臣等。每人马二匹。共需马一百三十余匹等语。所办又属错误。哈萨克布噜特人等。原有骑来马驼。至巴里坤存留牧养。始从台站更换赴京。归程之时仍应换给伊等乘骑。若因其初次入觐。酌量添备。亦应明白晓示。令入伊本境后。即为发回。何必尽从官办。伊等系极边藩部。惟利是图。若不定以章程。则自此来者日多。何以供给从前准噶尔来使回巢。亦俱送至巴里坤。即更换原来牲只。并无官办之例况此等请安之微末人等乎清馥特闻知伊等到京后。朕加恩宴赉。即如此办理。殊属外任习气。可传谕清馥、晓示哈萨克人等以官办原无成例。特因尔等初次入觐。酌量办给。嗣后只于巴里坤更换原来骑驮。此项官马驼至尔等境内时。即交护送官兵等带回。仍将如何添办饬交之处具奏。若此时业已办理起程即著定长、照此晓示。并饬知护送之侍卫官员。　　

○军机大臣等奏、查呼伦贝尔打牲官兵。应补造箭六万五千余枝。请交武备院于应造十万枝内。如数借给。另造补数。报闻。　　

○戊申。谕军机大臣等、蒋炳奏称、永贵等咨取赏给兵丁衣帽等项银两。请免在满汉各兵名下坐扣等语。其办理缘由。殊未明晰。此项置办衣物。是否遍行分赏。抑择衣帽破敝者、分别给予。则同系征兵。而现有衣帽之人。不得一体邀赏。未免苦乐不均。已传旨永贵等、令其详悉查明。俟奏到日再行办理。可将此一并传谕吴达善、明德、蒋炳知之。　　

○己酉。上诣长春仙馆、问皇太后安。奉皇太后居畅春园。　　

○原任协办大学士礼部尚书三泰遗疏闻。得旨、三泰才品优长。历仕三朝。宣力年久。前于协办大学士任内。以老病乞休。准其原官致仕。特加太子太保。以示眷注旧臣之意。今闻溘逝。朕深为轸恻。应得恤典。著察例具奏。　　

○庚戌。上诣畅春园、问皇太后安。　　

○谕军机大臣等、据方观承奏、购解西安缺额马匹。已得一千二百匹等语。上年西安满营缺额二千余匹。今松阿哩、至任已经数月。曾否陆续买补。抑或必需代购解往之处。未经奏到。现已降旨。传谕松阿哩、令其即行查奏。所有直省购办马匹。应否解陕抑或另拨别项之用。俟松阿哩覆奏到日。再降谕旨。　　

○吏部题、大学士蒋溥应兼殿阁及尚书衔。得旨、蒋溥、著为东阁大学士。兼户部尚书。　　

○升任甘肃巡抚吴达善奏、现在满兵陆续出关。所调文武官。在甘凉等处。饲秣马匹。正需挑验起解。恐沿途懈弛。臣现将哈密事务。交五吉办理。驰回甘肃查办。俟新督臣到再往哈密办事。得旨、汝此来甚是。汝材器声望。实不及黄廷桂。但若用新人。恐更不如汝熟路也。故不得已、即用汝为总督。汝其勉之但须实心实力。效黄廷桂之居心行事。或能胜任。亦未可知。有黄廷桂在。实可慰西顾内地之忧。一心专办军务。今将并系怀甘陕于寤寐也。汝知朕一片苦衷。感发天良。不存顾已之念。或不负任用之意。然此际所最要者。莫如镇静若无事。不然。属员见汝底里。稍形竭蹷。误事不浅。勉之勉之。　　

○辛亥。上御山高水长幄次。赐王公大臣、蒙古王公、及哈萨克使臣俄罗斯苏勒统等宴。　　

○谕军机大臣等、乌里雅苏台军营马驼。近年需用之处。虽较前颇少。但该处来往各部落人等甚多。且军营坐卡各差。仍需马驼备用。著交桑寨多尔济、于喀尔喀、库抡地方。采买马匹驼只。约二三千。照依官价给银。由内部拨解。　　

○是月。直隶总督方观承奏、遵旨酌定陵寝各官雇用人役规条。一、将所雇人姓名住址。造册移地方官。查实系守分乡民准雇。遇事故。开除分报注销。倘有来历不明、及曾有过犯、经地方官驳回。仍私自容留。及未经造报私雇者。分别参革。一、官兵除雇用人役外。有将分内官房。及官地内自盖房间。招赁居住者。恐有宵小潜踪。请将马兰峪新旧各城。东西二沟。一切赁屋者。造册结、送地方官查核去留。一、树夫、草夫、扫院夫、及各衙门役隶。向系地方官募充。近来该管官利其身工稍贱。自行募觅。若辈藉避差徭。乡保不加稽察。无赖遂多窜入。又各窝集匪党。应造册送地方官查明。实系良民方准。至各役工食。系在藩库支领。应由地方给发。以便稽查。不得擅行提取。再礼、工、等所管校尉匠役等、募充向系民人。日久户繁。指称余丁名色。不入民籍。漫无约束。应令总管等衙门详核。毋任指称滋事。一、马兰、泰宁、两镇绿营余丁。及革兵。向隶营汛。不归地方官约束。应令将余丁年十五岁以上者。每岁清查一次。造册送地方官核。得旨、所定甚妥。如所议。永久实力行之。　　

○又奏、东陵回乾木植。岁有余剩。兼多长大材料。因须变价。以致匪徒指鲜为乾。偷卖弊由于此。应请嗣后无论大＜余＞旁枝。俱令锯短。劈作片柴。除供本年额需、及存备次年接用。余俱查交地方官变价。报明藩司。即于该州应领树夫工食等项。照数扣除。其细碎、分赏官员。仍照原议。至贴记回乾树株。应令该管总兵、拣员率弁目开报。仍亲往抽查。再每年薙草时。远近村民。均许放入。应令该州派勤干员弁。在出入各门径稽查。祇许携带镰刀。不得夹入斧锯。私藏夹带者。立即交官究讯。得旨、如所议行。　　

○钦差内阁学士海明、江南河道总督白钟山奏、筹办运河宣洩事宜。一、徒阳运河。在江以南。水本无源。惟藉江潮灌注。向设京口、老人、黄泥、吕城等闸。层层关锁。又横闸、越河、利涉等闸。俱系引潮济运。水小下板收蓄。查每日潮汐。有一定时刻。与其水小始行下板。莫若按日随时启闭。一、扬州运河。在江以北。承洪泽湖运口来源。下有江潮贯注。夏秋恐其过大。冬春恐其过小。上游山阳高、宝、东岸。向设闸十三座。冬春蓄水济运。其邵伯迤下。有金湾闸六座。又凤凰湾头等桥。俱分运河之水。由盐河归江。惟金湾等闸。向未设板。应于重运经临时。只留北闸二座。常川启放、以资盐运。其中闸南闸四座。亦下板蓄水。俟重运过、照常开放。一、桃源砂礓河。系黄河以北运道。专藉东省诸水为来源。与沂河水下注江南。汇入骆马湖。向称济运水柜。应于秋汛水平。即行堵闭。俟次年重运经临。春水渐弱。相机开放接济。仍于夏初重运过完。将骆马湖尾闾开放。其盐河闸。亦于冬春坚闭。则清水得以全力抵黄。杨家庄不致倒灌。中河节宣有制。得旨、俱如所议行。　　

○署江苏巡抚陈宏谋奏、苏州郡城。设有普济、育婴、广仁、锡类等堂。需费浩繁。历任督抚。或清查官产。或拨留滩地。或拨公项。收养日广。经费较增。滩地时有坍没。公费不敷。拨社仓息谷接济。但息谷为出借农民耔种。拨充堂用。渐少渐亏。查雍正年间、部议准江南新涨无主互争之洲。勘明入官。今通州如意沙。系新涨无主滩地。向有刁民隐占。委员往勘。除附近民业者。仍听升科执业。余拨作堂中官产。又通州、崇明、连界。新涨玉心沙。为两邑民人。争殴致命。经地方官查明究议。归作堂中公产。以余地养穷民。息谷仍归民借洲棍攘争。亦可渐戢。得旨、不但一举而数善备。而汝亦因此得名也。　　

○山西布政使刘慥奏、归化城同知、所属七协厅地方善岱及和林格尔两协。上年霜灾。归化、清水河、萨拉齐昆都仑、托克托城、五协。秋收亦止六分。应酌筹借粜。向来各协俱藉托克托城仓谷。该处因连岁动用。及拨济陕西、蒙古。现贮无多。除归化、托克托城、二协。仓谷尚可备本地借粜。其善岱等五协无项可动。惟大同府大有仓存谷。虽备军需。尚可移缓就急。查大同至朔平右卫常丰仓。计程二百二十余里。由常丰至各协地方。路亦适均。拟将大有仓米一万二千石。按六米一谷数。折谷二万石。运往收贮。为善岱等五协今春借粜用。脚价动支司库节省备公之款。其各协领回运脚。即于粜价内抵用。至借给里民米。令自用车赴领。毋需运费。于秋成后。仍按六米一谷缴收。谷石、就近运交朔平常丰仓。以抵应买不敷兵粮之项而以朔平应买兵粮谷价。给大同府买谷还仓。其各协平粜价值。亦解交大同府、自行买谷。得旨、是、妥为之。　　

○陕西巡抚钟音奏、上年延榆等属被灾。时届东作。应循例粜借。蒙恩准拨宁夏、山西粮石。现在分途搬运。边郡连年灾歉。不独被灾处仓贮空虚。即附近州县。一经酌拨。存亦无多。查榆、延、二府贫民。春月领照出口。往鄂尔多斯租地耕种。其牛具耔种。多向富户称贷。农民既苦重利。官仓又无积贮。前经奏准动拨藩库银。酌其种地多寡。借给免息。秋照时价还粮。行之数年。沿边仓粮。积有成效。复因仓贮已裕。请一体酌借粮石。今榆林、葭州、怀远、神木、府谷、靖边、定边、七州县。先后被灾。仓贮缺乏。除酌用邻省运到粮石外。出口贫民。请酌借银两。秋后照时价收粮还仓。至延安、绥德、二府州所属。虽距口较远。但仓额亦缺。应一体办理。俾春耕有赖。得旨、因时制宜之法。可行也。　　

○甘肃巡抚明德奏、甘省河西一带、本系砂碛、所产仅供本地兵民用。自办军需。米粮昂贵。前督臣黄廷桂、于春月照时价大减出粜。上年兰、凉、被灾。省城尤重。粮价较贵。平粜照时价、所减每石不过数钱。已饬司将灾重之皋兰、武威、平番、古浪、先行开仓。大为减粜。其余如靖远、永昌、山丹、张掖、高台、肃州、及口外各卫。均系军需冲途。体察民情。尚可稍缓。俟奉旨再行遵办。得旨、如所议速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十九


大清高宗法天隆运至诚先觉体元立极敷文奋武孝慈神圣纯皇帝实录卷之五百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。二月。壬子朔。遣官祭关帝庙。　　

○谕军机大臣等、据塔永宁覆奏拦买蒙古进京驼只缘由一摺。措词多有回护。此事经朕饬谕查参。是以该抚始将驼价存库待给。无人侵蚀为词。若不令其详查。则属员之给领与否。又焉知其不含糊了局耶。前已降旨。将应给驼价、及蒙古等往返车骡各价。一并著落地方官赔偿。已足申明警戒。所有固世衡、普喜、富勒浑等交部察议之处。著加恩宽免。但伊等俱非大员。所需赔补之项。未免力量不足。且该抚等督率承办。不能妥协。亦当分任其咎。著将应赔驼价、并车骡各价。传谕塔永宁等、令其自行酌量佽助。以示薄惩。　　

○又谕曰、成衮扎布等奏称、北路所有索伦兵六百余名。察哈尔兵九百余名。请交营总舒都勒、副都统职衔柏起等。照例给与口粮。陆续遣回游牧。所留满洲、喀尔喀、绿旗兵一千三百名。以八百名看守乌里雅苏台、塔密尔仓库以五百名驻劄布延图等语。北路现在无事。兵丁在外年久。索伦、察哈尔兵。著照所奏彻回游牧。布延图无庸驻兵五百。著留三百看守仓库。其看守乌里雅苏台塔密尔、仓库之兵丁八百名。著留六百。各彻二百名。即同索伦、察哈尔兵。遣回原处。布延图兵丁。亦系暂驻。今岁回部事竣。即行彻回。　　

○驻劄辟展副都统定长等奏、由托克三之南素巴什一带。共设台站五处。可通特伯勒固。内素巴什、库木什阿哈玛、乌什阿克坦三处多水草。阿克布拉克一处。有驼只可食草。惟额尔吉齐无水。于山中掘泉可供。请将博尔图岭、阿咱罕布拉克、和斯特哷克、塔塔尔察罕通、曲辉等台站。彻回改驻。再宁古塔兵丁雅呼。系前从准噶尔脱出居住安西之人。今领哈萨克人等贸易事竣。或遣往军营。或令进京。得旨、台站自应留心查办。雅呼著送京发回原旗。　　

○癸丑。谕军机大臣等、据明德奏称、前任督臣黄廷桂、奏明拨解阿克苏马一万六千匹。办给西安满洲兵、及达什达瓦兵丁马七千匹。送马大臣官兵。乘骑三百五十匹。俱挑选齐全。拟交代总督印务后。即驰赴口外。严加督察。又阿拉善郡王罗布藏多尔济、捐输羊五千只。送至镇番县。业经收领等语。又据巴尔品等奏称、于鄂尔多斯扎萨克。购得牛三千头。羊四万只。山羊八千只。贝勒齐旺班珠尔等、捐输牛一千余头。羊五千余只。请亲身送至宁夏等语。军营马匹牲只。所关紧要。现在得马二万三千匹。牛四千余头。羊五万三千余只。从前黄廷桂办解军需。悉心筹画。以故属员奉法。毫无贻误。可传谕吴达善等、循照成规加意办理。永贵、定长等、接办专解。亦宜一体勤慎。郡王罗布藏多尔济、未奉购办之旨。即愿捐输羊只。著加恩赏给大缎六端。大荷包一对。小荷包六个。齐旺班珠尔、请将采买捐输牲只。亲身解送。著加恩赏戴三眼翎。仍赏大缎四端。伊等捐输牲只。俱著给与价值。至所送牲只。合之运往口粮。及屯田收获谷石。已足敷军营官兵一岁之用。毋庸另行筹办。俱各传谕知之。　　

○又谕、据巴尔品等奏称、由鄂尔多斯扎萨克等、采买牛三千只。羊四万只。山羊八千只。又齐旺班珠尔、喇什色楞等扎萨克台吉等。情愿进牛一千余只。羊五千余只等语。又据明德奏称、阿拉善郡王罗布藏多尔济。采买羊只。俟钦差大臣等到日会同办理外。现在进羊五千只。送往镇番县等语。合计现在采买、及众扎萨克台吉等。进贡牲畜。共牛四千余只。羊五万三千余只。此项牲畜。俱系军营官兵口粮。最关紧要。地方官接收解往。理宜筹及抵营。堪以需用。加意送往。若不严饬属员。于解送时漫不经心。以致牲畜疲毙。不惟不堪应用。且以有用之牲畜。徒滋糜费。从前黄廷桂在日。此等解送军营牲畜口粮等项。若系经朕办理送往者。伊必感戴代伊等办给之恩。筹计一切。多方设法。惟期牲畜不致损伤。妥协办理解往。黄廷桂若在。又何须朕如此劳心降旨。今伊病故。吴达善、明德、收解此项牲畜。亦当照依黄廷桂从前所办。筹计一切。严饬属员。将此项牲畜。俱加意尽心。沿途寻好水草处牧放。不使致有疲毙。至解送此项牲畜。派出官员。应严饬者。固宜严饬。而应奖励者。亦应明示奖励。著寄信与吴达善、明德等、加意尽心办理外。亦寄信与定长等、辟展等处。接收此项牛羊。往前赶解。亦必遵朕训饬谕旨。加意尽心办理。现在内地办理许多牛羊。陆续解往军营。则军糈自然宽裕。毋庸另行竭蹷办理矣。将此亦寄与永贵等共知之。　　

○又谕、据明德奏称、准阿拉善郡王罗布藏多尔济、以阿拉善游牧。应买羊只。俟钦差大臣等到日。会同办理。罗布藏多尔济、进贡羊五千只。赶送镇番县所属地方交纳等因。移会前来。除现在派员接收赶解外。罗布藏多尔济、所进羊只。应否赏给价银之处。具奏请旨。罗布藏多尔济感戴朕恩进羊五千只。解往镇番所属地方。殊属可嘉。著加恩将所进羊只。俱照现在加增羊价之例。给与价银。明德接准罗布藏多尔济解送咨文。即派员接收甚是。著寄信与吴达善接收鄂尔多斯阿拉善扎萨克等贡买牛羊。务须严饬属员。沿途加意赶解。送往军营。寻吴达善奏、甘省食物。价增数倍。肃州口外。至安西哈密各处更昂。现解送牛羊之弁兵夫役。额支不敷。且远涉阿克苏、叶尔羌等处。恳照解马、一体加增赏给。得旨、如所议行。　　

○又谕、据明德奏称、接永贵等取马咨文。即将马一万六千匹。由额林哈毕尔噶解送前往。俟送至阿克苏地方。即可调用等语。去年阿里衮带去马三千匹。而永贵等复因补足驿站。调取五百余匹。今又因豫备进兵。调马一万六千匹。明德即解送咨覆。所办甚是。将此寄与永贵知之。再鄂尔多斯扎萨克台吉等。进牛四千余头。羊五万余只。已降旨吴达善、明德、陆续解送。并合计此时解送之米面。及阿克苏收获粮石尽足供军营一年之用。著寄知永贵、定长等将此项马匹牲畜。令官员兵丁。小心送至军营备用。　　

○又谕、总理向导处人员甚少。著扎拉丰阿、塔勒玛善、俱为向导处总理。　　

○命赏哈萨克之俄罗斯苏勒统等银两有差。　　

○刑部议准、福建按察使史奕昂奏、鸟枪例禁綦严。近有改用竹筒。外扎洋藤。加以铁篐。火门镶铁。装入火药铅子。点放杀人多案。俱照故杀律定拟。追销在案。竹铳原非例禁之物。地方官以失察例。祇载鸟枪。现虽查禁。仍恐奉行不力。请嗣后有私造私藏、及点放伤人者。俱照鸟枪伤人问拟斩候。地方官、亦照失察私造鸟枪例议处。从之。　　

○陕甘总督吴达善奏、哈密防兵。例系二年一换。于四八月交班。今据署总兵素昌阿呈报、该防兵等。因四月班期在迩。现在大兵进剿。及押运屯田。需兵甚多。情愿告驻一班。请照换防例支给整装俸赏报闻。　　

○甲寅。遣官祭先医之神。　　

○予故大学士伯兼管陕甘总督黄廷桂、祭葬如例。谥文襄。入祀贤良祠。　　

○乙卯。上诣畅春园、问皇太后安。　　

○还宫。　　

○谕曰、礼部据正白旗满州都统、将舒常之妻可否请复格格之处咨请部示。该部遽行请复多罗格格品级一摺。舒常系舒赫德之子。舒赫德及屡获重罪之人。此次因将军兆惠、统兵深入。接续办事者乏人。伊亦自知奋勉赎罪。因加恩复用。此亦舒赫德尚有受福之地。是以值此机会。而朕又将伊子舒常授为侍卫。此皆朕格外之恩。其稍有人心者。虽倍加奋勉效力。犹恐不能报称。岂有汲汲为伊妻求请品级之理。又岂有因妻请复、并希自增品级之理。设使舒常竟行在旗具呈。则无耻之至。朕必重治其罪。今询明舒常、并未具呈。行文礼部。实出自諴亲王之意。夫舒常之妻。系裕亲王之女。王管理旗务。即如此瞻徇情面。为之咨请可乎。况封赏乃国家之特典。惟应行加恩者始可加之耳。岂臣下所可私心袒护。妄冀施恩者。即如授王公等女格格品级一事。亦国家优渥之恩。其平日本无事故。自可遵例给以应得品级。若以屡犯重罪之人。情事判然不同岂得仍照初次竟复原级。諴亲王实非寻常瞻徇可比。著交宗人府严加察议。观保身为副都统。何尸位附和若此。著交部严加察议。至礼部接到旗咨。即据理驳回。伊等固为无罪。即不行驳回。若循照舒常议给品级。其罪亦不过交部察议而止。乃该部并不遵例办理。径照原品。奏请给与多罗格格品级。非瞻徇舒赫德而何。伊等在朕前如此奏请、可乎。礼部堂官等。并著交部严加察议。再定例王子之女格格中。近派者俱奏请指人。远派者许自行指给。至出嫁时。奏请品级。今渐至近派王等、亦间有先许人而后奏闻者。从前王等之女格格。俱许给蒙古台吉。此系旧例。因蒙古等原系世为姻亲故也。况京师勋旧子弟内。亦有择配王公之女者。今王等多不遵旧例。情愿择配京师旗人。更有无耻之人。夤缘王子。私行聘定。出嫁时始行奏请格格品级。甚属恶习。向日并未有此。此风特起自近来数年间耳。其渐断不可长。除业经聘嫁者、毋庸置议外。著交该衙门、将现在亲王郡王之女格格中。其已许京师旗人尚未娶者。不便离婚。仍听其给与。查明指名奏闻。将某亲王某郡王罚俸一年。嗣后凡亲王郡王之格格。俱遵照旧例。候朕旨指给蒙古台吉等。其间或有因原系姻亲熟识蒙古等。情愿自行许给。尚属可行。伊等可自行定议奏闻。其不行奏闻而私行许聘京师旗人者。著永远禁止。　　

○是日起。上以祭社稷坛。斋戒三日。　　

○丙辰。谕、向来前往蒙古部落贸易商人。由部领给照票。稽核放行。懋迁有无。彼此均为便利。近因货市日久。不无争竞生事。是以议令禁止。殊不知商贩等、前往乌里雅苏台等处。亦必由各该部落经过。若中途一切货物。抑令不得通融易换未免因噎废食嗣后凡有领票前赴贸易人等。所过喀尔喀各旗。仍照旧随便交易。俾内地及各部落商货流通。以禆生业其一切稽察弹压。地方官及各扎萨克。留心妥协经理。毋任巧诈奸商。逗遛盘踞。以滋事端　　

○吏部议准、山东巡抚阿尔泰疏请、济兖沂曹四府。及捕河泇河、泉河、各通判应加水利衔。换给关防。从之。
  </div>
  <div class="pagination">
   <a href="清实录乾隆朝实录_page798.html">
    上一页
   </a>
   <span>
    ...
   </span>
   <a href="清实录乾隆朝实录_page794.html">
    794
   </a>
   <a href="清实录乾隆朝实录_page795.html">
    795
   </a>
   <a href="清实录乾隆朝实录_page796.html">
    796
   </a>
   <a href="清实录乾隆朝实录_page797.html">
    797
   </a>
   <a href="清实录乾隆朝实录_page798.html">
    798
   </a>
   <span class="current-page">
    799
   </span>
   <a href="清实录乾隆朝实录_page800.html">
    800
   </a>
   <a href="清实录乾隆朝实录_page801.html">
    801
   </a>
   <a href="清实录乾隆朝实录_page802.html">
    802
   </a>
   <a href="清实录乾隆朝实录_page803.html">
    803
   </a>
   <a href="清实录乾隆朝实录_page804.html">
    804
   </a>
   <span>
    ...
   </span>
   <a href="清实录乾隆朝实录_page800.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
