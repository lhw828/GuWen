<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 310 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 310 页/共 502 页</h1>
    <div class="content">
○辛未。祈谷于上帝上亲诣行礼。　　

○诣关帝庙拈香。　　

○幸圆明园。　　

○谕内阁、怡良、赵德辙奏、请并案举行大计一摺。咸丰三年。江苏省大计因办理军务展缓。兹又届六年分。应行计典之期。考核攸关。未便再行缓办。著照所请。准其展至本年三月内、并案具题。以照详慎。　　

○谕军机大臣等、前因邵灿、庚长奏、关保、全永、马队。过境会剿获胜。准其暂留徐郡。俟直隶马队到时。再令酌量饬赴怀远。本日复据该漕督等奏、察哈尔官兵未到。关保一军、连次获胜。实为得力。请仍暂留徐州等语。著照所请。准其暂留防剿。其察哈尔马队到徐之日。著邵灿、庚长、饬令径赴怀远。不必调换。设或南路紧急。准其调二百五十名。分往援应。不得此留彼调。徒事迁延。致有贻误。徐州为南北要冲。古来形胜之地现在兵力甚单。匪踪往来无定实为吃重。前经英桂奏、令袁甲三酌带兵勇。往徐州会剿。是否得有胜仗。能遏凶锋。亦未据续奏。英桂在亳州调度。兵力已不为单。所请调湖北马队。已据官文奏、未能分拨。福济亦曾请调此项马队。须俟攻克九江。方能到皖。再行酌拨。此时尚难议及。祇可各就现在兵勇。妥为布置矣。再据秦定三奏、桐城兵单粮缺。请饬福济筹米接济等语。桐城当进攻吃紧之时。贼悍兵饥。情形急迫。甚属可忧。福济身任疆圻。岂能置军饷于不顾。著即筹运粮米。解往秦定三库营。俾免缺乏。将此由六百里各谕令知之。　　

○以江苏筹办海运出力。予署知府平翰等、升叙有差。　　

○以剿办湖北随州土匪出力。赏在籍主事李树人、防御墨尔根布、庆升等、花翎。前锋农吉布等、蓝翎。余升擢有差。　　

○壬申。上御山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○癸酉。上御正大光明殿。赐大学士尚书等宴。　　

○谕内阁、军机大臣彭蕴章等奏、请酌拨库款、采买粮米、并户部奏、饬商认买粮石、定价平粜各一摺。现在京城粮价昂贵。旗民生计维艰。亟应设法周转。著户部即行筹款。发交顺天府府尹、于近京地方。购买米麦运京。酌定价值。准令米铺以钱票、及铜铁大钱承买。出粜时、并准其每石酌加京钱一二百文。亦将钱票、与铜铁大钱并收。俾商民两便。粮食不致缺乏。大钱亦得流通。惟民间待食孔殷。采买尚需时日。著照户部所议。传集粮行经纪。酌中定价。于五城内外择殷实铺户、取具保结。赴官号认领钱票、宝钞、承办各项粮石。公平发粜。并准旗民人等、持现行铜铁大钱。按照定价。赴该铺购买。所得钱文。准令该粮店抵还库款。其大钱除破碎不堪使用者、准其挑剔。余概不准桃拣。以平市价而济民食。著顺天府、五城、即行出示晓谕。用副朕轸念民艰至意。　　

○甲戌。孝穆成皇后忌辰。遣官祭慕陵。　　

○谕内阁、前据胜保奏、乌噜木齐满洲营兵。呈控镇迪道和祥等、扣饷肥已一案。当交倭什珲布、奎英查办。兹据查明具奏。俸满甘肃镇迪道调任安肃道和祥、于乌噜木齐满洲营兵饷。虽无侵蚀情事。惟将道库封储银两。擅给绿营兵饷。至十五万两之多。并将留备兵饷之款。先发廉俸。复于部定折银内。再行分成发钱。又将州库应放满洲兵饷。提至道库。种种错谬。咎实难辞。主事达春泰、于公库存储银两。明知不应散放。并不回明阻止。又于和臣泰、错领重折之处。隐而不言。实属有心掩饰。和祥、达春泰、著交部分别议处。协领和臣泰、于散放兵粮。并不查明。率行具领。协领巴哈布、随同附和。致招物议。均著交部察议。前署迪化州事吐鲁番同知英贵、积欠银粮。业已补交。惟于兵食要需。不知先行豫备。亦属不合。著一并交部察议。　　

○乙亥。谕内阁、给事中张修育奏、道府捐输奖叙、请明示限制等语。各直省候补候选道府人员。捐输军饷等项。准其记名遇有本省缺出。请旨简放。施恩已极优渥。而该督抚等。或请遇有各省缺出简放。未免漫无限制。此后除军营保举不计外。所有捐输及别项出力人员。祇准请旨记名。遇有本省缺出简放。不得请放各省之缺。以示限制。　　

○又谕、给事中张修育奏、捐输道员、未经声叙亏项、请旨饬查一摺。候选道福建建甯府知府秦金鉴、前在山东知县任内。应交亏项。曾否清完。此次捐输防剿经费。是否与例相符。著该部查明具奏。嗣后捐输人员。奏请奖励。均著声明有无亏空应缴之款。以杜蒙混而重帑项。　　

○以通政使司通政使孟保、署刑部右侍郎。　　

○丙子。孝圣宪皇后忌辰。遣官祭泰东陵。上诣恩慕寺、恩佑寺行礼。　　

○谕内阁、河南巡抚英桂、前因剿匪无功。降旨革职暂行留任。乃自去冬以来。又经数月。仍未能督率镇将。实力剿捕。株守亳州。匪踪四出。实属调度无方。著交部议处。察哈尔都统西淩阿、所带皆系劲旅。乃屡次败退。不胜统帅之任。著一并交部议处。河北镇总兵崇安、驻兵雉河、被匪扑陷。已有应得之咎。姬家桥之败。几至纵贼西窜陈州。迨追贼至临涣集地方。又复漫无纪律。为贼所乘。似此屡次挫败。实属恇怯无能。著交部严加议处。西淩阿、崇安、均著来京听候部议。所有西淩阿原带马队。著交穆腾阿管带。胜保现已赏给副都统衔。帮办剿匪事宜。著暂行署理河北镇总兵印务。崇安原带官兵。悉归统带。英桂、务与胜保、袁甲三等、戮力同心。迅图蒇事。毋再迁延。致干重罪。　　

○谕军机大臣等、胜保奏、接准福济函称、令由凤颍进剿、揆之事势、未能尽协等语。捻匪于皖豫交界地方。肆行滋扰。固须四面兜剿。尤应防其北窜。若徒以重兵由凤颍进攻。则归陈等处吃重。关系殊非浅鲜。本日已谕令胜保、帮同英桂办理剿捻事宜。未能前赴该抚军营。凤颍为皖省统辖地方。福济责无旁贷。著即派得力官兵。迅速驰往。剿捕该处捻匪。毋令再有蔓延。自干咎戾。将此由五百里谕令知之。　　

○又谕、副都统德勒格尔奏、参领等官、不能得力等语。该都统军营带队需人。著英桂于所辖察哈尔带兵营员内。拣派二三员前往接替。以资得力。英桂剿办捻匪。日久无功。即著遵旨调度。务与胜保和衷商搉。奋勉立功。毋得仍前委靡。致干重咎。将此由五百里谕知英桂、并谕令德勒格尔知之。　　

○又谕、本日据德勒格尔奏、行抵徐州后。拟即赴怀远助剿。惟原带驻劄开州等处之察哈尔马队兵五百名。马匹疲乏。倒毙过多。自应亟为筹拨。以资利用。山东前备土默特兵乘骑之马四百匹。业已解往扬州。此时德勒格尔需用马匹。著崇恩先于该省营内。挑选膘壮战马二百五十匹。即日派员解赴徐州。交史荣椿、拨给德勒格尔应用。至山东营马亦不可缺。著该抚再行酌量采买补额可也。将此由六百里谕令知之。　　

○赏蓝翎侍卫胜保、副都统衔。帮办河南剿匪事宜。　　

○办理防河事务都察院左副都御史王履谦、乞解职养亲。允之。命河东河道总督李钧、督同河北道周士镗、办理防河事务。　　

○调湖南按察使清盛、为直隶按察使。以光禄寺少卿刘源灏、为湖南按察使。　　

○调塔尔巴哈台领队大臣英蕴、为管理满营锡伯索伦领队大臣。赏已革湖南提督武隆额、蓝翎侍卫。为塔尔巴哈台领队大臣。　　

○以四川捐输军饷。加遂甯县文学定额五名。绵、巴、二州县各四名。仁寿、岳池、三台、安岳、宜宾、富顺、大竹、眉、卭、九州县各三名。温江、彭、简、崇庆、绵竹、德阳、万、梁山、达、资阳、内江、南充、广安、中江、蓬溪、乐山、荣、隆昌、大邑、蒲江、泸、二十一州县各二名。成都、华阳、灌、什邡、新津、双流、金堂、郫、汉、江油、彰明、罗江、安、江北、长寿、江津、永川、荣昌、大足、涪、合、南川、铜梁、垫江、新甯、渠、资、阆中、南部、巴、西充、蓬、营山、仪陇、邻水、射洪、乐至、雅安、名山、峨眉、洪雅、夹江、犍为、威远、南溪、高、彭山、丹棱、江安、合江、叙永、五十一厅州县各一名。　　

○以江南徐州迎剿捻匪获胜。赏吉林防御博崇武、巴图鲁名号。　　

○丁丑。上幸万寿山。　　

○谕内阁、前因给事中宗稷辰奏、请招商买米、并捐米平粜一摺。当交御前大臣、军机大臣、会同户部议奏。兹据载垣等会议具奏。该给事中所称、顺天府属宝坻武清等县。米面甚贱。并计及奉天贩运。请饬出示招徕等语。著盛京将军、奉天顺天各府尹、直隶总督、各饬所属州县。剀切出示晓谕商民人等、务将米粮源源运京。俾捐生得以及时购买。其经过地方。准其照例免税。以广招徕。所收米石。或留备仓储。或接济平粜。俟集有成数。再由该部酌议具奏。　　

○又谕、前因御史保恒奏、请疏通大钱、并联顺奏、请定交纳章程、暨转运粮石。先后谕令御前大臣、军机大臣、会同户部妥速议奏。本日据载垣等会议具奏。京师行用铜铁大钱。总由直隶省未能设法疏通。以致情形壅滞。自应亟筹变通。著照所议。顺天直隶各属钱粮。即自本年上忙为始。著以实银四成。宝钞三成。当十铜铁大钱三成。按成搭交。其零星小户。应交钱粮。不足宝钞之数者、准以大钱抵交。所交宝钞大钱数目。按照现定章程办理。一切用项亦照成数搭放。该府尹、总督、迅即刊刻誊黄。遍行晓谕。务使民间家喻户晓。按章输纳。朕闻直隶州县徵收钱粮。或勒掯实银私换钞票。种种舞弊。该上司不能严加参劾。均堪痛恨。嗣后如敢仍前疲玩。不收宝钞大钱。勒令交银。或经民间呈控。或有人参奏。定将该州县。照枉法例从重治罪。如该上司徇隐不参。著户部奏请严加议处。至所请由部派员、赴各府会同徵收。取结报部存案之处。恐有名无实。转滋繁扰。即著该府尹总督、责成该道府等、于所属开徵时。严密访查。有弊必惩。傥有徇庇等情。该上司亦无从藉词委卸。其私铸大钱罪名。前经从重定拟。而愚民无知。仍多藐玩。自应尽法惩治。著步军统领、顺天府、五城、暨直隶总督、严饬所属、实力缉拏。如查有私铸匪徒。即照所议。无分首从。均于讯明后。就地正法。以儆刁风。甲长邻居。隐瞒不报。分别徒流治罪。该地方官自行拏获者、于讯办后。由该上司奏请奖叙。如被邻境访拏。即将该地方官从严参处。至捐铜局搭收大钱。前经户部议定章程。每银一两。搭收大钱六百文。其崇文门左右翼税银。应如何分成搭收当十大钱之处。著该监督等、迅速酌核具奏。官民钱铺。如有囤积制钱。收买私铸者、著步军统领、顺天府、五城、一体查拏严办。似此详加整顿。大钱既可疏通。即粮价自然平减。所有乡间米石。仍著该府尹等、饬令各属晓谕。务使照常贩运。公平籴粜。以济民食。　　

○太常寺疏请春祭文昌庙。得旨。文昌帝君现已升列中祀。嗣后每届几年。应行亲诣之处。著礼部太常寺查照中祀例案。酌核具奏。　　

○戊寅。谕内阁、本年轮应查阅福建、浙江、广东、广西、四省营伍之期。福建著即派王懿德、浙江即派晏端书、广东即派叶名琛、广西即派劳崇光、逐一查阅。认真简校。如查有训练不精。军实不齐。即将废弛之将弁。据实参奏。毋得视为具文。　　

○又谕、给事中宗稷辰奏、发往东河例不开缺、请仍遇事陈奏一摺。殊于体制不合。京员发往河工学习。即归河督统属。虽未开本缺。岂能仍以言官自居。该员于河防事宜。如果确有所见。尽可呈明河督。斟酌办理。若竟自行陈奏。又安用河督为耶。至东河漫口。虽一时未能兴筑。而此外应办工程。尚属不少。岂得谓无工可学。宗稷辰、既发往东河学习。应听该河督量才差遣。所奏著不准行。　　

○又谕、英桂奏、进攻捻匪、平毁贼巢一摺。捻匪自叠受惩创以后。坚匿赵旂屯老巢。经托津阿等、分带马步各队进攻。匪众溃走。生捦捻首李振山等、二十余名。立将贼巢焚毁。其逃窜尹家沟一路贼匪。经朱连泰等、合力进剿。直抵贼巢。余匪败窜。生捦捻首张＜氵凤＞等、三十余人。立将贼围平毁。其窜往高家寨捻匪。经袁甲三派员堵截。毙匪百余名。夺获军械多件。余匪逃逸。此股捻匪被剿穷蹙。犹复负嵎死守。此次痛加剿洗。并将匪巢焚毁。著英桂督饬镇将。务将首逆歼捦。毋任漏网。　　

○又谕、恒春奏、审拟已革副将罪名、并请令戴罪立功一摺。已革云南副将陈得功、前因救援不力。蒙领饷银。降旨革职拏问。交恒春严讯定拟。兹据该督审拟具奏。该革员虽无贻误侵蚀重情。而都匀之陷。究属策应不力。那发盐菜银两。亦多含混著照所拟。从重发往新疆效力赎罪。又据该督声称、师宗罗平邱北等州县。绅民联名吁恳。以该革员熟悉情形。求令戴罪立功等语。现当军务紧要。著准其暂留该处。以观后效。惟该革员尚未免罪。不得以著有微劳。即为乞恩开复地步。若仍不能得力。或有别项劣迹。即著加等治罪。毋稍瞻徇。　　

○谕军机大臣等、福济奏、请饬催江西炮船、并酌带米石等语。九江安庆、相为掎角。曾国藩既有先拨炮船二百只、协攻安庆之议。不但可断贼援九江之路。兼可分桐城后路贼势。现在安徽贼匪麕至。无为、庐江复陷。兵力甚单。著曾国藩即遴派大员、督带炮船下驶。以资攻剿。至庐州一带旱荒。米粮缺乏。兵食万分艰窘。并著文俊酌拨米石。即交各船装载。带赴皖省。俾福济一军。得有接济。将此由六百里谕令知之。　　

○又谕、现在庐江复陷。贼党麕至。情形实属吃紧。著福济督率带兵各员、实力防剿。俟江西援兵到日。水陆夹攻。当有转机。现在拨饷未到。兵力饥疲。并著督饬藩司。竭力设措。不可一筹莫展。坐待邻省协济。致误事机。将此由六百里谕令知之。　　

○又谕、英桂奏、前调河南省之直隶官兵。除伤亡遣散外。缺额甚多。并无随带余丁充补。该抚已分咨直隶、山东、令各原营照数募补足额。迅速饬赴军营等语。现在河南剿捻吃紧。所调官兵、既有缺额。自应如数补足。惟是新募之兵。未经训练。恐难得力。著桂良、崇恩、即照英桂所咨缺额兵数。先于各该省存营兵内。挑拣熟习技艺之人。饬令迅赴亳州英桂军营。以备攻剿。其新募之兵。即可分隶各营。充补本省缺额。仍须勤加操练。听候调遣。将此由五百里各谕令知之。　　

○又谕、英桂奏、遵派察哈尔马队赴皖等语。昨已降旨。令穆腾阿、接管西淩阿所带马队。未便令其前赴安徽。著英桂另行拣派得力大员。前往接替。即饬穆腾阿赶紧折回。俾西淩阿迅速交卸来京。将此由六百里谕令知之。　　

○以安徽庐江县城被匪窜陷。革知县何辉级职。仍责令剿贼自效。予阵亡副将鲍云翥、都司彭万镒、守备洪钟、祭葬世职。　　

○己卯。谕军机大臣等、本日据叶名琛奏、防剿＜口英＞夷、水陆获胜、现在夷情穷蹙一摺。＜口英＞夷于上年十一月初七日。攻东定炮台。经我军击沉船只。歼毙多名。复因该夷放火欲烧西关民房。转风自烧夷楼。巢穴一空。并我军屡次击毁该夷轮船。又将句串股匪击败。该夷屡经挫衄。各国俱知其计穷。又因延烧货物。欲令赔偿。不肯助逆。其势似已穷蹙。此时若专力攻剿。原不难尽歼丑类。惟控制外夷。究非剿办内地匪徒可比。所称该国有口□孟咖喇等国、与之构衅。不能添兵来援。无论传闻未可尽信。即使实有其事。而事平之后。岂不虑其称兵报复。从前林则徐误信人言。谓＜口英＞咭唎无能为役。不妨慑以兵威。致开衅端。迨定海失后。即束手无策。前车之鉴。不可不知。现在各国既知其无理。自有公论。日后＜口英＞国传闻。或不致有所藉口。如果该酋自知理屈。悔罪求和。并罢议进城。祇可俯如所请。以息兵端。但不可意存迁就。致该夷故智复萌。肆行要挟。该督久任粤疆。熟悉夷情。必能设法驾驭。操纵得宜。勿贻后患。朕亦不为遥制。至江苏闽浙等处。上年业经谕令该督抚、密加防范。如有夷船驶至。控诉称冤。自当谕令仍回广东、听候查办也。将此由五百里密谕知之。　　

○又谕、前据御史宗稷辰奏、请饬川楚派兵。合攻黔省苗匪。当经谕令吴振棫、恒春、蒋霨远、骆秉章、体察形势筹议具奏。旋据骆秉章奏称、调派参将万年新等、统带军勇二千余名。由靖州赴黔会剿。并历陈山川形胜。今昔异宜。所奏极为明晰。吴振棫于未奉此旨之先。业已派署永甯营参将钟海、统带兵练一千名。前赴黔省听候调遣。并据声明各该省防堵需兵。不敷再调。自系实在情形。本日据蒋霨远奏、请川楚一省。各分两路进兵。每路需兵五六千名。并援雍正年间剿办苗匪之案。必须厚集兵力。实属不知时务。从前用兵一隅。自易徵调。现在各省纷纷滋扰。不独兵力不敷。抑且饷需支绌。断难照议办理。惟贵州匪焰方张。兵分见少。吴振棫、骆秉章、能否于前调兵勇外。再行拨兵各数百名。赴黔会剿。所需兵饷。川楚两省派员支应。毋令缺乏。著即酌量情形。一面调拨。一面奏闻。贵州产米无多。蒋霨远请令湖南采买米石运赴镇远。以资接济。并著骆秉章斟酌妥办。此时川楚前调兵勇。计可先后抵黔。著蒋霨远、会同孝顺、督率本省将士。协力进剿。奋勉图功。勿得藉口兵单。致滋贻误。将此由五百里各谕令知之。　　

○署直隶总督谭廷襄、奏谢署任恩。并请入觐。得旨。直隶距京甚近。汝可先赴省垣。接印视事。将一切办理就绪。即来京陛见。往返不过旬期。于公事不致有误。　　

○江西按察使邓仁堃、缘事降调。以前任江西按察使恽光宸、为江西按察使。　　

○以剿办广东番禺县属股匪出力。赏知州史朴等、花翎。千总王显等、蓝翎。余升叙有差。予阵亡千总昆芳、祭葬世职。　　

○予贵州御贼被戕从九品阎錞、祭葬世职。　　

○加赏五城煮赈米石。　　

○庚辰。谕内阁、怡良、赵德辙奏、请仍照前议、截漕济饷一摺。江苏海运漕粮。前经部议碍难截留。业已降旨依议。兹据该督等奏称、上年江苏省旱蝗成灾。徵收有限。米缺价昂。饷需无出。自系实在情形。所有江苏省起运交仓漕粮。著准其截留二十五万石。以充军饷。　　

○谕军机大臣等、本日据载增等奏、股匪张三彪等、句结四川游勇。裹胁贫民。在竹山县地方滋扰。官军攻剿获胜。余匪由房县、兴山、窜入宜昌府城等语。此股匪徒。本系乌合。何以常恩等、并不认真兜剿。致该匪肆行奔突。窜入府城。宜昌距荆州甚近。防剿不容稍疏。官文现派李光荣、卢又熊、分带川勇各千余名追剿。尚恐兵力不敷。著会同胡林翼、酌量抽拨官兵。与常恩等所带兵勇。并署松潘镇德恩等、合力迎击。务将府城迅即克复。并将此股匪徒悉数歼除。勿令再至蔓延。傥带兵各员、堵剿不力。即著严参惩办。绵洵现已抵任。即应带兵出城。择要驻劄。相机迎剿。载增、富森、督率兵勇。在城内严密稽查。以资镇定。宜昌文武各员。于贼匪攻扑时。毫无防范。致郡城失守。著官文、胡林翼、即查明该员等下落。据实参奏。将此由六百里各谕令知之。　　

○以湖北谷城光化剿贼出力。赏佐领乌勒西冲阿、花翎。云骑尉祥贵等、蓝翎。余升叙有差。　　

○以四川酉阳州防剿黔匪出力。予按察使徐之铭议叙。赏加州淩树棠等、花翎。余升叙有差。　　
</div>
    <div class="pagination">
<a href="清实录咸丰朝实录_page309.html">上一页</a><span>...</span><a href="清实录咸丰朝实录_page305.html">305</a><a href="清实录咸丰朝实录_page306.html">306</a><a href="清实录咸丰朝实录_page307.html">307</a><a href="清实录咸丰朝实录_page308.html">308</a><a href="清实录咸丰朝实录_page309.html">309</a><span class="current-page">310</span><a href="清实录咸丰朝实录_page311.html">311</a><a href="清实录咸丰朝实录_page312.html">312</a><a href="清实录咸丰朝实录_page313.html">313</a><a href="清实录咸丰朝实录_page314.html">314</a><a href="清实录咸丰朝实录_page315.html">315</a><span>...</span><a href="清实录咸丰朝实录_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
