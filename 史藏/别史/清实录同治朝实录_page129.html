<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 129 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 129 页/共 505 页
  </h1>
  <div class="content">
   ○又谕、富明阿等奏、会商长淮南北全局。妥筹战守。并抽兵赴蒙援应一摺。现在李世忠派兵助剿。富明阿等正可迎机激励。妥为驾驭。作其忠勇之气。俾得及时自效。而官军得此劲旅。亦可联络声势。藉资攻剿。著即饬令李世忠剿办南岸之贼。以专责成。富明阿现由北岸进攻。所派前敌各军。即著统归富明阿调遣。唐训方兼顾南北两岸后路。并著随时侦探。何路紧急。即由何路策应。毋得稍有疏虞。蒙城日形危急。城围迄今未解。亟应设法拯救。以支危局。著即严饬派出之总兵宋庆。带领所部。迅速驰援。富明阿即督率各军继进。会合陈国瑞等援蒙之军。力解重围。毋得迁延观望。致误戎机。正在寄谕闲。据富明阿奏、遵旨拨兵援蒙。亲赴蚌埠察看地势。即移营前进。并拟剿抚怀远贼圩各摺片。现在该将军亲赴长淮卫。即著相机进取。与陈国瑞等军联络一气。以壮声援。至应如何将怀远一带贼营贼圩。分别剿抚。以牵围蒙贼势之处。并著富明阿妥筹布置。将此由六百里各谕令知之。　　

○又谕、富明阿奏、临淮攻剿吃紧。请饬催解各处应拨饷项军火等语。现在富明阿督带援军。已抵临淮。攻剿正形吃紧。一切饷需军火。均应宽为筹备。不至稍有缺乏。始可收士饱马腾之效。著官文、严树森、恽世临、懔遵前旨。各将每月应拨临淮饷银二万两。迅速按月如数解往。并著吴棠饬令乔松年。由该处粮台。迅将应解临营军饷火药等项。遵照前奉谕旨。即行趱解。以利攻剿。毋稍迟延。将此由五百里各谕令知之。　　

○又谕、恽世临奏、发逆抢渡沅河。窜陷会同绥甯。追击防堵情形一摺。逆首李幅猷、率党由浦市窜向芷江黔阳一带。夺篺争渡。猝陷会同县城。经官军追至。将城池攻克。贼复窜陷绥甯。官兵跟踪追至。该逆遂窜长安堡青林界。恽世临现饬周洪印、戈鉴等、扼驻靖绥。以防回窜。令陈士杰、熊宗洛、水陆各营。防堵永州等处。赵福元等诸军。由武冈新甯至东安一带。沿途探剿。并留张运兰等入粤之师。先在郴宜乐昌暂驻。以防该逆东窜江省。惟此股贼数。尚不下三四万人。每以尾股牵掣追。而前股则乘虚狂奔。势甚剽疾。此次官军。虽于托口及会同县城凤阳坪等处。毙贼各千余名。均已势成尾追。于大股贼势无损。恽世临务当分饬各军。迎头拦剿。截其去路。以便痛加埽荡。毋得徒事跟追。致令贼踪任意蔓延。扰及邻省。江西为皖浙金陵诸军后路。东南大局。最关紧要。现在江忠义、李榕诸军。已由九江进剿池州所属之青阳等处。刘典一军。前已由江西回驻徽郡。现复经左宗棠调回浙省。饶九两郡。防兵势已较单。设李幅猷一股。再由楚南窜入江境。恐东西两面防剿。即有兼顾不遑之势。著恽世临严督在事文武实力堵剿。就地歼除。毋得纵令东窜。并著沈葆桢选派得力将士。鼓励乡团。扼要堵截。毋令贼踪扰及边境。是为至要。绥甯地接融怀。兼可东趋永甯等处。著张凯嵩速拨兵勇。分扼龙胜永甯及兴安全州灌阳等处。以防贼匪窜入。并与楚军互相联络。务期迅埽逆氛。不可稍分畛域。将此由六百里各谕令知之。　　

○又谕、前据多隆阿奏报官军叠破苏家沟渭城等贼巢。当经寄谕该将军等节节进攻。张集馨等严防渭城余匪窜扰近省一带。兹据穆腾阿等奏、攻克马家堡白起营要隘等情形。谅多隆阿奏报当亦在途。咸阳境地廓清。醴邠一带。更可乘机进剿。雷正绾攻克塔底等贼之后。自可与多隆阿会合。务将陕省西路迅速埽荡。尽殄逆氛。曹克忠之军。著即准其回驻近省。以顾根本。或分兵一二营。会同福兆调集乡团。前往商南。将蓝二逆股迅筹扑灭。兼顾潼关门户。以防豫捻乘闲窥窜。著多隆阿妥筹办理。潼关商雒地方。均极扼要。现在豫省捻股窜及河洛。蓝逆尚踞镇安。潼关东南两面同为吃重。多隆阿务遵叠次谕旨。妥筹备御。毋稍疏虞。曹克忠一军。既驻近省。其子午谷要口。即应责令随时严备汉中逆匪下窜。以固省防。其陶茂林之军。沿途转战。将郿县柹林及槐芽镇等贼垒。一并攻克。著即懔遵前旨。飞催前进。由扶风岐山直趋凤翔。力解城围。毋稍迟滞。汉中城固失守情形。据张集馨所奏。何以毛震寿与川将所禀。互为歧异。竟竟该城是否为贼所踞。汉郡人民。曾否溃围而出。卢又熊何以开门出走。现往何处。沔县文武收复城池。是否确实。刘蓉由川入陕。计已行抵汉南。著将汉中城固被贼确实情形。迅速查奏。并懔遵叠次谕旨。统率各军。速筹进剿之方。将汉郡等城早图攻克。洋县等贼痛加剿创。以殄逆氛。蓝逆尚踞镇安。李云麟前奏、拟将此股先为埽除。以期次第进剿。著即迅速进兵。官文等饬令梁作楫所部固守楚边。即与李云麟进剿之军。相为策应。石逆中旗一股。窜及略阳境地。经代理知县刘希宽督团击走。既从白水江一路将入甘省地界。该省兵力更单。岂容悍贼再行纷扰。并著刘蓉、李云麟、力筹兼顾。毋任贼氛延及甘省。张集馨另摺奏、整顿抚标三营。筹画津贴银两。招募缺额以实营伍各节。即著照所议办理。至各省举行团练及坚壁清野之法。历经奉有谕旨。至再至三。谆谆训诰。该署抚所请通饬陕省遵行之处。著毋庸再降谕旨。即由张集馨遵查历届所颁谕旨条款。认真举办。惟当慎选贤能官吏。督率绅民。悉心讲求。自能收守望相助之益。无俟纷纭条教为也。雷正绾督兵赴甘。军饷甚为紧要。仍著张集馨督饬藩司设法筹拨。源源接济。毋令缺乏。将此由六百里谕知官文、严树森、多隆阿、刘蓉、李云麟、并传谕张集馨知之。　　

○又谕、多隆阿奏、陕省军务。大有就绪。现饬雷正绾统带十营赴甘。并严防潼商。及自陈病状各摺片。陕省军务。渐就廓清。该大臣以陶茂林一军驰解凤翔围后。埽除各属零匪。尚需时日。诚恐缓不济急。现在拨足十营。发给饷银军火。令雷正绾统带。由醴泉一路取道。直赴固原。其陶茂林一军。俟凤郡解围。即由汧阳陇州一带节节进取。与雷正绾互为声援。足见该大臣不分畛域。实能通盘筹画。顾全大局。甘省平凉固原。先后失陷。待援甚急。即著该大臣饬令雷正绾迅统十营。由醴泉直趋固原。与该省之兵会合夹击。力图克复。雷正绾并准其径用木质关防。与熙麟联衔奏事。如有紧要军情。不及咨会之处。并著即行单衔驰奏。以重军务。陶茂林一军。著俟凤郡解围。各属零匪肃清后。该大臣即饬由汧陇进取。与雷正绾联络策应。甘省得此重兵。声威既壮。固原平凉。不难克期恢复。熙麟惟当饬令调到各军。与陕省援师。合力痛加剿洗。雷正绾缓甘之师。去陕日远。所有一应粮饷。即著熙麟由甘省就近设立粮台。一面迅速知照恩麟。将该营粮饷源源接济。毋得稍有缺乏。惟甘省饷项。已属异常竭蹶。陕甘相为唇齿。雷正绾军饷。如甘省或有缓不济急之处。仍著多隆阿行知张集馨兼筹接济。毋得稍分畛域。以期士饱马腾。多隆阿数月以来。力疾督军。近复势益增剧。览该大臣所陈病状。廑系殊深。自当安心调摄。以期速就痊可。所称贼氛未靖。国事方殷。不敢以病躯自懈。具见忠忱恳款。现在乾邠长武醴泉扶风等处之贼。该大臣业经分兵四路埽荡。官军乘破竹之势。剿败残之匪。自无难一鼓荡平。该大臣筹定机宜。饬令各军分投剿办。即可酌量回驻省垣。居中调度。以便安心调理。速去沉疴。用副朝廷眷倚之意。将此由六百里各谕令知之。　　

○以湖南会同、绥甯两县城被贼窜陷。知县邵承湜革职查办。荣怀珍革职永不叙用。开复殉难知县邓尔昌革职留任处分。暨把总李曾荣、均予祭葬世职加等。　　

○予陕西汉中阵亡知县刘希宽、参将黄星堂、徐祥泰、游击梁松鹤等、祭葬世职加等。　　

○赏五城贫民棉衣银。　　


大清穆宗继天开运受中居正保大定功圣智诚孝信敏恭宽毅皇帝实录卷之八十　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。九月。乙丑。谕议政王军机大臣等、李鸿章奏、进攻无锡。剿败水陆援贼。连获大捷。并苏州吴江近日军情各摺片。李鸿章督饬各营。进规无锡。联络进扎。将断苏州咽喉之路。伪忠逆侍逆等、各率大股自金陵来援。带领白齐文党众。火轮炸炮等船。计图攻破大桥角等营盘。直入常熟太仓。掣动各军后路。势极狡横。诸军喋血苦战。击走援贼。各营得以转危为安。伪忠逆等计索而去。白齐文亦穷蹙乞降。虽为贼所囚杀。尚未确实。亦复无能为役。我军将士。此次实为异常出力。踊跃用命。深堪嘉尚。著李鸿章加意拊循。传旨嘉奖。此时援贼屡败。城贼亦经叠创。而困兽犹斗。仍应饬令李鹤章、程学启等、稳扎稳进。毋以垂成之功。稍涉骄懈。苏州城大池深。贼以附河坚垒。面面死守。屡欲乘虚狡逞。著李鸿章饬令程学启、李朝斌等、严扼要隘。制其奔突。仍当联络各路之军。相机攻取。左宗棠所部蒋益澧等军。自攻克富阳后。即当进图杭城。曾国藩昨奏青阳围解。将督各军驱除皖南各股。东接浙师之气。北绝金陵之援。并著李鸿章随时函会咨商。总期金陵杭苏。同时并图进取。以挽东南全局。将此由六百里谕令知之。　　

○又谕、张之万奏、宋逆党匪阑入河朔。兵练截击败窜等语。前据刘长佑奏报、贼自大寨向西窜走。适河北镇道均未在防。总兵杨长春遇贼未及接仗等语。当经寄谕该督抚等饬令实力严防。兹据张之万奏、贼由开州进窥滑浚。杨长春探踪迎剿。由彰郡带兵。行抵郡南之张官屯遇贼。挥军进击。立即压退。并于初四等日。督队至杨家新庄。及临漳之南骆村一带。叠加剿击。追贼出境。直至直隶肥乡县之李林铺王安堡而还等语。与刘长佑前奏。情形迥不相符。是否杨长春等及各地方文武捏报胜仗。希图逭责。抑系刘长佑前奏探报失实。均属不可不察。各省带兵将领及地方官吏。往往于贼踪所过。不能豫备截击。及贼去而捏饰禀报。辄称某日某处捦斩贼匪若干名。大吏不察。据以入奏。而贼实往来境地。毫无阻截。以至逆氛所至延蔓。积习相沿。痛恨实深。从前河南军务之无起色。未必不由于此。此次杨长春等于河朔地方击贼。究竟有无其事。著刘长佑、张之万、均各确切查明。据实奏闻。毋许稍存文饰。如实系防剿不力。事后捏报胜仗。即应据实严参。军营探报。亦往往有侦查不实之弊。刘长佑亦不可不加查察。运河东西分窜股匪。节据僧格林沁、刘长佑等所报。均各余匪数百名。日来剿办究复如何。其自稿城越滹沱河南窜之贼。又经窜向何处。宋景诗是否果已弃众潜逃。现在曾否捕拏就获。直豫两省防剿各军。仍著刘长佑、张之万、严督前截后追。迅歼丑类。亳捻李大个子、由睢杞折趋兰考。避兵东归。经毛昶熙派令游击吕振河等率领马步。叠加剿创。遁回亳巢。此股捻匪。为苗逆指嗾。出而滋扰。仍难保不复图窥觎豫境。仍著张之万饬令宋防兵勇扼要严防。张之万前奏、大金店盘踞之张总愚股匪。被剿南窜。现在各军剿办若何。此股贼匪。复又窜往何处。著张之万详悉具奏。善庆所带黑龙江余丁。早已进口南行。何以尚未抵豫。著张之万迅即迎提。并著刘长佑饬令所属。沿途查明。催趱前进。萨萨布一员。即准张之万所请。饬令赴豫带领马队。即由张之万传旨截留。善庆带兵到豫。仍即饬令遵奉前旨。抽拨吉林黑龙江余丁五百名。绥远城察哈尔马五百匹。统带赴皖。以资攻剿。毋稍迟延。李明惠一军。现已行抵河北。毋庸再行折赴许州。转费周折。仍著刘长佑遵旨饬令由河北探明贼踪拦截。与直省官军速收夹击之效。俟贼股歼灭后。此军仍回直隶。归刘长佑调遣。将此由六百里各谕令知之。　　

○又谕、张之万奏、请饬晋省将欠解河南银两拨解甘肃。并催解本年应协豫饷等语。山西应协豫省同治元年分军饷银二万两。前经谕令英桂、饬令河东道刘子城、就近附解甘省。抵作豫省应解甘饷。自应赶紧筹拨。以济要需。乃该道辄以库款支绌为辞。咨行河南藩司王宪。拟将前项协饷。俟军务肃清。再行筹解。甘省军务方殷。待饷孔迫。昨据多隆阿奏称、已派雷正绾带领十营兵勇。前赴固原进剿。值此大兵云集之时。粮台饷需。尤属刻不可缓。岂容该道藉词延误。著英桂懔遵前奉谕旨。迅于运库项内筹款。如数拨解甘省。不准再事延宕。至河南陆续裁免陕州鲁山两处抽收盐厘。原为潞纲畅销起见。河东道库每年拨银二万两。解豫协饷。即系为筹补所裁盐厘而设。现在皖捻纷窜豫疆。需饷浩繁。晋省应协之款。岂可任意推诿。著英桂即将本年分应协豫省银二万两。赶紧筹提。委解赴豫。毋许藉端推卸。将此谕令知之。　　

○以江苏无锡击败水陆援贼。赏总兵官王东华正一品封典。道员张树声、副将周寿昌、参将吴胜清、童邦喜、王平西、游击董凤高、都司张士芳、守备杨正国、巴图鲁名号。余加衔升叙有差。革畏葸无能参将张学仕职。予阵亡守备施本仁祭葬世职加等。　　

○以河南官军攻克阜阳、沈邱、交界贼寨。子游击程尚文等升叙开复有差。　　

○以河南沈邱、新蔡、防剿捻匪土匪出力。予知县顾恩培、唐咸仰、以知府用。　　

○旌表守正捐躯四川彭县民妇郑曾氏。　　

○丙寅。谕内阁、前因刘长佑奏、宋逆猝窜直境。新河县知县带勇迎敌。身受重伤。武邑县兵勇单薄。以致匪踪阑入县城。旋即收复。请将新河县知县邓铭善革职。仍暂留任。武邑县知县娄道南革职留营。曾经降旨允准。兹据御史丁寿昌奏、州县失守城池。罪名甚重。请饬刑部将该知县等议罪等语。所奏亦是。知县为守土之官。自宜与城存亡。近来失守之员。往往捏造出城御敌身受多伤等情。希图免罪。甚且以民情爱戴等词奏请留任。办理殊属轻纵。况武邑县武弁教职及解饷委员。均被戕害。而该知县独安然无恙。尤难保无弃城逃走情事。著刑部将该知县邓铭善、娄道南二人。照例分别议罪。以示惩儆。　　

○谕议政王军机大臣等、御史丁寿昌奏、宋景诗窜扰畿辅。兵去则贼来。兵来则贼去。官兵疲于尾追。无从迎击。请责成各州县办理团练。修筑城池。多掘陷阬。并设立赏格。严定赏罚等语。直隶地方。本有团练乡勇。但各地方官不能督率。遂至日久废弛。著刘长佑饬令各州县妥为联络。于各村镇多穵濠沟。于近城一带及总路口设伏以待。多掘陷阬以陷马足。并明立赏格。如团勇杀贼一名。赏银若干。与贼接仗保全地方者。首事绅民优加鼓励。谅此贼败残之余。已属无多。似此各处兜捦。不难克日蒇事。嗣后如再由各州县窜扰。地方官不能遏截。即行从严参办。其团练出力著有成效者。亦准酌保。原摺著钞给阅看。直隶吏治。颓废已极。刘长佑当振刷精神。力图整顿。现在李鹤年闻已起程。著迅催其到直接印。并即饬令赴省。以便石赞清交卸起程。省城一带防堵。及地方应办事宜。即责令该臬司随时禀商刘长佑、妥为经理。将此谕令知之。　　

○又谕、有人奏、护理陕甘总督甘肃布政使恩麟、办事颟顸。不学无术。当陕西回变初起。该护督并不于接壤要隘严密巡防。以致该逆匪声息相通。潜往助逆。焚掠之后。满载回甘。如入无人之境。河州狄道。回变继起。百姓赴省请兵。该护督闭署不问。迨贼氛偪近省垣。惟于衙署内添兵环守。不许难民入城。而于回民出入城门。不敢过问。该护督见逆焰鸱张。遂藉招抚为补苴之计。乃王阿浑甫畀顶带。而固原盐茶。相继失守。其为诈降内溃。情弊显然。恩麟竟以另股贼匪。含混入奏。民人王福等集众联团。意图报愤除害。该护督辄坐以谋叛大逆。斩首四人。又偪令绅士裁撤团练。使招募之勇。训练之功。废于一旦。革员成瑞、赵秉鉴、和祥、系偾事获咎之员。该护督欲见好数人。遂令办理招抚。藉图保举。该废员等遂馈贼求和。且偪令难民改装随教。号曰新回。以致回逆愈抚愈横。省南省北一带。蜂屯蚁聚。滋蔓难图。皆由舍剿议抚。贻误大局。请饬查办各等语。恩麟护理督篆。已逾一年。而回氛日甚一日。甘肃全省几有糜烂之势。若非该护督恇怯无能。养痈成患。何至贼势猖獗若此。著多隆阿、熙麟、按照所参各款。严密访查。据实覆奏。毋稍徇隐。原摺均著钞给阅看。将此由五百里各谕令知之。　　

○又谕、都兴阿奏、酌设渡口。济渡难民。并布置江防堵剿情形一摺。所称六圩八圩两港。兵民杂渡。易涉混淆。以六圩港专渡难民。八圩港专渡南岸水陆兵勇。采买食物。于体恤难民之中。严防奸宄溷迹等语。筹办尚属妥协。即著饬令派出之副将孙文友、会同该地方文武祥察情形。妥筹办理。至水师扼泊长江。防范最关紧要。江阴克复后。南岸贼匪麕聚。时思乘隙窜渡。虽屡被官军击退。而利港刘巷等处之贼。分股出扑。姚家桥踞贼。且与包港以下之贼呼吸相通。太平洲绵长九十里。南岸贼踪。出没靡常。亟宜扼要设防。相机堵剿。著即督饬吴全美、统率水师各营弁。联络声势。遇贼即击。以免滋蔓。另片奏、遣撤吉林黑龙江伤废官兵。抽换补额。并请调甲兵西丹闲散兵丁各等语。吉林等处官兵。徵调频仍。近因该处边防紧要。经景纶等奏请。嗣后免其调拨。此次都兴阿所奏情形。系属紧要。除换防官兵各三十名。已谕令抽换补额外。其甲兵一项。断难再调。西丹闲散。尚非正兵可比。为数亦属无多。所有各挑选精壮一百名之处。能否如数调拨。亦已谕令该将军等酌量办理矣。将此由五百里谕令知之。　　

○又谕、都兴阿奏、扬防马队官兵。从征年久。伤残废病。现已择其伤病尤甚者。撤归吉林黑龙江各三十名。请饬另挑精壮。抽换赴防。以补营额。并请调西丹闲散各一百名。交协领莫尔赓额等备带银两功牌。以资挑换兵丁费用各等语。前据景纶等奏、该处操防紧要。请嗣后各路军营。免其徵调。俾得训练整顿。以备缓急。亦系实在情形。惟刻下皖南及江南军情。正在得手。扬州一带。防剿吃紧。亟须得力马队官兵。以资分布。著景纶、特普钦、俟扬防抽撒归伍之官兵各三十名到后。迅即按照数目。挑选精壮。抽换赴扬。以足营额。其丹闲散。尚非正兵可比。且所调为数无多。其能否挑选精壮如数前赴扬营以资助剿之处。著该将军等酌度办理。将此由五百里各谕令知之。　　

○又谕、昨据富明阿等奏、妥筹临淮战守。及分兵援救蒙城。业经谕令该将军等相机进取。与陈国瑞联络声势。迅解重围。兹据吴棠奏、陈国瑞一军。现已移扎王家窑圩。在蒙城迤东七里。贼亦率党而东。与官军夹河相守。拟俟水涨稍涸。乘黑夜渡河袭贼。捻首李大个子、魏群等、由豫回踞石弓山一带。偪扰临涣等处。关系蒙军北路饷道。经陈国瑞添派佐领讷木津等带领马队。协同艾宪银、先将捻逆击退。再赴蒙城等语。蒙城被围日久。情形万分危急。苗逆与李南华素有仇隙。此次纠党围困蒙城。穵掘长濠三道。誓欲得而甘心。览吴棠所呈官军扎营地图。益形焦急。本月初旬。李南华因城内粮缺。密遣勇丁乘夜赴营求救。虽经陈国瑞慰劳。给银五百两。饬令分带回城。该勇丁能否踰濠而进。尚难豫必。吴棠现调副将张从龙、知县吴炳庭等、带勇驰援。而兵力仍未甚厚。且道远非旦夕可致。著富明阿、唐训方、恪遵昨日谕旨。速饬派出之总兵宋庆星速前进。会同陈国瑞各营。并力进攻。迅解城围。富明阿、唐训方、并设法策应。毋许迁延贻误。怀远近日贼势若何。若王才秀北岸之兵。一时不能掣动围蒙之贼。莫若添调劲旅。径赴蒙城助剿。分扼全家集一带。截贼粮运。则蒙城之围。可期速解。著富明阿、唐训方、酌度机宜。妥为调遣。张从龙所部。并著吴棠催令赶紧遄行。不准逗遛干咎。将此由六百里各谕令知之。　　

○句到山西、热河、上年情实罪犯。停决山西斩犯一人。绞犯三人。余二十二人予句。　　

○丁卯。谕内阁、阎敬铭奏、请将剿贼失印之知县交部议处一摺。据称宋景诗另股贼众。扑犯山东陵县境内。该署知县谢际亨、令伊弟谢遇亨看守印信。亲督兵勇。出城接仗。适有另股贼匪。直扑县城。该县带勇团折回救护。谢遇亨亦携印出队抄截。遇贼阵亡。携带印信亦已遗失。请将该知县谢际亨先行照例议处等语。谢际亨既带队剿贼。何以不将印信自行携带。所称交与伊弟看守。致令携带出队阵亡失落之处。显有捏饰规避情事。且该县城内。尚有把总典史各员。何以当贼匪扑城之时。独需该知县之弟带队接仗。谢遇亨又何以不将印信派人看守。竟自携带出城。种种情节。殊属支离。近来失守城池各员。往往捏造各情。希图免罪。而该上司复瞻徇情面。饰词开脱。积习相沿。深堪痛恨。阎敬铭仅请将谢际亨交部议处。未免轻纵。谢际亨著即行革职。仍著该署抚亲提严讯确情。并查明仓库监狱。有无疏失。再行按律定拟具奏。　　

○谕议政王军机大臣等、毓禄等奏、访获山东帮丁在津买米。查讯大概情形。请将帮丁李遇春等交阎敬铭提讯等语。帮丁李遇春等、在天津粮店买米一千七百余石。供系补咸丰九年欠漕之用。并非买补本年正漕。虽买补旧欠。例所不禁。但该帮丁等越境购买。难保非因正漕不足。藉词掩饰。更难保非避重就轻。希图含混。虚实均应切实根究。著阎敬铭提集全案人证。认真研讯。分别惩办。所买米石。著毓禄等留补旧欠。毓禄等摺。著钞给阎敬铭阅看。另片奏、天津采买白粳米到通数船。闲有微潮。责令押运委员挑晾收拾。验收完竣等语。自系为慎重漕务起见。即著毓禄、宋晋、饬令坐粮厅监督等。于收受后。亲督花甲随时风晾。毋令蒸热。并饬看仓首领。督饬弁兵严密巡缉。以免偷漏而重仓储。将此各谕令知之。　　

○又谕、前因刘长佑奏、卫河设局抽收芦盐厘金。商人苦累。恳请停止。当经降旨允准。兹据阎敬铭奏、卫河盐厘。军饷藉资补苴。若将此项停抽。则钜款无从筹画。且抽收旧章。每盐三斤有余。仅抽制钱一文。不至重累商本。事属可行。请仍照旧抽厘等语。自系实在情形。即著照阎敬铭所请。照旧抽收。该署抚务当遴选廉洁自爱之员。饬令常川驻局。严禁书役人等私立名目。浮取丝毫。以免商民扰累。济东泰武临道。系省会要缺。政务殷繁。本日该署抚奏请以明新署理。恐难胜任。著阎敬铭于所属人员。择其为守兼优实心任事者。迅即奏请补援。以期要缺得人。于吏治民生方有裨益。将此谕令知之。　　

○以失察帮丁舞弊。山东督粮道沈维璥等下部议处。　　

○缓徵山西太原县被水地方本年额赋。　　

○戊辰。谕议政王军机大臣等、刘长佑奏、败贼纷窜。经兵团截剿殆尽。兼获巨憝。现仍分路摉捕一摺。宋景诗弃众潜逃。余党分股。一为杨淀一。一为朱登峰。并有刘厚得、程敬书、岳金声诸贼目。分道狼奔。据刘长佑奏、杨淀一著名悍贼。凶狡尤甚。前由恩县等处折窜至武城之夹马营。潜渡运河。与程敬书合窜南宫邱县馆陶一带。于本月十三日。在大名府之石槽坊地面。经该地方文武兵勇截击。将杨淀一生捦正法。其党岳金声、率领败残余匪百余骑。窜至任县隆平交界。复经余承恩等兵练围剿。穷蹙乞降。当将岳金声正法。余众遣散。马匹器械。全数收缴。其朱登峰一股。由稿城渡滹沱河而南。经恒龄等击之于赵州。复为柏乡任县沙河等各地方官。带团截剿。至邱县馆陶之楚家庄一带。由西南安净村渡河东窜。所余马贼。谅亦无多。即著僧格林沁饬令恒龄、舒通额等马队。乘势追击。刘长佑督饬祝垲等兵勇。随同跟追。务将此股余匪。及早歼除净尽。毋留余孽。宋景诗究系逃往何处。刘厚得亦著名凶悍。是否果与宋逆潜逃。著刘长佑、张之万、阎敬铭、一体饬令带兵文武摉捕。并令各地方探踪购线。务将渠魁就获。毋任漏网。致令潜谋煽结。余烬复然。如宋景诗、刘厚得等、复有在何处再行滋扰之事。必惟该督抚等是问。现在大名曲周广平等县。尚有马贼各四五十名七八十名不等。往来奔逸。更难保刘厚得等不仍藏若其中。且恐直属地方。似此零股马贼。所在滋扰。亦尚不止大名曲周等县为然。此次宋逆分股窜扰。直东各属。被其蹂躏。百姓茶毒。已属难堪。现在余贼败残。无难早日肃清。刘长佑现由方顺桥回扎衡水。李明惠所带勇队。已抵广平。足资助剿。著即严督各路兵勇。速将朱登峰残股。并大名曲周等县零匪。悉就歼除。不得以杨淀一一股就歼。稍涉松劲。尤不得任令各地方粉饰迁就。以为了事。自干咎戾也。将此由六百里各谕令知之。　　

○督办镇江军务冯子材等奏、丹句逆巢。近日尚无蠢动。得旨、现在南岸各路军营。屡获胜仗。贼势渐蹙。冯子材等当乘此军威。相机战守。仍慎固镇防。以杜贼匪窥伺。　　

○追予江苏苏州阵亡参将广霖祭葬世职。　　

○己已。谕内阁、本日据吏兵二部奏、遵旨严议毛震寿等处分一摺。陕西布政使毛震寿、候补知府易佩绅、办理汉南军务。疲玩迁延。日久无功。甘肃肃州镇总兵何胜必、记名提督萧庆高、带兵援陕。连失二城。该文武各员等、均有统带专营之责。不能迅解城围。以致汉中城固两城相继失陷。实堪痛恨。萧庆高、何胜必、易佩绅、均著照该部所议。即行革职。并著仍留军营。以观后效。至毛震寿督办汉南军务。各营将士。均归统率。兵力不为不厚。且在营已及一年之久。乃一味迁延观望。以致连失二城。厥咎甚重。经吏部先后两次遵旨分别严议。毛震寿著即革职。交刘蓉差遣委用。责令戴罪杀贼自效。傥再不知愧奋。即著刘蓉从严参办。重治其罪。以示惩儆。暂署陕西巡抚按察使张集馨、于汉中城固两城失守。未能先事豫防。著照部议降二级留任。不准抵销。　　

○谕议政王军机大臣等、僧格林沁奏、追剿宋逆股匪。首逆逃窜。严饬摉捕。遵即督兵南剿捻苗。并请饬直东督抚遣撤募勇。安置灾民各摺片。宋景诗匪党分窜。昨据刘长佑奏、杨淀一一股。业已歼除。兹据僧格林沁所奏略同。并称朱登峰一股。由稿城柏乡一路被击。窜至广平府地方。分路复窜南馆陶。抢渡卫河。经僧格林沁派令副都统定安等马队分投追剿。至莘县元城冠县等处。叠加埽荡。余匪由桑阿镇一带。回窜馆陶属之罗家河口。渡过河西。散漫无踪。此等零星残匪。谅亦不难摉除净尽。著僧格林沁仍饬定安等寻踪摉捕。刘长佑、与阎敬铭、各饬所属。一体缉拏。务将余匪净绝根株。毋任一人漏网。杨淀一余党匪首岳金声、虽已捦拏正法。其余匪百余名。据刘长佑前奏、拟即遣散。但此股残匪。被官军叠次追剿。势穷乞降。其非诚心归正。已可概见。既由僧格林沁咨行刘长佑斟酌办理。即著该督察看。如果投降实由穷蹙。并非诚心。即当概予诛锄。毋留余孽。以免后患。宋景诗率其败残百余人。逃至肥城之雕鹅岭。抛械四散。其贼目刘厚得同船七八十人。已被团练炮击沉溺。宋景诗止余夏七一人跟随。向东北山中逃走。余匪四散。此等均属获贼供词。恐尚难据以为信。刘厚得著名凶狡。是否在船沉溺。著再行详查确实具奏。宋景诗系属渠魁。现在亡魂漏刃之余。断不准听其兔脱。即著刘长佑、阎敬铭、严饬所属。一体严拏务获。傥竟令该匪首得以兔脱。致留遗孽。必惟该督抚是问。僧格林沁仍饬国瑞酌派官兵。探踪购线。协同躧缉朱登峰、程敬书、张广得等、及在逃各匪犯。均须按名逐一摉拏务获。毋使漏网。僧格林沁所派定安带领黑龙江及京旗官兵。驻扎直东交界。弹压巡缉。直东境内。如有匪徒滋扰。即会同各该省官军立即剿办。张之万现驻许昌。而豫省捻踪肆扰。僧格林沁督兵赴豫。侦察贼情。应将何股先行剿洗。谅该大臣必有权宜。豫省各军。应令如何相为策应。并著与张之万商同饬令听候调遣。另片奏、北方剿贼。匪马队不能制胜。请饬直东各督抚。将所募之勇。酌量妥为遣撤等语。所见甚是。著刘长佑、阎敬铭、酌量情形。或即遣撤各归本籍。或择其精锐。派赴豫皖随同剿贼。或即以补各该省兵额之缺。僧格林沁原片。著钞给刘长佑、阎敬铭阅看。直东地方。所有一切善后事宜。该督抚等即当严督所属妥筹办理。畿辅地方紧要。勇队裁撤之后。其直东各营伍。应即如何整顿操练。并著刘长佑、阎敬铭、赶紧筹办。白莲池荒废地亩。令曹州所属灾民迁移认恳。前经寄谕阎敬铭查明妥办。兹据僧格林沁奏、宋逆削平。莘堂冠馆朝观等县。逆产甚多。运河左近。黄水漫溢。被淹村庄。哀鸿遍野。正可藉资安辑。著即照所请。饬令已革直隶总督文煜、已革按察使孙治、留于山东。专司办理兖州东昌等处清查逆产招抚灾黎事宜。督同地方官逐处查勘。认真妥办。不得有名无实。徒滋弊端。白莲池地势较广。该大臣拟将黄河以南被淹灾民。安置白莲池一带。黄河以北被淹灾民。安置刘贯庄甘官屯一带。即著饬令地方官详查办理。黄河改道以来。西自考城东至利津各州县。犬牙相错。被水隔绝。土匪四起。州县难以稽察。不能即行捕缉。以致酿成巨患。现在黄水两岸。仍恐尚有奸民。倚恃漫水藏身。复萌故智。据僧格林沁奏、即如梁山地方。系寿张县属。现隔黄水以南。河面漫溢数十里。该管地方官。即稽查难周。其请将新黄河以南地方归以南各州县管理。以北地方归以北各州县管理之处。即著阎敬铭查明办理。总期于地方有益。而奸匪不得伏戎为患。方为妥善。白莲池地方。亦属犬牙交错。向为藏奸之所。应即改为一州县管理。以便稽查而专责成。并著阎敬铭悉心妥议。如一州县官职尚轻。不足以资统摄。应否升设直隶州厅。稍重事权以资镇压。并著酌量情形。筹定具奏。僧格林沁所部。马力疲乏。著准其缓程前进。行抵豫省。即将捻苗剿办事宜相机进取。随时驰奏。将此由六百里各谕令知之。　　

○庚午。谕内阁、御史马元瑞奏、条陈薄赋税慎讼狱善拊循勤晓谕四事。以清盗源等语。自军兴以来。需饷浩繁。劝捐抽厘。原不能不藉资民力。无如承办各员。往往藉端需索。止知为已营私。不顾为国歛怨。任意侵渔。殊非国家保惠黎元之意。况派兵车则四乡皆扰。立练局则私橐必盈。而且任疮痍之满前。贼未来而不为设法。惧饷需之莫措。贼既至而不肯请兵。种种情形。尤堪痛恨。其安静地方州县各官。又或性耽安逸。于一切词讼诸事。概委诸佐杂微员。以致贿赂公行。是非颠倒。而于朝廷蠲缓恩旨。则延阁不行。催科转急。遂至上下乖睽。众庶愁怨。聚众抗官之案。层见叠出。而流离失所之众。一经煽诱裹胁。即成莠民。总由地方官视民如仇。以致驱民从贼。似此丧心昧良。岂朝廷设官牧民之意。著各直省督抚大吏。于所属亲民各官慎重选择。严明训饬。于正供而外。不得肆行朘削。于词讼诸事。务各亲身研鞫。无论完善之地。残破之区。均须悉心抚字。俾小民各安生业。不至滋生事端。至一切谕旨之关系民事者。尤必迅即张贴。剀切晓谕。俾穷乡僻坏咸知朝廷德意。贼匪不能肆其偪胁。以上各条。皆地方官分所当为。力所易为。前经叠降谕旨。谆切训诫。乃各该省督抚大吏。以前项锢习参劾属员者。十不获一。总由平日不能考察属吏。又不肯实力整顿之故。经此次训谕之后。各该省地方大吏。务各定立章程。于所属各州县。严行稽察。综核其能否称职。及其居官之贤不肖。明定赏罚。随时上闻。如再仍前因循瞻顾。一经发觉。必将各该省大吏一并执法严惩不贷。懔之。将此通谕知之。　　

○又谕、平瑞奏、请饬催新疆各城大臣赴任一摺。新疆地处西边。各城大臣。皆有弹压操防之责。自应迅赴本任。以重职守。乃各该大臣等、竟有＜??闲＞放日久。或未经到任。或尚未起程。任意羁延。殊属不成事体。所有吐鲁番领队大臣扎克当阿、古城领队大臣联捷、库尔喀喇乌苏领队大臣惠庆、叶尔羌帮办大臣常绩、喀什噶尔办事大臣常明、和阗办事大臣奎章、乌什办事大臣庆明、阿克苏办事大臣崇恩、哈密帮办大臣博麟、均著兵部迅速严催。刻即赴任。毋许逗遛。傥再迟延。即著从严参办。　　

○谕议政王军机大臣等、熙麟奏、援平弁勇。连破铜城丈八寺等处贼巢一摺。另片奏、陕回西窜。请＜??闲＞派大员带兵来甘助剿等语。平凉失守之后。贼氛益肆。此次余万明带勇仅二千余名。竟能将备同心。三日之内。连破坚巢。从此军威一振。即可节节剿洗。著熙麟督饬余万明等乘胜进取。规复平凉。毋稍延误。陕省败回。纷纷西窜白集原神浴河等处。愈聚愈多。泾甯情形。倍形吃重。熙麟虽派陕勇一营。赴泾扼守。而兵数甚单。且固原股匪。窜扰环县属境。尤为庆阳门户之忧。必应厚集兵力。方能大挫凶锋。前据多隆阿奏、已饬雷正绾带领十营。前赴固原援剿。此时甘省军情吃重。雷正绾务当赶紧起程。鼓行而西。相机进剿。陶茂林计已到凤。即著多隆阿饬令迅解凤翔之围。前赴甘省。会同剿贼。成禄向随雷正绾剿回。甚为出力。熙麟请饬该总兵带队来甘之处。能否抽调。著多隆阿斟酌办理。现在援甘兵勇。为数已不为少。而雷正绾等、又属久历行阵勇敢素著之员。指日大兵云集。自可迅奏肤公。熙麟当督饬在营将士。踊跃赴功。慎重防剿。毋以骤胜而骄。为贼所乘。宜君县为河东饷道所经。现在该县村庄。被贼窜扰。自应赶紧歼除。以通粮路。著熙麟严饬冯元佐等、联络民团。实力剿办。将此由六百里各谕令知之。　　

○派惠亲王绵愉、恭亲王奕?、醇郡王奕譞、大学士衔礼部尚书祁寯藻、礼部尚书倭什珲布、兵部右侍郎伊精阿、每日在弘德殿敬谨详阅文宗显皇帝实录黄绫本。　　

○以顺天府府尹林寿图为陕西布政使。府丞卞宝第为府尹。　　

○以甘肃攻破平凉贼巢。复已革游击余万明职。并赏巴图鲁名号。　　

○予安徽徽州陈亡殉难布政司经历衔黄寿基等绅民妇女七十八名口分别旌恤如例。　　

○辛未。孝慈高皇后忌辰。遣官祭福陵。　　

○谕议政王军机大臣等、阎敬铭奏、先后拏获宋逆家属。讯明宋逆窜路情形一摺。据称派弁暗访匪党踪迹。经东平平阴等州县。先后拏获汪喜等十四名。又获著名贼目于得城等七名。又孔三等二十四名。讯据贼供宋逆死党三十余人。由雕鹅岭地方。往山深处东北逃走。贼目郭景会、刘厚得、张梦海等均被官兵炮船轰毙。落水身死。又供宋逆仅有夏七一人跟随。又供宋逆与其弟宋景书叔侄三人。赴东南山中逃走。该署抚已派各州县营汛分路躧缉。并将宋逆之母宋张氏等缉获等语。与僧格林沁前奏大略相同。宋逆踪迹诡秘。恐其由兖沂山径南窜徐属。著吴棠饬令各州县悬赏购线。严密侦探。务在必获。毋令入境句结苗党。或至死灰复然。阎敬铭仍当督饬地方官防其回窜。严密兜捕。不可稍涉疏懈。其朱登峰、程敬书、张广得等、及零星窜散余党。尚属不少。著懔遵前旨。一体缉拏。务期净尽。傥有漏网匪徒。再行句结为患。定惟该署抚是问。白莲池一带。闻尚有匪徒藏匿山谷。僧格林沁大军南下。恐该匪余烬复炽。乘机盘踞。不可不严行摉捕。以绝根株。著阎敬铭会同国瑞派兵摉缉。以收廓清之效。将此由六百里各谕令知之。　　

○上以孟冬时享太庙。自是日始。斋戒三日。　　

○壬申。谕议政王军机大臣等、有人奏、监司大员贪污巧滑。并州县陵虐无辜。草芥人命。请饬查办各摺片。据称现任四川川东道恒保、贪婪性成。居心狡险。前在泸州知州任内。奉委开局铸钱。每炉需索重费。至数千金之多。纵令炉头偷减铜料。以致新钱不堪行使。公私交病。又擅开私炉百余座。盗铸官铜以充囊橐。并将永甯道捐入书院发商生息银四千两。及书院束脩膏火银千余两。均提入己。复借兵差为名。亏那库帑四万余金。迨经藩司刘蓉到任清厘。该员辄假造绅士借票。希图抵赖。并夤缘入夷教艾加略之门。指名要缺。艾加略令崇实为之求请。遂得再署川东道缺。赴任时。川东人闭关不令入城。该员鼠伏城外数日。始得私行入署。又川省不肖州县。忌团练之不便己私。往往诬以聚众谋反等重情。擅行杀戮。如署达县令李应观、斩决监生张联升。并用木笼将其子治死。已革安岳令李岳龄、将廪生张洪谟拟以斩候。署中江令张嗣成、杖责附生黄珍几死。署眉州牧刘彝德、笞杖禀生王化珩等约七八千。几至毙命。并斩决一廪生。署金堂令王树桐、将一附生立毙杖下。皆因索赃不遂。肆行残杀。署绵竹令王兆俊、勒捐至十余万。大半侵吞入己。请饬一并查办各等语。监司大员。有表率属吏整饬地方之责。若如所奏。恒保贪污不职各款。已属劣员之最。复敢借夷教以挟制上官。固其禄位。居心狡险。尤属法纪所不容。著骆秉章即将该员严行查办。将所参各情一一彻底根究。务须水落石出。据实具奏。毋任狡赖。至川省地方。甫经兵燹。各属团练。地方官正当实力奉行。以资捍卫。而各该州县等。竟敢因索诈不遂。将团首生监人等任意斩决。视人命如草芥。视士子为仇讎。贪暴凶残。实属目无法纪。著骆秉章按照所参各员。一并严行查办。切实根究。毋稍徇纵。以惩贪暴而重人命。原摺片均著钞给阅看。将此谕令知之。　　

○又谕、骆秉章奏、攻剿李幅猷股匪。叠获大胜。贼势穷蹙远遁。汉南援军。先胜后挫。现筹布置情形各摺。发逆李幅猷、率党由正安婺川。窜至彭水之周家寨。经官军痛剿。由梅子垭窜酉阳之学堂坪两河口。前队已窜入黔江。复经官军击败。该逆由线坝遁入湖北之咸丰县界。复折窜黔江。由龙潭奔窜秀山。旋败窜平块。至邑梅滥桥。遁入黔境。余贼自花园入湖南麻阳一带。与恽世临前奏发逆阑入楚境。情形大略相同。该逆经楚军截剿之后。复被痛创。残焰谅难再张。亟应协力进剿。以图聚歼。著骆秉章、恽世临、各饬在防官军。会合进攻。两面夹击。迅歼丑类。务将此股贼匪。就地埽除。毋令再肆蔓延。李幅猷股。既遁入黔境。黔省铜仁土匪包逆。现尚游驶黔蜀边界。酉秀一带。自应严密防御。所有该督派出驻防秀山之果后军三营。即著骆秉章饬令认真捍御。严加守备。毋稍疏懈。致黔匪得以阑入川疆。并著劳崇光、张亮基、迅派得力兵将。将李幅猷败窜余匪及铜仁土匪。会合川军。分投夹击。实力歼除。毋任蔓延句结。汉南援军新挫。贼势鸱张。陕南固形糜烂。而川北各隘之防。亦形形吃重。且中旗逆匪。由略阳窜蔓甘肃徽县一带。已出川军之左。骆秉章现派许荫棠率所部赴荞庄。黎鸿钧率所部由松潘前往合扎。调果后九营驰赴保甯一路。所筹均尚周妥。务须饬令派出各军实力防剿。以固川疆。刘蓉已抵保甯。著即迅速前进。相机剿办。迅克汉中城固等城。惟该抚所恃以进剿之军。即此湘果等营。现在锐气已挫。一时恐难进攻。应否将派赴保甯之果后九营。移扎前敌协同剿洗之处。著骆秉章、刘蓉、酌度情形。妥筹办理。将此由六百里各谕令知之。　　

○予四川酉阳阵亡外委冯胜都祭葬世职。　　

○癸酉。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。
  </div>
  <div class="pagination">
   <a href="清实录同治朝实录_page128.html">
    上一页
   </a>
   <span>
    ...
   </span>
   <a href="清实录同治朝实录_page124.html">
    124
   </a>
   <a href="清实录同治朝实录_page125.html">
    125
   </a>
   <a href="清实录同治朝实录_page126.html">
    126
   </a>
   <a href="清实录同治朝实录_page127.html">
    127
   </a>
   <a href="清实录同治朝实录_page128.html">
    128
   </a>
   <span class="current-page">
    129
   </span>
   <a href="清实录同治朝实录_page130.html">
    130
   </a>
   <a href="清实录同治朝实录_page131.html">
    131
   </a>
   <a href="清实录同治朝实录_page132.html">
    132
   </a>
   <a href="清实录同治朝实录_page133.html">
    133
   </a>
   <a href="清实录同治朝实录_page134.html">
    134
   </a>
   <span>
    ...
   </span>
   <a href="清实录同治朝实录_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
