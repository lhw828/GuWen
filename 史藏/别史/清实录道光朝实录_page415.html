<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 415 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 415 页/共 848 页
  </h1>
  <div class="content">
   ○以翰林院侍讲学士福保、充日讲起居注官。　　

○丁未。谕军机大臣等、本日据伊里布奏、恩茅土司舍目、挟私互讧。拨兵防范。并派员查办一摺。此案思茅厅所属车里土司刀绳武、藉□□莽子生事。集练往巡。听信浮言。即以所集之练。向土舍刀太康寻衅。攻斗互鬨。致六困等处夷民逃散。镇道酌拨营兵前往思茅。督率弹压。刀绳武欲请官兵为助。经阮元等调回刀绳武。解息弭衅。刀绳武总以疑忌刀太康。仍复逗留麻栗坪等处。于三月内又率练向刀太康攻打。被刀太康之练抵逐溃败。现于要隘遥为防范等情。前据阮元在京时。曾经奏及此事。并称迤南道胡启荣、向为该土司所信服。计此时阮元将次回任。胡启荣亦可将次到滇。沿边土司舍目。扰攘互鬨。本所时有。此等蛮触相争。原可不问。断无用天朝兵力偏助之理。至地接缅甸。尤不可轻开边衅。转致别滋事端。惟该土司舍目。同室操戈。结衅不休。难保无汉奸刁夷从中扛帮。及好事衿民附和之事。必须密查严办。以净根株。现据伊里布将护道福敬、撤回本任。派熟悉边情之署开化镇副将锡麟、会同普洱镇邱奉岐、护道林树恒、前往查办。胡启荣如已到滇。亦著迅速前往。阮元、伊里布、当督饬镇道。确查起衅根由。及互斗情形。清理解息。镇静妥办。不许张皇用兵。务期杜色衅端。以靖边圉。将此各谕令知之。　　

○戊申。以故奉恩将军多罗銮子瑞庆、袭职。　　

○调甘肃布政使光聪谐、为直隶布政使。以甘肃按察使色卜星额、为布政使。广西左江道戚宗彝、为甘肃按察使。　　

○调伯都讷副都统长德、为三姓副都统。三姓副都统吉勒通阿、为伯都讷副都统。　　

○旌表守正被戕四川彭水县民吴传品妻冉氏。　　

○户部议准、浙江巡抚富呢扬阿疏报、石堰、长亭、永嘉、海沙、四场开垦涂田草荡六顷六十六亩有奇。照例升科。从之。　　

○己酉。谕内阁、理藩院奏、明年轮应年班之内外扎萨克、蒙古王公、台吉、塔布囊、回子伯克等、可否豫行咨调前来。叩贺年节一摺。孝慎皇后大故。明年正月尚未逾周。所有御前行走之蒙古王公。及应行年班之内外扎萨克。乾清门行走之蒙古王公并内廷行走之蒙古王、贝勒、贝子、公、台吉、塔布囊、回子伯克等。俱著停止来京。　　

○又谕、恩铭等奏、查验米色未净。请先搭放一摺。江苏镇江后帮旗丁李振海等、所运载漕米三千二百八十四石零。经该侍郎等查验米色未能洁净。系沿途风晾不勤所致。该帮运弁所司何事。杨邦荣、著交部严加议处。总运通判蔡绍武、未能督饬帮丁。勤加风晾。著交部议处。此项米石。现虽筛晒乾燥。究恐难以久贮。著照所请、交北新仓另廒收存。咨明户部。先行搭放。以重仓储。　　

○又谕、兵部奏、请将亏短马匹、那用马乾银两充公、并未奏明办理之荆州副都统协领等、均议以降三级调用。毋庸查级议抵。实属各所应得。姑念事阅多年。该署将军等率行照旧办理。尚无克扣侵冒情弊。署荆州将军左翼副都统那当阿、于善英具奏时。不肯用印。是其私心毕露。著实降二级。即回旗候补。协领都隆阿、双兴、甘露、玉顺序柱顺格、同升、斐星额、穆腾额、均著加恩改为降五级留任。六年无过。方准开复。协领星额特依、业经休致。著革去顶带。　　

○转荆州右翼副都统善英、为左翼副都统。以青州协领穆精阿、为荆州右翼副都统。　　

○庚戌。谕内阁、富呢扬阿奏、体察钱贱银贵情形。筹议便民除弊事宜一摺。纹银出洋。刑律无治罪专条。前已降旨交刑部酌定具奏。纂入例册。颁发通行。浙江省宁波乍浦一带。海舶辐辏。前赴广东贸易者。难保其不以纹银易货。著该抚即将刑部奏定条例。出示遍行晓谕。嗣后内地民人赴粤贸易。祇准以货易货。或以洋银易货。不准以纹银易货。外洋夷人在粤贸易。亦祇准以货易货。或以纹银易货。不准以洋银易货。洋银塞其来源。其用不禁而自绌。纹银断其去路。其价不减而自平。傥奸商仍前情弊。一经查出。即照刑部新定罪名惩治。俾知儆畏。至私铸私贩。既坏钱法。又增银价。亦须从严惩办。著该抚查照从前成案。通饬所属设局收缴。遍行晓谕。无任吏胥藉端讹索。总期实力查禁。法在必行。地方官如视为具文。阳奉阴违。因循玩泄。即当据实参惩。勿稍徇隐。以便民用而除积弊。　　

○旌表守正捐躯山东夏津县民王一清母蒋氏。　　

○除江苏吴县捐置义冢田地二十一亩有奇额赋。　　

○辛亥。谕军机大臣等、有人奏、江西福建交界处所。会匪横行。宜黄县之谭坊地方。邹姓兄弟二人。有梁王松王名号。设立天罡会。新天罡会。会内复编仁义礼智信字号。各有党羽六七百人。每月皆有会期。文武生监。书吏衙役。多有入会者。经监生邹江文首告。邹姓兄弟贿串刑书熊元良、班头邹松等、连名具保。地方官畏不禀究。自此益肆猖獗。界连宜黄之宁都州横石地方。亦有萧都管、与邹姓兄弟声气相通。时在宁都。时在福建。立有真君会。又名铁尺会。会内亦有千余人。置有田产。设立名册号簿。有金匮走关各名目。又有食斋之徒。名曰一字教。与直君会朋比为奸。其福建之永安沙县交界地方。有匪徒数百人。掳人勒赎。炮炙行人。令其子弟环观。有往拏者。该匪据险掷石。多致受伤。地方官置诸不问。与江西会匪交通信息。尤为行旅之害等语。匪徒聚众立会。勾结二省。肆扰闾阎。为害行旅。该地方官形同木偶。所司何事。著陶澍遴派明干道府大员。密速前往查访。是否实有其事。据实奏闻。不可稍存瞻徇。朦混含糊。以致养痈贻患。酿成巨案。该督总辖江西。断不能辞重咎也。将此谕令知之。　　

○又谕、有人陈奏、江西省之宜黄县谭坊地方。有邹姓兄弟二人。为匪党渠魁。兄号梁王。设立天罡会。弟号松王。设立新天罡会。名下各有六七百人天罡会内。编有仁义礼智信字号。刻有印信。遇有事件。先呈头目。持伊印票往召。各字号如约而至。每月皆有会期。并无定日。在会者有文武生监。有书吏衙役。经监生邹江文首告。邹姓兄弟以重贿买串刑书熊元良。班头邹松等、连名保结。地方官不敢禀究。自后益肆猖獗。上年十二月间。伊等在岱六七都等处地方。以查贼为由。逐户摉检。勒索银钱。逼献妇女。贫民畏之如虎。不敢呈告。其在宁都州横石地方者为萧都管。界接宜黄。与邹姓兄弟声气相通。萧都管时在福建。时在宁都。会中有千余人。名曰真君会。又曰铁尺会。置有田产。设立名册号簿。贮簿之所。名曰金匮。通信之人。名曰走关。横掠乡里。又有食斋之徒。名曰一字教。与真君会朋比为奸。而福建之永安沙县交界地方。又有土匪数百人。掳人勒赎。炮炙行人。令其子弟环视。无不股栗。有往拏者。高山峻岭。莫敢上前。土匪抛掷大石。多有受伤。地方官置之不问。该匪与江西会匪信息交通。尤为行旅之害等语。似此匪党横行。大干法纪。若不早日究办。必致酿成巨案。著周之琦、督同臬司程怀璟、密速掩捕。毋任渠魁闻风远扬。其在宁都州横石地方之萧都管、时在福建。及福建之永安沙县等处土匪。亦著程祖洛、魏元烺、无分畛域。一体严拏惩办。如能将为首匪犯。迅速捕获。置之典刑。胁从者立即解散。则从前失察之咎。尚可量为宽贷。傥一味回护。或意存讳饰。陈奏稍有含混。以致养痈贻患。经朕访闻。或别经发觉。必将督抚及该地方官从重治罪。决不宽恕。懔之。慎之。将此谕知程祖洛、魏元烺、周之琦、并传谕程怀璟知之。　　

○除陕西宁陕、盩厔、郿、三厅县移建衙署占用民地三顷五十九亩有奇额赋。　　

○壬子。上幸万寿山。诣广润祠拈香。　　

○诣绮春园问皇太后安。　　

○以缉获要犯。予安徽试用府经历张文斌、尽先补用。　　

○癸丑。谕内阁、本日据卢坤等由驿驰奏、越南国呈覆照会捕盗咨文。并报知漂失师船。已在该国收泊。款给修整送回一摺。上年十二月二十五日。广东提标中营二号米艇。配坐官兵七十员名。遭风漂流越南国茶山洋面收泊。经该国王迎救抵次。优给供顿资用。代修船只。在彼阅四月之久。外委梁国栋、因遭风受瘴身故。复为遣官料理。祭赠有加。及师船起程。各兵又有赏赉。并拨医通行。派兵帮驾。添械防御。已于本年五月初四日驶进虎门。越南国远隔重洋。素称恭顺。今该国王因内地兵船遭风飘收到境。优待款留。种种周详曲到。虔恪尽礼。可嘉之至。著降敕褒奖。并赏赐该国王蟒缎四匹、闪缎四匹、采缎四匹、素缎四匹、以示宠嘉。此次该国带有压舱货物。及将来出口货物。俱著加恩免其纳税。仍循照旧章。先行开舱起货销售。俾免稽迟。所有颁赏该国王缎匹。著礼部于本年该国贡使七月来京顺国之便带往。其该国差官黎文谦等、亦著该督抚优加赏赉。交该国王颁给。该部先行文该国王知之。　　

○又谕、武忠额等奏、请将审案不合之同知理刑官。分别交议一摺。前因多伦诺尔同知万保、办案专擅。降旨交武忠额等审讯。兹据该都统等奏、该厅员承审贼犯穆全等案。未与该旗理刑官双福等会办。系因清文译汉。误会文义。尚非有意专擅。又提讯各案。该厅员亦尚无赃私情弊。但未能究出实情。究属不合。万保著交部议处。理刑官双福、札米彦、会讯贼犯穆全等案。初未能究出实情。虽经据情报明。咎亦难辞。双福、札米彦、著交部察议。　　

○礼部议准、江苏巡抚林则徐疏报、采访金坛县贞节妇女汤氏等五百二十九口。请建总坊旌表。从之。　　

○甲寅。礼部议准、前护贵州巡抚麟庆疏报、采访古州、都江、台拱、三厅贞节妇女易刘氏等十一口。请各建总坊旌表。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。六月。乙卯。谕内阁、成格奏参、牧厂亏马过多。请将总理牧务之游击革职拏问一摺。所参甚是。巴里坤牧厂。截至道光十一年六月底止。共挑应变残废马三千九百四十一匹。迨至去年六月。册报倒毙六百五十二匹。乃自七月以后。迄今未及一年。复有倒亏马二千三百二十六匹。统计二年之内。共倒亏马二千九百七十八匹。该厂员如果小心经牧。何至亏短如许之多。更难保无串通舞弊情事。巴里坤右营游击兼署左营游击彭玢、著先行革职拏问。交该都统提同案内经牧人等。彻底根究。按律定拟。该革员原籍家产。及任所资财。一并查封备抵。所有牧长千把总等员。亦著照该游击一律办理。寻奏上。得旨、管理巴里坤东厂牧务游击彭玢等、于应变残废马内。亏额过多。当经降旨革职拏问。兹据该都统查明该厂所亏马匹。实因大雪不时。被冻生灾所致。并查明应留正额之马。俱已如数挑足。所亏残废马匹。本应照例变价。该革员等于未经定案之先。业将应赔马价银两。全行完缴。尚知愧奋。所有总理牧务之己革巴里坤镇标右营游击彭玢、暨头群牧长署左营千总武举杨世贵、二群牧长右营把总高登榜、三群牧长左营把总路兴、四群牧长中营把总芮贵章、五群牧长城守营把总卢全德、均著加恩悉予开复原官。仍交部照例议处。其五群牧长之外委王永年、唐文智、丁福、王化成、魏希贤、均例不赔银。著各捆责四十棍。以观后效。　　

○又谕、御史朱嶟奏、请慎重名器一摺。所奏甚是。可嘉之至。国家设科取士。三年大比。录其文艺优长者。试于礼部。量才而后官之。并于正科之外。开设恩科。原以嘉惠士子。甄拔真才。以备朝廷任使。上年畿辅荒旱。收成歉薄。节经赈粜频施。而春雨未透。百姓嗷嗷待哺。该地方官倡议劝捐。适有直省绅士捐输。经该府尹等奏请。朕因花翎以待军功。未便率行赏给。而该员等不分畛域。急公好义。亦不能不量予奖励。是以仿照年老诸生未经登第。赏给举人副榜之例。分别办理。姑允所议。原系一时权宜。未尝著为定例也。若如该御史所奏、未登仕版者。将可报捐中书。已列部曹者。又将保送御史。甚至买通关节。雇倩枪替。识趣日卑。术业渐废。生富人侥幸之心。阻寒儒进修之志。亦不可不防其渐。嗣后各直省督抚、及顺天府尹等、偶遇水旱偏灾。如有抒诚捐输。应须嘉奖之处。在士庶或酌给扁额。或议叙职衔。在官绅或准其加级。或予以升途。概不准请赏举人。即使援引成案。妄行渎请。亦断不能仰邀允准。其已经赏给者。如有关节枪替等弊。国法具在。亦不能因加恩在先。概予宽宥。朕于劝善之经。求贤之道。总期并行不悖。该士子等务须经明行修。敦崇实学。自然登进有阶。无妄生冀幸之心也。将此通谕知之。　　

○又谕、御史常大淳奏、请禁州县买补仓谷各弊一摺。各省额设仓谷。原期实惠及民。固不可扰及闾阎。亦不容稍有短绌。若如该御史所奏、地方官采买仓谷。往往不遵定例。藉端肥橐。任听书吏在本地按名勒派。每谷一石。发官价银四五钱不等。家人胥役里保等、复多方需索规费。以致有力之家。辄贿求书吏匿报。其承领者。并不上谷。惟加倍缴价入官。名为帮费。至零星花户。无力缴费。则差役逼诈。委员勒追。种种骚扰。在所不免。其不肖州县。只图敛费入己。究未买补还仓。及至交代后任。仅以官价作抵。一遇动拨。并无实谷可供支放。似此各种弊端。殊属不成事体。著直省各督抚严饬所属。于应行买补仓谷年分。务遵定例。领价赴丰稔市集采办。如查有向本地勒派。及书吏串通需索等弊。立即严参。从重惩办。其各州县交代仓谷。责成该管道府随时盘验。于州县领价后。何时买足归仓。据实加结申报。傥有逾限虚悬。即时严行查办。毋稍徇隐。以期民无扰累而仓有实储。将此通谕知之。　　

○又谕、御史郭鸣高奏、请饬审理案件。依限断结一摺。向检词讼案件。审结本有定限。若如该御史所奏、地方官于寻常军遣流徒等犯。累月积年。不能定案。即事涉细故。罪止枷杖者。亦任意积压。禁押日久人多。或越狱斗殴病毙。皆势所必至等语。如果属实。殊干功令。著通谕各直省。及在京审理事件各衙门。于一切大小案件。务宜遵照例限。随到随审。随审随结。毋使囹圄久禁。致生他虞。以慎刑狱而绝弊端。　　

○以办理乌噜木齐军需尾案出力。予知州瑞书等、升选有差。　　

○礼部议准、前护贵州巡抚麟庆疏报、采访古州、丹江、清江、三厅贞节妇女王陈氏等三十三口。湖南巡抚吴荣光疏报、湘乡县李氏等七百六十一口。四川总督鄂山疏报、成都等府傅张氏等四百七十口。请各建总坊旌表。从之。　　

○丙辰。谕军机大臣等、杨芳奏、十二地熟夷投首。峨边全境廓清。拟即进兵曲曲鸟、石圈子、剿办野夷情形一摺。据称前派游击王连元、包相卿等、分路进兵。并抵盐井溪。该夷匪旋即遁入石圈子老林。该提督率领参将樊丰年等、带兵渡河。至盐井溪。包相卿等、带领夷人男妇一千数百名口。俯地跪迎。形甚惕惧。道经顺江场等处。目击焚杀情形。甚堪发指。虑及夷性狡黠。兵来投诚。兵撤复叛。若骤加洗剿。又恐其情急投匿。朋比抗拒。先密派义勇。溷入曲曲鸟夷巢。宣示利害。又密遣投诚熟夷。潜入二十六地。晓谕恩威。散其党羽。该夷匪见两路官兵同时抄到。踞其腹心。又见先来投诚之贼目海潮举等未加诛戮。遂出投诚。念其尚知悔惧。且尚有窜入曲曲鸟石圈子等余匪。意存观望。自应网开一面。因将巨憝海色汪等十数人扣留。随营听差。暗为管押。另差千总向仲清等、督率兵壮。穵修道路。伐木搭桥。权作羁縻。拟即进兵曲曲鸟、石圈子、摉捕余匪。以期铲净根株等语。该夷匪海潮举、海色汪、及盐井溪投首之夷匪等、虽已投诚。然狼子野心。殊难深信。其前次顺江场等处。惨杀居民。穵掘坟墓。又戕害兵丁周国栋等多名。实属穷凶极恶。且并未经官兵大加惩创。虽出投首。难保其不终反覆。此时权示羁縻。即义勇周大定、卓秉乾、鞠芬等、亦不可不加意防范。该提督久历戎行。其于料敌制胜。自必能情伪毕知。务须力加钤束。随时密为体察。无致稍有疏虞。至现在进兵曲曲鸟石圈子等处。该夷匪等如果冥顽梗化。自应迅速剿办。不得稍有迟延。以致老师糜饷。是为至要。将此谕令知之。　　

○补行道光十二年军政。直隶卓异官八员、议叙如例。　　

○丁巳、谕内阁、上年湖南江华县剿办逆猺。所有阵亡乡勇一百四十余名。伤亡乡勇五十余名。著照步兵例议恤。受伤乡勇一百三十余名。著按其受伤等第。照兵丁打仗受伤例减半恤赏。　　

○戊午。谕内阁、恩铭等奏、粮船米石亏短。责成运弁等完交一摺。漕米为天庾正供。颗粒不容短少。即筛扬耗米。亦应全行交纳。兹据该侍郎等查明。江苏镇江后帮等十二帮。亏短正米七千九百六十石零、耗米六千七百五十三石零之多。自应从严惩办。所有该帮领运千总杨邦荣、高峰云、王斯年、杜萼峰、杨毓林、单继善、李清华、石元龙、杨烟庆、张彭寿、胡松阿、石生全等十二员。著先行革去顶带。留于通州。责成各总运督同该运弁并该船正丁等、按照亏短米数。实力追交。仍饬该管粮道周继炘、严行督催。傥逾限不完。及完不足数。按律分别从严办理。以重仓储。　　

○谕军机大臣等、昇寅等奏、山东宁阳县孀妇甯周氏、具控伊夫甯继祖、因探亲路过杜其温饭铺。见有差役白明玉等聚赌。与伊口角起衅。被白明玉揪住凶殴。因甯继祖嚷骂。复被纠众拖出。绑在拴马桩上。用铁火条钳口。将绳绕系从脑后紧勒桩上。不能转动。气闭身死。因有绳勒痕迹。捏称自缢。移尸马洪轩树上。报县验讯。要证杜其温、据实供明。甯周氏亲见颈脖磨擦。伤重皮开。脱落牙齿一个。本县庇护差役。照自缢办理。各衙门尉能申雪。前经赴都察院呈诉。奏交山东巡抚审办。讯与所控无异。忽被蠹役侯明堂、串商见证王襄改供。仍照挣脱后自缢办理。于铁条钳口用绳绕勒一层。并不深究。且将要证杜其温藏匿。刑逼伊夫堂弟甯继林具结了案。该氏不肯遵依。情愿具结开检。复被掌责。不准开检。令皂役按住伊手画供。案结无人抵命。是以来京沥诉。情愿开检为夫雪冤等语。已降旨交该抚督同臬司苏廷玉。亲提开检。秉公讯办矣。此案据该氏所供情节。内铁条钳口一层。最为此案紧要关键。何以该抚咨结原文内。始终均未声叙。且杜其温系初供要证。何以任其匿不到案。该氏出具情愿检验切结。何以不准开检。是否承审官有心朦混。著该抚等详细研讯。务得确情。不得以讯明咨结在前。稍存回护。如能平反此案。不致冤抑莫伸。则前次失于觉察之咎。尚可量加宽贷。傥有不实不尽。始终固执。仍以一奏了事。经朕访闻。或别经发觉。惟该抚及该臬司是问。再此案提省时。著另委妥员承审。所有前次派审各员。不准再派。将此谕知钟祥、并传谕苏廷玉知之。寻奏、遵派未经承审之道府等官。及前次并未经手之仵作。覆行检验。甯继祖委系殴后自缢。甯周氏因尸有伤痕。及门牙摇动。疑为铁条钳口所致。且缢与勒情形相似。是以怀疑复控。杜其温系随地觅食。现因畏累逃走。无从查拏。但此案干证四人。三人供已相符。即杜其温前供亦无异。该氏业已输服。应将甯周氏拟满流加徒。照律收赎。余分别问拟杖徒。下部议。从之。　　

○以收养近畿贫民。予兵马司正指挥许惇书等、议叙有差。　　

○补行道光十二年军政。西安将军所属卓异官三员、年老官一员、有疾官一员、才力不及官四员、分别议叙处分如例。　　

○己未。上诣绮春园问皇太后安。　　

○谕内阁、鄂山奏、遵旨截回调赴闽省官兵。请将文过俸赏行装等项银两。恳照案分别扣免一摺。此次调赴闽省官兵一千五百余员名。于行出川境后。经该督遵旨截回。饬令省标官兵八百名。顺道驰赴峨边厅。协同防堵夷匪。其重庆镇川北镇属各营官兵。均前后回营归伍。惟该官兵等前次调派起程时。当将应得俸赏行装银两按例支给。若因其未到军营。于折回后责令一时全缴。在兵丁力有所不能。即官弁亦难免竭蹶。著准其援照前案。加恩将此次马兵每名所得赏银十两。步兵每名所得赏银六两。免其缴还。其官弁俸赏及兵丁借项。著照例无论官兵。分作四年。在于廉饷按季扣收。此内如有道光六年及十年出师甘省回疆。借支银两尚未扣完之官兵。俟前项扣完。再行接扣。以纾兵力。该部知道。　　

○四川总督鄂山奏、查办社济两仓亏短粮石。设法补垫以裕储备。得旨、务须实力查办。断不准有名无实也。毋忽。　　

○以宗人府府丞潘锡恩、为都察院左副都御史。　　

○补行道光十二年军政。湖广卓异官九员、不谨官一员、年老官一员、浮躁官一员、才力不及官一员、分别议叙处分如例。　　

○修湖北水站差船。从前任巡抚杨怿曾请也。　　

○庚申。谕内阁、贵庆奏、重运漕船上闸失事。沉溺米石。请分别办理一摺。本年清水检源甚旺。畅注黄河。惠济福兴等闸。直接洪泽湖口门。溜势湍急。尤非常年可比。所有凤中二帮旗丁杨关孙船。漂淌交仓平米八百七十八石零。大河二帮旗丁崔廷玺船。漂淌交仓平米七百五十三石零。著照所请、准其援照嘉庆十一年成案。免其赔补。其江淮七帮旗丁周树堂、代办快丁陈平瑄船。亏折交仓平米六百五十五石零。该旗丁力难一时赔补。著自今冬起。分限三年买补运交。以纾丁力。本年清高于黄。惠济等闸水力涌猛。各该帮加装缓漕较多。船身笨重。此系朕格外施恩。嗣后凡有在该闸漂沉船粮。仍应照常赔补。不得援以为例。该部知道。　　

○以上部左侍郎松筠、为阅兵大臣。　　

○辛酉。上幸静明园。诣龙神庙拈香。
  </div>
  <div class="pagination">
   <a href="清实录道光朝实录_page414.html">
    上一页
   </a>
   <span>
    ...
   </span>
   <a href="清实录道光朝实录_page410.html">
    410
   </a>
   <a href="清实录道光朝实录_page411.html">
    411
   </a>
   <a href="清实录道光朝实录_page412.html">
    412
   </a>
   <a href="清实录道光朝实录_page413.html">
    413
   </a>
   <a href="清实录道光朝实录_page414.html">
    414
   </a>
   <span class="current-page">
    415
   </span>
   <a href="清实录道光朝实录_page416.html">
    416
   </a>
   <a href="清实录道光朝实录_page417.html">
    417
   </a>
   <a href="清实录道光朝实录_page418.html">
    418
   </a>
   <a href="清实录道光朝实录_page419.html">
    419
   </a>
   <a href="清实录道光朝实录_page420.html">
    420
   </a>
   <span>
    ...
   </span>
   <a href="清实录道光朝实录_page416.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
