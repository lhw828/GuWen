<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 42 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 42 页/共 152 页</h1>
    <div class="content">　　○江西按察使赵敔初以御史按江西将代有敕升按察使  命之赈济饥民禁止土豪事完俟报还京久之乃奏年谷已登土豪既戢无事可莅请如敕旨还京户科参以为欺罔宜从该部究问施行户部请行巡按御史核实既而覆奏敔所言皆实乃置不问
　　○壬申赐百官扇
　　○革晋府辅国将军奇潡夫人李氏封号及恒阴郡君仪宾黄玺职先是庆成王奏弟镇国将军钟镈选太原卫余丁李茂女为奇潡夫人系厮餋之家辅国将军钟＜历-止金＞选永和昭定王女兴县县主仪宾黄庆弟玺为妺恒阴郡君仪宾有失伦序事下礼部议其违例婚姻宜加追夺从之○诏修安定西直二门墙垣及沟渠之坍塌者
　　○致仕南京工部尚书兼  理寺卿王来卒来字原之浙江慈溪县人由诸生魁乡荐会试淂乙榜授江西新建县学教谕被荐擢监察御史巡按直隶苏松常镇诸郡风采凛然寻奉命考核守令而下贪暴者望风引去正统初少师杨士奇荐擢山西左参政兵部侍郎于谦巡抚山西言其廉明刚正练达政体可寘近密当道者沮之调广东左参政秩满升河南布政使景泰初升都察院左副都御史巡抚河南湖广北虏犯京师闻召即率兵驰至卫辉以寇退引还寻升右都御史时征剿湖广苗贼  命总督军务缚其渠魁韦同烈等以献而抚定其余党师还召见便殿慰劳之转南京工部尚书兼大理寺卿天顺初致仕成化改元诏进一阶至是卒年七十六讣闻赐祭  命有司营葬来伟姿貌少俊迈不群善议论亹亹不绝吟诗有奇语临事明达事无大小面讯立断其在山西时以严察为治颇过于酷中遭沮抑遂折节痛改为政一以和平奉命宣力四方所至以治办称
　　○甲戌四川松潘杂谷安抚司番僧朵儿监藏陕西灵藏地面番僧结节乌思藏地面番僧吉笼乐竹巴等各来朝及贡马氆氇刀甲等物赐宴并彩叚绢钞等物有差
　　○都督同知鲁鉴都指挥王震分守庄浪境内有贼劫夺官私财货杀巡哨千户刑部以鉴震提督不严请逮治其罪  上俱宥之  命巡按御史仍责震罪状
　　○乙亥巡抚陕西左副都御史马文昇奏榆林边城控关中之管键扼虏寇之咽喉近者有警守将輙请调遣大同宣府并京营军马并力截杀然道途辽远军未集而虏已去徒费供亿无益于事为今之计惟在选将练兵豊财足食据险以遏其深入燎荒以绝其孳牧四事有备则虏必慑服而地方可宁近年以来榆林为总兵者平时不能申严号令临事罔肯身先士卒欲望虏寇之慑服难矣乞推选素有名望智谋骁勇者代之仍遣主事一员亲诣榆林会同巡抚等官逐一拣选精壮者存留老弱者更代所选官军分所三拨其马匹亦分三等攻战守御则虏寇不敢数来侵掠然将虽淂人兵虽可用使粮草一有不足则亦难以成事乞敕所司计筭榆林各堡军马若干每年该用粮草若干设法措置仍遣主事一员督军采办不致劳民转运则吾兵食可足矣又沿边一带山坡重复崖涧深陡贼马之来必循大川而行宋人御夏俱于川口修筑城堡乞寻其故迹相度形势及时修补盖造仓廒收积粮草在内将延庆二府土兵民壮俱留本府操练遇冬专委都指挥一员会同佥事提督相兼备冬操习选都指挥二员赴陕西都司到任管事遇警督操则腹里皆有备兵而虏不敢轻入且虏骑犯边必就草牧马草若焚烧马必自毙今各边每年烧荒将官视为虗文虏骑淂以牧马乞于冬初草枯贼寇未入之时挑选精兵结布营阵离边三五百里务将达贼出入去处野草焚烧尽绝则寇虽近边马不淂南牧矣  上曰文昇所言练兵之策诚为有理候贼情宁日令文昇会同彼处镇巡官拣选其添用提督操备官亦宜会同陕西镇守巡抚官计议烧荒不尽致贼淂藉野草犯边者宜如法究问兵部行与知之
　　○周府汝阳王子坣薨王恭僖王之子也母妃李氏永乐辛丑生初封镇国将军正统丙寅进封汝阳王是时薨年五十讣闻辍朝一日赐祭葬如例谥曰安宪
　　○丙子晓刻月犯昴宿
　　○安乡伯张宁病愈  命于左军都督府带俸朝参
　　○南京守备等官成国公朱仪等奏据律窃盗三犯剌臂者绞军虽免剌罪同后以赦凡犯在赦前者不问正统间有旨律为常法赦乃一时恩例当以前后三犯通论岁久奉行至成化元年法司盖以旧例奏革仍不问赦前事今南京有盗王阿童者其技巧捷群盗皆师之二十余年已尝五犯每以犯在赦前淂免今复被获如仍拟初犯益长其恶且南京重地盗贼为害尤甚乞依律条并正统间例处罪庶奸顽知警而盗贼不致于滋蔓事下刑部覆奏请如所言  上曰赦所以许人自新而小人乃倚赦为奸是岂可纵夫僻以止僻虞周之刑也王阿童其审实处决今后问拟窃盗仍以赦前后通论三犯著为令
　　○太监黄顺等奏安定西直二门城垣修理工程浩大人力不敷恐后雨水时行难以用工乞拨官军并工修理  上命三大营拨官军五千人与之
　　○是月山东旱
　　明宪宗纯皇帝实录卷之七十八
　明宪宗纯皇帝实录卷之七十九
　　成化六年五月戊寅朔
　　○己卯六部会议甘肃宣府巡抚官所陈事宜一庄浪西宁二卫乃虏必犯之地见储粮刍不足三月之用虽已召商中盐缘其地荐罹灾伤粮值腾踊无应召者第恐秋高马肥胡人入寇有误军饷请令陕西督粮大臣多方设法预借金岁夏税务于庄浪仓再运米麦四万石豆三万石西宁粮豆八万石庶边仓有预备之用而临期无仓皇之虞一万全都司并属卫外考吏月支食米三斗缘各吏俱在京所拨挈家远来僦屋而居甚为窘迫请以所支米加为五斗以济其急一各边卫所操守军士多以余丁与官豪之家为家人一淂更易姓名即称官舍以此人多仿效军因消乏请令各处军政官清查不分年之久远俱赎取归宗听继军役仍戒所属无踵此毙一西路野狐岭距万全右卫城三十余里路平无险沿边旧筑墙垣濠堑低薄浅狭迤南虽设德胜关然关东水口可通人马北虏近欲从此入贡不为无意一旦窃发长驱为患非小请令分守参将督守备官军修筑墙壕务在高厚阔深仍以砖石甃塞关东水口量留小门或间以銕窗石条则地方可保无虞议入诏悉从之
　　○命湖广老疾都指挥同知任忠子杰代其原职瞿塘卫指挥使
　　○虏贼毛那孩等二十人犯边伏诛
　　○工部左侍郎霍瑄卒瑄陕西凤翔县人发身乡举授大同府通判以荐擢知府己巳  英庙北狩  车驾至城下守城者戒严不敢启瑄从水窦匍匐出谒叩马呜咽进膳羞靴袍等物出府库金帛以犒虏秩满迁山西左参政食正三品禄仍掌府事  英庙复辟徵拜工部右侍郎未几转左赐二品服带成化初因詈其属何经经讦其擅费工料不法诸事朝廷虽不之罪然瑄由自郁郁不自安寻以老乞休居京师久之不归至是卒瑄质朴少文勤于干理在大同冣久熟知边务尤见知于  英庙人谓其荣遇始终非偶然者
　　○工部右侍郎黎叔林卒赐葬祭如例
　　○辛巳  命孔融泰袭封衍圣公先是衍圣公孔弘绪以罪免为民  上命山东巡抚等官举其宗人应袭者至是都御史翁世资等奏孔氏宗长孔克晟等状言阙里自汉高祖过鲁祀孔子封九世孙腾为奉祀君其后世世以宗子承袭至四十七世孙若蒙监修祖庙有罪免以其弟若虚承袭若虚卒仍以若蒙子端友继之今弘绪既以罪免其弟荣泰读书知礼义宜奉先圣宗祀荣泰至京事下吏部尚书姚夔等言荣泰宜循若虚故事令袭衍圣公荣泰之后仍令弘绪之子继之奏上故有是命
　　○升陕西邠州知州王谏俸一级复任三年谏治邠九年赋平讼简盗贼不生流亡复业将代州人相率诣巡抚都御史马文昇乞留之文昇以闻故有是命○户部以陕西督饷郎中万翼等奏缺料豆建议请令河南府以今年应运京仓粟米一万石保定府广盈仓六万石共改豆五万石京场及北新场马草各十万束保定府仓折色草三十万束俱徵运延绥接济今年原派狭西羊改派河南北直隶陕西秋冬二季该班人匠暂免赴京令儧运粮草其山西陕西河南军马所经之处户口盐钞悉为宽免从之
　　○壬午端阳节赐百官宴于午门
　　○陕西宁夏地震
　　○甲申  命四川都司带俸老疾署都督佥事周贵子凤代其原职成都后卫指挥使
　　○兵部录延绥崖窑川马连要鸦儿巷黄甫川等处战功奏请升赏官军以示激劝且言巡抚延绥左副都御史王锐及都督佥事房能太监秦刚近以所属失机有旨令杀贼赎罪而巡抚大同右副都御史王越及游击将军都指挥使范瑾都指挥佥事许宁皆特调督战将臣其升赏未敢擅拟诏升越为左副都御史瑾为都督佥事宁为都指挥同知能锐刚准其赎罪余官军四千九百七人各升赏有差
　　○镇守陕西右都督白玉陈御寇方略一延绥边方东西绵亘二千余里通接察罕脑儿断头山诸处最为要害诸营堡防守官军俱于陕西南阳潼关摘调每岁分番往来无常恐非经久之计切见榆林城安边营神木县系边境要冲土地广饶水草便利宜于其地各立一卫或分调延绥庆阳三卫官军或编送内外问拟刑徒及近岁清出诸卫新军守御其地一虏寇近年以来稔知我边军马单弱营堡寥落輙肆侵掠今河冰已解尚在河套且各堡屯兵相离路远猝遇有警不能应援切见榆林等营堡旧调诸处守备官军强弱不齐宜于其中精简膂力过人弓马闲习骑兵二万分屯三路量加赏赉名曰游击令其五人为伍十伍为队编为伍甲籍其姓名有功则同升无功则并戮又推举可用武臣三人一人充总兵二人充游击专用御寇仍请敕文武大臣一人赍纪功勘合同总兵等官即军中激劝升赏假以生杀之权其所选官军中路一万听总兵参将调遣其东西二路游击将军各统五千或在安边神木边境或驻延绥环庆就粮按伏往来堤备首尾相应使我有掎角之势敌受腹背之攻一甘宁延绥三边操备军士俱系西安左等卫累次选调防御之数父子兄弟相继戍边离彼原卫既远数偿官马岁治军装劳役不息户有人丁亦各差操且陕西灾旱连年衣食缺乏虽给口粮不足以赡故军士逃亡殆以千计今军旅方殷恐渐乏人守御乞令各边守臣查勘所调旗军多寡等第如京军事例或听于原卫全支月粮一石或听优免余丁差役使助军费或听岁加赏赉倒死官马令守臣区画众为买补则军伍无逃亡之患而人心可劝矣一延庆二府所属环县合水县葭州保安州等处民居散漫城堡远隔招寇剽掠而合水白豹等川銕边德靖金汤诸处有城堡墩台遗址亦有山寨险利之处乞令陕西三司堂上官亲诣边陲查勘旧有墩台山寨之地量役军民修筑凡旁近散处军民悉拘入堡守望相助又增拨延庆二府原选土兵分屯操守及各处问拟囚徒定拨墩台哨守瞭望有警举火传报则边氓有保聚之固矣诏下其章于兵部
　　○修筑四川长宁县城县人翰林院编修李永通奏本县土城卑隘地连蛮獠自国初以来累被攻毁县治杀掠官民乞下有司展筑旧城甃之以石以备后患事下巡按四川监察御史核实工部奏请从之
　　○乙酉镇守蓟州永平山海太监龚荣奏福余卫平章遣赤劳温等至大喜峰口报孛革赞太师孛罗乃王孛罗丞相三人率万骑东行又干失帖木儿王率四万骑驻牧西北阿罗出小石王率万骑同朵颜卫都督朵罗干男脱火赤二百骑在西事下兵部尚书白圭言参酌累次传报夷情则孛罗乃王往年为斡失帖木儿所败已奔卜剌罕卫近报又云率众东来盖此虏虽败亡之余而部落犹多恐实紏合丑类收捕朵颜三卫用为乡导谋犯边境矧斡失帖木儿率众四万驻牧西北其势亦盛不可不虑宜令大同宣府一带总兵等官整兵防御而大同宣府官军近以虏囚剽掠河套分调西征者各五千人有警亦湏起调京军策应但恐彼处供亿不给宜行巡抚等官集议以闻  上是之
　　○虏贼咳失哈伏诛咳失哈紏党扯必扯勤百余人入陕西贺兰山抢掠官军捕获至是诛之
　　○丁亥  太祖高皇帝忌辰  奉先殿行祭礼驸马都尉赵辉承命祭  孝陵
　　○调河南中牟县知县王敩于嵩县孟津县知县丁政于卢氏县嵩与卢氏地险民悍且有银矿之利巡视侍郎原杰奏宜淂敩等治之故有是命
　　○免云南右卫等所并澂江府州县去年田租一万四千二百一十六石有奇以水灾故也
　　○戊子晋府方山王羙垣薨王定王之子也母妃张氏永乐丁亥生初封镇国将军正统丁巳进封方山王至是薨年六十有四讣闻辍朝一日赐祭葬如制谥曰庄宪
　　○己丑  仁宗昭皇帝忌辰  奉先殿行祭礼遣驸马都尉石璟祭  献陵
　　○遣掌太常寺事礼部尚书李希安往山东祭告东岳泰山东镇沂山东海诸神祈祷雨泽以山东亢旱运河水竭从礼部请也
　　○命陕西带俸都指挥杨广宋琪分番领兵赴甘州备御
　　○庚寅旌表孝子任勉等二人节妇尤氏等十人勉直隶开州儒学生张锐山东东昌府儒学生俱以父殁庐墓三年旌其门曰孝行尤氏直隶无锡县民吴益妻沈氏浙江嘉兴县人县丞项景亮妾陈氏定海卫余丁王京妻郑氏山西灵石县民吴海妻胡氏江西泰和县民刘仲斌妻郭氏民罗子弘妻李氏刘仲勉妻康氏韦伯鱼妻黄氏浮梁县民范韦妻王氏广东归善县民刘彦愈妻皆夫亡守志久而不亏俱旌其门曰贞节
　　○命锦衣卫带俸指挥同知夏忠子振府军卫指挥同知常能子广徐铭子鉴俱代职
　　○兵部议覆巡视河南户部左侍郎原杰所言二事谓直隶归德卫汝宁所俱在河南而属直隶巡按御史其御史以道远巡历不及军务多至废弛宜河南巡按御史并分巡官一体提督又河南嵩县等处流民盗采银冶之利宜命署都指挥佥事李瑾守备其地操练兵马禁捕盗贼仍听巡抚荆襄南阳都御史杨璇参将王信节制其布按二司分巡官亦宜带管议入  上是之直隶二卫所  命河南巡按御史一体提督
　　○命来降虏人把都脱脱伯俱为正千户脱脱卜罗为副千户脱脱为所镇抚把都等俱迤北孛罗乃部下为干失帖木儿所败故来降
　　○兵部议覆兵科给事中梁璟所言三事一习骑射以便击剌宜移文各营总兵官严督坐营把总官旗遇操之日如法练习务使骑射精闲便于驰骤击剌庶敌可以折冲一稽籍以除私役宜移文各营总兵官自今三营见操官军令把总等官以食粮队伍从实具数候给事中等官至营点闸不淂欺隐如军数不足私役卖放即指实参奏一容生理以除民害谓雁门关一带关口南至崞县忻州北至繁峙县山内有居民徵粮田地北口官军不可禁其樵采止其出入以为民害宜移文山西巡抚等官会议处置  上俱是之惟官军不必具数
　　○辛卯礼科给事中张宾言荆襄流民皆各处被灾公私急迫而来者也与其驱除之于既来之后孰若禁止之于未来之先禁止之方要在暂免赋税而已今各处奏报灾伤户部必覆勘而后停免勘实之命未报而徵歛之期已急况又水旱相仍衣食不给是致结群聚党携老扶幼以求生路荆襄多空地所以为流民之渊薮也及今不为区处则他日恐有意外之变请敕该部于凡奏报灾伤之处差官往勘淂实即与停免则民蒙实惠而可预止其逃移之心矣事下户部覆奏从之
　　○巡抚荆襄南阳右副都御史杨璇奏均州并南漳诸县流民蚁聚盗贼蜂起请以均州千户所正伍官军委官操练以备不虞其修理太和山宫观宜暂令余丁代役从之
　　○巡视河南户部左侍郎原杰奏黄河自古为河南患盖以水势弥漫迁徙不常彼陷则此淤军民随处开垦退滩之地以给日食以供税租盖以此而补彼也柰何奸诈之徒阴结王府官校概指为园场屯地投献徼赏王府信之輙便标封界至占收子粒有不从者兴词委官动经岁月民不聊生自今有犯者不问军民舍余俱终身谪戍附近卫所其王府官亦不许阴结受献致兴词讼违者一治以法则奸猾有警而民无横扰矣又彰德怀庆河南南阳汝宁五府山多水漫卫辉一府沙鹻过半军民税粮之外仅可餋生开封一府地虽平旷然河决无时洪武间蒙  太祖高皇帝恩例除常税外荒地许民耕种永不起科景泰时乃创起科例致令奸民互相告讦徵歛日重民迫于势倾家陪纳请如旧例凡军民有告讦不起科者不听则可免陪偿之患矣户部覆奏从之  夜东方流星大如盏青白色有光自垒壁阵东行至近浊
　　○壬辰升荆州右卫指挥同知李震为署都指挥佥事守备荆沔等处从巡抚右副都御史杨璇等言震材能出众公勤有为故也
　　○宣府总兵官都督同知颜彪等奏宣府一带自春入夏烽火不绝迩者独石马营边墩累报有虏入境或出或没而我兵分调西征恐此寇乘虚而入势不可遏乞量调京营骑兵二三千委官统领赴边守御兵部覆奏欲调骑步兵三千以往  上曰京兵不必调
　　○癸巳巡抚陕西右副都御史马文昇奏陕西三边榆林最为要害盖甘凉可以坚壁清野而坐困虏寇宁夏可以恃山沮河而守御叛羗惟羽林河套山泽之利足以资虏人马之用又兼入境抄掠常获厚利是以侵犯我边曾无虗岁每我出兵虏辄遁去徒费粮刍为今之计诚莫有过于选将练兵豊财足食者也请敕该部会计榆林各堡一岁应用粮刍若干或借拨于邻近布政司或别行设法措置每岁秋初遣主事一员督军采草事竣还京务使常有十数年之积则军民免转输之劳地方无惊疑之患事下户部议以为陕西岁徵税粮及部运银布计三百十九万八千三百三十二石彼处岁支粮料并银布折支俸粮及冬衣布花折收止用二百一十六万六百八十三石尚余一百三万一千六百四十九石此外又有开种盐粮之类以三年计之可足年半之用以十年计之可足四年有余其所不足者有司不能依期完纳耳请移文巡抚并布按二司总督粮储官预给各边所用之数至会派时酌其地理远近量为派拨秋收徵完则足以供用不须借拨他省别行措置从之  甲午晓刻月犯斗宿下星
　　○乙未陕西岷州卫憨班等簇番人坚的肖等龙都卜等簇番人勇竹官等洮州卫禄光等簇番僧领占三竹等各来朝贡马及盔甲佛像等物赐彩叚钞锭有差
　　○国子监监丞李伸言前袭封衍圣公孔弘绪自幼失学长而狎近群小以致干冒刑宪  圣明念先圣之裔特加＜宀十见＞宥革职为民即  命其弟荣泰袭封恩至渥也然不豫教之诚恐复蹈前辙伏望留之京师赐以馆舍俾之随侍班行获睹礼制退则从游太学受教师儒俟其学成遣归奉祀礼部覆奏从之
　　○巡抚永平真定等处右佥都御史阎本奏罢贪酷老疾罢软官行唐县知县李春等五十五员
　　○礼部言乌思藏等处番僧进贡至者数多赏赐彩叚等物酌议从减从之
　　○丙申免陕西兰州靖虏临洮卫去年夏秋税粮五万二千二百三十八石有奇草四万八千二百九十八束以旱灾故也
　　○户科都给事中丘弘奏近阅本科章奏各处旱灾虽有而山东河南尤甚天下地方虽多而临清济宁德州为要请敕户部于临清德州二仓各拨十万石或以漕运南京水军卫遭风舡内拨二十万石于二处水次赈济其东昌大名于临清支给济南景州于德州支给济宁兖州泰和如无储粮许暂借泰山所贮香钱定拟米价给民至于河南之灾则拨归德州仓储十万石赈济仍行巡视巡抚官严加抚恤禁革奸弊务使贫者淂沾实惠则流离可免矣又各许奏灾本部俱覆勘而后免故虽荷蠲免之文而无实惠之被请自今各处灾伤但申巡抚巡按就行勘实蠲免如无巡抚巡按三司官奏闻者则如旧例仍蠲不急之务罢杂泛之役庶民困可以少苏矣事下户部议山东灾已遣官往勘香钱可如奏行拨漕运遭风并临清德州粮有碍必欲支二仓粮湏令所在方面官先禁止其远方闻风而来者及严审其附近应给者许赈以五万石若在二百里外则给以彼处官粮如有不敷方许搬运往赈其河南大名等府灾亦令巡抚巡视官随处拨粮赈给或无粮听于富家官给印历举贷年豊如历索还示以必信凡所施设务俾官无妄费民受实惠奏闻诏如议行
　　○丁酉南京十三道监察御史李瓛等以灾异上言五事一卖官盐以省运送谓先因湖广灾伤拨淮盐五万引以南京马快舡运至彼处赈济风水不便重劳人力其未运者乞就两淮变易银价令原委官赍送为便一通钞法以便贫民谓龙江九关□税钱钞兼收不便乞如聚宝门各宣课司例一体收钞其大胜关并江东巡检司冬春水乾客舡不至该季钞贯亦宜减免一革盐钞以苏民困谓户口食盐之法既验口收钞即当验口支盐今钞入于官而盐不及民况收徵之际转为奸利十倍中止以一倍入官钞皆腐烂不淂实用乞通行天下一切减免一禁夫役以节民财谓应天府上元江宁两县沿袭旧例每年验丁出银谓之上柜银以为修理公廨及往来迎送之费出纳之际官吏因缘为奸宜令有司凡有修理止取工部匠役其往来迎送两县止宜量拨人夫免徵银入官一节贡献以＜宀十见＞民力谓内监岁用马槽及他器皿之类皆取之南京工部计其转用之费比诸在京成造不啻百倍自今宜令南京类送价值就于在京成造为便诏下其奏于所司于是户部工部尚书杨鼎等各议拟以闻谓卖盐赈济宜如所请九关一体收钞已有近例户口盐钞亦已减半欲尽蠲免恐非长策徵收之毙宜通行禁革马槽之类俱有旧例南京运造其禁夫役及免大胜江东二关冬春商税宜令所司勘报从之
　　○兵部言镇守延绥等处太监秦刚等奏四月二十九日马神仙并河西梁诸墩了见虏寇或百十余骑近墩驻止或三百余辈往南前行必此寇称今草茂马肥图为窃掠故遣轻骑近边窥觇虗实不可不谨  上命监督总兵参赞军务并延绥镇巡等官饬兵防御之
　　○甘肃总兵官定西侯蒋琬等奏甘肃地方极临西北近者灾异迭见镇番永昌等处旬日之间累有虏寇出没杀掠人畜见存备兵单弱而近又奉敕选调庄浪甘凉骑兵四千赴延绥征剿恐此虏乘间突入则他所援兵卒难策应乞免其分调为便  上从之  命兵部移文甘肃镇守等官统所选兵即其地操练防御如有警仍听延绥调用
　　○戊戌太子少保兵部尚书兼文渊阁大学士彭时等言近来旱伤去处除南方路远未知虗寔北方惟山东六府并直隶大名广府顺德三处夏麦已全无收其次河南地方夏麦或有三二分多不过四五分此三处秋田多未及种间有种者苗稼枯槁将来亦是无成虽经累报灾伤然有司未免照例覆勘展转迟延人心不安流移道路势所必至请敕三处巡抚巡视官设法赈恤凡遇灾伤州县即为勘寔具奏以今年该徵夏税并户口食盐钞贯照数蠲免其见今追陪各项马匹亦暂停止太仆寺丞暂令回京待后豊年再令买补如此庶恩典出于朝廷人心有所感激民困或可少苏实为地方之幸奏入从之
　　○己亥巡视山西右佥都御史李侃奏罢老疾罢软贪酷官左右布政使王允等一百五十九员都指挥朱忠等十八员复上＜锍-釒＞自陈比奉诏考察官员其间有年与臣相若而不堪任事者有才倍于臣而贪暴不职者臣皆退之臣今年六十有四才识庸下滥膺重任于事无补敢乞骸骨归乡里诏不许李正芳字秀硕湖广麻城县人举进士授户部主事麓川用兵以督饷功升郎中历知东昌南阳保宁三府事皆有能声其在保宁以军功加从三品俸寻升山西右布政使为人有干局遇事敢为颇不拘小节允字执中山东历城县人由进士授监察御史升按察使大学士李贤荐之召至京以奏对粗率复出于外寻转湖广左布政使以忧改山西允居官虽无大建明然亦质实可取
　　○庚子复除陕西左参政胡育于陕西浙江左参政王育于山西福建右参政余复于四川湖广按察司副使张黼于山西
　　○命故武城后卫带俸都指挥使池广弟海袭其原职海有疾不能任事但支俸优餋
　　○辛丑会昌侯孙继宗兵部尚书白圭等言会试武举正千户刘良指挥佥事鲁广骑射步射俱中原拟之数而二策智识优长文理通畅例加署职二级良署指挥同知广署指挥使月支米三石都指挥佥事郭鋐指挥佥事孙安指挥同知张钦白珍骑射步射亦中原拟之数而二策颇知故实文理未纯例加署职一级鋐署都指挥同知安署指挥同知钦珍署指挥使月支米二石其都指挥贺荣舍人李夔射数虽合而策对泛冗难以任用例还原卫从之
　　○刑部尚书陆瑜奏其乡人王铨请嘱下锦衣卫鞫治铨乃奏瑜不法事辞皆诬妄  上以其污辱大臣特杖之百谪戍辽东銕岭卫既而瑜上章以衰老求退  上曰事既明白卿宜勉力效用不准罢归
　　○壬寅兵部言辽阳官军在有塔西杀贼者所获贼属俱幼男妇女擒斩者仅六人而所报获功并当先之人乃多至三百五十余名恐赏至于滥今以禽斩虏级并禽获领贼叛军官六员各升一级当先引道并夺回被虏男妇俘获贼属及被伤官军人等四十四人给赏余皆不与其副总兵都指挥佥事韩斌先以失机令杀贼赎罪今虽亲督战阵以效功劳然所淂不偿所失乞  圣裁
　　上曰是韩斌准其赎罪
　　○癸卯代府宣宁王逊炓薨王简王之第七子也母妃徐氏永乐癸卯生正统二年册封为宣宁王至是薨年四十有八讣闻辍朝一日赐祭葬如制
　　○延绥立功都督佥事李文以从征虏寇有功升为都督同知
　　○甲辰初  上欲于西山建佛阁六科给事中言去岁徂今四方旱暵夏麦无收秋成难必百姓嗷嗷张口待哺阴霾昼晦雨雹地震无处无之荆襄流民强梗未服陕西虏寇侵掠边疆天道谴告于上人事未宁于下是以致劳宸虑宵旰孜孜惟恐一民之失所一方之未安分遣大臣巡视天下动调官军远御边方又减京储以赈饥民＜宀十见＞赋税以苏困苦此皆  陛下敬畏天威爱餋元元之深意今乃遽起无名之工为不急之务有伤治体徒费国用然工役之资虽曰出自内帑是亦生民膏血  祖宗积之以备兵荒之用者当此多事匮乏之时不宜轻费若谓建阁果有福利则以之赈济饥民而免流离之苦赏劳军士而有效死之节其为福利岂不大哉又闻近来国用较之往年多增数倍诚恐饥困之民有司逼迫失所老弱转死沟壑壮者聚为盗贼奸顽窃发患生不测当是之时虽有佛阁将安用之迩者山东等处既蒙  圣恩＜宀十见＞免赋税马匹今修理宫殿坐派物料又及前项灾伤地方是犹病者方补以参苓之剂而又投以峻利之药其不危者几希矣＜锍-釒＞入  上曰岁荒民饥朕所深恤虽不淂已之役犹当停免彼西山佛阁何益于事其亟已之
　　○乙巳巡抚永平等处右佥都御史阎本乞致仕许之
　　○命四川筠连县夷首阿坎培为岔口巡检司巡检以四川守臣言流官巡检不通夷语阿坎培熟知夷情众夷信服故也
　　○免陕西安定会宁县去年夏税一万四百七十九石有奇安宁会宁通渭宁远陇西彰县秋粮二万六千七百四十八石有奇马草二万八千束以旱灾故也
　　○户部奏先因湖广乏粮以仪真见收余盐五万引运往赈济然水陆远险为费甚广宜如南京御史所言变卖淮盐例令原委官将未运之数会巡盐御史变易价银赍送荆襄巡抚都御史杨璇籴粮赈济从之
　　○陕西督饷户部郎中万翼以延绥缺草请募人上纳并开中河东盐户部遂定陕西河南山西北直隶所属两考吏有能于延绥纳草七百束者送部拨京考九百束者本布政司拨补三考赴部免考冠带办事其纳一千二百束并在京各衙门办事吏纳七百束者亦如之俱以次附选开中河东运司见存盐课每引料豆二斗
　　○命降虏奴他台为副千户温州卫安置
　　○丙午参赞军务右副都御史王越等议上剿贼安边事宜分遣诸将操守地方左副总兵刘玉并西路参将钱亮统兵五千五百军于安边营右副总兵刘聚统兵三千五百军于高家堡大同游击将军范瑾统兵三千五百军于神木堡宣府游击将军许宁统兵四千军于龙州城署右都督白玉统兵二千五百军于怀远堡都指挥李让统兵一千军于清平堡参将周海统兵二千五百军于定边营东路右参将神英都指挥王宣指挥李勇统兵一千五百军于镇羗堡指挥陈云领神机并本堡兵一千三百军于平夷堡都指挥康永领兵一千军于双山堡副总兵林盛统见调宁夏兵五千军于威武镇靖清平宁寨诸堡参将白全统原甘凉庄浪兵四千军于波罗安边靖边诸营堡署都指挥佥事王玺统山西代州偏头关诸处兵二千军于孤山柏林清水诸营堡臣越同太监傅恭顾恒抚宁侯朱永统骑步兵一万二千有奇军于榆林城总制中路其东西二路有警则随城剿杀附近营堡并力夹攻并驰报臣等督同镇守太监秦刚署都督佥事房能发兵策应务图成功  宁夏地震
　　○丁未升河南按察使刘福山东按察使李裕山西右参政殷谦山东左参政董昱浙江左参政何宜广西右参政周铎俱为右布政使福浙江裕陕西谦山西昱山东宜广西铎广东从在京大臣会举也
　　○复置湖广兴山县县洪武初始设至宣德以来有虎为害民多耗损遂并于归州然距州治颇远且隔大溪雨潦溪溢则民不便近岁各处流民附籍寖繁民请复置县巡抚等官以闻从之
　　○襄陵王冲炑奏虏入河套致烦朝廷出师征讨愿子孙及壻从总兵等官征剿效用  上以书复王曰比者丑虏潜住河套累犯边疆已命将出师征讨矣兹淂王奏具见忠君爱国之心朕甚嘉焉但王以宗室至亲名分尊崇难与总兵官同事况国家自  祖宗以来藩邦无从兵共讨例专书以复惟其亮之
　　○直隶高邮州寿州合肥县雨雹大如鸡子
　　明宪宗纯皇帝实录卷之七十九
　明宪宗纯皇帝实录卷之八十
　　成化六年六月戊申朔日食
　　○秦府永寿王志埴薨王简王之长子也母妃吴氏永乐甲申生宣德辛亥袭封永寿王至是薨年五十有七讣闻辍朝一日赐祭葬如制谥曰安惠
　　○庚戌陕西参赞军务右副都御史王越等奏河套虏寇五月十九日围墩索米西路左都督刘玉率众御之二十日入境剽掠东路右都督刘聚与战败之事下兵部以为越等分兵之初能首挫贼锋功虽未集事亦可尚宜赐敕奖励之  上赐之敕曰淂奏尔等亲督官军与贼转战致此克捷功诚可嘉兹特赐敕奖励尔等务在同心协谋激励官军遇有贼情相机战守以收万全之功勿因小捷遂生怠心用兵之际尤须严紧哨探母堕贼计勉之慎之○辛亥贵州署都指挥佥事崔旻老疾命其子铎代原职都匀卫指挥使
　　○壬子  命故锦衣卫带俸指挥佥事汪英子智袭职瑛起外戚初为兵马指挥景泰中历升右都督天顺初复为兵马指挥后复升指挥佥事与世袭锦衣卫带俸
　　○癸丑  命故南京锦衣卫带俸达官指挥使哈三哈子哈忠袭职
　　○河南颍川卫教谕叶春言虏寇入境边将恐失机获罪专务城守故贼敢深入请于贼所必经之地每四十里立城堡一所召募居民编立火甲无事则散耕其旁遇警则于此保聚又选精锐士卒为游兵巡徼截杀使虏不能入虽入亦无所淂又河套余寇久困无食必致死战而京兵素骄以素骄之兵与死虏敌难必胜负宜命边将邀其归路贼必挑战吾乃坚壁清野俟其困而扼之又天下精兵锐马尽出山西狭西宜召募土人用为乡道间谍足益兵势又淮安为江浙两广之冲临清为畿甸山东之冲潼关乃四川狭西之冲汴梁乃湖广荆襄之冲中都乃  陵寝所在南京为根本之地守将皆湏淂人宜令兵部区处罢黜贪酷老懦之辈而择精勤忠勇者代之诏下其章于兵部
　　○乙卯加延绥征进马草五十万束及运太仓见收折草银五万两于军前买草应用其马临征时许日加料一升屯守则如旧从督饷郎中万翼请以时方命将征虏也
　　○镇守陕西太监刘祥奏洵阳商县及湖广郧县俱有盗起势甚猖獗  命陕西河南湖广镇守等官议捕之
　　○丙辰以辽阳等处杀贼功赏官军人等彩叚银布有差
　　○丁巳秦王公锡汧阳王公鏳各为其子请书籍以孝顺事实等书与之
　　○六科给事中十三道监察御史劾奏镇守广东右都督冯宗玩寇失机之罪请寘之法  上以宗既召还置不问寻  命宗理前军都督府事仍督操练
　　○独石马营守臣奏偏岭儿等墩了见境外虏寇或五十余骑或二三百骑近边出没又走回男子言朵颜卫虏酋革干台伯颜等意欲西行犯边见于独石后驻牧事下兵部言虏情谲诈虽阳言西犯实欲乘隙东寇矧贼营离边不远不可不备  上命大同宣府独石镇守等官整兵防御○火星无光
　　○戊午周府宜阳王有火□弗薨王定王之第九子也母妃胡氏洪武庚辰生明年册封宜阳王至是薨年七十有二讣闻辍朝一日赐祭葬如制谥曰宪穆
　　○升浙江湖州府知府岳璇为山东布政司左参政严州府知府张永为江西左参政
　　○大同总兵官彰武伯杨信奏大同军士缺马乞给千匹分俵诸城以备调用诏太仆寺给价银五千两市马五百匹与之
　　○己未遣内官祭中霤之神
　　○致仕都察院右副都御史陈泰卒泰字吉亨邵武人幼从外氏曹姓既贵乃复姓陈永乐癸卯领乡举授安庆府学训导正统丁巳以荐为监察御史擢四川按察使镇守都御史寇深诬以杖杀人下刑部狱久之始白己巳北虏内侵  命协守紫荆关巡视沿边诸堡景泰改元转大理寺右少卿守白羊口升都察院右佥都御史镇易州甲戌迁左佥都御史＜锍-釒＞理徐州吕梁二洪及运河丙子巡抚江南苏松嘉湖诸郡  英庙复辟被譛左迁广东按察司副使连丁内外艰复起为左佥都御史巡抚四川进右副都御史巡抚江北淮扬诸郡兼督漕运
　　上初即位乞致仕许之至是卒讣闻赐祭葬泰操守清白有才力敢为为御史时以搏击淂名所至风棱甚峻贪墨多自引去威名至今著于吴蜀云
</div>
    <div class="pagination">
<a href="明实录宪宗实录_page41.html">上一页</a><span>...</span><a href="明实录宪宗实录_page37.html">37</a><a href="明实录宪宗实录_page38.html">38</a><a href="明实录宪宗实录_page39.html">39</a><a href="明实录宪宗实录_page40.html">40</a><a href="明实录宪宗实录_page41.html">41</a><span class="current-page">42</span><a href="明实录宪宗实录_page43.html">43</a><a href="明实录宪宗实录_page44.html">44</a><a href="明实录宪宗实录_page45.html">45</a><a href="明实录宪宗实录_page46.html">46</a><a href="明实录宪宗实录_page47.html">47</a><span>...</span><a href="明实录宪宗实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
