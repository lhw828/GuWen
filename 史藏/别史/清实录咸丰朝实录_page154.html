<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 154 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 154 页/共 502 页
  </h1>
  <div class="content">
   ○以广西左江镇总兵官色克精阿、留署贵州镇远镇总兵官。　　

○辛丑。上奉皇贵太妃幸静怡轩、侍午膳。　　

○谕内阁、彭蕴章、基溥奏、江西监生罗万象、呈称直隶迁安县属之桑园山。矿苗甚旺。前经呈报、未准开采等语。著派柏葰、会同马兰镇总兵庆锡、随带内务府郎中明新、前往迁安县。详细查看。据实具奏。监生罗万象、著一并带往。　　

○又谕、内阁侍读学士德奎奏、保举降调副指挥、留城效力等语。前任中城副指挥朱森、现经部议降一级调用。并有交刑部查讯之件。尚未定案具奏。德奎辄以该员平素缉捕勤奋。请免开缺。违例妄陈。实属冒昧。似此奉旨降调、尚未定案之员。任意渎奏。尚复成何政体。德奎著传旨申饬。原摺掷还。　　

○谕军机大臣等、据桂明奏、陕省黄河西岸船只。均已撤尽。惟山西省黄河东岸、暨汾河一带。尚有船只停泊等语。晋陕接壤地方。全恃黄河为天险。其汾州府属之汾阿。上至太原。下达绛州。亦通黄河。贼匪飘忽靡常。傥被剿穷蹙。难保不抢船偷渡。非西窜陕西。即南窜豫省。势将更滋蔓延。所关非细。著胜保、郭梦龄、迅速派委得力员弁。协同地方官。饬将黄河东岸。及汾河一带船只。全行撤净。以杜贼匪逃窜之路。并著随时与舒兴阿、桂明、知会。如有匪徒偷渡。即设法两岸夹击。昨据托明阿奏、贼窜屯留。数止千余。其大股现在何处。是否全趋屯留一带。抑系分股旁窜。各路要隘。据该大臣及郭梦龄奏、业已派拨防守。惟须得力将弁管带。方免贻误。乌勒欣泰、防守关子岭。是否可靠。仍著胜保察看。如不得力。即另派员管带。其余要隘派守各员。并地方情形缓急。兵力强弱。均须斟酌调度。毋稍大意。托明阿、脑受枪伤。实深系念。是否渐就痊愈。恩华、及蕴秀、所带之兵。曾否赶到。此股贼匪。必须于晋境山内。设法四面兜围。克期殄灭。勿令窜出山口。滋扰直境。将此由六百里各谕令知之。　　

○又谕、张芾奏、逆匪攻陷饶州府城、扰及乐平县、并土匪围扑吉安府城各摺片。现在江西省城。尚未解围。省外郡县。叠遭扰害。分兵既恐力单。筹饷又虞不继。朕心实深悬系。著张芾严饬地方文武。督率绅民兵勇等。同心戮力。共图保卫。总兵阿隆阿、赶到吉安。相机进剿。湖南候补道夏廷樾、亦已赴援。著即饬该镇道、合力攻剿。及早歼除。饶州、乐平、均著分派兵勇。迅往剿办。其泰和、万安等处土匪。并著一体防剿。毋致滋蔓。又另片奏、请截留军饷、并饬筹款拨解等语。已饬户部筹议。当此需饷孔亟之时。支绌情形。该抚既已深悉。若专恃部拨。傥指款一时未能即到。岂可坐误事机。设局劝捐。激励士民。势不能不藉资群力。或酌量行用钞票。银钱并用。虚实相权。亦可有济。所属地方。除被扰各属。其余州县。应行徵解各款。仍须设法赶紧催解。以济军储。据称尽徵尽解。地丁正款。从来无此办法。即盐课关税。亦不能开此弊窦也。其粤海关、解赴江南大营银十五万两。准其暂行截留备用。各省粮台。均系紧要军需。该抚为一省计。朕为天下计。能不统筹全局耶。至前调广东兵二千名。是否前来、与赣州文武、会合截剿。饶州府贼匪。现在如何剿办。均著随时奏报。将此由六百里谕知张芾、并谕陈孚恩、江忠源知之。　　

○陕西提督桂明奏、贼偪陕境。沿河船只。均已撤尽。得旨。紧急军务。不可不加倍从严。所拟极是。　　

○钦差大臣都统衔琦善等奏、扬州贼匪思窜。堵剿获胜。得旨。东路欲窜。早在意中。琦善断不能辞责。缓缓待之。俾贼尽出。以收复入奏。是何肺腑。岂不能力陷坚城。尽歼丑类。即使稍有余波。汝等功过尚足相抵。自赛尚阿一误之后。再误者琦善也。琦善老而无志。若再不知愧奋。朕必用从前赐赛尚阿之遏必隆刀。将汝正法。　　

○江西巡抚张芾奏、连日战守情形。并赶造船筏。得旨。览奏战守各情。皆系小胜。未致大损军威。惟盼南昌围解。江路肃清。则金陵大股逆匪。自易埽除也。　　

○兼署闽浙总督福州将军有凤奏、台湾凤山县城收复。现在筹办情形。得旨。览奏各情均悉。台地军饷。甚属紧要。既能设法通融妥办甚好。捐数较多者。速行奏请恩施。　　

○以攻剿安徽巢县、及太平岭贼匪出力。予勇目沈文锽等、升补有差。　　

○以江西泰和、万安、二县被贼窜扰。革署知县郭椿龄、王家棣职。暂留任。　　

○以江西饶州府城被贼窜陷。革知府胡正仁职。仍留任。　　

○以江西吉安府剿贼不力。革守备岳殿卿职。并逮问。　　

○赠江西阵亡知府王本梧、道衔。予祭葬世职。建立专祠。并予照磨谢时霖。祭葬世职。入祠附祀。　　

○予江西阵亡知县沈衍庆、李仁元、祭葬世职。建祠致祀。并予李仁元、任所建立专祠。伊父李予墀、母陈氏等、附祀。　　

○予江西高安县殉节署知县胡光辅、祭葬世职。　　

○壬寅。谕军机大臣等、据恩华、郭梦龄奏报、贼匪于二十三日攻陷潞城。全数奔窜黎城。欲由该处出口。径扑河南等语。黎城与河南武安、直隶邢台、皆属接界。托明阿、西淩阿、明庆、蕴秀等、据称带兵紧追。何以未能堵截。致贼旁窜。此时该大臣、是否仍在平遥。抑系督兵进剿。未据奏报。实深悬系。据恩华奏、行抵襄垣。拟由固关径入直隶。迎头截击。是否不致纡回迟误。著胜保迅即统筹全局。应如何扼要堵击。不令窜入直境。并合力夹击之处。相机调度办理。贼情诡诈。势甚剽疾。胜保等统兵遏其北窜太原之路。安知贼匪不避实袭虚。横出山口。由豫境扰及直隶境内。著该大臣随时飞咨讷尔经额、并严饬派守隘口官兵。认真堵截。无稍大意。将此由六百里加紧谕令知之。　　

○又谕、盛桂奏、豫筹防堵一摺。据称张家口、额设满洲蒙古驻防骑操兵六百八十名。连闲散等统计不过千余名。协标绿营兵、调赴直隶防堵。仅賸百余名。宣化镇属各营兵丁。所賸亦属无多。请将所调直隶宣化镇各协营官兵撤回归汛等语。现在逆匪纷窜山西东北界。距张家口宣化府仅二百余里。该处兵力单弱。自应亟筹添调。以资堵剿。著讷尔经额、体察现在情形。或将所调宣化镇营官兵。速行撤回本汛。扼要驻守。抑或另行酌量调拨。该督务当权衡缓急。妥速筹办。毋稍迟误。将此由六百里谕令知之。　　

○又谕、舒兴阿奏、续派官兵赴晋协剿、并拨兵驻守闻喜、该督现拟驰往蒲州、就近堵剿等语。昨据托明阿奏、贼匪窜入长子县境。数止千余。其大股现在屯聚何处。尚未据胜保奏到。惟逆匪由洪洞分窜。难保不由黄河西扰蒲州。陕省防范。不可不严。该督带兵前进。既可迎剿分窜之贼。又可扼守陕省门户。所有山西沿途地方官员。如有延玩误差者。著即据实严参惩办。并著随时知会胜保、郭梦龄、务当声息相通。合力夹击。迅殄逆氛。实深殷盼。昨据鸿胪寺少卿倪杰奏、贼扰平阳、宜防守陕西等语。军务情形。旦夕不同。现在该督业经分兵严密堵剿。所有倪杰原摺。仍著钞给阅看。将此由六百里谕令知之。　　

○陕甘总督舒兴阿奏、拨兵驻守闻喜、并亲往蒲州防剿。得旨。卿既赴晋协剿。即系护陕省前路。总以相机兼顾为要。又奏、沿途驮载缺乏。批。贻误地方官。著知照郭梦龄、即日查明参奏。　　

○署山西巡抚郭梦龄奏、贼窜潞城。文武不知下落。飞咨直隶、河南、拨兵堵击。得旨。该逆奔而不留。其势固穷。虽欲窜往河南。而太原前路防堵。犹属紧要。不可稍疏。潞城文武下落。著查明具奏。恒春指日抵晋。郭梦龄、仍应和衷筹画。以大局为要。若遇要件。不及相商。即径行驰奏。　　

○署山东巡抚崇恩奏、拏获捻幅各匪正法。得旨。严拏土匪。乃东省要务。汝前因此获谴。今既署抚。尤应加意妥办。力戒因循。况此时更非常比。不振作焉能有效。　　

○钦差大臣湖北提督向荣等、奏报上海川沙等厅县失守。拨兵进剿。得旨。数日间四县接连失守。深堪诧异。除业经自缢之地方官。有无逃避者。著迅速查明。向荣虽日久无功。而金陵贼匪。尚不至肆意窜往下游。此时断断不可离营。　　

○伊犁将军奕山等奏、俄罗斯通商情形。得旨。彼既安静甚好。嗣后或别有要求。总要正辞拒之。以尊崇中国体制为是。但不可无委婉相商之处。随时妥办。密之。　　

○改铸浙江归安县知县印信。从巡抚黄宗汉请也。　　

○予福建殉节知县王廷干、祭葬世职。　　

○贷察哈尔布鲁图等、被灾驿站买补驼马银。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。九月。癸卯朔。谕内阁、讷尔经额奏、贼匪窜越直境。催调官兵堵剿。桂良奏、临洺关被贼窜扰。胜保奏、督兵星驰绕赴直隶截剿各一摺。该逆自山西洪洞东窜。复由屯留窜至潞城黎城一带。经胜保、善禄、托明阿、西陵阿等、分路追截。胜保已将贼匪北窜太原之路。扼要堵截。托明阿由泽潞进兵。复于屯留境内。追及贼踪。亦获胜仗。将该匪击退数里。旋复奔突东窜。而恩华赴晋迎剿之兵。迄未与贼一遇。以致该逆径由涉县、武安、窜入临洺。踞关抗拒。畿辅重地。岂容逆匪窜扰。该督讷尔经额、由临洺退回。暂驻广平。调集官兵。亲督进剿。胜保等、已统带各路大兵。绕出贼前截击。托明阿、西淩阿等、跟踪追击。并有舒兴阿派来之副都统绵洵、总兵桂龄、与副将孔广顺官兵。随同胜保等击贼。现在本省防兵、及盛京、吉林、官兵云集。已敷剿办。著再添派培成、多尔济那木凯、管带驻劄南苑之察哈尔马队官兵。即日启程。并派庆祺、维禄、管带驻劄天津之盛京官兵。迅速驰往。统计京外大兵数万余名。并力奋剿。谅此幺＜麻骨＞小丑。恶贯满盈。尽数歼除。克期可待。前曾叠次谕令讷尔经额、严防直隶各要隘。据奏早经布置。何以先期绝无侦探准备。以致贼匪窜入直境。该督调度乖方。实难辞咎。讷尔经额、著革职留任。并拔去花翎。以示薄惩。恩华会剿迁延。致贼东窜。著革职留任。仍责令带兵迅速绕出贼前。会同胜保、协力剿办。以赎前愆。托明阿、剿贼奋勇出力身受枪伤。惟未能遏其窜逸。著降五级留任。胜保督催不力。咎亦难辞。著降二级留任。均著迅速会剿。殄此群凶。肃清畿甸。如带兵大员。及镇将以下各员弁、再有逗遛不进。致误事机者。即著该大臣懔遵前旨。严参惩办。　　

○谕军机大臣等、本日据胜保奏、贼匪东窜、绕道获鹿、井陉、迎头截击一摺。逆匪被剿。窜入直隶。讷尔经额、以兵力不敷。退至广平。致临洺关被贼占踞。业经该督暨桂良奏到。披览之余。殊深愤闷。临洺距直隶省城甚近。若不及早歼除。不但顺德、广平被其滋扰。即近畿一带、亦为震动。胜保素称勇敢。且畀以总统重任。各路官兵。均归调度。著即迅由井陉一路。出山迎截。并飞催各路带兵大员。迅速会剿。总期近畿地方。及早肃清。以慰廑念。前据恩华奏报、亦拟带兵由固关一路迎截。此时不知行抵何处。是否已与胜保会合。著即速催前进。会同剿办。毋再延误。托明阿枪伤想已痊愈。即著与西淩阿等、并力追击。使贼匪前后受敌。无难悉数歼除。董占元畏葸不前。至今屡催未到。实属可恶。著即查明。如系有心贻误。即奏请正法。以肃军律。现派培成、多尔济那木凯、带领察哈尔官兵三四千名。前往正定。惟马匹尚须调拨。此项官兵。恐未能克期赶到。其盛京兵二千名。由天津驰赴保定。如有应需调遣之处。即行咨调协剿。恒春已令暂留正定。协同带兵防剿。并将副都统佟鉴、所带炮位截留。著即酌量布置。滹沱河渡口船只。亦须饬令收集。毋令奸匪偷渡。畿疆重地。岂容逆匪滋扰。该大臣惟当明申纪律。严定赏罚。与在事诸臣。同心戮力。迅殄妖氛。以副委任。将此由六百里加紧谕知胜保、并谕令恩华、托明阿、善禄、西淩阿等知之。　　

○又谕、讷尔经额、桂良、先后驰奏、贼窜直境情形各摺。自贼窜怀庆之时。节次谕令该督、严防畿辅要隘。即该督叠次奏报。亦似各处皆有准备。何以贼踪窜及。一战即溃。且军火器械。为兵丁卫身击贼之具。自贼匪西窜。该督漫无布置。竟置军械于后。致令如此劲旅。徒手御贼。事后归咎车辆不敷。亦已无及。即此一节。该督调度无方。已可概见。逆匪已踞临洺关。且离顺德、不过二十余里。该督既在永年发摺。何以并不提及临洺关失守之事。摺内又称、拟由南和、冀州、无极一带、绕出贼前。广平至正定。自宜径向北行。何以转折而东。似此纡折迁延。是何意见。岂将任贼直奔正定。乃由冀州一带。为退回省城计耶。保恒带兵。由固关出山迎击。自系正办。蕴秀、伊绵阿、何以转令留劄固关。不与保恒合力剿贼。胜保等现已由获鹿井陉一带、督兵迎击。该督务即迅赴正定。与胜保等会剿。万勿再有延误。致干重罪。滹沱河现当盛涨。有险可守。并著饬令地方官。收集渡船。毋为贼用。所有派赴正定之察哈尔官兵。即日由京启程。该督不可专待此项兵丁。致有贻误。其派赴保定之盛京官兵。著与桂良妥商布置。并严饬地方文武。合力守御。傥再有疏失。惟该督是问。逆匪虽肆意奔突。而前后均无应援。若剿截得力。难保不由磁州一带。回窜豫境。怀庆府知府余炳焘、前已有旨、补授陕西凤邠道。令赴新任。该员熟悉河北情形。著该督、即饬令暂留怀庆。会同河北镇道、筹办防堵。其山东与直隶交界处所。亦即飞咨瑞昌、崇恩、一体严防。以杜窜逸。将此由六百里加紧谕令知之。　　

○又谕、临洺距省、不过六百余里。畿疆重地。十分吃紧。著桂良严饬各员弁、实力筹防。并饬各处随时侦探。盘缉奸宄。密速查拏。总以镇定人心为要。滹沱河、在正定城外。现时盛涨。有险可守。著即速饬地方官、将河内船只。尽行收集。毋令贼匪偷渡。并知照恒春、一体严防。将此由六百里谕令知之。　　

○又谕、贼匪由洪洞窜出。因胜保带兵。遏其前窜太原之路。遂由潞城、黎城、一带山径、窜入直境。占踞临洺关。舒兴阿、已亲督兵弁过河。驻劄蒲州。著即酌度情形。如晋陕之闲。不甚吃重。即行前进。探明贼踪。应由何路督兵夹击。总以廓清直境。迅埽逆氛为要。舒兴阿现已出境。桂明系提督全省军务。责无旁贷。著舒兴阿飞咨该提督、并该抚张祥河、严密堵御。盘诘奸匪。勿令匪踪阑入。将此由六百里加紧谕令知之。　　

○又谕、现在胜保、督兵由固关一路出山。直趋正定截剿。不日即可驰抵该处。恒春著即暂驻正定府。督率该处防兵。相机布置。俟胜保到后。再行奏明赴晋。据桂良奏、现留副都统佟鉴、协同防守省城。并截留炮位。著该抚体察情形。如须将炮位运至正定。以备攻剿。即行知照桂良。妥速办理。将此由六百里加紧谕令知之。　　

○又谕、寄谕署山西巡抚郭梦龄、现在逆匪虽窜出晋境。一经大兵截击。难保不复图回窜。恒春一时未能赴任。该署抚务于毗连直豫各要隘。严密设防。并摉除境内余匪。饬令各地方官、劝谕绅耆。实力举行团练。互相保卫。切勿以贼已他窜。稍涉大意。其被扰各地方。尤宜慎＜闲＞贤员。设法安辑。将此由六百里谕令知之。　　

○赏派往军营理藩院侍郎培成、护军统领多尔济那木凯银、各一百五十两。　　

○拨山西司库银三十万两。盐库银五万两。捐输银十万两。陕西捐输银二十五万两。解京以备饷需。　　

○调热河马三千匹。察哈尔马二千匹。来京备用。　　

○甲辰。谕内阁、宗人府、八旗都统奏、遵议红白赏恤、分别酌办各一摺。著照所议。所有宗室觉罗现任食俸官员本身红白事。暨闲散宗室觉罗红事赏恤银。并八旗官员红白事。及兵丁红事赏恤银。均暂行停止。其闲散宗室觉罗白事恤银。暂停一半。至八旗兵丁白事恤银。仍照旧赏给。一俟库款稍充。再行查照旧章办理。　　

○又谕、给事中英绶奏、钞务钱法、宜除积蠹一摺。据称、户部承办官铺之商人萧光浩、勒掯把持。倡言不收官票。户部钱法堂主事书年、猥鄙贪巧。留任多年。且有与炉头换帖宴会。并与私商通同舞弊情事。当此钞务钱法、办理紧要之时。岂容此等劣员奸商。阻挠败坏。书年、著即撤去户部钱法堂差使。仍著该部堂官、按照所参劣款。严切查明。据实参奏。不准稍有徇隐。萧光浩、即萧三、著户部即行斥退。所办官铺。另行招商承充。如该商斥退后。仍敢藐法掯阻。暗中把持。即行从严惩办。　　

○又谕、怡良奏、查明匪徒滋事、请将各该地方官、分别惩办一摺。江苏署嘉定县知县冯翰、于乡民闯署抢毁纵犯之际。该员弃城逃匿。实属罪无可逭。冯翰、著即革职拏问。定拟具奏。兼理嘉定县署镇洋县知县郑扬旌、于抵任后。如果抚驭得宜。何至匪犯复行踞城。署责浦县知县张铭晓、宝山县知县金衍照、于匪徒入城滋事时。或不知下落。或带印出城。均难辞罪。郑扬旌、张铭晓、金衍照、均著先行革职。如查有闻警先逃情事。即著从严惩办。现在署巡抚许乃钊、署臬司吉尔杭阿、先后带兵前往剿捕。著即将纠约滋事首犯周立春、严拏务获。尽法惩办。并将夥匪悉数歼捦。毋任一名漏网。　　

○谕军机大臣等、给事中雷维翰奏、州县浮收激变、多以抗粮滋事为词、请旨饬各督抚妥办一摺。国家徵收赋税。各有定额。岂容不肖贪吏。于正供之外。任意勒折浮收。以致民力告匮。民欠日多。中饱在于吏胥。而亏损在于国课。若如该给事中所奏、州县收漕。竟有应交一石、浮收至两石之多。并有运米不收。勒折交银。以至民怨沸腾。激成事变。遂有聚众戕官之案。不得不发兵剿捕。而各州县反藉词于抗粮滋事。以掩其浮勒之咎。究其起衅根由。皆此不肖官吏贪婪所致。现在东南财赋之区。半遭蹂躏。业经屡沛恩施。分别蠲缓。其未经被兵州县。仍当照旧输将。以充国课。若再任贪吏朘削。以致民不聊生。逋欠累累。强者抗拒。弱者流亡。其何以苏民困而裕仓储。著有漕各督抚、于州县徵漕之际。留心察访。如有浮收勒折激成事变。反借抗粮为名。希图蒙蔽者。即将该员严参治罪。并即遴选贤员接办。妥为安抚。绥靖地方。务当实力奉行。勿负谆谆诰诫之意。原摺钞给阅看。将此各谕令知之。　　

○又谕、寄谕署山西巡抚郭梦龄、惠亲王等、请饬晋省筹画军需一摺。山西素称富足。军兴以来。绅士商民人等、急公好义。踊跃输将。数已不少。自逆氛扰入晋境。平潞各府属。惨遭蹂躏。眷怀西顾。时深悯恻。现在贼踪他窜。省垣一带。幸得保全。惟摉捕余匪。防守要隘。善后事宜。均关紧要。当此库藏支绌之时。一切经费。不能不兼资民力。以期共济。著该署抚、遴选贤员。会同公正绅耆。推诚布公。剀切晓谕。各就地方情形。妥速办理。自有实效。原摺钞给阅看。将此由六百里谕令知之。　　

○又谕、寄谕钦差大臣琦善、向荣、两江总督怡良、署江苏巡抚许乃钊、安徽巡抚李嘉端等、据查文经奏、统筹江南大局、酌拟四条呈览一摺。所奏甚是。其速募战舰一条。尤为肃清江面要著。前经叠谕湖北、湖南各督抚、赶紧制造。嗣经该省奏称、民船不适于用。业已收买江船。照广东船式改造。可安炮位而利遄行。著即迅催张亮基等、派委得力员弁。雇募舵丁水手。驶赴江南。以资攻剿。广东所募红单船。早抵闽洋。此时当可入口。又有知县林德泉、所雇拖罾船。现泊上海。均著飞催前进。万勿刻迟。至逆匪于江岸遍设炮台。以致我兵船不能前进。故自艇船入江以来。虽屡次接仗。未闻越北固金山、而上至黄天荡者。该臬司所请攻夺五龙山、北固山、象山、沙洲圩等处炮台。并扼守东西梁山、实为安排水战之急务。尤宜及早图维。先夺炮台。而后战舰得以畅行无阻。其区别练勇一条。亦切中募勇情弊。著该大臣督抚等、体察情形。迅速筹办。庶不致坐耗时日。糜饷老师也。原摺著钞给阅看。将此由六百里各谕令知之。　　

○以都察院左副都御史载龄、署理藩院右侍郎。　　

○以工部右侍郎玉明、署正红旗护军统领。
  </div>
  <div class="pagination">
   <a href="清实录咸丰朝实录_page153.html">
    上一页
   </a>
   <span>
    ...
   </span>
   <a href="清实录咸丰朝实录_page149.html">
    149
   </a>
   <a href="清实录咸丰朝实录_page150.html">
    150
   </a>
   <a href="清实录咸丰朝实录_page151.html">
    151
   </a>
   <a href="清实录咸丰朝实录_page152.html">
    152
   </a>
   <a href="清实录咸丰朝实录_page153.html">
    153
   </a>
   <span class="current-page">
    154
   </span>
   <a href="清实录咸丰朝实录_page155.html">
    155
   </a>
   <a href="清实录咸丰朝实录_page156.html">
    156
   </a>
   <a href="清实录咸丰朝实录_page157.html">
    157
   </a>
   <a href="清实录咸丰朝实录_page158.html">
    158
   </a>
   <a href="清实录咸丰朝实录_page159.html">
    159
   </a>
   <span>
    ...
   </span>
   <a href="清实录咸丰朝实录_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
