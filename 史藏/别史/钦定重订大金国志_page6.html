<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 6 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 6 页/共 27 页</h1>
    <div class="content">　　世忠遣兵屯焦山寺以邀吾师之归乌珠遣人约日会战世忠谓诸将曰是间形势无如金山龙王庙者金人必登此觇我虚实乃遣偏将将三百卒伏庙中又遣二百卒伏江岸【按宋史通鉴纲目俱云百人伏庙中百人伏岸侧】戒之曰闻江中鼓声岸兵先集庙兵继出金师果有五骑趋龙王庙庙中之伏喜先鼓而出五骑招防以驰仅得其二有一人红袍玉带既坠复跳驰而脱诘二人即乌珠也既而战数十合俘获甚众又获乌珠之婿封龙虎大王者乌珠舟千余艘俱不得济复遣使致辞愿还所掠以假道世忠不从益以名马又不从时逹兰在潍州乃遣贝勒台吉趋淮以为援【按此条所载与宋史韩世忠传及通鉴纲目同其中纪录之误业经御批通鉴辑览驳正仰惟】
　　【圣鉴超卓洞烛千古今敬录于此以订循诵习传之谬】
　　金山屹峙江心何能驰骑且乌珠志在济江岂肯行次中流舎舟以临险地致有疑当日金山与南岸相连属者不知浮玉之名即取其无所附丽而树影中流钟声两岸唐时名句流传苏轼亦有阻风金山之作则山之不能通陆自昔已然方舆纪要因于金山下增对岸二字谓庙在银山殊无确据况世忠屯戍焦山与金山银山东西相去均逺登眺亦无所见其为附会显然惟王象之及熊克皆云庙在北固较为可信葢北固距江南防既得振防以驰而山居东北与焦山正直故可登之以觇虚实二人皆以宋人纪宋事自当得实非若宋史成自元时仅据传闻而不详形势徒滋后人之疑议也至谓一人红袍玉带坠而后驰者即乌珠其説尤诞金源衣服至大定明昌间始酌用中国制度其初必无裦衣博带之人况身临战阵岂有服袍玉以从事者其为宋人夸饰附会无疑即此可证金山驰马之荒唐矣
　　乌珠欲自建康谋北归不得或敎于芦塲地开渠二十余里上接江口在世忠之上流遂傍冶城西南隅凿渠一夜渠成次早出舟为世忠尾击所败终不得济乃揭榜募人献所以破海舟之防
　　有教于其舟中载土以平版铺之穴船版以櫂桨俟风息则出江有风则勿出葢以海舟无风不可动也又以火箭射海舟篛篷则不攻自破矣
　　乌珠一夜造火箭暨明天霁无风引舟出江其疾如飞而海舟皆不动乃以火箭射海舟篛蓬世忠军乱焚溺而死者不可胜数
　　世忠与余军至步弃舟而陆奔
　　乌珠辎重自步口舳舻相衔至六合不絶为宋岳飞所败既而自六合归屯楚州九里径又为赵立所败未几取州承州赵立中炮死又取楚州防闻宋师出陜右托言应之因而西去【按取承州在八月赵立死在九月此因言乌珠还师遂终言其事尔】
　　乌珠自江南回初至江北每遇亲识必相持泣下诉以过江艰危几不得免又逹兰时在潍州遣人诮乌珠南征无功可止于淮东俟秋髙相会再征江南乌珠推避不从会闻宋人出陜右乌珠因而应之于是畱托卜嘉聂哷王伯隆军于淮东以待逹兰博索等而西去
　　云中畱守髙庆裔献议于尼雅满曰吾君举兵止欲取两河故汴京既得而复立张邦昌后以邦昌废逐故再有河南之役方今两河州郡既下之后而官制不易风俗不改者可见吾君意非贪大亦欲循邦昌之故事也元帅可首建此议无以恩归他人尼雅满从之于是令右监军乌绅驰请于朝帝从之
　　我师自取山东逹兰乆居濵潍刘豫以地相近奉之尤善逹兰尝有许立豫之意庆裔尼雅满腹心也恐为逹兰所先遽建此议务欲功归尼雅满而又使豫知恩出于己望其厚报也或谓本宋邓州叛臣张刚中献防于庆裔以三班奉职酬之复以其説为己防献于尼雅满非也我师取山东止以邦昌为名不易官制不改风俗者其议素已定矣不然逹兰岂敢擅许人以大都耶
　　尼雅满遣髙庆裔询访河南州郡求贤人建国州郡迎合上意共推刘豫
　　庆裔自云中由燕京河间越旧河之南首至豫所景州会吏民于州治谕以求贤建国之意郡人莫敢言皆曰愿聴所举某等不知贤者庆裔徐露意以属刘豫郡人迎合上意又豫适景州人也故共戴之庆裔喜曰尔与朝廷帅府之意正相合耳遂令列状举之庆裔至徳博东平一依景州之例既至东平则分递诸郡以取愿状而已故豫得僭位酬庆裔赂贿不可胜计麟猊辈后于庆裔有恩府门生之称良以此也
　　髙庆裔自河南归至云中具陈诸州郡共戴刘豫之意及持诸吏民愿状于尼雅满
　　尼雅满复令庆裔驰问刘豫可否豫阳辞之又且推前知太原张孝纯庆裔归报尼雅满尼雅满又遣庆裔谕豫曰戴尔者河南百姓推孝纯者独尔一人难以一人之情而阻万姓之愿尔可就位我当遣孝纯辅尔后孝纯由此得还宋
　　辽东汉军万戸韩常与太行义士原子明战于真定西山胭脂岭为子明所败千戸刘庆余被炮折其胫由是解军职换授静江军节度使知徐州
　　万戸比都总管之职千戸比节度使百人长比刺史若解军出官对格换授此特武元初起兵所差之人也至换受时凭武元差札押字则为御书庆余随常父庆和降阿羌为千戸故换授静江军节度继以守土之任今燕云诸路民兵千戸百人长乃以家业或丁数定之一时随军所差也在军则权为千戸百人长散则还为庶人或就军中受代则复为一散军而已非可比御书者也今民兵充者极多御书补者极少
　　蔚州百姓刘黑龙造妖起兵既而获之
　　河北签军首领聂渊再取东京
　　时山东河朔已为我师所取京东京西盗贼大起四方路阻米防二千人民相食聂渊乗而取之
　　乌绅来见帝回至云中与尼雅满伊都同往白水泊避暑【白水泊在云中之上乃昔辽主避暑之地也】鄂勒欢之望国崖避暑【望国崖在儒州望云县北】
　　宋复颍昌府【宋史本纪在五月】又复鄜州【通鉴在五月○按原书系此条于秋今改正】
　　秋尼雅满乌绅伊都自白水泊归至云中鄂勒欢自望国崖至燕山逹兰自潍州亲攻江东
　　宋二帝自韩州徙五国城
　　五国城在国都西楼之东北千里时将立刘豫乃徙二帝居之【按西楼乃辽之上京临潢府金所都为会宁府亦号为上京此书遂以金之上京为西楼误也】
　　八月宋师复永兴军
　　宋呉玠复永兴军帝令乌珠自京西星驰至陜西与罗索等合而宋张浚等亦劄诸路合兵四十万约日防于耀州大战
　　九月帝以辅国大将军西京畱守大同府尹髙庆裔礼部侍郎知制诰韩昉为册礼使副于九月九日立刘豫于大名府国号大齐
　　宋北京陷没南军闻豫至遂闭门杀金兵后复降豫至是诛为首者数十人于莘县豫由此不居北京复还东平以张孝纯为尚书左丞相李孝张柬权为左右丞弟益为北京畱守子麟知济南府时大金又以乌珠南征所降李邺李俦郑亿年臣豫豫降南京为归徳府改东京为汴京升东平府为东京去淮宁颍昌顺昌兴仁夀春府名复旧州名豫自以生景州守济南节制东平僭位大名遂起四郡强壮为云从子弟应募者数千人
　　豫置三卫官曰翊卫曰亲卫曰勲卫以士大夫之子为之二年升一等满六嵗则试以弓马合格人出官方豫之僭立也止用天会年号是冬奉帝命改元阜昌
　　宋冯长宁以淮宁府降豫请行什一法除戸部郎中权侍郎后罢什一之法将山东百姓六十以下二十以上皆签发为兵每亩田科钱五百
　　又建归受馆于宿州招延南方士大夫军民置塲通南北之货
　　尼雅满归张孝纯以相刘豫
　　孝纯守太原几一年而被执至尼雅满前逼令下拜孝纯曰未审帐上是何人众曰元帅孝纯曰元帅是大金国大臣某乃大宋国大臣岂有一国大臣拜一国大臣之礼事今至此惟有死耳何相窘迫耶竟不拜尼雅满不能强之因囚归云中是年五月六日尼雅满将避暑白水泊谓孝纯曰公于此无治生事俟某秋归当还公于乡里又顾云中畱守髙庆裔曰如有人欠孝纯钱物可督还之母晚孝纯归乡矣孝纯初闻是语不知其所以葢是时尼雅满与刘豫之议密定外人莫之知也至是尼雅满遣孝纯南归止云归乡而已故奉使宇文虚中送孝纯诗有里闬共惊新素发儿孙将整旧斑衣之句则莫知其相豫也明矣暨孝纯既至河朔欲由济南归徐徐乃其乡里也主者曰当与公共至东平节制司某得公檄公方可归徐矣既行则孝纯之兄孝忠孝立及诸侄乡人竞逺迓之孝纯方喜慰之际无何至汶上豫已僭位遽拜为相当是之时孝纯昵于亲党惧于还北因而遂防晚节惜也
　　乌珠罗索败刘锡军于耀州富平原
　　先是我萃兵淮上宋张浚欲分道出兵由同州鄜延以我虚乃檄召熈河经畧刘锡秦鳯孙渥泾原刘锜环庆赵哲防兵甚众皆言我锋方鋭浚不从时曲端已死乃诈立其旗罗索曰彼绐我也拥兵骤至舆柴囊土借淖平行进薄其营与锡等战互有杀伤胜负未分铁骑出不意直击环庆军他路兵无与援者防赵哲离所部哲军见尘起惊遁宋诸军亦退我师遂乗势而前我兵自攻陜西大战有三范致虚战于陜府曲端战于邠州白店原刘锡战于耀州富平原宋师皆败至是战之后宋师退保两川而州郡尽入金矣
　　冬十月归秦桧于宋【按原书此条在败刘锡军一条之前今据通鉴纲目移正】用尼雅满计也桧之入北从二帝之上京逮二帝东徙韩州桧依逹兰为其任用逹兰南征以桧为参谋以催钱粮为名挈家泛小舟抵涟水军自言杀北军之监已者奔舟来归然全家同舟婢仆亦如故人皆知其非逃归也
　　桧之南归也宋之朝士多疑之惟范宗尹李回与桧善力荐其忠及引对桧言如欲天下无事须是南自南北自北遂建议讲和
　　尼雅满宻谕诸路令同日大索两河之民一日北境州县皆闭门及拘行旅于道凡三日而罢一应客戸并籍入官刺其耳为官字锁之云中及散养民间立价鬻之或驱之于回鹘诸国以易马及有卖于蒙古迪里子室韦髙丽之域者
　　葢既立刘豫以旧河为界恐陷北者逃归故耳乐夀县得客戸六十八人误作六百八人以报尼雅满尼雅满必责其数县官乃执穷民以足之凡被掠归云中者不令出城无以自活士大夫往往乞食于途尼雅满患贫民之多恐致生事遂以散米赈济为名诱三千人出城令甲士坑之







　　钦定重订大金国志卷六
　　钦定四库全书
　　钦定重订大金国志卷七
　　纪年
　　太宗文烈皇帝五
　　【辛亥】天会九年春尼雅满乌绅伊都居云中鄂勒欢居燕山达兰攻淮东为宋将张荣所败
　　时宋张荣据通州粮具尽杀人为粮又以地势不利率舟船入缩头湖作水寨以守达兰在泰州谋再渡江欲先破水寨以舟师直攻之荣亦出数十舟载兵与我师遇仓皇欲退不可觇我师只有战舰数舟在前余皆小舟水退阻隔不得前乃舍舟而陆大呼来攻我师不得骋舟中自乱多溺水死达兰壻博诺为荣所获达兰率余兵奔还楚州遂退师【按原书此条有评论语词意浅陋今删去】
　　尼雅满自云中以燕云汉军及女直军一万人付右都监耶律伊都北攻耶律达实林牙耶律佛徳林牙于漠北和勒端城既行拘伊都妻子于女直城
　　达实佛徳辽天祚帝之族也林牙者契丹之官也和勒端城者契丹之北土也以伊都乃契丹之族故止付以女直汉军又质其妻子
　　起燕云民兵北攻和勒端城仍起燕云河东夫运粮随伊都北行
　　和勒端城自云中由猫儿庄银瓮口北去地约三千余里尽沙漠无人之境是行也三路之夫死不胜计车牛十无一二得还
　　夏达兰之众自淮东归淮北休兵于宿迁县乐马湖达兰自天会八年攻淮南至是方渡淮休兵于宿迁是行也攻战之久人马疲敝既至宿迁复值马灾死亡殆尽食之不尽徃徃弃掷道路时新为张敌万所败鋭气沮丧又宋兵已复淮东去我师不逺且多传宋兵来袭军中每夜无故而惊加之冦盗乘时蜂起东北大恐达兰不能遽回故自是嵗四月屯宿迁至七月始北归以刘豫请兵戍边因留台吉贝勒屯刘伶庄额哩页屯淮阳
　　完顔摩哩与鄂拉札哈以数万骑分为两道南征一自鳯翔一自阶成出防关约日会和尚原
　　宋呉璘呉玠防血誓众为备甚力已而鄂拉札哈先期而至阵于原北玠率诸将列阵而待更战迭休鄂拉札哈大败由他道遁归摩哩方攻箭筈关为玠别遣将击退二军卒不得合
　　渤海万户大托卜嘉过淮阳知军张涣置酒于舟中涣因语及刘豫即位托卜嘉抚掌叹曰某大辽之大姓氏也大金初招某许开国辽东其后被坚执鋭从军争战积有年矣虽一郡安闲未可得也豫山东一郡守耳势穷出降今当是任岂不负某耶
　　尼雅满禁窃盗一钱者死罪
　　此高庆裔劝以重刑止盗也为盗者知刼窃同于一死故窃盗息而刼盗炽
　　高庆裔请于尼雅满令诸州郡置地牢
　　牢深三丈分隔死囚居其下徒流居其中笞杖居其上外起夹城重堑以围之尼雅满行其説
　　河东南路都总管萧庆招降太行红巾首领齐实武渊贾敢等送于尼雅满尼雅满尽杀之于狱
　　自齐实之徒既死后无复降者
　　罗索既卒乌珠遂会诸道及女直兵合数万人南征宋张浚命呉玠先据鳯翔之和尚原以待乌珠造浮梁于寳鸡县渡渭攻原与呉玠连战三日共三十余阵我师大败乌珠中流失仅以身免于是乌珠始自河东还燕山
　　乌珠自天会七年秋离燕山率众南征既而回攻陜右以图剑外至是嵗冬由河东归燕山是行也宋陈思恭战于姑苏韩世忠战于大江刘锡战于富平呉玠战于剑外凡四战虽败世忠与锡我军不能无损加之往返万里首尾二年乌珠始行有从马数百至是宿六马而还平阳守萧庆以三马奉之乌珠之众自是不振
　　尼雅满以萨里罕为陜西路经畧使屯军于鳯翔哈富旣死乌珠且回故尼雅满除萨里罕是职也是时刘豫已立逾年矣陜西之地割属刘豫而大金于陜西尚设官屯众何哉是以翟兴之军守伊阳东西路阻呉玠之军又保和尚原陜西强敌之地人心未安豫虽有得地之名我师终未能去也
　　是嵗宋高宗绍兴元年
　　【壬子】天会十年春尼雅满乌绅伊都居云中鄂勒欢乌珠居燕山达兰居祁州除乌珠为元帅府左都监
　　尼雅满谕枢密院磨勘文武官出身转官冒滥以云中留守高庆裔参主之夺官爵者甚众
　　刘豫遣人之元帅府议迁东京及会大金兵共攻西京翟兴山寨兴没于阵
　　自去年冬刘豫弟益守东京益迎合豫意遣在京官属并父老史平僧録徳真道録王从问之东平邀豫迁居东京豫以翟兴大军见屯西京伊阳山寨相去不逺又陜西道久为兴所断豫深恶之时陜西五路尽为大金所取割属刘豫豫居东平以翟兴屯西京东西路阻豫每遣人之陜西则假道于金由怀卫越太行取蒲觧渡河以往故力请于尼雅满期必破兴会兴将杨伟降豫且陈破兴之计于是发女直万户彻克穆渡河阳张声势言将欲攻兴兴尽发兵以应之杨伟潜引大军由间道以袭兴营兴兵旣出众寡不敌遂力战而死兴之余军无能复振时二月也至四月豫乘势还居东京是日大风飞瓦防木都人震恐豫因曲赦之
　　夏尼雅满试举人于白水泊磁州胡砺为魁
　　是举也尼雅满密诫试官勿取中原人故是嵗止试辞赋不试经义砺以被掠馆于知制诰韩昉家昉燕人也用昉乡贯故误取之
　　秋帝如中京
　　时诸将邀上观辽土及两河地故有是行
　　诸将会于燕山将欲迎上于中京防乌绅猎居庸关遇驰递者得伊都反状
　　伊都之降也以为西军大监军官久不迁心常怏怏其攻和勒端也失其金牌朝廷疑其与林牙暗合遂质其妻子自是伊都有叛心明年九月约燕京统军反统军之兵皆契丹人伊都谋诛西军之在云中者尽约云中河东河北燕京郡守之契丹汉儿令杀女直之在官在军者天徳知军伪许之遣其妻来告变时乌绅为西监军自云中来燕微闻伊都有反意而未之信适与通事汉儿纳延回行数百里因猎居庸之东憇于山上遥见二骑驰递交相遇于道立马交谈久而不去乌绅疑之命数骑追一人至诘曰尔何人也曰伊都使者以军事诣燕山科里统军司【科里亦契丹也】乌绅曰尔适相遇者何人曰此乃科里统军使之伊都者乌绅曰尔等适立马话及何事曰问候乌绅曰非也问候之语无许久又曰别话乌绅曰亦非也话别之语无许久又曰叙家事乌绅曰家事故非立马叙又曰叙往事乌绅曰往事亦非立马叙驰者辞穷面颤又且战栗不已乌绅察其言色兼素疑伊都科里皆契丹反覆之徒因以诈折之曰我知尔二人为伊都议反者近有人密告伊都科里反期云于今日各有使至我故来此伺之果得尔辈夫何隠哉其人谓乌绅果知不敢隠伊都之叛由是败露葢乌绅多计皆如此类尼雅满以下诸将咸莫及之
　　族诛契丹统军科里元帅府诸将分捕伊都叛党仍令诸路尽杀契丹
　　时诸路大乱月余方止河东八舘五百户山金司伊苏王府南北王府四部族衙诸契丹详衮率众蜂起亡入夏国及北奔沙漠契丹附大金者由此一乱几成灰烬
　　乌绅至云中伊都微觉父子以游猎为名遁入夏国夏人问以有兵几何云亲兵二三百遂不纳投鞑靼鞑靼先受乌绅之命其首领诈为出迎具食帐中密围以兵鞑靼善射伊都出敌不胜父子皆死乌绅驰之云中尽诛其残党仍杀尼雅满次室萧氏而还
　　尼雅满自燕山令乌绅西捕伊都及至云中伊都已走乌绅尽诛其残党及杀尼雅满次室萧氏回至燕山请罪于尼雅满曰萧氏本契丹天祚元妃也【按此称天祚元妃即辽天祚帝之后也考辽史天祚帝后萧氏从帝西狩以疾崩不言入金且史言后以大安三年入宫至天祚亡国年将六十矣尼雅满何以犹纳为次室而宠爱之耶尼雅满所纳意必天祚帝宫嫔此所言本之契丹国志葢传闻之误尔】与兄实乃仇敌不得已而相从彼素忍死以事兄者将有待于今日也今既见事无成恐不利于兄且兄横行天下万夫莫当而此人处帷幄之间可以寸刃害兄于不测事当预防某以爱兄之故已擅杀之尼雅满起谢旣而泣下噫兄弟同心若是宜乎其能成功也
　　蔚州守萧特黙格杀尼雅满使者旣叛而获之平州守郭药师河东南路兵马都总管萧庆下元帅府狱旣而获免皆困女直之域尼雅满谓材可聚众以药师富没其家财【按原书云以药师家富尽夺之据分注则是因药师有罪而没入其家财非尼雅满夺之以入已也今改正】
　　郭药师南北反覆人也药师以契丹降将被宋朝宠遇锡赉之厚不可殚言或引之出入宫禁骄恣浸生是时宋中山帅臣谓其狃功怙宠放纵士卒居处奉用率效辽仪至僭旧帅之礼如置差遣司礼乐司用龙鳯旗鼓之类皆非人臣之分旣而药师外叛导金围宋大金虽以权宜用之其心岂不疑之哉始夺其常胜军并器甲鞍马防之继没入其家财药师得不死幸矣
　　冬云中副留守李处能【宣和间归宋赐姓名赵敏修】以预伊都之叛族诛帝以伊都逆谋乃元帅府不能抚之尼雅满以下各决栁条有差旣获伊都降赦
　　帝欲自中京幸燕云以伊都之乱复还阙
　　宋叛臣杜充知相州以其孙自江南逃来充不闻官而擅纳之为节度副使胡景山所首告诬充隂通南宋尼雅满遣人驰诣相州锁充付元帅府狱鞠之
　　充知相州尚肆作威福蔑视同僚人多憾之故为景山乘伊都之乱发之充以铁索付狱鞭棰炮烙备厯重刑凡几年而后脱初尼雅满问充曰尔欲复归南朝耶充曰元帅敢归南朝监军敢归南朝惟充不敢归也尼雅满顾诸将笑之充之无耻一至于此背君负国宜并为大金所不容矣
　　元帅府诸将以上已回各分归本所
　　内枢密院国相杨朴以病卒



　　钦定重订大金国志卷七
　　钦定四库全书
　　钦定重订大金国志卷八
</div>
    <div class="pagination">
<a href="钦定重订大金国志_page5.html">上一页</a><a href="钦定重订大金国志.html">1</a><a href="钦定重订大金国志_page2.html">2</a><a href="钦定重订大金国志_page3.html">3</a><a href="钦定重订大金国志_page4.html">4</a><a href="钦定重订大金国志_page5.html">5</a><span class="current-page">6</span><a href="钦定重订大金国志_page7.html">7</a><a href="钦定重订大金国志_page8.html">8</a><a href="钦定重订大金国志_page9.html">9</a><a href="钦定重订大金国志_page10.html">10</a><a href="钦定重订大金国志_page11.html">11</a><span>...</span><a href="钦定重订大金国志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
