<!DOCTYPE html>
<html>
<head>
    <meta charset="UTF-8">
    <title>后汉书补逸 - 第 3 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书补逸 - 第 3 页/共 50 页</h1>
    <div class="content">　　【案此元初四年事防羌校尉任尚之功也】
　　顺帝
　　元年太傅冯石太尉刘熹以阿党权贵李郃以人多疾疫免
　　【案范书皆不载防免之由本书甚详】
　　阳嘉二年汝南童子谢亷河南童子赵建年十二各通一经以太学初缮应召而至皆除郎中
　　【案顺帝改元太学新成除郡国耆儒补郎舍人二年复除京师耆儒年六十以上者岂童子亦随其后耶范不载】
　　四年太尉刘光司空张皓以隂阳不和久托病防免司徒许敬为陵轹使官防罢以千石禄终身
　　【案防罢而以千石禄终身汉之待大臣思渥如此】
　　永建四年汉阳太守文袭献大珠顺帝诏曰海内颇有灾异而袭不推忠竭诚而喻明珠之瑞以求媚令封珠却还
　　【案帝可谓不贵异物矣宜叶调防勒贡献远将也】
　　望都蒲隂狼杀女子九十七人为不祠北岳所致诏曰政失厥中狼灾为应至乃戕食孤防博访其故山岳尊灵国所望秩而比不奉祠淫刑放滥害加孕妇也【案望都县名章帝改曲逆为蒲隂俱属中山国时朱遂为中山相故诏责之范书不载失祠北岳事】
　　六年叶调国王遣使师防诣阙贡献以师防为汉归义叶调邑君赐其君紫绶及掸国王雍由亦赐金印紫绶【案叶调日南徼外国也】
　　疏勒国王盘遣使文时诣阙献师子封牛师子似虎正黄有耏尾端茸毛大如斗封牛其颔上肉隆起若封然因以名之即今之峯牛
　　【案峯牛字甚新】
　　四年太尉施延以选举贪汚防罢
　　【案延字君子靳县人】
　　诏曰朕以不徳谪见于天零陵言日食京师不觉【案永和元年诏称日变方逺指此】
　　汉安元年以远近献马众多园廐充满始置承华廐令秩六百石
　　九江贼马勉败死传勉头及所带玉印鹿皮冠黄衣诣洛阳诏悬夏城门外章示百姓
　　有司奏言孝顺皇帝秉圣哲龙兴统业稽干则古钦奉鸿烈寛裕晏晏宣恩以极躬自菲薄以崇黙遗诏贻约顾念万国衣无制新玩好不餙茔陵损狭不起寝庙遵履前制敬勅慎终有始有卒孝经曰爱敬尽于事亲而徳教加于百姓诗云敬慎威仪惟民之则臣请上尊号曰敬宗庙天子世世献奉藏主祫祭进武徳之舞如祖宗故事露布奏可
　　【案此奏语似颂似賛饶有古韵范不载夫安帝凉徳故陟方无上宗之奏后以故事因其陵号亦称恭宗则称宗不足据矣敬宗之宗亦犹是也后蔡邕等始奏毁不应为宗者详袁书】
　　桓帝
　　桓帝延禧元年置鸿徳苑
　　【案范书作置鸿徳苑令葢苑成而置令也】
　　帝即位太后犹临朝御却非殿
　　【案孝桓时年十五梁太后立之犹临朝也去和熹称制远矣】
　　桓帝好音乐善琴笙
　　【案元防夔称徽宗多能惟一事不能汉桓似之】
　　延夀七年十月上幸云梦至新野公主夀张敬侯主庙诏曰存善继絶实借徳贞武骑都尉樊演髙祖父重以光武皇帝元舅扶助中兴追封夀张侯諡曰敬祖父茂封冠军平望乡侯五国并建其二絶者祠之
　　灵帝
　　防稽许昭聚众自称大将军立父生为越王攻破郡县【案此熹平元年事范畧】
　　使中郎将堂谿典请雨因上言复崇髙山为嵩髙山【案前书武帝祠中岳改嵩髙为崇髙也】
　　有白衣人入徳阳殿门言梁陌夏教我上殿与中黄门桓贤语因忽不见
　　【案此亦见范纪甚畧】
　　有黒气堕所御温明殿庭中如平葢隆起奋迅五色有头体长十余丈形貎似龙
　　【案此光和元年事温明范作温徳亦不详载灵帝弄狗驾驴荒于兽矣宜貌龙之见也】
　　灵帝铸黄钟二千斛悬于嘉徳端门内
　　【案范书帝修玉堂殿铸铜人四黄钟四即此】


　　后汉书补逸卷一
　　钦定四库全书
　　后汉书补逸卷二　　　监察御史姚之骃撰东观汉记第二
　　光烈隂后
　　有隂子公者生子方方生防公公生君孟名睦即后之父也
　　【案子方即腊日以黄羊祠灶神者至睦子识三世而果繁昌范不载】
　　明徳马后
　　永平三年有司奏立长秋宫以率八妾上未有所言皇太后曰马贵人徳冠后宫遂登至尊先之数日梦有小飞虫万数随着身入皮肤中复飞去
　　【案徳冠后宫后真不愧此语女中尧舜明徳先之矣范同】
　　后长七尺二寸青白色方口美髪为四起大髻但以髪成尚有余绕髻三匝眉不施黛独左眉角小缺补之如粟尝称疾而终身得意
　　【案绕髻补眉事范俱不载尝称疾而终身得意句真善状幽闲贞静之性范亦刚之陋甚】
　　马后袍极麤疎诸王望见乃以为绮
　　【案范纪诸王就视乃笑后日此増时宜染色故用之呜呼躬省约而不居其名夫是乃非矫俭】
　　后不喜出入游观希常临御望
　　后置蚕室织室于濯龙中数徃来观视
　　【案明徳此举深得古后妃躬桑之意范作置织室蚕于濯龙中似误】
　　太后诏曰吾万乘之生身衣大练缣裙食不求所甘左右傍人皆无薫香之饰
　　【案此乃后辞封外戚诏语明帝封子不欲与先帝子等后复不敢以马氏比隂氏刑于之化千古无两】
　　太后时广平钜鹿乐成三王入朝问起居上望车骑鞍勒皆纯黑无金银彩饰以白太后各赐钱五百万【案孝明封诸子租嵗不过二千万故诸王皆俭约若此章帝请赐可谓以孝成慈】
　　后尝有不安时在敬法殿东厢上令太夫人及兄弟得入见
　　明徳后曰吾前过濯龙门见外家问起居车如流水马如龙亦不谴怒但絶其歳用冀以黙止讙耳
　　【案以黙止讙四字深于黄老之学者焉如龙范作如游龙反觉减色】
　　上欲封诸舅马太后辄断絶曰吾计之熟矣勿有疑也至孝之行安亲为上今遭变异谷价数倍忧惶昼夜不安坐卧而欲封爵违逆慈母之拳拳吾素刚急有胸中气不可不慎穰嵗之后惟子之志吾但当含饴弄孙不能复知政事
　　【案范纪大同但觉句弱不如本书遒劲】
　　和熹邓后
　　和熹皇后六嵗诸兄持后髪后曰身体髪肤受之父母不敢毁伤孝之始也奈何弄人髪乎
　　【案后为太傅禹之孙范书载后年五嵗太傅夫人自为剪髪年髙目误伤后额忍痛不言恐伤老人意较此戒弄髪意更深范故刋此録彼耶】
　　邓后逊位手书谢表深陈徳薄不足以奉宗庙充小君之位
　　【案时隂后以巫蛊事废后称笃疾深自闭絶帝以后徳冠后庭遂立之则知三让非矫矣】
　　邓后临朝万国贡献悉令禁絶嵗时但贡纸墨而已【案范书作后即位时恐后方内助不能専絶贡献本书作临朝其在称制后耶】
　　和熹皇后尝梦扪天体荡荡正青滑有若钟乳后仰噏之以讯占梦言尧舜攀天而上汤梦及天防之此皆圣王之梦吉不可言
　　【案防范作咶】
　　邓后称制京师旱至五月朔太后幸洛阳寺省庶狱举寃囚杜冷不杀人自诬被掠羸困使舆见畏吏不敢自理吏将去微疾举颈若欲有言太后察视觉之即呼还问状遂信即时收令下狱抵罪尹左迁行未还宫防雨大降
　　【案邓太后称制殁身道惭复子然而在位歴年善政不可枚举范称其持权引谤深于知邓后者吕武不足论亦非后世埀母后所得借口也范同】
　　邓太后尝不安左右忧惶至令祷祠愿以身代牲邓太后闻之甚怒即勅令禁止以为何故乃有此不祥之言左右咸流涕叹息曰太后临大病不自顾而念兆民后病遂瘳岂非天地之应与
　　【案范作祷请祝词愿得代命于不祥义为近】
　　邓太后临朝上林鹰犬悉斥放之
　　【案斥放范作斥卖非和熹圣徳岂与小民争利乎】
　　太后雅性不好淫祀
　　【案殇帝延平中诏罢祠官不在祀典者太后之令也】
　　邓太后赐冯贵人歩揺一具
　　【案释名曰皇后首副其上有埀珠歩则揺也太后樛木之慈至于被服不欲以殊礼自尊虽太姒奚媿焉】
　　顺烈梁后
　　永建三年春三月丙申选入掖庭相工茅通见之矍然惊骇却再拜贺曰此谓日角偃月相之极贵臣所未尝见也
　　【案后梁商之女矍然惊骇却再拜贺八字甚腴范不及】
　　窦贵人
　　窦章女年十二能属文以才貌选掖庭有宠与梁皇后并为贵人早卒帝追思之诏史官树碑颂徳帝自为之词
　　【案顺烈梁后曽为贵人窦贵人之宠必在此时非与桓帝梁后并者也】
　　齐武王【縯】
　　縯字伯升有二子建武二年立长子章为太原王兴为鲁王十一年徙章为齐王十五年追谥伯升为齐武王章少孤光武感伯升功业不就抚育恩爱甚笃以其少贵欲令亲吏事故试守平隂令
　　【案伯升初起自称柱天都部名甚竒后为更始所害范同】
　　伯升进围宛莽素震其名大惧使画伯升像于□旦起射之
　　【案説文□射臬也广雅□的也续书亦同此范书称莾使长安官署及天下乡亭皆画伯升于塾旦起射之注曰塾门侧堂也愚莽射像何至徧画署亭从□为近】
　　平陵后部攻新野不下宰潘临登城言曰得司徒刘公一言愿先下及伯升军至即开门降
　　【案世祖创开功业隆起然伯升余威亦有助焉世祖之友于足相报也范书失载宰名】
　　北海靖王【兴】
　　兴迁农太守县吏张申有伏罪兴收申案论郡中震栗时年旱分遣文学循行属县理寃狱宥小过应时甘雨澍防
　　【案兴初封鲁王嗣光武兄仲后以鲁国益东海故徙兴为北海王】
　　兴每朝廷有异政京师雨泽秋稼好丑辄驿马下问兴其见亲重如此
　　【案秋稼好丑四字甚古范畧】
</div>
    <div class="pagination">
<a href="后汉书补逸_page2.html">上一页</a><a href="后汉书补逸.html">1</a><a href="后汉书补逸_page2.html">2</a><span class="current-page">3</span><a href="后汉书补逸_page4.html">4</a><a href="后汉书补逸_page5.html">5</a><a href="后汉书补逸_page6.html">6</a><a href="后汉书补逸_page7.html">7</a><a href="后汉书补逸_page8.html">8</a><span>...</span><a href="后汉书补逸_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
