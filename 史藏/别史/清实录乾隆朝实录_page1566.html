<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1566 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1566 页/共 1860 页
  </h1>
  <div class="content">
   ○又谕、据特成额等奏、暹罗国贡使帕史滑里那突等。并驯象二只。于十月二十八日。送至安徽宿松县境。交替前进等语。暹罗贡使。赴京瞻仰。及筵宴一切。于新正更属相宜。著谕书麟。即饬该委员等、并飞咨沿途。妥为照料。务于年内护送到京。但该贡使等俱带有物件。自难迅速遄行。刻下距年底。尚有一月。亦不必过于催促也。　　

○是月。钦差大学士公阿桂等奏、睢州漫工告竣。前拟于高家寨北岸、官亭旧河。挑深北注。兹详审该处河形。离大河仅二百余丈。若行挑浚。大汛时开放向南刷宽。仍归大河。未必能使溜势北趋。又不得河头。难期必成。查仪封迤东七里并地方。今岁刷有河槽。通牛家寨中泓旧河。河头形势颇顺。内四千四百二十丈。应行挑深。自牛家寨旧河。下至考城东二里庙。现在宽深。自二里庙至林堤口。间段浅窄。应行展宽挑深。以下即达现在大河畅流之处。所估工段。俟春融分段兴挑。限四月内办竣。挑完后、加意防守河头。俟大汛、相机开放。如能掣动全河大溜。距南岸新堤更远。高家寨、及睢洲下汛一带埽工。可冀全行淤闭。即不能全掣大溜。亦可分溜北趋。俾伏秋大汛。不致并力冲堤。较挑官亭旧河。似更有济。得旨、应为者妥慎为之。　　

○两江总督萨载奏、豫省睢工开放引河后。黄河水头。于初十日入江南境。自十七日合龙。丰、铜、一带水势加长。大溜畅行。二十三日。已行至外河老坝工。会清归海。上下各厅两岸埽坝工程。一律整齐。足资抵御。仍饬加谨防范。得旨。欣慰览之。　　

○署河东河道总督兰第锡奏、豫省黄河北岸。原设四厅。内黄沁同知、上北河同知、曹考通判、三缺工程。现属平缓。惟下北河同知一缺。旧有兰阳铜瓦厢、祥符十二堡、十八堡、三处险工。上年新改兰阳李六口坝工。亦其界内。是该厅现有险工四处。今年六七月河水陡长陡落。四处同时报险。均系迎溜顶冲。派员分段抢护。始获平稳。查一厅四险。同知一员。诚恐顾此失彼。请将上下各厅险工。酌量改拨分管。祥符十二堡、归上北河同知管。兰阳李六口、归曹考通判管。惟留十八堡、铜瓦厢二处。归下北河同知。庶可专心料理。至上北河厅工段。里数较远。今又添拨十二堡。更觉加长。请将上北河厅原管之原武汛大堤、长六千七百四十四丈。拨归黄沁同知管辖。以资分理。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十九



大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。十二月。壬午朔。上诣大高殿行礼。　　

○谕军机大臣等、据李绶参奏、署襄阳府同知刘具斌。因阎太保等、夥窃牛驴衣被等物。窝住汪成焕家。该署同知、将汪成焕差拘质讯。不认窝夥。用木棒责打左右脚踝。因伤身死。将刘具斌革审一摺。细核此案情节。汪成焕、夥同阎太保、徐洪太等屡次行窃。窝留分赃。犯案后又坚供不认。经该署同知责打。始行供认。虽该犯因伤身死。而该署同知、究因贼匪狡赖翻供。用刑拷打。与故勘平人者。究属有间。将来定案时。亦不过交部议以降留。尚不至于革职。倘该署同知、于此案另有故勘索诈枉滥情弊。自当严行查审。李绶原摺。著暂行存记。并传谕特成额、查明据实奏到。再行交部核办。　　

○又谕曰、李绶奏、外委杨宗明、赍回摺匣。行至沙河县地方。被骡夫马正元、背匣逃匿一摺。此案前据刘峨具奏、马正元一犯。现在飞咨山西。及通饬各属严拏等语。迄今未据该督抚奏报拏获。著再传谕刘峨、农起、遣委妥干员弁。上紧缉获。务将该犯速获。严审定拟。毋致日久远扬。　　

○又谕、据毓奇、明兴奏、会同勘估韩庄上下。及八闸挑浚工程丈尺银数一摺。并绘图贴说。呈览。韩庄上下。及八闸河道。逐段淤浅。自应大加挑浚。俾一律深通。以利漕艘遄行。毓奇等所奏勘办情形。及估挑银数。是否确切于河务有益。著将原摺及图。钞寄萨载阅看。令于北上之便。顺道逐细覆勘。将应否如此办理之处据实覆奏。如该督接奉此旨。行程已过韩庄八闸等处。则不必赶回。俟与宴回任时。再行覆勘办理。亦不为迟也。将此由五百里谕令萨载、并谕毓奇等知之。寻毓奇奏、东省运河挑工定例。每年于十一月初间煞坝。将应挑段落估定。俟空乾塘水。即插金□欣兴挑。扣限八十日完工。于次年正月二十日后。或二月初。开坝铺水。南粮首进帮船。于二月十五前后。趱进台庄闸河。查督臣萨载按奉廷寄时。计程已过济宁。已不及覆返履勘。若俟与宴回任。顺道履勘。计须正月二十前后。彼时始行兴工办理。即勒限赶挑。亦必迟至夏初方竣。恐漕船迟滞。奏请训示遵行。得旨、如此、则尔等上紧做工。不必俟萨载。但期为之以实。有利无弊可也。　　

○又谕、据毓奇等奏、勘佑韩庄上下。及八闸挑浚工程。现委运河道沈启震等、上紧查催。又估办曹济等属各州县水利河渠。责成沈启震、总理查办等语。昨据佛喜保参奏、旗丁于世祥、吞帑累丁一案。伊幕友潘日藻、曾受赃银。该幕系沈启震表亲。现在逃匿。其眷属系该道收管。自知潘日藻逃往处所等因。已派庆桂前往查审矣。此案系地方事件。与毓奇无涉。而沈启震、既系潘日藻亲戚。自有应行质询之处。现在挑浚韩庄上下、八闸等处运河。及州县水利河渠工程。均关紧要。倘彼时与该员有涉。乏人承办查催。恐致贻误。著传谕毓奇、另行酌量情形。遴委大员查催接办。于要工无误。方为妥协。将此由五百里发往。并谕庆桂知之。　　

○癸未。山西巡抚农起疏报、浑源州开垦成熟地一顷九十亩有奇。　　

○甲申。谕、据惠龄奏、厄鲁特领催巴颜、将厄鲁特等失马六匹踪迹、呈控土尔扈特盟长阿克萨哈勒。阿克萨哈勒、即按踪迹将土尔扈特噶绷萨木坦、噶绷楚噜木、噶绷吹哩克等、询问窃马是实。拏送前来。复加审讯。将为首之噶绷萨木坦、拟为绞决。为从之噶绷楚噜木、噶绷吹哩克、定为绞监候等语。惠龄所办非是。从前喀尔喀之人。因将新降杜尔伯特马匹偷窃。又经派官兵缉拏。是以窃马止于三匹。即定为绞罪。今厄鲁特等、失马六匹。土尔扈特盟长阿克萨哈勒、闻知。并未请派官兵缉拏。即按踪迹将偷马土尔扈特噶绷萨木坦等、拏送前来。岂可定为立绞。惠龄甚属拘执。除将伊饬行外。其土尔扈特贼犯噶绷萨木坦等、仅偷马六匹。著依蒙古律。照旧例分别定为流罪办理。其盟长阿克萨哈勒、知厄鲁特领催巴颜呈控。即按踪迹。将所属土尔扈特贼犯拏缉。甚属可嘉。著加恩交惠龄、由彼处所贮缎匹内。赏给阿克萨哈勒大缎二匹。以示劝励。　　

○又谕曰、刘跃云、现在出差。所有内阁学士员缺。著胡高望署理。其工部侍郎员缺。著韩鑅补授。寻转工部右侍郎汪承霈、为左侍郎。以韩鑅为右侍郎。　　

○乙酉。上幸瀛台。　　

○谕军机大臣等、据刘峨奏、查拏前在沙河县地方、背负摺匣潜逃之骡夫马正元一犯。已经原籍山西凤台县拏获等语。该犯受雇外委杨宗明赍摺回楚。乃敢于中途背匣逃匿。甚属可恶。既经山西原籍凤台县拏获。何以未据该抚奏到。著传谕农起、即行审明速奏。　　

○旌表守正捐躯山西蒲县民武继周妻段氏。　　

○丙戌。谕军机大臣曰、特成额等奏、拏获伴送西洋人之张永信。讯据供称、本年春间在广东。曾闻蔡伯多禄告知。尚有西洋人五名。欲往直隶、山东传教。系何人接引伴送。并不知情等语。前据毕沅奏、拏获西洋人呢吗方济各等。讯据供出、罗吗当家、曾派西洋人十名。往直隶、山东各省传教。当经传谕各督抚、实力缉拏。据山西、陕西二省。拏获安多呢、王亚各比二犯。而直隶、山东、未据奏报获犯。今据张永信供称、西洋人于本年春间。始行派往各省传教。恐该犯等尚在途次行走。未能行抵直隶等处。著传谕沿途各督抚、一体饬属严拏。如尚未起程。或闻查拏紧急。潜回广东。亦可不必深究。至西洋人向不奉佛。何以刘二彪家。又藏有金佛。是否即系十字架铜像。并著特成额、一并查明覆奏。将此由四百里各谕。令知之。　　

○刑部等衙门奏、审拟直隶昌平州民赵廷仓。由内务府控告赵子孝。霸占地亩。致威逼赵子孝之弟赵子明、自戕身死。并究出赵廷仓、贿嘱笔帖式枉断一案。照例将赵廷仓拟绞外。应将听信笔帖式福德、任意枉断之内务府承审郎中海绍等、分别发落。得旨、赵廷仓、著即处绞。福德、虽经得受赃银七十两。系事后酬谢。与婪索舞弊者有间。而此事又由伊到。始行供明。所得银数无多。著改发乌噜木齐。充当苦差。海绍任意妄断。酿成人命。罪有应得。尚无受赃营私情事。亦非始终不具稿呈堂。著加恩照伊原呈银数、准其赎罪。内务府大臣取巧。应严加议处。刑部堂司各官。其咎止于不将海绍即行起解。尚属可原。著从宽交部察议。余依议。　　

○谕军机大臣等、据保成等奏称、布噜特比叶尔铁拜、前来看视伊弟沙米尔扎。请拘留叶尔铁拜为质。放回伊弟。令同阿尔体拜、擒拏燕起。仍将所得翎顶元宝、赏与沙米尔扎遣往等语。燕起并非要犯。祇缘叶尔铁拜既经擒获。复致逃逸。十分畏惧。是以遣沙米尔扎米来告。愿留沙米尔扎为质。吁请赦宥。今复恭顺而来。若即将伊拘留为质。转觉见小。不若藉此将沙米尔扎遣回。令同叶尔铁拜、协力擒捕燕起。或沙米尔扎。感激释放之恩。擒送燕起。亦未可知。伊有释放燕起之罪。毫无寸功。若即赏给翎顶元宝。转不肯竭力擒拏燕起矣。著传谕保成、达福、鄂斯璊等、宣谕叶尔铁拜云。我将汝亲来喀什噶尔吁请之处奏闻。今奉谕旨。以汝既知罪愆。恭顺祈请。著加恩将汝、及汝弟、一并放回。务于明春雪融。黾勉捕擒燕起赎罪。汝等如果感激皇恩。擒送燕起。另加优赏。以此等语晓示后。即将伊等放回。俟明春擒拏燕起情形若何之处。再行奏闻。并将此传谕伊勒图、海禄、阿扬阿等知之。　　

○丁亥。孝惠章皇后忌辰。遣官祭孝东陵。　　

○上召见皇子、大学士、军机大臣、谕曰、昨和珅、福长安、伊龄阿、覆审内务府郎中海绍、妄断地亩。酿成人命一案。讯出海绍、曾于上年十月具稿呈堂。内务府大臣。俱经阅画。而原参摺内。未将曾经画稿之处声明。实属回护。请将内务府大臣、交部严加议处。朕以内务府大臣取巧回护。自应严议。乃述旨时。仅写余依议字样。竟未声明叙入经朕朱笔添出。盖因六阿哥兼管内务府。欲为隐讳耳。方今纲纪肃清。诸皇子皆敬慎小心。奉公守法诸臣亦断无有畏惮迎合者。而因有皇子在内。形迹之间。犹不免稍存瞻顾。此甚非也。即朕有错误处。不容大臣及御史等明言乎。即如前代之建储册立。其流弊不可屈指可数。朕近阅皇祖圣祖仁皇帝实录。康熙三十六年八月。上谕内务府总管海喇孙等。膳房人花喇、额楚、哈哈珠子德住、茶房人雅头、伊等私在皇太子处行走。甚属悖乱。著将花喇、德住、雅头处死。额楚、交与伊父英赫紫、圈禁家中一事。其时理密亲王。尚在年幼。皇祖何等英明。而膳房人花喇等。即敢心存彼此。依附觊觎。皇祖洞烛先几。将花喇等正法。以示惩创。厥后群小复从而蛊惑。遂致屡生事端。上烦皇祖圣虑。终致废黜。自理密亲王既废。不复建储。迨我皇祖传位皇考。十三年。励精图治。中外肃清。及朕缵承洪业。五十年间。日理万几。朝乾夕惕。重熙累洽。海宇昇平。使理密亲王、及弘晳父子、继践尊位。不数年间。屡遭事故。岂大清宗社臣民之福乎。夫以我皇祖之慈爱明哲。犹有理密亲王之事。设后之人主。未能如皇祖之仁慈英断。而为太子者。又不能小心谦谨。必致渐生嫌隙。鲜有能始终获保万全之理。可见建储册立之断不可行也。又朕偶阅续通志。载李林甫构陷太子瑛一事。纪载未明。因检查通鉴辑览。称明皇惑于武惠妃之谮。欲废太子瑛。张九龄犯颜强谏。武惠妃密使宫奴谓九龄曰。有废必有兴。若为之援。宰相可长处。九龄叱之。即以其语奏闻。明皇为之动容。九龄实贤臣。若使明皇能断。应立抵武惠妃之罪。乃致九龄反罢斥。李林甫专国。阿附宫闱。构陷太子。卒与鄂光二王废黜。同日赐死。夫以储位之故。构煽交乘致明皇一日而杀三子。天下衔冤。足见储贰一建。幻起百端。弟兄既多所猜嫌。宵小且从而揣测。其懦者献媚逢迎以陷于辜。其强者设机媒孽以诬其过。往往酿成祸燮。遂致父子之间。慈孝两亏。而臣工亦必由此身罹刑宪。平心而论。其事果有益乎。无益乎。朕即位之初。即默告上天。若蒙穹苍眷佑。愿如皇祖御极六十年之久。不敢复有奢望。其时朕年甫。二十五岁。并未计及六十年、当至八十五岁。至过五旬万寿后。始忆及此。因暇日侍圣母时。面奏及此。曾蒙慈训。皇帝如此勤政爱民。天下臣民。亦必不肯听皇帝归政。朕因默念。若得上天嘉佑。圣母寿踰百龄。朕即八十五岁。亦何敢即言归政。今既始愿不遂。追忆斯言。实深悲咽。朕春秋七十有四。距归政尚十一年。自当仰体上天。爱养亿兆。董治百官。犹日孜孜。不敢稍自暇逸。倘蒙嘉贶。将来得归政颐养亲为授受。岂非古今稀有之盛事。而朕之心亦可明于天下后世。朕办理天下一切大小庶务。无不宵旰勤求。悉心筹画。即安置一物。亦必期其稳妥。宁于继体付托之重。转不早为详慎定计。是朕非不立储。特不肯效立储之虚名。俾众人有所窥伺。致父子之间。有责善则离之不祥尔。此朕维持调护之殷衷。天地祖宗。实鉴朕心。若子子孙孙。皆能以朕此心为心。则我大清亿万年。可永承鸿贶于无疆也。总之立储一事。如井田封建之必不可行。尚有过之。将来书生拘墟之见。必有心生窃议。且谓今日诸臣有意迎合。不知此等阳为国家根本之论。而实阴遂其钻营结纳之私。即亿万。年后。朕之子孙。有泥古制而慕虚名。复为建立之事者。亦所不禁。但人心不古。如江河日下之势。父子之间。必有为小人构成衅隙。复启事端。彼时始信朕言之不爽。然悔已晚矣。此事前屡颁训谕。并令皇子、及总师傅、军机大臣等、编缉古今储贰金鉴。垂示久远。兹因恭阅皇祖实录。处治膳房人花喇等事。用是再行明切申谕。并著补载入古今储贰金鉴。　　

○戊子。刑部奏、直隶束鹿县民赵崇良、控赵天受、挟嫌听从赵俊、喝令赵梓、杀死伊父赵维宁、并赵高氏。捏供捉奸。致死二命。得旨、此案著派侍郎姜晟、即于本日驰驿前往。秉公审拟具奏。　　

○己丑。上幸瀛台。　　

○谕、据福康安奏、督缉金川逃兵不力之各省督抚。现奉谕旨。议罚养廉。福康安到甘。虽在半年之内。但前任云贵、四川、总督。均有督缉之责。自应一体议罚等语。福康安此次办理剿捕逆回。及善后各事宜。均为妥协。其督缉逃兵处分。若在甘省任内。原可免其议罚。今系云贵四川任内之事。自未便概予宽免。福康安受恩深重。即令按年全行扣缴。亦必能慎守廉隅。但办公究难免拮据。所有福康安前任应罚养廉银两。著加恩准其支给一半。仍分年带扣完结。其督缉之司道府厅、及武职各员。并著该部照例分别议奏。　　

○又谕、前经降旨。直隶解到旗租银两。足敷普赏八旗兵丁一月钱粮。即行普赏一次。现在直隶总督解到租银。已足敷赏给之用。著加恩普赏八旗兵丁一月钱粮。以示朕加惠旗人。敷布春祺之意。　　

○谕军机大臣等、据福康安奏、新疆各处屯田。固频年收成。分数加增。致兵力颇形竭蹷。究与边屯实政无裨。请交伊犁将军、乌什参赞大臣、乌噜木齐都统、将各该处屯田分数。据实查议一摺。所奏甚是。新疆耕屯日辟。岁获丰登。原定赏罚章程。伊犁、每兵收获细粮至十八石。乌噜木齐、每兵收获细粮至十五石者。官员议叙兵丁加赏。嗣经海禄奏准、古城、吉布库二处。须报至二十四分。济木萨、报至二十分。如再能加增。方准从优叙赏。其意虽为裨益仓储、多收粮石、急于见长起见。但地土有肥硗。水泉有盈绌。在地肥水足之处。或可足额丰收。而地瘠水少之区。鲜能及额。以致屯员顾虑处分。虚报分数。兵丁惧干责处。赔累多端。著交伊犁将军、及新疆各处办事大臣。查明各该处、每年支放兵饷口粮等项。共应需粮石若干。每年兵民耕种地亩。实收粮石若干。通盘筹画。各按该处实在情形。酌定屯田收成分数。另行妥议具奏。期于足敷兵食而止。庶可永远遵行。不致拖累。至本年乌噜木齐所属屯田、收成有不及分数者。屯员兵丁。均毋庸照新增之例议处责惩。将此由五百里谕令伊勒图等、并谕福康安知之。　　

○宗人府奏、请封授考试宗室。得旨。伊铿额、绵倬、恒谨。永珠。永祥、俱著授为三等镇国将军。绵令、成宽。庆玉、俱著授为三等辅国将军。亮聪、著授为二等镇国将军。明范、明昆、绵烈、永本、西清额、俱著授为奉恩将军。晋隆、伯尔庆阿、俱著授为一等辅国将军。果尔丰阿、著授为二等辅国将军。积忠额、著授为一等奉国将军、文璧。恒存俱著授为三等奉国将军。余依议。　　

○庚寅。谕、前因各省承缉金川逃兵。扣至本年九月。又届限满。核其拏获及自行投首者。仍不及半。曾经降旨。将承缉、接缉之历任州县。俱革职留任。分别八年、四年。无过。方准开复。其督缉承缉不力之历任督抚两司。俱著分别议罚养廉。原因此事历时已久。若年复一年。伊于何底。不得不明定处分。俾该员等稍知儆惕。以完此案。夫国家设兵卫民。虽可百年不用。不可一日不备。行军之道。全在纪律严明。信赏必罚。方能克敌致果。若兵丁身历行间。不思争先效命。竟至畏葸脱逃。按之军法。自当立正刑诛。以彰宪典。明季军政废弛。随征兵丁。每多临阵恇怯。望风溃散。皆由平日毫无整饬。甚至将不知兵。兵不顾将。以致国事日非。不可不引为殷鉴。我朝八旗劲旅。凡遇调遣。无不踊跃奋兴。抒忱效荩。自伊犁回部金川用兵以来。从无一人脱逃。乃绿营兵。于金川军营溃逃。数目甚多。此等逃兵。一经拏获。即应斩决。特以人数众多。且大功业已告成。是以屡降恩旨。宽以年限。准其自首免死。此实朕法外施仁。于无可宽减之中。予以一线生路。在逃兵等稍有人心。自应及时投首。即地方官节次接奉恩旨。亦当各发天良。深知感奋。设法晓谕。上紧查缉。乃例限已届。缉获仍复无多。可见外省办事。全不认真。不过以海捕具文。因循塞责。如此漫不经心。若不严加惩处。其何以儆玩愒而戒将来。即朕亦岂能以罚不及众、再为宽贷耶。第念督抚两司等、自扣罚养廉之后。办公究难免拮据。其中稍知自爱者。当必能慎守廉隅。否则必至簠簋不饬。且恐不肖之员。有所藉口。任意婪索。亦不可不防其渐。所有各省督抚提镇两司。应罚养廉银两。俱著加恩准其支给一半。仍分年带扣完缴。此系朕格外加恩。嗣后各该地方官。当诸事认真。遇有查缉事件。当实力办理。若复蹈此恶习。不能再为曲贷也。将此通谕知之。　　

○谕军机大臣等、据李奉翰奏、副将李永吉、因在豫省帮同堵筑。感受寒邪。回南后病势日增。恳请解任调理等语。李永吉、年逾七旬。力疾办公。以致精神渐次委顿。殊属可怜可嘉。朕前因未闻其患病。是以降旨特令来京。俾与千叟宴盛典。今该员既属病势沉重。自不必使其勉强跋涉。著加恩于河道库内赏银五百两以资调养。现在南河并无紧要工程。李永吉亦毋庸开缺。即令其在任安心医治。俾就速痊。将此传谕李奉翰知之。　　

○又谕、据步军统领衙门奏、江西进贤县民人翁大川、控告病守备赵震之父赵上达。违例充当牙行。复挟嫌唆讼。贿嘱府县官吏。将伊父翁运锦拟徒、翁大川拟杖等因一案。请交江西巡抚、提犯严审等语。此案曾经该犯在本省控告。且供内有赵上达。贿嘱府县枉断之语。若仍交江西巡抚审断。恐存回护之见。闵鹗元、现署两江总督。著传谕该抚、即将人犯或提至苏州。或提至江宁。秉公研讯定拟具奏。所有步军统领衙门原摺。并著发交阅看。其原告翁大川一犯。照例解往。　　

○又谕、据刘峨奏、直隶各处自夏秋以来。并无异言异貌之西洋人经过。诚如圣训、该犯等尚在途中行走。未至直隶。或闻查拏紧急。潜回广东。亦未可知等语。西洋人潜赴各省传教。屡经谕令各督抚严缉务获。惟山西、陕西二省。业经拏获二犯。而直隶等省、日久未据奏报获犯。因思该犯等、或尚在途行走。或潜回广东。此系朕揣度之词。该督自仍应实力查缉。何得即以此旨为辞。豫留不能获犯地步。刘峨、著饬行。并著饬属留心访查。毋得视为海捕具文。致有疎纵。　　

○辛卯。谕曰、尚安、毋庸前往库车。仍驻劄吐鲁番办事。阳春保、著前往库车。补雅满泰所遗之缺。　　

○大学士公阿桂等议奏、据尚安奏称、吐鲁番回汉人等、命盗案件。向俱解送乌噜木齐办理。往返二十余日。殊多烦费。而本处驻劄大臣。转似不相干涉。嗣后除民间命盗案件。仍解送乌噜木齐都统办理外。其回汉交涉。及寻常案件。应即由吐鲁番审明。分别应奏、应详、办理。仍具报乌噜木齐都统查核。又满营防尉以上官员缺出。奏准、出派四员。前赴乌噜木齐拣选。但吐鲁番佐领。防尉。共止四员。若阖城官员全赴拣选。本处差事。必致贻误。嗣后防尉以上官员缺出。应拟派二员。咨送乌噜木齐都统拣选一员具奏。骁骑校缺出。拣选一员。咨送乌噜木齐验看。联衔具奏。至本处佐领四员内。戴用花翎者二。骁骑校四员内。戴用蓝翎者二。嗣后遇花翎缺出。应按其劳绩。拣择佐领一员。咨送乌噜木齐都统验看。蓝翎缺出。拣选骁骑校一员。具报乌噜木齐都统。俱用联衔具奏。又吐鲁番遇有移咨事件。必由乌噜木齐转行。迂回千里。徒劳驿递。嗣后遇有移咨部院衙门。及各处文书。不必移咨乌噜木齐。应即由吐鲁番径行。至补行引见各员。亦由吐鲁番就近给与路引。不必前赴乌噜木齐请领。均应如所奏办理。请交乌噜木齐都统长清。查明巴里坤、古城、二处。有与吐鲁番事同一律者。俱画一办理。从之。　　

○壬辰。谕曰、恒瑞之母。现今患病。恒瑞、著来京省视伊母。恒瑞员缺。著派德勒格楞贵、前往热河。暂行署理副都统事务。德勒格楞贵未到之前。恒瑞即将副都统印务。交与永和。即便起程前来。德勒格楞贵到任时。永和再将印务交代。迅速来京。　　

○谕军机大臣等、前据陆燿奏。派委衡永郴桂道世宁、驰至江西萍乡县地方。迎截查抄德。克进布家属行李。查出皮木竹箱包篓等件。共二百六十六号等语。德克进布、不过道员。且在浙省未久。何以箱只竟至有如许之多。其在任恐别有任意婪索情事。著传谕福崧、严密查访。如德克进布、于侵扣木价之外。另有贪黩款迹。即行据实续参。严切审究。毋得存就案完案之见。　　

○癸巳。谕、据福康安参奏、灵台县知县武粤生。到任三年。并无善政。强令百姓制造衣伞。以致远近沸腾。声名狼籍。请旨革职提审一摺。已批该部知道矣。地方官在任。百姓制造万民衣伞致送。并离任脱靴等事。最为陋习。雍正年间。久经饬禁。即或居官清正。出自百姓情愿。尚应禁拒。乃该县武粤生、强令制造。以致远近沸腾。声名狼籍。尤属卑鄙不堪。著交福康安、提集。犯证、质审究拟具奏。近闻各省督抚。有未经去任、而德政碑早已建＜监-皿立＞辕门者。此不过属员强令百姓歛赀勒石。藉此为献媚逢迎之具。于吏治官方。大有关系。夫地方官果有惠政及民。去任后闾阎系恋。自必舆颂流传口碑载道。若其人并不留心民事。贪鄙不职。即使穹碑林立。百姓将指而唾骂之。是不足以为去思之荣。适足以为子孙之辱。又何能欺世盗名。逃众人之公议耶。嗣后著通行饬禁。即制造衣伞脱靴等事。亦一并禁止。其各省地方、无论大小文武各官。现有去思德政等碑。俱著查明仆毁。该督抚务须实力查办。毋得视为具文。致蹈阳奉阴违之咎。并著每年年终奏闻。将此通谕知之。　　

○谕军机大臣等、据庆桂奏、初五日行抵济宁。将佛喜保奏济宁州知州王道亨。于承审于士祥一案。意存开脱。及巡抚明兴、回护该州各款。连日查讯情形。先行具奏一摺。看来此案皆出于佛喜保多事。即所奏王道亨。为明兴用人。系得自茶房邹义之口。大约亦属子虚。总非大事。所有广州一犯。业经巡城御史拏解东省质讯。其潘日藻一犯。庆桂亦已飞咨江浙督抚、密访严拏。自无难就获。庆桂俟人犯到齐即将案内情节。逐一秉公质对明确。定案具奏。将此传谕知之。　　

○甲午。以浙江瑞安协副将陆廷柱。为闽粤南澳镇总兵。　　

○乙未。谕曰、伸泰因徇庇营员。现在交部严加议处。且其人糊涂。清语生疎。久任外任。深染绿营习气。难胜总兵之任。著在三等侍卫上行走。所有襄阳镇总兵员缺。著彭之年补授。丙申。上御太和殿视朝。文武升转各官谢恩。　　

○谕曰、原任西宁镇总兵高天喜之长孙高勇忠。前经赏给难荫千总。并应袭伊父世职。俟伊年及岁时。著该督送部引见。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。十二月。丁酉。谕。向来旗员效力行间。懋著劳绩。及临阵捐躯者。其子孙俱有应得世职。即年未及岁。业经承袭。尚未当差者。亦给予半俸。以资养赡。而绿营员弁阵亡议恤之例。止得难荫一次。非奉特旨照旗员加恩予恤。不能得有世职。而其子孙。非年及岁亦不能予袭。盖因绿营人员。随征打仗。本不如旗人之奋勇出力。而绿营所得俸薪养廉等项。较多于旗人。其军功议叙。及赏赉一切。固不能一律。亦所当然。至效命疆场。则同一抒忠死事。朕不忍稍存歧视。嗣后绿营员弁。除军功议叙恤赏。仍照旧例办理外。其阵亡人员。无论汉人及旗人之用于绿营者。总应与旗人一体给与世职。即袭次已完。亦照例酌给恩骑尉。俾赏延于世。以示朕奖励戎行。一视同仁至意。其应如何酌定章程之处。著军机大臣会同该部。详悉妥议具奏。　　

○又故一等顺勤侯马官正子善庆。一等子法灵阿子海昌。袭爵。　　

○戊戌。子御乾清门听政。
  </div>
  <div class="pagination">
   <a href="清实录乾隆朝实录_page1565.html">
    上一页
   </a>
   <span>
    ...
   </span>
   <a href="清实录乾隆朝实录_page1561.html">
    1561
   </a>
   <a href="清实录乾隆朝实录_page1562.html">
    1562
   </a>
   <a href="清实录乾隆朝实录_page1563.html">
    1563
   </a>
   <a href="清实录乾隆朝实录_page1564.html">
    1564
   </a>
   <a href="清实录乾隆朝实录_page1565.html">
    1565
   </a>
   <span class="current-page">
    1566
   </span>
   <a href="清实录乾隆朝实录_page1567.html">
    1567
   </a>
   <a href="清实录乾隆朝实录_page1568.html">
    1568
   </a>
   <a href="清实录乾隆朝实录_page1569.html">
    1569
   </a>
   <a href="清实录乾隆朝实录_page1570.html">
    1570
   </a>
   <a href="清实录乾隆朝实录_page1571.html">
    1571
   </a>
   <span>
    ...
   </span>
   <a href="清实录乾隆朝实录_page1567.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
