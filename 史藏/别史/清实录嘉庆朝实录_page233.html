<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 233 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 233 页/共 523 页</h1>
    <div class="content">○丙辰。谕内阁、据观明奏关亚锦杀死四命一案。凶犯关亚锦并被杀之林栋、林受凤、张公连、皆系发遣为奴之犯。从前伊等家主捏报脱逃。今经查出。请将捏报之家主巴扬阿等、重责革退马甲。并将率行呈报之协领、佐领、及失查关亚锦杀死四命之案各员查议。俱著照所请行。凡发遣为奴人犯。该家主等理宜严行管束。毋许出外滋事。今巴扬阿等因为奴人犯不能种地。令其在外居住。以致任意妄为。若不整饬。则日久必有勒索银钱令其赎身者。成何事体。著交吉林黑龙江将军等、嗣后凡有发遣为奴之犯。务令该家主严行管束。断不许勒索赎身。及任听在外居住。经此次禁止之后傥有此等事件。一经该将军查出即严行参奏。不可姑息。　　

○丁已恭纂高宗纯皇帝实录圣训告成。　　

监修总裁大学士庆桂等奉表恭进。上诣保和殿陈设实录圣训案前行礼受书。礼成。御太和殿。作乐宣表。　　

监修总裁等行礼。毕。王、贝勒、贝子、公、及文武各官等奏言。钦惟高宗纯皇帝神功圣理。久道化成。皇上率由成宪。敷贲前光。本善继善述之心。体惟精惟一之义。兹者隆仪懋举。谟烈光昭。于万斯年是彝是训。臣等欣逢庆典。曷胜庆忭欢欣之至上传制曰。朕惟皇考高宗纯皇帝祯符周甲。宝箓开辰上理贞恒。至诚悠久。朕祗承诲政亹勖传心。特命大学士等恭辑实录圣训。绎思圭臬。抒慕羹墙。兹者宝典告成。鸿仪懋举。朕得斋心盥诵。夕业朝兢。亦俾万世子孙臣民恪遵法守。朕心欣慰。与卿等同之王以下文武各官行庆贺礼。派出奉书之贝子、公、及宗人府官、由保和殿恭奉实录圣训至乾清宫安设。上复诣香案前行行礼。　　

○谕内阁钦惟我皇考高宗纯皇帝久道化成。至诚无息临御六十年。兢业常如一日敬天法祖。勤政爱民。盛德大业。极于史不胜书。仰惟圣武布昭。无远弗届。拓地数万。蒇绩十全。自古未隶版图之域。莫不来庭向化。同我车书。至于宸章圣制。卷帙盈千。广开俊科。搜采遗籍。天禄石渠之秘。四库七阁之藏。文教诞敷。日星并焕。矧夫福由天锡。万祥毕臻。圣寿纯常。享祚永久。稽诸往牒。罕有比隆。朕自冲龄。渥承眷顾。迄授玺以后。亲承训政。仰见圣德神功。懿铄隆茂。爰于亲政之初。命大学士等督率官员。敬谨纂修实录。比年纪事。一归＜闲＞质。共成书至一千五百卷。又续经恭辑圣训三百卷。典谟宏富。实为邃古之所未有。兹全书告成。百僚共庆。式瞻巍焕。亿禩为昭。金錀尊藏。绍庭弥切。馆臣等八载以来。悉心编勘。妥速竣功。允宜优加甄叙。以彰钜典而奖勤劳。监修、总裁官、副总裁官、暨提调纂校收掌繙译誊录等员、与执事人等、作何议叙之处。著该部查照旧例。斟酌妥议具奏。其筵宴赏赉。亦著该部察例具奏。　　

○又谕、本日皇考高宗纯皇帝实录告成。朕祗肃受书。实深欣庆。除已降旨将在馆各员及执事人等、一并施恩交部查照旧例优叙锡赏外。溯思开馆以来。计逾八载。卷帙浩繁。办理实非易易。所有在馆臣工等、皆能尽心编辑。各矢勤劳。此内监修正总裁大学士庆桂、正总裁大学士董诰、前后在馆八年。始终其事。允宜特加优奖。庆桂、著加恩赏用紫缰。董诰之父尚书董邦达、从前未经入祀贤良祠。著加恩准其入祀。其原任各总裁内。前工部尚书赠协办大学士彭元瑞、从前开馆之时。一切章程体例、皆出其手。兹全书告蒇。未与观成。殊深恻念。著加恩赐祭一坛。入祀贤良祠。其长子彭翼蒙、系原任礼部主事。并著以员外郎即用。前大学士王杰、在馆四年。恪恭将事。著加恩赐祭一坛。其长子王＜土乘＞时、原系主事职衔。并著赏加员外郎职衔。前大学士朱圭、在馆八年。懋著勤慎。著加恩赐祭一坛。其长子朱锡经、原系户部郎中。著于服满后以四品京堂用。前礼部尚书协办大学士纪昀、在馆七年。伊子纪汝传、原任云南知州。著加恩以同知用。前吏部侍郎恩普、虽派充副总裁未久。但先充纂修总纂。俱属出力。伊子承安、现系候补笔帖式。著加恩以主事即用。以示朕推恩锡类、褒奖勤劳至意。　　

○又谕、本日皇考高宗纯皇帝圣训实录告成。朕于辰刻吉时御殿受书。祗肃成礼。百僚毕贺。维时天色晴霁。气候暄和。吉事有祥。弥增欣庆。仰维皇考高宗纯皇帝德盛化神。功巍文焕。六十余年之诒谋郅治。具在＜闲＞编。朕志切绍庭。刻深兢业。幸皆上邀鉴佑。故当此全书告竣之日。寅承鸿贶。明示庥嘉。实我国家亿万年景福所基。嘉与在廷大小臣工。同殷额手。允宜普锡恩施。用昭庆典。除先已降旨、将　　

监修总裁以下各员、并在馆执事人等、分别加恩外。所有本日进书执事之亲王、郡王、均著加恩纪录四次。执事之贝勒以下宗室文武官员、及执事之大臣官员、均著加恩纪录二次。其宣读表文致辞制答各员、并著加恩纪录二次。又前次特派覆校四分书之协办大学士尚书长麟、戴衢亨、及副都御史邵洪等四十员、均著加恩纪录二次。其余文武大小各员、均著概行施恩纪录一次。此外八旗兵丁、并著加恩各赏给半月钱粮。以示庆成嗣福、普被恩施至意。　　

○戊午。上幸圆明园。　　

○谕内阁、观明奏、审明遣犯关亚锦杀死四命、拟以凌迟枭示请旨办理等因一摺。阅案内情节。该犯于嘉庆十年闲、因图占房屋、砍死林受凤、张公连二命。嗣因与崔寡妇之女长有儿通奸。于十一年十月内、将先与长有儿通奸之林栋砍死。又因长有儿嫁与八喜儿为妻。商量给钱买娶。复以措钱短少。起意谋杀八喜儿。情节固属凶残。该将军因系在黑龙江地方犯案。比照杀死一家非死罪三人律定拟凌迟请旨所办未为允协定例凡杀死三命而非一家者问拟斩决。今该犯虽凶杀四命。然究非一家。且杀非一时。若以犯案在东三省地方。辄即问拟寸磔。非惟与定例不符且遇有杀死实系一家四命之案又将何以加焉况此等犷悍匪徒。本系免死发遣之犯。到配后又复滋事。凶杀多命。该将军审明后。或即照斩决本例、一面正法枭示。一面奏闻自无不可。今拟以凌迟。而又俟奏明请旨定夺。奏函往返。有需时日。设该犯此数月内或有病毙等事。岂不幸逃显戮。是名为从严。而凶犯转或稽诛漏网。亦非诘奸锄暴之意。著刑部即将此案关亚锦一犯应如何定拟罪名之处。详悉参酌。妥速定拟具奏。寻奏、关亚锦应按律斩决枭示。从之。　　

○命于黑龙潭及山高水长、设坛祈雨。　　

○己未。上诣山高水长祈雨坛拈香。　　

○谕内阁、御史邹家燮奏、各省清厘积案请归各衙门亲查核办。无庸设立总局名目等语一摺。所奏尚是。外省民闲控案全在督抚大吏饬令地方官随时速为审理。免致积压拖延。其有在督抚等衙门控告者亦应将案卷亲提速结。自不至案牍尘积。难于清厘近来督抚等初到任时亦均有清厘积案之摺。乃不过以一奏塞责。日久仍视为具文。试思各直省所辖州县甚多。民闲控案原属不少。若不随时审断。势必积至累百累千之后、始议设局清厘。甚或将各州县积案、提至总局审办。无论道途远近不一。纷纷递解。致滋繁扰。而每一案中原被中证、牵涉多人。即听审人等盘费食用、守候经时。亦已重受其困。该御史陈奏及此。不为无见。著通谕各督抚嗣后清厘案件。务遵照节次谕旨。将特交事件、与自理词讼、及从前未结之案。均及早亲提审理奏结。其藩臬两司、及巡道衙门案件。归各衙门亲自提讯。随时详明督抚。勒限清结。至府厅州县自理之案、应严饬各亲临之道员、依限查催。迅速听断。督抚仍不时饬催。至省中清厘积案。祇可派员分司稽核。随时督催不必另设总局名目、致滋敝□大端。试思各州县纷调至省。办理总局事务。本任之案件岂不又积压乎。总之为政不在多言惟在该督抚等力行何如耳。将此通谕知之。　　

○又谕、松筠奏、原任巡抚张诚基、于上年七月到戍、因伊过继伯母张杨氏年逾八十、衰老无依情愿措缴银三万两、呈请赎罪据情奏闻请旨一摺。张诚基前在江西巡抚任内。剿办义宁州匪徒一案。并未亲往督剿。辄行饰词陈奏。希图邀功卸过。其欺诳之罪。与伊桑阿办理石岘苗匪。捏饰冒功情节相等。伊桑阿早经正法。朕因张诚基系汉人。历任文职。从未带兵打仗。且当时派兵堵剿。尚无贻误。是以量从末减。本属格外恩施。今到戍未及一载。如果伊亲母尚存。实在年已衰老。该革员本系独子。一经奏到。朕必不再令纳赎。即当立予释回。今摺内所称系伊过继伯母。恩义有闲。若据此即邀恩准。诚恐此端一开竟似谴戍大员、一经纳锾。即得邀免。于政体殊有关系。所有该将军奏请张诚基赎罪之处。著不准行。仍俟伊到戍三年期满。再行奏明请旨释放回籍。亦无庸令其纳赎也。　　

○庚申。上诣安佑宫行礼。　　

○旌表守正捐躯山东郓城县民马树寅女马氏。四川合州民杨庭光妻高氏。　　

○恤赏直隶天津遭风淹毙船户水手三百余名口。　　

○辛酉。上诣黑龙潭神祠拈香。　　

○旌表守正捐躯河南光山县民姚荣华妻陈氏。　　

○壬戌。上诣山高水长祈雨坛拈香。　　

○命仪亲王永璇、成亲王永瑆、庆郡王永璘、分诣天神坛地祇坛太岁坛祈雨。　　

○遣官赴密云县白龙潭神祠祈雨。　　

○癸亥。旌表守正捐躯江苏安东县民陆文祥妻李氏。　　

○甲子。上幸静明园。诣龙神庙拈香。　　

○乙丑。命庄亲王绵课、诣黑龙潭、定亲王绵恩、诣山高水长谢雨。　　

○谕内阁、据温承惠奏、直隶州县串同司书虚冒钱粮案内、已正法之知州王盛清、其子均应发往伊犁充当苦差、该犯共有四子、长子王衔、次子王淦、现俱饬令起解、三子王滏、久经出继、可否援免、四子王四儿、年甫三岁、可否移交原籍收管、俟及岁再行发遣等语。此案王盛清骫法营私。业经明正典刑。其长子次子、并俱已发遣。三子王滏、查明出继属实。著准其援免。至王四儿方在襁褓。罪所不及。著加恩竟免其发遣。毋庸再行收管。并著查明此案各犯之子、凡在十岁以下者、无论独子众子。均一概免其发遣。　　

○以直隶按察使杨志信、为山东布政使。调河南按察使方受畴、为直隶按察使。贵州按察使朱栋为河南按察使。以湖南督粮道查淳为贵州按察使。　　

○丙寅谕内阁、给事中周廷森奏、上次考差时、其取在十名以前者、外闲传述、惟张志绪不在其内、其余均属相符、查向来考差、均系次日钦点大臣进内阅卷、嗣后可否即于考差之日点出阅卷大臣、令其入直住宿、次日公同阅卷、似关防较为周密等语。所奏似为防敝□大起见、而实不可行。考差一事。原应慎密。其考取进呈各试卷。岂容稍有漏洩致外闲传说豫知甲乙。但此事之慎密与否。全视乎阅卷之人。其心存慎密者。即有人探问。自不肯稍露端倪。亦不必豫为防范。如其人不慎密。即使前期加以关防。而阅卷之后。随时将卷中文章诗句、任意传播。又岂能日久关防乎。该给事中谓乡会两场考官等、均系先期入场、遂欲仿照办理。殊不知乡会两场扃试月余。至放榜之日为止。考官等原可关防不出。若考取试差。则自四月闲阅卷进呈之后。陆续＜闲＞放主考。直至是年秋闲乡试、次年春闲会试之后。＜闲＞用方毕。势不能将阅卷之人、日久关防。若照该给事中所奏。仅止关防一宿。又于事何益。从前考差。有将考取名次发单传知、带领引见者。盖与考之人。即使自知考取。亦不能豫知＜闲＞放何省。何从滋敝□大。况现在大员中。其科甲出身者、不过十余人。若尽疑其作敝□大。岂转舍科甲出身之员。另派他项人员阅卷耶。嗣后派出阅卷各大臣、惟当自知慎密。不可稍有疏漏。设或考差之后。外闲再有传说名次先后、以及文章诗句者。不难即向传说之人究明系何人告知。将漏洩之员从严议处。俾知儆惕。不在多设科条也。　　

○丁卯。谕内阁、庆桂等奏、吁恳停免议叙一摺。从前雍正九年。圣祖仁皇帝实录告成。乾隆七年。世宗宪皇帝实录告成。俱经钦奉特旨。将馆臣等交部议叙。维时　　

监修总裁张廷玉、鄂尔泰等、先后具摺恳辞。仰蒙发交王大臣及该部议奏。俱各允准。但思此次恭纂皇考高宗纯皇帝圣训实录。共有一千八百卷。不但照乾隆年闲纂书数目、多至数倍。即较之雍正年闲纂书之数、亦倍为繁多。自嘉庆四年开馆以来。至十二年始能告成。馆臣等尽心编辑。懋著勤劳。际兹盛典庆成。若不酬以恩施。朕心实觉未惬。但此时若发交部议。部臣仍必援照上两次成案议覆请准。转觉多此具文。著交吏部兵部、将本日具摺辞免议叙之　　

监修总裁等庆桂、董诰、德瑛、曹振镛、文宁、玉麟、刘凤诰、英和八人。查明任内有无革职降级留任未经开复、及曾经罚俸尚未扣满各处分。并有无加赏宫衔。详细开注清单呈览。候朕降旨酌量施恩寻奏上。得旨、赏工部尚书曹振镛、吏部右侍郎刘凤诰、太子少保。并开复刘凤诰处分一案。步军统领文宁、加一级。大学士庆桂、董诰、户部尚书德瑛、吏部左侍郎玉麟、工部左侍郎英和等、均开复处分一案。　　

○又谕、向来部院各衙门京察一等人员引见后。经朕圈出者。俱交该堂官再出具切实考语。覆行引见。以备＜闲＞擢道府。其家有老亲身系独子、或虽非独子而侍养情切者。俱准其声明留京供职至内务府一等人员、向来引见后有圈出者。并不覆行引见。办理殊未画一。内务府人员记名后。既可一体＜闲＞放道府。自应交各堂官。再详核该员平日居官办事。出具切实考语覆行带领引见。即实有亲老情愿侍养者。亦当准其一体注明。庶考绩大典、倍昭详慎。而于部院定例亦属相符。所有此次内务府引见京察人员。即照此办理。著为令。　　

○又谕、上年十二月闲、据步军统领衙门奏报、大兴县民人马林之母谭氏、及伊姊七妞、被杀身死一案。当令步军统领、五城、顺天府、各衙门严缉正凶。迄今已逾数月尚未缉获凶犯。此等凶杀二命重案。近在辇毂之下。正犯尚日久未获。则外省穷乡僻壤。设有凶犯在逃。更难责其克期弋获。殊属不成事体。所有马谭氏等被杀一案。著步军统领、五城、顺天府、各衙门饬派干役。严密访拏。务将案内正凶勒限缉获。以正典刑而惩凶暴。毋得再涉迟缓。　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员、一体带领引见。其汉军汉人。著交部以抚民同知、通判照例选用。给事中严烺、准其于御史任内一等加一级。其余内阁侍读额特布等二百五十六员。俱准其一等加一级。其内阁中书伍尔恭泰、吏部笔帖式德魁、步军统领衙门笔帖式和绷额、俱著改为二等。　　

○旌表守正捐躯山东东阿县民刘三妻牛氏。　　

○戊辰。上幸万寿山。　　

○谕军机大臣等、恩长奏、会匪邓弗成等纠夥行劫。审明后先行归案办理一摺。又据另片奏称、平乐县会匪首犯、系李元漋、张世聪、杨开来三人、计共首夥九十五名、除已获归入盗案之邓弗成等九名外、现又捕获五十二名、尚未获首夥三十四名、现在分别查拏究办等语。广西民人风气淳朴。向无结会为匪之事。此次平乐县拏获案犯。讯系广东民人。欲复兴天地会名目。辄在该县陇家岭地方纠聚多人。焚香设誓。传受口诀。因而行劫打抢。若不亟为惩办。净绝根株。恐广西本地民人耳濡目染。日渐效尤。将来结会拜盟。种种不法。地方风气日坏。甚有关系。现在首夥各犯、除邓弗成九名已归入盗案办理外。其续获首夥张世聪杨开来等五十二名、著即严行审办。并将未获首夥李元漋等三十四名上紧缉捕。务须逐名就获。分别按拟。毋任漏网。此案审结之时。并当于本省地方大张示谕、以民人结会拜盟。大干法纪。向来本省地方从无此等案件。可见民人等各能安分守法。今广东会匪潜来邻境。大肆不法。现即将首夥各犯全行拏获。按名严办。无一幸逃。尔民人惟当触目警心。倍知畏法。勿为其所诱惑。庶安居乐业。永作良民。不致误蹈刑网。如此剀切晓谕。民人等自必共知警戒。不致渐染恶习。仍当严饬地方官留心盘诘。设有广东匪徒潜来境内。必当随时惩创。勿任蔓延。将此谕令知之。　　

○己巳。谕内阁、据观明奏、黑龙江为奴人犯张孝远脱逃一摺。张孝远系安徽省邪教案内缓决递回原籍、又复脱逃、闻捕投首、改发黑龙江为奴之重犯。该将军等自应将该犯分给官员。严行管束。何以分给水手。致令脱逃。已属错谬。今又仅将该犯年岁及原犯罪名缘由开单具奏。并未将该犯面貌声明。何以通饬各省严缉乎。观明等著传旨申饬。仍交部察议。该水师营总管章京等、亦有失察之咎。一并查明交部议处。嗣后凡有发往为奴重犯。该将军等务须于章京官员内、择其能管辖者分给。令其妥为防范。断不可派给兵丁水手。以致疏纵脱逃。　　

○谕军机大臣等、本日都察院衙门奏、直隶宁晋县民人张梦荣、具控该县知县藉差科派一案。已明降谕旨交温承惠将该县解任审讯、严切根究矣。此案据张梦荣控称、宁晋县知县因办理淀津差务、于上年十月内向民闲派银四千两、已敛收二千、其余二千、本年出示张挂、限于四月内如数交纳、并因张梦荣之父生员张廷扆、控告保长、即行掌责、嗣又痛责收禁、情急上控等语。并将所揭告示一并进呈。朕阅该县告示语句。其科派收银。竟系指称淀津支应差使而言。殊不可解。巡幸淀津一事上年虽曾向该督等谕及。亦尚未明降谕旨。地方官何得辄藉此为名。出示科派。况朕每遇巡幸。一切行宫坐落。以及桥梁道路。均系发帑兴修。例有支销之款。并不丝毫累民。又不许该督等呈进贡品。其所进果菜食物。不过留以备赏。所值无多。至于扈从王大臣、以及官员章京、并内廷太监等。屡经严切谕禁。不但苞苴杜绝。即寻常酒菜食物、亦均不准收受。地方官尚有何项花销。指称支应差务乎。今宁晋一县派银至四千两之多。则直隶通省州县共有一百二十余处。岂不科派数十万两之多。小民何堪如此朘削。该县既以支应差使为言。明出告示。且称上年先收之二千两业已解交藩库。转发委员。自必有实在支应之款。可以详查。先行明白回奏。温承惠到直隶未久。上年州县科派钱文。亦非伊任内之事。无可回护。且现在无不可达之下情。不可稍存讳饰。著即据实查明。究竟凡遇巡幸之时、必须地方官支应者系属何款。实需若干。是否扈从人等旧习未悛。尚有违例需索之事。如果实有其事。即系近派王子、及御前大臣、军机大臣等。亦不妨指明直奏不容稍有瞻徇。朕巡幸所至。均非从事游观。即现在议往淀津。亦系为格淀工程、关系畿辅水利。是以亲往相视。不惮烦劳。且朕凡遇巡行。策骑之日居多。若谓稍耽游豫。则御园景物之胜。随时流览。更为适意。何必栉风沐雨。仆仆载途耶。直隶省办理差务。固不能不稍资民力。总在地方官仰体朕心。樽节妥办。即如天津一路。上年曾据裘行＜闲＞面奏、有备用房数处可以毋庸修办。而昨日温承惠差次具奏、仍请照旧兴修。又听属员愚弄矣。此等备用房闲。如果大段完好。祇须修葺二三分工程。自当修葺仍旧。设大段均已坍捐。仅余基址。修葺有六七分工程。著不准妄行修办。祇须将地基平治。临时自可建搭行幄、以资憩息。向来直隶省藉办差为名。铺张粉饰任意糜费。最为恶习。而不肖州县、又复从中渔利。剥削闾阎。朕心何忍。伊等如此苦累民闲。是竟欲朕于谒陵之外、概废巡幸。明岁淀津朕不难停止前往。即銮舆临莅。亦祇于沿途支搭帐殿居住。所有一切行宫坐落。皆不准地方官豫备。伊等尚有何颜对朕耶。温承惠接奉此旨。务即据实覆奏。并将此案是否地方藉差科敛。及此外州县尚有科派若干。支应何处。彻底查明。缕析具奏。不可稍有不实不尽。致涉欺饰。地方官竟以办差为名。私肥囊橐。而百姓皆归怨于朕。朕断不受此虚谤。必尽法处治贪官污吏以谢百姓。其无悔。将此谕令知之。　　

○庚午。以故喀尔喀扎萨克图汗辅国公吹苏咙子扎木巴拉、袭爵。　　

○调陕西延绥镇总兵官张凤为贵州古州镇总兵官。古州镇总兵官常禄、为延绥镇总兵官。　　

○辛未。谕内阁、大学士尚书会同工部议奏、河工料物价值、核实报销一摺。河工料物例价不敷。近年皆以浮用之数。虚开融抵。该河督等欲杜其敝□大。奏请按照时价。实用实销。若以时价比例价增多。仍责令如前虚报。则厅员融销朦混。其敝□大将无所底止。至部臣以例价有常。恐遽增数倍。致涉虚糜。驳令覆核。实为慎重钱粮起见。但未经目睹情形凭空揣度。驳令另议。该河督等仍不过覆申前说。章奏频仍。迄难定议。殊非核实办公之道。著派英和、蒋予蒲、拣带工部精细司员。驰驿前往南河将河工应用秸麻桩木、以及土方等项。均一一亲身查访时价采试。切勿假手河员。将实价详细开单具奏。候朕裁酌。英和等于南河查核完竣后。并著顺道前赴东河。一并查核具奏。　　

○命嗣后各项拜唐阿内、有系贡监生员者。均准其应试。其缘事罚充拜唐阿者、不准应试。著为令。　　

○引见内务府保送京察一等人员。得旨、此次内务府三院等处京察一等圈出人员。各该堂官再行出具切实考语。带领引见。圈出笔帖式施蒙额、著归入记名理事同知通判内、遇有缺出、与旧记名人员、一体带领引见。所有京察一等人员、俱准其一等加一级。　　

○以刑部右侍郎瑚素通阿、署工部左侍郎。兵部右侍郎邵自昌、署工部右侍郎。　　

○壬申。复引见京察一等圈出人员。得旨、景临、昌宜泰、定住、瑞麟、郑光圻、姚祖同、智凝、陈若霖、景宽、熙昌、著交军机处记名以道府用。俞恒润、康纶钧、麟祥、鹤纶、西隆阿、张燮、明信、多麟代、体德、严烺、台福、范逢恩、著交部记名以道府用。其不应补放道府之侍卫处主事玛克瑭阿、著以直隶州、同知选用。　　

○复引见内务府京察一等圈出人员。得旨、坐办堂郎中广泰、广储司郎中德泰、造办处郎中阿尔邦阿、奉宸苑郎中福宁、圆明园郎中和明、清漪园郎中清海、营造司员外郎俊山、圆明园员外郎热河、著交军机处记名。　　

○以福建汀漳龙道百龄、为湖南按察使。仍用四品顶带。　　

○是月。两江总督铁保等、代河工蒙恩各员奏谢。得旨、各矢天良。自受多福。稍徇利欲。天必厌之。河员等皆宜勉此四语。不可膜视。　　

○福建巡抚张师诚奏、盘兑司道各库实存无亏。并清厘已往纷繁款项。妥定以后收放章程。得旨、细心考核。务期得实。书吏作敝□大。各省皆同。彼亦视上司之精粗尔。即如直隶大案。惟吴熊光在任时不敢妄为。即此可见。今世宽厚长者四字、误事者多。汝系特达之知。＜闲＞在之人。不可不勉力也。志之。　　

</div>
    <div class="pagination">
<a href="清实录嘉庆朝实录_page232.html">上一页</a><span>...</span><a href="清实录嘉庆朝实录_page228.html">228</a><a href="清实录嘉庆朝实录_page229.html">229</a><a href="清实录嘉庆朝实录_page230.html">230</a><a href="清实录嘉庆朝实录_page231.html">231</a><a href="清实录嘉庆朝实录_page232.html">232</a><span class="current-page">233</span><a href="清实录嘉庆朝实录_page234.html">234</a><a href="清实录嘉庆朝实录_page235.html">235</a><a href="清实录嘉庆朝实录_page236.html">236</a><a href="清实录嘉庆朝实录_page237.html">237</a><a href="清实录嘉庆朝实录_page238.html">238</a><span>...</span><a href="清实录嘉庆朝实录_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
