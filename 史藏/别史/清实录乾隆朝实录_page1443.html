<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1443 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1443 页/共 1860 页</h1>
    <div class="content">
○又谕、据和珅等奏、李侍尧于审办纳楼土司命案。起出金六百两、银一千两。与巡抚会衔具奏摺内。私将金数改写六十两。银数改写七千五百两等语。显系有心吞隐。自应著落根究。又据奏、现存司库金六百两。银一千两。一并归官等语。自应如此办理。李侍尧、于查出应行入官金银实数。胆敢任意改易增减。即此案审结时。将银七千五百两、全数实解。而其隐匿金数五百四十两。合算价值。岂仅止所增银六千五百两之数。巧为侵蚀。鬼蜮伎俩。朕早已鉴其隐微。和珅等却未计及此耳。著传谕和珅等。即将是否如此。向李侍尧、严行究讯。务得实情。毋令稍有递饰。将此由六百里谕令知之　　

○又谕、据和珅等奏、严讯李侍尧家人张永受。据供、刘凤翼所带银七千两。系伊主发出、带京还帐。并非已赀。又供、京中有住房二十余间。取租住房十八间。地一顷有余。并有木器。此外别无赀产等语。张永受带回已赀七千两。前据英廉、在京审讯八十五等供词。已俱有著落。又查出伊有自置房产六处。地亩一处。借出帐目银四千两。兹据张永受、在滇所供带回银两。并非已赀。及所有京中财产。与英廉查出各项数目不符。不过希图掩饰藏匿耳。著交英廉、再行核对。现在张永受一犯。滇省并无应讯之处。已据和珅等、派委妥员押解至京。俟伊到时。英廉即提集郭全等、严审确对。无难水落石出。伊不能再有遁饰也。将此由六百里传谕英廉知之　　

○以乌噜木齐都统索诺木策凌、为盛京将军　　

○以一等公景辉、为正黄旗蒙古副都统　　

○戊戌。谕、据和珅奏、自李侍尧婪索属员。赃私狼籍。云南通省吏治废坏。闻各府州县。多有亏空之处。必须彻底详查。清厘积弊等语。朕思李侍尧、以大学士兼任总督。倚藉恩眷。任意贪婪。盈千累万。如按察使汪圻等、仰承意指。争馈多金。若非侵渔属员。安所取资。则各府州县中之亏空。势所必有。不可不严行根究。以清库项而整官方。惟现在尚未发觉。朕不忍穷究。聊开一宽容之路。著俟福康安到任后。将通省各府州县仓库钱粮。逐一详加查察。彼时倘仍有亏空之处。立即严行参奏。定当按律究拟。毋谓朕之不教不恕也　　

○又谕、前据海宁面禀军机大臣、所称李侍尧婪赃骩法各款。经朕特派大臣前往查办。现据和珅等审讯属实。已降旨将李侍尧革职拏问矣。海宁身为满洲。且系原任总督明山之子。由军机司员、擢至臬司。目击李侍尧种种贪婪。于回京时。即应据实上陈。如不敢自行具摺。亦应开列款迹。呈明军机大臣、转为奏达。乃不过托之私相议论。逮朕有所闻。召伊两次面询。海宁始终隐匿。不肯奏出贪婪之迹。且谓李侍尧能办事也。待传旨严询。始据开呈各款。是其面欺之罪。不能以所控非诬。曲为宽贷也。海宁、著交部严加议处　　

○又谕、督抚布按。身任封疆。理应整躬率属。洁已奉公。庶群僚知所观感。吏治可望振兴。小民均受其福。自恒文、良卿、蒋洲、高积、钱度、以赃私败检。按律治罪。各督抚等共见共闻。谅无不洗心涤虑。人励清掺矣。乃近日李侍尧、复有贪纵营私、汪圻竟有馈送金银之事。昨据和珅查奏、李侍尧婪索属员银两。盈千累万。甚至卖给属员珠子。行同市井。较恒文等尤甚。实朕梦想所不到。督抚有考察群吏之责。布按亦有佐理奏闻之责。如令属员置办物件。短发价值之事。不能保其必无。已属有玷官箴。乃敢明目张胆。如李侍尧之婪索多金。勒卖珠子。实从来所未有。论语云。不逆诈。不亿不信。此等事岂朕所忍为逆亿。然李侍尧现有此事。则又安保各省之必无似此者乎。督抚养廉丰厚。岁入一二万金。有何不足。而复贪饕无厌。甘蹈簠簋不饬之诫。以致自罹法网。身名俱丧乎。至巡抚与总督、近在同城。耳目亲切。岂得诿为勿知。匿不具奏。即藩臬两司。原有奏事之责。果见督抚赃款狼籍。至于如此。亦当据实上陈。今不但缄默不言。且有献媚馈送者。吏治尚可问乎。朕实愤愧。不知各督抚何以为心也。为此明切训谕。著各省督抚布按。将朕此旨。缮录一通。悬挂各衙门大堂。入于交代。触目警心。各知戒惧。凛之毋忽　　

○谕军机大臣等。原任云南巡抚裴宗锡、孙士毅、于该省查办案内。俱有应赔之项。著传谕三宝、雅德、将该二员原籍家产。即严密查封。毋任隐匿寄顿。俟滇省查办亏空完结后。再降谕旨。自当令二人分赔。将此由六百里传谕知之　　

○又谕曰、安徽巡抚闵鹗元、前于入江南境时。接驾召见。已面奏训谕。令其回任办事。今闻其复欲来江宁。安省路途较远。往返需时。况豫省黄河。甫经合龙。该处为黄河下游。一切堤堰宣洩。并涸出地亩、催耕播种。无令失时。应行筹办事务正多。闵鹗元若复出境远迎。转于公务无益。著即传谕、于何处接此旨。速行回任　　

○又谕、前据英廉奏、京城闹市口失火。烧毁官房。本日又据奏、新街口于十一日失火等语。现在时值春和。雨水不至大缺。风日并非燥烈。何以旬日之间。失火两次。此必因福隆安等扈从出京。一切巡查疎懈所致。英廉所管事务较多。即不能亲身督查。亦当严饬左右翼尉官兵等。实力巡逻稽查。毋得再有懈弛。将此谕令知之　　

○又谕、刑部审拟王吴氏、砍伤七岁幼侄王傻子身死、图绝人之后一案。其情节极为残忍。著交刑部改议。照前次直隶省民妇王氏、致死伊媳之案声明。本年虽遇停勾。仍当届期请旨。前案并遵旨声明。改议题奏。将此谕令知之　　

○行在吏部议奏、工部侍郎德成、前往豫工。欲于屡经决口处筑坝。实属执缪。应革职。得旨、吏部议处德成。请照溺职例革职一摺。固伊罪所自取。但其执缪之处。究系因公。尚与营私坏法者有间。德成、著加恩改为革职留任。至其固轨已见。妄议更张。几误大事。非寻常错谬可比。所有革职留任之案。俟八年无过。方准开复。以昭平允　　

○调塔尔巴哈台领队大臣伊里布、为乌噜木齐领队大臣。伊犁领队大臣春宁、为塔尔巴哈台领队大臣。乌噜木齐领队大臣傅景、为伊犁领队大臣　　

○是日、御舟驻跸十里亭　　

○己亥。钦差大学士公阿桂、两江总督萨载奏、会勘陶庄。自顺黄坝起工处、至坝尾裹头处。计长一千零六十丈内外不等。中泓水深二丈余、至三丈不等。此河虽较初挑之始。冲刷宽深。而北岸土性胶结。现在河身宽止六十丈内外。若能通宽百文。自属有益。查河头北岸迤东、原挑积土之外。临河缕堤。距河身水面。只有三十丈。该处河面宽六十五丈。若加宽二十五丈。则应挑至此堤之外。另筑新堤。此时似可不必。拟于此处堤内。留土十五丈。挑土十五丈。连有水河身、共宽八十丈。将河身现宽六十余丈者。挑展十余丈。不足六十丈者。挑展二十余丈。务期四月内竣工。驾临时、约可有四五分工程。再查新河头迤上北岸。旧有滩嘴。曾挑引渠一道。因溜趋南岸。未能刷去淤滩。拟于南岸第三架木龙以上。改建挑水坝一座。长三十丈。宽八丈。将大溜挑逼滩嘴。则北岸嫩滩。自可日益刷去。南岸顺黄坝一带。可望渐次停淤。以资外护。似于新河更为有益。得旨、好。如所议行　　

○是日、御舟驻跸政成桥　　

○庚子。成都将军特成额奏、赴办三暗巴贼番。行抵巴塘。查看形势。控扼三暗巴之东南。虽距贼首安错巢穴。视江卡略远。而处处毗连。可窜之路甚多。则与江卡无异。现令土司分守隘口。据现驻江卡游击袁国璜禀称、前奉差往订约处所。勒令速献赃贼之郎卡多尔结、朗金多尔结等回称、安错等称、愿将抢得之泽登、格戎、二人。并原马四匹。先交带回。余赃照数赔还。以后不敢再扰。要保我性命。才敢出来等语。查三暗巴番人。素于江卡一带。抢劫频仍。若再涉轻纵。终为通藏路径之害。此次办理。不惟为首之安错等。必得就擒重惩。即夥党亦应严究。但目下不宜遽露。已密饬镇将等。即就贼番希图赔赃卸罪之中。阴行乘机诱擒之策。得旨、所见是　　

○是日、御舟驻跸三义阁　　

○以安徽芜湖道庆玉、为按察使　　

○辛丑。谕曰、李侍尧所出系汉大学士缺。现在嵇璜、甫经协办。汉尚书中、亦未得协办之人。英廉、系内务府人。伊本姓冯。协办历年亦久。可补用汉大学士缺。其户部尚书员缺。著和珅补授。和珅未到任以前。户部尚书事务。仍著英廉管理。其户部左侍郎员缺。著金简转补。右侍郎员缺。著福长安补授。福长安未到任以前。钱法堂事务、亦仍著金简管理　　

○谕军机大臣等、本日文绶等奏覆、番众薙发一摺。据称新疆番众。久经薙发。并半已穿戴内地民人衣帽。至西南北三路沿边土司番众。亦均已遵制薙发。并无仍沿旧俗之事等语。所办未免过当。两金川等番众。自收服以后。隶我版图。与屯土练兵。一并遵例薙发。自属体制当然。至沿边土司番众。如德尔格、霍耳等处。自可听其各仍旧俗。毋庸饬令一律薙发。更换衣饰。将来伊等轮班进京朝贡。衣服各别。亦可见职贡来朝之盛。何必令其换衣服以生其怨也。即现在收服之两金川等番众。亦止须遵制薙发。其服饬何妨听从其旧。又况沿边土司番众。何必更改服饰耶。文绶办理此事。殊未妥协。可将此传谕文绶等知之　　

○又谕、据特成额奏称、据郎卡多尔结等禀称、三暗巴贼匪安错、情愿献出从前所抢人马。嗣后断不敢抢夺等语。三暗巴贼众。胆敢在大路抢夺番子人马。今见大兵前往。又情愿将抢去马匹献出。班第达即欲照伊所恳完事。殊属非是。著寄信特成额。作为已意。向班第达云、从前三暗巴贼众。因抢夺尔等人马。大皇帝才派我等带兵出来。务将贼首安错等三人拏获。其余尽行殄灭。以清道路。使日后不生事端。尔初随索大人来时。何不将此等情迹说明。今索大人已故。见安错又情愿将尔等人马献出。便思将就了事耶。我系成都将军。成德系总兵。带领兵众。动支钱粮。正贼并未弋获。尔等只图得物件、即行了事可乎。我等如何回奏大皇帝。尔既称达赖喇嘛爱惜众生。不忍杀害。意欲不行办理。则从前即不应带兵前来。此际必要拏获安错等贼首治罪者。亦为尔等耳。尔何反出此言耶。尔如果保得三暗巴贼众、嗣后断不敢为匪劫夺。亦可。若再有事。我等不与闻云云。如此训示后。仍向言此际究竟作何办理之处。即行作速奏闻。殄灭三暗巴贼众一事。索琳在时。尚欲果决办理索琳故后。成德即欲将就了事。特成额虽奏称、务将贼首拏获。以示炯戒。究未果决。亦属姑容。三暗巴地方。系通藏大道。特成额岂亦不知乎。贼众胆敢在大道抢夺人马。今劳师动饷。如此了局。成何事体。特成额、著饬行　　

○又谕、据杨魁将李侍尧差委在苏、称办物件之经历孙允恭、典史顾廷煊、二员拏获。解交军机处讯问。据孙允恭供称、李侍尧委赴苏州。采办物件。当领九八色银二千两。于四十四年正月到苏。有云南东川府知府陈孝昇、汇在张源处银两。允恭陆续向领九八平银五千八百七十一两九钱等语。此二项银两。前次和珅等奏到摺内。未据李侍尧供出。著传谕和珅等。即向李侍尧、详悉研究。此项系属何项银两。并此外有无另行差往他处、购买物料之员。务须彻底查明。毋使隐匿。至陈孝昇、现在滇省。何以有此项银两、汇在张源处。与孙允恭等为购买物件之用。此等情节。俱应严切根究。并著和珅等、逐一查明具奏。此旨著由六百里加紧发往。若李侍尧罪案已定。和珅等已起身回京。不必复回云南。于路间讯问亦可。回京再讯亦可。其陈孝昇、交舒常令解任解京可也　　

○是日、驻跸金山行宫。　　

○壬寅。上登陆。幸江宁府　　

○四川总督文绶、提督明亮、会奏、两金川各屯降番。定于四十八年输赋。惟查汗牛二百九十二户。于三十二年、先已投诚。今大功告成。又经三载。应先令供赋。以益边储。下部知之　　

○以吏部尚书永贵、协办大学士　　

○调镶黄旗汉军副都统喀宁阿、为镶黄旗满洲副都统。以理藩院侍郎福禄、为镶黄旗汉军副都统　　

○是日、驻跸龙潭行宫。　　

○癸卯。吏部等部奏、外省人员。因公到京。以患病告请回籍者。向例准其回籍。始行咨查。但从中不无规避情弊。请由部饬令在京司坊官、看验患病属实。其员缺即行铨选。仍令在京等候。行查任所、平日居官尚好。并无未清事件。规避情弊。然后准其回籍。若系解运银两铜铅木植等项。事隶户工两部者。并查实无亏缺。然后行查任所。再准回籍。得旨、此议是。依议　　

○是日、驻跸栖霞行宫。至乙巳皆如之　　

○甲辰。谕、刑部事务。仍著英廉兼管。其内务府大臣、乃伊所管各处事务。俱著照旧兼理　　

○遣官祭明太祖陵、晋臣卞壸祠、宋臣曹彬祠、明臣徐达墓、常遇春墓、李文忠墓、方孝孺等祠、故两江总督于成龙祠、傅腊塔祠。　　

○乙巳。谕曰、文绶奏拟新疆营名、并分别留驻改补将备各员一摺。系文绶单衔具奏。摺尾又无会同将军提督字样。营伍员弁。提督系属专管。而川省新疆营制初设。一切调度事宜。尤应和衷商酌。又朕特旨令该省将军、兼辖绿营。与别省专管驻防旗营者不同。此旨文绶不宜不知。且川省军政。皆责成将军、提督、考核。由总督声明汇题。该督此次奏请更定章程。自应会同将军、提督、酌筹具奏。乃文绶竟专衔入告。殊属非是。此等关系营制事宜。俱不令与闻。则该省将军提督。不竟虚设耶。文绶、著交部察议。并令文绶、即与特成额、明亮、公同商议。会奏到日。再交部核议　　

○钦差大学士公阿桂、两江总督萨载奏、履勘云梯关以外、黄河尾闾入海情形。查二套三套。近年漫口。由北潮河入海之势。捷近而水深。其现在经行河道海口。行远而水浅。如果黄河现在经由之四泓以下海口。有淤垫之势。必须另筹道路。则舍北潮河、别无他途。但现今河流顺轨。其通洋海口。落潮水定时。虽比口内较浅。而云梯关以外。水面比两岸尚低丈许。海口外滩。比现在水面。又低数尺。宽至三百六十余丈。是河水归槽。安流东注。尚无壅遏。自无庸亟筹更易。但或遇大汛盛涨。一时不及畅洩。则从前连次漫口处所。不能保无复溢。若将漫口堤外。现有冲出河形处所。略通淤滞。俾漫溢之水。自行循途入海则盛涨可资疏消。于上游各工。不为无补。至已堵漫口。既难保无复溢。可否照王营减坝之意。添建闸坝。以资启闭宣洩。又查二套堤外。从前漫水之东。直至海边。均系阜宁、安东、海州、等处减则滩地。及苇荡营产芦荡地。间有淤沙沟槽形迹。并无防护堤堰。漫水之西。淤沙较厚。旧有之南潮河。上段业已淤平。又西则系已涸之马港河。有夹河残缺著堤二道。堤之南头。均与黄河北堤相接。其东堤长六里零。西堤长二十九里零。迤下无堤处所。长十六里零。下接北潮河西岸民堰。此堤之西。俱系安东、海州、等处民田。臣等商搉。马港河西旧堤。虽在云梯关外十数里。但其上游、即腹里民田。每遇盛涨漫溢时、即倒漾至云梯关以上。且该处只有牌楼一座。镌刻古云梯关四字。并无内外界限。若将此堤残缺处所修复。并将无堤之十六里。一律补足。下接北潮河西岸民堰。则自云梯关北堤。下逮通海潮河堤堰。连为一缕。既可保卫安海等处上游民田。倘遇盛涨溢出之水。不致浸漫。并可作云梯内外界址。其堤东之海滩减则地亩。悉照例听民随宜耕种。于河防民生。似有裨益。得旨、所奏修复马港河西堤残缺之处。及接筑无堤处所。联至北潮河西岸民堰。以御倒漾。自应如此办理。其二套以下。由北潮河入海之处。既系路捷势顺。设遇漫溢。正可分洩盛涨。俾尾闾益得畅达。转可不必添建闸坝。云梯关以外。原不必与水争地。今二套以下。既为分洩盛涨之区。则马港河堤东滩地。即不能保无漫溢。其应徵减则地亩钱粮。著交萨载等、查明奏请加恩豁免　　

○丙午。上至明太祖陵奠酒　　

○谕军机大臣等、据英廉奏、访得张永受、原系镶红旗汉军人。随经提讯郭全、究出张永受本姓祝。改为张姓。同妻在李侍尧任所服役。现有其母与弟、在易州山中居住。当即派员拏获张永受之母蒋氏、及其弟四人。查出住房三十余间、地四五顷。现在严审等语。张永受既系旗人。因何同妻逃出。甘心在李侍尧处充当长随。且据伊母蒋氏供称、张永受、系前母张氏所生。于十七岁逃出。并无信息。及乾隆四十三年。伊父祝致清故后。回来殡葬。复行出门等语。则张永受虽非蒋氏所生。其回家殡葬伊父时。断无不将在外踪迹。备细问知。此后亦断无不常通音信之理。且伊既积有赀财钜万。其存留母弟之物。当亦不少。不可任其狡饰隐藏。著传谕英廉。即将蒋氏等、再行详悉审问。务得确情具奏。其有应行查封财物。并即严行查抄。毋任稍有隐匿偷漏　　

○是日、驻跸江宁府行宫。翼日如之　　

○丁未。上阅兵　　

○谕、江苏安徽进献诗册诸生。其考取一等之举人汪履基、著授为内阁中书。遇缺即补。吕光复、洪梧、赵怀玉、杨揆、董教增、朱文翰、盛惇大、言朝标、金廷、江琏、俱著特赐举人。授为内阁中书。学习行走。与考取候补人员。挨次补用。江西省考试一等之蒋知让、裘元复、著照直隶山东召试之例。赏给举人。准一体会试。其江苏安徽江西三省、考列二等之叶恩绂等二十三名。著各赏缎二匹　　

○戊申。漕运总督鄂宝奏、请将宿州二帮漂没二十四船、借帑成造、四十四年冬、应扣银一千二百九两有奇。缓至今岁冬底扣还。仍分七年归款。以纾丁力。又奏、请将长淮卫头帮三船、被烧米一千九百六十九石八斗七升有奇。自本年为始。在于各丁应得三升八合余米内、分作两年抵完。得旨允行。下部知之　　

○是日、驻跸龙潭行宫　　

○是月。成都将军特成额奏、查三暗巴境壤。延袤南北五百余里。东西三百余里。群番散布。不下一千数百户。其间素行夥劫。不过十之一二。余尚安分。第虑贼首见兵临势蹙。煽动余番。则办理费手。当乘此贼首仓皇。群番摇惑之顷。外慑以兵威内离间以孤其势。臣饬令镇将等。各往该贼番交界要口。分头带兵驻劄。各派绿营兵弁。与派出守口土兵。参错列营。以便督察防维。并派觅素与贼境内熟识之头目土兵。向三暗巴素未为匪余番。谕以祸福。令其造册离异。随于十八日。据班第达、带领安错等所差头目壬青、赍投夷禀。据称、去年西藏喇嘛、差人买茶。回走错路。被三暗巴附近人抢劫。安错等实不知情。情愿照数偿还茶包。尽力将放夹坝之人拏送等语。查安错等如一闻臣抵江。即亲来谢罪。自当分别查办。乃仅差人当试。无论所禀真伪。不妨藉以启其幸生之心。业经面谕壬青。如所禀属实。安错等尚知惧法。可即著安错等亲来候质。倘敢支延藏匿。即督兵剿捕等语。一面令其回巢。一面催调各土兵密办。得旨、想彼未必肯出。但当严办。毋事迟疑。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。夏。四月。己酉朔。享太庙。遣豫亲王修龄恭代行礼　　

</div>
    <div class="pagination">
<a href="清实录乾隆朝实录_page1442.html">上一页</a><span>...</span><a href="清实录乾隆朝实录_page1438.html">1438</a><a href="清实录乾隆朝实录_page1439.html">1439</a><a href="清实录乾隆朝实录_page1440.html">1440</a><a href="清实录乾隆朝实录_page1441.html">1441</a><a href="清实录乾隆朝实录_page1442.html">1442</a><span class="current-page">1443</span><a href="清实录乾隆朝实录_page1444.html">1444</a><a href="清实录乾隆朝实录_page1445.html">1445</a><a href="清实录乾隆朝实录_page1446.html">1446</a><a href="清实录乾隆朝实录_page1447.html">1447</a><a href="清实录乾隆朝实录_page1448.html">1448</a><span>...</span><a href="清实录乾隆朝实录_page1444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
