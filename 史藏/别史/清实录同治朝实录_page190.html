<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 190 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 190 页/共 505 页
  </h1>
  <div class="content">
   ○又谕、乔松年奏、皖省兵力未厚。请留英翰防守颍州一摺。昨因僧格林沁奏张八桥剿贼获胜。若遁入深山。必须多用步队。方能得力。前调之黄秉忠等军。当经谕令该亲王严饬到营。酌量调遣。兹据乔松年奏称贼踪窜无定向。傥英翰远出赴豫。恐贼乘虚窜入皖境。自系实在情形。英翰著仍留颍州。布置防守黄秉忠、史念祖两营均著毋庸赴豫乔松年务当督饬该臬司统率所部。实力筹防。如豫贼东窜。即行迎头截击。毋任阑入。僧格林沁在豫剿贼。渐次得手。傥贼踪纷窜。必需皖兵截击。仍著乔松年酌拨兵勇前往助剿。以期厚集。以上各情。均著该抚咨明僧格林沁遵照办理。前因王拯奏参乔松年近于巧宦当经谕令曾国藩随时察看。据实具奏。兹据曾国藩奏称、乔松年门丁常杏洲捐纳官阶。迹涉招摇。后令还归本姓。名曰杨澍。改充委员。各官羞与之齿等语。乔松年由道府擢任封圻。宜如何洁己奉公。正色率属。以副委任。乃纵令家丁蒙混报捐。以致人言啧啧。舆论沸腾。本应治该抚以应得之咎。惟念乔松年自升任皖抚以来。办公尚属认真。此次姑免深究。杨澍即常杏洲著该部查明。无论报捐何项官职。即行斥革。并著乔松年即行驱逐出境。不准在署逗遛。嗣后乔松年务当精白乃心。整躬驭下。禁苞苴。远佥壬。将皖省善后各事宜实力经画。庶可保全声名。长承恩眷。傥再稍不谨饬。被人指□□商。必不能复邀宽宥也。懔之慎之。将此谕令知之。　　

○又谕、前据沈葆桢奏、照录督粮道段起条陈安置凯撤勇丁事宜一摺。已寄谕各路统兵大臣暨各直省督抚按照所陈各节妥议章程具奏矣兹复据乔松年奏称、江南北军务厎定。各营遣散员弁勇丁回籍者。先后不下十余万计。其勇丁回籍后。尚可设法糊口。而管带之员弁。有实缺者极少皆系在营打仗。历保至副参游都守等官。遣归后补缺无期。投闲置散。既无向上之路。并无谋食之方。以久经战阵。素为行伍之才。尽令向隅未免可惜。现在江皖等省营制。大半未复。请将此项人员。或在立功省分。或在原籍省分准令归标学习。如果能胜任。准同候补人员酌补营缺。籍资教练。其有不愿归标者。亦听其自便等语。所奏不为无见。即著各路统兵大臣暨各直省督抚。按照所奏汇入段起条陈。一并明定章程具奏。乔松年原摺。均著钞给阅看。将此谕谕令知之。　　

○又谕、都兴阿、穆图善奏、攻剿甯夏附城贼圩大胜。派员赴楚募勇各摺片。甯夏附城贼圩。经都兴阿等分路进攻。杀伤逆匪将以千计。大挫凶锋。剿办甚为得手。该逆经此次痛剿。其胆已寒。著都兴阿乘此声威。督率各军。将城外各圩迅速埽荡。进拔坚城。肃清边圉。前据张集馨奏、曹克忠一军。攻破高家堡逆巢。拟进攻萧河城。是静甯一带。驿路渐可疏通。惟固原踞逆。尚在相持。雷正绾近日剿办情形若何。著即妥筹攻取。将首逆孙义宝等设法捦斩。毋令兔脱。其曹克忠一军。应如何进剿之处。仍著都兴阿、雷正绾、妥为调度。甘省兵力尚单。都兴阿等拟派副将陈东霖等赴湖北募勇八营。以资攻剿。著照所议办理。所需枪炮等项。即著咨照官文。按照营制给发。前经寄谕富明阿饬令詹启纶选勇三千名。赴僧格林沁军营调遣。昨据僧格林沁奏豫省各军。已敷调拨。请将詹启纶一军。暂缓徵调。现在甘省既嫌兵单。如需詹启纶之兵赴甘助剿。即著都兴阿咨商僧格林沁妥筹调拨。杜嘎尔现在随营攻剿。未能兼顾甯夏副都统任内之事。即照都兴阿所请。仍令常升戴罪暂行署理。责令整顿操防。帮同庆昀将城守事宜认真筹办。傥再不知奋勉。即行从严参办。将此由六百里各谕令知之。　　

○又谕、都兴阿奏、请撤晋省劝捐总局。酌留赎罪一条。变通办理一摺。山西一省。频年供支各款。为数甚钜。诚不可再事朘削。致令饷源枯竭。即著照所拟。将山西办理甘饷捐局。即行裁撤。原派之甯夏道三寿。著沈桂芬饬令该员仍回都兴阿军营。听候差遣。其赎罪一条。著仿照同治三年十一月二十八日所奉谕旨。允准雷正绾等奏议核减赎罪章程。归入都兴阿军营报捐。其有就近在晋省呈请捐免赴戍者。著沈桂芬代为奏请。奉旨后将此项捐款。由山西藩库兑收分批解赴都兴阿军营。作为筹备粮米军装外款。至山西应解都兴阿军营协饷。暨直晋各军月饷。并协甘各饷。均著沈桂芬按月如数拨解。不准过期耽延。稍涉贻误。将此由五百里各谕令知之。　　

○以筹济甘肃军饷。予山西巡抚沈桂芬、按察使钟秀优叙。　　

○追予安徽殉难道员何桂珍谥文贞。江西阵亡知州刘腾鸿谥武烈。游击毕金科谥刚毅。　　

○予陕西咸甯等处阵亡防御萨英阿等祭葬世职加等。　　

○予甘肃甯夏阵亡防御雅隆阿等祭葬世职加等。　　

○豁免江苏金坛、溧阳、丹阳、宜兴、荆溪、五县被扰地方本年暨来年额赋。　　

○蠲免安徽广德、建平、甯国、绩溪、旌德、太平、宣城、南陵、泾、青阳、石埭、凤阳、怀远、寿、凤台、颍上、霍邱、滁、全椒、来安、盱眙、天长、东流、歙、黟、贵池、建德、怀甯、桐城、潜山、太湖、宿松、望江、休甯、祁门、铜陵、堂涂、芜湖、繁昌、合肥、无为、舒城、庐江、巢、定远、宿、五河、和、含山、六安、英山、霍山、婺源、阜阳、太和、泗、灵壁、亳、蒙城、五十九州县暨安庆、新安、宣州、建阳、庐州、凤阳、滁州、泗州、长淮、九卫被扰地方新旧额赋。并杂课有差。　　

○癸卯。世祖章皇帝忌辰。遣官祭孝陵。　　

○谕内阁、李鸿章奏、请将已革道员暂留差委等语。已革江苏候补道童埏系因案参革情节较重之员。著李鸿章饬令该革员将经手报销事件。速为清厘。即行饬令回籍。不准逗遛。　　

○又谕、张凯嵩奏、官军进剿思恩匪徒生捦首逆一摺。广西思恩府属匪首宋扶杆盘踞宾州黎村地方。负嵎滋扰。经张凯嵩派令道员易元泰领军剿办。上年十一月十一日。宋逆亲率死党决战。官军三面围击。毙匪百余名。十六日。易元泰饬副将潘忠实等于濠外设伏。酌出小队进攻。该逆窥我兵单。突出千人迎敌。官军佯退。宋逆轻骑而出。越濠穷追。潘忠实伏兵齐起各勇亦回头迎剿。刀砍矛搠。匪众纷纷倒地。宋逆率其死党数十人。奔至濠边。为守备李芳廷等生捦。剿办尚为得手。著张凯嵩督饬易元泰迅将黎村攻克。埽除余孽。宋扶杆一犯。即著饬令易元泰于取录切供后。就地处死枭示。以昭炯戒。　　

○谕议政王军机大臣等、张凯嵩奏、进剿思恩贼匪。连破贼卡。生捦首逆宋扶杆一摺。逆首业已就捦。余匪自不难克期埽荡。即著该抚督饬易元泰等、迅将黎村踞匪悉数歼除。并乘此声威。进剿武缘上林等处土匪。以清余孽。另片奏、孙芢广股匪结党抗拒官军。恃獞峒为巢穴。经刘坤一等军叠次进剿。旬日之闲。荡平逆垒三十余处。南北两岸。贼势渐衰。剿办尚为得手。并著该抚严饬刘坤一、李能通、李士恩等、迅克大庙江口。进偪那檀贼巢。并埽平格木踞匪。进规永淳县城。毋稍松劲。另摺奏、广西被扰年深。诸形疲敝。现拟经权互用。及时整饬地方。先将筹办大略情形。开单呈览。该省被扰日久。诸务废弛。现在腹地渐形静谧。亟应设法整顿。力挽颓风。该抚所陈时务六条。自系因时制宜之策。即著督率两司等通筹利弊认真办理。随时具奏。以期纲举目张。俾政治日臻上理。不得以与例未符。意存牵就。将此由五百里谕令知之。　　

○以赴任迟延。革广西都司唐绍杰职。都司王书凤年力就衰。勒令休致。　　

○予故在籍太子少保尚书衔廖鸿荃祭葬。谥文恪。　　

○上以孟春时享太庙。自是日始。斋戒三日。　　

○甲辰。谕内阁、恩麟奏、请将阻挠捐输之代理县丞。及把持供应之署知府等。革职审讯各摺片。据称接据署平凉府知府郑声文详称、奉委前往庄浪。会同代理县丞李国柱剿办捐输。该县丞辄藉口该署知府带领人数过多。闭城不纳。令其自行赴乡捐办。且据合邑士庶讦控该县丞赃私各款。请将李国柱革职审办。又据雷正绾咨称、曹克忠一军。师次庄浪。当饬接署县丞李秾派夫运解军火。并运面五千斤。讵署平凉府知府郑声文从中把持闭城不纳。迨曹克忠面谕绅士。派就民夫驮骡。该知府又将民夫放逃。驮骡销禁。其面斤一项。李秾亦并不供支。请将郑声文等一并革职审讯各等语。李国柱于郑声文赴庄浪劝捐。任意阻挠。且有被讦赃私各情。固应彻底根究。而郑声文甫经详揭该县丞。乃于曹克忠统师过境。又复率同接署县丞李秾封禁城门。阻持供应。先后如出一辙。殊出情理之外。且其禀揭李国柱各款。更难保无另有别情。均应严切根究。以期水落石出。代理庄浪县丞分缺先用典史李国柱、署平凉府知府试用知判郑声文、暂代庄浪县丞分缺先用典史李秾、均著先行革职。交恩麟汇案讯明确情。据实定拟具奏。毋稍宽纵。　　

○谕议政王军机大臣等、恩麟等奏、近省贼踪。择要防剿。先顾省城。并会剿阶州获胜。派员督办军粮。河州回族应抚各摺。甘肃狄道河州渭源靖远。遍地狂氛。无论进剿何路。均应先顾省垣。而省城患靖远之匪。较河狄为尤甚。靖远被盐固回匪围攻日久。陶茂林前派高余庆带领五营前往援剿。虽连次获胜。究未大挫凶锋。著即添调数营前往剿办。先解城围。再图进取。马步回逆。扰及平番之武胜伏羌等堡。肆意抢劫。西大通之海石湾上＜?石遥-辶＞堡。亦有回匪句结。恩麟已飞调庄浪满绿营官兵剿办。著严饬该营弁等迅图扑灭。如兵力不敷。再于附近一带酌量添调。所请令穆图善亲督劲旅。或抽拨精兵。由草地绕赴平番。并分兵由凉州迎头拦截之处。刻下情形。断难照办。穆图善叠经有旨令其出嘉峪关。前往哈密。现在文祺病故。匪众有窥哈密之意。著该将军仍遵前旨。迅速整兵出关。前赴哈密。必须将哈密保守。将来方有进兵道路。肃州兵不宜多调。西路之防。都兴阿务当分兵兼顾。保全甘凉肃郡县。未可视为缓图。曹克忠一军。前谕都兴阿等妥为调派。应否驻扎会静适中之地。扼制巩昌洮岷一带。著即妥筹分布。期与陶茂林联络声势。会合夹击。雷正绾当力拔固原。殄除孙逆。近日剿办情形。著赶紧驰奏以闻。阶州发匪。已形穷蹙。著恩麟饬令林之望督同张华、会合川陕各军实力进攻。克日殄除。并令林之望专督办运。就近严催各属采办米粮协济。毋误军食。河州回族众多。现既跧伏不动。自可暂缓剿办。马乜氏办抚。前已毫无成效。该护督欲藉以羁縻。俟兵力充足。再行筹办。尚无不可。此时就计招抚。严定条约。但恐该逆众不能悉遵。仍不免重烦兵力。必须一面办抚。一面严防。毋得稍涉大意。将此由六百里谕知都兴阿、穆图善、雷正绾、并传谕陶茂林、恩麟知之。　　

○又谕、恩麟、陶茂林奏、请饬催四川等省协饷。并恩麟奏、官军会剿阶州踞匪获胜各一摺。陶茂林所部各营。月需饷银五万有奇。仅据陕西解到银八万余两。积欠之饷。为数甚钜。虽经恩麟筹商。在秦州厘金捐输等项内。酌提接济。而车薪杯水。仍属无救兵艰该提督所部各军。现已驰抵兰垣。将次进规河狄。若令停兵待饷。坐失事机。饥军哗溃可虞。大局何堪设想。著骆秉章、沈桂芬、刘蓉、懔遵叠次谕旨。按照原拨协饷饷银数目。无论何款。迅速解交庆阳粮台。文煜、杨能格、于各该省饷银。解到时。即行酌度各营缓急。分拨陶茂林等营。以资饱腾。毋得再有稽延。致误军糈。川省所派周达武一军。陕省所派萧庆高等军。现在先后环偪阶州。本日已谕令恩麟饬林之望督率张华等军。会合川陕援师实力围剿。规复城垣。即著骆秉章、刘蓉、飞檄周达武、萧庆高、何胜必等、与林之望所统各军协力进剿。迅克阶州以靖疆圉。萧庆高等因朱家沟土匪朱保潮等纠众句结发匪。图抗官兵。现在设法招降。并著刘蓉檄该总兵等妥慎筹办。毋得轻议招抚。致堕狡谋。将此由五百里谕知骆秉章、沈桂芬、刘蓉、文煜、并传谕杨能格知之。　　

○又谕、恩麟奏、乌噜木齐提督文祺自哈密起程赴乌。沿途感冒风寒。于十一月二十日。在巴里坤病故。现闻济木萨木垒河三个泉等处失陷。古城虽有蒙兵。不知纪律。吐鲁番回匪。句结该处缠头回子。业已占踞城垣。有窥伺哈密之意等语。前因新疆需兵甚急。谕令穆图善统带所部。取道嘉峪关。先抵哈密。会筹进取。现在回匪窥伺该城。防守吃紧。穆图善指日出关。前赴哈密。扎克当阿即可与该将军会筹防剿。迅殄逆氛。穆图善未出关以前。扎克当阿仍当就现有兵力。严密布置。毋得稍有疏虞。文祺因病出缺。保恒现署乌噜木齐都统。责无旁贷。古城汉城失陷后。吐鲁番回匪。复句结该处缠头回子图窥哈城。著保恒严檄蒙古官兵实力剿办。一面规复古城。一面绕前拦截。严扼该匪东窜哈密之路。古城满城。近日防守情形。并著保恒随时具奏。将此由六百里各谕令知之。　　

○以正红旗汉军副都统增庆署正黄旗护军统领。　　

○予故乌噜木齐提督文祺祭葬恤荫。如军营病故例。谥武毅。　　

○乙巳。太白昼见。　　

○上以孟春时享太庙。前期亲诣行礼。　　

○以陕西陕安镇总兵官成禄为乌噜木齐提督。潼关协副将魏添应为陕安镇总兵官。　　

○是日立春。顺天府进士牛春山宝座。　　

○丙午。享太庙。遣恭亲王奕?恭代行礼。　　

○遣官祭太□山戊不□之神。　　

○上诣时应宫拈香。　　

○御紫光阁。赐蒙古王、贝勒、贝子、公、额驸、台吉、暨琉球使臣等宴。并赏赉有差。　　

○颁赏朝鲜国王李戺□火扁额。曰教敷箕壤。琉球国王尚泰扁额。曰瀛峤屏藩。　　

○以江西捐输军饷。永广莲花厅、靖安县、学额各六名。



大清穆宗继天开运受中居正保大定功圣智诚孝信敏恭宽毅皇帝实录卷之一百二十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。正月。丁未。孝全成皇后忌辰。遣官祭慕陵。　　

○谕内阁、据周祖培、存诚、都察院、刑部各奏、已革御史富稼服毒自尽。并据御史全善等奏、查验富稼服毒情形。钞录遗存字单呈览各摺。已革御史富稼、贿卖章奏。收受赃银。业经周祖培等审明大概情形具奏。该革员自知罪无可逭。服毒身死。该禁卒人等。何以不小心防范。致令乘闲服毒。著周祖培、存诚、会同刑部都察院堂官。提集刑禁人等。将富稼服毒根由。有无别项情弊。严切根究。富稼遗单内开有南所王永和、张得禄、所欠钱文。求追给领之语。并著彻底讯明。是否有需索情事。按律惩办。其提牢司狱及禁卒人等。著俟讯明后。由刑部分别参办。　　

○又谕、前因熙麟奏参前署陕西巡抚张集馨奸邪险诈谄媚卑污各款。当经谕令刘蓉查明具奏。兹据奏称、张集馨于入陕后即结纳多隆阿左右之人。托以取宠。嗣多隆阿带兵抵省。张集馨独远赴十里铺。执手板迎谒道左屈膝请安。其谄媚逢迎。众目共睹。提督马德昭在省城捍御回匪有功。张集馨因其贻书曹克忠。有张藩台有饷不给可恶之语。以故怀恨列入弹章。张集馨在署藩司任内。欲派私人署缺。又授意回绅。使主抚议。署臬司凤邠道刘鸿恩不肯判行。且于张集馨之痛诋马德昭。面讦其非。张集馨因此触怒。密具疏稿。送多隆阿会衔具奏。嗣多隆阿未经会衔。张集馨愧赧失措于大庭中向刘鸿恩屈膝请罪等语张集馨系叠次获罪弃瑕录用之员宜如何激发天良。力图报称乃如所奏各情。巧于逢迎。居心险诈。实属大负委任陕西按察使张集馨、著即行革职。永不叙用。马德昭既据刘蓉奏称、二年六月闲。回匪叠扑省垣。该员奋勇杀贼。力保危城。著有战功。著开复提督原官。刘鸿恩原参之案。既系屈抑。著开复道员原官。仍留陕西补用。以示彰瘅无私至意。张集馨任用之知县李炜等。著刘蓉随时察看。如有劣款。即行严参毋稍徇隐。　　

○谕议政王军机大臣等、刘蓉奏、进剿阶州逆匪获胜。并蔡逆被剿受伤。请饬恩麟委员办理阶州粮运。固原平凉各匪回窜灵台等处各摺片。阶州踞匪。经刘蓉督饬萧庆高等。痛加攻剿。叠获胜仗。据投诚逆匪供称蔡逆于官军进攻两水逆垒之役。身受重伤设计图窜。该抚现饬各军。会合川陇各兵。相机围剿。该逆凭城踞垒。狡悍异常。即著刘蓉严饬萧庆高等。设法诱出。一鼓歼除。傥恃险不出即当悉力围攻毋任纷窜并著骆秉章饬令周达武等军。会合夹击迅歼丑类。据该抚奏称蔡逆欲留启逆于阶。自出银二万两。诱买该处番民。冀由南坪窜出。番民赴周达武军营纳款。愿诱该逆深入。官兵伏路要截冀得分其辎重等情。番民素性嗜利。未可深信。著骆秉章、刘蓉、严饬在防各军加意防范并笼络番民。俾不致为贼所用。方为善策。前据恩麟奏、已派林之望前赴阶州。办理粮运事宜。自可源源接济无误要需该抚所请饬令恩麟派员办理粮运。自系未接恩麟行知。著毋庸议。平固逆回。窜扰灵台县。扰及独店分股窜至陇州属之银胡。汧阳属之上店镇等处。焚杀甚惨。刘蓉请饬雷正绾、曹克忠、各抽所部三营。分扎邠长汧陇两路。力顾陕境。自以邠陇为甘省入陕咽喉。又为后路粮运要道。恐该逆乘虚回窜。惟雷正绾现在攻剿固原。正在得手。势难分兵前往。著都兴阿、雷正绾酌度情形。如曹克忠一军。尚可调拨。即著分拨数营驰赴邠陇等处。以顾陕防。将此由六百里各谕令知之。　　

○以盛京刑部侍郎志和兼署户部侍郎管奉天府府尹事。　　

○以为守兼优予陕西服阕知县唐正恩仍留陕西补用。　　

○以逞凶殴官。甘肃参将万通瑞邹本五革职逮问。革冒领勇粮游击程朝栋职。　　

○予甘肃阶州等处阵亡总兵官萧举臣、参将彭长林、都司欧国和、守备姜福元、把总白春霖祭葬世职加等。　　

○予贵州玉屏阵亡把总安得成、外委谢永发、祭葬世职加等。　　

○予江西武甯阵亡监生盛宜春等四百七十七名分别赏恤如例。　　

○戊申。谕议政王军机大臣等、文祺奏、南北两路军务情形。请饬催大兵出口扎克当阿奏、南路声息不通。北路军务吃紧。哈密危急。并巴里坤哈密兵饷两绌。咨调各路援军。请将伯锡尔暂署帮办大臣各摺片提督文祺病故。奇台所属三个泉地方。突有贼匪一二千人。句结吐鲁番缠头回子滋扰直扑木垒。道路梗阻。与前日恩麟所奏情形。大略相同。前因回疆逆焰鸱张叠经谕令穆图善统带所部。取道嘉峪关。先抵哈密。会同该城官军。布置进取。兹据扎克当阿等奏称、南北两路。贼势愈炽。人心惊惶无措等语。是回疆近日军情。倍形岌岌。著穆图善懔遵叠次谕旨迅速出关。前赴哈密。会同扎克当阿妥筹进剿。埽荡逆氛。甯夏官军已偪城根剿办正在得手。穆图善起程后。著都兴阿将甯夏攻取事宜。严密布置。迅拔坚城。毋得稍涉松劲保恒、扎克当阿、当就现有兵力。坚守待援。俟穆图善大军到后即可会筹规取。节节进攻。以期大张挞伐。该匪直扑木垒。中途滋扰。意在隔绝巴里坤古城往来之路。著保恒、扎克当阿、色普诗新、调派官兵在各该城卡要隘地方。认真防堵俾声息相通。该逆不得阻我进兵之路。方为妥善其道路梗阻各城。保恒等仍当设法侦探。随时奏闻。文祺奏、从前南路军兴口内征兵到哈。裹带口粮。向由安肃道备办。挽运来哈。现在奇古一带。被贼蹂躏。无从采买。将来两路军粮。需用浩繁请饬先期豫备等语。即著恩麟责成安肃道。将如何采办之处。豫为筹画。以免临时周章。哈密帮办大臣。即照扎克当阿所请。令扎萨克郡王伯锡尔暂行署理将此由六百里谕知都兴阿、穆图善、保恒、扎克当阿、色普诗新、并传谕恩麟知之。　　

○以记名按察使陈湜为陕西按察使。　　

○以纵团滋事。革甘肃县丞张岱职。遣戍新疆。　　

○上以次辛祈谷于上帝自是日始、斋戒三日。
  </div>
  <div class="pagination">
   <a href="清实录同治朝实录_page189.html">
    上一页
   </a>
   <span>
    ...
   </span>
   <a href="清实录同治朝实录_page185.html">
    185
   </a>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <a href="清实录同治朝实录_page189.html">
    189
   </a>
   <span class="current-page">
    190
   </span>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <a href="清实录同治朝实录_page194.html">
    194
   </a>
   <a href="清实录同治朝实录_page195.html">
    195
   </a>
   <span>
    ...
   </span>
   <a href="清实录同治朝实录_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
