<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1836 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1836 页/共 1860 页</h1>
    <div class="content">○甲辰。谕军机大臣等、本日布彦达赉、自泰安进香回京。询据奏称、经过山东德州武定一带。俱觉缺雨。闻地方官正在祈祷等语。现当麦苗结实灌浆之时。且大田正藉膏泽滋培。今东省地方官。虽在祈求。总未据玉德奏及。此时正届青黄不接。市集粮价有无昂贵。麦收情形若何。民情是否不致拮据。日内曾否得有雨泽。及应否酌筹接济之处。著玉德即行详悉查明、据实速奏。毋得稍有讳饰。以副朕轸念民依至意。　　

○又谕、户部奏、徐州府萧县监生王烚、呈控该县知县、将已经豁免之节年民欠、及河工借帑等项、一概催徵一摺。已照议交兰第锡秉公严审矣。江南节年各项借欠。据该署督奏到、俱经加恩宽免。今据王烚所控情由。显系该令有影射重徵之弊。且据户部查核。该署督奏到请豁各款银数。与王烚呈出告示内、所开年分数目。多不相符。而该令押徵催比。又在苏凌阿已经具奏之后。种种情节。所控必非无因。普免各省节年积欠。乃朕格外施恩。惠爱穷檐至意。若地方不肖官吏。以已免之款。朦混影射。重徵中饱。是以朕爱民之举。转为劣员肥槖之私。不可不彻底查办。以儆贪黩。兰第锡平日办事尚属结实。且该督身膺河务。于地方毫无干涉。无所用其回护。著传谕兰第锡、提集人证。秉公据实根究。如果审有重徵确据。即一面将该令革职拏问。一面具奏。此事颇有关系。毋得取和。稍有瞻顾。致干咎戾。　　

○调甘肃布政使汪志伊、为浙江布政使。以甘肃按察使陆有仁、为布政使。陕西潼商道广厚、为甘肃按察使。　　

○蠲缓湖比汉川、沔阳、京山、潜江。天门、江陵、监利、荆门八州县、武左、沔阳、荆州、荆左、荆右五卫。乾隆五十九年水灾额赋有差。　　

○旌表守正捐躯广东龙川县民陈亚庚妻黄氏。　　

○乙巳。授一甲一名进士王以衔、为翰林院修撰。一甲二名莫晋、一甲三名潘世璜、为翰林院编修。　　

○命吏科给事中李楘、提督四川学政。　　

○丙午。谕、现在南粮陆续抵通。一切收兑事宜。攸关紧要。僧保住才具平常。恐办理未能妥协。所有仓场侍郎、著宜兴调补。其刑部右侍郎、即著僧保住调补。　　

○旌表守正捐躯江苏宿迁县民王玉客妻葛氏。河南上蔡县民吕大兴妻王氏。　　

○丁未。上御勤政殿听政。　　

○内阁、翰林院、带领新进士引见。得旨新科进士一甲三名王以衔、莫晋、潘世璜、业经授职外玉麟、沈乐善、严荣、严振先、陈廷桂、黄因琏、陈琪、乔远炳、李继可、贾允升、王瑶台、韩鼎晋、何会祥、董健、张凤枝、著改为翰林院庶吉士。雷学海、谢城、吴邦基、任烜、吴元庆、汪志林、黄时沛、张志绪、韩文绮、孙宪绪、沈革旭、王赓言、孙奇峰、杨毓江、郑士超、赵宜本、张鹏昇、罗天桂、著分部学习。多山、高鹗、田永年、王丹枫、薛玉堂、汤谦、赵良＜雨澍＞、曹德华、胡枚、李鹏、徐润第、杨汝任、著以内阁中书用。完智、詹坚、应丹诏、阎绍世、刁思卓、著以知县即用。陆开荣、向曾贤、周有声、著以国子监学正学录用。余著归班铨选。　　

○谕曰、钱受椿现有应行待质之处。未便令其仍赴广西新任。西成、尼堪巴图鲁、现在军营随同福康安等办理军务。及防守地方。颇为出力。前曾均已赏戴花翎。所有广西布政使员缺。著西成补授。即行由驿驰赴新任。所遗湖南按察使员缺。著尼堪巴图鲁补授。以示奖励。　　

○又谕、据秀琳等奏、所有应赔人参局亏缺银两之原任协领回色、色卜苏纳等、名下未完银两。请将回色之子花沙布、色卜苏纳之子富宁阿、交部治罪追缴等语。回色、色卜苏纳、名下此项未完银两。固应将伊等之子交部治罪、严行追缴。然究系其父任内之事。著加恩所有回色名下未完银二千七百四十五两。色卜苏纳未完银一千六百五十两。均著宽免。花沙布、富宁阿、俱著革职。免其治罪。永不录用。　　

○谕军机大臣等、永绥后路。因贼匪滋扰。粮运致有梗塞。德楞泰一接禀报。即带兵亲往。所办差强人意。川黔大兵。现由榔木陀进剿黄瓜寨。贼众自必在彼抵死据守。其分赴长潭之贼。谅亦无多。今经福宁、毕沅、先后派拨兵丁一千名、前往应援。德楞泰又驰往催齐各兵。相机剿捕。想永绥后路。自无难廓清。军火兵粮。即可源源前进。至贼匪等因见大兵攻克榔木陀山梁。灭亡在即。故分遣党与。前赴花园阻截粮运。希图牵掣大兵。不得专力捣其巢穴。福康安等、此时惟当合并进剿。攻破黄瓜寨贼巢。擒获首恶。其余自必纷纷溃散。不可因花园一带现有贼匪阻扰粮运。伊二人又分投往捕。以致兵丁见单。福康安、和琳、俱系晓事之人。断不至堕贼奸计。但贼首吴老岩、石柳邓、石三保、吴陇登、共有四人。福康安等亦宜留心侦听。如贼首四人。现俱在黄瓜寨。福康安、和琳、自仍应会合一处。倘贼首中止留二三人在黄瓜寨据守。其一二人率同匪党。在花园一带肆扰。则福康安、和琳、亦宜酌分一人。前赴该处。督同剿捕。以期首逆速获。克期蒇功。此事总由刘君辅、张廷彦、安坐永绥花园。并不往来巡查。贼匪复敢潜出窥伺。伊二人又不上紧搜捕。致阻粮运。实有应得之咎。著福康安等详查刘君辅、张廷彦、果有观望迁延情事。当据实严参。不可稍为回护。至贼匪将降顺苗寨焚烧抢劫。实为罪大恶极。将来事竣后。必当从重严办。其降顺各苗。尤宜妥为安抚。伊等畏法归顺。转致被贼焚抢。不可使之流离失所。阻其向化之心。将此传谕知之。　　

○又谕曰、长麟、朱圭、奏拏获海洋盗犯、审明正法一摺。内称督臣长麟、现赴粤西巡阅营伍。朱圭督同司道、提犯严讯等语。是此案系朱圭专办。而摺首又与长麟同列衔名。此等洋海盗犯。决不待时。若因督臣公出。往返会衔。既不免有稽时日。如并未札会。而祗于摺内同列衔名具奏。又何必多此虚文。殊属无谓。嗣后遇有此等海洋盗案。如总督公出。该抚于审明办理后。祗须单衔具奏。以免稽延而归核实。将此传谕朱圭、并令沿海各督抚知之。　　

○以太仆寺卿施朝干、为太常寺卿。　　

○戊申。上诣广润祠祷雨。　　

○谕、前因贵州铜仁府属松桃等处地方。猝被逆苗滋扰。业经降旨、将该处应徵银两全行豁免。并令该抚等、将附近铜仁府属、官兵经过地方查明。分别加恩。兹据福康安、冯光熊、查明覆奏、所有镇远、思南、思州三府。清江一通判。镇远、施秉、天柱、安化、印江、婺川、玉屏、青溪八县。本年应徵地丁钱粮。俱著加恩蠲免十分之五。其贵阳、安顺、平越、都匀、黎平五府。古州、郎岱、下江等厅。黄平、镇宁、永宁三州。平越、清平、贵筑、贵定、龙里、普定、清镇、安平八县。本年应徵地丁钱粮。著加恩蠲免十分之三。其大定、石阡二府。普安、威宁、黔西、独山、麻哈五州。安南、普安、毕节、瓮安、都匀、荔波、湄潭、余庆、龙泉、开泰、永从、锦平十二县。本年应徵地丁钱粮。俱著缓徵十分之五。以纾民力。该督抚务当督率妥办。遍行晓谕。俾小民均沾实惠。以副朕念切恩施至意。　　

○又谕曰、福康安等奏、此次官兵攻克黄瓜山贼巢。适值大雨如注。士卒争先奋勇。两昼夜不遗余力。焚剿贼寨五十六处。杀死逆苗无数。生擒贼匪一百余名等语。除官弁等已加恩升擢外。所有此次打仗绿营屯番各兵丁。奋勇杀贼。甚属可嘉。著加恩再各赏一月钱粮。以示鼓励。　　

○谕军机大臣等、黄瓜寨为逆苗巢穴。负嵎固守。福康安、和琳、躧探路迳。由间道用奇。密派官兵、分路绕道进攻。将黄瓜山大梁占据。复乘夜进发。将黄瓜寨一带焚烧五十六处。将士争先效命。两昼夜不遗余力。实属可嘉。特赏福康安、和琳、亲佩玲珑双鱼白玉花囊各一枚。并赏五路带兵之额勒登保等、象牙花囊翎管搬指套等件。以示嘉奖。惟首恶石三保等、乘间兔脱。未即生擒。殊为可惜。但首恶贼巢已经攻破。其贼首已失巢穴。虽暂时窜匿。不过如釜底游魂。不能远遁。其余匪党。见其首恶逃散。自必人无固志福康安、和琳、督率官兵。就其供出藏匿地方。跟踪搜捕。自无难克期擒获。迅奏肤功。至永绥花园一带。楚省粮运未通。现藉黔川两省运粮接济。应令刘君辅、遵照前旨。迅速带领官兵。将花园、隆团、一带屯聚贼匪。奋勇剿杀。疏通道路。俾楚省粮饷军火。源源前进。不致缺乏。　　

○命大学士伯和珅、工部尚书彭元瑞、教习庶吉士。　　

○以内阁学士周兴岱、为礼部右侍郎。　　

○旌表守正捐躯河南荥阳县民楚辰妮妻孟氏。　　

○己酉。上诣广润祠谢雨。增号广润灵雨祠。诣玉泉山龙王庙谢雨。　　

○谕、朕昨日亲诣广润祠祷雨。夜间即获甘霖。本日亲往虔谢。并至静明园叩谢向曾祈雨之恩。兹幸神贶膏泽既渥。本日随行众人。未免沾湿衣履。著将御前乾清门大臣侍卫、及随事之侍卫章京司员、并本日奏事之部院司员、并引见人员、所有上年赏借半俸。俱著加恩免其扣还。其未经借俸之员。俱著赏俸半年。拜唐阿等上年赏借半饷。亦著加恩免其坐扣。未借者亦赏给半年钱粮。至本日误班迟到之乾清门侍卫等员。著查明宽免应得处分。已为格外加恩。不必再行赏给。以示朕行庆推恩至意。　　

○又谕曰、惠龄现在湖北办理粮运事宜。未能即赴安徽巡抚之任。俟即日军务告竣。另候简用。周樽才具拘谨。护理巡抚印务。难资整饬。所有安徽巡抚员缺。著费淳补授。周樽著即回藩司本任。其新任巡抚未到以前。著苏凌阿即赴安徽。兼署巡抚印务。云南巡抚员缺。前已加恩将江兰补授。计此旨到时。军务早已告竣。著福康安、和琳、饬令江兰速赴云南。以便费淳交代。驰赴安徽新任。以资整顿。　　

○谕军机大臣等、户部奏安徽阜阳县民袁仁、呈控该县户书唐顺泽等、将五十年因灾蠲免钱粮改串重徵。并将本年豁免积欠仍旧私徵一摺。此案原告袁仁、曾充快役。经徵钱粮。其平日与书吏、自系通同舞弊。必有朋分不遂情事。因而挟嫌讦控。情节显然。各省因灾蠲缓钱粮。及本年普免积欠。系朕惠爱穷黎。格外施恩。岂容不肖吏胥。串合私徵。且于经徵钱粮。按照银数多索使费。殊属累民干法。该县知县何至毫无见闻。一任朦混。亦必有知情纵容、染指分肥情弊。不可不彻底究办。以肃吏治而饬官方。现因惠龄在楚办理军务。安徽巡抚未便久悬。今已简用费淳、以资整顿。其新任巡抚未到任以前。著苏凌阿即行驰往兼署。此案即著苏凌阿亲赴阜阳。提集案内人证。秉公据实根究。定拟具奏。苏凌阿以刑部尚书署理督篆。今又谕令暂署安徽巡抚印务。毋得存五日京兆之见。稍有瞻徇。致干咎戾。　　

○又谕、都察院衙门奏山西寿阳县民白怀珠等、呈控监生吴时翠等擅伐禁木一案。该处方山业经封禁。何得藉词修庙。私请砍伐。该县及该上司。何以率行具详批准。从前蒋洲在藩司任内。藉弥补亏空。私伐树三千余株。即经从重治罪。今砍至二万余株。为数更多数倍。未必祗系该县同谋渔利。即该上司等、恐均不免有通同染指情弊。不可不切实严究。景安现在派往陕西查办事件。著于审案完竣。即顺道至平定州。提集案内人证。秉公严讯。毋庸会同巡抚审办。张若渟之子、现任该省道员。自未便会审此案。一俟陕西富平、安定、两控案审办完竣。先赴行在复命。至此案所控私伐官木。俱有根株可验。景安祗须亲赴山场。详加履勘。无难一望而知。真伪自见无所用其回护也。将此谕令知之。　　

○庚戌。湖广总督毕沅、湖南巡抚姜晟奏、防守隆团副将富志那禀称、苗匪前来扑卡。经游击马天奇、三格、追击。富志那派兵四路接应。杀死贼苗数十人。复有数千人聚集前来。官兵并力攻击。尽行溃散。花园一带。复有苗匪出没。窥伺粮台。幸有张廷彦、庆溥等在彼。足资防范。谕军机大臣等、贼匪屡经剿杀之后。尚敢于花园隆团一带。不时出没。窥伺粮台。实为可恶。现据德楞泰奏、即驰赴花园隆团。带兵剿杀。疏通道路。所办甚是。至刘君辅、张廷彦、在永绥花园。惟知株守。并不往来巡查。于贼匪出没滋扰。又不能带兵剿捕。致阻粮运。伊二人实难辞咎。前已有旨令福康安等详查。是否有观望迁延情事。即行据实具奏。又据毕沅等奏、富志那于贼匪前来扑卡。率领弁兵。分投追剿。直上山梁奋力攻击。所办尚好。富志那著赏戴花翎游击备弁等奋力杀贼。亦为勇往。但系该将备等自行禀报。是否实在出力。著福康安、和琳、查明具奏到日、再行分别酌赏。以示鼓励。至此等滋扰贼匪。自应奋力穷追。悉数歼戮。乃往往任其溃散。即行收兵。楚省将弁。终觉不强人意。著传谕德楞泰等、遇有贼匪滋扰。务须督率官兵。痛加歼戮。毋仅以贼匪溃散。即为完事。　　

○免福建龙溪、南靖、长泰、海澄四县。乾隆五十九年水灾额赋有差。　　

○是月。刑部尚书署两江总督苏凌阿奏、五德亏短税银一案。现在先行调取该关红簿。以防抽匿改换。一面密查该监督、或因家人书吏侵欺。或因办理不善所致。据实覆奏。得旨、若再不实力妥办。亦任汝自知耳。苏事查明。即速往安徽。一切勉力。　　

○浙江巡抚觉罗吉庆奏、接准福建抚臣浦霖来咨。该省米价大增。奏明赴浙采米十万石。浙省民众。本地产米不敷民食。全赖外江商贩运济。此时正届青黄不接。粮价颇昂。若再采买十万石。市价必更腾贵。臣前奏拨浙省仓谷。现已赶碾米五万石。容再动碾五万石。俟赶办齐全。即可知会闽省、前来运取。似可无庸另行采买。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十七


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。五月。辛亥朔。谕曰、陈淮覆奏、闽省需米接济。现在酌定运道、动碾仓谷解关一摺。前因闽省需用谷石。若由陆路起运。或致稽迟。应否由海道运往之处。令该抚酌议具奏。兹据奏称、海道须由湖达江。未免绕道应即从内河运往。较为妥便等语。陈淮办理此事。能酌量情形。并不拘泥。且江西各属仓谷充裕。抽拨碾运。市集粮价。亦不至因此增昂。所办俱妥。陈淮著交部议叙。　　

○谕军机大臣曰、曹文埴奏请进京瞻觐、随班庆祝一摺。曹文埴于五十五年来京祝嘏。逮今已逾五载。该尚书瞻恋之忱。自属出于真切。朕亦思欲一见。惟念伊母年近九十。侍养需人。曹文埴实未便于远离。今阅所奏。伊母体履宁适。优游寿字。中心感悦。令曹文埴早治行装。代申葵向等语。情词悃款。又未便却其所请。著传谕曹文埴、自行酌量。如届时伊母体气微觉软弱。曹文埴自不可远步来京。若伊母仍旧强健。亦不必急于启程。著计算日期、于万寿前赶到热河。于随班行礼后。迅速归里侍奉。既可遂其就瞻之念。兼可遂其奉养之私。以示朕体恤至意。　　

○又谕曰、玉德奏、东省三月以来。雨泽短少。麦收分数。通省牵算、约计六分有余等语。东省自三月十七八日得雨之后。一月有余。未经续获雨泽。该抚自早应具奏。以便降旨豫为酌筹接济。乃直至降旨询问。始将缺雨乃麦收较减情形。具摺奏覆。现届青黄不接之时。而麦收牵算祇有六分民食自形拮据。何以并未早为筹办。玉德前在山东道员任内、缘事降调。朕念其咎系因公。复叠次加恩。洊擢藩臬侍郎。今又用为巡抚。该抚于本年正月、即抵东省。已及五个月。乃于地方民事。漫不关心。伊兄雅德、前在闽省办理诸务。因循废弛。以致种种贻误。玉德岂不知之。今受朕重恩。又并不知奋勉自效殊负弃瑕录用之意。著传旨严行申饬。至此摺系四月二十七日所发。兹京城于二十九日、得有＜雨澍＞雨。甚为深透。且云气自东南而来。现据梁肯堂等奏、近畿一带。亦同日得雨。东省与直隶接壤。是否一律普沾。何以未据迅速驰奏。且摺内祇称麦收分数。约计六分有余。而于大田曾否播种、有无妨碍之处。亦未据详悉奏明。殊为疏漏。现在该抚已将仓谷出借平粜。民情是否不至拮据。市价不至增昂。及二十九日、曾否普得渥泽。大田可以乘时长发之处。著该抚即行详悉据实速行覆奏。毋再稍有讳饰迟延。致干咎戾。　　

○又谕、据保宁奏请、发往伊犁在铅厂交纳银两人犯内、有因病残废不能交纳者。免其治罪。原保官员、免其查议等语。此项人犯。均系身获重罪、贫乏之人。岂能交纳银两。从前令其交纳银两。即属办理错谬。今保宁请将不能交纳银两应治之罪。及原保官员议处之处。一并宽免。若如此苟且相沿。数年后尽归民籍。况伊等按年交纳。银数无多。何关紧要。保宁为此琐屑具奏。所见甚小。实系邀名市惠。除将保宁交部严加议处外。嗣后铅厂。务选年力精壮之人充役。年满后仍照旧例办理。其软弱残废者、令在散差上效力行走。所有交纳银两之例。永行停止。　　

○以内阁侍读学士富俊为内阁学士兼礼部侍郎。　　

○以检讨张＜曾羽＞、为云南乡试正考官。检讨万承风、为副考官编修陈希曾、为贵州乡试正考官。编修吴烜、为副考官。　　

○旌表守正捐躯江西丰城县民杜成九妻熊氏。　　

○壬子。上诣大高殿行礼。　　

○还宫。　　

○谕军机大臣曰、李奉翰等奏、漕船行走情形一摺。所办皆好。惟山东地方。自三月后总未得雨。昨据玉德奏、麦收仅六分有余。望泽甚殷。京城于前月二十九日、得有＜雨澍＞雨。甚为深透。云气自东南而来。东省曾否一律普沾。深为廑念。著李奉翰等速行驰奏。现届青黄不接之时。二麦未能稔收。小民不无嗷嗷待哺。昨据玉德奏、已将仓谷出借。并减价平粜。该地方官所办。是否尚能认真。胥役等不致从中侵渔舞弊。闾阎得沾实惠。及该省大田能否及时播种齐全。一律长发。现在民情若何。市价不致增贵之处。并著李奉翰等详悉查明。一并据实速奏。勿得代为讳饰。致干咎戾。将此由五百里谕令知之。　　

○是日起。上以夏至祭地于方泽。斋戒三日。　　

○癸丑。孝诚仁皇后忌辰。遣官祭景陵。　　

○谕、据浦霖奏、准吉庆咨、因闻闽省米价甚昂。先后动碾仓谷。共计米十万石。克日备齐。由海运闽等语。昨因陈淮奏、酌定运道。动碾仓谷解闽。所办尚妥。已降旨交部议叙。吉庆前闻闽省米价昂贵。即饬沿海各州县动碾仓谷。由海运闽。嗣接福建咨会。复又添碾仓谷。咨闽派员多备海船。赴浙领运。办理甚属妥速。吉庆亦著交部议叙。以示奖励。　　

○谕军机大臣曰、勒保参奏、请将侵用公费钱文之都司革职、并将都司供出勒索侵用之副将、一并解任质审一摺。前因陕西富平民人控告重徵。安定民人控告采买浮收两案。已有旨令勒保会同景安等严审定拟具奏。将来该督于审案完竣后。尚应前来陛见。未能兼顾。现在该副将都司等。俱系哈密所属。即著交雅德查办。至此案都司杨应春、所称副将永亮、取用公费钱文。修理房屋。并令都司代买杂物。未经给价各款。如审属虚诬。是该都司既经侵用公项。复改捏控上司。情节可恶。自应从重治罪。若该副将实有勒索侵用情事。亦应秉公据实查究。按律定拟。不可稍存袒护成见。致案情未能平允。雅德前在闽浙总督任内。诸事因循废弛。以致现在又酿事端。今在哈密办事。复委以审办案件。务须遵照指示情节。详悉根究。据实具奏。若再不知感奋。稍存私意。审办此案致有出入。雅德自问、当得何罪也。将此传谕雅德、并谕勒保知之。　　

○又谕、前据管干贞奏、盛住在淮关监督任内、将过关漕船过于留难。致稽时日。因降旨将盛住解任来京。并经部议革职。今思盛住在监督任内。于漕船纳税。过为严刻。若专为税课起见。虽属因公。已为非是。如自为肥槖之计。以纳税为名。私收入已。则其罪不止革职。自应彻底查明。未便仅予褫革混过。盛住在任时。凡经徵粮船税课。自有档册可稽。其中有无弊混。该督抚皆身任地方。自有见闻管干贞亦近在淮安。而接任之员。尤可悉其底里。著以五百里传谕苏凌阿等、即吊齐档册。会同详查。如该关经徵各项税课内、有粮船纳税一项。档册所开数目符合。现俱实存在库。自可信其无侵肥之弊。如核对档册所开数目不符。经徵税课仍属短缺。或竟粮船一项全无。则显有以多报少。侵蚀入已情弊。管干贞亦无难按册而稽。著各据实详查速奏。毋得稍涉袒徇。致干咎戾。　　
</div>
    <div class="pagination">
<a href="清实录乾隆朝实录_page1835.html">上一页</a><span>...</span><a href="清实录乾隆朝实录_page1831.html">1831</a><a href="清实录乾隆朝实录_page1832.html">1832</a><a href="清实录乾隆朝实录_page1833.html">1833</a><a href="清实录乾隆朝实录_page1834.html">1834</a><a href="清实录乾隆朝实录_page1835.html">1835</a><span class="current-page">1836</span><a href="清实录乾隆朝实录_page1837.html">1837</a><a href="清实录乾隆朝实录_page1838.html">1838</a><a href="清实录乾隆朝实录_page1839.html">1839</a><a href="清实录乾隆朝实录_page1840.html">1840</a><a href="清实录乾隆朝实录_page1841.html">1841</a><span>...</span><a href="清实录乾隆朝实录_page1837.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
