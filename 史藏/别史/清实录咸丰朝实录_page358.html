<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 358 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 358 页/共 502 页
  </h1>
  <div class="content">
   ○以河南固始守城出力。赏三品卿衔王廷兰、以三品京堂候补。都司潘罗成、守备刘玉奇、巴图鲁名号。知府倪元灏、守备吴峻基、易正宇等、花翎。千总邓富贵等、蓝翎。并升叙有差。　　

○以陕军会剿襄樊窜匪出力。赏副将龙泽厚、巴图鲁名号。阎丕敏、兴贵、加总兵衔。道员常瀚、都司李凤山、花翎。千总李蕴和等蓝翎。余升叙有差。　　

○戊寅。谕内阁、福济等奏、击退临淮捻贼、协同克复六安来安、并捻匪窜扑怀远、现筹堵剿一摺。安徽粤捻各匪。窜扑桃镇。经郑魁士、曾同舒城县知县甘文澜等克复。该逆败回六安。复经知州茅念劬等、会合攻击。克复州城。现复窜陷怀远。著即饬带兵司道。联络绅团剿捕。毋令蔓延。　　

○又谕、常山奏、恳请派赴军营一摺。热河围场总管常山、愿赴军营效力。即著分带蒙古两盟官兵、前往僧格林沁军营。其总管印信。即著翼长和纯护理。　　

○谕军机大臣等、福济等奏、击退临淮桃镇捻贼、协同克复六安来安、并捻匪扑陷怀远一摺。该抚身任地方。督办军务。未可以北窜要路。全委他人。本日复据和春奏、请饬郑魁士、迅回江南军营等语。德安、早已扺皖。现在江南带兵大员明安泰等、先后赴浙援剿。著郑魁士、即日驰赴江南军营。听候调遣。毋稍迟延。将此由六百里谕令知之。　　

○又谕、据福济奏、饬拨皖饷、均属无著、并两淮截留抵饷。又划解南河钞本。请旨饬催赶解等语。现在粤捻各匪。窜扰庐州。官军分投剿办。饷项必须应手。著何桂清、崇恩、恒福、曾望颜、各将应解之款。按月如数拨解。其两淮截留拨抵陕西欠皖协饷。及淮南徵课。并著庚长、饬令全数解庐。毋庸划解南河钞本。其四川月拨李孟群一军三万两。及河南省协款。亦著王庆云、瑛棨、源源筹解。以重军需。将此由五百里各谕令知之。　　

○又谕、前因耆英素悉夷情。特降旨发去钦差关防。与桂良、花沙纳、公同接受。一体钤用。亲向该夷开导。以冀转圜。兹据桂良等奏、耆英自到津后。＜口英＞口□佛两夷。不与相见。深怀疑贰。请饬回京等语。耆英系原定和约之人。于该夷一切情形。素所深悉。经朕此次弃瑕录用。畀以钦差重任。专办夷务。已有旨、毋庸事事会同桂良等办理。至各夷所请各条内、定议准驳。总期于中国无碍者。酌量允行。现在桂良等、虽同是钦差。而于夷情一切。未若耆英熟悉。何以忽有代奏回京之请。耆英并未列衔。是何意见。究竟此事耆英若何办理。著即通筹具奏。将此由六百里密谕知之。　　

○又谕、桂良等奏、领到关防、并陈现办情形一摺。＜口英＞夷嗜利逞强。专择万不能允之事。故肆刁难。桂良等遽为所慑。竟将内地通商、游历各省两节。允俟军务完竣后酌办。轻为许诺。但顾目前。必贻无穷后患。即兵费推交广东。进京约俟再议。虽属万不得已。姑为羁縻之计。惟日后不能践言。转致失信于该夷。衅端复起。前据桂良等、钞呈何桂清书函。所称折服夷人。当示以诚信。择其可允者允之。其必不能允者。即正言拒绝。不可游移。桂良等惟当将添口减税各条。与之以利。若必事事皆准。何用大臣会议耶。本日据奕山奏、已会同夷酋木哩斐岳幅、将乌苏里河、至海口等处、分界通商事宜。合约定议。桂良等即可藉此一事。告知俄酋。谅伊必早有所闻。惟中国与尔国。二百年相好。故能如此优厚。至＜口英＞口□佛二国。现踞广东。断难尽如所请。而李泰国等、情形凶悍。恐一旦决裂。枉费尔等说合好意。＜口英＞口□佛二酋。来至天津。本应置之不理。皆因俄国前来说合。声言并无恶意。是以未与用武。不料该二国先开大炮。直偪天津府城。迄今未有定议。今俄国已准五口通商。又在黑龙江定约。诸事皆定。理应为中国出力。向＜口英＞口□佛二国讲理。杜其不情之请。速了此事。方能对得住中国。若再不能挽回。我三人不能办理。即日回京。现有僧格林沁、带兵在后。听其办理。但兵端一开。不能再议抚局。不但各国均无所益。即尔公使为好之本心。亦难剖白矣。如此晓谕。看其如何转圜。再行酌办。将此由六百里密谕知之。　　

○又谕、前因俄夷于地界一节。言语反覆。曾谕知奕山、与木哩斐岳幅会勘时。当查照从前界碑。与之剖辩。不可迁就了事。兹据该将军奏、会晤夷酋酌议地界。该夷酋所请、黑龙江左岸。旧居屯户之外。所余空旷地方。给与该夷安静存居。并江中准其行走等情。奕山因恐起衅。并因与屯户生计。尚无妨碍。业已悉行允许。自系从权办理。限于时势不得已也。惟该处既给与俄夷。又恐民夷杂处。攻滋事端。奕山当妥为弹压。毋稍大意。其松花江、乌苏里、绥芬等河。界属吉林。距兴安岭远近。奕山不能悬揣。即著景淳迅速查明。如亦系空旷地方。自可与黑龙江一律办理。傥该处本有居人。一旦为夷占踞。与我国屯丁耕作。均有妨碍。景淳当咨明奕山、仍应与该酋据理剖辨。不可一概允许。又滋后患。至该夷所请、于黑龙江通商之事。即著奕山体察情形。妥筹条约。一面仍严密防范。设法驾驭。毋令该夷既遂所欲。更肆要求无厌也。将此由五百里各密谕知之。　　

○又谕、前据罗惇衍等奏、进劄花县、激励绅团、密筹克复省城、并片陈江国霖等媚夷各情。均经谕令黄宗汉、与该侍郎等、密商举动。并将该藩司等惩办。计该大臣、当已行抵粤省。所有调兵集饷。辑民攘夷各事宜。想能遵照谕旨。妥为办理。广东文武各官。受夷挟制。殊堪痛恨。本拟俟黄宗汉查参惩办。乃本日据江国霖奏、竟以筹剿西江军务为名。擅自出省。该藩司于夷人入城。失去库项。咎已难辞。复敢抽身远出。置夷务于不顾。更出情理之外。已降旨将江国霖革职。交黄宗汉审讯。其广东布政使。著毕承昭补授。毕承昭、本系黄宗汉随带之员。现已擢任藩司。筹备饷需等事。即著责成督办。江国霖、素性贪巧。曾据罗惇衍等参奏、首鼠两端。每月朔日。率各官与夷人会面。受其约束。曾到花县、求缓攻城。并有恐获罪于夷。不回省城等语。此次藉词剿匪。居心已可概见。黄宗汉务当严切审讯。毋令遁饰。其前谕撤参之署臬司蔡振武、及拏问之革道俞文诏、并著按照所参严办。敌船到津、攻夺炮台后。偪胁要求。多不可准。抚局未易定议。广东团练。现办情形若何。著该督随时驰奏。以慰廑念。将此由五百里密谕知之。　　

○以洋务未定。托词剿贼出省。革署广东巡抚布政使江国霖职。以前任安徽布政使毕承昭、为广东布政使。　　

○以协同克复安徽五河、来安、县城。予在籍道员吴棠、奖叙。　　

○以拏获山东曹州府属捻匪。　　

○予知府李德增等、升叙有差。　　

○予金陵阵亡外委田连升、祭葬世职。　　

○展缓安徽霍邱、亳、蒙城、南陵、泾、五州县被扰地方、旧欠额赋。　　

○加展五城煮赈三个月。　　

○己卯。内阁钦奉朱谕、耆英经朕弃瑕录用。委任办理洋务。乃畏葸无能。大局未定。不候旨擅自回京。不惟辜负朕恩。亦无颜以对天下。实属自速其死。著僧格林沁、派员将耆英、锁扭押解来京。交巡防王大臣、军机大臣、会同宗人府、刑部、严讯具奏。此次朕用耆英、原出于不得已。冀其有成。虽经惠亲王等保奏。实系操纵自朕。无先见之明。愧恧殊深。惟王等襄赞无方。若不予以薄惩。曷以洽服众议。惠亲王、著毋庸管理中正殿雍和宫事务。载垣、端华、均著开领侍卫内大臣缺。与惠亲王、一并交宗人府议处。彭蕴章、柏葰、穆荫、杜翰、均著交部议处。　　

○谕军机大臣等、据惠亲王等参奏、耆英擅自回京。并呈递信函。览奏实深诧异。耆英本系获罪之员。前因惠亲王等、奏请派赴天津。办理夷务。朕念伊尚悉夷情。宽其既往。弃瑕录用。令与桂良、花沙纳、妥筹商办。伊应感发天良。力图报效。即使逆夷狡狯。猝难开导。亦须悉心筹画。昨桂良、花沙纳、代伊奏请回京。未曾允准。乃竟不候谕旨。先自由津回至通州。阅伊所致僧格林沁信函。畏葸无能。不顾大局。置身事外。殊深痛恨。已有朱谕、令僧格林沁、派员将耆英、锁扭押解来京。交巡防王大臣等严讯矣。该大臣接奉此旨。务将耆英、派员押解启程。现在抚局未定。难保该夷不肆狂悖。更起兵端。自应先机筹备防剿之策。方不致仓猝失据。该大臣驻劄通州。距津甚近。务当随时侦探。作速布置。至驻劄山海关之察哈尔兵一千名。本日已谕令前赴通州。并谕庆祺、迅调盛京兵一千名。饬交玉明统带、往山海关防堵。以臻严密。将此密谕知之。　　

○又谕、前因通州需兵防堵。叠谕吉林、黑龙江将军。各调兵五百名迅速来京。本日据承志奏、吉林官兵。业已分作两起。即日启程。其黑龙江官兵。谅奕山接奉谕旨。亦即迅调来京。著庆祺飞饬沿途、催提两处官兵。克日驰赴通州。听候僧格林沁调遣。毋稍延缓。至山海关驻劄之察哈尔兵一千名。亦著该副都统、饬令迅赴僧格林沁军营。山海关地方紧要。著庆祺迅调盛京官兵一千名。交协领管带。饬令前往。交玉明统率。如该侍郎尚未行抵该处。即将此项官兵。交定福暂行管带。至前调哲里木盟蒙古兵一千名。并著庆祺就近饬催、迅速启程进京。听候僧格林沁调遣。将此由六百里加紧各谕令知之。　　

○又谕、所有前调昭乌达盟蒙古兵一千名。著英隆、飞饬启程进京听候调遣。毋庸俟该盟长会齐。致有耽延。其哲里木盟蒙古兵一千名。已谕庆祺就近饬催矣。将此由六百里加紧谕令知之。　　

○山西巡抚恒福奏、回任日期。得旨。晋省尚称完善。一切弭盗安民。皆须认真严办。不可徒托空言。　　

○调镶白旗蒙古都统常清。为热河都统。热河都统英隆、为镶白旗蒙古都统。　　

○以克复江西万安等县城。并围攻吉安出力。赏参将遮克敦布、守备广开亮、巴图鲁名号。知府赵焕联、同知曾国荃、都司张胜禄、李祥和、李舒荫、曾得胜、刘光明、倪长诰、守备陶茂林、赵福元、罗逢元等、花翎。道库大使刘燧基等、蓝翎。并升叙有差。予阵亡把总吴云升、蒋得胜、卢为贵、外委潘得喜、龙应潮、吴世高、刘正太、祭葬加等。世职如例。　　

○庚辰。湖南巡抚骆秉章奏、沥陈筹饷情形。一在厘剔钱粮宿弊以恤农。而输将较前踊跃。一在杜绝厘金扰累以通商。而抽收较为实际。得旨。汝久任封疆。所陈皆历陈有据之论。洵非以耳为目者比。　　

○以恭亲王奕管雍和宫事。　　

○以惇郡王奕誴、为正黄旗领侍卫内大臣。肃亲王华丰、为镶黄旗领侍卫内大臣。　　

○命御前大臣景寿、毋庸进圆明园班。代裕诚进领侍卫内大臣班。　　

○以剿办江北大刘庄等处贼匪。赏总兵官安勇、总管忠额、巴图鲁名号。守备傅璋等、花翎。副都统富春等、升叙有差。　　

○改铸湖南盐法道关防。从巡抚骆秉章请也。　　

○辛巳谕军机大臣等、僧格林沁奏、遵筹布置各情形一摺。所筹挑穵引河。修城安炮。宣化、绥远、密云等兵。分驻运河东西两岸、及采育等处。一切布置。均属周妥。其遵议酌增兵丁口分章程。即著照所议办理。托明阿、统带官兵。驻劄杨村。闻珠勒亨一军。独驻河东。恐非要地。应移驻何处、与各军联络。著僧格林沁、体察情形。妥为调度。不可以有用之兵。置之无用之地。所请饬各部院堂官、派员赴各州县办理团练事宜。已谕巡防王大臣、行知各衙门办理矣。将此谕令知之。　　

○又谕、前因夷人所求内地通商游历。及进京一节。虽经桂良等许以缓图。仍恐贻后日之患。令其嘱俄使转圜。本日据桂良等奏、沥陈现办情形一摺。据称、明知和议既成。必有从而议其后者。然不敢因此而不顾大局。因思兵费一节。原属无理。惟前许其到粤公论。此时若已许之。毋庸另议。至内地通商、及进京二事。皆不可行。桂良等已知照该夷。未知如何回覆。据奏、＜口英＞夷现感桂良等优待之意。疑虑稍释。桀骜亦稍逊于前。该大臣等、既令委员详细开导。复托俄夷婉转关说。如有转机固好。傥必无挽回之术。亦祇可就桂良等所议办理。不至目前决裂。但此外或尚有不可行之事。续肆要求。堕其术中。更无把握。必须定议后即退兵船。并不别生枝节。方可与之定议。准其将详细章程驰奏。现闻夷人已有占踞村庄之事。防其欲久驻天津。不可不豫为计及。再据宋晋片奏、嗄吧、李泰国、可隐饵以利各等语。著桂良等妥筹、酌量办理。原片著钞给阅看。将此由六百里谕令知之。　　

○考试应开列试差、满汉二品以下京堂各官、于圆明园上书房。　　

○添派礼部尚书瑞麟、办理巡防事宜。　　

○以江苏徐州办理军需出力。赏知县胡容本等、升叙有差。　　

○壬午。广西巡抚劳崇光奏、广西军务未竣。请将本年戊午科乡试。展限办理。下部知之。　　

○以休致直隶通永镇总兵官李志和、留于直隶总督谭廷襄军营差遣。　　

○以广西昭平临桂等处、剿匪出力。赏勇目王云文、蓝翎。同知蒋泽春等、升叙有差。予柳州殉难道员孙蒙、知府志曾、知县倪韶书。阵亡守备阳胜元、千总潘正万、龙光临、把总罗广源、祭葬世职。　　

○癸未。上诣大高殿行礼。　　

○还宫。　　

○谕军机大臣等、托云保奏、甯夏官兵困苦情形、请饬陕甘总督、迅发饷银一摺。甯夏满洲营饷银。向由甘肃藩库、按季支领。自饷银折减后。不能如期领到。官兵枵腹堪虞。其应支马乾银两。自上年夏季起。至今分文未支。更形拮据。虽经该将军借款接济。而库款久悬。亦须归楚。所有陕甘省、欠发甯夏满洲营。本年春季、并现届夏季饷银。米折马乾银两。及上年夏秋冬三季马乾等项。著乐斌即照折减章程。一并迅速支发。毋稍迟延。嗣后官兵俸饷米折马乾等项。务当按季支发。毋许拖欠。以恤兵力。将此由四百里谕令知之。　　

○又谕、前因浙省军情紧急、谕令官文等、即饬李续宾、迅速赴浙。兹据该大臣等奏称、自黄安失守。德安、安陆、襄阳、各郡县。均已戒严。李续宾、于九江克复之后。督兵上援黄安。俟贼匪扑灭。再当围剿麻城。皖省贼势。已并趋英、灵、宿、太、等处。应以都兴阿、李续宾、节节埽荡。若令该藩司赴浙。则楚豫皖三省空虚等语。所奏自系实在情形。浙江处州被陷。各隘均属吃紧。先后由和春等、派总兵周天受、明安泰、周天培等、驰往援剿。并令和春、督办江浙两省军务。前赴浙江统率诸军。该省兵力已厚。谅可无虞窜突。李续宾、现在黄安剿贼。即著毋庸赴浙。该大臣等、以皖省形势、为贼所必争。拟各路肃清。以全力注于皖北。系通筹全局起见。著官文、都兴阿、胡林翼、即相度机宜。妥筹办理可也。将此由六百里谕令知之。　　

○又谕、寄谕密云副都统胜保等、伊兴额、史荣椿奏、追剿捻匪、直至蒙城、现仍回顾宿徐、请催援军一摺。此次捻匪由六安逃出。攻陷怀远。围及蒙城。伊兴额等孤军。不能解围。且自宿州浍河以南。至临淮以北。遍地贼圩。聚党约十余万之多。胜保堵遏南路。而贼势已悉众北趋。徐宿为紧要门户。虽前据和春等奏、已调傅振邦带兵一千余名。计日当可驰至。兵力尚嫌单弱。屡经谕令袁甲三、带兵勇前进。以顾北路。兼谕胜保、将陕甘兵一千名。交袁甲三带往徐州。现在贼焰甚张。著即飞速拔队启程。毋再延误。胜保暂驻正阳。即可为袁甲三后路策应。至山东省金乡、单县、贼踪已遁。所有峄、郯、等处防兵。仍著崇恩、饬将弁管带出境。交伊兴额等调遣。伊兴额等片奏、请饬拨察哈尔马五百匹等语。该处马匹。因天津办理夷务。调解来京。俟夷务办竣。当即挑赴伊兴额等军营应用。将此由六百里各谕令知之。　　

○又谕、前因江西需饷甚殷。经部议准于山西陕西二省。每月各先尽协拨饷银三万两。以资接济。兹据耆龄奏、叠次咨催。仅据山西省解到银一万六千余两。陕西省解到银二万两。请饬催赶解等语。现在江西军务。日有起色。饷项如能应手。即可迅就肃清。著恒福、曾望颜、各将应解协饷银三万两。按月如数拨解。以济要需。将此由五百里各谕令知之。　　

○以击退江西贵溪县窜匪出力。赏同知胡盖南、守备彭大寿、任祖文、花翎。知县郭式源等、蓝翎。并知县彭斯举等、升叙有差。　　

○以四川犍为等处、经理盐厘出力。予总商罗方来等、奖叙加衔有差。　　

○上以夏至、祭地于方泽。自是日始。斋戒三日。　　

○甲申。谕内阁、扎拉芬泰奏、叶尔羌添派换防官兵、请仍由乌噜木齐改拨一摺。叶尔羌换防官兵内。旧有乌噜木齐满洲营兵三百名。于咸丰五年、变通兵制案内裁撤。今该处换防。既议将绿营官兵裁减。所需满洲营兵。著仍由乌噜木齐、改拨三百名。前往换防。毋庸由伊犁派拨。以符旧章而资得力。　　

○谕军机大臣等、桂良、花沙纳奏、＜口英＞夷将次就范、现拟从权办理一摺。＜口英＞夷所求各条。种种皆贻后患。如内地通商一节。原议军务完竣再办。而该夷即欲于镇江先立马头。可见步步进占。所求无厌。现在该夷滋扰海口。海运已难踵办。势不能不改由河运。若复任其盘踞镇江。则河运亦难办理。实为大患。可明白晓谕。告以镇江地方。连年皆遭兵火。民情尚未安帖。亦无殷实商人在彼。若骤立马头。置栈积货。不但不能销售。且难保无争夺口舌之事。设或彼此不能相安。转致有伤和好。是以必须军务完竣。方可定议。并非托故迟延。又如游历各省州县一节。虽议明持照前往。傥与民人口角斗殴。或迷失伤亡。中国地广人多。不能查察。须先与之言明。方免日后又费唇舌。至进京一节。他国所议。但言有事进京。而＜口英＞夷必欲在京久驻。且自居钦差名目。其窒碍之处。尤不胜言。当告以有事进京。既经允许。则遇有大事。尽可来京面诉。何必留人远驻京师。若必欲驻京。则俄夷成例具在。但能派学生留驻。不能有钦差名目。须改中国衣冠。听中国约束。专命学习技艺。不得与闻公事。于尔国亦无大益。况各口通商。各有督抚。嗣后若有要事。不拘何处。皆可由本省督抚。代为转奏。不必向广东钦差理论。自不至有蒙蔽之处。即与驻京同其便捷。以上各层。均可听其自择。桂良等、已托俄夷代为转圜。无论如何为难。必须将此事阻止。俄夷既感激出力。其好胜之心。当可激发。即与之言。尔国多年和好。尚止学生在京。从无钦差驻京之事。今＜口英＞夷尚未交还广东。如何先议入城。岂不转在俄国之上。托其从中设法。即不能罢进京之议。亦须俟广东事了。再行详细议定如何礼节。彼此允协。方能定约。至天津海口。断不可许其往来。将来定议进京。亦止能自上海起由内地北来。中国派官护送。一切供应。均由中国办理。不必令其自备资斧。以后或三年一次。或五年一次来京。不必年年跋涉。如能借俄夷转圜。其先来京城看定寓所、及在天津租赁房屋之处。俱毋庸议。至镇江设立马头。于漕运有碍一层。不必向俄夷实告也。俄夷欲送枪炮。既出真心。可告以送来之时。必当收受。将来亦必以礼相酬。正可藉此笼络。示以不疑。以冀为我所用。不可露中国急需此项之意。致启轻视之心。其欲令人来教导技艺。躧看矿苗。均著婉言回覆为要。将此由六百里密谕知之。　　

○以克勤郡王庆惠、署镶白旗蒙古都统。
  </div>
  <div class="pagination">
   <a href="清实录咸丰朝实录_page357.html">
    上一页
   </a>
   <span>
    ...
   </span>
   <a href="清实录咸丰朝实录_page353.html">
    353
   </a>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <span class="current-page">
    358
   </span>
   <a href="清实录咸丰朝实录_page359.html">
    359
   </a>
   <a href="清实录咸丰朝实录_page360.html">
    360
   </a>
   <a href="清实录咸丰朝实录_page361.html">
    361
   </a>
   <a href="清实录咸丰朝实录_page362.html">
    362
   </a>
   <a href="清实录咸丰朝实录_page363.html">
    363
   </a>
   <span>
    ...
   </span>
   <a href="清实录咸丰朝实录_page359.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
