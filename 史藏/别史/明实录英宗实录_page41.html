<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 41 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 41 页/共 263 页</h1>
    <div class="content">　　○罢龙江大胜关等处收钞官从少保兼户部尚书黄福奏请也
　　○行在大理寺右少卿李畛奏顺天府并直隶河间保定顺德真定广平大名府所属州县人民缺食臣遍历优恤劝借麦种及时播种其被灾无收田地凡五万六千二百余顷该徵粮二万一千一百三十余石草五百万九千一百七十余束绵花二万一千八百三十余斤乞赐蠲免  上命行在户部悉免之
　　○壬寅遣武定侯郭玹为正使给事中章良民为副使持节册封孝陵卫指挥萧昱女为宁世孙奠培妃
　　○命狭西灵川盐课司召商中盐纳马供给甘肃宁夏官军骑操中西路大小盐池盐者于庆阳平凉诸处鬻之中东路花马诸池盐者于延安西安府鬻之从镇守狭西都督郑铭奏请也
　　○癸卯赐行在户部尚书刘中敷行在察都察院右都御史陈智封赠诰命时京官九载考满方许给授中敷智预以为请  上以其大臣历任年久特命与之
　　○命故金吾右卫指挥使孙温弟良武功右卫指挥使欧阳能子照府军后卫指挥同知马旺子镛金吾右卫指挥佥事温顺子让羽林前卫指挥佥事刘广子成俱袭职
　　○狭西镇守等官言行在光禄寺令本布政司给公帑钱市羊陆百叁拾虽发公帑亦劳民力狭西边方民当优恤乞为停止  上以狭西一切供应物料俱免之矣羊乃其地产又朝廷宴劳所需不可缺仍令发公帑市之有假此生事扰民者必罪不宥
　　○四川泸州同知宗思宦言三事一请敕武臣子弟讲诵武经演习武艺俾智勇兼全以待应敌一请择官军子弟入医学读医书俾精其业以备随征一近有著令凡民家植桑枣各二百株且命宪臣督励盖欲使民衣食丰足以备凶荒也但本州田土俱已耕植虽有旷土在山谷者率兼砂石在城郭者久甚褊狭其地不宜桑枣难及著令之数诚恐四方亦多类此乞令随地所宜毋限桑枣凡菜果麻苎木绵之属但可衣食养生者督民广植勿限其数俾土无空旷民无游惰有旷土游民者罚之斯为便矣  上皆从之
　　○甲辰宁化王济焕奏臣子美垎美坊美埇等俱及婚期无房屋居住先蒙诏择官房可居者赐臣而有司以无对今臣府外有隙地可架屋数楹乞为脩造  上以书谕之曰比闻山西田禾数被灾伤且远运边储百姓窘甚良可怜悯隙地造房重困民力请姑自为之倘诸子婚期迫近暂于府中成礼可也
　　大明英宗法天立道仁明诚敬昭文宪武至德广孝睿皇帝实录卷之六十
大明英宗睿皇帝实录卷之六十一
　　正统四年十一月乙巳朔行在钦天监进正统五年大统历  上御正朝受之给赐诸王及文武群臣颁行天下
　　○巡抚大同宣府右佥都御史卢睿奏山西上年拨送折粮银一十万两每银一两准粮四石今宣府米价腾涌请每银一两准二石五斗从之
　　○丙午  上以旱涝相仍命山海至密云地方军民缺食者听采取湖山榛菓柴薪鱼虾之类以自给仍戒权势毋得专利
　　○山西隰州奏岁旱人民缺食流移今年粮草乞姑停徵  上命户部覆实蠲之
　　○直隶保定府完县知县张述奏本县屡遭水患民食尚艰而工部仍以岁办皮翎等物督纳民实不堪乞暂停免俟年丰如数输补从之○赵城县主薨遣中官赐祭命有司营葬事
　　○丁未命行在刑部右侍郎张凤提督京仓并各象马牛房粮草凡三十余处
　　○己酉袭封衍圣公孔彦缙来朝奉表进马贺  万寿圣节赐宴并赐钞币等物
　　○巡按江西监察御史张骥奏广信府上饶县八坊巡检司初置高周后徙湖团湖团实僻地而高州恒多盗乞仍徙故处从之
　　○辽东东宁卫达官指挥神保等俱来朝贡马赐宴并赐彩币等物有差
　　○升行在吏部稽勋司郎中兼翰林院侍书程南云为行在太常寺少卿兼职如故以九载任满故也
　　○行在兵部郎中邓浩督粮至直隶望江县民有困于输税偿债者将鬻其产浩令县官为输偿之产得不鬻尚书王骥谓浩所为戾法请究治之  上以浩能切于爱民置不问○授瓦剌使臣脱木思哈为都指挥佥事脱忽思为指挥使
　　○辛亥以征麓川师众费多再减米数召商于云南大理府金齿司仓纳米中四川井盐大理每引米一斗五升金齿每引米一斗不次支给
　　○壬子冬至节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼  太皇太后  皇太后俱免命妇朝贺
　　○癸丑文武群臣朝亲王于奉天门东廊
　　○甲寅朝鲜国王李陶遣陪臣李思俭等奉表贡马及方物来贺  万寿圣节赐宴并赐彩币等物有差
　　○乙卯万寿圣节遣官祭  长陵  献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼○丙辰直隶寿州奏境内蝗  上命所司多集军民捕瘗
　　○丁巳命直隶保定府雄县县丞张恭复职升从七品俸恭任满当赴部巡按御史奏其能爱民民乞留之行在吏部覆实以闻故有是命
　　○行在沈阳左卫奏宣德八年军士已采运秋青草一万一千八十余束其余七千一百余束于实宝坻堆积雨水浥漂无存屡蒙恩宥乞除其数从之
　　○戊午赐朝鲜国王正统五年大统历一百本命来使李思俭赍与之
　　○增朝阳门外大木厂军夫口粮先是直隶蓟州诸卫并顺天府所属州县军夫在厂供役守木自永乐中以来每名月支口粮四斗后例减一斗至是军夫言食用不敷乞仍旧关给行在户部以闻故有是命
　　○己未皇陵祠祭署奏洪武二十九年  太祖高皇帝清理凤阳临淮二县土民凡三千三百四十二户编隶本署供祭祀洒扫后以充军为事死绝之故迄今存者三之二内有军籍一千余户有司时常清理拘解虑后供祭不敷乞如洪武间钦免陵户事例存留免解  上命户部兵部一遵洪武年间例行
　　○给辽东铁岭卫中左千户所马三百匹
　　○监察御史李奎巡督浙江沿海边卫而倭贼劫杀桃渚城巡抚侍郎王瀹奏奎不严巡督宜治其罪奎亦摭取瀹不法数事以闻事下行在户部请俱逮法司究治诏令奎等自陈至是奎具陈罪状  上以奎既服罪姑宥之
　　○庚申书复庆成王美埥曰承喻欲得川广药材疗祖母疾具见孝诚已令太医院如数付内使范云领回备用专此以复惟王亮之
　　○袭封衍圣公孔彦缙奏历代拨赐赡庙田土一千九百八十顷洪武初听募人佃种共六百二十四户已为定例今有司复奏每户存二丁充佃余令隶籍应当粮差其实耕种不敷差役重并乞赐全免以备供给修祀奏下行在户部请存五百全户共丁二千耕种余仍令应办粮役从之
　　○行在大理寺右少卿李畛奏奉命巡视直隶河间等府灾伤惟二麦杂豆成熟其粟谷草束实被灾伤请定则例令有司折收事下行在户部议荞麦大麦□秫每二石折粟米一石每斗折谷草一束黄黑菉豆小麦抵斗折收粟米每五升折谷草一束从之
　　○辛酉狭西西宁等卫番僧桑尔加亦舍等四川长河西鱼通宁远等处番僧坚都巴等沙川卫都指挥阿赤卜番僧丹班吒等湖广永顺军民宣慰使司舍人田麦著踵等俱来朝进马赐彩币等物有差
　　○敕山西等处镇守总兵等官都督李谦等曰得奏了见境外烟火必有达贼在彼出没比又闻兀良哈朵颜卫使臣言瓦剌脱脱不花及脱欢人马屯聚哈剌忙来等处既近边境必怀祸心卿等其各整肃军马严督哨备庶不为贼所乘
　　○嘉兴大长公主薨拨家人十户看守坟茔从驸马都尉井源奏请也
　　○癸亥升右参将都指挥使杨洪为行在后军都督府都督佥事指挥同知孙刚等官军一千一百六十八人升赏有差以斩获胡寇功也
　　○擢万全都司断事司断事杨刚为行在河南道监察御史刚先以大臣荐举理刑至是考称故擢之
　　○免永兴王志＜土仆＞自买护卫地六顷七十四亩子粒从王奏请也
　　○行在户部奏顺天府固安县饥民二千二百六十余户县仓乏粮赈济请令于附近涿州常盈仓支给仍暂免各户见当科差买办以苏其困从之○初襄城伯李隆纵家奴役军货私盐事觉为监察御史所劾命其自陈至是服罪以闻  上以勋臣守备重地乃与细民争利法宜治之但念旧劳姑记其过令行在都察院移文示之俾图自新如再不悛必罪不宥
　　○甲子宁夏总兵官右都督史昭等言比岁边境无收宁夏等卫旗军月支本色米五斗赡用不足而卫仓收储小麦粮多年久陈腐请自来年三月至五月终每月全支小麦一石从之
　　○狭西布政司右参政年富奏狭西临洮府狄道县剌麻僧人绰吉斡则儿等四十余人月给斋粮六斗即今临洮连岁荒歉边饷不敷各僧皆有民人施田送米供给请将前粮减省以助军储从之
　　○山东按察司副使王裕奏在外按察司及理问所断事司理刑官俱有正佐囚至多推诿不即鞫问延踰岁月甚至相继瘐死乞炤在京法司例置分囚簿囚至正佐以次问之仍命巡按御史劾治怠问者罪庶仁恩周洽囚免瘐死行在刑部覆奏请如裕言从之
　　○丙寅阳曲王美垙奏府中缺厨役  上命于山西布政司属县佥与之
　　○行在大理寺右少卿李畛言二事一查究北直隶各府州县原散过预备仓粮及官降籴粮新钞数目俟秋成令有司炤旧修置仓廒收积粮储以备荒岁赈贷一禁约势要食禄之家不许中盐侵夺民利沮坏盐法若有先前中纳在官者计原中财本官给钞还之事下行在户部覆奏各处预备仓粮废弛已屡移文催督修理今宜复申前令官员之家中盐先因狭西等处急缺边储奏准不分品级前去中纳今欲给还钞贯失信难行但不系奏准者炤例禁约从之
　　○免直隶池州府所属县去年被灾田地粮草粮二万九千七百五十余石草四万一千八百八十余包
　　○丁卯敕宣府等处总兵等官都督谭广等曰近得镇守山西都督李谦奏了见达贼于延安绥德一路剽掠此必兀良哈三卫贼徒所为尔等各率精骑取道截杀使彼进无所得退有所长则鼠窃之心自然消沮朝廷选将练兵惟边备为重今贼徒出没正尔等立功之时不可失也其各勉副朕怀○赏宣府三岔口杀贼有功官军右参将都指挥使杨洪等二千九十八人洪银十两彩叚二表里为首杀贼指挥各银三两彩叚一表里千百户各银二两绢二匹旗军各银二两绢一匹为从杀贼指挥各银二两绢二匹千百户各银二两绢一匹旗军各银一两布二匹齐力策应千百户各银一两绢一匹旗军各银一两布一匹
　　○命给大同宣府守备官军六万四千五百五十三人衣鞋初  上以大同宣府极冷军士辛勤敕总兵官武进伯朱冕都督谭广等具军数以闻至是奏来遂有是命仍遣佥都御史丁璇督送给之
　　○戊辰升行在工部主事赵钦为本部郎中擢进士刘昭为行在工科给事中张晢为太常寺博士
　　○己巳命故金吾后卫指挥佥事钱旺子盛袭职金吾右卫指挥使韩玉子文虎贲左卫指挥使阎良侄得金吾左卫指挥佥事杨智子善羽林右卫指挥佥事冀源子良俱代职
　　○庚午行在礼科给事中李性奏今年  万寿圣节天下文武衙门例当堂上官进表庆贺今云南等处都布按三司俱遣属官代进请治其不敬之罪  上俱宥之
　　○命万全都指挥佥事李浩子晖袭为指挥同知
　　○巡守广东珠池内使王真保奏珠池地方广阔旁近人民居住数多官军分守不周乞再差内官并添拨官军巡守  上恐扰民命仍其旧
　　○直隶山海卫指挥同知周俊奏本卫官军月粮右参议张隆俱定于林南东店等仓关支相离五百余里未往艰难多致缺食今本卫见有盐粮及屯种子粒米豆一十二万余石在仓乞按月关支赡养事下行在户部请移文核实挨陈关支毕日仍于林南东店等仓关给从之
　　○辛未镇守延安绥德都指挥同知王祯邀击胡寇于响水寨败之生擒五人斩首三级获马四十匹并得衣甲器械及掠去马骡牛羊事闻  上敕祯械贼献京所获马匹军器俱赏有功官军
　　○先是辽东边军有为胡寇所掠逸归者  上怪所司不以闻命行在兵部移文责之至是都指挥邹溶等言军人实亡去非被掠因自劾其约束不严之罪  上曰边军被掠既不以闻又肆欺诳法可容乎都指挥姑记其罪指挥及管军守了官俱责死罪状仍罚俸三月再犯不宥○阳曲王美垙奏岁禄一千石内六百石支米四百石折钞供给不周乞全支米  上以即今岁歉人民艰食正当节用王禄米姑仍旧
　　○山东按察司副使王裕奏东岳泰山为五岳之宗祀典所重近年以来四方愚民登山烧香舍身跳崖毁伤肢体秽恶亵渎有伤和气请令巡按御史按察司并泰安州官严加禁约从之
　　○日生背气一道色青赤鲜明
　　○壬申顺天府奏越靖王坟园用宛平县民田三顷九十九亩请除其税粮从之
　　○给达官安朵儿只等半俸安朵儿只等任都指挥同知等官犯罪谪戍广西既而蒙宥充为事官取回原卫操备立功隶三千营至是奏乞给俸养赡行在户部以为例不应与  上命给与半俸俾效劳行阵
　　○癸酉行在鸿胪寺右少卿焦循以  圣节习仪于朝天宫坐肩舆直抵中门为吏所拒循怒挞吏吏诉之都察院劾循放肆不敬请治其罪  上宥之
　　○甲戌命故广义伯吴管者子玘袭封广义伯
　　○巡抚江西行在吏部右侍郎赵新奏江西临江瑞州南康三府仓粮多而支给少恐岁久腐烂事下行在户部请拨十万石借倩民船运赴九江府仓以备湖广运粮官军支给带运从之
　　○武骧左右腾骧左右忠义后蔚州左神武后大兴左直隶河间等卫各奏今年五月以来天雨连绵河水泛涨渰没屯田子粒无收  上命行在户部遣官覆视○致仕江西布政司右布政使何源卒源苏州府吴江县人由举人授山东德州学正荐升本州知州进广西梧州府知府境内涝灾发廪赈济饥民全活者众寻坐事谪交阯还擢吏部考功员外郎升郑府右长史改吏部文选郎中升江西布政使尝奏改辽东大宁万全等卫勾补幼弱军三千余隶附近南昌卫甚为民便正统三年致仕至是以疾卒于家
　　大明英宗法天立道仁明诚敬昭文宪武至德广孝睿皇帝实录卷之六十一
　明英宗睿皇帝实录卷之六十二
　　正统四年十二月乙亥朔  上省郊祀牲
　　○脩建乾清宫以是日经始遣少保兼工部尚书吴中祭司工之神
　　○修北京行太仆寺
　　○丙子四川按察司佥事王迪镇守松潘都指挥使赵得等奏边备三事一松潘卫并小河叠溪二所俱置临极边万山之中道路崎岖不产米谷不通舟楫每岁定拨成都等府州县税粮四万五千三百余石止足供给别无余粮虑有警急调发缺粮应用乞命四川都布按三司每岁添拨税粮一万石于本卫收贮一万石于小河叠溪收贮候积蓄既多仍令复旧一新塘归化北定蒲江四关官军月粮例于松潘卫仓关支镇平堡官军月粮于叠溪所仓关支五处关堡俱系紧要其至松潘叠溪近者六十里远者百余里恐有声息不能守营乞命四川都布按三司改拨五千九百四十石分收归化镇平二驿官军就近关支庶不离营一洪武中松潘等卫每军岁给绵布三疋绵花三斤令自制袢袄宣德二年因番人作耗尽数折钞七年以后折半支给军士艰难乞命四川布政司仍如洪武中例全给使皆足以御寒奏下行在户部议所言添拨改拨粮米宜允其请冬衣布花宜如盐井等卫三年一次给赏  上以边地苦寒军士当恤其即移文四川三司及巡按御史会议以闻
　　○巡抚大同宣府右佥都御史卢睿奏万全都司保安卫今年旱涝相仍屯田一十四顷禾苗尽损无收该徵子粒乞与全免余田三百七十五顷薄收乞免十分之四从之
　　○丁丑命四川酉阳宣抚司老疾土官佥事冉应良孙佐代职
　　○镇守松潘都指挥使赵得等奏祁命簇番寇商巴聚众邀劫粮夫又刻木为信约日攻城官军捕之擒商巴等十七人贼众溃散其弟小商巴复聚浦江新塘等关据险劫掠焚毁归化驿北定蒲江堡敌伤官军势益延蔓乞发大军剿除事下行在户部兵部会议尚书王骥等以为宜如得请  上命都督同知李安充总兵官右佥都御史王翱参赞军务兼督粮储调四川都司成都左护卫官军龙州宣抚司等处土军及松潘见操官军合二万余人隶安往征之
　　○禁各卫所指挥千百户与所管旗甲军余互结婚姻徇情废事违者比亲民官娶部民妇女律论罪从山海卫指挥同知周俊言也
　　○旌表孝子邢恭节妇张氏等九名恭河南郑州人奉嫡母生母尽孝二母殁皆庐墓惇行古礼孙整山东乐安县人父没庐墓祖母止之自负土营父坟不离苫愧祖母没庐墓三年陈勉山东寇县人父没庐墓植树种瓜遇风雹惟勉树瓜无损王绍直隶舒城县人石玟狭西凤翔县人刘友得狭西肤施县人皆庐墓鹊兔来巢驯扰诏各旌其门曰孝行张氏狭西凤翔县民刘荣妻林氏直隶常熟县民吴本妻皆夫亡早寡守节奉姑尽礼孙氏浙江海宁县医生郭彦昭妻彦昭没于京奉柩还葬姑欲嫁之断发自誓诏各旌其门曰贞节
　　○行在金吾左宽河二卫各奏五月以来阴雨连绵河水泛涨屯田无收子粒办纳艰难  上命行在户部覆实除之
　　○戊寅遣金吾左卫带俸都指挥佥事张信锦衣卫带俸指挥同知牙鹘为正使封已故哈密忠顺王卜答失里男哈力锁鲁檀为忠顺王赐敕谕之曰比闻尔父忠顺王卜答失里已卒哈密军民无所统属兹特遣使赍敕命尔哈力锁鲁檀承袭父爵仍为哈密忠顺王抚治人民保守地方已敕都督头目皮剌纳等协赞抚绥不许头目人等互相讐杀俾大小官员各安其职军民各安其业凡朝廷使臣及诸番进贡使臣来往经过尤须至诚礼待不可轻忽尔其益顺天心敬承朕命永笃忠诚以副宠眷之隆如有头目人等不遵朝廷号令仍前仇杀不服管束者王即具实奏闻必罪不赦并敕狭西总兵官定西伯蒋贵等依例资给二使拨军送至沙州仍敕沙州卫都督同知困即来及赤斤蒙古卫都指挥且旺失加等护送至哈密封王毕将先年沙州移去哈密住坐都指挥阿赤卜花等遗下人口尽数领回原卫如旧生理遂赐哈力锁鲁檀织金文绮蟒龙袭衣彩绢及哈密大小头目并困即来且旺失加织金袭衣彩绢有差张信牙鹘及带去人员各赏钞锭彩叚表里哈力锁鲁檀一名倒瓦答失里
　　○书谕庆王秩煃曰承喻欲将护卫在域并屯种军人内选拣一千名拨总兵官都督史昭处提督操练免其轮班使军士心志专一悉从所言已敕昭等知之书至可令长史及护卫指挥同昭选拣精壮者付之听其操备以御边境以保障王国王又欲赴京谢册封恩远途跋涉可免来也
　　○敕谕巡抚南北直隶行在都察院右佥都御史张纯大理寺右少卿李畛曰今命尔纯于顺天保定河间永平四府尔畛于真定顺德广平大名四府所属州县往来巡视民瘼其间有田禾被灾人民缺食者就令所司支粮赈济如官无见粮或发附近州县仓或劝借于大户殷实之家尔宜从长斟酌被灾之家科差粮草尽行停免听其营运生理如开年春作之时贫民缺食少种子牛具者务要区画劝借官为给散令其因时布种仍严督府州县及抚民官员常常巡视抚恤不许生事扰害俾得安生庶副朕惓惓轸念斯民之心凡所行之事果有违碍及事有当行而不敢专者一一具奏定夺不许推托坐视民患其府县官及抚民官果有贪酷不才或罢软无能不堪任事者体审明白即起送赴京别选贤良以图安养尔其夙夜尽诚恪勤无怠
　　○敕山西等处镇守总兵官都督李谦等曰曩因胡寇犯边敕尔诸将率兵截杀但恐贼闻我师出境或乘间来侵尔等其各饬兵严备相机剿除如境外驰报声息即与策应今天气甚寒尤宜抚恤军士毋令冻馁庶副朕怀
　　○敕镇守松潘都指挥赵得等曰尔昔奏番寇商已反叛比有言其非叛者但所部邀我粮夫尔乃不善抚治诱而执之致其余党纵横劫掠信斯言皆尔等激变之罪今姑记之已命总兵官都督李安发兵征剿尔等宜尽心立功以赎前过
　　○赏征剿松潘蛮寇有功官军都指挥钞各一千贯指挥钞各五百贯千户卫镇抚及长官钞各四百贯百户所镇抚及头目把事钞各三百贯总旗钞各二百五十贯小旗钞各二百三十贯军人土军土民人等钞各二百贯
　　○己卯乐平王冲烋奏臣随兄韩王寓居平凉边地苦寒柔弱之质遭之成疾虽蒙  皇上每念亲亲赐之药饵然略见平复遇寒辄发惟  皇上矜悯乞移温暖之地使之暂延残喘用终余年  上以书谕之曰封土  祖宗所制岂敢改易况平凉未必甚寒惟安心调摄可也叔祖亮之
　　○辛巳调燕山右卫带俸都指挥佥事赵斌大宁都司署都指挥佥事孙谅于四川都司
　　○壬午腊节赐文武百官宴
　　○命署都指挥佥事盛琦往直隶扬州等处提督官军备倭　　○赐瓦剌等处脱脱不花王使臣阿都赤及存留大同养马把秃等彩叚表里绢疋红毡帽袭衣靴袜有差阿都赤等在京师遇  万寿圣节进马故赏之也
　　○起复贵州蛮夷长官司流官吏目张顺顺以亲丧去职夷官及耆民言顺善绥怀抚恤乞复其任行在吏部言例不当复  上以蛮夷信服之特命复任
　　○沈王佶焞奏平遥王佶煟有疾  上遣医士驰驿往治仍遣书谕王善加调摄以副亲亲之望
　　○癸未赐行在兵部左侍郎邝野行在都察院右副都御史王文行在光禄寺卿柰亨顺天府尹姜涛封赠诰命时各官具＜锍-釒＞乞恩  上特与之
　　○山东登州府知府杨颐奏本府原系州治其城隍封灵佑侯今升为府宜加封公爵奏下行在礼部议尚书胡濙等以为今北京城隍止称京都城隍之神如五岳四渎原有封号洪武间皆已革去可令照例称登州府城隍之神庶合礼制从之
　　○北京国子监监生任得等五百三十三名奏坐监年深被年浅监生搀越取用事下行在礼部覆奏今后清军写诰写本历事监生令国子监挨次选拨如有不守礼法奔竞搀越幸进之徒依律究治从之
　　○宁府临川王妃黄氏薨妃北城兵马副指挥福之女宣德元年册封至是薨讣闻  上遣中官致祭命有司营葬
　　○甲申朝鲜国王李祹遣陪臣柳守刚赍表文贡马及方物来贺明年正旦节赐宴并赐彩币等物有差
　　○升广西驯象卫指挥同知范信柳州卫指挥佥事项谏俱署本都司都指挥佥事事从总兵官安远侯柳溥等奏举也
　　○免天下没官牛租时有言洪武以来民间领养官牛至今三五十年牛死已久不得除豁致民将人口产业变易输租  上命行在户部即移文各布政司并直隶郡县凡官牛倒死悉除其租继有死者亦即具奏除豁毋久遗民患
　　○直隶保定府蠡县知县张霖奏本县四月以来淫雨不止山水涨漫田苗渰损饥民一千九百三十八户已计口发官廪赈给谨具以闻
</div>
    <div class="pagination">
<a href="明实录英宗实录_page40.html">上一页</a><span>...</span><a href="明实录英宗实录_page36.html">36</a><a href="明实录英宗实录_page37.html">37</a><a href="明实录英宗实录_page38.html">38</a><a href="明实录英宗实录_page39.html">39</a><a href="明实录英宗实录_page40.html">40</a><span class="current-page">41</span><a href="明实录英宗实录_page42.html">42</a><a href="明实录英宗实录_page43.html">43</a><a href="明实录英宗实录_page44.html">44</a><a href="明实录英宗实录_page45.html">45</a><a href="明实录英宗实录_page46.html">46</a><span>...</span><a href="明实录英宗实录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
