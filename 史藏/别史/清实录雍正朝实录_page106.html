<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 106 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 106 页/共 216 页</h1>
    <div class="content">
○云贵总督鄂尔泰疏报。米贴贼党悉平。鹤丽总兵张耀祖、所领官兵已于五月二十六日撤回。其井底＜屯土＞、及沿江渡口等处。原议驻兵三百名。请添设二百名。足资巡察防范。得旨、米贴之事既竣。滇兵可以回汛。目下逃窜。不过逆夷吞都土司德昌一人。易于缉捕。其巢□刀抚雷波土司。川省所拨之兵。自足办理。四川提督黄廷桂、有应行知会滇省官弁之处。著黄廷桂。就近知会。余照所请行　　

○云贵总督鄂尔泰摺奏。乌蒙案内、革职土司禄鼎坤。乃禄万钟之亲叔。向居鲁甸。亦属渠魁。而当日官兵进巢□刀乌蒙时。禄鼎坤、带领二子。及鲁甸头目等、投见知府黄士杰、随经总兵刘起元、给以外委守备。立功赎罪。及臣亲至东川。又复给牌。准其效力录用。禄鼎坤、始而前往化导禄万钟母子。劝其归顺。因主文刘建隆等、抗违不从。带领禄万钟母子逃往大关。鼎坤自备口粮。督领土兵三千。直捣镇雄之胁。是以万钟计穷势迫。投奔川营。且招抚乌蒙头目五十余人。各目所属百姓数千户。俱赴营投顺。逮米贴陆氏等、勾通川猓。抗拒官兵。鼎坤愿以妻子为质。调率土兵。亲往效力。又有同案之白颇阿业、亦随鼎坤投诚者。前陈明哲等、抗违拒敌。阿业曾率土兵血战破围。此皆有功之夷人。禄鼎坤、今应远徙江宁。阿业、因其兄系叛案重犯。缘坐应流。仰恳俞旨。可否宽免。奉上谕、朕怙冒万方。内地外夷。皆同仁一视。本欲其胥归于善。以受朝廷抚绥教养之恩。禄鼎坤、既能悔过自新。输诚向化。且奋勇努力。以助官军。与凶苗之怙恶不悛者。相去霄壤。应加特恩。以为众人之劝。前经鄂尔泰题请照新定之例。将禄鼎坤、发往江宁安插。今加特恩。免其跋涉迁移。即令安插云南省城。将禄鼎坤、隶总督标下管辖。令鄂尔泰酌量题授职衔。并赏给养赡之资。俾得从容敷用。以示恩奖。其同案之白颇阿业亦能悔罪输诚。著将流徙之罪。开恩宽免　　

○川陕总督岳钟琪奏报、据西藏驻劄之参将颜清如呈称、五月二十五日。颇罗鼐率所部兵。由潘玉口至喀巴地方。先遣兵一千余名。冲战喀木卡伦。与隆布奈之兵相敌。是夜、西藏斥□土□(工□矢)□兵丁。俱随从颇罗鼐。二十六日。颇罗鼐、率兵直抵西藏。驻藏大臣马腊、僧格、即往布达拉地方。守护达赖喇嘛。颇罗鼐、一面安抚西藏。一面派兵将布达拉地方围困。二十七日。马腊僧格、回至西藏。二十八日。各庙喇嘛。将阿尔布巴。隆布奈、扎尔鼐等擒献。颇罗鼐、将伊等拘禁。遂来见马腊、僧格告称。今率阿里及后藏兵。共九千余名。前来西藏。既获讎人。即欲回后藏。防守隘口。兵丁等、乞奏闻皇上加恩赏赐等语。臣查颇罗鼐、于大兵未到之前。奋勉报讎。擒获渠魁。此皆圣主恩威远布之所致。但渠魁虽己就擒。阿尔布巴之子衮布、现在江达、率兵驻劄。臣行令銮仪使周瑛、严加防范。俟大兵到藏。协力攻巢□刀。至颇罗鼐之兵九千余名。请加赏赐。以示鼓励。得旨、颇罗鼐兵丁、殊为效力。著查郎阿等、将预备军需钱粮内、动支三万两。给与颇罗鼐、令其酌量赏兵　　

○旌表云南镇沅府烈妇。王得远妻张氏、猓贼害夫。赴火全节。给银建坊。入祠致祭如例　　

○甲子。中元节。遣官祭永陵、福陵、昭陵、昭西陵、孝陵、孝东陵。景陵　　

○上诣恩佑寺、行礼　　

○礼部议覆。山东巡抚塞楞额奏报。商河县民张焕之妻李氏、于雍正二年、寿登百岁。因伊夫服制未满。奖庆之礼。不忍举行。今己服阕。理合举报。应照例予旌。得旨、李氏寿越期颐。心明大义。高年淑范。实属可嘉。著赏赐内府缎二端。貂皮四张。人参二斤。以示朕格外加恩之至意　　

○旌表江苏沛县烈女。魏宣女魏氏、年幼御暴。忿激自缢。给银建坊。入祠致祭如例　　

○乙丑。诸王大臣等疏奏。西藏阿尔布巴等、杀害驻劄西藏之贝子康济鼐、罪难宽宥。今颇罗鼐、仰仗天威。率兵直抵藏地。将渠魁阿尔布巴、隆布奈、扎尔鼐三人。悉行擒获。西藏平定。合词奏贺。得旨、阿尔布巴等、背理妄行。藐视国法。朕为绥靖边陲之计。特命大臣领兵前往、察究情由。就近申讨。今据奏报颇罗鼐、率所部兵马。先抵藏地。其各寺喇嘛。将首恶之阿尔布巴等三人。献出拘禁。渠魁既已就擒。藏地可以宁谧。在大兵不发一矢。在西藏未伤一人。此等大事而成功之易若此。是皆仰赖上帝之垂慈。皇考之默佑。实非朕凉德之所及也。因诸王大臣等陈奏。将此宣谕知之　　

○丁卯。正白旗汉军副都统董一隆、缘事革职。以原任侍郎常保、为正白旗汉军副都统　　

○戊辰。升陕西肃州总兵官纪成斌、为陕西固原提督。陕西洮岷副将樊廷、为陕西肃州总兵官　　

○署直隶总督何世璂疏报。宣化府、深井堡等处。开垦本年分田地六十顷有奇。下部知之　　

○己巳。谕礼部。怡亲王之子弘暾薨逝。弘暾、系王妃所出。著照贝勒例殡葬　　

○以署翰林院掌院学士事通政使司通政使留保、翰林院侍读学士觉罗逢泰、俱充经筵讲官　　

○户部议覆、浙江总督兼理两浙盐务事李卫、遵旨会议署两江总督范时绎等、条奏两淮盐务七条。一、各灶烧盐处。令商人公举干练殷实者。按其场灶。酌用数人。并设立灶长巡役。查核其盐觔多寡。尽入商垣。以杜灶丁私卖之弊。一、各场大使。将入垣盐觔数目。按月册报该御史衙门察核。以杜隐藏偷售之弊。一、凡州县场司。俱令设立十家保甲。互相稽查。遇有私贩。据实首明。将本犯照例治罪。私盐变价分别赏给。诬者治以反坐之罪。傥有徇隐等情。被旁人告发者。该州县场司官。照失察私盐例参处。一、两淮所辖隔省案件。惟恐呼应不灵。且长途解审。往反滋累。请转饬湖广、江西、河南等省各驿盐道。加意督缉。将盐务案件。就近审理完结。一、两淮地方辽阔。兼有长江之险。私枭易于盘踞。请令该督、抚、提、镇、盐政。严饬官弁兵役。巡查口岸。实力缉拏。一、场员俱系杂职。且贤愚不等。请令该督抚将所属场官。确加甄别。如果实有堪用者。仍行留任。其余应请拣发家道殷实之候补候选同知等员。管理场务。一、贫难小民。许其负盐四十斤。于不销官引地方。易米度日。如有私相买卖。并于销引地方。公然货售。及假托肩挑背负。运送窝囤。合成大夥私盐等弊。该地方官。立即严拏。照私盐并数律治罪。以上七条。俱应如所请。从之　　

○旌表河南南阳县烈妇。郭振江妻李氏、拒奸不辱。被殴殒命。给银建坊。入祠致祭如例　　

○庚午。敕封京都风神、为应时显佑风伯之神　　

○河东总督田文镜疏报。祥符等九十五州县、开垦雍正五年分田地六千八百八十三顷有奇。下部知之　　

○辛未。谕刑部。为治莫要于安民。安民莫急于弭盗。朕夙夜孜孜。勤求治理。无时不以安辑万姓为念。岂忍沽宽大之虚名。姑息养奸。以贻害吾善良之赤子乎。迩者各省文武大吏。亦知仰体朕怀。严缉盗贼之踪迹。穷治盗贼之根株。如浙江、江南、数十年之大盗积贼。悉行拏获。而究问从前。则供出劫财害命之案。不可胜数。似此狡狯渠魁。尚不能逃于法网。则凡为盗贼之人。其可不知悔惧乎。朕念为盗贼者。前此之愚顽。皆自陷于死而不知。而今此之穷蹙。又将求其生而不得。辗转思维。深为不忍。因是特颁训谕。指示迷途。而望其自新悛改。凡为盗贼者。皆吾民也。乃不肯为国家爱养之良民。而甘为国家诛殛之匪类。岂非自作之孽。更复何所归咎乎。而为盗贼者。每藉口于饥寒所迫。计出无聊。夫虑饥寒者。谋生之心也。而为盗贼者。取死之道也。以求生之心。而趋必死之路。虽在下愚。不应出此。凡能为盗贼之人。必非老弱残废之辈。有可用之膂力。有可用之心思。若务农耕种。负贩佣工。即可为糊口之计。或入营食粮。当差效力。且可为上进之阶。宇宙间谋生之人。百千万亿。而谋生之策。亦甚多端。奈何作此丧心昧理。违条犯法之事乎。盖由此辈。或游手好闲。或赌博纵饮。或好勇斗狠。一旦困乏穷苦。利欲薰心。遂生杀害劫夺之念。以为昏夜之间。无人识认。未必即被拘执而受刑戮也。不知一案败露。则众案皆难掩藏。一人被擒。则夥党皆难隐匿。往事具在。岂不闻之。盗贼若肯为善良。必不致于饥寒而死。以视身首异处。肆于市曹。桎梏囹圄。伤残肢体。父母妻子。迁徙流离。果何得而何失。孰危而孰安乎。朕心恶此辈之肆行不法。又深悯此辈之愚昧无知。示以自新之路。特施法外之仁。许其自首免罪。凡各省盗贼、未经缉获到官者。其中为首造意、及伤害人命之犯。若自行陈首。朕酌其情稍可原者。量从宽减。若被人引诱迫胁、跟随为盗之犯。自行出首。则将伊应得之罪。予以宽宥。俾得改除旧恶。永为良民。受国家惠养之泽。若此旨既到之后。而为盗贼者。不行自首。其有己经自首免罪之后。而复为盗贼者。定行加重治罪。傥有不肖官员。因盗案不结。有碍考成。贿买无赖之人。冒认为盗。自行出首。以图销案者。一经察出。将贿买之官。及代认之人。俱即正法不贷。著在京在外地方大吏。通行所属。俾远乡僻壤之民。咸共知之　　

○壬申。户部议覆、四川巡抚宪德疏言。夔州关税。向委夔州府知府监收。请于已酉年为始。照浒墅淮关例。派差监督一员徵课。按年遴员更换。应如所请。从之　　

○予故太子太傅武英殿大学士富宁安、祭葬谥文恭　　

○癸酉。山西巡抚觉罗石麟疏报。太原等府、开垦本年分田地三千一百五十顷有奇。下部知之　　

○甲戌。兵部议覆、署两江总督范时绎疏言。漕标之庙湾盐城二营。原系沿海地方。汛远兵少。稽察难周。请于射阳湖口窈子港。添设守备、把总各一员。兵二百名。佃湖集。添设千总一员。兵五十名。小关子。添设守备、把总各一员。兵二百名。驻劄汛地防守。总属漕标统辖。并添沙船八只。分拨游巡。应如所请。从之　　

○乙亥。谕内阁。前山东参革知县朱成元、令家人叩阍一案。朕命学士缪沅、前往审理。据缪沅将朱成元、蒲台县任内。馈送巡抚布按各官规礼印簿查出陈奏。朕一一阅看。知系朱成元、任内二十余年、馈上司之陋规。而自雍正元年以后。仍复馈送如故。己交部严察议奏。自朕即位以来。严饬官方。禁止私贿。又恐督抚等官。用度不敷。暗中巧取。是以给与养廉之项。俾其公私有赖。俯仰从容。庶永杜苞苴。以为澄清吏治之本。盖上司既受属官之馈遗。又何以禁止属官之贪墨。甚至以馈遗之多寡。分情谊之厚薄。则属员之优劣。何由辩别。而吏治尚可问乎。各省督抚养廉之项。皆经奏闻奉旨者。司道等官。亦皆于公用内支给。其无公项可支之员。亦应于督抚前陈明。准其收受何项、以为用度。岂有朝廷既给养廉。而仍收受属员陋规之理。今观山东巡抚司道等官之私受陋规如故。则他省或有似此欺隐私受者。亦未可知。著各省督抚、一一严查。据实陈奏。在地方官薪水之资。自不可缺。但于属员之手。接受节礼陋规。则断乎不可。目今各省内。或有尚未分给养廉之员。著各省督抚、悉心商酌办理奏闻。宁可以州县应出之项。解至藩库。从公发给。而不可使其自相授受。废公议而徇私交。留礼仪交际之名。而长贪婪贿赂之弊也。傥再有私收规礼者。将该员置之重典。其该管之督抚、亦从重治罪　　

○谕正红旗汉军都统等、原任大学士甯完我、乃国家旧臣。朕念伊功绩。查伊后人、其三世孙甯兰、人老成。若有骁骑校缺出。带领引见。甯兰家贫。赏住房一所。内库银五百两。四世孙甯邦玺、人平常。系康亲王属下。交与康亲王给伊拜唐阿钱粮。若能习文即令其读书。傥不能习文。则挑在拜唐阿上、教导行走。成就时、著王奏闻　　

○内务府总管常明奏报、芦沟桥遵旨盖造官房。安歇会试举子。工程告竣。得旨、此朕体恤应试举子之意。俾其有旅次居宿之安。而无盘查行李之扰。但恐各省举子。未必知有新设顿宿之处。著礼部行文各该督抚、通行晓谕。并令崇文门每年查税官员。实心奉行。严饬巡察人役等、毋得借端稽留。额外苛索　　

○丙子。以署江苏巡抚张坦麟、为内阁学士兼礼部侍郎。仍署理巡抚事务　　

○戊寅。刑部尚书励廷仪条奏。请除监生考职倩代顶冒之弊。得旨、各省监生。每于考职之时。或惮于跋涉。或不谙文理。常托在京之亲戚朋友。代为应考。而本人安坐原籍。滥窃职衔。此等陋习。相沿己久。是以数年来。朕特遣大臣等、司考试之事。及后访察。知考试之臣。亦只能校阅文艺。不能除假冒之弊。故于上年考试之后。朕令将一千一百余人。通行引见。彼时伊等自知顶冒情亏。不敢报名引见者。九百余人。俱经降旨革退。其引见之二百余人。朕以为皆系正身。又见其中有人材可用者。因拣选七十余人。交部即用。或令外省督抚试用。且有加恩用至知县知州等官者。近闻此即用人员之内。竟尚有顶冒之人。似此敢于欺罔。可谓愍不畏死者矣。今朕开恩。准其自行出首。若代考得官之人。遵旨出首。朕酌量宽减其罪。其托人代考者。情罪较经。若遵旨出首。但革去监生。不治其罪。傥仍前隐匿不首。一经察出。将与者受者。即行正法。其从前历来考职监生、有代考得官者。俱照此例行　　

○吏部议。领侍卫内大臣公在内阁办事马尔赛等参奏。工部所造黄册。屡经催办。乃任意迟延。特于月朔吉日进呈。显系怠玩疎忽。应将尚书黄国材、侍郎鄂尔奇、吴士玉、法保、申大成、照溺职例革职。得旨、黄国材、鄂尔奇、法保、俱著革职。从宽留任。吴士玉、革去工部侍郎。著在内阁学士内效力行走。申大成、著革职　　

○加工部主事管式龙、翰林院检讨衔。提督湖北学政　　

○改四川遵义、桐梓、绥阳、仁怀四县。正安一州。及遵义协官兵。俱隶贵州管辖。从云贵总督鄂尔泰请也　　

○赈甘肃兰州、雹灾饥民　　

大清世宗敬天昌运建中表正文武英明宽仁信毅大孝至诚宪皇帝实录卷之七十一


大清世宗敬天昌运建中表正文武英明宽仁信毅大孝至诚宪皇帝实录卷之七十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。八月。己卯朔。谕直省督抚等。知府一官。管理通郡。有察吏之责。如知府得人。则察吏以安民。于地方实有禆益。但知府内、有仅系循分供职。不能察吏。而又素无过犯、不至于参劾者。此等人员、若令其久任地方。于属员贤否、必不能详察周知。于吏治无益。著各省督抚、将见任知府、详加甄别。其有才具中平、不能察吏者。一面具题。以在京部属改补。仍令该员暂留本任办事。一面于本省同知以下、知县以上等官内、拣选能胜知府之任者。保题送部引见。如所保人员可用。准其补授。俟伊到任后。著前任知府、交代清楚来京。以部属之缺改用。如此、则因才器使。办理部务得人。而各省知府、均属胜任之员矣。若所保人员、到京引见时。朕察其才具亦属中平。则仍将前任知府、留于原任。各省督抚、宜秉公详择。以副朕澄叙官方之至意　　

○庚辰。福建巡抚朱纲奏言、各省举行耕耤典礼。于雍正四年、奉上□日选择洁净丰腴之地。建坛置田。又于雍正五年、接部颁仪注。内载耤田应在东郊。但闽省州县、前此己建之坛。已置之田。有不在东郊者。今若悉令更改。而地势各有不同。或依山滨海。甚难办理。奏闻请上□日。得上□日。礼部所议耤田仪注。引礼记天子耕于南郊。诸侯耕于东郊之文。是以将各省耤田、议于东郊建置。此礼部识见拘泥之处。夫建立耤田。必在郡邑近城之地。而各郡各邑。地势不同。其城东一面。或依山岭。或近河渠。未必俱系平壤。即无山水阻隔。亦未必俱系洁净丰腴之区。安得以诸侯东郊为比。而令地方有司、难于办理乎。况已建之坛。已置之田。又令迁移他所。不但耗费更张。亦大非敬谨虔诚之道。闽省已设坛田、不必更动。其各省与此相类者。著将此谕上□日、通行各巡抚、晓谕所属知之　　

○壬午。谕议政王大臣、管理旗务王大臣等。九门虽有军兵看守。俱在城内居住。其城外并无看守官兵。或于吊桥附近空闲之处。修造营房。派兵数百名、居住看守。甚属有益。著会同详议具奏。寻议、除正阳门外、有巡捕营官兵。不必令旗兵看守外。崇文门等八门外。于沿河空闲处、修造房屋。各满洲蒙古汉军三旗、派章京四员。骁骑校四员。马甲二百名。挈家移住。其房屋、章京八间。骁骑校五间。兵丁二间。于城门附近、修造堆子八处。令官兵等轮替该班。于附郭等处、不时巡查匪类。从之　　

○擢监察御史宗室塞尔赫、为都察院左副都御史　　

○以降调光禄寺少卿汪漋、为光禄寺卿　　

○癸未。上回宫　　

○甲申。上御经筵。讲毕。赐大学士九卿詹事及讲官等宴　　

○谕内阁。官员有莅民之责。其语言必使人人共晓。然后可以通达民情。而办理无误。是以古者六书之制。必使谐声会意。娴习语音。所以成遵道之风。著同文之治也。朕每引见大小臣工。凡陈奏履历之时。惟有福建广东两省之人。仍系乡音。不可通晓。夫伊等以见登仕籍之人。经赴部演礼之后。其敷奏对扬。尚有不可通晓之语。则赴任他省。又安能于宣读训谕、审断词讼、皆历历清楚。使小民共知而共解乎。官民上下。语言不通。必致吏胥从中代为传述。于是添饰假借。百弊丛生。而事理之贻误者多矣。且此两省之人。其语言既皆不可通晓。不但伊等历任他省、不能深悉下民之情。即伊等身为编氓、亦必不能明白官长之意。是上下之情、捍格不通。其为不便实甚。但语言自幼习成。骤难改易。必徐加训导。庶几历久可通。应令福建广东两省督抚、转饬所属各府州县有司、及教官。遍为传示。多方教导。务期语言明白。使人通晓。不得仍前习为乡音。则伊等将来引见殿陛。奏对可得详明。而出仕他方。民情亦易于通达矣　　

○谕刑部。凡州县正印官、因公出境。遇有即应正法人犯。理宜即令本州县之佐贰官监决其应如何定例之处。著查明议奏。寻议、凡遇决不待时之犯。部文到日、正印官因公出境。即令同城之州同、州判、县丞、主簿等官。会同本城之武职官弁。遵查不停刑日期。代行监决。再查州县内、无佐贰官之处甚多。而吏目典史、官职卑微。不便令其监决。应令该知府于部文到日、即派委府属之同知、通判、经历等官。星速至该州县。亦会同本城之武职官弁。遵查不停刑日期代行监决。著为定例从之　　

○命江西巡抚布兰泰来京。以署江苏巡抚。内阁学士张坦麟、署江西巡抚。内阁侍读学士协办河工事务尹继善、署江苏巡抚　　

○云贵总督鄂尔泰疏报。云南镇沅府、开垦彝田四百三十顷有奇。下部知之　　

○免江南高邮、桃源等七州县、雍正五年分水灾额赋有差　　

</div>
    <div class="pagination">
<a href="清实录雍正朝实录_page105.html">上一页</a><span>...</span><a href="清实录雍正朝实录_page101.html">101</a><a href="清实录雍正朝实录_page102.html">102</a><a href="清实录雍正朝实录_page103.html">103</a><a href="清实录雍正朝实录_page104.html">104</a><a href="清实录雍正朝实录_page105.html">105</a><span class="current-page">106</span><a href="清实录雍正朝实录_page107.html">107</a><a href="清实录雍正朝实录_page108.html">108</a><a href="清实录雍正朝实录_page109.html">109</a><a href="清实录雍正朝实录_page110.html">110</a><a href="清实录雍正朝实录_page111.html">111</a><span>...</span><a href="清实录雍正朝实录_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
