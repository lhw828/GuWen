<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 217 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 217 页/共 263 页</h1>
    <div class="content">　　○提督永平等处粮草郎中杨礼和与指挥程晟互相讦奏当徵回鞫问户部请遣官往代从之
　　○甲子  上以安远侯柳溥等自报捷之后两阅月并无章奏边情阻阏不通降敕切责之
　　○巡抚甘肃右副都御史芮钊奏凉州等处虏骑出没不时而各边官军兵器多敝朽不精乞敕狭西镇守总兵并都布按三司将各卫季造并守城军器运送兰县给与各边官军从之
　　○守备倒马关都指挥佥事赵瑄为巡按御史滕昭按其受所部科歛  上命瑄输罪遂宥马
　　○乙丑兵部尚书马昂奏天下军政多弊乞命吏部并都察院推举见任听选丁忧给假评事行人序班博士知县推官擢为监察御史分行清理  上曰见任御史俱是遴选者不必他举遂命左都御史寇深于两京推选十七人以往
　　○巡按直隶监察御史刘泰奏太平府属县蝗蝻滋蔓食伤苗稼安庆府属县江水泛溢浸烂秧苗秋成无望粮草无从徵纳  上命户部知之
　　○浙江按察司按察使陈璇以老疾乞致仕从之
　　○命永平卫带俸都指挥同知马敬子驯代为本卫指挥使
　　○管光禄寺事右通政陈诚卒遣官致祭
　　○丙寅命巡抚大同佥都御史李秉等以银一万二千余两买马给官军骑操
　　○命填京城内诸水塘从掌钦天监事礼部右侍郎汤序言也
　　○兵部奏景泰间凡军官犯窃盗掏摸抢夺盗官畜产者俱照败伦伤化例革职为民别取子孙替职  上曰惟犯败伦伤化者如旧例其余俱发边上守哨窃盗者一年半掏摸者二年抢夺者二年半盗官畜产者三年满日还职
　　○丁卯户部奏比者巡抚辽东左佥都御史程信奏称辽东各处仓粮不足宜定则例召商中纳盐粮东宁仓海州仓淮盐每引米一石二斗浙盐九斗山东盐四斗广东盐三斗河东盐米豆中半三斗福建盐二斗义州仓宁远仓淮盐每引米一石浙盐七斗山东盐三斗六升广东盐二斗六升河东盐米豆中半二斗六升福建盐二斗二升从之
　　○宁府浮梁郡主卒遣中官致祭命有司营葬
　　○通政使司右通政政李素卒遣官致祭
　　○戊辰遣顺天府官祭宋丞相文天祥
　　○书复郑王瞻埈曰承喻先患风疾尝遣医药调治今已少瘥欲亲来谢足见尊意然道途跋履良艰尚宜将息以臻平复可不必来
　　○右少监龚荣等奏虏酋孛来阿罗出等率众二万□钞镇番凉川等处臣会总兵等官安远侯柳溥等号令三军前后于南乐堡黑山等处交锋擒虏三十五人斩首八十一级并获驼马军器等物事下兵部以为我军虽小捷而虏势益张乞行总兵等官毋狃于小利而失大机从之
　　○夜月犯垒壁阵晓刻火星入鬼宿
　　○己巳  上以柳溥等奏报杀败达贼道路已通敕右都督冯宗都督佥事李杲领军还京
　　○朝鲜国王李瑈遣陪臣柳河等乌思藏地面番僧都纲锁南领占等奉表及方物来朝赐宴并衣服彩币等物有差
　　○升浙江按察司副使王镗为本司按察使擢进士袁芳为户科给事中左赞为吏部稽勋司主事陈伯良桂茂之王竖俱为户部主事李庆黄宪郑勤蔡麟俱为刑部主事金酝为南京户部主事李澄为南京刑部主事黄箎为南京大理寺左评事吴道宏为太常寺博士王预为行人司司正刘秩文志贞为行人
　　○南宁伯毛胜卒胜迤北和宁王阿鲁台族人初名福寿永乐间兄济为指挥使有军功未升而卒胜袭升都指挥使尝逸出境外寻复自还正统中从征麓川有功累升左军都督府同知十四年以征虏功升左都督充副总兵寻平湖广苗寇景泰三年镇守金齿等处封南宁伯赐勋级奉天翊卫宣力武臣特进荣禄大夫柱国授诰券子孙世袭至是卒  上辍视朝一日遣官葬祭追封南宁侯谥庄毅子荣嗣
　　○书复辽王贵＜火受＞曰承喻以庶人贵爕及其子豪堥等所生子俱未有名今名贵爕庶生子曰豪土□内豪堥子曰恩铋豪坲子曰恩执□金豪墇子曰恩鋿专此奉报
　　○壬申祭山川城隍等神
　　○遣旗手卫官祭旗纛之神
　　○镇守浙江都督同知李信奏处州等府山场银矿已敕太监卢永总督又有布按二司参议等官及今差内官分布松阳等县闸办又令臣兼管倘遇警急不无妨误乞止令臣总督军务兼巡海道从之
　　○癸酉免陕西凉州等卫军丁今年被虏践食屯田子粒且命发仓验口赈济之
　　○后军右都督冯宗等奏近者差臣等往陕西巡边未有剿杀之功蒙恩赐彩叚银钞受之不安  上曰既已赐卿所辞不允
　　○甲戌调都督同知吴良于南京右军都督府理事都督佥事王喜于南京前军都督府理事
　　○命镇守肃州都指挥佥事吴钊于陕西行都司理事甘州管操都指挥佥事刘刚代钊镇守
　　○都督杜忠初镇守偏头关为都指挥袁胜发其盗鬻官草数十万纳杀降者赂为求升赏  上命给事中曹衡等往覆之具有验徵忠下锦衣卫狱复究得忠尝诬良民李清喜谋反赂尚书陈汝言不下千金狱具太监曹吉祥为之祈恩  上特宥之胜亦为忠讦奏其掊克军士命调之宁夏不得理事
　　○乙亥建山川坛斋宫遣工部尚书赵荣祭司工之神
　　○丙子巡抚大同右佥都御史李秉奏边报紧急乞将骑操走递马匹暂自今年九月初一日起支料豆饲餋备用候边警宁息仍如旧事下户部覆奏从之
　　○先是广西总兵等官武进伯朱瑛等奏乞调征进贵州总兵寺官与己协同杀贼不从至是贵州总兵寺官南和侯方瑛等又移文广西起调泗城等州狼兵瑛等以闻兵部议请命两处总兵各将所部军马剪除所在贼寇毋得互相推调从之
　　○丁丑命故羽林前卫指挥使林谨只子旺通州卫指挥同知姚忠子晟府军后卫指挥佥事王俊子英羽林前卫指挥佥事卜剌歹子长受王海子福俱袭职南京府军左卫指挥同知刘通子保金吾左卫指挥佥事朱英子铭俱代职
　　○广西奏徭贼五千余徒烧劫宾州坊厢杀死男妇四百三十九口虏二千六十余口牛马二千余匹兵部奏请姑记都指挥孙麟等罪俾其立功赎罪从之
　　○甘肃总兵官宣城伯卫颍奏虏酋孛来等自今岁五月以来从镇番抹山儿入境至凉州永昌延及山丹黑城子等处往来剽掠官私畜产俱已罄尽自兰县抵于甘州道路梗塞转输不继况今岁自春徂夏大风连作雨泽不降河水枯乾麦谷俱无人民艰窘不可胜言臣等原操官军六千八百员名多方起调止余三百六十员名虽竭愚忠昼夜区画惟恐失误  上命兵部计议以闻
　　○戊寅赐永寿王府镇国将军公镬诰命冠服等物
　　○赐林泉王弘化县主及仪宾崔钊诰命冠服鞍马等物
　　○命革代府昌化王仕墰等煤户且戒其占据煤窑以诸王索煤于所赐人户酷甚也
　　○己卯敕谕吏部尚书兼翰林院学士李贤太常寺少卿兼翰林院学士彭时翰林院学士吕原曰朕惟天下舆地之广不可无纪载以备观览古昔帝王率留意焉我  文祖太宗皇帝尝命儒臣修之未底于成景泰间虽已成书而繁简失宜去取未当今命卿等折衷群书务臻精要继成  文祖之初志用昭我朝一统之盛以幸天下以传后世顾不伟欤卿等其尽心毋忽
　　○太谷王钟鋐薨禄米四百石截日住支王母邵氏奏乞暂赐与今年以养赡家眷从之
　　○吏部奏近例官吏人等匿丧诈丧事有轻重若概罢为民无以示警今后有将远年亡故父母诈称新丧者问发顺天府昌平遵化蓟州等州县为民系顺天府者发口外为民父母见在诈称死亡者发口外独石等处充军其闻父母丧匿不举不离职役者若原籍程途三千里之上限一年不及三千里者限半年违限不回守制者俱发口外隆庆永宁等州县为民从之
　　○户部奏宣府有副都御史王宇大同有佥都御史李秉总督粮草宜将宣府管粮郎中徐敬大同管粮郎中杨益取回别用  上曰管粮郎中不必取回仍听王宇李秉督理
　　○神武卫百户罗瑾有衔于刑部主事邓顺嗾校尉恐顺以将发其鬻狱之弊顺惧厚赂校尉求泯之既而有觉其事者  上怒特谪瑾及校尉充辽东军
　　○南京后军都督佥事张通卒通凤阳人袭父职为天津卫指挥佥事永乐中率卒徒修北京宫殿从  驾征北虏宣德初从  驾征武定州皆有功屡赐白金文绮正统初升都指挥佥事从  驾征北虏升后军都督佥事右参将守大同景泰初召还京师初通在大同与石亨同僚通孙镛与亨皆娶武安候郑宏妹为友壻亨迎  驾南宫时通以为事官家居亨使人索赂于通欲为通及镛报功升官通曰吾实未效劳敢欺君乎且吾甚贫无可以为献也卒辞之久之仍旧职改南京至是卒遣官致祭命有司营葬孙镛袭天津卫指挥佥事
　　○庚辰巡按山东监察御史田景旸案奏按察司佥事王麟督粮储于辽东不能防奸致士卒盗鬻数万石时麟以忧归浙江命巡按浙江监察御史伍骥执问之
　　○辛巳成安候郭晟卒遣官致祭命有司营葬
　　○壬午降刑部广东司郎中沈和云南司郎中吴节为府通判员外郎康圭刘善庆为州判官俱坐失入人罪也
　　○谪大宁都司都指挥使常广戍甘州初广坐强娶故军妻为妾及诸贪淫不法论绞禁锢至是乞辩明左都御史寇深等为请故有是命
　　○癸未赐赵府长社郡主清丰郡主元城郡主及仪宾翟珉白禄张季贤诰命冠服鞍马等物
　　○甘肃总兵官宣城伯卫颍等奏报北虏拥众复入昌宁镇番等处  上降敕切责安远候柳溥等曰尔为大将虏寇纵横如入无人之境不知尔所理者何事自今以后宜加戒慎
　　○夜晓刻木星犯太微垣右执法星
　明英宗睿皇帝实录卷之二百九十五
　　天顺二年九月乙酉朔赏大同宣府总兵官高阳伯李文武强伯杨能游击将军石彪并诸将士彩叚银绢有差初文等上其倚山墩磨儿山啼哭岭等处剿杀胡寇功状诏礼部议赏至是礼部请准往年大同东门获功例其奋勇先入贼阵生擒贼众并被伤者总兵官二人人银十两彩叚三表里少监参将十一人人银五两彩叚二表里都指挥二十一人人银五两彩叚一表里指挥六十八人人银三两彩叚一表里千百户等官四百七十五人人银二两绢二疋旗军人等四千五十四人人银二两布二疋其齐力助战并随军策应者都指挥四人人银三两指挥三十四人人银二两千百户并旗军人等一万一千六百一十二人人银一两从之凡赏银二万一千一百三十四两彩叚一百一十七表里绢九百五十疋布八千一百八疋
　　○户部奏广西思恩军民府存留广西甲军一千五百人操练有误种田纳粮乞分作三班轮流五百人操练免其粮七百七十余石放回一千人耕种徵其粮一千五百四十余石俟地方宁妥俱放回全徵从之
　　○巡抚两广右佥都御史叶盛奏广州肇庆二府今年五月雨水冲决沿海堤岸水浸城七八尺平畴禾苗尽渰人皆依丘陵以居弥旬未退
　　○丙戌夜五鼓有流星大如盏色赤光明起天囷西南行至天仓星尾迹炸散二小星随之
　　○丁亥命广义伯吴＜王巳＞从弟都指挥佥事琮袭封广义伯以＜王巳＞无子故也
　　○戊子诏直隶保安州今年户口食盐价米徵钞以其地被雨雹灾也
　　○己丑夜四鼓有流星大如盏色青白有光起天仓东南行至近浊
　　○辛卯哈密忠顺王卜列革以母疾遣使臣察马力丁来朝贡马奏求通医术者一人并丁香桂皮诸药  上曰哈密路远医人不必遣第给所需药付来使赍回赐之
　　○壬辰升刑部郎中黄宗为山东右参政户部主事陆祯为江西右参议给事中高崇为浙江右参议云南按察司佥事张清为浙江按察司副使南京工部郎中朱昂为陕西右参政直隶隆庆州知州柳荣为陕西右参议复除广东副使项忠于山东按察司
　　○南京盐徒有私造镜炮短枪拒捕者事觉  上即命诛之且敕责守备诸官不能严于防奸魏国公徐承宗等俱上＜锍-釒＞输罪都察院谓宜收承宗等下法司更择贤能大臣往代其任  上曰已有敕切责承宗等其已之
　　○户部奏  皇陵神宫监太监雷春言庶人徽煠家眷十八口原给米二百石徽焟家眷二十五口亦原给米二百石二家各给柴薪景泰七年徽焟同妻沈氏诉称寒苦奉旨二家男妇每人增支绢一疋绵布二疋绵花二斤天顺元年未支至二年奉敕徽焟徽煠并家下人口米薪器服之类果有欠缺有司措办供给如或不缺亦须比旧加厚务令得所男女长成听其婚配许令亲戚往来臣钦遵于景泰年间所增悉支与外又每口岁增绵布一疋绵花半斤二家每月共增给香油三十五斤盐二十五斤茶十五斤其徵焟家口稍多每岁增米十二石徽煠男女长成者四人一男二十一岁一男二十岁一女二十七岁一女二十六岁俱合婚配止是泗州天长县官户葛彬有女愿来结亲余无来者缘庶人男女俱在墙内未便合无令其开门嫁娶为便  上悉从之
　　○癸巳重阳节赐文武百官宴
　　○升都察院检校陈典庸为陕西道监察御史往甘凉等处会同镇守总兵等官整饬边备时广宁侯刘安荐典庸通晓边务吏部以典庸素无间望请命总兵官石亨试验之亨称其谋略出人意表宜擢用责以成效故有是命
　　○甲午命广平侯袁瑄往直隶保定等府并山东河南印记马匹
　　○锦衣卫副千户张＜王巳＞彭城伯昶之孙也饮于千户吕宏家恳宏留歌妓与宿宏不从遂抽佩刀剌宏宏竟以创甚死事觉法司论＜王巳＞当斩＜王巳＞数陈冤乃言＜王巳＞为应议皇亲且宏死在剌后垂一月情有可悯  上曰法司官当执法论罪岂可顾忌回避＜王巳＞所犯既实其必罪如律
　　○乙未湖广常德卫指挥使夏瑄杀依已以居者妻子三人俱焚之按察使冯诚奏鞫瑄凌迟处死刑部部中许振以审刑至辨所杀为雇工人减论绞瑄数陈冤法司俱置不理瑄子虎上疏愿代父刑且谓父杀家奴非雇工人都察院谓其情可悯瑄遂得复职诚以失入人罪又自陈不实下锦衣卫狱坐赎徒还职
　　○丙申命兵部今后军官有犯斩罪者降二等绞罪降一等俱调附近卫所
　　○增置隆庆保安州管粮判官从巡抚宣府右副都御史王宇奏请也
　　○鸿胪寺序班胡瑛奏右少卿杨瑄坐听  圣谕及宣亲故以罪被逮至寺者宣为释其械饮食之都察院请收宣与理  上曰此瑛诬陷宣也不必收问其调瑛于外
　　○工部奏江西输织造叚疋多不依原降式样稀松纰薄颜色浅淡其提调官左布政崔恭已升左副都御史巡抚南直隶请俟恭议事至京治其罪  上命宥之
　　○丁酉命故兴济伯杨善子宗袭封兴济伯
　　○命福建右参议徐弼致仕以巡按御史言其老病故也
　　○巡抚宣府右副都御史王宇劾奏右参将都督佥事张林内官严顺都指挥孙素各令家奴揽纳粮草事下都察院左都御史寇深等谓林等家奴揽纳必依时直两愿交易非恃势  上曰林等皆内外重臣何得俱违法令家奴揽纳深等明知国有重禁何乃如是容情今姑宥其罪以后毋得更尔以速罪谴
　　○兵部言比得边报七月十三日虏酋孛来犯镇番城游击将军武干伯陈友等与之接战杀退贼众至二十七日复来相持至八月初六日又与大战前后屡捷生擒三人斩首三十八级及左参将都督刘震等亦于洪水等处生擒六人斩首十级乞将前后所获虏首于沿边枭示从之
　　○内官杜钦以事往南京杖死仪真卫指挥黄源事觉下锦衣卫狱
　　○夜五鼓有流星大如盏色青白起井宿东北行至太微西垣内后三小星随之
　　○戊戌升南京云南道监察御史张谏为河南按察司副使山西道监察御史桂怡为湖广副使时方面员缺吏部止对缺推举一人以闻至是升谏等  上因谕吏部臣曰今后方面官每缺一员须举两人来闻庶可简擢
　　○给应山王豪土□睘弟镇国将军豪＜土鼎＞岁禄一千石米钞中半兼支
　　○巡按湖广监察御史宋有文等案奏守备永州都指挥高昱不严防御致苗贼肆杀掠于龙庆诸乡村都察院请命有文治昱罪而敕太监总兵更择智勇武臣代其任且遣通事往谕贼还所掠从之
　　○庚子命故英国公张辅孙杰为锦衣卫所镇抚从文安伯张輗奏请也
　　○执唐府仪宾张凤下锦衣卫狱以其隐避父兄粮差妄引  祖训以奏也
　　○辛丑起致仕刑部尚书轩輗改为都察院左都御史总督南京粮储时户部言南京缺官管粮  上召内阁臣李贤问曰大臣中谁会管粮者贤曰见在无有惟刑部尚书轩輗曾管今致仕矣  上曰果衰老乎贤曰此人素有廉名虽老可用也故有是命
　　○增置顺天府通判一员专理军政从府尹王福奏请也
　　○驸马都尉赵辉言正统十四年冬曾上＜锍-釒＞欲率军平虏奉迎  圣驾今幸  皇上复位乞照永乐初驸马都尉王宁进封永春候例量升名爵下吏部议言恩命非臣下所敢擅拟  上曰名爵系重事朝廷自有处置
　　○湖广按察司奏都指挥佥事崔贵假以选军索所部赂命巡按御史执罪之
　　○夜月入毕宿犯左股星
　　○是日南京日入后西方有赤气光如火影至戌时散
　　○癸卯北虏有来降者忿朝廷居之南京杀死护送者数人  上怒命磔于市
　　○甲辰敕荆王祁镐曰尔奏要照母妃珠冠乞博鬓与妃魏氏然  祖宗定制亲王妃冠用九翟而无博鬓盖博鬓惟皇后及东宫妃得用中间尚有差等尔母妃冠有博鬓者乃一时特赐岂可援以为例且以己妃欲上同于母既无敬亲之心又取僭窃之罪其乖违礼制甚矣所奏不允自后母仍率意妄作以损令名
　　○命给沅陵王贵燏辽山王幼墏清源王幼＜土予＞校尉月粮
　　○赐怀柔伯施聚诰券子孙世袭并封赠其三代及妻
　　○命故工部尚书康汝楫孙健为通政司知事于原籍支俸闲住汝楫永乐初以藩邸录事升北京刑部左侍郎卒赠尚书至是健陈情乞恩故有是命
　　○乙巳赐襄陵王庶长子镇国将军范址子名曰徵鏦
　　○书与楚王肃王庆王各借马千匹官与价直
　　○郢府仪宾鲁信奏宣德间尚榖城郡主今郡主已故遗男琬年十六岁自幼习经书乞终业南京太学从之
</div>
    <div class="pagination">
<a href="明实录英宗实录_page216.html">上一页</a><span>...</span><a href="明实录英宗实录_page212.html">212</a><a href="明实录英宗实录_page213.html">213</a><a href="明实录英宗实录_page214.html">214</a><a href="明实录英宗实录_page215.html">215</a><a href="明实录英宗实录_page216.html">216</a><span class="current-page">217</span><a href="明实录英宗实录_page218.html">218</a><a href="明实录英宗实录_page219.html">219</a><a href="明实录英宗实录_page220.html">220</a><a href="明实录英宗实录_page221.html">221</a><a href="明实录英宗实录_page222.html">222</a><span>...</span><a href="明实录英宗实录_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
