<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 521 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 521 页/共 848 页</h1>
    <div class="content">○辛酉。谕军机大臣等、有人奏浙江温州府前经仿照淮北票盐之法。一律改票。奏准试行。该府试办年余。行过票盐七万四千九百余引。较原额八百引。几增百倍。惟票盐一行。有盐皆官。该商等无所牟利。竞造浮言。以侵灌金衢引地为词。屡控运司。意图阻挠。于国计民生。均有不便等语。浙江试行票盐。是否著有成效。金衢纲地。温私有无侵灌。该商等是否借词阻挠。均应详细查明。著钟祥酌量情形。或遴派明干道府大员。前往确查。抑或俟一半年间。该督有赴浙之便。亲往查办。妥议具奏。原摺著钞给阅看。将此谕令知之。　　

○旌表守正捐躯安徽宿州民杨大朋女杨氏。　　

○贷保定驻防兵丁修理房屋饷银。　　

○癸亥。上诣绮春园问皇太后安。　　

○调刑部右侍郎隆文、为吏部右侍郎。盛京刑部侍郎惠吉、为刑部右侍郎。以都察院左副都御史麟魁、为盛京刑部侍郎。　　

○甲子。孝端文皇后忌辰。遣官祭昭陵。　　

○上诣黑龙潭神祠拈香。　　

○谕军机大臣等、本日据讷尔经额奏称、道库盐课短绌。援案借款支放一摺。已明降谕旨、准其在于司库存贮留备项下借拨应用矣。据称此项匣费银五万九千余两。例由两淮运库解交湖北。转解湖南。支放各项养廉公费等用。除从前奏明分别展缓带徵。暨戊子己丑两纲银。应俟辛卯匣费徵有存银。再行移解。庚寅纲银。应俟辛卯等纲正课带完后。再行接徵外。所有壬辰纲尚欠解银九千五百余两。乙未又复停纲。其陆续收贮解到前欠甲乙丙三纲。及各项银两。均已支放无存等语。匣费为办公所需。例应逐年解交清款。其带徵续解之款。亦应按限赶解。办公庶不致竭蹶。现在湖南虽准其暂拨司库银两支放。然库项虚悬。更应迅速筹补。著陶澍即饬新任运司。务将各年匣费银两。按年移解。以济公用。毋得再有延宕。将此谕令知之。　　

○云贵总督伊里布奏、遵议御史袁文祥奏云南铜务。每年正运四起。由运员领银办船。直送天津。加运二起。运员领银办船。止到汉口。由汉口更换站船。至江南复换站船。将加运铜船改照正运办理。庶该运员于船丁人等。尤易稽查约束。从之。　　

○云南巡抚何煊、因病解任。以直隶布政使颜伯焘、为云南巡抚。福建按察使张澧中、为直隶布政使。光禄寺少卿常恒昌、为福建按察使。　　

○予捕贼被戕山东候补从九品吕文山、祭葬恤荫。　　

○乙丑。上奉皇太后幸同乐园。进膳。　　

○谕内阁、前因给事中陈功奏福建台湾各事宜。当降旨饬令钟祥查明具奏。兹据奏称、原摺内彰化县犁头店贼匪林坤等潜谋滋事。未闻作何究办一节。查林坤即系林昆。业于该犯赴案投首后。照例拟军办结。此外查无另有林坤滋事未办之案。又嘉义县遣丁解犯。回至八浆溪蔗园地方。被匪殴夺一节。查该署县获盗江妈固即江固。解至蔗园歇息。该犯潜入蔗林藏匿。经丁役通知庄众围捕。即时拏获。并无被匪殴夺情事。又斗六门盐水港水沙连等处。未获余匪。纷纷劫杀。毫无顾忌一节。查该处地方。山林丛杂。自剿办张丙等后。已设立总董稽查。虽仍有拦抢拒伤一案。已将首夥拏获。解郡讯办。地方各官。尚非畏葸消弭。又殉难之马步衢、方振声、陈玉威、并未建祠一节。查建立专祠。估需工料。祇缘料物多需内地购运。海洋风信靡常。未能克期。以致修竣稍迟。现已赶办完工等语。该督所查各情节。尚属明晰。该前给事中所奏。应毋庸议。惟前署嘉义县知县陈文起、于盗犯江妈固脱逃被获。当时并未据实声明。究属疏漏。著交部照例议处。　　

○又谕、容照奏、请于春令派兵前赴各处陵寝附近地方打埽一摺。向来围墙内外风水地方。每年于九月开采后。准令兵役树户人等入内打埽。惟其中橡树波罗树。春夏之交方始落叶。地面仍未洁净。嗣后除照向例开采外。该总兵于春夏之交。酌派千总把总二员。带领兵丁一百名进内。将此项树株败叶。打埽洁净。所有入内兵丁。著派员稽查。不准携带违禁物件。并不许闲人混入。以昭慎重而肃观瞻。　　

○又谕、此案偷窃淳化轩物件之太监周三魁、业经审讯明确。系罪应立决重犯。何以骤报身毙。幸逃显戮。著派载铨、赛尚阿、会同总管内务府大臣、即日详细查验。究系因何身死。并讯明看守之人有无情弊。据实具奏。其审理此案之禧恩、奕纪、奎照、克蒙额、及内务府承审看管司员。均著一并交部议处。寻奏、验讯委系病故。报闻。　　

○以失察已满经纪复充。历任坐粮厅监督汪鉴等降革有差。　　

○丙寅。上诣大高殿行礼。　　

○还宫。　　

○谕军机大臣等、据梁章钜奏、探明越南内讧情形。现饬严密巡防缘由等语。越南夷地久村牧马等处。与内地小镇安归顺州边隘。处处毗连。该夷匪农洪仁、于农文云灭后。复出滋事。并邀约上下五郎州夷目。攻打久村牧马。讐杀头目。该国动兵剿捕。难保不窜入内地。著该抚即严饬左右江两镇。并该管道府。沿边文武员弁。督率守卡兵役。不动声色。加意巡逻。傥越南兵力不充。或有叩关请助之举。该抚即当晓以大义。据理斥之。俾知中国之兵。不能为外藩轻动。方为控制得宜也。将此谕令知之。　　

○旌表守正捐躯四川江津县民杨文希妻胡氏。　　

○丁卯。上御太和殿视朝。王以下文武升转各官谢恩。　　

○幸圆明园。　　

○戊辰。上幸万寿山。诣广润祠拈香。　　

○御阅武楼。阅宗室挑选侍卫马步射。　　

○谕内阁、前据御史赵光祖奏参、浙江宁波府知府吕子班办事颟顸。毫无振作。不能约束子弟等情。当经降旨交朱士彦查办。兹据奏称、查明该府之子。并非在署婚娶。无须镫彩铺垫。实无勒令勤县备办。锁押家人。致前署鄞县知县冷煌、情急面缴印信之事。又据该抚及该管司道切实声明。该府口讷心明。办事勤慎。并无颟顸不能振作之处。该御史所奏。著毋庸议。　　

○又谕、前据乌尔恭额、善英、先后具奏乍浦塘工。情形互异。节经降旨令朱士彦驰往履勘。据实具奏。兹据该尚书亲诣该工。逐加勘验。并提到人证卷宗。确加审讯。分别定拟具奏。浙江海塘。原为保障民田而设。遇有坍损。自应赶紧修筑。所有乍浦塘工。向由县营捐资修理。并无承修保固限期。工程难期巩固。且该处接壤之海盐各塘。既经奏明借款生息。作为岁修。此项独山一带塘工。情形相似。遇有坍坏。若仍责令地方官自为捐办。力有未逮。著乌尔恭额体察情形。筹款生息。作为岁修经费。并明定承修保固限期。仍用灰浆以资坚固。又该塘自西而东。逐渐低矮。其石土塘交接处所。现用排桩竹片拦护。亦属权宜之计。其东首天地等号石塘。应否加高。及东首接连之土塘。应否添建石塘。著该抚相度形势。妥议具奏。至向来副都统衙门。旗营事务。是其专责。例不管民间词讼。嗣后除事关重大。仍准随时具奏外。如有民人不谙例禁。辄以寻常事件向该衙门呈诉者。该副都统惟当发交地方官照例审讯。即有关涉地方官吏之件。亦应移咨该省督抚查办。不得率行准理。以符定制而杜侵越。　　

○谕军机大臣等、湖北提督罗思举来京陛见。屡经召对。言语尚觉明晰。惟年已七十有四。察其精力。迥不如前。现在各提镇内。曾经出师之员较少。一时更换。实难得人。但念湖北营务。攸关紧要。若精力稍有未充。即恐有废弛之处。著该督留心察看。该提督于一切营务事宜。精神能否照料周到。傥稍形衰颓。即著据实具奏。毋稍徇隐。将此谕令知之。寻奏、罗思举在楚已十二年。各营员咸称该提督训练有方。习劳不倦。地方军民。似皆无间。报闻。　　

○又谕、本日据英隆奏、山东青州德州满洲营新设炮位。按期操演。所需火药铅丸银两。筹定于缉捕经费及缉捕生息银内动支。应添制火药铅丸。斤数较多。操演日期。自应加增次数。请将一年除六月十二月停止操演外。其余十个月。仍按三六九日期操演。并按月加增二五八日打演准头。以期精熟等语。朕思营中操演。既有定期。祇须按期认真练习。不在加增日期。技艺固当精熟。兵丁亦宜体恤。若因火药较多。于常期之外更议加增。恐因烦生怠。转致虚应故事。有名无实。著该抚体察情形。所筹款项既有赢余。不妨酌留银两。作为奖赏之用。俾兵丁等更踊跃勤操。以成劲旅。则事归核实。用不虚糜矣。将此谕知经额布、并传谕英隆知之。　　

○以大理寺卿德诚、太仆寺卿善焘、为都察院左副都御史。　　

○以拏获匪犯出力。予山东道员宝清等议叙升补有差。　　

○缓徵山东长山、齐河、禹城、长清、平原、泰安、惠民、阳信、海丰、邹、泗水、阳谷、寿张、濮、朝城、观城、菏泽、清平、莘、聊城、莱阳、二十一州县及德州、东昌、临清、三卫歉区旧欠额赋。并出借仓谷耔种。　　

○己巳。上御阅武楼。阅挑选侍卫马步射。　　

○缓徵山西定襄、应、怀仁、三州县歉收村庄新旧额赋。　　

○庚午。上诣绮春园问皇太后安。　　

○以四川制钱壅滞。暂停宝川局丙申年后六卯正铸钱文。从总督鄂山请也。　　

○辛未。谕内阁、前据御史费庚吉奏、各直省书役扰害。请严定惩创章程。当交吏部议奏。兹据该部会同刑部奏称、例载司道府州县等官。不时察访衙蠹。申报该督抚究拟。若该管官员不行察报。该督抚不行访参。均有处分。立法已为尽善。但恐日久因循。奉行不力。著各直省督抚严定章程。认真查办。嗣后除本官失察衙蠹。别经发觉。从重议处外。如前任有著名衙蠹。后任查出。或有能查办邻境衙蠹。如罪应杖徒。每名著准其纪录一次。罪应军流。每名准其纪录二次。罪应斩绞。每名准其加一级。各直省督抚务当严饬所属。实力奉行。不得视为具文。致干咎戾。该部即纂入则例遵行。　　

○壬申。礼部议准、护江苏巡抚怡良疏报、采访桃源县贞节妇女熊杨氏等二百一十五口。江西巡抚裕泰疏报、莲花厅朱李氏等十二口。福建巡抚魏元烺疏报、闽县等县唐郑氏等四千四百七十一口。广西巡抚梁章钜疏报、郁林州文苏氏等三十一口。各请建总坊旌表。从之。　　

○旌表守正被戕甘肃奇台县民李长发弟媳伏莲子金锁女。　　

○癸酉。修浙江西塘盘头柴埽各工。从巡抚乌尔恭额请也。　　

○甲戌。以贵州都匀协副将德兴、为云南普洱镇总兵官。　　

○乙亥。上御阅武楼。阅挑选侍卫马步射。翼日如之。　　

○谕内阁、前因绵慜修理庆僖亲王园寝。曾经赏借俸银五万两。以郡王半俸扣抵。分作二十年完缴。兹复据奕彩奏称、伊父绵慜园寝未备。请借郡王全俸五年银二万五千两。即将每年应领半俸银全行扣抵。著准其支借。惟念绵慜所借尚未扣完。若因此次赏借银两。将所得半俸全行扣抵。殊不足以示体恤。庆僖亲王。系朕亲叔。所有绵慜所借银五万两。著加恩免扣二万两。其两次赏借俸银。统于郡王俸银内、每年坐扣二千五百两。其余一半俸银。仍赏给奕彩当差。　　

○以翰林院编修何裕承、为云南乡试正考官。张云藻、为副考官。编修陈文翥、为贵州乡试正考官。内阁中书王积顺、为副考官。　　

○丙子。孝慎皇后忌辰。遣官祭陵寝。　　

○以拏获私运纹银出洋匪犯。予广东守备戴文彪等升补有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百九十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。五月。丁丑朔。上诣安佑宫行礼。　　

○谕军机大臣等、前因有人奏江苏省新涨沙地。官产民业轇轕不清。大吏先后查办互异。曾有旨令陶澍等查明具奏。迄今未据覆奏。现复有人奏称、此项地亩。如果有碍水道。自当时加疏浚。禁止开垦。如于水道无碍。应照例听民承买。若概行退价。事属纷扰。且入官发佃。辗转招租日久恐启增租夺佃之事等语。著陶澍等体察情形。悉心筹画。毋稍回护以清积案务使民生有益。国课无亏迅即明定章程具奏将此谕令知之。寻奏、请将有碍水道各处。禁止垦种。其无碍水道者。照旧听民承买完课遇有争竞。仍退价归官佃变。不许讦讼之人承买下部议寻奏、江河原不以开垦为利则沙洲不得以承买徇民。请饬该督等遵照道光八年奏定章程。新涨沙洲。无碍水道者一律归官召佃。永杜争讼壅塞。从之。　　
</div>
    <div class="pagination">
<a href="清实录道光朝实录_page520.html">上一页</a><span>...</span><a href="清实录道光朝实录_page516.html">516</a><a href="清实录道光朝实录_page517.html">517</a><a href="清实录道光朝实录_page518.html">518</a><a href="清实录道光朝实录_page519.html">519</a><a href="清实录道光朝实录_page520.html">520</a><span class="current-page">521</span><a href="清实录道光朝实录_page522.html">522</a><a href="清实录道光朝实录_page523.html">523</a><a href="清实录道光朝实录_page524.html">524</a><a href="清实录道光朝实录_page525.html">525</a><a href="清实录道光朝实录_page526.html">526</a><span>...</span><a href="清实录道光朝实录_page522.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
