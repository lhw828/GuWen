<!DOCTYPE html>
<html>
<head>
    <meta charset="UTF-8">
    <title>国朝献征录 - 第 52 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 52 页/共 245 页</h1>
    <div class="content">
　　○户部尚书张睿传 

　　张睿字志通河南鄢陵县人宣德庚戌进士授史科给事中升都给事中未几拜户部右侍郎提督内外仓场粮草正统己巳达贼犯京师奉敕般运通州城外粮草入城如未尽而贼至听悉焚之既而声息愈急众即欲举火睿厉声叱之曰苐悉力般入贼至焚之未晚以是粮草获全景泰庚午丁内艰命奔丧复任转本部左侍郎仍理前事天顺中升本部尚书莅任七载引年致仕成化七年五月卒赐祭命有司营葬睿人质直不事表襮虽无大建明然亦谨慎自持以守其职云 

　　○资德大夫正治上卿太子少保户部尚书赠少保谥恭襄马公昂墓志（刘珝） 

　　刘珝 
　　公讳昂字景高姓马氏其先河南祥符人后移籍河间之凔州大父讳才兴考讳钦俱以公贵累赠资善大夫都察院左都御史祖妣杨妣秦赠夫人公永乐癸卯乡试中试明年会试下第入国子监宣德丙午以仪容俊伟声音宏亮授行在鸿胪寺序班正统丁巳用廷臣荐升监察御史奉命整饬宣府大同偏头关兵备及廵按陜西淮杨徽州等处所至有声癸亥行在刑部狱禁失严囚因刼狱逃窜尚书以下咸禁锢迹捕乃升公右侍郎未几改右副都御史参赞甘肃军务时参赞都督王喜玩寇失机公至劾其罪谪戍辽东官军畏服先是赤斤蒙古罕东等卫番族恣肆钞掠至强刼总兵进贡马驼公受命帅将士讨之尽得主名枭示及擒其伪祁王锁南奔并妻子械送京师自是番人不敢近边己巳北虏寇甘州公令人畜悉入城堡简精锐选骑射躬擐甲冑出屯山隘以伺虏闻遁去西边方倚公而以乞疾忤旨乃命致仕□□庚午也甲戌两广夷寇扰攘　朝廷召王忠肃公还吏部尚书起公代忠肃总督两广军务兼廵抚便益行事公乃大布　朝廷威德帅总兵方岳并土官兵民剿其暴害者生致其伪将军周铁盛盘马蹄等献阙下　上遣行人劳以彩币宝钞升右都御史丙子征斗峒贼平转左都御史天顺丁丑有不足公者造谤　上命致仕及入见复留命之山西廵察边境比还遂理院事戊寅升兵部尚书辛巳虏寇陜西势甚急命怀宁伯孙镗总兵公仍总督刻日出师是夕曹钦反公与镗讨之钦伏诛进太子少保仍掌兵事自是　上宠待特厚赏赉以金玉束带绣金麒麟服其银币玩器书画禽鸟时鲜之赐岁无虚日衣有号撒哈喇者虽勋戚有不可得者公与赐焉屡召游西苑南宫及扈从较猎南海子一时进退廷臣亦必召公咨访甲申　今上嗣位信任益笃调户部尚书寻奉敕同右都御史林聪给事中潘礼陈越按籍点军士既毕乃分精锐者十二营以备调用又籍军帅之贤否而黜陟之虑后事之违变而禁约之实出公之议云戊子公年七十时有灾异谪见力求退避从之且赐敕以荣之陛辞复赐燕饯并宝钞若干既归八年卒讣闻　上嗟悼赠少保谥恭襄遣官谕祭营葬事 

　　○户部尚书杨公鼎传（黄佐） 

　　黄佐 
　　杨鼎字宗器陜西咸宁人少聪悟日记万言家贫父善禄命知其必大贵领乡试首荐正统丙辰上春官不第当入北监闻祭酒陈敬宗学行乃求入南监卒业不携一僮以自随攻苦力学躬自执爨恬如也敬宗试其文察其行叹曰闭户端居甘人所苦虽箪瓢之乐不是过也每亟称其贤有郡守欲以其子妻之鼎以不告父母辞乃托鼎同乡兵部尚书徐琦与敬宗言曰鼎清贫而彼富裕父母闻之于心必安敬宗亦劝鼎从之鼎对曰原宪虽贫于道则富徛顿虽富于道则贫鼎也敢贪富乎哉敬宗益羡其操守旦夕与之讲解亹亹不倦己未鼎中会试第一　廷试第二拜翰林院编修一时馆阁巨公如杨士奇辈皆重其素履鼎既仕励志功业略去词华尝建言修饬戎备通漕二边人诮其迂及胡虏大举诏鼎抚守近畿有经略功欲擢副都御史力辞不就遂循资自侍讲累迁户部尚书以功名终鼎娶时年巳三十夫妇相敬如宾有子时畅官至太常卿兼翰林院侍讲学士 
　　杨鼎再乞致仕诏曰朕以卿久练部事方隆委任但累乞休致特允所请其令有司月给米二石人夫四名应用以副朕优老之意仍赐之敕曰卿发身贤科历官翰苑纂修讲读劳效良多逮迁户部殚心经理国赋通融厥绩茂焉朕方图任老成切于倚毗卿乃引年至再欲遂闲适兹特允所奏命给驿舟送卿还乡仍令有司月给米二石岁拨人夫四名以备赡用夫优老敬贤者朕之心执礼养恬者卿之志功成身退者士之荣去国怀忠者臣之厚卿其笃念乎此优游田里化导乡人使风俗归淳治理臻盛则足以副朕眷遇至意卿岂不亦永终誉哉先是大臣致仕未有给米拨夫之例有之实自鼎始人咸谓　朝廷优老敬贤之意良不过云入南监时南京禁夜灯而国学尤严鼎潜具小罂窍之笼灯而诵廵者所觉陈知其端慎贷之侍讲兼春坊左中允以才堪经理超升户部右侍郎恐不胜任书十思于座隅曰量思宽犯思忍劳思先功思让坐思下行思后名思晦位思卑守思终退思早恒自省焉由是莅政绰然有声时陈汝言用事鼎不附汝言所谮赖　上知无过获免转左侍郎及进官尚书恒持正不回事有不可无论权贵虽谕　旨不从尝立税法盐法经久不易故户部至今称之楷范焉后加太子少保致仕敕赐月俸舆夫恩礼特厚居家冠婚祠祀遵用古礼其家法缙绅所宗又筑静善书院延师以教里中子弟岁饥悉出所蓄以赈亲旧尝语人及诸子曰吾平生无可取者但识廉耻二字耳年七十六病卒卒之日有云覆庭随即大风雷电交作移时雷止风息气绝讣闻　钦赐葬祭赠太子太保谥庄敏 

　　○户部尚书翁公世资墓铭（周洪谟） 

　　周洪谟 
　　公讳世资字资辅号崖祖竹所父醉庵皆以公贵赠至资政大夫户部尚书醉庵仁化教谕升国子助教又升翰林检讨公与兄世用随侍讲学学成公上章愿入太学生诏特俞之正统辛酉领乡荐明年举进士乙丑授户部主事戊辰世用亦举进士父子兄弟同入朝参时人荣之大司徒淮安金公严毅诸属无足当其意者独深器公凡奏议必预商确暨进郎中往勘南畿水灾奏蠲粮米七十余万发粟赈贫全活甚众升工部侍郎多所建明庚辰岁歉苏松岁造绮币逋负甚多公奏乞免忤　旨贬衡州知州甲申升江西左布政使越二年升都察院副都御史廵抚山东适岁大侵野多饿殍公发廪及劝富民出粟得四百万石西三府赖以不流散德之如父母壬辰迁户部左侍郎戊戌拜本部尚书总督通州及京师粮储辛丑特命掌部事以力衰固求去卒于途 

　　○乐禄大夫太子少保户部尚书涿鹿殷公谦墓志铭（张升） 

　　张升 
　　公讳让字文撝逊斋其号也涿州人考讳礼字宗敬乡荐中乙榜掌教河南孟县妣太夫人路氏感异梦而诞公幼即颕异随考升掌西安府教读书绩文日有造诣参政武城王公爱之以女女焉年踰弱冠正统戊午魁顺天□年第进士拜南京户部山西司主事景泰壬申升兵部职方司郎中癸酉升通政使司右通政天顺改元言事出知河南汝宁府时旱蝗作祷之随息开社学以收俊秀艺蔬果以备凶荒士民悦之以内艰去服阕改知山西太原府府最剧而得人心不异汝宁给药举丧瘗骸丛冢生死皆赖之民苦狼暴捕之尽绝成化改元升陜西布政司右参政营粮会大军西征榆林缺储公督饷随足益壮军声虏闻宵遁丙戌秋又罹外艰戊子复山西右参政仍营粮庚寅升右布政使壬辰升都察院右副都御史廵抚大同赈民选军无不精当高筑垣垒沿边有备虏不敢犯癸巳春改廵抚宣府又筑沿塞垣垒益加坚密极边守瞭军寒给皮袄帽以煜之宣府大同例各自守公疏允二边合势互相救援甲午秋寇来炽甚　上命将出师公先期分御偏师于右卫遇寇与之交锋斩寇首二获马畜器械无算军至而寇巳去全师还京戊戌夏五月升户部右侍郎己亥秋转左辛丑春升本部尚书总督京通等仓粮储赠□考□资政大夫户部尚书祖妣及妣俱夫人甲辰命掌部事仍总督冬十有一月加太子少保赐内骥红币各一币有副丙午秋九月恳疏乞休诏曰可遂家居踰十有九载又进一品阶弘治甲子以疾卒寿八十有八有司以闻　上轸耆德赐以祭葬 

　　○荣禄大夫户部尚书隆庆李公衍神道碑（徐溥） 

　　徐溥 
　　公讳衍字文盛姓李氏其先山东历城人永乐初有讳某者谪戍南丹后改编隆庆州民遂籍隆庆是公之祖考考讳某皆以公贵赠户部右侍郎公自少颕悟州学生有声场屋景泰壬申登进士第授兵部主事历升员外郎郎中皆举职成化二年升河南右参议檄所部课民种桑枣户若干株因以考长吏勤惰且令月条上其它政善则温言慰之不善则诃谴不少贷由是州县之吏罔不知惩劝四年丁母夫人忧服除改四川奉　敕提督松藩等处粮储出见彭索河荒田弥望乃召其土人而问之曰是可耕地而不耕何也众皆谓生蛮往往扰耕患公则相视要害设桥梁墩堡堑栅防民乃耕耕遂无扰时松藩有堡曰张腊茂州有堡曰松溪皆生蛮所攻公与参将前后擒杀数百人蛮乃远遁捷闻　朝廷屡有宝钞金币之赐灌县都江堰坏岁役夫四万人修之吏得夤缘奸公去其十九筑不逾岁而功告成民永赖焉七年升河南右参政其居官声实一如参议时十一年升江西右布政使未几升都察院右副都御史廵抚河南至则刬刮宿弊理寃狱黜灭吏□九等差役法时黄河水溢城不浸者三版公视□□角低下乃分命守土之官日夜疏浚始免决囓患丁六年升户部右侍郎寻奉敕廵视山海边关整饬兵备置床子弩一万五千张弩可射三百余步又设飞石飞木可发五七十步者各数十万削山坡成峭壁东西数百里归而以图进　上赐钞四千贯二十年转左侍郎权尚书事时河南山东北直隶连岁旱榖无所出州县当输边者类槖银就籴以输米踊贵斗至数百钱然亦实无甔石卖者而武吏催督道路旁午势甚张皇公闻之乃请输银太仓而以太仓之米转输于边米价遂平二十年奉敕总督三边军储兼赈济饥民时关陜不雨三年矣公斋心默祷所至天辄雨又引渭水渠经行百余里以利居民是岁大稔民赖以全活者甚众公还朝复具图以进　上喜又出宝钞四千贯赐之遂有意大用公矣明年升本部尚书总督京通两仓内外僚吏素熟公名皆栗栗危惧惟恐有犯公者时公虽不大声以色事固无不理也二十三年公遽有去志遂上疏乞身以归买田筑室于隆庆城西北日与亲旧觞咏其中或问以宜事则不应弘治五年以建立　皇太子恩进一品阶七年卒于家年七十有四 

　　○户部尚书刘昭传 

　　刘昭字克明陜西邠州人景泰二年进士授兵科给事中天顺元年升通政司右参议五年丁父忧去任特命夺情起之七年升左通政成化九年升工部右侍郎十五年升尚书二十年加太子少保二十三年改户部尚书寻落太子少保致仕弘治三年十一月卒讣问赐祭葬昭美姿仪善谈论通政务敷奏甚称　英庙意尝值端午节　驾幸广寒殿大臣俱从　上问刘参议安在左右以昭秩五品不得与对命特以一品服赐之其宠如此然其才干亦有过人者故所至皆有能官之誉在工部最久所言动中事几故往往见听阴有节省之益其致仕落职葢时要嗾言官所论以其子锦衣千户绮之事及之云 

　　○资政大夫户部尚书赠太子少保谥恭靖李公敏传（张良知） 

　　张良知 
　　李敏字公勉襄城人登景泰甲戌进士第授湖广道监察御史天顺丁丑贵州蛮贼哨聚命往抚捕之比还出按畿内力革宿弊以运饷蓟州者必由海口多遭覆溺建议别凿三河直抵蓟州以避海道军民便之累升浙江湖广按察司山西四川布政使入都察院右副都御史奉敕廵抚大同兼理军务先时虏俟守墩军下取水辄肆戕害敏至设伏擒之自是虏不敢犯山东河南运边粮者岁数万石更涉险远率倍费始得达敏计岁会外令易银给将士以其余市战马治军装至今以常成化年召兵部右侍郎以疾乞归久之适河南大饥疏救荒数事封上因改左副都御史廵抚保定等府兼提督紫荆等关未几改总督漕运廵抚凤阳等府擢户部尚书时天下频岁水旱所司往往乞免田租其章奏敏皆手自参决大要以足国安民急　上嗣位例行赏赉而边境更以储峙缺乏奏敏区画有方用以不乏尝言盐课国用所资比岁法坏宜简命风宪大臣理之诏如其议又止贵戚畿地之乞鹰房之□□□□□□而陈畿内官装之滥豪势之横人所难言者公多建白在户部五年以疾上疏得休致归至内黄疾□逐卒赠太子少保谥恭靖 

　　○户部尚书赠太子太保叶公淇传（潘埙） 

　　潘埙 
　　叶公淇字本清其先金华人宋宰相衡之后曾祖颙以诗鸣有樵云蜀犬唱集传于世祖士廉洪武初戍淮淮安卫人公长身修髯见者知伟器景泰间登进士第拜监察御史天顺间坐累景帝时有同姓名御史议加南城天顺复辟其人巳外补公误承面鞫极惨内廷知其枉　帝悟逮其人诛之黜公知武陟县改清江宝坻皆有惠政成化初用荐超升广西按察司佥事南丹土官侵掠临邑躬抚定城柳城洛容以遏流贼蓄水通粟以济饥民贼据南宁奉敕督捕擒其首恶攻荔浦率兵剿平之诏赐绮帛俘一幼儿七岁后监军者道遗一俘妇询之即儿母也乃以配园丁改山东迁陜西副使领岷州兵备松潘贼久边患抚绥乃定又会兵剿洮州贼斩首甚众擢河南按察使拜都察院左佥都御史廵抚山西兼督鴈门诸关岁屡歉发廪赈恤全活者众垣曲流民啸聚至数千督有司抚之乱竟不作调大同兼赞理军务请设井坪千户所又增筑诸堡减加征草数罢上兵戍边之不便者　孝宗即祚召户部右侍郎转左侍郎进尚书加太子少保有奸民献大名川地　皇庄贵臣主之牢不可解力排羣议卒归于官哈密土鲁番所陷守臣请暂给廪食处之内地公曰是自贻患也遂弗给中帑告乏议钞钱清船料起存积及　王府田租从有司征纳以省侵扰其额外陈乞者后先相继多据理止之间以疾告　上命医诊视遣中官礼问于家疾再作具疏乞休诏许给驿归乡卒年七十六　朝廷遣官谕祭命有司营葬如制特赠太子太保葢异数云 

　　○户部尚书佀锺传 

　　户部尚书佀锺字大器兖州郓城人成化丙戌进士授监察御史廵两淮盐按直隶徽州又按浙江皆力持宪典还掌诸道奏牍都御史马文升廵抚辽东权阉汪直所中讽使劾之锺不应遂被谮棰于朝用都御史王越荐擢大理寺右寺丞迁右少卿虏犯大同命锺出抚畿甸擢都察院右副都御史廵抚保定等六府兼督紫荆等关河间濒海民地势豪所据锺夺之还民升刑部右侍郎以内艰归道与漕运都督王信卒忤所愬会当道者不说于锺谪云南曲靖军民府知府弘治二年服阕改徽州府复召大理寺左少卿迁右副都御史廵抚苏松诸府兼总督粮储择廉干吏授以法使监其事民无流负运官交兑便之召户部左侍郎总督京储改吏部进右都御史升户部尚书稽核羡余数年积银四十余万两虑国用不足疏汰内降官吏减内侍及画工番僧酒馔又以天下存留粮岁用不足请郡王以下量裁处又言太仓银不宜收入内库库所蓄金帛不宜修斋造像及充私赏城门中官不宜干预国课其辞苦切有戚里奏乞两淮长芦官盐风雨消折之数锺执无之会岁报籍至有私录以进者锺由是得罪内不自安因再疏请老不许既而疾甚会东厂发其子瑞受金事复请老乃许令给驿归十八年今上即位诏进荣禄大夫正德六年十一月卒赐祭葬如例 

　　○资善大夫户部尚书赠太子少保谥襄毅秦公纮传（袁袠） 

　　袁袠 
　　秦纮字世缨山东单县人也景泰辛未进士授南道御史以事劾中官抚降扎黄驿丞御史练纲荐知雄县历嘉颕二州有惠政成化中巩昌知府清廉自守禁官府买卖历迁副都御史廵抚陜西时秦府旗校肆横民苦之纮悉擒治不少贷秦王不能堪奏纮欺篾　纯皇帝怒逮下锦衣狱命内臣尚亨籍其家止得黄绢一疋故衣数事亨还奏　上亲阅其赀嘉叹良久曰纮贫一至是邪诏释纮且赐钞万贯以旌其廉调抚河南汪直以事至他廵抚率屈礼以见纮独与抗礼直素重纮不较也而纮密疏直多带旗校骚扰地方请禁治之直还京　上问诸省抚臣孰贤直独称纮廉能　上以纮疏示之直叩头伏罪称纮贤不巳　上释之总制两广时总兵官安远侯柳景贪而不法纮论之逮下刑部狱追赃巨万褫其爵景挟戚畹干内降冀咸其赃且摭他事诬纮亦被逮赴狱坐免台谏交章申救吏部尚书王恕极言纮可大用乃起户部尚书继都御史风采益峻劾罢御史姜纮辈台纲肃然人谓有顾佐之风平生刚毅廉介历官四十余年所居仅蔽风雨及卒家无余赀者几子孙有贫乏不能存者袁袠曰秦公挺挺守正不挠能使汪直称其贤此非诚服其心尔耶 

　　焦太史编辑国朝献征录卷之二十八终 

　　●焦太史编辑国朝献征录卷之二十九 

　　户部二（尚书二） 

　　◆尚书二 

　　光禄大夫柱国太子太保户部尚书赠太傅谥 忠定韩公文墓志铭（杨一清） 
　　资善大夫户部尚书赠太子太保简庵顾公佐神道碑（王鏊） 
　　资政大夫户部尚书近山刘公玑墓志（许宗鲁） 
　　光禄大夫柱国太子太保户部尚书赠少保谥荣僖孙公交传（顾璘） 
　　户部尚书石公玠传 
　　荣禄大夫户部尚书紫泉杨公潭墓志（张文宪） 
　　资政大夫户部尚书赠太子少保侯公观墓志铭（杨廷和） 
　　资政大夫户部尚书郑公宗仁墓志铭（杨廷和） 
　　户部尚书李瓒传（实录） 
　　资政大夫户部尚书致仕赠太子少保谥庄□邹公文盛神道碑（张璧） 
　　太子少保户部尚书赠太子太保梁公材谥端肃传（京学志） 
　　太子太保兵部尚书都察院左都御史赠少保谥肃敏浚川先生　公廷相墓表（于慎行） 
　　户部尚书蒲汀李公廷相传（李开先） 
　　户部尚书王公杲 
　　大司农克斋王公暐传（澹园集） 
　　户部尚书李公如圭传（胡直） 
　　户部尚书方公钝纪言（维风编） 
　　户部尚书张润传 
　　资政大夫户部尚书赠太子少保樵村贾公□春神道碑 
　　户部尚书谥恭简耿公定向传（京学志） 
　　光禄大夫太子太保户部尚书赠少保兼太子 太传杨公俊民墓志（王家屏） 

　　○光禄大夫柱国太子太保户部尚书赠太傅谥 忠定韩公文墓志铭（杨一清） 

　　杨一清 
　　嘉靖丙戌二月十五日致仕太子太保户部尚书韩公以疾卒于家有司以闻　上若曰是先朝耆旧清修忠亮望重一时其赠特进光禄大夫太傅谥忠定赐诰命谕祭九坛有司给付棺木丧仪冥器营葬域皆特恩也公讳文字贯道号质庵举成化丙戌进士授工科给事中出湖广布政司右参议转左参议擢山东左参政弘治间擢云南左布政使寻擢都察院右副都御中廵抚湖广攒运军务改巡抚河南召拜户部右侍郎改吏部进左侍郎寻擢南京兵部尚书参赞机务召拜户部尚书正德改元时贼瑾恃从龙旧恩窃持机柄威福自恣势焰熏灼士大夫侧足立道路以目莫敢颂言其非公倡于诸公卿科道云若是不已将危及庙社乃合辞抗章暴其罪状请置之法以安人心　武皇始而觉悟既乃羣奸所惑置之弗问瑾由是益横乃矫诏降公职级致仕又矫令落职闲住瑾伏诛以廷荐得复旧官致仕　今上嗣登大宝赐敕遣官存问特加太子太保阶光禄大夫勋杜国有司月给四石岁给米舆隶六人且赐之诰命赠其先世悉如其官荫一孙光禄寺署丞公平生政迹甚多而晚年抗疏诛瑾一节尤卓荦奇伟故先书其大者如此公上世出相州宋魏公之裔也七世祖讳永避金乱徙山西之洪洞因占籍焉曾祖讳昌祖讳渊父讳肃皆以公贵累赠光禄大夫柱国太子太保户部尚书曾祖妣李氏妣吉氏赠一品夫人公生时吉夫人梦紫衣人语之曰吾送文潞公与尔父固以文名公少文思溢发领成化乙酉乡荐登进士其给事持节诣韩藩行册封礼赠遗一无所受尝与同官会劾总制宪臣要功起边衅及荐起前吏部尚书曹南季公兵部尚书河湟王公辞涉近幸　宪皇怒几不免勘理边帅诸不法事酌情与法舆论称平吏部屡荐都给事中忌者所沮竟以九载满考始得迁官外藩其参议提督武当山兼抚流民敬神恤民一铲宿弊禁镇守中贵侵渔节省浮费以其羡余易榖万余石备赈分守襄南平税理冤勘处夷情声望日着参议以右转左葢昔所无亦忌者沮之耳其在云南雪冤疏滞尤多湖广巡抚会征贵苗接济军储底于成功被敕奖谕武昌诸郡岁荒上疏蠲税停租移抚河南怀孟以北旱饥民多流徙檄令所司发银分赈多所存活民方东作牛种无出公令官措给之是岁大熟民乃安守备武臣有不律者按而治之羣属凛凛其户侍佐尚书太原周公清冗食革夤缘比迁吏侍署部篆久之采资望用人藻鉴精当南京参赞尚书缺人佥谓非公不可至则留务一新属岁饥米价腾踊死者相枕籍公佁户部将官军粮俸预支三月以济人急度支以未得命辞公曰救荒如救焚民命在旦夕安能忍死以待即得罪吾请当之遂发十六万石米价渐平人不病籴往者留都事惟内守备令是听公多所裁定上下称便焉　孝庙亮其公勤故有地卿之命屡辞不获尝召见谕以盐法积弊欲议处厘革以充边饷陈六事指摘弊端其剀切　孝庙嘉纳行之于是数十年积弊大蠧涤除殆尽属时大婚大丧相继西北边情告急命将出师经费不赀又值更化之初赏赉所费不可胜纪公悉心经画至忘寝食供应罔缺追究羽流幻妄之徒所盗内帑钱物裁抑戚畹中贵占夺和买民田及举正窝占引盐乞停织造皆事干权幸怨雠丛集人公危之公裕如也　武皇登极命侍经筵亲耕籍田与九推之列赐白金文绮宝镪幸太学释奠先师孔子预分献礼吏部尚书缺人言官交荐公又忌者所沮葢未几而伏阙之章上奇祸作矣时其长子士聪高唐知州士奇刑部主事瑾皆勒令除名瑾内衔未巳乃捃摘部曹遗失薄籍旧事械系至京下诏狱考讯欲置之死公与司马东山刘公在囹圄倡和自若人服二公雅量理官状上仍矫旨罚粟一千石监押赴大同亲纳绩以他事数次罚粟二千余石自是业产荡然兼称贷以给公亦不以意越二载罪人伏辜诏还职并士聪士奇俱得致仕两京言官交荐公才望气节足胜大任不报予在吏部数荐之亦不果比国是既定公论大明而公年逾八十老且病不任事矣公虽不出而玺书诰命先后迭降所以尊崇褒励之者近岁所无天下想望其风采有裴晋公韩魏公之风焉而天不之上寿遽尔考终足惜也卒之前二日雷电大作属纩之辰烈风四起天宇晦冥吊者如市皆哭尽哀中外缙绅闻讣俱痛惜不巳公家居行义可述者甚多乡里化之惟恐恶声入其耳着有质庵奏议□□录若干卷行于世原配张赠一品夫人蚤卒独居三十年恒念糟糠不再娶距生正统辛酉年八十有六 
　　康陵初即位青宫旧内侍刘瑾等日导　上犬马鹰兔舞唱角抵废万几公每朝退辄泣属吏李梦阳说公大臣义共休戚徒泣何益比言官交劾诸内侍章下阁阁老持劾章甚力公诚及此时率诸大臣死争阁老又得诸大臣争持劾章必益坚去瑾辈易耳公乃具疏以进曰臣等待罪股肱值主少国疑瞻前顾后心焉如割中夜起叹临食而泣者屡矣近岁朝政日非秋来视朝渐晚仰观圣容日就清月翟皆言太监焉永成谷大用张永罗祥魏彬刘瑾丘聚等置造巧伪淫荡　上心击球走马放鹰逐犬或俳优杂伎错陈于前至导万乘与外人交易狎昵亵媟无复礼体日游不足夜以继之劳耗精神亏损至德遂使天道失序地气靡宁雷异星变桃李秋华考厥占候咸非吉征切缘此等细人惟知蛊惑　君上以便行巳私不思皇天眷命祖宗大业皆在　陛下一身今大婚虽毕储嗣未建万一起居失节虽将此辈虀粉何补于事昔我　高皇帝艰难百战取有四海　列圣继承传之先帝以至　陛下　先帝临崩顾命之语　陛下所闻也柰何姑息羣小置之左右累圣德乎今马永成等罪恶既着若纵不治将来无所忌惮患非细伏愿奋刚断割私爱上告　两宫下谕百僚将马永成等明正典刑以回天变泄神人之愤潜消乱阶以保灵长之业疏入　上惊泣不食瑾等大惧初阁老持言官章不肯下阉瑾等窘巳相对泣会诸大臣疏又入　上遣司礼监八人诣阁让一日三至阁益持议不肯下明日忽召诸大臣入洛阳语王鏊曰事且十成七八诸公苐坚持至左顺门太监李荣手诸大臣疏曰有　旨诸先生爱君忧国言良是第奴侪事　上久不忍即置之法幸少宽　上自处是日瑾等益窘自求去南京安置因阁议坚持犹不肯下瑾等无柰何乘夜绕　上前跪伏哭头触地曰微　上恩奴侪且磔喂狗　上色动瑾等益复伏地痛哭不止曰狗马鹰兔何损万几左班官敢哗无忌者司礼监无人耳有则唯　上所欲谁敢言者于是　上立诏瑾入司礼监连斥洛阳余姚二阁老自是瑾益专权矫诏夺公官二子士聪士奇皆削籍又矫诏逮公诏狱欲杀公会有投匿名书者事不果坐赎米三千石 

　　○资善大夫户部尚书赠太子太保简庵顾公佐神道碑（王鏊） 

　　王鏊 
　　顾之先本吴人国初徙民实临淮公曾祖彦华在徙中遂临淮人今凤阳也祖瑛累赠左副都御史考震顺天府治中赠左副都御史公讳佐字良弼登成化乙丑进士授刑部主事历员外郎郎中时锦衣卫都指挥牛循尝怙势杀人镇守宣府太监顾雄分守紫荆关监丞锺钦事多不法公按治其罪识者谓公有守矣出知河间府畿甸也贵戚庄田棊峙境内闻公至皆戒其下不敢乘势轥轹先是定徭役悉委吏胥多寡高下一出其手驿当孔道老奸宿蠧蟠结其中公会校出入据籍履畮定程序其弊遂绝郡有瑞莲秀麦之谣政声流闻进四川按察司副使整饬建昌兵备越隽山崩地震民震骇荡析公惫心力抚循增修屯堡哨戍民以安堵征拜大理少卿寻进左佥都御史巡抚山西提督鴈门诸关改南京都察院提督操江进右副都御史户部右侍郎久之陜西三边告饥　孝宗命公兼佥都御史往莅之召至御榻前询问慰劳赐以白金文绮有如朕亲行之语且顾近侍纪之公至条陈便宜多方区画始有三年之积矣正德初户部尚书韩公文率百官伏阙上疏得罪去公实代其位旋有玉带麒麟服之赐时逆瑾盗政威权日炽士夫见者多谀词谄貌公自若也瑾讽诸司各进羡余以入私藏公曰吾部无羡余者瑾衔之未发也瑾憾韩公不巳捃摭百方无所得会部有故册逸弗得瑾欲以韩罪嗾公上其事公持不行因夺奉三月公曰可以去矣遂引疾乞归疏再上得允即行瑾令逻人日诇其过无得意未慊时命官按三边储储有红腐则以公罪公时去边三年余矣诏罚输米八百石于边辽东边粮以菽易米弘治中有旨准行又以公罪罚输三百石户部有缺失又以公罪罚输百五十石公素贫殚家资以输不足称贷益之人皆冤之公无怼色正德丙子十一月卒于家春秋七十有四逆瑾伏法公事益明至是讣间诏赐太子太保有司造葬遣官谕祭如故事 

　　○资政大夫户部尚书近山刘公玑墓志（许宗鲁） 

　　许宗鲁 
　　近山先生者姓刘氏讳玑字用齐别号近山陜西咸宁人也高祖清甫曾祖敏中祖懋父鉴母李生先生儿时游乡塾即端重不嬉戏乡塾胡先生异之曰是儿骨相不凡后当名世戴恭简公来督学课试先生见其文特器之乃以补诸生成化庚子举乡试第二人明年辛丑登进士壬寅授山西曲沃县知县人方患其年少不习事先生至县砥砺苦节敦行古道期年邑人向化曲沃产枣先生视事多以枣赎罪遂储枣数万计后岁大侵赈粟不继即继以枣民赖不饥民有共赀而掊利者讼于邑先生曰汝闻管鲍分金事乎讼者渐乃委金愿输官先生平遣之其专务德化不尚法令类如此他若疏梦泉均景水宽刑罚平差遣广储蓄恤茕独诸善政咸载去思碑是时曲沃治行天下最部使者上之弘治壬子召赴吏部太宰王端毅公重其治行欲授御史先生辞不受王公复欲以吏部属先生曰辞御史受吏部是攫要以便私也王公义之授户部山西司主事未几督饷大同道过曲沃人闻先生来扶老携幼迎谒道左留邑数日立生祠祀之戊午　敬皇帝诏大臣举所知能守郡者于是左司徒许襄毅公疏荐先生升江西瑞州府知府瑞故旷郡无城郭依山聚居民狂悍善刧郡人苦之先生视郡首着劝谕文绘善恶图标揭境内贼党稍稍解散一日周党狂悖先生率兵抚御贼奄至拥先生归其寨既至乃召其魁谕以祸福贼乃罗拜堂下巳乃治具享先生蓐食酣饮夜就寝坦腹睡齁齁贼众环听相语曰刘公大人也我辈不复敢恶矣居三日乃还郡境内宁谧乃遂兴学正俗表节崇让均赋薄税节用省刑期年瑞乃大治辛酉朝觐量移九江府瑞民思其惠爱立三太守祠先生居其一至九江仅几月丁母李夫人忧归是时虎谷王公督学陜西倡明道学敦延先生居正学书院讲谕性理三秦学士翕然宗之甲子复除湖广衡州府知府衡荐饥适疫作先生下车祷神修祀施药赈食孜孜若不及民赖以存时过石鼓书院诸生谈说经史及性理诸书衡士喜曰我辈今日复从朱张游矣正德丁卯雍□薨于衡　朝廷遣太监黄某□丧还京师时太监刘瑾用事阉人怙势掠贿侮人至衡见先生首以祸言恐动继即大需供亿尤以玩事视先生时时戒曰王柩某日行舟及楫师挽夫诸所供给其宿具且无烦民否则罪不贷先生唯唯至期舟备篙师良挽夫健且溢其数人各负米盐槁鱼备需于湘浒吏人唱名执役无烦呼促黄异之以问役人对曰府官闻贵人来业巳先三月储之矣黄某曰咄咄好官干事爱民乃若此耶遂戒命仆从毋需索有司黄至京觌刘瑾问以所过地方事黄首以先生治衡善政对时瑾用人多以贿迁台谏以言既闻黄道先生善乃属意用先生以塞羣议遂擢太仆寺少卿先生去衡衡人德之树棹楔表遗爱云明年戊辰升太常寺卿提督四夷馆先生力以骤迁辞不报无何升户部左侍郎即又升尚书先生辞益力疏曰臣由知府转少卿巳殊迁由少卿数月而升卿由卿而累迁尚书祖宗任官确有定式今若此是使成宪由臣而毁　陛下纵眷臣其如祖宗之法何臣死不敢就疏屡上不允乃赴部视事寻以例侍经筵赐楮镪千贯寻又赐玉带并御制诸诗十六幅贞观政要六部尚书甫二年乃诰赠祖及父皆资政大夫户部尚书祖母任母李及配王皆二品夫人张封二品夫人葢殊恩也瑾方擢先生时意先生必德巳所必附巳及先生素节自守不形言谢意稍悔之然以先生人望所属必欲引以自饰先生乃益疏略自晦每朝退署部毕即闭门纵饮酣卧不醒瑾欲延问事情率醉不能起他日瑾胜气诘之先生曰气弱非酒不能支且嗜睡不睡则病由是益疏远矣瑾性好纷更先生于部事遵旧不易瑾殊不说尝力论时宜变更先生曰祖宗立法尽美尽善行之万世无弊亦惟不愆不忘率由旧章而巳瑾又怒一御史欲加戕害先生适过瑾问其故瑾云云先生曰以足下所云将以惩不法也今某所诚守法将以惩不法顾先罪守法者吾恐眩人耳目矣瑾改容谢之某赖以不死其它阴止畜释助若此者众先生不以语人故人亦莫从知也是时瑾急贿自封巧宦者多重辇通致先生从容语瑾曰饮食以养生过食则伤生货财亦然是故货也者祸也古人戒积藏其畏祸也瑾积愤先生不附巳欲改南京礼部又欲援国初例出布政使寻事败不果瑾败先生乃上疏自劾曰臣与刘瑾实同乡里误被引用骤迁显官今瑾事败臣罪当诛戮　皇帝雅知先生廉静方直不瑾用特准致仕乃庚午八月先生西归既归里无华屋野无腴田囊无羡金缊袍脱粟泊然一布衣也居乡二十余年耕读自乐与人接油油然惟恐有伤而中操介削屹不可移虽不谢绝公府然卒无所干预故人益敬重之晚年恬放自适多从乡人饮饮辄尽量醉歌诗皆发性情有渊明之遗意焉卒之日雷风晦冥闻者恸悼呜呼若先生者可谓始终全德生荣死哀者巳于是廵抚都御史王公巡按御史毛君列疏上请其略曰故户部尚书刘玑赋性纯朴与物无竞历官中外多效勤劳家居二十余年仕进全不萌虑敝庐破屋不蔽风雨恶衣粝食仅免饥寒四方慕其清修乡邦称其恂谨进退有益生死无憾　诏下礼部复议相同遂得如例遣官谕祭二坛有司营葬许宗鲁曰鲁与近山先生居比邻事先生如诸父有独知之者一二事鲁诸生时过先生所见座上一儒生携画工图先生像貌问其故曰曲沃旧祠肖公葢壮年像今公老矣曲沃人思见公不可得愿图归以慰之顷年鲁提学湖广巡视及衡衡人知鲁先生乡后学耆老数十辈相率诣　　问先生起居他日造学听诸生讲诵诸生鲁言往年督学佥事静斋陈公视学诸生进讲太极图意义微妙陈公诘之诸生具以受说于先生对陈公惊曰此学不讲久矣太守能然乃请先生坐堂上讲太极图先生升座毕讲殚述精微陈公率诸生拜曰是吾师也于是湘潭以南学者多从先生受理学云鲁巡衡时向所树遗爱绰楔近守建谯楼撤去衡人思先生德惠布状请复鲁施行未三月遂以完报比再至衡则见其焕然新美越于旧制矣嗟乎今之仕宦固有驾车而扫迹者矣何仁人之思独永久邪曩鲁游京师假馆兴隆寺守寺门者陈老故先生隶也尝过鲁言先生户部尚未制绯袍冬月朝会公卿皆绯纻袍先生独绛纱袍同列馈以绯纻先生义不受直至郊赐始制服日至部视事过午堂食止市饼四枚茶一盂耳时刘瑾行贿天下诸司当朝觐入京多赉重宝以贿当路尝见其数帖独无先生姓衔一日有人扣门馈玉佩带适陈老当门怪问其始无是事何由至也馈者大惊踧踖趋去曰我以吏部刘宅是户部刘宅邪又言当时诸公卿过瑾所率庭参先生过瑾特入内不庭参以礼自持不少贬屈瑾恐其持礼损巳威重故特内觌不知者谓厚昵误矣误矣是时先生去位十余年故隶能道其节义如此 

</div>
    <div class="pagination">
<a href="国朝献征录_page51.html">上一页</a><span>...</span><a href="国朝献征录_page47.html">47</a><a href="国朝献征录_page48.html">48</a><a href="国朝献征录_page49.html">49</a><a href="国朝献征录_page50.html">50</a><a href="国朝献征录_page51.html">51</a><span class="current-page">52</span><a href="国朝献征录_page53.html">53</a><a href="国朝献征录_page54.html">54</a><a href="国朝献征录_page55.html">55</a><a href="国朝献征录_page56.html">56</a><a href="国朝献征录_page57.html">57</a><span>...</span><a href="国朝献征录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
