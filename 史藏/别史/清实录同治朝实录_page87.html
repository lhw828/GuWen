<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 87 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 87 页/共 505 页
  </h1>
  <div class="content">
   ○又谕、张之万奏、沥陈下情。请另＜??闲＞豫抚。并调员赴豫带兵各摺片。张之万既经＜??闲＞署豫抚。惟当力任其难。于一切用人敷政。实力讲求。吏治与军务相为维系。如果守令得人。则民气自靖。盗贼不兴。仍实行保甲团练。以辅助官兵。再能于带兵将弁。任使得人。驾驭有法。必能使地方日有起色。四境渐次肃清。至饷项支绌。各省皆然。所当开源节流。痛裁冗费。又在随时悉心筹画办理。该署抚初膺疆寄。务须任劳任怨。勤求上理。以副委任。不在博退让之虚名也。毛昶熙督办团练。身在行闲。历有□山戊不□年。于军务地方。尚称熟悉。该署抚不妨随时咨商。以收和衷共济之效。现在汝甯等处匪寨。节次克复。豫省情形。已有转机。张之万仍遵历次谕旨。即日出省。会同毛昶熙一军。将汝郡余匪。尽力埽除。毛昶熙已到汝甯。张之万未到以前。即著认真督剿。以期早靖地方。毋得迁延贻误。将此由六百里各谕令知之。　　

○又谕、奕梁等奏、覆陈甯夏满营官兵。前次被贼冲散情形。自请议处。现在满汉二城。万分紧急。请饬陕西军营。拨兵援剿各摺片。甯夏满营官兵。九月闲在灵州遇伏挫失。皆由佐领富隆阿、防御英明、轻进所致。及接仗之际。富隆阿、英明、及灵州知州张瑞珍、登陴观望。并不接应。灵州参将亦未拨兵救援。二起带兵官佐领多福、驻守横城。希图自固。署提督定安、婴城自守。未闻接仗。似此畏缩不前。互相推诿。以致官军挫失甚多。亟应严行惩办。著熙麟会同奕梁确查据实参奏。富隆阿等轻进失利。该将军等素日训练无方。实有应得之咎。姑念此项官兵。尚非该将军等亲自统带。所请处分。著加恩暂行宽免。嗣后奕梁、常升、务当督饬官军。严密防剿。如再有疏失。必将奕梁、常升、从重治罪。勿谓朝廷宽典。可以再邀也。懔之。甯夏满营官兵。饥寒交迫。自属实情。著熙麟、恩麟、无论何款。速行筹拨若干两。以资接济。回匪由通昌通贵各堡。攻扑平罗县城。该县知县长谦带伤回城。甯夏道带兵接仗失挫。情形万分危急。著马德昭酌带兵勇。星速前赴甯夏一带。相机剿办。逆回势甚鸱张。甘省兵力不敷抵御。马德昭务当严饬各军。迅埽贼氛。毋得迁延贻误。并著熙麟即行驰赴陕甘总督新任。俾资调度。熙麟起程以后。潼关一带。无人防守。著多隆阿于到同州后。即饬穆腾阿迅赴潼关。筹办一切战守事宜。熙麟及马德昭所部未到以前。所有甘省军务。奕梁、常升、恩麟、均属责无旁贷。现据奕梁等调取鄂尔多斯、阿拉善、东西两旗蒙兵来甯协剿。即著就现有兵力。认真防守。不得以专待援兵为词。一筹莫展。贻误事机。马德昭本驻西安省城。现在前赴甘肃。应如何另拨劲旅。驻守西安之处。著多隆阿妥筹兼顾。将此由六百里加紧谕知多隆阿、熙麟、奕梁、常升、并传谕恩麟、马德昭知之。　　

○改派大学士周祖培为实录馆稿本总裁官。　　

○以安徽叠复沿江城隘。赏总兵官李济清、左光培、蔡国祥、从一品封典。杨名海巴图鲁名号。参将李明贵、知州罗庆藩等花翎。把总杜葆兰等蓝翎。余升叙有差。　　

○以救援省城不力。浙江已革总兵官吴再升遣戍军台。已革副将陈步高、贵廷芳、遣戍新疆。　　

○庚午。谕内阁、刑部奏、遵议厅员罪名。可否援免。请旨遵行一摺。此案山西归化城理事同知庆麟、被参侵吞捐饷。建造生祠等款。或讹传失实。或事出有因。情节均尚有可原。惟鞫讯盗贼。擅用非刑。且于该处粮行公捐缉捕经费制钱一千四百余千。并不禁绝。虽非勒派入己。究与科敛无异。庆麟著照该部所拟。即行革职。发往军台效力赎罪。虽事犯在恩诏以前。不准援免。　　

○谕议政王军机大臣等、都察院奏、荫生张上和敬陈近日军务。历筹防剿之方。请令各州县行并村设伏清野积粟之法各等语。直隶山东河南。地势平衍。贼匪纵横肆扰。每致不能阻遏。该荫生所陈各条。不必重烦兵力。而可以制贼。尚属可行。著文煜、谭廷襄、张之万、慎择贤守令。体察情形。悉心筹画。务令卫民而不至扰民。方为妥善。原摺著钞给阅看。将此各谕令知之。　　

○命大学士贾桢为实录馆监修总裁官。　　

○辛未。谕内阁、据英桂奏称、阎敬铭沥陈哀悃。呈请终制。稍尽孝思等语。情词恳切。出于至诚。惟现在山东军务吏治。整顿需人。阎敬铭前在湖北。办事认真。是以破格夺情。畀以疆寄。期于地方有所补救。断难俯如所请。该署抚当体朝廷不得已之意。移孝作忠。用副委任。著即懔遵前旨。迅赴山东。接署抚篆。毋许固辞。　　

○又谕、前因浙江甯波海口。关系紧要。特谕秦如虎前往署理浙江提督。嗣据耆龄奏、秦如虎伤发未痊。尚未驰赴新任。因思浙江巡抚左宗棠等督率官军。进围汤溪等城。指日即可埽荡而下。已革道员张景渠会同法国武官今充中国总兵之勒伯勒东、及现充税务司之法国人日意格等、奋勇立功。克复上虞县城。复力图进攻绍兴。浙东军务。渐有起色。官军进剿之际。甯波府城。不可无武职大员镇守。著耆龄即饬秦如虎迅速驰赴署任。毋稍延缓。　　

○谕议政王军机大臣等、遮克敦布奏、兵团剿贼。续获胜仗一摺。直东交界贼匪。经官兵团勇叠次击败后。马步尚有三千余人。抵死抗拒。现在甘集一带游弋。虽毙贼多名。而首犯尚未弋获。亟应迅速歼除。前因匪首张锡珠等四出滋扰。当经谕令文煜等迅速剿捕。并饬令臬司孙治出省。赴馆冠一带。会同遮克敦布扼要防剿。著仍遵前旨。饬令派出各员督率兵勇。联络乡团。分路截击。崇厚所派之镇标兵六百名。谅已陆续到齐。著统归遮克敦布、孙治、妥为调度。乘其新锐之气。策令奋勉图功。务将匪首张锡珠等悉数翦灭。傥仅以追斩裹胁多名。遽称获胜。致令首恶稽诛。蔓延愈广。必将在事员弁重治其罪。孙治系何日出省。著遵旨催令克期起程。与遮克敦布妥筹。严督文武兵勇。赶紧兜拏。谅不敢推诿玩误。致干咎戾。文煜身任畿疆。责无旁贷。并著严饬各该地方官实行保甲。严密缉捕。于马贼窜近境内。各派兵役。接应遮克敦布等派出之勇。会同捕拏。文煜并不得以出省剿办有人。置身事外。贼匪在直东一带。倏忽往来。莘冠各州县。多有教匪巢穴。尤易藏匿句结。著谭廷襄懔遵前旨。督饬派出之文英等统率留防官兵。实力摉捕。及早扑灭。绥靖地方。遮克敦布拟招募马步壮勇。以厚兵力。此项壮勇。务须饬令侍卫平安等、将有身家之土著民人。认真挑选。于剿办方能得力。不准以无业游民。滥竿充数。将此由五百里谕知文煜、谭廷襄、遮克敦布、并传谕孙治知之。　　

○又谕、都兴阿奏、续探北窜贼情。及常胜军入江。尚未到齐一摺。据称江南逆匪。偷造木篺。扮为官军。图窜仪扬。攻扑前敌营盘。该将军等已昼夜防范。自可无虞疏失。惟逆情诡谲。必应刻刻提防。都兴阿等久历戎行。谅能洞悉贼情。即著加意巡察。毋使逆计得施。该逆上窜含巢。跧伏巢县。曾国藩等已调萧庆衍等军进剿。恐其回窜江浦。都兴阿等务当随时探明。派兵夹击。埽除净尽。毋留遗孽。常胜军头队已抵镇江。计日当已调齐。著该将军等严饬吴煦、杨坊、克日进剿九洑洲。如能将该洲攻克。则南北之贼阻隔。贼氛自减。吴煦等所禀各情。意涉取巧。著都兴阿等传谕该道等。如能迅速立功。朝廷必沛恩施。若畏葸贻误。必从重治罪。断不准稍存推诿。以误事机。黄彬贪鄙劣款甚多。都兴阿未能觉察。咎实难辞。此次姑从宽免议。嗣后务当时时儆惕。不可稍涉瞻徇。致干咎戾。另片奏、遵查草捐试办已久。军民相安等语。即著照所议办理。惟该将军等仍当随时严查。不准胥吏勒捐浮取。如有兵勇下乡滋扰各情。即以军法从事。庶民心悦服。柴草不至缺乏。将此由六百里谕令知之。　　

○又谕、唐训方奏、整顿临军。并催萧庆衍等军迅攻巢县各摺片。楚军营制。最为整齐。该署抚现留张得胜统领凯字营。复分四营。令王才秀等＜??闲＞练军旅。著即饬该员等认真训练。以为折冲御侮之资。不可有名无实。所称淮甸一带。频年被匪滋扰。田舍尽为邱墟。现勉筹牛种。渐次招徕。并举行月课。安抚民心。自来吏治与军务相表里。吏治兴则军务自有起色。该署抚即慎选贤牧令。实心实力。抚育斯民。以图长治久安。惟颍亳一带。向为张逆老巢。该署抚现饬李文森署理亳州篆务。著即饬该员妥为抚绥。毋令致有他变。定远为往来通衢。恐江北贼匪图窜。该署抚已令张得胜派兵进扼该处。著即迅饬该员。将西窜之贼。实力堵截。一面会同萧庆衍等军进规巢县。迅速攻拔。并会合石清吉四营严防庐郡。不可稍有疏虞。苗沛霖近来作何举动。曾国藩昨奏、因皖北军情紧急。已将蒋凝学等驻寿颍等军撤动。此军撤后。苗练是否不至肆无忌惮。仍行威胁各圩之处。著唐训方随时察看。与曾国藩熟筹办理。不可顾此失彼。是为至要。将此由五百里谕令知之。　　

○又谕、官文、严树森奏、发捻复由新邓阑入楚疆。围扑郧阳府城。抢渡襄河。窜扰房竹一摺。鄂省素多劲旅。甫报肃清。何以该逆由李官桥西窜郧阳。该镇道等竟不能派一旅之师。迎头截剿。现既阑入房竹。不但荆门宜昌各属。路路可通。即陕省之兴安府境。亦虞窜越。官文、严树森、业经调派道员梁作楫由当远一路。探踪拦截。总兵杨朝林驰赴荆门策应。并派护军统领舒保、道员欧阳正墉、各率马步诸军。探贼所向。相机进剿。兵力不为不厚。著即严饬派出之文武员弁。越境追剿。就地歼除。毋徒以逐出本境为了事。惟该匪被剿穷蹙。势必分股窜突。秦豫边境。与鄂省毗连处所。不可不豫作准备。并著多隆阿、瑛棨、张之万、各就该省情形。选派得力将弁。择要堵遏。毋使阑入陕豫境内。与别股句连。又成不了之局。将此由六百里各谕令知之。　　

○又谕、胜保奏、击退援贼。及饷银被劫。并眷属为德兴阿拏办。请饬从宽省释各一摺。此次解饷委员。何以不慎探路径。小心防护。致钜万饷银。为贼所劫。该委员等是否被害。抑系逃回晋省。著英桂查明具奏。胜保业已褫职逮治。多隆阿督办陕省军务。需饷甚殷。仍著英桂迅速筹款。源源接济。毋稍延误。现在大股回匪在同朝之闲。其势并未少戢。多隆阿务当酌度情形。督率大军。分路进捣逆巢。灭此朝食。以副委任。至胜保所奏。伊妾吕氏由潼关渡河北上。经德兴阿挟仇。指为奸细。拏交英桂讯办。并抢掠一空等语。是否尚有不实不尽。胜保京外寓所赀财。均已有旨查抄。著英桂查明。如该眷属带有赀财。即著查抄。将赀财交多隆阿分给陕营将士。仍一面据实覆奏。山东军务。关系紧要。本日已明降谕旨。饬令阎敬铭迅赴署任。不得固辞。并著英桂知照该署抚。克期前赴山东。毋稍迟延。将此由五百里各谕令知之。　　

○寻英桂奏、吕氏行至蒲州。德兴阿因形迹可疑。派兵盘获。所带车二辆。骡八头。已交地方官收管。此外并无赀财。报闻。　　

○又谕、前因总理各国事务衙门奏、江西等省教民事件。请饬迅速完结。当经谕知崇实等将贵州教民案件。克期查办。现在法国公使哥士耆在京呈递条款。语多卞急。已由总理衙门行知该将军等查阅。值此多事之秋。岂可另生枝节。该公使所呈。固属一面之词。难以尽行照办。有乖国体。但教民一案。如果迅速办结。亦何至滋多口舌。崇实于五月闲谕令办理此案。潘铎亦于前月谕令赴黔查办。谅已早抵黔省。何以该将军等竟无一字覆奏。迁延迟误。殊非勤慎办公之道。著于接奉此旨后。迅速会商。秉公办理。将教民案件。即行奏结。不得迟至明春。致办理更形棘手。劳崇光以获咎之员。弃瑕录用。现在行抵何处。即著兼程前进。毋得以道路难行。任意延宕。将此由六百里各谕令知之。　　

○以记名总兵官李起高为江苏苏松镇总兵官。　　

○予浙江军营病故总兵官周希濂祭葬恤荫。　　

○增给五城煮赈米石。　　

○壬申。谕内阁、御史吕序程奏、休致及永不叙用人员。请不准开复捐复等语。向来休致人员。例不准其捐复。其永不叙用之员。劣迹昭著。情节尤重。是以终身摈弃。以示重惩。定制綦严。纤毫未能宽假。乃近来各省于休致人员。往往保举开复。并于永不叙用人员。亦请先行开复永不叙用之案。以为将来保举地步。实属故违定例。殊非朝廷澄叙官方之意。嗣后各省督抚及各路统兵大臣。于此二项人员。不准滥行保奏。亦不准代请损复。如有仍前锢习。违制滥保者。必将该督抚大臣从严惩处。并将所保之员。查明有无贿属情托等弊。分别从重治罪。以杜钻营而肃吏治。　　

○谕议政王军机大臣等、御史吕序程奏、请饬提州县平余。以充军饷一摺。据称河南州县徵收地丁银。每两折制钱三千一二百、及三千三四百文不等。较正项多至一倍有余。近年举行团练。复按粮科派。每两令出勇费一千。有一年纳至数次者。民不聊生。相率为匪。请饬该署抚令各州县嗣后徵收粮银。每两皆以制钱三千为限。内以二千作为钱粮正项。火耗解费。皆在其中。以五百作为军饷。其余五百作为办公之用。所提军饷。以七成存本处备用。三成解交藩库。以备拨济被扰州县。其无事州县所存之七成军饷钱。如有两年之积。即以一年之项。解交藩库。搭解京饷。所解之三成军饷。如拨款有余。亦搭解京饷等语。现在京饷需用甚殷。豫省军务未平。本省军饷。亦宜宽为筹备。果如该御史所奏。将州县平余银两。饬提充饷。兼可拨济被扰州县。于军务饷需。均有裨益。著张之万督饬藩司王宪体察情形。悉心筹画。如果事无窒碍。即著实力举行。至州县科派勇粮。任意勒索。致百姓相率为盗。大为地方之害。于吏治民生。均有关系。并著张之万严禁所属地方官。于捐派勇粮。限以定数。不准额外多收。以安闾阎。原摺著钞给阅看。将此谕令知之。　　

○癸酉。谕内阁、前因御史华祝三等奏、筹议团防保甲章程。曾经谕令步军统领衙门会同五城。将堆拨官兵。认真稽核。申明夜禁。乃本日据华祝三奏、该御史于夜闲巡查时。见各处堆拨。人多老病。虚应故事。请饬严行整顿等语。步军统领衙门所辖各营堆拨。有稽查地面巡夜缉盗之责。乃于严旨申诫之后。并不实力奉行。堆拨兵丁。竟同虚设。似此废弛因循。实属不成事体。嗣后步军统领衙门。务当严饬所辖营汛等官。及各堆拨当差之官弁兵丁。认真整顿。毋得虚额冒饷。及以老病充数。傥敢狃于积习。希图掩饰。即著从严参办。不准稍涉徇庇。　　

○谕议政王军机大臣等、顺天府府尹林寿图奏、请厘剔闽省积弊一摺。据称闽省州县。交代未清者数百案。无案不与军需轇轕。各州县或因募勇过兵。设法筹垫。不肖者或以例得请销。有心浮报。事平造册。而上司准驳之权。操之幕友委员书吏。藩司之外。另立军需局。往返稽延。以便高下其手。尚有不准不驳。久为寝阁。以俟其浼托关通者。州县照原报抵交。后任以未奉批准。不肯接收。交案因而日积。须遴派贤员。悉心考核。照过兵数目。驻兵日期。募勇原案。勇饷章程。分别应准应驳。不使刀笔之吏。便其私图。此报销之亟宜查办也。闽省前因钱法疲敝。奏停永丰官局。嗣因兵饷不敷。复出准银司票。标写准纳税课钱粮。实止茶叶洋药二项厘税。可以搭交。入少出多。递有减折。徒使牟利商民。坐享其利。于国计民生。毫无裨益。且恐商人与外洋交易。贱收司票。假手支银。宜将已发司票。定章收缴。永不再出。此司票之急宜停止也。全闽土产。以洋药茶叶为大宗。自添设厘金以来。微至手挈肩挑。亦皆层层抽税。商民交困。厘局有总督衙门承办书吏分设局所饭食等费。名目滋繁。与小民争利。一以官势行之。往往激而生变。如福州兴化泉州各局。皆有闯关毁卡之事。官亦无如之何。此杂项抽厘之亟宜裁革也。至茶叶洋药两项。当于本行户中酌举数人。轮流承办。不必多派委员等语。福建积弊已深。亟宜力加整顿。著耆龄、徐宗干、按照所奏各条。逐一访查。务使无弊不剔。有犯必惩。以肃官常而苏民困。原摺著钞给阅看。耆龄现在浦城。恐其未能兼顾地方公事。徐宗干务当不避嫌怨。实力办理。耆龄前奏围攻汤溪。进取武义。并拨兵援剿台湾。当经谕令该督督饬康国器等、随同蒋益澧迅拔坚城。并催林文察攻克武义。现在军情未知若何。著即相机督剿。以期渐次肃清。台湾地方紧要。该督抚务须会商添派兵勇。迅速蒇事。毋令日久生懈。各路近日军情。仍著随时具奏。前有旨令秦如虎署理浙江提督。该员是否销假。著耆龄再行严催赴任。毋任再延。徐宗干交查事件。日久尚未奏结。著即认真查办。迅速覆奏。毋许稽延。将此各谕令知之。寻耆龄奏、闽省各属报销。业经派员经理。严催造报。司票易滋流弊。现拟妥定收缴章程。厘金向来不征小贩。惟设卡过多。现筹归并。台湾嘉义凤山一带。复有匪徒窃发。现已击散。嘉义县城解围。彰化逆匪。叠次扑营。均经击退。近复图犯大甲汛城。现已调兵防守。浙江提督秦如虎。已报即赴署任。报闻。　　

○又谕、毛昶熙奏、攻克贼寨。并收抚被胁堡寨。现拟赴正阳分途剿办一摺。官军自攻克正阳阎家集后。总兵赵鸿举等、复乘胜进克杨庄等五寨。焚毁孙楼一寨。水圩四处。知府刘成忠收抚堡寨四十六座。吏部主事余本初收复寨堡六十八座。总兵张曜等亦将附近陈寨各圩收抚。信确一带被胁各圩。亦纷向李续焘等处投诚。事机极为顺利。正宜乘此破竹之势。将未尽余匪。悉行殄灭。现在张＜?氵凤＞林一股。最为凶悍。该侍郎督军亲赴正阳。分东西两路。进捣该逆老巢。而令张曜疏通新蔡道路。会合余本初团练。三面进偪合围。著即鼓励将士。克期将此股巨匪歼灭。毋稍延误。赵鸿举马队。已进扎铜钟。所有陡沟贼巢。即责令该总兵迅速攻拔。并派兵驻防明港。以便李续焘一军。得以全力围攻邢集。迅歼丑类。将此由六百里谕令知之。　　

○又谕、现在同朝一带。贼势甚重。省垣复形危急。雷正绾、成禄一军。又为咸阳三原牵掣。不能兼顾省垣。非由东路大营。拨兵前往援应。不足以顾根本而分贼势。惟由潼关至省垣一带。道路梗阻。须厚集兵力。节节进剿。方可疏通大路。直抵西安。现在胜保所部兵勇。统归多隆阿节制。兵力较厚。该大臣务宜妥筹兼顾。一面进攻羌白镇王阁村等处老巢。一面派兵将华渭一带贼匪歼除。以期进达省垣。与东路声势联络。谅该大臣计画素裕。必能斟酌机宜。布置尽善也。将此由六百里谕令知之。　　

○予陕西同州咸阳华阴等处阵亡骁骑校兴全、都司李绍祥、祭葬世职。游击邹朝元、暨子候补府经历玉宝、侄外委玉光、祭葬世职加等。　　

○甲戌。谕内阁、麒庆、宋晋奏、旧太仓米石亏短较多。据实严参。并酌拟现办章程一摺。本年旧太仓米石。经麒庆等查明。亏短至一万四千余石之多。该仓监督克实讷等并不据实呈报。辄将应放俸甲各米。任意积压。难保非知情隐庇。撤任监督翰林院待诏克实讷、吏部主事福徵、均著即行解任。听候传讯。该仓花户。仍著刑部严行审办。署任监督文光、张茂昭、接放米石。迟延日久。始以米数不敷开放。禀请查办。亦属不合。均著交部议处。至该仓未放镶黄等四旗秋季俸米。及镶蓝旗蒙古九月分甲米。著户部分劄别仓。俸米限二十日。甲米限十日。赶紧支放。毋庸另行换票。寻刑部奏、审明花户孙遇贤、与在逃书吏王怀仁等、于收放米石时。串通舞弊。以致短绌甚多。实属目无法纪。应拟斩监候。勒限追缴。历任监督克实讷等、讯无知情隐庇情事。惟未能觉察。应请交部议处。从之。　　

○又谕、前因吴棠奏参委办厘局候补知县何三锡、有纵容幕友卡勇隐捐卖放情事。当经降旨、将何三锡即行革职。交吴棠严审究办。兹据奏称、讯明何三锡办理孔家涵厘捐。地当适中一卡。遇有客商缴厘。上下游互相稽核。无从隐漏。并在卡人亦无勒索卖放情弊。惟卡勇均籍隶六合。每遇同乡熟船。讨赏茶酒钱文。且于押发时乘闲脱逃。经何三锡拏获交案各等语。已革知县何三锡委办厘捐。虽讯无知情纵容幕友勇丁无弊之处。惟不能察禁勇丁索讨钱文。究难辞咎。何三锡著开复革职处分。以主簿巡检降补。　　

○谕议政王军机大臣等、吴棠奏、遵旨拨兵会剿幅匪。及请饬僧格林沁酌拨马队各等语。前因山东教幅各匪。势极狓猖。曾经谕令僧格林沁、吴棠、酌拨兵勇驰援。现在吴棠派令记名总兵黄国瑞、管带马步勇二千名。驰赴兰山。会同剿贼。办理尚属周妥。惟兰费一带。贼圩林立。山径丛杂。必须探明路径。四面兜击。方可一鼓歼除。著吴棠督饬黄国瑞迅督所部。会同沂州现有兵勇。并力攻剿。山东教棍各匪。业经黏成一片。兖浙两属。几于遍地贼踪。该省兵力止有此数。而贼势日增。往往不能堵遏。仍著僧格林沁遵奉前旨。酌派得力将弁。飞速驰援。拯民水火。非但贼匪闻风胆落。即将士亦当为之一振。著酌度情形。妥速办理。至黄国瑞初到东省。人地不甚熟悉。督办转团。恐难骤期联络。著谭廷襄责令该地方官实力举行。以辅兵力。知县长赓、前经该前抚奏称、与同知奎芳等均为沂营得力之员。此次吴棠亦称长赓勇敢有为。著即督饬该员等激励绅团。赶紧劝办。与黄国瑞一军。互相援应。以期得力。其良团力能剿贼。卓著成效者。务须随时奖励。加意笼络。俾官绅联为一气。用资捍卫。谭廷襄在任一日。即属责无旁贷。著振刷精神。督率将士。就现有兵力。奋图攻击。迅遏贼氛。将此由六百里各谕令知之。　　

○又谕、据吴棠奏、遵查械斗一案大概情形一摺。此案焦湖各船。屡在东台地方抢掠奸淫。百姓被扰难堪。激成斗杀之案。尚属事出有因。第詹以安采米。据奏仅因买糕与本地民人口角。船只何以被焚。詹以安及丁勇水手人等。何以被杀。其中有无别情。必须彻底根究。严行惩办。方能使军营地方。办理两得其平。著吴棠严饬所属。迅将逸犯江麻子等缉获。归案研讯。武举夏澄、夏芳、系案内逞凶要犯。现经吴棠提讯。坚不承认。显系恃符狡展。著一并斥革。从严究办。以成信谳。至拏获之革勇吕酌泉等。讯与焦湖船结帮滋事。并曾有买米济贼。约期起事之举。现虽讯明正法。尚恐党与未尽。倏去条来。其湖广匪船冒充委员。连墙结队。兴贩私盐。虽经吴棠派兵驱逐出境。亦难保不去而复来。万一奸细溷迹。为害地方。所关非细。著都兴阿等严饬各营带兵员弁。实力巡查。有犯必获。消患未形。是为至要。詹启纶带兵素称得力。现在贼匪窥伺江北。防堵正形吃紧。著都兴阿等饬令该总兵恪遵前旨。奋勉图功。不得因此案稍存私见。以副委任。将此由五百里各谕令知之。　　

○又谕、英桂奏、请将雇募楚勇经费。抵拨多隆阿军饷等语。多隆阿所部。业已驰抵潼关。距鄂省较远。现即由英桂就近拨解银三万两。以济急需。著官文等于批解多隆阿月饷内。如数划抵。作为晋省募勇之需。所短勇粮若干。并著官文等先行垫发。一面知照英桂将此项银两。径解多隆阿军营。俾多隆阿不至停兵待饷。而晋省招募楚勇。亦无须远道赍银。实为一举两得。将此由五百里各谕令知之。　　

○又谕、昨据胜保奏、德兴阿纵兵抢劫。在蒲州城外东盐郭村。藉名盘拏奸细。亲带马步夤夜进庄。将居民银钱衣物等件。抢掠一空。该民人等均在英桂行辕控告。请饬查办。览其所奏。情节支离。正疑其别有挟嫌情事。兹据英桂奏、拏获胜保眷口。请旨遵行等语。胜保以带兵大员。携带侍妾。已属有违体制。并敢擅纳陈玉城之妻。经德兴阿拏获后。恐被指摘。为先发制人之举。犹敢托词于赋性刚直。不善周旋结纳。憎兹多口。并举郭子仪等以自掩饰。其恣意欺罔。实可痛恨。该革员眷口既经拏获。即应提讯。况有逆首眷属。岂可因其妇女。即行开释。著英桂亲自提讯。严行审问自皖省展转赴陕各情。据实具奏。至德兴阿所带兵丁。乘机入村抢掠。致酿人命。不法已极。据该抚所奏投井者二人。受伤者二人。而胜保则称东盐郭村民人吕德旺等六名。或死或伤。并村中大小男妇。投井及被杀者甚多。并将上元村富户贾明刚等五十余户。同时抢掠。是否实有其事。抑或英桂未及详细查明。著英桂再行确查。并将已经拏获之兵丁审明正法。此项抢掠。系何处兵丁。均著查明具奏。胜保原片著钞给阅看。将此由五百里谕令知之。　　

○又谕、平瑞奏、历陈饷需支绌。设法补救一摺。乌噜木齐处新疆北路之冲。为各处咽喉。故立屯卫。以备边防。军饷最关紧要。据该都统奏称、因历年甘饷不继。兵丁习练弓马。官一与讲求。即先聚众乞饷。以致兵丁骄悍不驯。因之营弁亦不能严为约束。各营员弁亦难期振作。前任都统奏将乌噜木齐巴里坤古城吐鲁番四满营兵饷。减五成折放银二十万五千七百余两。历年甘省所拨本城满饷。每年尚拨解五六万两至三四万两不等。近复丝毫未解。所有巴里坤古城等处满汉饷银。因甘饷不给。兵丁嗷嗷待哺。均不能相安。据所奏情形。实属万分棘手。而该都统因地制宜。当各项窘迫之际。独能推诚布公。竭力首先倡捐。并晓谕富商。使知大义。捐输可望有成。众志亦藉以安定。足见该都统补救有方。深堪嘉尚。著即相机办理。妥为安抚兵民。以支危局。惟遐荒之地。商人生息无多。如全赖劝捐济饷。亦恐难乎为继。甘省所欠该处军饷。著熙麟等无论何款。不拘多少。赶紧拨解。不得再为耽延。将此由五百里谕知熙麟、平瑞、并传谕恩麟知之。　　

○翰林院五经博士伏秉礼因案斥革。以伏生六十七世孙在俊袭职。　　

○以内大臣世铎署正白旗汉军都统。户部尚书宝鋆兼镶蓝旗蒙古都统。　　

○以翰林院侍讲卫荣光署日讲起居注官。　　

○旌表守正捐躯山东邱县民杜三妻郭氏。　　

○命陕甘总督熙麟拨银二千六十两有奇。解赴喀喇沙尔。备同治三年经费。　　

○蠲缓直隶开、东明、长垣、三州县被水地方新旧额赋。暨各项租银。出借仓谷。并赈灾民口粮。　　

○乙亥。谕议政王军机大臣等、遮克敦布奏、濮州降众。竖旗滋事。现在剿办情形。及谭廷襄奏、教会各匪回巢。追击窜匪获胜。并剿办降众各摺片。濮州降众毛得平等突然蜂起。胆敢踞城戕官。该地方官平日何以毫无觉察。该处与水套毗连。匪首吴锡溃尚在彼处潜匿。设一句结。更恐蔓延难制。遮克敦布既称伊绵阿熟悉该处情形。著即派令该总兵迅速前往。会同谭廷襄所派之总兵常存、游击禄彰等兵。迅图殄灭。毋令蔓延。降众张锡珠既经胜保冒昧受降。贻误于前。而平日反侧情形。谭廷襄并不留心防范。以致复行煽乱。现在扰及南宫各州县。官兵截剿。未能得手。殊堪痛恨。孙治现已出省。由省标津防所拨马步兵丁。计当先后到齐。著遮克敦布会督兵勇。并饬总兵常存等督兵兜击。迅将张锡珠一股。赶紧扑灭。傥敢稍事玩泄。致令匪首复行旁窜。必将各带兵官重治其罪。决不宽贷。伊绵阿所部兵勇无多。东省所派之兵。亦属无几。现拟拨京兵二三千名。派前锋统领熙拉布统带前往援剿。此项京兵启行。拟令就近先剿南宫张锡珠股匪。以便遮克敦布、伊绵阿、常存、秦际隆等兵勇。得以专攻濮州。京兵行抵保定时。一应军火粮饷。著文煜妥为筹备。俾得迅速遄行。毋令阻滞。至京兵剿办南宫濮州等匪事竣以后。仍须撤归京营。遮克敦布不得奏请归并该营。带往山东。其京兵未到以前。遮克敦布仍当督饬南宫各州县。就现在兵力。实力截剿。不准专待京兵。濮州城池。遮克敦布奏称、于十八日失陷。知州潘世铎现无下落。据谭廷襄奏称、州城是否失守。该署州潘世铎等是否在城。另行查参。奏报各情。诸多歧异。著遮克敦布、谭廷襄、将详细情形。确查覆奏。降众游驶直东交界。此拏彼窜。防不胜防。且裹胁日众。兵力时形不足。著文煜、谭廷襄、各当于所辖各州县联络乡团。辅佐官兵。一体堵截。教会各匪。虽已回巢。费县贼匪。被击回窜。此次饱掠而归。难保不突出纷窜。仍著就现有兵力。实力堵遏。毋待专待援兵。致滋贻误。将此由六百里各谕令知之。寻谭廷襄奏、濮州降众。因被民团摉拏。竖旗倡乱。未及踞城。旋经兵团捦斩。署知州潘世铎功过相抵。请多置议。从之。　　

○又谕、徐宗干奏、调集内地官兵。渡台分剿。并台湾道洪毓琛历陈彰化逆匪情形各一摺。逆首戴万生自攻陷斗六门后。进偪嘉义。台湾郡城亦岌岌可危。曾玉明现顾北路。保守鹿港。未能分军援嘉。该抚现委吴鸿源暂署水师提督。藉壮声威。著即饬该署提督督率各军。奋力兜剿。先将嘉义近城贼寨埽荡。克复斗六。进规彰化。以期与曾玉明合力会剿。肃清台境。耆龄远在浦城。鞭长莫及。该抚责无旁贷。务当振刷精神。严饬派出各军。实力剿办。并督饬洪毓琛就近激励将士。迅埽妖氛。不得贻误。致干咎戾。林向荣及斗六军营文武下落。迅速查明具奏。将此由六百里谕知徐宗干、并传谕洪毓琛知之。　　

○又谕、崇实、骆秉章奏、遵查教民案件情形一摺。所筹尚属周妥。黔省教民一案。并韩超参款。前经降旨令崇实等会同潘铎查办。现在潘铎业已行抵滇省。接印任事。势不能再行折回。张亮基尚在叙州。距黔较近。著即行折回赴黔。将本日寄去之明发谕旨宣示。仍即迅速覆奏。贵州教民案件。结衅过深及韩超被参各款。关涉吏治。均应查办。崇实、骆秉章、均知原委。即著详悉密缄告知张亮基。于接印后迅速查办。其教民一案。尤属紧要。张亮其访查明确。即会商崇实速行奏结。不得再事迁延。劳崇光行抵何处。久无奏报。殊深盼望。著仍遵前旨。兼程前进。毋再延缓。崇实另摺奏、教民案件难办各情。请仍与骆秉章密商办理一摺。骆秉章久任封圻。洞悉事机。所见自在崇实之上。仍著该将军遇事密商。以期周妥。崇实亦不得稍存推诿。再潘铎奏、林自清勇丁尚未回省等语。林自清本系张亮基旧部。现已告假回黔。如果其材可用。即著张亮基酌量调遣。但不可骤予以副参重任。致令气骄志满。转非所以造就成全之道。谅张亮基自能斟酌办理。至田兴恕幕友谢葆龄、张茂萱即张心培、据潘铎奏请驱逐。著张亮基到黔后。即将该二员驱逐出境。不准在局办公。黔省各署。亦不得延致入幕。以惩贪劣。将此由六百里各密谕知之。　　

○又谕、潘铎奏、省城安静情形。并遵查邓尔恒被戕原委等语。滇省自回众就抚以后。汉回各释猜疑。群思休息。省城根本之地。既已粗安。则省外各郡县。自可渐期复业。潘铎莅任伊始。务当随时宣布朝廷威德。使已靖地方。永远相安。其未经向化如大理等处。亦须一律疏通。庶吾民得以休息。疆宇可获乂安。张亮基现令署贵州巡抚。无庸前赴滇南。徐之铭在滇年久。熟悉情形。一切地方事宜。潘铎正可与之和衷商确。妥为筹办。徐之铭亦当振刷精神。勉策桑榆之效。正不必以万里孤臣。自危自沮也。至前抚邓尔恒被戕一案。据潘铎奏称、实系何有保令史荣等带练戕害。其为并无他人指使。尚属可信。现在何有保己为戴玉堂所杀。无可质证。而史荣、刘绍武、戴玉堂等、业经拏获到案。严加鞫讯。自不难尽情吐露。即著潘铎等督饬承审各员。严行审讯。穷究党与。务令水落石出。尽法惩治。以申国宪。毋得稍涉宽纵。致干重咎。何有保既已被戕。无庸再与田兴恕商办。所有潘铎自请交部议处之处。著无庸议。将此由五百里各谕令知之。　　

○命前任云贵总督张亮基以总督衔署贵州巡抚。兼署提督。撤署巡抚韩超、提督田兴恕任。听候查办。　　

○丙子。谕内阁、恩麟奏、盐茶厅大股回署。悔罪乞降一摺。据称盐茶厅属回目王大桂等。因平远所匪徒各处传帖内。有奉文剿灭回教之语。以致回众惊疑起事。经该厅同知庄裕崧、护凉州镇总兵万年新、轻骑出城。晓以大义。责其变乱之罪。并将前降晓示陕西汉回之旨。对众宣示讲解。各匪俯听。无不感泣悔罪。恳求收复各股。旋将萧和城三百户股匪。招抚解散。内有匪首马彪等抗拒不服。经王大桂等立时杀毙。又捆献各股匪犯七名。固原匪首杨详率党图窜。亦经拏获歼毙。该护督现派署臬司杨柄锃驰赴固原。秉公查办。并将王大桂等先行赏给六品功牌。办理甚为合宜。汉民回民。均系朝廷赤子。陕西构衅以来。百姓惨罹锋镝者。不下数百万人。兴言及此。能勿怆然。前经明降谕旨宣示。并令带兵大员。但将为首滋事之匪歼除。其安分良回。概不准其波及。良回中有被胁勉从者。傥能悔悟解散。并免究治。迄今数月。悔罪输诚者。固不乏人。句结扰害者。仍复不少。该回民等久隶中华。同受国家覆育之恩。食毛践土。二百余年。其闲洊登仕版者。亦复不少。岂无天良。何至甘为叛逆。推原其故。始则由地方官办理不善。遇有互斗等事。未能持平妥办。以致仇衅日深。继而陕回倡乱。自知为法所不容。时造洗回谣言。冀煽同类。而无知汉民。又常以杀回之语。转相传述。岂知朝廷一视同仁。初无歧视。嗣后各带兵官及地方文武。务当分良莠不分汉回。于抗拒滋事者。尽法剿灭。安分守业者。妥为保护。悔罪乞降者。亦准量为宽贷。汉民人等。亦不得藉团练为名。寻仇擅杀。自干重咎。遮乎仇衅日消。同登衽席。以无负谆谆诰诫之至意。将此通谕知之。　　

○谕议政王军机大臣等、文煜奏、臬司带兵出省。遵旨筹剿情形。又匪徒被击南退。无虞北窜。又带兵官与贼通气。请饬交按察使孙治覆讯。按照军法从事各一摺。贼匪窜扰冀州甯晋一带。复由冀州窜扑新河县城。经官兵堵截。复窜至钜鹿县之毛耳寨。现在该匪虽无北窜之势。贼势未见少衰。并非因官兵痛剿。势蹙南窜。亟应实力摉捕。以期迅埽逆氛。著文煜、遮克敦布、督饬各军。认真剿办。一面由北路进剿。一面由南路迎截。会合夹击。以期聚而歼旃。孙治业经带兵出省。驰赴赵州。著即饬令实力办理。将此股贼匪埽除。该督等务当振刷精神。力求实效。不可专恃属员展转禀报。徒为纸上空谈。并不得以北窜无虞。他处即可任其延蔓。敷衍了事。文煜奏称、僧格林沁己拨马队一千五百名。由威县一带追剿。僧格林沁现攻亳南捻巢。马队正在不敷分拨之际。安徽直隶相距太远。似无余力再行兼顾。且僧格林沁近日奏报。亦未提及另拨马队驰剿威县一带贼匪之说。诚恐该匪假扮官兵。冒为僧格林沁马队。溷入官军。图逞狡谋。此等诡计。不可不防。著文煜、遮克敦布、查访明确。一面飞咨僧格林沁。询明有无此项马队。带队者系何姓名。一一符合。方可凭信。毋堕该匪术中。王恩第通贼情形。众口佥同。足为确据。著即饬令孙治迅提王恩第密速讯明。即行就地正法。以昭炯戒。遮克敦布于王恩第通贼情事。毫无觉察。仍令其在营带兵。实属形同聋瞆。著该副都统于所部将士。随时访察。如有通匪情形。立即从严惩办。毋得仍前玩泄。致干咎戾。本日据汪元方奏、此次窜冀之贼。实由山东办理不善。因该匪投诚后。求见总兵。该总兵坚拒不见。先令查收其马匹。旋又查收其兵械。致群匪怀疑。持戈相向。惟未详该总兵姓名等语。著文煜、遮克敦布、迅速查明启衅根由。并该总兵姓名。据实具奏。不得化有为无。稍涉回护。将此由四百里各谕令知之。　　

○又谕、都兴阿奏、拨船援剿上游情形。冯子材等奏、接仗获胜。沈葆桢奏、布置边防各一摺。金陵大股逆匪。窜渡江浦浦口。围扑李世忠营盘。分股窜陷和含巢三城。现经都兴阿派拨师船。赴援石埠桥。会同李世忠所部游击龚文林、将附近一带贼营十余座。全行蹋毁。余逆败往龙潭。尚能不分畛域。惟江浦浦口等处。李世忠营盘尚有若干座。现在被围情形若何。仍未据都兴阿详细奏明。前经叠谕曾国藩等拨兵赴援。并查明李世忠是否出力。不可听其去留自便。著曾国藩、都兴阿、富明阿、仍遵前旨妥筹办理。务当加意联络。力顾大局。并将详细情形覆奏。江浦浦口贼垒。亦宜迅速攻拔。不得任令久踞。常胜军尚未到齐。实属疲玩。并著李鸿章力行严催。毋许再事迁延。致误大局。南岸福山白茆徐六泾等处。集贼日多。势将北窜。该处江面甚宽。师船单薄。都兴阿等现已饬令副将林宜华等、抽带拖罾等船。驰赴通州等处。协同各港师船堵剿。著即严饬下游将士。实力梭巡。以防逆踪窜渡北岸。左宗棠前调张家口马二百匹。现已行抵扬州。此时道途梗塞。无路绕越。扬营马匹。正值短少之时。著准其暂留应用。一面由都兴阿等咨会左宗棠。俟道路疏通。再行解赴浙营。至镇江为南北咽喉。该逆屡次扑犯。意在觊觎城垣。且图牵掣镇军。俾不得分援北岸。虽经官军迎剿三次获胜。附近已无贼屯。惟贼踪飘忽靡常。仍恐去而复来。且虑纠集大股。冀图一逞。冯子材等仍当加意严防。不可稍涉大意。皖南逆匪并力西趋。豫章边防。处处吃重。关系最为紧要。沈葆桢现调道员段起、由广丰驰赴景德镇。节制水陆各军。并咨左宗棠饬令同知王沐一军。由婺源疾驰景镇。副将顾云彩等移扎弋阳玉山。并守备法占雄等由省城等处分移安仁吉安。以固腹地。仍令韩进春一军驰赴乐平。视何路紧急。即向何路援剿。布置尚属妥协。惟地广兵单。诚恐逆踪纷窜。有应接不暇之势。著曾国藩、左宗棠、随时拨兵援应。务于贼匪未入江境之先。会同江西防兵。迎头截剿。偪回徽郡。并将祁门一带贼匪。迅速埽除。以清皖浙诸军后路。王德榜现在龙游。即著左宗棠迅饬该革员统带所部。回防玉山。毋稍迟延。湖南毗连江西。该省现无军务。著毛鸿宾选派劲旅。随时协助江西防剿皖匪。以壮声援。将此由六百里各谕令知之。　　

○又谕、瑛棨奏、逆回围扑省垣。请饬多隆阿赴省。并省城防务紧要。请于穆腾阿、穆图善、德兴阿、三员内＜??闲＞择一员。先饬赴任。暨多隆阿粮台军饷。请仍饬湖北筹办各摺片。前因同朝军情吃紧。多隆阿已抵潼关。叠次谕令该大臣迅攻羌白镇王阁村等处贼巢。一面派兵由华渭一带进剿。以期渐达省垣。兹据瑛棨奏称、拏获奸细马登云。供称逆回遣人入城。传说城内回民年力精壮者。限二三日出城投队。前日搬来凤翔回匪。已到沙河。择日先在附近烧杀。再断城内粮道。俟邠陇各处回匪到齐。即行围困省城。城内官民与之说话。方才撒手等语。逆回纠集各属匪徒。拟乘大兵未到。图攻省城。情形甚属吃紧。多隆阿接奉叠次寄谕。计已督军驰赴同朝。进捣逆回巢穴。势难中途折回。著仍遵前旨。迅赴东路督剿。并选派得力将弁。督带兵勇。由华渭一带节节进剿。速达省垣。与马德昭一军协力固守。瑛棨仍当会商马德昭。就现有兵力。加意严防。认真盘诘。毋令逆回奸细。溷入城关。致城内回民。为所煽惑。又生他变。至回匪欲与官民答话一节。是否因胜保前有议抚之说。该逆回欲藉势要求。冒为就抚。以图逞志。逆回鬼蜮性成。非痛加剿洗。不足以戢其凶顽。瑛棨惟当妥筹密防。以待援军。不得轻议招抚。致堕逆回奸计。马德昭前经谕令驰赴甯夏督剿。现值西安防务万紧。穆图善现在多隆阿军营。德兴阿现留晋防。均未能前往接替。穆腾阿业经＜??闲＞放西安将军。并谕令驻守潼关。著多隆阿悉心筹画。如可另派妥员。代穆腾阿防守潼关。即著迅饬前往。穆腾阿俟交替有人。即行驰赴西安。接办防务。马德昭俟穆腾阿到省后。再行赴甘。未到以前。马德昭仍当实力办防。不准稍涉推诿。均由该大臣妥筹办理。胜保交多隆阿拏问。现已经旬。尚未据该大臣奏报。著即将办理情形。迅速具奏。并以后紧要军情。均须随时迅速驰奏。以慰悬系。多隆阿督军剿办陕回。粮台军火饷银一切。瑛棨责无旁贷。著即宽为筹备。源源拨解。以期士饱马腾。早清疆圉。何得诿之楚省。况多隆阿已并有胜保之军。陕省必须供应。岂能不宽为筹备。本日已谕令官文、严树森、如陕省有缓急不敷之时。即由湖北设法接济。该抚惟当竭力筹措。以裕军食。毋得坐待邻省协拨。致令停兵待饷。坐失事机。瑛棨所筹派委妥员。前往商州适中之地。设立转运局。接运楚省解多隆阿军火等项。著照所议办理。本日据恩麟奏、据略阳贼营逃出难民声称郭逆窜入陕西略阳。见城门四开。内无一人。逆匪长驱直入。库存火药大炮铅丸。同县仓粮石。均为贼人所得。现于通透汉中要隘。派贼把守等语。略阳县文武员弁。闻警先逃。贼匪长驱。并无一人抵御。复将火药粮械。委以供贼。使贼势愈张。殊堪痛恨。著多隆阿、瑛棨、迅将该员弁等严缉务获。查明弃城逃遁情事。即在军前正法。并著多隆阿分拨兵勇。遴员带赴汉南。并飞饬毛震寿等军合力堵剿。迅将略阳洋县等处踞匪。悉数歼除。毋任蔓延。本日因恩麟奏到盐茶厅回匪王大桂乞降情形。特降明发谕旨一道。其应否刊刻誊黄张贴宣示之处。著多隆阿等酌量情形办理。将此由六百里各谕令知之。　　

○又谕、瑛棨奏、多隆阿入陕。粮台一切。援案请归湖北筹办一摺。瑛棨身膺陕抚。多隆阿此次督兵援陕。一切粮饷军火。均应由瑛棨源源接济。不得诿诸邻封。惟是陕省情形。万分吃重。办理军务人员。其材不逮楚省。多隆阿已授钦差大臣。并带胜保所部兵勇。需饷较钜。瑛棨深虑支应缺乏。亦系实情。官文等素无畛域之见。自当缓急相维。著即豫为筹备。饷需军火。随时接济。以补陕省之不足。俾多隆阿军营。士饱马腾。克期奏凯。庶不负该大臣等保荐之初心也。瑛棨另片奏、秦楚道途较远。已遵旨委妥员。于商州添设转运局。咨明湖广督抚等语。著官文、严树森、迅将多隆阿军营粮饷军火。源源解往。以资转运供应。将此由六百里各谕令知之。
  </div>
  <div class="pagination">
   <a href="清实录同治朝实录_page86.html">
    上一页
   </a>
   <span>
    ...
   </span>
   <a href="清实录同治朝实录_page82.html">
    82
   </a>
   <a href="清实录同治朝实录_page83.html">
    83
   </a>
   <a href="清实录同治朝实录_page84.html">
    84
   </a>
   <a href="清实录同治朝实录_page85.html">
    85
   </a>
   <a href="清实录同治朝实录_page86.html">
    86
   </a>
   <span class="current-page">
    87
   </span>
   <a href="清实录同治朝实录_page88.html">
    88
   </a>
   <a href="清实录同治朝实录_page89.html">
    89
   </a>
   <a href="清实录同治朝实录_page90.html">
    90
   </a>
   <a href="清实录同治朝实录_page91.html">
    91
   </a>
   <a href="清实录同治朝实录_page92.html">
    92
   </a>
   <span>
    ...
   </span>
   <a href="清实录同治朝实录_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
