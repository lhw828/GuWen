<!DOCTYPE html>
<html>
<head>
    <meta charset="UTF-8">
    <title>清史稿台湾资料选辑 - 第 78 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿台湾资料选辑 - 第 78 页/共 85 页</h1>
    <div class="content">
　　十六年，之信复疏请敕趣喇布军入广东。之信密嗾重民所部兵噪索饟，乘间擒重民；击败厥扶，走入海。乃遣副都统尚之琰迎师；疏言：『阖属归正，并请叙藩下总兵王国栋、长史李天值等襄赞功』。时方多故，而可喜有大勋，上优容之；命之信袭平南亲王，国栋等复旧职。之信使入贡，上谕曰：『昔尔先人在时，屡献方物。比年事变，信使弗通；每念尔先人忠贞不二、为国忘家，朕甚愍焉！王克承先志，遣使远来；朕见物，辄念尔先人。王其安辑粤东，以继尔先人未尽之志！贡献细务，劳人费事；今当暂止』。是年秋，三桂遣其从孙世琮据广西；巡抚传宏烈率师讨之，复梧州、浔州，规取桂林，之信令总兵尚从志以三千人从。上令之信自韶州进取宜章、柳州、永州，之信不赴。将军莽依图攻韶州，击败三桂将马宝、胡国柱等；上命之信移师梧州，又不赴。十七年春，上以莽依图深入广西，命之信策应；之信仍以高、雷、廉三郡初定，疏请留镇省城。上乃命发兵应莽依图，之信遣国栋率兵赴宜章。及三桂死，之信乃请自进广信；命为奋武大将军，从师并进。十八年，天元出降，之信疏请诛之。师进次横州，自言病作，遽还；上命以所部从莽依图并进，之信令藩下总兵时应运率以往。及莽依图将攻桂林，留应运守南宁。三桂兵据武宣，之信又疏言「海寇宜防」，将召应运还；上复谕趣之。十九年春，之信乃自将攻武宣；之信与之孝不相能，以之孝尝典兵，不欲其居广州，疏请遣还京师。

　　之信残暴猜忌，醉辄怒，执佩刀击刺，又屡以鸣镝射人。楷宗叛复降，上贷其罪；之信仗杀之。护卫张永祥为之信赍疏诣京师，上召见，授总兵；之信故阻抑，复屡辱以鞭棰。怒护卫张士选语忤，射之，残其足。诸护卫皆不平；国栋与副都统尚之璋、总兵宁天祚密谋图之信。巡抚金俊疏言：『之信凶残暴虐，犹存异志。臣察其左右，俱义愤不平。因密约都统王国栋等共酌机宜，之信旦夕就擒。乞敕议行诛，以为人臣怀二心者戒』。国栋亦上疏自述，与俊、之璋、天祚合谋图之信；又代之信母舒氏、胡氏疏言之信怙恶不悛，有不臣之心，恐祸延宗祀，乞上行诛。上谕趣之信出师，之信既赴武宣，承祥、士选诣京师告变；上遣侍郎宜昌阿以巡视海疆至潮州，谕将军赉塔移师，并令总督金光祖、提督哲尔肯、副都统金榜选、总兵班际盛传诏逮之信。之信与光祖、榜选、际盛等攻克武宣，之信入城，光祖等屯城外；得国栋檄，合兵围城，传诏逮之信。之信就逮，还广州，上疏自辨；上令削爵，逮诣京师。藩下兵驻广西，讹言师至云南，即分置城守，众情恟惧；上命宜昌阿、赉塔宣敕慰谕。七月，宜昌阿将以之信赴京师。天植怒国栋发难，白之信母与之信弟之节，之璜、之瑛；召国栋议事，伏兵杀之。赉塔率兵捕治，天植自服造谋，之信不与闻；护卫田世雄言之信实使天植杀国栋。狱上，上命赐之信死，之节、之璜、之瑛、天植皆斩；舒氏、胡氏贷其罪，并母籍没。世雄以不先发，坐仗流。上复谕宜昌阿曰：『之信虽有罪，其妻子不可凌辱！会护还京师』。又令察罢之信诸虐政；所部十五佐领改隶汉军，驻防广州。

　　之信初叛，提督严自明附之。自明，明参将；降，从总督孟乔芳征抚陕、甘。又击张献忠、破桂王有功，授三等阿哈尼哈番。之信遣攻南康，败走南安，先之信降；授銮仪使，病死。

　　孙延龄，汉军正红旗人。父龙，从孔有德来归，授二等阿思哈尼哈番。从有德广东，有德以女四贞字延龄。及有德死事，龙亦战死；加拖沙喇哈番，以延龄袭。四贞尚幼，还京师；孝庄皇后育之宫中，赐白金万，岁俸视郡主。长，命仍适延龄。

　　有德所部诸将，线国安功最高。国安与有德同起事，偕来降；从入关，西破李自成、南破桂王，累擢广西提督，驻南宁。李定国陷桂林，尽杀其孥。国安与总兵马雄、全节力战，复桂林，走定国；累加太子太保、征蛮将军，封三等伯，统有德旧部驻桂林。康熙五年，以老乞休。上以延龄有德婿，四贞生长军中习骑射、通武事，乃授延龄镇守广西将军，代国安统有德旧部，予四贞郡主仪仗，偕赴镇；延龄渐骄纵。十一年，御史孟一士劾延龄擅除武职；兵部既驳奏，延龄复疏请，恣肆不臣；上命申禁。十二年，所部都统王永年、副都统孟一茂、参领胡同春、李一第等列延龄纵兵殃民状，牒总督金光祖；光祖以闻，上遣侍郎勒德洪按治。得实，请逮延龄治罪；特命宽之。

　　三桂反，上授延龄抚蛮将军，起国安都统；时节已前卒，雄代国安为提督，命与巡抚马雄镇合谋剿御。十三年二月，延龄举兵反，杀永年、一茂、同春、一第，幽雄镇及其眷属；诏夺官爵，声讨。延龄乃上疏，言光祖、雄诱永年等谋害；上审其诬，谕尚可喜与光祖筹策进攻。延龄自称安远大将军，移牒平乐、梧州诸郡，雄与总兵江义亦以柳州叛应三桂；国安病死。延龄招致万羊山土寇与所部合设五镇，镇兵二千；俄又自称安远王。庆阳知府、傅宏烈当三桂未反，疏发诸不轨事，谪戍苍梧；延龄既叛，授以将军。宏烈说延龄迎师，四贞尤力劝之。十六年，延龄遣宏烈迎师江西；三桂诇知之，使从孙世琮率兵逼桂林，执杀延龄。四贞督兵御战，世琮乃留其将李廷栋戍桂林，出掠平乐、浔州、横州、南宁。宏烈还至平乐，延龄将刘彦明、徐洪镇、徐上远等擒斩廷栋，与国安子成仁并出降。四贞还京师，雄亦从。

　　定国南征有功，授二等阿思哈尼哈番。既与义叛，义偕严自明攻南康，败走；雄旋病死雒容，子承荫出降，进伯爵，授左江总兵。十九年二月，复叛；给宏烈登舟，袭破其营，杀之。六月，复降；逮诣京师，论死。义夺官，放还原籍。

　　论曰：圣祖初亲政，举大事书殿柱，即首三藩。可喜乞归老，曷尝言「撤藩」？撤藩自廷议，实上指也。三桂反，精忠等响应，东南六、七行省皆陷寇。上先发兵守荆州阻寇，毋使遽北；分遣禁旅屯太原、兖州、江宁、南昌，首尾相顾，次第渐进。千里赴斗，而师不劳。三桂白首举事，意上方少，诸王、诸将帅佐开国者皆物故，变起且恇扰；及闻上从容指挥，军报迅速，阃外用兵，始叹非所料。「制胜于庙堂」，岂不然欤！上不欲归咎建议撤藩诸臣，三桂等奉诏罢镇，亦必曲意保全之。惜乎！三桂等不能喻也。

　　--选自原书卷四八一（「列传」二六一）。

　　一百二十（循吏）

　　白登明

　　蓝鼎元

　　盖方泌

　　曹瑾

　　林达泉

　　白登明

　　白登明，字林九；奉天盖平人，隶汉军镶白旗。顺治二年拔贡；五年，授河南柘城知县。时大兵之后，所在萑苻啸聚；登明治尚严肃，禽诸盗魁按以法，境内晏然。悯遗黎荒残，多方招抚；停止增派河夫，设条以劝耕读。十年，考最，擢江南太仓知州。厘赋税、除耗羡，雪诸冤狱；访察利弊，所摘发辄中。邻境有冤抑赴愬上官，辄愿下州为理。海滨居民因乱荡析，登明召民开垦，复成聚落。是年九月，「海寇」犯刘河堡，登明尽力守御；寇不得逞，遂退。十六年，「海寇」破镇江，由江宁败走，急攻崇明；巡抚蒋国柱治兵策应，欲遣告师期，莫敢前。登明独驾一艘，夜半往，緪城入；众知援至，守益力，寇乃遁。刘河北支有朱泾者，宋范仲淹新塘遗迹也；久淤塞。登明请于上官，疏凿五十里。巡按李森先知其能，复令大开刘河六十里。于是震泽在北诸水，悉导入海；旱潦有备，为一郡利。先是，寇急时需饟无出，以云南协饷应之，卒为大吏所劾，落职。州民列治状请留，弗得；坐废二十余年。康熙十八年，会台湾用兵，福建总督姚启圣、巡抚吴兴祚素知登明，代为入赀疏荐；起授高邮知州。值岁旱蝗，继而大水，湖涨决清水潭；筑堤御之，严禁胥吏克减，役者踊跃从事。次年，复灾，再请蠲赈；劝富民分食，全活无算。时三藩初平，军檄犹繁；登明与民约：凡供亿驿夫，闻吹笳而至，免夺民时。上官有所征调，不轻给；然皆谅其清廉，亦无相督过者。以积劳，卒官；负无余资，州人醵金以殓；入祀名宦祠，乡民多肖像立祠私祀焉。

　　--选自原书卷四八三（「列传」二六三「循吏」一）。

　　蓝鼎元

　　蓝鼎元，字玉霖；福建漳浦人。少孤，力学，通达治体。尝泛海，考求闽、浙形势。巡抚张伯行器之；曰：『蓝生，经世之良材、吾道之羽翼也』！

　　康熙六十年，台湾朱一贵倡乱，鼎元从兄南澳镇总兵廷珍率师进讨，多出赞画；七日，台湾平。复从廷珍招降人、殄遗孽，抚流民、绥番社。岁余始返，着论言治台之策；大意谓『土地有日辟，无日蹙。经营疆理，则为户口贡赋之区；废置空虚，则为盗贼倡乱之所。山高地肥，最利垦辟；利之所在，人所必趋。不归之民，则归之番与贼；即使内乱不生，寇自外来，将有日本、荷兰之患：不可不早为措置』！时议者谓台湾镇当移澎湖，鼎元力言不可。大吏采其说，见诸施行。鼎元复为台湾道条十九事，曰信赏罚、惩讼师、除草窃、治客民、禁恶俗、儆吏胥、革规例、崇节俭、正婚嫁、兴学校、修武备、严守御、教树畜、宽租赋、行垦田、复官庄、恤澎民、抚土番、招生番；后之治台者，多以为法。

　　雍正元年，以选拔入京师；分修「一统志」。六年，大学士朱轼荐之；引见，奏陈时务六事，世宗善之。

　　寻授广东普宁知县。在官有惠政，听断如神；集邑士秀异者讲明正学，风俗一变。调权潮阳县事。岁洊饥，多逋赋；减耗粮、除苛累，民争趋纳。妖女林妙贵惑众，置之法；籍其居，建棉阳书院。以忤监司，罢职。总督鄂弥达疏白其诬，征谐阙；逾年，命署广州知府。抵官一月，卒。

　　鼎元尤善治盗及讼师，多置耳目，劾捕不稍贷；而断狱多所平反。论者以为严而不残，志在经世；而不竟其用！着「鹿洲集」、「东征集」、「平台纪略」、「棉阳学准」、「鹿洲公案」传于世。

　　--选自原书卷四八四（「列传」二六四「循吏」二）。

　　盖方泌

　　盖方泌，字季源；山东蒲台人。嘉庆初，以拔贡就职州判；发陕西，署汉阴厅通判、石泉知县。

　　三年，署商州州同。治州东百里曰龙驹寨，寨之东为河南，南出武关为湖北，路四通。多林莽，山径易凭匿。时川、楚教匪，屡由武关入陕西。方泌始至，民吏扫地赤立；贼酋张汉潮拥众至，乃置药面中诱，贼劫食多死，遂西走。大军乘之，汉潮由是不振。方泌集众谋曰：『贼虽去，必复来。若等逃，亦死；守不得耕种，亦死。我文官无兵；若能为吾兵，当全活尔』！众曰：『惟命』。乃筑堡聚粮，户三丁抽一，得三千人；无丁者，以财佐粮糗、兵械。亲教之战，辰集午散，无废农事。四年，贼屯山阳、镇安，将东走河南；迎击，败之。又击贼于铁峪铺，贼据山上而伏其半于沟；仍分兵翦伏，夺据东山上。数乘懈击之，贼宵遁。后贼由雒南东逸，方泌驰至分水岭，间道走铁洞沟，出贼前，伏待之；贼错愕迎战，遂败，斩首数百。乡兵名，由是大振；自武关至竹林关，乡兵皆请隶龙驹寨。五年，知州困于贼，方泌驰百九十里至北湾，贼惊曰：『龙驹寨兵至矣』！时贼屯州西及雒南、山阳各万余人，欲东出；方泌勒乡兵二万，列三大营以待。会官军至，夹攻；贼大败，几尽歼。是役枕戈而寝者，五十日。游击某诬以事，解职。大吏直之，得留任；贼遂相戒无过商州。八年，授盩厔知县；犹时时入山搜贼，又获宁陕倡乱者四十余人。境内甫定，捐俸赈饥，旌死节妇；河滩、马厂盐法，皆区画久远。擢宁陕厅同知。仁宗召见，问商州事甚悉；擢四川顺庆知府。渠县民变，大吏属以兵；方泌曰：『此赛会人众，至各相惊疑，讹言横兴；非叛也』！捕十二人而变息。调成都；母忧，归。

　　服阕，授福建延平。寻调台湾，两署台湾道。屡谳大狱，皆聚众汹汹，稍激则变；方泌一以理谕，蔽罪如法。

　　道光十八年，卒。

　　曹瑾

　　曹瑾，字怀朴；河南河内人。嘉庆十二年举人。初官直隶知县，历署平山、饶阳、宁津，皆得民心。赈饥、惩盗，多惠政。补威县，调丰润，以事落职。

　　寻复官，发福建，置将乐。又以失察邪教，被劾；引见，仍以原官用。道光十三年，署闽县。旗兵与民械斗，持平晓谕利害，皆帖伏。值旱，迎胡神于鼓山祷雨，官吏奔走跪拜街衢间；瑾斥其不载「祀典」，独屹立不拜。大吏奇之，以为可任艰巨。

　　时台湾岁歉多盗，遂补凤山。问疾苦，诘盗贼；剔除弊蠹，顺民之欲。淡水溪在县东南，由九曲塘穿地以引溪水，筑埤导圳；凡掘圳四万余丈，灌田三万亩。定启闭蓄泄之法，设圳长经理之。

　　二十年，擢淡水厅同知。海盗剽劫商贾，漳、泉二郡人居其间常相仇杀，又当海防告警；瑾至，行保甲、练乡勇，清内匪而备外侮。英吉利兵舰犯鸡笼口，瑾禁渔船勿出，绝其乡导；悬赏购敌酋，民争赴之。敌船触石，禽百二十四人；屡至，屡却之。明年，又犯淡水南口；设伏诱击，俘汉奸五、敌兵四十九人。事闻，被优赉。未几，和议成，英人有责言；总督怡良知瑾刚直，谓曰：『事将若何』？瑾曰：『但论国家事若何，某官无足重；罪所应任者，甘心当之。但百姓出死力杀贼，不宜有负』！怡良叹曰：『真丈夫者』！卒以是夺级。

　　后以捕盗功，晋秩以海疆知府用。瑾遂乞病归，数年始卒。

　　--以上选自原书卷四八五（「列传」二六五「循吏」三）。

　　林达泉

　　林达泉，字海岩；广东大埔人。咸丰十一年举人，江苏巡抚丁日昌辟佐幕府。留心经济，每论古今舆图、武备及海外各国形势，历历如指掌；日昌雅重之。同治三年，粤匪余孽窜广东，达泉归里练乡勇、筹防御，大埔得无患。叙绩，以知县选用。

　　七年，随剿山东捻匪有功，晋直隶州知州，发江苏。八年，署崇明知县。乱后雕敝，达泉革陋规、清积狱，修城垣、浚河渠、建桥梁、置义冢、增书院膏火、设同仁育婴堂；利民之政，知无不为。及去任，父老遮道攀留。其后兵部侍郎彭玉麐巡阅过境，见老者饥，踣于道；与之食。曰：『若林公久任于此，吾邑岂有饥人哉』！十一年，署江阴。城河通江潮、又县境东横河，关农田十余万亩灌溉之利，乱后皆淤塞；大浚之。建义仓，劝捐积榖；所定章程，历久遵守。光绪元年，授海州。达泉先奉檄勘海沐盐河，请以工代赈；下车，次第举办。浚甲子河及玉带河，复桥路、增堤防；民咸称便。州地瘠民贫，素为盗薮；达泉时出巡，擒巨憝，置之法。土宜棉，说局教民纺绩；广植桐、柏、杂树于郭外锦屏山。所规画，多及久远。

　　时方经营台湾，船政大臣沈葆桢疏荐达泉「器识宏远，洁己爱民」，请调署新设之台北府；格于部议，特诏从之。达泉至，陈治台诸策；议建置、减征收、整饬防军、招民垦荒，皆因地制宜。事事草创，积劳致疾。

　　四年，丁父忧；以毁卒。

　　--选自原书卷四八六（「列传」二六六「循吏」四）。

　　一百二十一（儒林）

　　黄宗羲（弟宗炎、宗会、子百家）

　　邵廷采

　　顾炎武

　　全祖望

　　胡承珙

　　黄宗羲（弟宗炎、宗会、子百家）
</div>
    <div class="pagination">
<a href="清史稿台湾资料选辑_page77.html">上一页</a><span>...</span><a href="清史稿台湾资料选辑_page73.html">73</a><a href="清史稿台湾资料选辑_page74.html">74</a><a href="清史稿台湾资料选辑_page75.html">75</a><a href="清史稿台湾资料选辑_page76.html">76</a><a href="清史稿台湾资料选辑_page77.html">77</a><span class="current-page">78</span><a href="清史稿台湾资料选辑_page79.html">79</a><a href="清史稿台湾资料选辑_page80.html">80</a><a href="清史稿台湾资料选辑_page81.html">81</a><a href="清史稿台湾资料选辑_page82.html">82</a><a href="清史稿台湾资料选辑_page83.html">83</a><span>...</span><a href="清史稿台湾资料选辑_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
