<!DOCTYPE html>
<html>
 <head>
  <meta charset="utf-8"/>
  <title>
   通志 - 第 24 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 24 页/共 155 页
  </h1>
  <div class="content">
   孝建元年春正月己亥朔祀南郊大赦改元壬戍更铸四铢钱丙寅立皇子子业为皇太子赐天下为父后者爵一级是月起正光殿二月庚子豫州刺史鲁爽车骑将军江州刺史臧质丞相荆州刺史南郡王义宣兖州刺史徐道宝举兵反壬午曲赦豫州三月癸亥内外戒严夏五月甲寅义宣等攻梁山左卫将军王元谟大破之己未解严癸亥以呉兴太守刘延孙为尚书右仆射六月戊辰臧质走至武昌为民所斩传首建邺甲戍抚军将军栁元景进号抚军大将军及镇北将军沈庆之并开府仪同三司癸未罢南蛮校尉官戊子省録尚书官庚寅义宣于江陵赐死秋七月丙申朔日有食之既丙辰大赦赐文武爵一级冬十月戊寅诏开建仲尼庙制同诸侯之礼详择爽垲厚给祭秩十一月癸夘复置都水使者官始课南徐州侨人租是岁魏兴光元年二年春二月己丑婆皇国遣使朝贡丙寅以南兖州刺史沈庆之为左光禄大夫开府仪同三司夏四月壬申河南王遣使朝贡五月乙未荧惑入南斗戊戍以湘州刺史刘遵考为尚书右仆射六月甲午以国哀除释大赦秋七月癸巳立皇弟休祐为山阳王休茂为海陵王休业为鄱阳王己酉槃槃国遣使朝贡八月庚申雍州刺史武昌王浑有罪废为庶人自杀辛酉斤陀利国遣使朝贡三呉饥诏所在振贷九月丁亥阅武于宣武埸冬十月壬午以扬州刺史竟陵王诞为司空南徐州刺史以尚书左仆射建平王宏为尚书令十一月辛亥髙丽国遣使朝贡是岁魏太安元年
　　三年春正月庚寅立皇弟休范为顺阳郡王休若为巴陵郡王戊戍立皇子子尚为西阳郡王辛丑祀南郊以骠骑将军建昌忠公到彦之卫将军左光禄大夫新建文宣侯王华豫章文侯王昙首配飨文帝庙庭壬子皇太子纳妃甲寅大赦羣臣上礼二月丁丑制朔望临西堂接羣下受奏事閠三月癸酉鄱阳王休业薨夏四月甲子初禁人车及酒肆器用铜五月辛酉制荆徐兖豫雍青冀七州统内家有马一匹者蠲复一丁秋九月壬戍以丹阳尹刘遵考为尚书左仆射冬十月丙午太傅江夏王义恭进位太宰领司徒
　　大明元年春正月辛亥朔大赦改元庚午都下雨水辛未遣使检行赐以樵米三月壬戍制大臣加班劒者不得入宫城门夏四月都下疾疫丙申遣使廵赐给医药死而无收敛者官为敛埋五月呉兴义兴大水人饥乙夘遣使开仓振恤癸酉听讼于华林园自是非廵狩军役则车驾岁三临讯丙寅芳香琴堂东西有双橘连理景阳楼上层西南梁栱间有紫气清景殿西甍鸱尾中央生嘉禾一株五茎改景阳楼为庆云楼清景殿为嘉禾殿芳香琴堂为连理堂乙亥以辅国将军梁瑾葱为河州刺史封宕昌王秋七月辛未土断雍州诸侨郡县九月建康秣陵二县各置都官从事一人司水火刼盗冬十月甲辰以百济王余庆为镇东大将军十二月丁亥改封顺阳王休范为桂阳王
　　二年春正月辛亥祀南郊丙辰复郡县田秩并九亲禄奉壬戍拜初寜陵二月丙戍卫将军尚书令建平王宏以本号开府仪同三司以丹阳尹禇湛之为尚书左仆射三月丁未尚书令建平王宏薨乙夘以田农要月命大官停杀牛夏四月甲申立皇子子绥为安陆王辛丑地震六月戊寅増置吏部尚书一人省五兵尚书官丁亥加左光禄大夫何尚之开府仪同三司秋八月丙戍中书令王僧达下狱死九月壬戍襄阳大水遣使廵行振恤庚午置武卫将军武骑常侍官冬十二月己亥制诸王及妃主庶姓位从公者防事听设凶门余悉断是岁河南髙丽林邑等国并遣使朝贡
　　三年春正月己丑以领军将军栁元景为尚书令二月乙夘以扬州所统六郡为王畿以东扬州为扬州甲子复置廷尉监官夏四月乙夘司空南兖州刺史竟陵王诞有罪贬爵诞不受命据广陵反以沈庆之为车骑大将军开府仪同三司南兖州刺史讨诞秋八月己巳克广陵城斩诞悉诛城内男丁以女口为军赏是日解严辛未大赦丙子以丹阳尹刘秀之为尚书右仆射丙戍加南兖州刺史沈庆之位司空九月壬辰于元武湖上立上林苑甲午移南郊坛于牛头山以正阳位冬十一月甲子立皇后蚕宫于西郊十二月辛酉置谒者仆射官是歳婆皇河西髙丽肃慎等国各遣使朝贡西域献儛马
　　四年春正月辛未祀南郊甲戍宕昌国遣使朝贡乙亥亲耕籍田大赦庚寅立皇子子勋为晋安王子房为寻阳王子顼为歴阳王子鸾为襄阳王三月甲申皇后亲桑于西郊夏四月丙午诏四时供限详减太半辛亥太宰江夏王义恭等表请封岱宗诏不从辛酉诏以都下疾疫遣使存问并给医药其亡者随宜振恤五月丙戍尚书左仆射禇湛之卒秋七月甲戍光禄大夫开府仪同三司何尚之薨八月雍州大水甲寅遣使振恤九月丁亥改封襄阳王子鸾为新安王冬十月庚寅遣新除司空沈庆之讨縁江蛮十一月戊辰改细作署令为左右御府令丙戍复置大司农官十二月辛丑幸廷尉寺宥繋囚魏遣使通和丁未幸建康县原放狱囚倭国遣使朝贡是岁魏和平元年
　　五年春正月戊午朔华雪降散为六出上悦以为瑞二月癸巳阅武军幢以下普加班赐多所原宥三月甲戍行幸江乗遣祭故太保王光禄大夫王昙首墓夏四月癸巳改封西阳王子尚为豫章王丙申加尚书令栁元景左光禄大夫开府仪同三司丙午雍州刺史海陵王休茂杀司马庾深之举兵反参军尹元庆起义斩之传首建邺五月起明堂于国学南丙巳之地癸亥制帝室朞亲官非禄官者月给钱十万六月丁夘髙丽国遣使朝贡庚午曲赦雍州八月戊子立皇子子仁为永嘉王子真为始安王己丑诏以来岁修葺庠序旌延国胄庚寅制方镇所假白版郡县年限依台除食禄三分之一不给送故卫将军东海王祎以本号开府仪同三司九月甲寅日有食之丁夘行幸琅邪郡原遣囚繋庚午河济清閠月丙申初立驰道自阊阖门至于朱雀门又自承明门至于元武湖壬寅改封歴阳王子顼为临海王冬十月甲寅以南徐州刺史刘延孙为尚书左仆射十二月壬申以领军将军刘遵考为尚书右仆射甲戍制天下人户岁输布四匹
　　六年春正月辛夘祀南郊是日又宗祀文皇帝于明堂以配上帝大赦乙未置五官中郎将左右中郎将官二月乙夘复百官禄三月庚寅立皇子子元为邵陵王壬寅以倭世子兴为安东将军倭国王夏四月庚申新作大航门五月丙戍置凌室于覆舟山修藏氷之礼六月辛酉尚书左仆射刘延孙卒秋七月甲申地震有声如雷兖州尤甚于是鲁郡山揺者二乙未立皇子子云为晋陵王八月乙丑置清台令官九月制沙门致敬人主乙未以尚书右仆射刘遵考为左仆射以丹阳尹王僧朗为右仆射冬十月丁夘诏上林苑内士庶邱墓欲还合者勿禁十一月己夘陈留王曹防秀薨
　　七年春正月癸未诏尅日于元武湖大阅水师并廵江右讲武校猎丁亥以右卫将军顔师伯为尚书左仆射二月甲寅车驾廵南豫南兖二州丁巳校猎乌江己未登乌江县六合山壬戍大赦行幸所经无出今年租布赐人爵一级女子百户牛酒郡守邑宰及人夫从搜者普加霑赉又诏蠲歴阳郡租输三年遣使廵慰问民疾苦癸亥行幸尉氏观温泉壬申车驾至郡拜二庙乃还宫夏四月甲子诏自今非临军战阵一不得专杀其罪人重辟者皆依旧先上须报有司严加听察犯者以杀人罪论五月丙子诏自今刺史守宰动民兴军皆须手诏施行惟邉隅外警及奸衅内发变起仓卒者不从此例六月戊申蠕蠕髙丽等国并遣使朝贡秋七月乙亥进髙丽王髙琏位车骑大将军开府仪同三司八月乙丑立皇子子孟为淮南王子产为临贺王车驾幸建康秣陵县讯狱囚九月庚寅以南徐州刺史新安王子鸾为兼司徒乙未幸廷尉讯狱囚丙申立皇子子嗣为东平王冬十月壬寅皇太子冠赐王公以下帛各有差戊申车驾廵南豫州奉太后以行癸丑行幸江寜县讯狱囚加车骑将军扬州刺史豫章王子尚开府仪同三司癸亥以开府仪同三司东海王祎为司空加中军将军义阳王昶开府仪同三司己巳校猎于姑熟十一月丙子曲赦南豫州殊死以下廵幸所经详减今岁田租乙酉诏祭晋大司马桓温征西将军毛璩墓上于行所讯溧阳永世丹阳县囚癸巳祠梁山大阅水师于中江有白雀二集华盖有司奏改元为神雀诏不许乙未原放行狱徒繋浙江东诸郡大旱十二月壬寅遣使开仓振恤听受杂物当租丙午行幸歴阳甲寅大赦赐歴阳郡女子百户牛酒蠲郡租十年己未加太宰江夏王义恭尚书令于博望梁山立双阙癸未至自歴阳
　　八年春正月辛巳祀南郊是日还宗祀文帝于明堂甲戍诏曰东境去岁不稔宜广商货逺近贩鬻米粟者可停道中杂税其以仗自防悉勿禁夏閠五月壬寅以太宰江夏王义恭领太尉庚申帝崩于玊烛殿时年三十五七月丙午于丹阳秣陵县岩山景寜陵帝末年为长夜之饮每旦寐兴盥潄毕仍复命饮俄顷数斗凭几惛睡若大醉者或外有奏事便肃然整容无复酒色外内服其神明莫敢弛惰
　　孝武帝孝建三年大明八年即位十一年
　　前废帝讳子业小字法师孝武帝长子也元嘉二十六年正月甲申生孝武镇寻阳帝留都下三年孝武入伐元凶囚帝于侍中下省将加害者数矣卒得无恙及孝武帝践阼立为皇太子始未之东宫中庶子二率并入直永福省大明二年出东宫七年加元服八年閠五月庚申孝武崩其日太子即皇帝位大赦加骠骑大将军栁元景尚书令甲子置録尚书官以太宰江夏王义恭録尚书事加骠骑大将军栁元景开府仪同三司秋七月庚戍婆皇国遣使朝贡崇皇太后为太皇太后皇后曰皇太后乙夘罢南北二驰道改孝建以来所变制度还依元嘉丙辰追崇献妃为献皇后八月乙丑皇太后崩九月乙夘文穆皇后祔景寜陵冬十二月乙酉以尚书右仆射顔师伯为尚书左仆射壬辰以王畿诸郡为扬州以扬州为东扬州癸巳加车骑将军扬州刺史豫章王子尚位司徒去岁及是岁东诸郡大旱甚者米一斗数百都下亦至百余饿死者十六七孝建以来又立钱署铸钱百姓因此盗铸钱转伪小商货不行景和元年春正月乙未朔大赦改元为永光乙巳省诸州台传二月乙丑减州郡县田禄之半庚寅铸二铢钱夏五月魏文成皇帝崩秋八月庚午以尚书仆射顔师伯为左仆射吏部尚书王景文为右仆射癸酉帝自率宿卫兵诛太宰江夏王义恭尚书令栁元景左仆射顔师伯廷尉刘徳愿改元为景和甲戍以司徒扬州刺史豫章王子尚领尚书令乙亥帝释素服御锦衣以始兴公沈庆之为太尉庚辰以石头城为长乐宫东府城为未央宫甲申以北邸为建章宫南第为长杨宫己夘复立南北二驰道九月癸巳幸湖熟奏鼓吹戊戍还宫帝自以为昔在东宫不为孝武所爱及即位将掘景寜陵太史言于帝不利而止乃纵粪于陵肆骂孝武帝为奴又遣发殷贵嫔墓忿其为孝武所宠初贵嫔薨武帝为造新安寺乃遣壊之又欲诛诸逺近僧尼辛丑免南徐州刺史新安王子鸾为庶人赐死丁未加卫将军湘东王彧开府仪同三司己酉车驾讨徐州刺史义阳王昶内外戒严昶奔魏戊午解严开百姓铸钱冬十月癸亥曲赦徐州丁夘东阳太守王藻下狱死以文帝第十女新蔡公主为贵嫔夫人改姓谢氏加虎贲鼓防鸾辂龙旗出警入跸矫言公主薨空设防事焉乙酉以豫州刺史山阳王休祐为镇军大将军开府仪同三司十一月壬辰寜朔将军何迈下狱死癸巳杀新除太尉沈庆之壬寅立皇后路氏四厢奏乐曲赦扬南徐二州丁未皇子生少府刘蒙之子也大赦贜汚淫盗悉皆原荡赐为父后者爵一级壬子以护军将军建安王休仁为骠骑大将军开府仪同三司戊午南平王敬猷庐陵王敬先安南侯敬深并赐死时帝凶悖日甚诛杀相继外内百司不保首领先是讹言湘中出天子帝将南廵荆湘以厌之期旦诛除四叔然后发引是夜湘东王彧与左右阮佃夫王道隆李道儿密结帝左右寿寂之姜产之等十一人谋共废帝先是帝好游华林园竹林使妇人倮身相逐有一妇人不从命斩之经少时夜梦游后堂有一女子骂曰帝悖虐不道明年不及熟矣帝怒于宫中求得似所梦者一人戮之其夕复梦所戮女骂曰汝枉杀我已诉上帝至是巫觋云此堂有鬼帝乃与山隂公主及六宫防女数百人随羣巫捕鬼屏除侍卫帝亲自射之事毕将奏靡靡之声寿寂之懐刀直入姜产之为副诸姬迸逸遁帝亦走追及之大呼寂寂如此者三手不能举乃崩于华光殿时年十七太皇太后令奉湘东王彧纂承皇统于是帝于丹阳秣陵县南郊坛西帝蠭目鸟喙长颈鋭下防而狷急在东宫每为孝武所责孝武西廵帝启参承起居书迹不谨上诘让之曰书不长进此是一条耳闻汝比素业都懈狷戾日甚何以顽固乃尔初践阼受玺绂慠然无哀容蔡兴宗退而叹曰昔鲁昭不戚叔孙请死国家之祸其在此乎帝始犹难诸大臣及戴法兴等既杀诸大臣莫不震慑于是又诛羣公元凯以下皆被殴捶牵曳内外危惧殿省骚然太后疾笃遣呼帝帝曰病人间多鬼可畏那可徃太后怒语侍者曰将刀来破我腹那得生寜馨儿及太后崩后数日帝梦太后谓曰汝不仁不孝本无人君之相子尚愚悖如此亦非运祚所及孝武险虐灭道怨结人神儿子虽多并无天命大命所归应还文帝之子故帝聚诸叔都下虑在外为患山隂主淫恣过度谓帝曰妾与陛下虽男女有殊俱托体先帝陛下后宫数百妾惟驸马一人事不均平一何至此帝乃为立面首左右三十人进爵防稽郡长公主秩同郡王汤沐邑二千户给鼔吹一部加班劒二十人帝每出公主与朝臣常共陪辇帝少好读书颇识古事粗有文才自造孝武帝诔及杂篇章徃徃有辞采以魏武有发邱中郎将摸金校尉乃置此二官以建安王休仁山阳王休祐领之其余事迹分见诸列传
　　前废帝景和元年
　　太宗明皇帝讳彧字休炳小字荣期文帝第十一子也元嘉十六年十月生二十五年封淮阳王二十九年改封湘东王孝武践阼累迁镇军将军雍州刺史是歳入朝时废帝疑畏诸父以上付廷尉明日将加祸害上乃与腹心阮佃夫李道儿等密谋时废帝左右直閤将军宋越谭金童太一等是夜并外宿佃夫道儿因结寿寂之等十一月十九日弑废帝于后堂建安王休仁便称臣奉引升西堂登御坐事出仓卒上失履跣犹着乌纱帽休仁呼主衣以白纱代之未即位凡众事悉称令书己未司徒豫章王子尚山阴公主并赐死宋越谭金童太一伏诛十二月庚申朔令书以东海王祎为中书监太尉以晋安王子勋为车骑将军开府仪同三司癸亥以建安王休仁为司徒尚书令扬州刺史乙丑改封安陆王子绥为江夏王
　　泰始元年即大明九年也魏和平六年冬十二月丙寅皇帝即位于太极前殿大赦改元辛未改封临贺王子产为南平王晋熙王子舆为庐陵王壬申以王景文为尚书仆射乙亥追尊所生沈媫妤曰宣皇太后戊寅改太皇太后为崇宪太后立皇后王氏罢二铢钱江州刺史晋安王子勋举兵反镇军长史袁顗赴之邓琬为其谋主壬午谒太庙甲申郢州刺史安陆王子绥防稽太守寻阳王子房临海王子顼并举兵同逆
　　二年春正月乙未晋安王子勋僭即伪位于寻阳年号义嘉壬辰徐州刺史薛安都举兵反甲午内外戒严司徒建安王休仁都督诸军南讨丙戍徐州刺史申令孙司州刺史厐孟蚪豫州刺史殷琰青州刺史沈文秀冀州刺史崔道固湘州行事何慧文广州刺史袁昙益州刺史萧惠开梁州刺史栁元怡并同逆丙午车驾亲御六军顿中兴堂辛亥南豫州刺史山阳王休祐改为豫州刺史西讨呉郡太守顾琛呉兴太守王昙生义兴太守刘延熙晋陵太守袁标山阳太守程天祚并举兵反镇军将军巴陵王休若统军东讨壬子崇宪太皇太后崩二月乙丑以蔡兴宗为尚书右仆射壬申呉兴太守张永右将军萧道成东讨平晋陵丁亥建武将军呉喜公率诸军破贼于呉兴防稽平定三郡同逆皆伏诛辅国将军萧道成前锋北讨辅国将军刘勔前锋西讨刘胡众四万据赭圻三月庚寅抚军将军殷孝祖攻赭圻死之以辅国将军沈攸之代为南讨前锋贼众稍盛袁顗顿鹊尾连营至浓湖众十余万丙申南徐州刺史桂阳王休范緫统北讨诸军事戊戍贬寻阳王子房为松滋县侯癸夘令人入米七百石除郡减此各有差壬子断新钱专用古钱夏五月甲寅崇宪皇太后于修寜陵秋七月丁酉以仇池太守杨僧嗣为北秦州刺史封武都王八月己夘司徒建安王休仁率众军大败贼斩伪尚书仆射袁顗进讨江郢荆湘雍五州平之晋安王子勋安陆王子绥临贺王子顼邵陵王子元并赐死同党皆伏诛诸将帅封赏各有差九月癸巳六军解严戊戍以王元谟为左光禄大夫开府仪同三司领防军将军冬十月乙夘永嘉王子仁始安王子真淮南王子孟南平王子产庐陵王子舆松滋侯子房并赐死丁夘以沈攸之为中领军与张永俱北讨戊寅立皇子子昱为皇太子十一月壬辰立建平王景素子延年为新安王十二月薛安都要引魏军张永沈攸之大败于是遂失淮北四州及豫州淮西地是岁魏天安元年
　　三年春正月庚子以农役将兴诏太官停宰牛癸夘曲赦豫南豫二州閠正月庚午都下大雨雪遣使巡行振贷各有差二月甲申为战亡将士举哀丙申曲赦青冀二州夏四月丙戍诏以故丞相江夏文献王义恭故太尉巴东忠烈公栁元景故司空始兴襄公沈庆之故征西将军洮阳肃侯宗慤陪祭孝武庙庭庚子立桂阳王休范第三子徳嗣为庐陵王立侍中刘韫第三子铣为南丰王以奉庐江昭王南丰哀王祀五月丙辰诏宣太后崇寜陵禁内坟瘗迁徙者给直蠲复其家壬戍以太子詹事袁粲为尚书仆射秋八月壬寅以中领军沈攸之行南兖州刺史率众北伐九月戊午以皇后六宫以下杂衣千领金钗千枚赐北伐将士冬十月壬午改封新安王延年为始平王辛丑以镇西大将军西秦河二州刺史吐谷浑拾寅为征西大将军十一月立建安王休仁第二子伯猷为江夏王是歳魏皇兴元年四年春正月丙辰朔雨草于宫乙亥零陵王司马朂薨二月乙巳左光禄大夫开府仪同三司王元谟薨三月交州人李长仁据州叛祅贼攻广州杀刺史羊希龙骧将军陈伯绍讨平之夏四月丙申改封东海王祎为庐江王山阳王休祐为晋平王秋九月戊辰诏定黥刖之制有司奏自今凡刼窃执官仗拒战逻司攻剽亭寺及伤害吏人并监司将吏自为刼皆不限人数悉依旧制斩刑若遇赦黥及两相刼字断去两脚防徙付交梁寜州五人以下止相逼夺者亦依黥作刼字断去两脚防徙付逺州若遇赦原断徙犹黥面依旧捕治亡家口应及坐悉依旧结谴及上崩其例乃寝庚午上备法驾幸东宫冬十月癸巳朔日有蚀之发诸州兵北伐
　　五年春正月癸亥亲耕籍田乙丑魏克青州执刺史沈文秀以归二月丙申以庐江王祎为车骑将军开府仪同三司南豫州刺史夏六月辛未立晋平王休祐子宜曜为南平王秋七月壬戍改辅国将军为辅师将军九月甲寅立长沙王纂子起之为始平王冬十月丁夘朔日有食之十一月丁未魏人来聘十二月庚申分荆益州五郡置三巴校尉
　　六年春正月乙亥初制间二年一祭南郊间一年一祭明堂夏五月癸亥立皇子爕为晋熙王六月癸夘以王景文为尚书左仆射扬州刺史以袁粲为右仆射己未改临贺郡为临庆郡秋七月丙戍临庆王智井薨九月戊寅立緫明观徴学士以充之置东观祭酒访举各一人举士二十人分为儒道文史阴阳五部学言阴阳者遂无其人冬十月辛夘立皇子赞为武陵王十二月癸巳以边难未息制父母隔在异域者悉使婚宦
　　七年春正月甲戍置散骑奏举郎二月癸丑征西将军荆州刺史巴陵王休若进号征西大将军及征南大将军江州刺史桂阳王休范并开府仪同三司甲寅南徐州刺史晋平王休祐薨三月辛酉魏人来聘夏五月戊午鸩司徒建安王休仁庚午以袁粲为尚书令禇渊为右仆射丙戍追免晋平王休祐为庶人秋七月丁巳罢散骑奏举郎乙丑江州刺史巴陵王休若赐死八月戊子以皇子跻继江夏文献王义恭庚寅帝疾间戊戍立皇子凖为安成王是岁魏孝文帝延兴元年
　　泰豫元年春正月甲寅朔上以疾未痊故改元丁巳巨人迹见西池氷上夏四月己亥上疾大渐加江州刺史桂阳王休范位司空以刘勔为尚书右仆射蔡兴宗为征西将军开府仪同三司荆州刺史沈攸之进号安西将军袁粲禇渊刘勔蔡兴宗沈攸之入閤被顾命是日上崩于景福殿时年三十四五月戊寅葬临沂县幕府山髙寜陵帝好读书爱文义在藩时疾江左以来文章尝自续卫瓘所注论语二卷及即大位旧臣才学之士多蒙引进末年好鬼神多忌讳言语文书有祸败凶防疑似之言应囬避者犯即加戮改騧马字为马边瓜以騧字似祸故也尝以南苑借张永云且给三百年期尽更请宣阳门谓之白门上以白门不祥讳之尚书右丞江谧尝误犯上变色曰白汝家门路太后停尸漆牀移出东宫上幸宫见之怒免中庶子官坐死者数十人内外常虑犯触人不自保移牀修壁先祭土神使文士为祝策如大祭飨阮佃夫杨运长王道隆皆擅威权言为诏勑郡守令长一十除内外混然官以贿命王阮家富于公室中书舍人胡毋颢专权奏无不可时人语曰禾绢闭眼诺胡毋大张槖禾绢谓上也及泰始泰豫之际左右失防徃徃有刳斮断截禁中懔懔若践刀劒夜梦豫章太守刘愔反遣就郡杀之军旅不息府藏空虚内外百官并断禄奉在朝造官者皆市井佣贩之子而又令小黄门于殿内埋钱以为私藏以蜜渍鱁鮧一食数升噉防肉常至二百脔奢费过度毎所造制必为正御三十副御次副三十须一物輙造九十枚天下骚然民不堪命宋氏之业自此衰矣
　　明帝泰始七年泰豫元年即位八年
　　后废帝讳昱字徳融明帝长子也大明七年正月辛丑生于卫尉府帝母陈氏李道儿妾明帝纳之故人呼帝为李氏子帝亦自称李将军明帝诸子在孕皆以周易筮之即以所得卦为小字故帝小字慧震泰始二年立为皇太子六年出东宫制太子元正朝贺服衮冕九章衣明帝崩庚子太子即皇帝位大赦尚书令袁粲护军将军禇渊共辅朝政班劒依旧入殿六月乙巳尊皇后曰皇太后立皇后江氏秋七月戊辰拜帝所生陈贵妃为皇太妃八月戊午中书监左光禄大夫开府仪同三司蔡兴宗薨冬十一月己亥新除郢州刺史刘秉为尚书左仆射
　　元徽元年春正月戊寅大赦改元诏自元年以前徙放者并听还本魏人来聘夏六月乙夘寿阳大水秋七月长水校尉何翌之表上所撰諌林上自虞舜下至晋武凡十二卷秘书丞王俭表上所撰七志三十卷八月都下旱庚午陈留王曹铣薨九月丁亥立衡阳王嶷子伯玉为南平王冬十二月癸夘朔日有蚀之乙巳进桂阳王休范位太尉癸亥立前建安王世子伯融为始安县王
　　二年夏五月壬午江州刺史桂阳王休范举兵反庚寅内外戒严中领军刘勔右卫将军萧道成前锋南讨出屯新亭征北将军张永屯白下前南兖州刺史沈懐明戍石头卫将军袁粲中军将军禇渊入卫殿省壬辰贼奄至攻新亭垒道成拒撃大破之越骑校尉张茍儿斩休范贼党杜黑蠡丁文豪分军向朱雀航刘勔拒贼败绩死之右将军王道隆奔走遇害张永溃于白下沈懐明自石头奔散甲午车骑典籖茅恬开东府纳贼贼入屯中堂羽林监陈显达撃大破之丙申张苟儿等又破贼进平东府城枭禽羣贼丁酉大赦解严荆州刺史沈攸之南徐州刺史建平王景素郢州刺史晋熙王爕湘州刺史张兴世并举义兵赴建邺六月癸夘晋熙王燮遣军克寻阳江州平壬戍改辅师将军还为辅国秋七月庚辰立皇弟友为邵陵王乙酉徐州刺史建平王景素进号征北将军开府仪同三司九月丁酉以袁粲为中书监领司徒加护军将军禇渊为尚书令冬十二月丙戍帝加元服十二月癸亥立皇弟跻为江夏王赞为武陵王
　　三年春三月己巳都下大水夏六月魏人来聘秋七月庚戍以袁粲为尚书令九月丙辰征西大将军河南王吐谷浑拾寅进号车骑征西大将军
　　四年夏六月乙亥加萧道成尚书左仆射秋七月戊子建平王景素据京城反己丑内外纂严遣骁骑将军任农夫冠军将军黄囬北讨萧道成緫统众军始安王伯融都乡侯伯猷并赐死乙未克京城斩景素同逆皆伏诛八月丁夘立皇弟凯为南阳王嵩为新兴王禧为始建王九月戊子骁骑将军髙道庆有罪赐死己丑车骑将军州刺史安成王凖进骠骑大将军开府仪同三司冬十月辛酉以王僧防为尚书右仆射
　　五年夏四月甲戍豫州刺史阮佃夫歩兵校尉申伯宗朱防谋废立皆伏诛五月地震六月甲戍诛司徒左长史沈勃散骑常侍杜防文游撃将军孙超之长水校尉杜叔文七月戊子夜帝遇弑于仁寿殿时年十五己丑皇太后令贬帝为苍梧郡王葬丹阳秣陵县郊坛西初帝之生夕明帝梦人乗马马无头及后足有人曰太子也及在东宫五六岁能縁漆帐竿去地丈余如此者卒食渐长喜怒失节左右失防者手加扑打徒跣蹲踞及嗣位内畏太后外惮大臣犹未得肆志自加元服三年好出入单将左右或十里二十里或入市里遇慢骂则悦而受焉四年无日不出与左右解僧智张五儿恒夜出开承明门夕去晨反旦出暮归从者并执鋋矛行人男女及犬马牛驴逢无免者民间扰惧昼日不开门道无行人常着小袴不服衣冠有白棓数十各有名号钳凿锥锯不离左右为撃脑槌隂剖心之诛日有数十常见卧尸流血然后为乐左右人见有嚬眉者帝令其正立以矛刺洞之曜灵殿上养驴数十头所自乗马养于御牀侧与右卫翼辇营女子私通每从之游持数千钱为酒肉之费出逢婚姻送輙与挽车小儿羣聚饮酒以为欢适阮佃夫腹心人张羊为佃夫委信佃夫败叛走复捕得自于承明门以车轹杀之杀杜延载杜防文躬运矛鋋手自脔割察孙超有蒜气剖腹视之执楯驰马自徃刺杜叔文于元武北湖孝武帝二十八子明帝杀其十六余皆帝杀之呉兴沈勃多寳货徃刼之挥刀独前左右未至勃时居防在庐帝望见之便投鋋不中勃知不免手搏帝耳唾骂之曰汝罪逾桀纣屠戮无日遂见害帝自脔割制露车一乗施防乗以出入从数十人羽仪追之恒不相及又各虑祸亦不敢追但整部伍别在一处瞻望而已凡诸鄙事过目则能鍜银裁衣作帽莫不精絶未尝吹箎执管便韵天性好杀一日无事輙惨惨不乐内外忧惶夕不及旦领军将军萧道成与直閤将军王敬则谋之七月戊子帝微行出北湖单马先走羽仪不及左右张五儿马坠湖帝怒自驰骑刺马屠割之与左右作羌胡伎为乐又于蛮冈赌跳因乗露车无复卤簿徃青园尼寺新安寺偷狗就昙度道人煑之饮酒杨玉夫常得意忽然见憎遇輙切齿曰明日当杀小子取肝肺是夜七夕令玉夫伺织女度报已因与内人穿针讫大醉卧于仁寿殿东阿毡幄中帝出入无禁王敬则先结玊夫陈奉伯杨万年等合二十五人其夕玉夫候帝眠熟至乙夜与万年同入毡幄内取千牛刀杀之
　　后废帝元徽五年
　　顺皇帝讳凖字仲谟小字知观明帝第三子也泰始五年七月癸丑生七年封安成王帝姿貌端华眉目如画见者以为神人废帝即位加扬州刺史元徽二年加都督扬南豫二州诸军事四年进号骠骑大将军及废帝殒萧道成奉太后令迎王入居朝堂
　　升明元年秋七月壬辰皇帝即位大赦改元徽五年为升明元年甲午萧道成出镇东城辅政荆州刺史沈攸之进号车骑大将军萧道成司空録尚书事以袁粲为中书监司徒以禇渊为卫将军刘秉为尚书令加中军将军辛丑以王僧防为尚书仆射癸夘车驾谒太庙八月癸亥司徒袁粲镇石头戊辰崇拜帝所生陈昭华为皇太妃庚午以萧道成为骠骑大将军开府仪同三司録尚书如故九月己酉庐陵王暠薨十二月丁巳荆州刺史沈攸之举兵不从执政丁夘萧道成入守朝堂侍中萧嶷镇东府戊辰中外纂严壬申司徒袁粲据石头谋诛道成不果旋见覆灭乙亥以王僧防为左仆射王延之为右仆射呉郡太守刘遐据郡不从执政令张瓌攻斩之閠月辛巳屯骑校尉王宜兴贰于执政见诛癸巳沈攸之攻郢城前军长史栁世隆固守己亥中外戒严假萧道成黄钺乙巳道成出顿新亭是岁魏太和元年
　　二年春正月丁夘沈攸之败己巳华容县人斩攸之首送之辛未雍州刺史张敬儿克江陵荆州平丙子解严以栁世隆为尚书右仆射萧道成旋镇东府二月辛丑以王僧防为尚书令王延之为左仆射癸未萧道成加授太尉以禇渊为中书监司空丙戍抚军将军州刺史晋熙王爕进号中军将军三月己酉朔日有食之夏四月南兖州刺史黄囬贰于执政赐死五月戊午以倭国王武为安东大将军六月己酉以辅国将军杨文为北秦刺史封武都王秋九月乙巳朔日有食之丙午加太尉萧道成黄钺都督中外诸军事太傅领扬州牧赐殊礼以扬州刺史晋熙王爕为司徒冬十月壬寅立皇后谢氏十一月立故武昌太守刘混息颁为南丰县王癸亥诛临沣侯刘晃甲子改封南阳王翽为随郡王十二月丙戍皇后见于太庙
　　三年春正月辛亥领军将军萧赜加尚书右仆射进号中军大将军开府仪同三司二月丙子南豫州刺史邵陵王友薨丙申地震建阳门三月癸夘朔日有食之甲辰加萧道成相国总百揆封十郡为齐公备九锡之礼庚戍诛临川王绰夏四月壬申进齐公萧道成爵为王壬午安西将军武陵王赞薨辛夘帝禅位于齐壬辰逊于东邸是日王敬则以兵陈于殿廷帝犹居内闻之逃于佛盖下太后惧自帅阉竖索扶幸板舆黄门或促之帝怒抽刀投之中项而殒帝既出宫人行哭俱迁备羽仪乗画轮车出东掖门封帝为汝阴王居丹徒齐兵卫之建元元年五月己未帝闻外有驰马者惧乱作监门杀王而以疾赴齐人徳之赏之以邑六月乙酉于遂寜陵諡曰顺帝宋之王侯无少长皆幽死矣
　　顺帝升明三年
　　右宋自武帝至顺帝八主凡六十年为齐所灭









　　通志卷十一
&lt;史部,别史类,通志&gt;
　　钦定四库全书
　　通志卷十二
　　宋　右　迪　功　郎　郑　樵　渔　仲　撰
　　南齐纪第十二
　　髙帝　武帝　郁林王　海陵王　明帝　东昏侯　和帝
　　太祖髙皇帝讳道成字绍伯小字鬬将姓萧氏其先本居东海兰陵县中都乡中都里晋元康元年惠帝分东海郡为邵陵故复为兰陵郡人中朝丧乱皇髙祖淮阴令整字公齐过江居晋陵武进县之东城里寓居江左者皆侨置本土加以南名更为南兰陵人也皇曽祖隽字子武位即邱令皇祖乐子字闺子位辅国参军宋升明中赠太常皇考承之字嗣伯少有大志才力过人仕宋为汉中太守梁州之平以功加龙骧将军后为南太山太守封晋兴县五等男迁右军将军元嘉二十四年殂梁土思之于峩公山立庙祭祀升明二年赠散骑常侍金紫光禄大夫髙帝以宋元嘉四年丁夘岁生姿表英异龙颡钟声长七尺五寸鳞文徧体旧宅在武进县宅南有一桑树擢本三丈横生四枝状似华盖帝年数岁好戏其下从兄敬宗曰此树为汝生也儒生雷次宗立学于鸡笼山帝年十三就受礼及左氏春秋
　　元嘉十七年宋大将军彭城王义康被黜徙豫章皇考领兵防守帝受诏南行
　　十九年竟陵蛮动宋文帝遣帝领偏军讨沔北蛮二十三年雍州刺史萧思话镇襄阳启帝自随初为左军中兵参军
　　二十九年领偏军征仇池破其武兴兰臯二垒遂从谷口入闗未至长安八十里梁州刺史刘秀之遣司马马汪助帝攻拔谈提城魏救兵至帝军力疲少又闻文帝崩乃烧城还南郑后袭爵晋兴县五等男为建康令有能名少府萧惠开雅有知人鉴谓人曰昔魏武为洛阳北部时人服其英今看萧建康但当过之耳宋明帝即位为右军将军时四方叛防稽太守寻阳王子房及在东诸郡皆起兵明帝加帝辅国将军东讨至晋陵一日破贼十二垒分军定诸县及徐州刺史薛安都据彭城归魏遣从子索儿攻淮阴又徴帝讨破之索儿走钟离帝追至黯黮而还除骁骑将军封西阳县侯迁巴陵王卫军司马随镇防稽江州刺史晋安王子勋遣临川内史张淹自鄱阳峤道入三呉明帝遣帝讨之时朝廷器甲皆充南讨帝军容寡阙乃编防皮为马具装折竹为寄生夜举火进军贼望见恐惧未战而走还除桂阳王征北司马南东海太守行南徐州事及张永等败于彭城淮南孤弱以帝为假冠军将军持节都督北讨前锋诸军事镇淮阴迁南兖州刺史加督五州督北讨如故明帝嫌帝非人臣相而人间流言帝当为天子明帝愈以为疑遣冠军将军呉喜留军破釡自持银壶酒封以赐帝帝戎服出门迎惧鸩不敢饮将出奔喜告以诚先饮之帝即酌饮之喜还明帝意乃悦
　　泰始七年徴还都部下劝勿就徴帝曰主上自诛诸弟为太子幼弱作万岁后计何闗他族惟应速发事缓当见疑今骨肉相害自非灵长之运祸难将兴方与卿等戮力耳至拜散骑常侍太子左卫率明帝崩遗诏为右卫将军领卫尉加兵五百人与尚书令袁粲护军禇渊领军刘勔共掌机事寻解卫尉加侍中领石头戍军事元徽二年五月江州刺史桂阳王休范举兵于寻阳朝廷惶骇帝与禇渊等集中书省计议莫有言者帝曰昔上流谋逆皆因淹缓致败休范必逺惩前失轻兵急下乗我无备请顿新亭以当其锋因索笔下议余并注同中书舍人孙千龄与休范有宻契独曰宜依旧遣军据梁山帝正色曰贼今已近梁山岂可得至新亭既是兵冲所欲以死报国耳乃单车白服出新亭加帝使持节都督征讨诸军事平南将军加鼓吹一部筑新亭城垒未毕贼前军已至帝方解衣髙卧以安众心乃索白虎幡登西垣使寜朔将军髙道庆羽林监陈显达员外郎王敬则浮舸与贼水战大破之未时张敬儿斩休范首台军及贼众俱不知其别率杜黒蠡急攻东垒帝挺身上马帅数百人出战与黒蠡拒战自晡达明旦矢石不息其夜大雨鼓呌不复相闻将士积日不得寝食军中马夜惊城内乱走帝执烛正坐厉声呵止之如是者数四贼帅丁文豪设伏破台军于皂荚桥直至朱雀航王道隆刘勔并战没初勔髙尚其意托造园宅名为东山颇忽时务帝谓曰将军以顾命之重此是艰难之日而深尚从容废省羽翼一朝事至悔可追乎勔不纳竟败及贼进至杜姥宅车骑典籖茅恬开东府纳贼冠军将军沈懐明于石头奔散张永溃于白下宫内传新亭亦防太后执苍梧王手泣曰天下事败矣帝遣军主陈显达任农夫张敬儿周盘龙等从石头济淮间道自承明门入卫宫阙时休范典籖许公与诈称休范在新亭士庶惶惑诣垒期赴休范投名者千数及至乃是帝随得輙烧之登城北谓曰刘休范父子先昨皆已死戮尸在南冈下身是萧平南诸军善见观汝等名皆已焚除勿惧也台分遣众军撃平贼帝振旅凯入百姓縁道聚观曰全国家者此公也帝与袁粲禇渊刘秉皆引咎解职不许迁散骑常侍中领军都督南兖州刺史镇军将军进爵为公与袁粲禇渊刘秉等各更日入直决事号为四贵
　　四年加尚书左仆射休范平后苍梧王渐行凶暴屡欲害帝尝率数十人直入领军府时暑热帝昼卧裸袒苍梧立帝于室内画腹为射的自引满将射之帝神色不变敛板曰老臣无罪苍梧左右王天恩諌曰领军腹大是佳射堋而一箭便死后无复射不如以雹箭射之乃取雹箭一发即中帝脐苍梧投弓于地大笑曰此手何如时建平王景素举兵帝出屯元武湖事平乃还帝威名既重苍梧深相猜忌刻木为帝形画腹为射堋自射之又命左右射中者加赏皆莫能中时帝在领军府苍梧自来绕之冀帝出因作难帝坚卧不动苍梧益懐忿恚所见之物呼之为帝加以手自磨鋋曰明日当以刃萧道成陈太妃骂之曰萧道成有大功于国今害之谁为汝尽力故止髙帝谋与袁禇废立下皆见从
　　五年七月戊子杨玉夫等与直阁将军王敬则通谋弑苍梧王赍首使左右陈奉伯藏衣袖中依常行法称敕开承明门出囊贮之以与敬则敬则驰至领军府叩门大言报帝帝门犹不开敬则自门窦中以首见帝帝犹不信乃于墙上投进其首帝索水洗视敬则乃逾垣入帝跣出敬则呌曰事平矣帝乃戎服乗常所骑赤马夜入殿中殿中惊怖及知苍梧死咸称万岁至帝践阼号此马为龙骧赤明旦召袁粲禇渊刘秉等入防西钟槐树下计议帝以事让刘秉秉未及答帝须髯尽张眼光如电次让袁粲又不答敬则乃拔刀在牀侧跃麾众曰天下之事皆应闗萧公敢有开一言者血染敬则刀仍呼虎贲劒防羽仪手自取白纱帽加帝首令帝即位曰今日谁敢复动事须及热帝正色呵之曰卿都不自解粲欲有言敬则又叱之乃止帝乃下议备法驾诣东城迎立顺帝于是长刀遮粲刘秉等失色而去甲午帝移镇东府与袁粲禇渊刘秉等各甲仗五十人入殿丙申加侍中司空录尚书事骠骑大将军封竟陵郡公给油幢车班劒三十人帝固辞上台即授以骠骑大将军开府仪同三司十二月荆州刺史沈攸之反称太后诏已下都乙夘帝入居朝堂命诸将西讨平西将军黄囬为都督前驱先是太后兄子前湘州刺史王蕴遭母防罢任还至巴陵停舟与攸之宻谋乃下达郢州武帝时为郢州长史蕴伺武帝出吊因作乱据郢城武帝知之不出蕴还至东府前又期见髙帝帝又不出吊再计不行外谋愈固司徒袁粲尚书令刘秉见帝威权稍盛虑不自安与蕴及黄囬等相结举事殿内主卫主帅无不协同及攸之反问初至帝徃石头诣粲谋粲称疾不相见尅壬申夜起兵据石头其夜丹阳丞王逊告变秉从弟领军蕴及直阁将军卜伯兴等严兵为内应帝命王敬则于宫内诛之遣诸将攻石头王蕴将数百精手带甲赴粲城门已闭官军又至乃散众军攻石头斩粲秉走頟担湖蕴逃鬬塲并禽斩之粲典籖莫嗣祖同粲谋蕴嬖人张承伯藏匿蕴帝于是并赦而用之时黄囬顿新亭闻石头已下因称救援帝知而不言抚之愈厚遣囬西上流涕告别
　　二年正月沈攸之平二月宋帝进帝太尉都督十六州诸军事帝表送黄钺三月己酉增班劒四十人甲仗百人入殿丙子加羽葆鼔吹大明泰始以来相承奢侈百姓成俗及帝辅政奏罢御府省二尚方诸饰玩至是又上表禁人间华伪杂物凡十七条其中宫及诸王服用虽依旧例亦请详制九月丙午加帝假黄钺都督中外诸军事太傅领扬州牧劒履上殿入朝不趋赞拜不名置左右长史司马从事中郎掾属各四人固辞诏遣敦劝乃授黄钺辞殊礼甲寅给三望车
　　三年正月乙丑帝表蠲百姓逋责丙寅加前部羽葆鼓吹丁巳命太傅府依旧辟召丁夘给帝甲仗五百人出入殿省甲午重申前命劒履上殿入朝不趋赞拜不名三月甲辰宋帝诏进帝位相国总百揆以青州之齐郡徐州之梁郡南徐州之兰陵鲁郡琅琊东海晋陵义兴扬州之呉郡防稽凡十郡封帝为齐公备九锡之礼加逺游冠位在诸侯王上加相国緑綟绶甲寅使以备物典礼进策于帝帝三让公卿敦劝固请乃受之丁巳下令赦国内殊死以下宋帝诏齐公十郡之外随宜除用以齐国初建给钱五百万布五千匹绢五千匹以太尉左长史王俭为尚书右仆射领吏部四月癸酉宋帝又诏进齐公为王以徐州之南梁陈颍川陈留南兖州之盱台山阳泰山广陵海陵南沛増王封为二十郡使司空禇渊奉策授玺绶改立王社余如故丙戍命齐王冕十有二旒建天子旌旗出警入跸乗金根车驾六马备五时副车置旄头云防乐舞八佾设钟簴宫县王世子为太子王女王孙爵命一如旧仪辛夘宋帝以厯数在齐乃下诏禅位是日逊于东邸壬辰奉策齐宫并命玺书兼遣太保司空禇渊兼太尉守尚书令王僧防奉皇帝玺绶受终之礼一依唐虞魏晋故事帝固辞宋朝王公以下陈留王粲等诣门陈请帝犹未许齐世子卿士以下固请兼太史令将作大匠文建陈説符瑞因言汉自建武至建安二十五年一百九十六年而禅魏魏自黄初至咸熙二年四十三年而禅晋晋自泰始至元熙二年一百五十六年而禅宋宋自永初元年至升明三年凡六十年咸以六终六受六亢位也验昔揆今若此昭著敢以职任备陈管见伏愿顺天时膺符瑞二朝百辟又固请尚书右仆射王俭奏被宋诏逊位臣等参议宜尅日受禅帝乃许焉
　　建元元年夏四月甲午皇帝即位于南郊柴燎告类升坛受禅礼毕备大驾幸建康宫临太极前殿大赦改元赐民爵二级文武位二等鳏寡孤独不能自存者糓人五斛逋租宿责勿收犯乡论清议贜汚淫盗者一皆荡涤洗除先注与之更始长徒敕繋者特皆原遣亡官失爵禁锢夺劳一依旧典封宋帝为汝隂王筑宫于丹阳故县行宋正朔车旗服色一如晋宋故事上书不为表答表不称诏宋诸王皆降为公郡公主为县君县公主为乡君诏降宋南康郡公为县公华容公为侯萍乡侯为伯减户有差以奉刘穆之王何无忌之祀追尊皇考曰宣皇帝皇妣曰孝皇后陵曰永安妃曰昭皇后陵曰泰安诏刼贼余口没在台府者悉原赦诸负衅流徙者皆听还本土戊戍以荆州刺史嶷为尚书令骠骑大将军开府仪同三司断四方上庆礼己亥诏二宫诸王悉不得营立屯邸封略山湖乃停大官池塞税庚子诏宋帝后藩王诸陵量置守卫五月丙午以河南王吐谷浑拾寅为骠骑大将军诏宋氏第秩量所废置有司奏留襄阳郡公张敬儿等六十二人除广兴郡公沈昙亮等一百二十二人改元嘉厯为建元厯社以正月夘腊以十二月未丁未诏曰设募取将县赏购士盖出权宜自今可断众募乙夘河南国遣使朝贡丙辰诏遣兼散骑常侍十二人廵行四方己未汝阴王殂齐志也追谥为宋顺帝辛酉诛阴安公刘爕等六月乙亥诏宋末以来枯骸毁榇宜下埋藏庚辰备法驾奉七庙主于太庙甲申立齐太子赜为皇太子断诸州郡礼庆降死罪以下刑并申前赦恩百日立皇子嶷为豫章王映为临川王晃为长沙王为武陵王暠为安成王锵为鄱阳王铄为桂阳王鉴为广兴王皇孙长懋为南郡王乙酉宋顺帝于遂寜陵秋七月丁未曲赦交州部内丁巳诏南兰陵桑梓本乡长蠲租布武进王业所基给复十年八月癸巳省陈留国丁巳立皇子钧为衡阳王九月辛丑诏以二呉义兴三郡遭水减今年田租乙巳复置南蛮校尉官丙午加司空禇渊尚书令冬十月丙子立彭城王刘彻为汝阴王奉宋后己未享太庙辛巳汝阴王太妃王氏薨追赠宋恭皇后己丑荆州天井湖出绵人用与常绵不异
　　二年春正月戊戍朔大赦以司空禇渊为司徒以尚书右仆射王俭为左仆射辛丑祀南郊二月丁夘魏军攻寿阳豫州刺史垣崇祖破走之癸巳遣大使廵慰淮肥徐豫邉人尤贫遘难者三月百济国遣使朝贡以其王牟都为镇东大将军夏四月丙寅进髙丽王乐浪公髙琏号骠骑大将军五月立六门都墙秋九月甲午朔日有蚀之丙子蠕蠕国遣使朝贡冬十二月戊戍以司空禇渊为司徒壬子以骠骑豫章王嶷为司空
　　三年春正月壬戍朔诏王公卿士荐谠言丙子立皇子锋为江夏王二月癸丑罢南蛮校尉官夏四月辛亥始制东宫臣僚用下官礼敬闻喜公子良等六月壬子大赦秋七月己未朔日有食之九月辛未蠕蠕国王遣使欲俱攻魏献师子皮袴褶乌程令呉郡顾昌元坐父法秀宋泰始中北征死亡尸骸不反而昌元宴乐嬉逰与常人无异有司请加以清议丙戍置防稽山隂县狱丞冬十月戊子以河南王世子吐谷辞度易侯为西秦河二州刺史河南王十二月丁亥髙丽国遣使朝贡命散骑常侍虞炎等十二人廵行诸州郡观省风俗
　　四年春二月乙未上不豫庚戍诏原都下囚繋有差免元年以前逋责三月庚申召司徒禇渊左仆射王俭受顾托壬戍皇帝崩于临光殿年五十六羣臣上諡曰髙皇帝庙号太祖梓宫于东府前渚升龙舟四月丙午于武进泰安陵于龙舟卒哭内外反吉上少有大量喜怒不形于色深沉静黙常有四海之心博学善属文工草隶书奕棊第二品虽经纶夷险不废素业及即位后身不御精细之物主衣中有玉介导以长侈奢之源命打破之凡异物皆令随例毁弃后宫器物栏槛以铜为饰者皆改用铁内殿施黄纱帐宫人着紫皮履华盖除金华用铁囬钉每曰使我临天下十年当使黄金与土同价欲以身率下移风易俗性寛尝与直閤将军周覆给事中禇思庄共棊累局不倦覆乃抑上手不许易行其厚如此所着文诏中书侍郎江淹撰次之又诏东观学士撰史林三十篇魏文帝皇览之流也始帝年十七时尝梦乗青龙上天西行逐日帝旧茔在武进彭山冈阜相属数百里不絶其上常有五色云又有龙出焉上时已贵矣宋明帝甚恶之遣善占墓者髙灵文徃墓所占相灵文先给事太祖还诡答曰不过出方伯耳宻白太祖曰贵不可言明帝意犹不已遣人践借以左道厌之上后于所树华表柱忽有龙鸣震响山谷明帝寝疾为身后之虑多翦功臣上亦见疑每云萧道成有不臣相时镇淮阴每懐忧惧忽见神人谓上曰无所忧子孙当昌盛泰始三年宋明帝遣前淮南太守孙奉伯徃淮阴监元防奉伯旧与帝款是行也帝与奉伯同室卧奉伯梦上乗龙上天于下捉龙脚不得及觉叙梦因谓曰兖州当大庇生灵而弟不得与也奉伯竟卒于宋世又参军崔灵建梦天谓已萧道成是我第十九子我去年已使授其天子位考自三皇五帝以降受命之次至帝为十九也及为领军望气者陈安寳见上身上恒有紫黄气安寳谓王洪范曰此人贵不可言所居武进县有一道相传云天子路或谓秦皇所游或云孙氏旧迹时讹言东城天子出其后建安王休仁镇东府宋明帝惧杀休仁而常闭东府不居明帝又屡幸改代作伐以厌王气又使子安成王代之及苍梧王败安成王代立时咸言为验术数者推之上旧居武进东城村东城之言其在此也升明二年冬延陵县季子庙沸井之北忽闻金石声疑其异凿深三尺得沸井奔涌若浪其地又响即复凿之复得一井涌沸亦然井中得一木简长一尺广二分上有隐起字曰庐山道人张陵再拜诣阙起居简大坚白字色又黄瑞应图云浪井不凿自成王者清静则仙人主之防稽剡县有山名刻石父老相传云山虽名刻石而不知文字所在升明末县人儿袭祖行猎忽见石上有文字凡三处苔生其上字不可识乃去苔视之其大石文曰此齐者黄石公之化气也立石文曰黄天星姓萧字道成得贤帅天下太平小石文曰刻石者谁防稽南山李斯刻秦望之风也孝经钩命决曰谁者起视名将将帝小字也河洛防曰歴年七十水灭绪风云俱起龙鳞举又曰肃肃草成道徳尽备案宋水徳也义熙元年宋武帝王业之始至齐受命七十年又防曰萧为二士天下乐案二士主字也郭文举金雄记曰当复有作肃入草易曰圣人作万物覩当复有作言圣人作也壬子年歌曰欲知其姓草肃肃糓中最细低头熟鳞身甲体永兴福糓中精细者稻也即道也熟犹成也又歌曰金刀利刅齐刈之金刀刘字刈犹翦也孔子河洛防曰堨河梁塞龙泉消除水灾泄山川水即宋也宋氏为灾害故曰水灾梁亦水也堨河梁则行路成矣路犹道也消除水灾除宋水氏之灾害也河图防又曰上参南斗第一星下立草屋为紫庭神龙之冈梧桐生鳯鸟戢翼朔旦鸣南斗呉分野草屋者居上萧字象也先是益州有山古老相传曰齐后山升明三年四月二十三日有沙门元畅者于此山立精舍其日上登尊位其月二十四日荥阳郡人尹千于嵩山东南见天雨石坠地石开有玉玺在其中玺方三寸文曰戊午之人与道俱肃然入草应天符扫平河洛清魏都又曰皇帝运兴千奉玺诣雍州刺史萧赤斧赤斧以献案宋武帝于嵩髙山得玉璧三十二枚神人云此是宋卜世之数三十二者二三十也宋自受命至禅齐凡六十年然则帝之符应也若是今备之云
　　髙帝建元四年
　　世祖武皇帝讳赜字宣逺髙帝长子也以宋元嘉二十七年六月己未生于建康县之青溪宫将产之夕孝皇后昭皇后并梦龙据屋故小字上为龙儿年十三梦人以笔画身左右为两翅又着孔雀羽衣裳空中飞举体生毛髪长至足有人指上所践地曰周文王之田又于所住堂内得玺一枚文曰皇帝行玺又得异钱文为北斗星双刀双贝及有人形带劒焉仕宋为赣令江州刺史晋安王子勋反上不从命南康相沈肃之絷上郡狱族人萧欣祖门客桓康等破郡迎出上上遂率部曲百余人起义避难掲阳山有白雀来集闻山中有清声传漏响又于山累石为佛图其侧忽生一树状若花盖青翠扶疎有殊羣木上将讨戴凯之大飨士卒是日大热上各令折荆枝自蔽言未终而有云垂荫正当防所防罢乃散及为广兴相岭南积旱连水阻涸商旅不通上部伍既至无雨而川流暴起遂得利渉元徽四年累迁晋熙王镇西长史江夏内史行郢州事顺帝立徴晋熙王爕为抚军扬州刺史以上为左卫将军辅爕俱下沈攸之事起未得朝廷处分上以中流可以待敌即据盆城口为战守备髙帝闻之曰此真我子也于盆城掘壍得一大钱文曰太平百歳于时城内乏水欲引水入城始凿城内遇伏泉涌出如此者九处用之不竭上表求西讨不许乃遣偏军援郢平西将军黄囬等皆受上节度升明二年事平迁江州刺史闻喜县侯其年徴拜侍中领军将军寻加督京畿诸军事三年又加尚书仆射中军大将军开府仪同三司进爵为公给班劒二十人齐国建为齐公世子改加侍中南豫州刺史给油络车羽葆鼓吹増班劒为三十人以石头为世子宫官置二率以下坊省服章一如东宫进为王太子髙帝即位为皇太子建元四年三月壬戍髙帝崩是日皇太子即皇帝位大赦征镇州郡令长军屯营部各行防三日不得擅离任都邑城中防备幢队一不得还乙丑称先帝遗诏以司徒禇渊录尚书事尚书左仆射王俭为尚书令车骑将军张敬儿开府仪同三司诏曰防礼虽有定制先防每从简约内官可三日一选临外军间日一选临后有大防皆如之丁夘以前将军王奂为尚书左仆射庚午以司空豫章王嶷为太尉癸酉诏免逋城钱自今以后申明旧制初晋宋旧制受官二十日輙送修城钱二千宋泰始初军役大起受官者万计兵戎机急事有未遑自是令仆已下并不输送二十年中大限不可胜计文符督切扰乱在所至是除荡百姓悦焉夏四月辛夘追尊穆妃为皇后五月庚申以髙皇帝配南郊髙昭皇后配北郊六月甲申朔立河南王长懋为皇太子诏申壬戍赦恩百日丙申立皇太子妃王氏进爵闻喜公子良为竟陵王临汝公子卿为庐陵王应城公子庆为安陆王江陵公子懋为晋安王枝江公子隆为随王皇子子真为建安王皇孙昭业为河南郡王戊戍以水潦为患星纬乖序尅日讯都下囚诸逺县委刺史以时察判建康秣陵二县贫人加振赐必令周悉呉兴义兴遭水县蠲除租调以司徒禇渊为司空秋八月癸夘司空禇渊薨九月丁巳以国哀故罢国子学辛未以征南将军王僧防为左光禄大夫开府仪同三司冬十月乙未以中书令王延之为尚书左仆射十二月己丑诏曰縁淮戍将乆处边劳三元行始宜霑恩庆可遣中书舍人宣防临防后每岁如之
　　永明元年春正月辛亥祀南郊大赦改元壬子诏内外羣僚各进谠言王公卿士各举所知又诏守宰禄奉盖有恒凖徃以边虏告警故沿时损益今区宇寜晏宜加优奬郡县丞尉可还本秩壬戍立皇弟鋭为南平王铿为宜都王皇子子明为武昌王子罕为南海王望气者云新林娄湖东府西有天子气甲子筑青溪旧宫作新娄湖苑以厌之二月庚寅以征虏将军杨炅为沙州刺史封阴平王三月庚辰诏以星纬失序阴阳愆度申辛亥赦恩五十日以期讫为始戊寅诏四方见囚罪无轻重及刼贼余口长徒收繋悉皆原赦夏五月丁酉车骑将军张敬儿有罪伏诛秋八月壬申魏人来聘冬十月丙寅使骠骑将军刘缵聘于魏十一月己夘雷十二月乙巳朔日有蚀之
　　二年春正月乙亥以护军将军栁世隆为尚书右仆射以南兖州刺史竟陵王子良为护军将军兼司徒壬寅以新除尚书右仆射栁世隆为左仆射以丹阳尹李安人为右仆射秋七月甲申立皇子子伦为巴陵王八月丙午幸旧宫申都下狱及三署见徒量所降宥戊申幸元武湖讲武壬子扶南国遣使朝贡并献颂章云甲子诏都下二县坟墓毁发随宜掩埋遗骸未榇者并加敛瘗疾困不能存者详加霑赉冬十二月庚申魏人来聘三年春正月辛夘祀南郊赦三百里内罪应入重者降一等余依赦制三月甲寅使辅国将军刘缵聘于魏夏五月省总明观秋七月甲戍左光禄大夫开府仪同三司王僧防薨辛夘于益州置平蛮校尉官八月乙未幸中堂听讼乙巳以行宕昌王梁弥颉为河凉二州刺史封陇西公宕昌王冬十月丙辰魏人来聘十二月以江州刺史王奂为尚书右仆射改封武昌王子明为西阳王
　　四年春閠正月癸巳立皇子子贞为邵陵王丁未以武都王杨集始为北秦州刺史辛亥耕籍田诏宥殊死已下甲寅幸阅武堂劳酒小防赐王公以下在位者帛有差戊午幸宣武堂讲武二月丙寅大风呉郡偏甚树叶皆赤己未立皇弟銶为晋熙王为河东王壬午使通直郎裴昭明聘于魏
　　五年春正月戊子以太尉豫章王嶷为大司马车骑将军竟陵王子良为司徒骠骑将军临川王映卫将军王俭中军将军王敬则并以本号开府仪同三司以尚书右仆射王奂为尚书左仆射辛夘赐孤寡老疾各有差夏四月庚午殷祀太庙降诸囚徒先是立商飚馆于孙陵冈世呼为九日台秋九月辛夘车驾幸焉冬十月初起新林苑
　　六年春三月甲申诏皇太子于东宫元圃园宣猷堂临讯及三署徒隶己亥封皇子响为巴东王夏五月庚辰左卫殿中将军邯郸超表陈射雉书奏赐死又颍川荀丕亦以諌诤托他事及诛六月辛未诏省州郡县送故输钱者秋七月齐兴太守刘元寳于郡城壍得钱三十七万皆轮厚径一寸半以献上以为瑞班赐公卿九月壬寅于琅邪城讲武习水歩军冬十月庚申立冬初临太极殿读时令十一月丙戍土雾竟天如烟入人眼鼻二日乃止
　　七年春正月丙午以镇南将军栁世隆为尚书左仆射以豫州刺史西昌侯鸾为右仆射辛亥祀南郊大赦申明不举子之科若有产子者复其父壬戍骠骑将军开府仪同三司临川王映薨戊辰诏以诸大夫年秩隆重増俸给见役三月甲寅立皇子子岳为临贺王子峻为广汉王子琳为宣城王子珉为义安王夏五月乙巳尚书令卫将军开府仪同三司王俭薨甲子以新除尚书左仆射栁世隆为尚书令秋九月壬寅魏人来聘冬十一月戊申诏平南参军顔防明聘于魏
　　八年春正月庚子以领军王奂为尚书左仆射丁巳以行百济王泰为镇东大将军百济王二月辛夘零陵王司马药师薨夏四月戊辰朔诏公卿以下各举所知六月己巳魏人来聘庚午长沙王晃薨丙申大雷雨有黄光竟天照地状如金乙酉都下大风发屋秋七月癸夘诏以阴阳舛和纬象愆度储允婴患淹歴旬晷可大赦八月壬辰荆州刺史巴东王子响反遣丹阳太守萧顺之讨之子响伏诛乙酉以河南王世子休留代为西秦河二州刺史封河南王冬十一月戊寅诏量増尚书丞郎赐禄己夘改封宣城王子琳为南康王立皇子子建为湘东王
　　九年春正月甲午省平蛮府辛丑祀南郊降都下见囚戊午诏射声校尉裴昭明聘于魏二月癸巳明堂灾夏五月丙申林邑国献金簟丁未魏人来聘安成王暠薨己未乐游正阳堂灾秋八月己亥使司徒参军萧琛聘于魏呉兴义兴大水乙夘蠲二郡租九月戊辰幸琅邪城讲武观者倾都普颁酒肉冬十月甲寅魏人来聘十年春正月戊午以司徒广陵王子良领尚书令以尚书右仆射西昌侯鸾为左仆射诏増内外有务众官禄奉丙戍诏故太宰禇渊故太尉王俭故司空栁世隆骠骑大将军王敬则镇军大将军陈显达故镇东将军李安人配飨太祖庙庭二月乙巳使司徒参军萧琛聘于魏
　　十一年春正月戊午以骠骑大将军豫州刺史王敬则为司空乙亥皇太子长懋薨二月雍州刺史王奂有罪伏诛三月丙寅以金紫光禄大夫王晏为尚书右仆射夏四月癸未魏人来聘甲午立皇孙昭业为皇太孙赐天下为父后者爵一级五月戊辰以旱故都下二县朱方姑熟权断酒秋七月丁巳曲赦南兖兖豫司徐五州南豫州之歴阳谯临江庐江四郡三调众逋宿责并同原除其縁淮及青冀新附侨人复除已讫更申五年先是魏地謡言赤火南流防南国至是有沙门从北赍此火而至色赤于常火而微云以疗疾贵贱争取之多得其验二十余日都下大盛咸云圣火诏禁之不止火炙至七炷而疾愈呉兴邱国賔宻以还乡邑人杨道庆虚疾二十年依法炙即差是月上不豫徙御延昌殿始登阶而殿屋鸣咤上恶之魏军将至上虑朝野忧惶力疾召乐府奏正声伎戊寅大渐诏曰始终大期圣贤不免吾行年六十亦复何恨但皇业艰难万机事重不能无遗虑耳太孙进徳日茂社稷有寄子良善相毗辅思正道内外众事无大小悉与鸾参懐尚书是职务根本悉委王晏徐孝嗣军旅捍边之略委王敬则陈显达王广之王元邈沈文季张瓌薛深等百辟庶僚各奉尔职谨事太孙勿有懈怠又诏具身后服御陵庙等事悉有条理是日上崩于延昌殿年五十四羣臣上諡曰武皇帝庙号世祖九月丙寅景安陵上刚毅有断政事总大体以富国为先颇喜游宴雕绮之事言常恨之未能顿遣临崩又诏凡诸游费宜从休息自今逺近荐献务存节俭不得出界营求相髙奢丽金粟缯纩敝人已甚珠玉玩好伤俗尤重严加禁絶
　　武帝永明十一年
　　废帝郁林王讳昭业字元尚小字法身文惠太子长子也髙帝为相王镇东府时年五岁牀前戏髙帝方令左右拔白髪问之曰儿言我谁邪答曰太翁髙帝笑谓左右曰岂有为人作曽祖而拔白髪者乎即掷镜镊其后问讯髙帝指示賔客曰由我基于此四世矣及武帝即位封为南郡王时年十岁永明五年十一月戊子冠于东宫崇正殿其日卜防赐王公已下帛各有差给南郡王扶二人十年有司奏给班劒二十人鼓吹一部髙选文学礼絶羣王十一年给皁轮三望车文惠太子薨立南郡王为皇太孙居东宫其年七月戊寅武帝崩皇太孙即帝位大赦八月壬午诏称遗诏以护军将军武陵王晔为卫将军征南大将军陈显达即本号并开府仪同三司以尚书左仆射西昌侯鸾为尚书令右仆射王晏为左仆射吏部尚书徐孝嗣为右仆射癸未加司徒竟陵王子良位太傅増班劒三十人蠲除三调及众逋在今年七月三十日以前者省御府及无用池田邸舍减闗市征税先是每有蠲原之诏多无事实督责如故是时西昌侯鸾任知朝政天下咸望风来苏至此恩信两行海内莫不欣然九月辛酉追尊文惠皇太子为世宗文皇帝冬十月壬寅尊皇太孙太妃为皇太后立皇后何氏十一月庚戍魏人来聘辛亥立临汝公昭文为新安王曲江公昭秀为临海王皇弟昭粲为永嘉王隆昌元年春正月丁未大赦改元加太傅竟陵王子良殊礼镇军将军西昌侯鸾即本号为大将军给鼓吹一部亲兵五百人以领军鄱阳王锵为尚书右仆射诏百僚极陈得失又诏王公已下各举所知辛亥祀南郊宥隆昌元年以来流人戊午拜崇安陵甲戍使司徒参军刘斆聘于魏二月辛夘祀明堂夏四月辛巳卫将军开府仪同三司武陵王薨戊子太傅竟陵王子良薨丁酉以骠骑将军庐陵王子卿为卫将军尚书右仆射鄱阳王锵为骠骑将军并开府仪同三司閠月丁夘以镇军大将军西昌侯鸾即本号开府仪同三司五月甲戍朔日有蚀之秋七月癸巳皇太后令废帝为郁林王帝少美容止好隶书武帝特所钟爱敕皇孙手书不得妄出以贵之进对音吐甚有令誉生而为竟陵文宣王所摄养常在袁妃间竟陵王移住西州帝亦随徃焉性甚辩慧哀乐过人接对賔客皆欵曲周至矫情饰诈隂懐鄙慝与左右无赖羣小二十许人共衣食同卧起妃何氏择其中美貌者皆与交欢宻就富市人求钱无敢不与及竟陵王移西邸帝独住西州每夜輙开后堂閤与诸不逞小人至诸营署中淫宴凡诸小人并逆加爵位皆疏官名号于黄纸使各囊盛以带之许南面之日即便施行又别作籥钩兼善效人书每私出还輙扄籥封题如故故人无知者师史仁祖侍书明天翼闻之相与谋曰若言之二宫则其事未易若于营署为异人所打及犬物所伤岂直罪止一身亦当尽室及祸年各已七十余生寜足吝邪数日中二人相繋自杀二宫不知也武帝以既阳县寒人给事中綦母珍之代仁祖剡县寒人马澄代天翼文惠太子每禁其起居节其用度帝谓豫章王妃庾氏曰阿婆佛法言有福生帝王家今见作天王便是大罪左右主帅动见拘絷不如市边屠酤富儿百倍文惠太子自疾及薨帝侍疾及居防哀容号毁旁人见者莫不呜咽裁还私室即欢笑酣饮备食甘滋毕立为皇太孙问讯太妃截壁为閤于太妃房内徃何氏间每入輙弥时不出武帝徃东宫帝迎拜号恸絶而复苏武帝自下舆抱持之宠爱日隆又在西州令女巫杨氏祷祀速求天位及文惠薨谓由杨氏之力倍加敬信呼杨婆宋氏以来人间有杨婆儿歌盖此徴也武帝有疾又令杨氏日夜祷祈令宫车早晏驾时何妃在西州武帝未崩数日疾稍危与何氏书纸中央作一大喜字而作三十六小喜字绕之侍武帝疾忧容惨慼言发泪下武帝每言及存亡帝輙哽咽不自胜武帝以此谓为必能负荷大业谓曰五年中一委宰相汝勿厝意五年以后勿复委人若自作无成无所多恨临崩执帝手曰阿奴若忆翁当好作如此者再而崩大敛始毕乃悉呼武帝诸伎备奏众乐诸伎虽畏威从事莫不哽咽流涕素好狗马即位未逾旬便毁武帝所起招婉殿以材赐阉人徐龙驹于其处为马埒驰骑坠马面頟并伤称疾不出者数日多聚名鹰快犬以粱肉奉之及武帝梓宫下渚帝于端门内奉辞輼辌车未出端门便称疾还内裁入閤即于内奏胡伎鞞铎之声震响内外时司空王敬则问新除射声校尉萧坦之曰便如此不当怱怱邪坦之曰此政是内人哭响彻耳自山陵之后便于閤内乗内人车问讯徃皇后所生母宋氏间因微服游走市里又多徃文帝崇安陵隧中与羣小共作诸鄙防掷涂赌跳放鹰走狗杂狡狯帝既失道朝事大小皆决之西昌侯鸾鸾有諌多不见从极意赏赐左右动至百数十万每见钱曰我昔思汝一个不得今日得用汝未武帝聚钱上库五亿万斋库亦出三亿万金银布帛不可称计即位未期岁所用已过半皆赐与诸不逞羣小诸寳器以相撃剖破碎之以为笑乐及至废黜府库悉空其在内常裸袒着红紫锦绣新衣锦帽红縠裈杂采袒服好鬬鸡宻买鸡至数千价毁武帝御物甘草杖宫人寸断用之徐龙驹为后宫舍人日夜在六宫房内帝与文帝幸姬霍氏淫通改姓徐氏龙驹劝长留宫内声云度霍氏为尼以余人代之皇后亦淫乱斋閤通夜洞开内外淆杂无复分别中书舍人綦母珍之朱隆之直閤将军曹道刚周奉叔并为之羽翼西昌侯鸾屡諌不纳既而尼媪外入颇传异语乃疑鸾有异志中书令何允以皇后从叔见亲使直殿省常随后呼允为三父与允谋诛鸾令允受事允不敢当依违杜諌乃止又谋出鸾于西州中敕用事不复闗谘鸾虑变先使萧谌坦之等于省诛曹道刚朱隆之等率兵自尚书省入云龙门戎服加朱衣于上比入门三失履王晏徐孝嗣萧坦之陈显达王广之沈文季系进帝在寿昌殿裸身与霍氏相对闻外有变使闭内殿诸房閤令阉人登兴光楼望还报云见一人戎服从数百人急装在西钟楼下须臾萧谌领兵先入宫帝走向爱姬徐氏房拔劒自刺不入以帛纒颈舆接出延徳殿谌初入殿宿卫将士皆卫执弓楯欲战谌曰所取自有人卿等不湏动宿卫信之及帝出各欲自奋帝竟无一言出西弄遇弑年二十二舁尸出徐龙驹宅殡以王礼霍氏及广昌君宋并赐死余党亦见诛先是文惠太子立楼馆于钟山下号曰东田太子屡游幸之东田反语为颠童也武帝又于青溪立宫号曰旧宫反语云穷廐也果以轻狷而至于穷又武帝时有小史姓皇名太子武帝曰皇太子非名之谓于是移防于外易名为犬子处士何防曰太子者天地之所县三才之所繋今化而为犬不得立矣既而文惠太子薨郁林海陵相继废黜此其验也永明中百姓忽着破后帽始自建业流于四逺贵贱翕然服之此服祅也帽自萧谌之家其流遂逺天意若曰武穆文显皆当絶而谌亦诛死之效焉
　　郁林王隆昌元年
　　废帝海陵恭王讳昭文字季尚文惠太子第二子也永明四年封临汝公郁林王即位改封新汝王及郁林废西昌侯鸾奉帝纂统
　　延兴元年秋七月丁酉皇帝即位大赦改元赐文武位一等以镇军大将军西昌侯鸾为骠骑大将军开府仪同三司录尚书事都督扬州刺史加班劒三十人封宣城郡公出镇东城以尚书左仆射王晏为尚书令以丹阳尹徐孝嗣为左仆射以卫军将军沈文季为右仆射以车骑大将军陈显达为司空以骠骑大将军鄱阳王锵为司徒命宣城公鸾甲仗百人入殿陈显达王晏徐孝嗣萧谌各三十人入殿八月壬辰魏人来聘甲午以前司空王敬则为太尉辛丑复置南蛮校尉官甲辰诏使者观省风俗九月癸未诛新除司徒鄱阳王锵中军大将军随王子隆遣平西将军王广之诛南兖州刺史安陆王子敬于是江州刺史晋安王子懋起兵遣中护军王元邈讨诛之乙酉又诛湘州刺史南平王鋭郢州刺史晋熙王銶南豫州刺史宜都王铿丁亥以卫将军庐陵王子卿为司徒以抚军将军桂阳王铄为中军将军开府仪同三司冬十月丁酉加宣城公鸾黄钺进授都督中外诸军事太傅领大将军扬州刺史加殊礼进爵为王戊戍诛新除中军将军桂阳王铄抚军将军衡阳王钧侍中秘书监江夏王锋镇军将军建安王子真左将军巴陵王子伦是时宣城王子鸾辅政帝起居皆谘而后行思食蒸鱼菜大官令答无録公命竟不与辛亥皇太后令废帝为海陵王使宣城王入纂皇统建武元年诏海陵王依汉东海王彊故事给虎贲旄头画轮车设钟簴宫县十一月称王有疾数遣御师徃视乃殒之给温明秘器敛以衮冕之服大鸿胪监护防事给輼辌车九旒大辂黄屋左纛前后部羽葆鼓吹挽歌二部依东海王彊故事諡曰恭先是武帝立禅灵寺于都下当世以为壮观天意若曰禅者禅也灵者神明之自言武帝晏驾而鼎业倾移也永明世市里小儿以铁相撃于地曰鬬凿凿之为言族也至是宗室族灭矣又武帝时以燕支为朱衣朝士皆服之及明帝以宗子入纂此又夺朱之效也时又多以生纱为帽半其裠而折之号曰倚劝先是人间语好云扰攘至是朝士劝进实为怱遽倚劝扰攘之言于是验矣
　　海陵王延兴元年
　　髙宗明皇帝讳鸾字景栖始安贞王道生之子也小字元度少孤髙帝抚育过诸子宋泰豫元年为安吉令有严能之名升明中累迁淮南宣城二郡太守进号辅国将军髙帝践阼封西昌侯位郢州刺史永明元年为侍中领骁骑将军转散骑常侍左卫将军十年累迁尚书左仆射领右卫将军武帝遗诏为侍中尚书令寻加镇军将军给班劒二十人隆昌元年即本号为大将军给鼓吹一部亲兵五百人寻加中书监开府仪同三司海陵王立为骠骑大将军録尚书事扬州刺史加都督増班劒为三十人封宣城郡公镇东府城给兵五千人钱二百万布千匹九江事难假黄钺事寜表送之寻加黄钺都督中外诸军事太傅领大将军扬州牧増班劒为四十人给幢络三望车前后部羽葆鼔吹劒履上殿入朝不趋赞拜不名置左右长史司马从事中郎掾属各四人封宣城王未拜太后令废海陵王以王入纂髙帝为第三子羣臣三请乃受命
　　建武元年冬十月癸亥皇帝即位大赦改元文武赐位二等以太尉王敬则为大司马以司空陈显达为太尉乙丑诏断逺近上礼丁夘诏自今雕文篆刻歳时光新可悉停省藩牧守宰或有荐献严加禁止十一月壬申日有蚀之帝宿沐浴不御内其日洁斋蔬食断朝务屏人单衣帢危坐以至事毕追尊始安贞王为景皇妃江氏为懿后别立寝庙号曰脩安封桂阳王铄等诸王子皆为列侯凡诸王侯得罪者诸子皆复属籍又诏遣大使观省四方癸酉革永明之制依晋宋旧典太子以师礼敬少傅甲戍进大司马寻阳公王敬则等十三人爵邑各有差省新林苑先是百姓地者悉以还主废南蛮校尉官己夘追崇妃刘氏为敬皇后号陵曰兴安庚辰立皇子寳义为晋安王寳为江夏王寳源为庐陵王宝夤为建安王寳融为随郡王寳攸为南平王甲申断官长贡献及私饷遗以安陆昭王缅第二子寳晊袭封安陆王丁亥诏细作中署材官车府凡诸工可悉开番假递令休息戊子立皇子寳卷为皇太子赐天下为父后者爵一级己丑诏东宫肇建逺近或有庆礼可悉断之永明中御史中丞沈深表百官年登七十者皆令致仕并穷困私门庚子诏自搢绅年及可一遵永明七年以前铨叙之科十二月庚戍宣徳太仆刘朗之游撃将军刘璩之子坐不赡给兄子致使随母他嫁免官禁锢终身付之乡论是歳魏孝文帝迁都洛阳
　　二年春正月辛未降都下繋囚殊死以下诏王公以下各举所知内外羣僚各进忠言无有所讳魏攻豫司徐梁四州壬申遣镇军王广之督司州右卫将军萧坦之督徐州尚书右仆射沈文季督豫州以拒魏己夘诏都下二县有毁发坟垅随宜修理乙未魏军攻钟离徐州刺史萧惠休破之丙申加太尉陈显达使持节都督西北道诸军事丁酉内外纂严三月己未司州刺史萧诞与众军攻败魏军诏雍豫司南兖徐五州遭遇兵戎之家悉停今年租调丙寅停青州麦租魏军自寿春退甲申解严夏四月己亥朔亲録三百里内狱讼自外委州郡讯察三署徒隶原遣有差魏军围汉中梁州刺史萧懿拒退之五月甲午寝庙成诏监作长帅赐位一等六月壬戍诛领军萧谌西阳王子明南海王子罕邵陵王子贞秋九月己丑改封南平王寳攸为邵陵王蜀郡王子文为西阳王广汉王子峻为衡阳王临海王昭秀为巴陵王永嘉王昭粲为桂阳王冬十月癸夘诏罢东田毁光兴楼并诏水衡量省御乗乙夘纳皇太子妃褚氐大赦王公以下班赐各有差断四方上礼十二月丁酉诏晋帝诸陵悉加脩理并増守卫呉晋陵失稔之乡蠲三调有差
　　三年春正月丁酉以阴平王杨炅子崇祖为沙州刺史封阴平王二月己巳诏申明守长六周之制事竟不行己酉诏以去岁魏攻縁边诸州郡将士有临阵及病死者并送还本土三月壬午诏车府乗舆有金银饰者皆别除之夏四月魏军攻司州栎城戍主魏僧明撃破之冬閠十二月戊寅皇太子冠赐王公以下帛各有差为父后者赐爵一级断逺近上礼
　　四年春正月庚午大赦庚辰诏人产子者蠲其父母调役一年又赐米十斛新婚者蠲夫役一年壬辰诛尚书令王晏二月以尚书左仆射徐孝嗣为尚书令秋八月甲午追尊景皇所生王氏为恭太后魏军攻沔北冬十月又逼司雍二州遣太子中庶子萧衍右军司马张稷御之十一月丙辰以氐杨灵珍为北秦州刺史封仇池公武都王十二月丁丑遣度支尚书崔慧景率众救雍州
　　永泰元年春正月癸未朔大赦中军大将军徐孝嗣即本号开府仪同三司沔北诸郡为魏所攻相继亡败新野太守刘忌随宜应接食尽煮土为粥而救兵不至城被尅死之乙巳遣太尉陈显达持节救雍州丁未诛河东王铉临贺王子岳西阳王子文衡阳王子峻南康王子琳永阳王子珉湘东王子建南郡王子夏巴陵王昭秀桂阳王昭粲二月癸丑遣左卫将军萧惠休假节援寿阳辛未豫州刺史裴叔业败魏军于淮北三月丙午蠲雍州遇魏军之县租布戊申诏増仲尼祭秩上以疾患不瘳望气者云宜改元夏四月甲寅大赦改元文武赐位二等己未立武陵昭王子子坦为衡阳王丁丑大司马防稽太守王敬则举兵反五月壬午遣辅国将军刘山阳率军东讨乙酉斩敬则传首建邺曲赦浙东呉晋陵等七郡秋七月己酉帝崩于正福殿年四十七遗诏徐孝嗣可重申前命中书监本官悉如故沈文季可尚书左仆射常侍护军如故江祏可右仆射江祀可侍中刘暄可卫尉卿军政大事委陈太尉内外众事无大小委徐孝嗣遥光坦之江祏其大事与沈文季江祀刘暄参懐心腹之任可委刘悛萧惠休崔慧景羣臣上諡曰明皇帝庙号髙宗兴安陵帝明审有吏才持法无所借制御亲幸臣下肃清驱使寒人不得用四幅繖大存俭约罢武帝所起新林苑以地还百姓废文惠太子所起东田斥卖之永明中舆辇舟乗悉剔取金银还主衣库以牙角代之尝用皂荚讫授余泺与左右曰此犹堪明日用大官进御食有裹蒸帝十字画之曰可四片破之余充晚食而武帝掖庭中宫殿服御一无所改其俭约如此性猜忌亟行诛戮信道术用计数每出行幸先占利害简于出入将南则诡言之西将东则诡言之北皆不以实竟不南郊初有疾无辍听览羣臣莫知及疾笃敕台省府署文簿求白鱼以为药外始知之身衣綘衣服饰皆赤以为厌胜巫觋云后湖水头经过宫内致帝有疾帝乃自至大官行水沟左右啓大官无此水则不立决意塞之欲南引淮流防崩事寝
　　明帝建武四年永泰元年即位五年
　　废帝东昏侯讳寳卷字智藏明帝第二子也本名明贤明帝辅政后改焉建武元年立为皇太子永泰元年七月己酉明帝崩太子即皇帝位八月庚申镇北将军晋安王寳义进号征北大将军开府仪同三司冬十月己未诏删省律科癸亥诏萧坦之江祏更直殿省总监宿卫辛未诏刘暄江祏更直延明殿省十一月戊子立皇后褚氏庚寅尚书令徐孝嗣议王侯贵人昏连卺以真银杯事出近俗又牢烛侈缋亦亏曩制今除金银连鎻自余新器悉用埏陶牢烛华侈亦宜停之奏可
　　永元元年春正月戊寅朔大赦改元辛夘祀南郊丁酉改封随王寳融为南康王安陆王寳晊为湘东王竟陵王昭胄为巴陵王二月太尉陈显达败绩于马圈夏四月丙午朔魏孝文帝崩己巳立皇子诵为皇太子大赦赐为父后者爵一级五月癸亥加抚军大将军始安王遥光开府仪同三司六月甲子诏原雍州今年三调秋七月辛未淮水变赤如血丙戍杀尚书右仆射江祏侍中江祀地震自此至来岁昼夜不止小屋多壊丁亥都下大水死者甚众赐死者材器并加振恤八月乙巳蠲遇水资财漂荡者今年租调又诏为马圈战亡将士举哀丙辰扬州刺史始安王遥光据东府反诏曲赦都下中外戒严遣领军将军萧坦之致讨戊午斩遥光传首己巳以尚书令徐孝嗣为司空以领军萧坦之为尚书左仆射閠月丙子以江陵公寳览为始安王九月甲辰杀尚书左仆射萧坦之右卫将军曹武戊午杀领军将军刘暄壬戍以频杀大臣大赦冬十月乙未诛尚书令新除司空徐孝嗣右仆射新除镇军将军沈文季庚子以呉兴太守萧惠休为尚书右仆射辛丑以侍中王亮为左仆射十一月丙辰太尉江州刺史陈显达举兵反于寻阳乙丑加护军将军崔慧景平南将军督众军南讨十二月甲申陈显达至都宫城严警乙酉斩显达传其首余党悉平
　　二年春正月庚午诏讨豫州刺史裴叔业二月己丑叔业病死兄子植以寿春降魏三月乙夘命平西将军崔慧景攻寿春夏四月丙午尚书右仆射萧惠休卒丁未崔慧景于广陵反举兵内向壬子命右卫将军左兴盛督都下水歩众军御之南徐州刺史江夏王寳元以京城纳慧景乙夘遣中领军王莹率众军屯北篱门壬戍慧景至莹等败绩甲子慧景入建邺台城内闭门拒守豫州刺史萧懿兴兵入援己巳以懿为尚书右仆射癸酉慧景弃众走斩之诏曲赦都下及南徐南兖二州乙亥以新除尚书右仆射萧懿为尚书令丙子以中领军王莹为尚书右仆射五月己酉江夏王寳元伏诛壬子赦己丑曲赦都下及徐兖二州六月庚寅车驾于乐游苑内防如三元都下放女人观秋七月甲申夜宫内火唯东閤内明帝旧殿数区及太极以南得存余皆荡尽冬十月己亥杀尚书令萧懿十一月甲寅西中郎长史萧頴胄起兵于荆州十二月雍州刺史萧衍起兵于襄阳是歳魏宣武帝景明元年
　　三年春正月丙申朔日有蚀之帝与宫人于阅武堂元防皇后正位阉人行仪帝戎服临视丁酉以骠骑大将军晋安王寳义为司徒以新除抚军将军建安王寳夤为车骑将军开府仪同三司乙巳长星见竟天辛亥祀南郊大赦诏百官陈谠言二月丙寅干和殿西厢火壬午诏遣羽林兵征雍州中外纂严始内横吹五部于殿内昼夜奏之壬戍蚩尤旗见三月乙巳南康王寳融即皇帝位于江陵癸丑遣平西将军陈伯之西征六月萧颍胄弟颍孚起兵庐陵戊子赦江州安成庐陵二郡秋七月癸巳曲赦荆雍二州雍州刺史张欣泰前南谯太守王灵秀率石头文武奉建安王寳夤向台至杜姥宅门闭乃散走丙辰龙鬬于建康淮激水五里八月辛夘以太子左率李居士总督西讨诸军事屯新亭九月甲辰萧衍至南豫州辅国将军监南豫州事甲胄军二万人于姑熟奔归丙辰李居士与衍军战于新亭见败冬十月甲戍王珍国又战败于朱雀航戊寅寜朔将军徐元瑜以东府城降青冀二州刺史桓和入卫屯东宫寻亦降衍于是闭宫城门自守十二月丙寅新除雍州刺史王珍国侍中张稷率兵入殿弑帝时年十九帝在东宫便好弄不喜书学明帝亦不以为非但朂以家人之行令太子求一日再入朝发诏不许使三日一朝在宫尝夜捕防达旦以为笑乐明帝临崩属后事以隆昌为戒曰作事不可在人后故委任羣小诛诸宰臣无不如意性讷涩少言不与朝士接欲速恶灵在太极殿徐孝嗣固争得逾月每当哭輙云喉痛太中大夫羊阐入临无髪号恸俯仰帻遂脱地帝辍哭大笑谓宦者王寳孙曰此谓秃秋啼来乎自江祏始安王遥光等诛后无所忌惮日夜于后宫戏马鼔噪为乐合夕便击金鼓吹角令左右数百人呌杂以胡羌横吹诸伎常以五更就卧至晡乃起王侯以下节朔朝见晡后方前或际暗遣出台阁案奏月数十日乃报或不知所在阉竖以纸包裹鱼肉还家并是五省黄案二年元防食后方出朝贺裁竟便还西序寝自已至申百僚陪位皆僵仆菜色比起就防怱遽而罢太子所生母黄贵嫔早亡令潘妃母养之拜潘氏为贵妃乗卧舆帝骑马从后着织成袴褶金薄幅执七寳缚矟又有金银校具锦绣诸帽数十种各有名字戎服急装防袴上着绛衫以为常服不变寒暑陵冒雨雪不避阬穽驰骋渴乏輙下马解取腰边蠡器酌水饮之复上驰去马乗具用锦绣处患为雨所湿织杂采珠为覆蒙备诸雕巧选黄门五六十人为骑客又选营署无赖小人善走者为逐马鹰犬左右数百人常以自随奔走徃来略不暇息置射雉塲二百九十六处翳中帷帐及歩障皆袷以緑红锦金银镂弩牙瑇瑁帖箭每出輙与鹰犬队主徐令孙媒翳队主俞灵韵驰马而走左右争逐之又甚有筋力牵弓至三斛五斗能担幢初试担幢每倾倒在幢杪者必至踠伤其后白虎幢七丈五尺齿上担之折齿不倦担幢诸校具服饰皆自制之缀以金华玉镜众寳舍人主书及至左右主帅并皆侍侧逞诸变态曽无愧顔始欲骑马未习其事俞灵韵为作木马人在其中行动进退随意所适其后遂为善骑陈显达卒渐出游走不欲令人见之驱斥百姓唯置空宅而已是时率一日二十余出既徃无定处尉司常虑得罪东行驱西南行驱北应旦出夜便驱逐吏司奔骤呌呼盈路打鼓蹋围鼓声所闻便应奔走临时驱迫衣不暇披乃至徒跣走出犯禁者应手格杀百姓无复作业终日路隅从万春门由东宫以东至郊外数十里皆空家尽室巷陌县幔为髙障置人防守谓之屏除髙障之内设部伍羽仪复有数部皆奏鼓吹羌胡伎鼓角横吹夜反火光照天每三四更中鼓声四出幡防横路百姓喧走士庶莫辨或于市肆左侧过亲幸家环绕宛转周徧都下老小震惊啼号塞道处处禁断不知所过疾患困笃者悉防移之无人防者扶匐道侧吏司又加捶打絶命者相系从骑及左右因之入富家取物无不荡尽工商莫不废业樵苏由之路断至于乳妇昏姻之家移产寄室或舆病弃尸不得殡有弃病人于青溪边者吏惧为监司所问推置水中泥覆其面湏臾便死遂失骸骨前魏兴太守王敬賔新死未敛家人被驱不得留视及家人还防食两眼都尽如此非一又尝至沈公城有一妇人当产不去帝入其家问何独在答曰临产不得去因剖腹看男女又长秋卿王儇病笃不聼停家死于路边丹阳尹王志被驱急狼狈歩走惟将二门生自随藏朱雀航南酒卢中夜方得羽仪而归帝既喜游猎不避危险至蒋山定林寺一沙门病不能去藏于草间为军人所得应时杀之左右韩晖光曰老道人可念帝曰汝见麞鹿亦不射邪仍百箭俱发故贵人富室者皆数处立宅以为避围之舍每还宫常至三更百姓然后得反禁断又不即通处处屯咽或泥涂灌注或氷冻严结老幼啼号不可闻见时人以其所围处号为长围及建康城见围亦名长围识者以为防焉三年殿内火合夕便发其时帝犹未还宫内诸房閤已闭内人不得出外人又不敢輙开比及开死者相枕领军将军王莹率众救火太极殿得全内外呌唤声动天地帝三更中方还先至东宫虑有乱不敢便入参觇审无异乃归其后出游火又烧璿仪曜灵等十余殿及栢寝北至华林西至秘阁三千余间皆尽左右赵鬼能读西京赋云栢梁既灾建章是营于是大起诸殿芳乐芳徳仙华大兴含徳清曜安寿等殿又别为潘妃起神仙永寿玉寿三殿皆匝饰以金璧其玉寿中作飞仙帐四面绣绮窻间尽画神仙又作七贤皆以美女侍侧凿金银为书字灵兽神禽风云华炬为之玩饰椽桷之末悉垂铃佩江左旧物有古玉律数枚悉裁为钿笛庄严寺有玉丸子铃外国寺佛面有光相禅灵寺塔诸寳珥皆剥取以施潘妃殿饰性急暴所作便欲速成造殿未施梁桷便于地画之唯须宏丽不加精宻亦不别画但取绚曜而已故诸匠赖此得不用情又凿金为莲华以帖地令潘妃行其上曰此歩歩生莲华也涂壁皆以麝香锦幔珠帘穷极绮丽絷役工匠自夜达晓犹不副速乃剔取诸寺佛刹殿藻井仙人骑兽以充足之武帝兴光楼上施青漆世人谓之青楼帝曰武帝不巧何不纯用琉璃潘氏服御极选珍寳主衣库旧物不复周用贵市人间金银寳物价皆数倍琥珀钏一只直百七十万都下酒租皆折输金以供杂用犹不能足下扬南徐二州桥桁塘埭丁计功为直敛取见钱供太乐主衣杂费由是所在塘渎皆有隳废又湏求雄雉头鹤白鹭缞百品千条无复穷已亲幸小人因縁为奸科一输十又各就州县求为人输率取见直不为输送守宰惧威口不得道湏物之处已复重求如此相仍前后不息百姓困尽号泣道路少府大官凡诸市卖事皆急速催求相系吏司奔驰遇便虏夺市防离散商旅靡依又以阅武堂为芳乐苑穷竒极丽当暑种树朝种夕死死而复种率无一生于是徴求人家望树便取毁彻墙屋以移置之大树合抱亦皆移掘揷叶系花取玩俄顷刬取细草来植阶庭烈日之中至便焦燥纷纷徃还无复已极山石皆涂以采色跨池水立紫阁诸楼壁上画男女私防之像明帝时多聚金寳至是以金为泥不足周用令富室卖金不问多少限以贱价又不还直张欣泰尝谓舍人裴长穆曰宫殿何事顿尔夫以秦之富起一阿房而灭今不及秦一郡而顿起数十阿房其危殆矣答曰非不悦子之道顾言不用耳潘妃放恣威行逺近父寳庆与诸小共逞奸毒富人悉诬为罪田宅赀财莫不啓乞或云寄隠附藏复加收没计一家见防祸及亲隣又虑后患男口必杀明帝之崩竟不一日蔬食居处衣服无改平常潘妃生女百日而亡制斩缞绖杖衣悉麤布羣小来吊盘旋地坐举手受执蔬膳积旬不聼音伎左右直长阉竖王寳孙诸人共营肴羞云为天子解菜又于苑中立店肆模大市日游市中杂所货物与宫人阉竖共为禆贩以潘妃为市令自为市吏録事将鬪者就潘妃罚之帝小有得失潘则与杖乃敕虎贲威仪不得进大荆子閤内不得进实中荻虽畏潘氏而窃与诸姊妹滛通每游走潘氏乗小舆宫人皆露裈着緑丝屩帝自戎服骑马从后又开渠立埭躬自引船埭上设店坐而屠肉于时百姓歌云阅武堂种杨栁至尊屠肉潘妃酤酒又偏信蒋侯神迎来入宫昼夜祈祷左右朱光尚诈云见神动輙谘啓并云降福始安之平遂加位相国既而又号为灵帝车服羽仪一依王者又曲信小祠日有十数师巫魔媪迎送纷纭光尚輙托云神意范云谓光尚曰君是天子要人当思自全计光尚曰至尊不可諌正当托鬼神以达意耳后东入乐游人马忽惊以问光尚光尚曰向见先帝大瞠不许数出帝大怒拔刀与光尚等寻覔既不见处乃缚菰为明帝形北向斩之县首苑门上自永元以后魏每来伐继以内难扬南徐二州人丁三人取两以此为率逺郡悉令上米凖行一人五十斛输米既毕就役如故又先是诸郡役人多依人士为附谓之属名又东境役苦百姓多注籍诈病遣外医巫在所检占诸属名并取病身凡属名多不合役止避小小假并是复荫之家凡注病者或已积年皆摄充将役又追责病者租布随其年歳多少衔命之人皆给货赂随意纵舍又横调徴求皆出百姓羣小以陈显达下数日便败崔慧景围城正得十日及萧衍兵至亦谓为然裹粮食樵刍凡所须物为百日备帝谓茹法珍曰须来至白门前当一决及至近郊乃聚兵为固守计召王侯分置尚书都坐及殿省尚书旧事悉充纸铠使冠军将军王珍国领二万人据大桁莫有鬬志遣王寳孙督战呼为王伥子寳孙切骂诸将帅直閤将军席豪发愤突阵死豪骁将也既毙众军于是土崩军人从朱雀观上自投及赴淮水死者无数于是闭城自守城内军事委王珍国兖州刺史张稷入卫以稷为副实甲犹七万人帝着乌帽袴褶备羽仪登南城门临望又虚设铠马齐仗千人皆张弓拔刃出东掖门称蒋王出荡又受刀敕等教着五音儿衣登城望战还与御刀左右及六宫于华光殿立军垒以金玉为铠仗亲自临阵诈被创势以板防将去以此厌胜又于阅武堂设牙门军顿每夜严警帝于殿内骑马从鳯庄门入徽明门马被银莲叶贝装铠杂羽孔翠寄生逐马左右卫从昼眠夜起如平常闻外鼓吹呌声被大红袍登景阳楼望弩几中之众皆怠怨不为致力募兵出战至城门数十歩皆坐甲而归虑城外有伏兵乃烧城傍诸府署六门之内皆尽城中閤道西掖门内相聚为市贩死牛马肉萧衍长围既立堑栅严固然后出荡屡战不捷帝犹惜金钱不肯赏赐茹法珍叩头请之帝曰贼来独取我邪何为就我求物后堂储数百具榜启为城防帝云拟作殿竟不与又催御府细作三百人精仗须围解以拟屏除金银雕镂杂物倍急于常法珍虫儿又説帝曰大臣不留意使围不解宜悉除之珍国张稷惧祸乃谋应萧衍以计告后閤舍人钱彊彊许之密令游荡主崔叔智夜开云龙门稷及珍国勒兵入殿分军又从西上閤入后宫御刀丰勇之为内应是夜帝在含徳殿吹笙歌作女儿子卧未熟闻兵入趋出北户欲还后宫清曜閤已闭阉人禁防黄泰平刀伤其膝仆地顾曰奴反邪直后张齐斩首送萧衍宣徳太后令依汉海昏侯故事追封东昏侯
　　东昏侯永元三年
　　和帝讳寳融字智昭明帝第八子也建武元年封随郡王永元元年改封南康王出为西中郎将荆州刺史督九州军事二年十一月甲寅长史萧頴胄奉王举兵其日太白及辰星俱见西方乙夘教纂严丙辰以雍州刺史萧衍为使持节都督前锋诸军事戊午衍表劝进十二月乙亥羣僚劝进并不许壬辰骁骑将军夏侯亶自建邺至江陵称宣徳太后令西中郎将南康王宜纂承皇祚光临亿兆可且封宣城王相国荆州牧加黄置僚属三年五月乙巳王受命大赦惟梅虫儿茹法珍等不在例是日长星见竟天甲寅建牙于城南二月己巳羣僚上尊号立宗庙及南北郊
　　中兴元年春三月乙巳皇帝即位大赦改永元三年为中兴文武赐位二等是岁彗星竟天以相国左长史萧頴胄为尚书令加雍州刺史萧衍尚书左仆射都督征讨诸军以晋安王寳义为司空庐陵王寳源为车骑将军开府仪同三司丙午有司奏封庶人寳卷为零陵侯诏不许又奏为涪陵王诏可夏四月戊辰诏凡东讨众军及诸向义之众普复除五年秋七月丁夘鲁山城主孙乐祖以城降己未郢城主薛元嗣降八月丙子平西将军陈伯之降九月己未诏假黄钺萧衍若定京邑得以便宜从事冬十一月壬寅尚书令镇军将军萧颖胄卒十二月丙寅建康城平己巳宣徳皇太后令以征东大将军萧衍为大司马録尚书骠骑大将军扬州刺史封建安郡公依晋武陵王遵承制故事壬申改封建安王寳夤为鄱阳王癸酉以司徒扬州刺史晋安王寳义为太尉领司徒乙酉以尚书右仆射王莹为左仆射二年春正月戊戍宣徳皇太后临朝入居内殿壬寅大司马萧衍都督中外诸军事加殊礼己酉以大司马长史王亮为守尚书令甲寅加大司马萧衍位相国梁公备九锡礼二月壬戍诛湘东王寳晊丙戍进梁公萧衍爵为王三月辛丑鄱阳王寳夤奔魏诛邵陵王寳攸晋熙王寳贞庚戍车驾东归至姑熟丙辰逊位于梁丁巳庐陵王寳源薨四月辛酉禅诏至皇太后逊居外宫梁受命奉帝为巴陵王宫于姑熟戊辰巴陵王殂时年十五追尊为齐和帝恭安陵初梁武帝欲以南海郡为巴陵国邑而迁帝焉以问范云云俛首未对沈约曰今古殊事魏武所云不可慕虚名而受实祸武帝颔之于是遣郑伯禽进以生金帝曰我死不须金醇酒足矣乃引饮一升伯禽就加折焉先是文惠太子与才人共赋七言诗句后輙云愁和帝至是其言方验又永明中望气者云新林娄湖青溪并有天子气于其处大起楼苑宫观武帝屡游幸以厌之又起旧宫于青溪以弭其气而明帝旧居东府城西延兴末明帝龙飞至是梁武帝众军城于新林而武帝旧宅亦在征虏营是时百姓皆着下屋白纱帽而反裙覆顶东昏曰裙应在下今更在上不祥命断之于是百姓皆反裙向下此服祅也帽者首之所寄今而向下天意若曰元首方为猥贱乎东昏又令左右作逐鹿帽形甚窄狭后果有逐鹿之事东昏宫里又作散叛髪反髻根向后百姓争学之及东昏狂惑天下散叛矣东昏又与羣小别立帽骞其口而舒两翅名曰鳯度三桥裙向后总而结之名曰反缚黄丽东昏与刀敕之徒亲自着之皆用金寳凿以璧珰又作着调帽镂以金玉间以孔翠此皆天意梁武帝旧宅在三桥而鳯度之名鳯翔之验也黄丽者皇离为日而反缚之东昏戮死之应也调者梁武帝至都而风俗和调先是百姓及朝士皆以方帛填胸名曰假两此又服祅假非正名也储两而假之明不得真也东昏诛其子废为庶人假两之意也
　　和帝中兴二年
　　右齐七主二十四年为梁所灭
  </div>
  <div class="pagination">
   <a href="通志_page23.html">
    上一页
   </a>
   <span>
    ...
   </span>
   <a href="通志_page19.html">
    19
   </a>
   <a href="通志_page20.html">
    20
   </a>
   <a href="通志_page21.html">
    21
   </a>
   <a href="通志_page22.html">
    22
   </a>
   <a href="通志_page23.html">
    23
   </a>
   <span class="current-page">
    24
   </span>
   <a href="通志_page25.html">
    25
   </a>
   <a href="通志_page26.html">
    26
   </a>
   <a href="通志_page27.html">
    27
   </a>
   <a href="通志_page28.html">
    28
   </a>
   <a href="通志_page29.html">
    29
   </a>
   <span>
    ...
   </span>
   <a href="通志_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
