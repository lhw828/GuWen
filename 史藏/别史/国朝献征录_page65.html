<!DOCTYPE html>
<html>
<head>
    <meta charset="UTF-8">
    <title>国朝献征录 - 第 65 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 65 页/共 245 页</h1>
    <div class="content">　　史鉴 
　　尹昌隆者江西人也洪武中举进士授修撰改监察御史建文初人主视朝颇晏昌隆谏曰昔　太祖高皇帝鸡鸣而起昧爽而朝未尝日出而临百官百官本是孚□惧故能庶绩咸熙天下大安也陛下嗣守大业固宜追绳祖武兢兢业业忧勤万几未明求衣日扞忘食常如有不及焉葢天下之大四海之广兆民之众不可不勤以抚之也乃即于宴安日刻甚晏犹未临朝羣臣宿卫疲于候伺旷职废业上下解弛流陵迟臣恐播之天下传之四夷非社稷福也制以昌隆所言切中朕过礼部可徧行天下使朕有过人得而知之及　太宗文皇帝举兵南向昌隆上书言今事势日去而北来章奏有周公辅成王之语不若罢兵息战许其入朝彼既欲伸大义于天下不应便相违戾设有蹉跌便须举位让之犹不失作藩王也若沉吟不断祸至无日进退失据虽欲求丹徒布衣不可得矣不报　文皇市入南京命捕齐秦黄子澄方孝孺昌隆等奸党同驱出戮之昌隆当陛大呼曰臣当时曾上章劝以位让升下奏牍尚在可覆按也　上乃命缓昌隆刑阅其奏　上流涕曰大烧头若早从此言则南北生灵受祸未至者是之酷朕亦无此劳苦也　诏待贷昌隆死且谕之曰朕长子在北京尔往事之尔能尽诚辅导朕不忘尔昌隆顿首谢永乐二年册立　皇太子授昌隆左春坊中允前后在东宫随事匡谏多所补益　太子甚重之后升礼部主事尚书吕震方承宠用事羣臣无比当其独处精思以手指刮眉尾则必有密谋深计官属相戒无敢白事者而昌隆适有事往白震怒不应昌隆未喻移时又白之震愈怒拂衣起曰事当行自行何问昌隆踧踖而退谋于所知者或谓之曰今既请不得公旧事东宫　皇太子素知公何不启取今旨行之昌隆从其计果得令旨依所请震大怒遂奏昌隆傲慢狠愎事多专行臣以职守相临动所拒无属官礼且身王官事无大小并须上奏而乃假托宫僚怙赖恩私阴欲树结故不之父而之子其潜蓄无君之心可以槩见矣又言昌隆身事庶人名在党籍侥幸苟免见利忘义其心叵测其行匪良不宜任用　上乃命逮昌隆下狱寻遇赦复官丁父忧归后起复至京往谒震震温言接之入理前奏　诏繁昌隆锦衣卫狱且籍其家　上方巡狩西京凡下诏狱者率与载以从谓之随驾重囚昌隆与焉后数年谷王谋反事发辞连昌隆以曾经保奏长史乃坐以共谋　诏公卿杂问昌隆初不服力辩不已震折之昌隆知不可免乃无言狱具上呙死夷其族是年震病面疽痛不可忍宛转床褥间常号呼曰尹相尹相其妻子问之云见昌隆守欲杀之竟死 

　　○礼部主事王洪墓志铭（胡俨） 

　　胡俨 
　　永乐十八年三月辛未礼部主事王希范卒予既吊哭退其孤锡持状来乞铭将归葬纳墓中以贻诸后子与希范永乐初同被选擢入翰林又同日拜恩命检讨年甚少气甚锐学通而才敏于人才许可独以予齿少长颇推让相与几二十年始终如一日今已矣铭不可辞按状希范讳洪曾祖德甫祖善父辉世居钱唐希范生八岁即知务学及冠入郡庠从训导胡粹中授春秋日记数千言无遗忘下笔文辞沛然有奇气率所事所言若老成人粹中大器之年十八举进士任行人将命关陜得使职人贤之未几升吏科给事中遂检讨修大典副总裁考满升□□又升侍讲三以大比典文衡取士甚公职侍讲踰二年迁今官适尚书吕公巡行关陜凡部事悉命希范敷奏谕事详明同列敬服　朝廷方属意希范而希范竟遭末疾以卒享年四十有二其疾也得赐药物其卒也又得赐棺且给舟载归　恩惠隆至人莫及也 

　　○书毅斋王先生诗文集后（莫琚） 

　　莫琚 
　　琚方髫年时侧闻乡长者谈故翰林王先生之人曰先生自幼岐嶷英异越人性散夷不屑法度之拘未成童即廪禄郡庠大同业生所畏让尝从长者游辄口占诗曰跣足拾紫芝拂衣坐芳草口彼尘埃人蝇营谁老时杭郡博胡粹中一闻器异之因授以春秋日记数千百言操觚立就甫十七取浙藩高科明年第进士授行人膺荐擢给事中寻转翰林检讨再升修撰兼侍讲修实录副总裁三典文衡又改迁礼部仪制主事卒乡长者励里巷诸生恒言读书登名当如是可也琚初意先生特奇童子流乡之宦达耳使遇天资有可敌功名相埒者未夸其异也继稍长知识每喜阅先生之文辞后随宦学南都偶得其正心堂记读之大快心赏窃谓善法孟子辞旨无踰若人耳冀尽得其所作而未之见也继又闻诸乡先达侍郎吴公政盛称先生在永乐间行纪初　上以文学招延天下之士而四方贡献日寻不绝如麒麟白泽玄兔驺虞芝草醴泉颂歌赋辞之作率多先生之笔文学之臣方病苦于考索求者阗门而先生应荅如注是时西江号文献邦而诸老前辈咸撝逊折节下之凡卷帙苟缺先生之作犹无作焉其见推重者如此逮琚领荐来复获睹先生与尝所往来手书类宗晋人书法且谂其莅官行已交友奉亲之详又知先生之学行孝友笃至岂直可以乡之宦达并列哉用是谨录不敢后自是往往访搜其遗文散章获凡若干篇而缺逸尚多也一日因与其内姻慈溪刘君论及先生谓不独擅辞翰之美至处朝立身之节凡大制作建议未尝一狥时好　太宗皇帝欲炼先生晚成而重用之特任以劳而宠异优厚及其疾作而不可也故命医给舟之赐皆本　上意焉方先生副总裁修史时秉事者位出先生右每事任决取舍众莫敢逆唯先生持正不阿至欲载其家乘瑞异之征先生力言于　上前以不可取信于天下来世缘是见恶而日历之成亦不迁秩故哀些中有玉堂分职见孤忠之语此其人不得而知也琚以是益知先生非特一乡之先达诚大江以南之人物可谓天下士矣使天假以年则其任用施设制作文章当不在一时诸老子负才志而不大尽用者命也特憾志铭所载仅止乎平生历官之由其于学行忠孝之大节则莫之能尽也琚生先生后五十年搜辑先生之遗文饫闻先生之懿行彰彰不一深惧久而或失其详辄不自量以附述于先生文集之后志载有或遗者幸有得于里巷传闻之实以见郡郡后生之所景慕裒集间又幸获乡前辈兰谷陆先生暨翰林修撰郑先生各以所藏见增因会萃而录之前所谓玉堂分职见孤忠乃翰林曾公棨之语呜呼亦可以考见当时之故矣先生声名满天下遗文着简编学行昭邦国读先生之遗文验乡邦之行赉而先生之名不溢美矣先生讳洪字希范毅斋其自号今故仍其志曰毅斋王先生诗文集凡八卷锓梓以传有全录在今七闽洪都宪家其子仕远未返无从问陆兰谷云 

　　○礼部主事葛清隐传 

　　礼部主事葛清隐江西庐陵人初自乐舞生擢山川坛奉祀升太常寺丞清慎端厚熟于典礼秉诚持敬以奉神明　仁宗皇帝　皇太子监国每岁代祀　天地宗庙山川清隐相礼深见嘉重后坐累改礼部主事永乐十九年以老致仕　仁宗皇帝嗣位特敕召之洪熙元年闰七月始至　上矜其老不欲烦以政故仍令致仕去 

　　○礼部主事吴公凯墓志铭（叶盛） 

　　叶盛 
　　吴公伟人也故刑部尚书刘公广衡左都御史谥庄愍寇公深皆郎署旧僚太子少保今吏部尚书致仕曹州李公公法司中观政进士也公既以一部主事老退林下而三数公者厚念之不衰庄愍遇乡人辄奉起居曰吴兄吾师友也刘公写诗寄意者至屡屡然公有闻泣而颔之一不荅由是士论益高其人李公初以都御史镇边即疏言昆山吴凯以有用之才居闲散之地其人器识不凡达大体可用也不报噫吴公葢三数公之流伟人也使吴公用焉如三数公其自见于当世宁有下三数公哉公吴氏讳凯字相虞自号蘖道人世家姑苏之昆山父公式用公贵赠刑部主事母陈氏封太安人初公在胎而父既生公家复落母年尚少甘贫守节育而教之公自幼秀朗异常见稍长里胥见役即诣县令自陈家有老母寔不能远离性窃有志于学幸矜念耳时贤令郾城芮子翔异其言问论语书数条向荅无滞立遣就邑庠生弟子员越二年以能书赴京预修永乐大典书成取赏而还岁戊戌膺贡入太学又明年中顺天府乡试宣德三年授刑部广东司主事逾年改行在云南司两司皆兼理京府号繁剧公皆优之日收善誉初考绩最　赐敕命阶承德郎正统丙辰乞归省祭还朝改礼部主客司贤誉不减刑部时以其母高年且无他子弟力乞归养大宗伯吴公留之至再不可得也既归孝养备至居数年母卒丧葬咸尽礼公既得子而连得三子治生有道日以殷裕享优游之乐者几四十年一日体中觉有异呼诸子而语之曰吾平居不有教乎毋骄奢毋忘忠信毋虐毋争以贻我羞明日卒寿八十有五 

　　○礼部精膳主事臧君应奎墓志铭（湛若水） 

　　湛若水 
　　惟兹故礼部精膳司主事臧君贤征应奎之墓其弟应璧以其友德安推官韦希尹庠生蒋雷卿状来请铭焉甘泉子曰乌乎吾忍铭吾贤征哉乌乎吾忍不铭吾贤征哉乌乎斯道之在宇宙何其得之难而丧之易也孔氏之门称德行者数人颜渊短命死冉伯半则以疾死闵子骞不死则亦孤而不禄何耶岂所谓天之小人耶而当其时盗跖横行左下日杀不辜而幸老死岂所谓天之君子耶天之于善恶人其有意耶其无意耶余求志圣人之学者于天下仅百数人得其门者几人其在湖州自吾贤征之外有若评事韦希尹商臣有若刑曹唐子正枢陈忠甫良谟其在广之顺德则有若仪制主事张景川灿灿与应奎以诤礼跪门同死于杖商臣以言礼刑落职靖江丞枢亦以论大狱褫职编管良谟虽不死亦病且去二年濒死乃不死然则天之于善人何其恝然耶而世之人有生而积恶日惟不足以至公相而老死牖下又蒙身后之泽者何耶天果有意福之杀之耶其无意耶乌乎若臧张二子者其偶自死耶天死之耶天耶人耶然则吾之于贤征其忍铭之哉若贤征者其果可以死之也韦子曰奎也少禀天聪丙子举乡荐丁丑举进士以父丧去及授南车驾又以庶祖母丧求去例不得承重犹执私丧三年以重所自出其孝如此可以死之乎蒋生曰贤征之事亲也吾尝偕出马归不过期途不废业曰家君所程也母氏病痰忧形于色旁求名医疗必亲焉前母之墓过必瞻拜凄然乃去可谓孝矣是未可死也又曰同泊邑城见傍郡之流民老稚过者倾粟与之不顾晨炊其仁如此可以死之乎韦子曰贤征恭俭不踰见人之善惟恐不及色骍然其惠宗族虽患难孤嫠弗遗焉其贤固未可死之也蒋生曰贤征之车驾留都慎中官以进贡索多船利私载则裁抑遣卒哗焉则叱左右执之乃遁去势力者谋造舟之利以糜金害民则出身拒而沮之其正直刚方若此顾可以死之乎又曰贤征心地光明而意气充实尝过文庙庑下慨然叹曰吾辈殁亦当爼豆其间乎及官礼部学于甘泉先生得知行并进体认天理之说而惓惓于雷卿之未闻也如其无死所至可量耶韦君曰贤征闻先生之学曰吾欲终身得所宗执弟子礼而受学焉甘泉□曰乌乎若贤征者岂易得哉使假之年以其忠信不欺之心笃其志以往扩同体之仁而全归焉且天之孝子矣其可死之哉其可死之哉天之意固不可得而知矣吾独忍不铭贤征也乎贤征号损斋生弘治三年四月二十五日其不幸而死嘉靖三年八月四日也世居吴兴城曾大父和赠工科给事中大父瓛父维副千户赠如其官母黄氏封太安人妻严氏封安人严尝割股和药以疗贤征之疾云临绝其从父太学生志观视之索笔书云不当与弟应璧异居可以观弟友矣子二人长继英次继荩铭曰　大道浑浑胡生之难而觉之难成之又难胡三十年以身陨捐胡然其人胡然其天亦已焉哉死而知性不忘者存 

　　○承德郎礼部主客清吏司主事赠光禄寺少卿东澥仵公瑜墓志（廖道南） 

　　廖道南 
　　嘉靖甲申秋七月丁亥承德郎礼部主客清吏司主事东澥仵子卒于燕邸史南哭之恸曰于乎东澥子之死于谏也予尚忍言哉予观东澥子遗像暨其生平所著述与其所上疏未尝不泫然流涕也予尚忍言哉东澥子葢得死所矣东澥子名瑜字忠父其先世与楚相终始宋绍兴间有号梅轩者官至学士始家蒲圻传至清东澥子之曾大父也永乐庚子举乡贡归养弗仕清生朝佑官洛容训导朝佑生绅绅颕异奇发丁未举进士授户部主事监兑榷税所至有声君子曰可以观世矣绅生东澥子与其季瑞瑞先东澥子卒东澥生而忱恂笃厚温惇身若不胜衣言悛悛若不出诸口孝友之行本诸天性弱植操修夙夜匪懈厥志所浩往在六经之典厥学所息游在三代之文厥身所规灋在羣贤之轨故居东澥曰乐窝堂曰三省轩曰望益亭曰挹清庵曰香远烟霞与游来□与居君子曰可以观志矣正德庚午东澥子发解湖省业于南雍益邃于学归而如东澥也乃宗法以叙宗族矜厥愚且惩厥弗率者乃乡约以谕里闬进厥良且柔厥弗革者乃范以咸士子造厥髦且受厥弗恊弗罹者乃又涉者梁疡者饵困者拯生月者恤不赡者多助君子曰可以观度矣丁丑东澥子登进士第试政御史台御史中丞彭济物氏甚雅重焉未几乃上疏病归归而复如东澥也己卯如京师授礼部主客司主事大宗伯毛宪清氏称赏独至未几乃又上疏病归归而复如东澥也辛巳　今上出离御宸号召黎老登庸宅俊光照大烈赫赫濯濯与天下更始东澥子乃复如京师又上疏论天下事一曰勤圣学二曰笃亲亲三曰开言路四曰敬大臣五曰选诤臣六曰去浮屠七曰拯困穷八曰重守令九曰修武备十曰储人才疏上　上嘉纳之乃下诸司条行大冢宰石邦彦氏褒其敢言乃仍厥官提督四夷馆时四夷朝贡如哈密佛朗机者狃于阉宦所黩贿权要所市宠东澥子以法御决异于族类超于风气如朝鲜者东澥子以礼遇故四夷闻东澥子之卒咸膜拜流泣云君子曰可以观履矣甲申春　上召辅臣于平台于暖阁谕以尊称之典大学士杨廷和蒋冕毛纪力谏以千正统违大议上渎　九庙内□　两宫未敢轻议　上意不豫者久之乃主事桂萼窥伺风旨窃取席书张璁霍韬方献夫诸议奏之　上下其议在廷诸臣坚执以不可时廷和已去冕继去礼部尚书汪俊又去乃以书礼部尚书萼璁献夫学士诸臣羞与伍遂不谋而同抗言极辩或谪或罢或系狱无虚日束澥子时私语予窃叹以世道升降系兹举也乃秋七月乙亥　上降手敕改称　孝宗敬皇帝皇伯考　恭穆献皇帝皇考　昭圣皇太后皇伯母　章圣皇太后圣母诸司俱奏以不可十月五日戊寅少宰氏何孟春率百官伏阙死争大学士毛纪石珤取帖伏于前时已近午　上命司礼监宣谕乃下学士丰熙给事中张翀御史俞翱郎中余宽黄待显陶滋相世芳寺正母德纯于狱百官号泣声震阙庭东澥子伏地执予手曰吾礼官也有死而己巳而未上木申初有驾危言以嫁祸中伤者　上复命内使宣谕时大臣已退惟诸司在　上大震怒悉下百官于锦衣卫狱庚辰械至午门前杖三十死者十有六人编修王恩王相给事中张原毛玉裴绍宗御史胡琼员外郎张灿主事臧应奎安玺杨淮余祯胡琏殷承叙司务李可登而东澥子亦竟不起矣束澥子属纩睁目谓予曰吾志已毕吾子勉之于乎予尚忍言哉予尚忍言哉君子曰可以观节矣夫观世泽之征也观志道之舆也观履德之基也观节名之成也泽以裕世世以昌道道以师志志以充器器以广度度以蓄德德以贞履履以厉名名以昭节斯可谓完人已矣东澥子其不朽也夫东澥子生于丁酉卒之辰则伏阙后十日也享年四十有八 

　　○礼部精膳主事来君汝贤墓志（许应元） 

　　许应元 
　　嘉靖丙申岁吏部最天下有治行吏五十人上名迹天子请以从臣制可于是五十人皆征入而丹阳令来君名在选中既入拜兵部职方主事改礼部精膳居有顷精膳主事臣汝贤昧死言臣幸以甲科待罪县令陛下护元元无状陛下不以臣能薄拔擢郎署臣志分荣矣而臣不幸有犬马疾不能朝夕门下污省署臣不胜大愿愿赐罢臣得近医药再望见阙庭愿尽死力于是　天子哀怜之与告归归五日闰十二月朔日卒于家年仅三十六耳呜呼贾谊短折欧阳詹生李贺皆不待终养死又何其不幸之轨一也造物者不常幸生才幸生才而中道委弃不观其成此又何也当正德末季东南士习猥陋极矣经生不欲究明指归踵悖驰舛几幸利禄文士则凑饤偶俪蜿娈蟺联剽掇故藻以容泽此犹不能涉靡曼之堂户又乌睹尔雅深厚者哉来君起童子华采振暴及壮乃益沈思术学探抉微眇自六经先秦汉以来诸家言贯难□□其辞以肆其文然后其道闳衍奥雅将与古作者同风而竟死矣岂非天乎始君乡举及礼部试□第二比当大对同对生谓来子必高等已而第三甲同进士出身而士论稍哗矣及当授官谓来子必京朝诸郎官然竟奉新知县莫谁何其然奉新江西陋邑也其俗犷阙□讼抵讦扲键务必胜不胜则阴伺持上官短以卖右已无何依违之不且立去君至批根其尤数人痛法绳之既而□此岂道化意耶其它固赤子于是开学馆延进诸生指示经法文章躬行如是而是诸生归以讽其父老子弟父老子弟皆曰吾令良愿辑不非诸部使者大异之荐上其能凡在奉新十月而调丹阳丹阳道冲两都舟车至西郭门日数十百县令日出出河浒造请诸大夫贤者磬折礼视供具徒隶一一指□无失宾客意久之归县中民均赋平争讼调□□不暇给矣又时时延进学宫诸生讲说经训劝行如奉新时愈开广馆榖讽诵不绝亦自其中心□□之然已罢甚竟积瘁呕血至不支云君居职廉□时余亲冕其槖中不能千金所至务民兴利在奉新闻下五乡塘潴水□□肥饶视上乡等在丹阳则浚练湖溉田田少旱患生平无所□好但嗜读书自诸生至剧吏口尝未废称说也雅游自同年之隽与四方贤豪有名皆愿交亲之武进唐顺之闽中王慎中钱塘杨佑以道义文艺相取其乐善诩诩推置自喜诚其中不能自解也触情纵谈不忌虑旁后人亦以此忌之谤怒兴矣且古号称贤者其孰能免多口哉彼于世龃龉其心诚有所合也岂苐君子无信谗言夫惟君子而后无听语曰盖棺事乃定来子死至不能敛而谓其去受同列之馈金也安在哉安在哉初君病甚应元省之涕泣执应元手曰余有心子知之乃今巳乎遂卒二岁而应元论次其大节刻之墓石系曰来君名汝贤字子禹壬辰进士也其先世河南鄢人系出宋龙图学士之邵之邵孙时知绍兴死而葬萧山遂萧山人去绍兴十一世而君高州雍雍生曾祖珪珪生祖昉昉生父东母孙氏配安人钱氏子二长曰献策次曰献功 

　　○礼部主客司主事泸潇刘公元卿墓志铭（邹元标） 

　　邹元标 
　　安成自文庄公以学鸣海宇数十年所称心行双清特起绍述者吾友征君泸潇是已征君子党所藉以鞭末路者乃溘然长逝不胜梁木之叹仲弟上卿泣而持状过予曰先子生而先生荐于朝没幸先生铭于幽先子辱知不浅其无辞某谨拜状而相对世遏悲者久之公讳元卿字调父初号旋宇既号泸潇先世安成南溪人自幼雄奇颕敏入塾诸师駴而逊谢去既负笈尽吾伍君伍门业麟经者各有秘录靳弗与公奋然曰岂神授耶遂自出杼轴成一家言诸人皆惊诧以异然非公好也入郡青原游舆夫语曰昔之青原挟妓酒人歌新声者达旦自两邹公子入遂绝响公闻而惕然有省两公子即佥宪汝海宫洗汝光氏时自东鲁归嘐嘐以正学倡诸里人公入山汝海以学尝公公喜动于心归而陈诸宋儒语录堆案盈凡玩而三思焉汝海退与汝光心畏者久之时周太守鹤皋羣诸士试公尽以所学发于论太守大奇以儒再出不独以科名器也入闱遂魁江西偕其师伍君及刘侍御辈仍以学相切砥砺辛未业入彀主司以其策多愤激语遂置之殿江陵闻而大怒下礼部以饬多士公归而师事三五刘公倡学里中里中勃然兴起甲戌不第抹其引杜门不出矣而里中从游者日众公于诸先辈语浅生厌深生疑乃出而谒兰溪徐太常黄安耿司农公于兰溪机稍动至闻耿氏时提生生谓易一语欣然自信曰孟氏不云乎四端充之足保四海吾方幸泉不流也而故遏之火不然也而故灭之彼灭与遏者二氏之流吾所不忍以此学即以此廸人而所剏复礼识仁中道一德诸院岁有常会西乡诸习俗得公一变尧水诸盗得公一弭两邑争界不输赋者得公一定入其疆彬彬如也太守汪公观风行之咏歌比足征公学矣公虽绝仕进乎既而强应聘出埋光铲采冀与名贤一移世轴覩时不可遂飘然归然国子熏德者甚众仪部疏从祀诸先太儒厘正女直诸疏皆其巨者然知者皆谓公具大有之才使有力者尽去崖角必大有可观惜公未竟其用也公性敏又谙于典故有可裨闾阎者闻必行行必力葢尝慨世之学者漫无实履与世隔阂是堕名相俯首冥心钩深致远是堕理窟公与众人游春风习习人皆可亲然徐而叩之渊懿粹穆人终不可得而及夫使世儒知有品有实用公其人矣或者谓公学度□有余于出世一路未必无疑不知公久学于惟命之说岂不有闻顾不欲深语以启世儒猎等之习耳公冣笃于伦一门以内雍雍穆穆无可选之行合祠剏祠辑谱皆竟先世所未有者至于汝海汝光掖导之功心口不负生嘉靖甲辰三月终万历己酉七月享年六十六所著有山居草还山续草大象观诸儒学案贤奕编六鉴举要国史举凡晤语测言思问编何莫编先正义方礼律类要明贤宗解婺江证学大学新编行于世 

　　

　　兵部四（侍郎二　郎中　员外郎　主事） 

　　◆侍郎二 

　　赠右都御史兵侍应台傅公凤翔墓志铭（何迁） 
　　通议大夫资治尹兵部右侍郎畹溪谢公兰□志铭（王崇古） 
　　兵部左侍郎鲍象贤传 
　　兵部左侍郎赵公孔昭传 
　　正议大夫资治尹兵部左侍郎吴公嘉□□铭（王家屏） 
　　兵部右侍郎赠尚书兑喁萧公廪墓志铭（陆可教） 
　　嘉议大夫兵部右侍郎石葵贾公三近墓志铭（于慎行） 
　　兵部左侍郎赠南京工部尚书许公孚远□碑（孙矿） 

　　○赠右都御史兵侍应台傅公凤翔墓志铭（何迁） 

　　何迁 
　　明兴虏大漠北不敢窥塞下乃窥塞下自正统间始时朝臣率多明习边事亦类以勋伐着其前远不大传弘正以来马忠肃文升刘忠宣大夏其最奕然显者也嘉靖初杨邃庵一清王晋溪琼王荆山献犹以此擅声于时乃后朝廷崇尚文治学士大夫相竞艺文经生以当事内外臣讳言烽警循至庚戌秋虏突越潮河川而南散骑迫都城外都城人由正统而后至此始再见虏于是相顾惊走司马部莫知计所出虏不得创去　上大怒诛司马部尚书及失关隘守者乃下议练京营调各镇兵合而北征而命关以外储饷以待　上抚膺叹曰谁与任者诸廷臣皆言抚陕西副都御史臣凤翔可凤翔历边塞葢久往抚甘肃及今官能使边卒出死力虏中闻其名咋不敢出气凤翔瑰伟闳达识大体临事奋激不回必达其志先臣一清琼献辈也　上欣然曰是尝再为御史者察知其人固朕意即日拜公工部右侍郎改户部□治□公听至宣大间求诸镇蠹尽得其根节穴窦□伐扫宿室工老胥不得大匿饟次第备　诏入为兵部左侍郎总京营兵摄九门遉逻入见便殿　上慰劳之公顿首大地曰臣有死报　陛下尔公受眷命恩捐躯以从而同事武臣又横肆反侧叵测公复以豫防为忧京营兵故愒半役阉寺家其役者率市人法勑之则流言而噪公出入诸营日邑邑不解求所以振起之夜诇九门达旦而后罢先是由陕趋宣大在塞上者三月神巳惫至京营忧瘁丛沓遂病比病或劝稍就摄公曰吾巳身许朝廷矣不听日褁药入营其不能入营仅数日遂卒时辛亥六月晦日也寿六十五　上闻之呀然语辅臣曰凤翔魁硕何疾遽至此又曰渠与憸人居安得不忧愤死嗟悼久之葢公死忧瘁无他疾苦　上知之久矣乃为之不能视朝者三日下史臣制文谕祭有司驿送营葬有司以边功请赠右都御史正治上卿锡之　诰而荫其子一人入冑监读书公治戎风略甫见而遽革而虏警且未息于是朝士相向骇噫哭公于邸者莫不尽声公卒先五日太史奏大星殒有声如雷古在文臣当武事者公生死所系岂独公一身哉天固恤之矣□姓傅氏字德辉家县应台山下其先出河南唐县元季始祖曰贵者避兵于应山即惠化乡家焉高祖曰信洪武初以辟举为开封府别驾曾祖曰敬祖曰某父笔山公曰楫正德末以贡任甘州行都司副断事擢同知直隶和州事母刘氏方公举于乡时笔山公在和州梦抚台至见之则公也又梦持诰至封佥都御史后公抚甘肃值　九庙恩和州公封如其官母刘封恭人公幼而喆灵气韵绝羣弱冠补邑弟子员和州公家故贫公力学被服卓斚好执礼衣缊茹粝无隋容无阑语流辈见公所畜持不敢与甲乙试辄得高等正德甲子举于乡嘉靖改元癸未登进士授知河南上蔡县吏部察知其才戊子取至部以为山东道监察御史庚寅出按江西清军伍踰三年壬辰坐荐官属贤谪直隶徽州府推官时权贵人意有所衔不欲荐公不听遂以衔公遭刘恭人丧去丙申服阕吏部奏公前谪非罪　上见公名命与给事中李士翱皆还原官于是公复为御史公初为御史好直谏　上多喜纳侍殿中班进退有容每奏事声铿铿有亮节　上恒目之故有是命寻出按浙江踰二年己亥擢福建按察司副使视海防赍贺过家遭□□公丧癸卯起复仍为副使备陕西洮岷兵踰年甲辰擢山东布政司右参政未至会虏番交侵甘肃　上命廷臣共举能巡抚官者毋论秩次于是大司马渔石唐公大宗伯存斋徐公而下八九公皆以公名闻乃进右佥都御史抚甘肃踰年甘肃夷靖改抚江西踰二年而陜西虏警适亟吏部欲得公拊之进右副都御史还治其地居一年　命督饷治戎公为都御史至此凡五迁强半在师旅而由关外至京营其任为独重公颀而玉立丰颐长髯垂腹背负踵在庭中挺然出人望之山峙壁起辄生敬就之与言坦中虗度款款见肾肠不存城府而中山截然有限界公少时笔山公游甘肃每诵述邃庵晋溪所经营于虏番东西者公辄心解札记慨然起曰士苟得志所不能以天下为巳任如诸君子非夫也逮入仕偘偘计安攘沈变握奇日益弘练朝士习闻之亦谓邃庵晋溪荆山后不可无公故公迈迹率见诸师旅而敷贲为治不俟筹划焉治上蔡刻廉厚下不以法势逼制其氓心谕谆晓之使其劝差等氓籍立之门外自第高下执版入不施一棰而定上蔡故无城正德中屠于寇公筑之制圆石拽至令赎罚者甃之不征一钱未踰年上蔡遂有城民生祠焉清戎于江西与他观察者分事同心无间专折民以不扰司理于徽徽故善讼公先平谳庭无宿争复为教使择利便母以小忿构大狱公词色怆怛讼者泣下有延数十年者辄相喻而退俗溺堪舆家说数丧或不一举公束之以礼否则罚于是牵羁习尚者皆得自遂治徽未期月复为御史按两浙察官锄蠹兴学作士与俗相恬愉会征交南属造海艘御史以缮治闻劳以金帛其在洮岷抚定诸夷夷间□阶文州诸将意在邀功请大伐公曰土番故熟夷非北虏　天子以其纳款臣之稍稍窃发中国所时有非叛也番居接民壤连兵结祸非国之利也于是宣序恩威整旅临之使献首固者余不深治边圉宁便洮岷极陕以西民番杂居不称礼义之国习为乱争公曰二卫久为华服不置州建学何以化导其民于是疏上遂得请俗由此兴比擢山东边民攀辙哭随之甘肃西控嘉峪关外诸番而北遮虏之牧河套者两地警并至公首缮关垒完板干责诸将饬士马以俟虏掠镇蕃庄浪公策险要出轻骑掩殛之斩首四十余生得五十余鞑马夷器牛驼以数计者万余虏遁去不敢西下诸番代有雄长土鲁番既夺哈密地其它吞噬纷出顷年称雄者马黑速擅为甚适拥众至关阻贡道张声示乱思效故时所为入而屠掠内地公开关示备勒兵数万临之乃进酋长于城下谕以　朝廷神武鞭挞四夷独念西戎远在关外贷以不杀若等傥不畏祸出关一战无噍类其母悔先是酋长谍知公多算有备及闻公令鼠怖狼顾稽颡悔罪请割诸卫故尝隶沙哈密地以献事闻　上嘉悦赐白金彩币褒焉西事甫定会江西水寇窃据鄱阳势将扼吭　朝廷患之以公尝按其地有威望移往治之入境羣盗望风去公乃悉力填抚崇教弼刑抑豪植弱清虗粮惩健讼先有司率作之居二年民用大理南昌首诸郡而近徭役独烦下藩司议所以一法均施者政由是平彭泽江间有山曰小孤　献皇帝尝过而赋诗　上命建庙亭其上山峭削石激之水涌舟不可近有司畏莫敢言公上疏请建于北浒合南直隶费治之重役不为江西病公在陕西体严而纪密至甫二月击藩臬不共职者四人禁诸司不得遣舆史侵下吏乃下废市行令端委府中不市一褐陕三边刍饟甲纩皆集公稽盈缩酌缓急革冗员厘滥供惩积而逋者一人以侵渔首者免罪积负趋来溢而盈数万六月不雨公贬服彻从祷又不雨访民俗干和者众皆言丧久不穴婚惮陪产每踰时公下令七日不葬五日不婚者底罪巳而大雨庚戌虏犯畿内西夏相煽以起今法至秋巡抚进固原总督进花马池相望节制公与大司马石冈王公议公治花马以外其内予独任之于是经营交缜将士受命虏偶入内外互遌之遂大捷御史疏公为称首　上大悦不复西顾其进少司空司徒督宣大饷皆兼佥都御史公驰赴怀来朔州独石阳和诸塞三月所析储偫足防二秋将士不呼庚癸踊跃思战入京营　上数以兵事问公对曰营兵四城分练轮出关借助兵势使见虏庶可责战是惟　朝廷法行毋轻变文武吏忘身尔时议者欲选真保蓟辽通州兵入京营会练　上问公对曰营兵诚弱强之亦有道请袪私役自近始军法既一讹言者服上刑则无不可用畿兵去乡无固志且日费金千两内帑不给非便宜令随地练以待庶两得之　上皆嘉纳数赐牛酒宝镪焉公以壮猷树殊绩仕二十八年被　勑谕者十二诏见者四疏凡五十上皆国体时务所必出公在营仅二月其武臣与公同事者踰二年乃败竟诛死而边防由此益弛折公忧瘁并切卒以殒其身所早见至是可究办矣假令公不即殒则摘奸发逆以靖国蟊岂俟二年后哉 

　　○通议大夫资治尹兵部右侍郎畹溪谢公兰□志铭（王崇古） 

　　王崇古 
　　公讳兰字与德先世凤阳寿州人　明兴远祖兴从征北伐遂定籍山西代州振武卫兴子铎以文学起家登乡荐为府推铎子玺登进士位佥宪玺生四子俱登科第次国诏举于乡母崔淑人故封京山侯儒女太傅都尉元姊也方妊公梦神人以□投怀占曰生子贵且昌乃生公幼颕俊为祖佥宪公钟爱长授书伯父御史公孳孳日长进少失怙恃□□哀惫孝养祖父母朝夕称笃正德己卯举于乡嘉靖丙戌登进士第初授真定府推官适　诏清三宫皇庄公承委踏南宫宁晋二邑地脊多水患主者欲益亩赋公为民争主者怒欲奏及公公毅然曰吾宁获咎于上司不忍贻小民千户害会台谏直公议主□竟不能夺自是直声大起二邑□立祀□祝焉旌取授御史出按辽左肃边纪核功罪辽镇以铁面称继按浙省贞肃有体简礼于时宰乃外补山东臬司佥宪时运河塞公承部委疏浚底绩奏闻加俸一级历陕藩参擢河南宪长左辖所至□廉明称遇督抚观察咸历数公德望劳绩腾荐剡凡数十上缙绅稔闻公□□嘉靖丙午推授都察院右副都御史奉　命巡抚院西陕地外供三边西备番虏兵民事繁公素抱经济疏上方略陈安攘大计数事　上俱许可居常核军贲括民隐御虏防边严吏宽民省财恤将靡不究心率作陕士民讼之岁丁未秦陇大饥民啸聚山岩剑阁道阻公请帑赈恤率诸属陈兵谕盗咸解散捕其渠魁三五人置之法民赖以全活者巨万奏闻　上嘉其功晋二品俸赐金币会督臣误议复东胜咨公同上便宜状公力言其不可谓必挑祸殃民贻西顾忧时藩臬中一二少年迎督臣意以抗公公即大计直指其罪状咸斥去时朝议未定公矢以去就争之未几督臣得罪议遂寝入益重公忠练有执云公疏谢病归　诏不允己酉□乃召公工部右侍郎寻以考绩得　诰封祖父母父母如其官荫子为监冑君家先后登科者十数得封荫□公始乡人荣之庚戌□贰兵部是岁秋虏犯近□　□□怒罪逮本兵左□公南京太仆卿寻　赐以原职致仕公自归山课子耕读日悠悠□石若忘其贵□与诸乡先生为祉□以□文□□每闻　国家有变故辄戚然忧形于□得□□团体　庄皇帝□□□□□在里者阶一等公预焉年七十有九而卒 

　　○兵部左侍郎鲍象贤传 

　　兵部左侍郎鲍象贤隆庆二年正月卒诏赠工部尚书赐祭葬如例象贤直隶歙县人嘉靖己丑进士选授御史出为湖广佥事部署江防以获盗功升云南副使兵备临安南用师岭表滇南皆为之骚动象贤力沮其议累迁至右副都御史巡抚陜西越二年巡抚云南平夷酋那鉴之乱寻升兵部右侍郎提督两广军务时山海寇盗纵横出没象贤设方略剿捕斩获几二千级以功荫一子为国子生改南京兵部右侍郎寻免家居久之起家巡抚山东寻升兵部左侍郎以老乞休卒于家象贤为人廓达练事多大略历任三十余年所至有声时论称之 

　　○兵部左侍郎赵公孔昭传 

　　赵孔昭字子潜邢台人少有奇质言动不凡年十八举于乡甲辰成进士任鄢陵知县清慎明敏尤长□断百姓尸祝之后　诏为监察御史出按辽东时辽将李锜不法咸宁侯仇鸾恣横言官侧目而难于先发公首劾之继按福建风纪凛凛权豪敛手再按两浙会倭寇猖獗大肆杀掠廑　世庙宵旰有　诏切责抚臣剿之即以巡按御史纪功罪一不当即寘重典当事者难之时督抚某结欢权相气焰熏炽异巳者倾挤立至时应天抚台曹公横被陵轹且欲诬以重罪公对众抗辨略不少逊事竟寝会监乙卯秋试前督抚阴置所私欲其子中式微以意示公公即出示令勿唱名其计遂沮及试录成某序多溢美公尽削之帘内外诸执事相视有变色吐舌者次年平倭绩　上录公功升俸一级赏银二十两纻丝二表里寻升南京大理封右寺丞一时疑狱多所平反戊午升南京都察院右佥都御史提督操江兼管巡江　命甫下丁通议公忧归服阕起都察院右佥都御史巡捕宣府赞理军务时点虏入寇京师震动公同总督江公统兵星驰直走岔道虏遂遁初宣大巡按董公欲以功状上且云当得升荫公力辞之会科臣媒孽论劾公不俟终日以行时库有羡金数万守者为公请公竟不取癸亥丁张淑人忧服阕会　穆庙即位复以都察院右佥都御史提督军务起用巡抚浙江旧宫闱服御倚办东南中官织造岁不停遣克减骚扰民不胜苦公抗疏罢之又条陈时政十事　上多嘉纳焉戊辰升户部右侍郎寻升左侍郎兼都察院右佥都御史总督漕运兼提督军务巡抚凤阳地方时徐淮间大水民甚苦之公夙夜修荒政题　请蠲赈外仍发官藏数万金招商易菽粟哺之全活不可胜计淮人至今为诵公德云科臣有忌公名望者承人风旨乃以河淤诬奏公回籍　今上即位复起公以兵部左侍郎兼都察院右佥都御史提督鴈门等关兼巡抚山西地方时顺义虽称款塞事实叵测公徧历险隘指画方略每秋防未尝解严也岁报赏银二十两纻丝二表里及遣大臣阅视疏公功最又蒙　钦赏银三十两纻丝二表里寻奉　诏以右司马原官协理京营戎政比回部管事痰火剧发遂请致仕公刚方廉介言动真率不设城府且无世俗依阿淟涊态故宦辙所至每有肤功伟绩虽闲值沮抑公殊不为意也归家十年春秋墓祭外静坐观书蔬食布衣宴如也尝题赵清献琴图云德馨何事更焚香琴鹤随时亦觉忙但得洗心无一事只将义命作行藏又题杨伯起却金图云清夜孤灯独坐时关西心事总天知却金自是公常事太史标书似好奇年六十五而卒讣闻　钦赐葬祭如制外遗疏稿并诗文若干卷 

　　○正议大夫资治尹兵部左侍郎吴公嘉□□铭（王家屏） 

　　王家屏 
　　国家之边镇九而蓟镇特重自嘉靖庚戌虏阑入蓟塞直薄都城　肃皇帝震怒谪蓟守臣戍岭表而擢今少司马吴公授之金戊蓟视庚戌以前又特重矣公在蓟日夜庀战守具起居庸尽山海关剏修石垣四万丈甓敌台峯堠二千六百座有奇即其地分为十区区设参游两将军分统健卒合之凡八万人人子怒马坚甲长戟利铩军容焕然一新于是蓟称虎豹九关天下险云填蓟七年虏匹马不得入塞于令甲为上捷　肃皇帝褒赉之甚优晋贰本兵且大柄用而为相嵩所忌中谗罢归归三十年卒今　皇帝追念边劳遣官临祭营兆域如卿臣礼而公之子通政君蒙持施进士所为状来征铭某里中后生辱交通政君善则不可辞志曰公讳嘉会字惟礼别号南野系出楚湘阴唐荆南节度使师道之裔国初讳受者从　太祖北征屯代遂为代人六传至宁宁生琇并□公贵赠封皆通议大夫兵部右侍郎祖妣于妣王赠封皆淑人公少有异质九岁能文词诸生时督学陈试其艺最拔置河汾书院举嘉靖甲午书经第一人明年成进士授行人司行人当选台省以年不及格由司副转比部郎有盗夜杀人坝上兑支其赀贼曹拷掠旁近人具狱公察其枉特令颂系而阴使人迹盗盗得贼曹坐褫官公从此有声郎署间矣辛丑擢山东佥宪岁设法赈之多所全活明年虏深入太原谋饮马河济公以临清海岱间都会议城其外郛简练材武士以待虏止不来甲辰小清河决筑长堤扦之濒河居民得无漂溺诏赐金绮乙巳转本省藩参青州豪紏众数十百人牟矿利直指黄欲禽以为功公曰此属片檄可解何足烦兵急之恐铤鹿走险耳不听豪果与颜神大盗合执吏逆颜行而黄乃悔不用公之言也单县妖人杨惠等聚徒数千僭署将校流刼四省官兵攻之不下公单车诣垒宣言曰弃仗走者为良民不且孥戮众闻谕鸟兽散独遗凶渠□□□缚而磔诸市东土以宁肖公像祀焉丁未升宪副改备天津庚戌迁陕西右参政未任而蓟守臣被逮即日拜公都察院右佥都御史整饬蓟镇边务公至念戎索积隳首条上更始善后十二事咸允行时咸宁侯鸾柄戎政气焰张甚议剿孕颜诸属夷公虞挑衅力亢不可第计禽导虏元恶哈舟儿等一二辈以献　上悦晋公为副都御史填抚如故甲寅京□重城完以公发卒助役有劳赐白金文绮其春虏犯河防提师击走之秋虏二十万骑入潮河川横几百里公擐甲登陴督兵力战俄一虏攀缘上及堞我军斮其腕堕虏气沮分道攻他壁更八昼夜公设大营待之有二酋并驰而前应弦倒乘其乱矢石俱发所击杀无算夜仍募敢死士研其营虏大惊溃宵遁　上闻遣司马郎即军中劳公赐绯衣一袭晋兵部右侍郎荫一子国子生乙卯春虏万骑从马兰峪入寇公约大帅逆战于郝家庄未陈忽大风起尘霾蔽空火铳霆震虏骇以为天兵下也坠马堕崖谷蹂藉死者如丘斩首虏三十级夺获马五百人畜千余而还捷闻蒙赐金绮无何虏犯古北口我军御之虏忽移帐避舍公策虏佯退意将夜袭我也则大兵陿中而□□器于山巅伺之见星胡骑果至大至炮发虏大□□子自相刃则东走桃林冷口徘徊久之不得间以□其秋复寇昌镇攻唐儿庵不利引而西公东虏西必趋大石岭预发健卒往据其险虏至我军从上下儡石连毙数酋虏计窘却走是岁也虏三寇三北不得入　上大嘉悦赐玺书褒劳加二品服俸荫一子锦衣卫副千户焉丙辰召还为户部右□□寻转左改兵部奉命阅六师校诸将材武上下称旨赐羊酒其冬以三品再考进阶正议大夫资治尹戊午摄大司马事虏围右卫告急公夜草机宜十二事封奏　上既寝起就御榻索烛诵之玉音琅然卒用其计退虏浸益亲信而相嵩父子入边将赂数属公以私不听见谓异巳则嗾言官摭缮塞事构罢公公性至孝每之官必奉两尊人与俱日三朝焉躬视膳寝而后退在蓟满三载绩两尊人业膺封诰纡章服皤皤称七十岁人至是归依左右帣鞠奉觞时谈说古今贤哲事佐其娱岁元正若圣旦则朝服北向稽首祝　天子万年曰非赖主恩何以得侍衰亲有今日也自是戎政大臣缺廷推首公　庄皇帝即位诏举耆旧及可遣阅蓟边者复首公其它台省部使荐公疏无虑数十而公雅意不欲出制山人冠时时冠之诸贵客过则辞以野服不敢见今　上登极还公秩致仕有司以乡大宾敦请公为一行不再往辟圃西郊杂植桧栢构环翠亭其中每清和时芍药盛开延诸姻友辈赏之岁以为常忽一夕燕圃中乐饮诘朝疾作遂不起是为万历戊子五月距生正德壬申三月寿七十有七公仪观修伟美髭髯望之如神临事斧断刃游圭石若桑林之舞而沈深有识谋必万全褆躬谨严动止具有尺矱至与人处则襟宇夷旷无亲疏咸乐就之海鸥可驯也所著有奏议十卷诗二卷杂撰十卷藏于家 

　　○兵部右侍郎赠尚书兑喁萧公廪墓志铭（陆可教） 

　　陆可教 
　　往可教之视公疾也息微属耳而视烱然而语琅然意天幸殆有瘳乎乃又越明日而公殁矣殁之日犹手具遗疏大都谓身受　国恩心长发短不能报塞为恨章半不成而气绝嗟嗟人死则精神或先挠之公岂异人乎子曰朝闻道夕死可矣谓闻道则生死为旦暮而其生生者常在也斯亦公学之一证哉当公为御史若中丞时孤行一意时方尚苛绞右掊克乃独以务行宽大弛利与民取忌嫉而公恬然无动也巳时事一更诸名公多争自发舒以见同异而公又恬然无动也识者以此重公嗟嗟此特其眇浅者耳夫死生亦大矣而不能与之变又况其外之傥然者耶公姓萧氏讳廪字可发别号兑嵎系出梁长沙宋季有良载者自太和徙万安七世而生尤溪令学敏又四世而生潜江令缵潜江令生干元以御史请诛珰瑾　廷杖几死寻历官副使所至有声民尸祝之副使生旸为零陵令以强项取嫉拂衣归殁祠祀于闽是为公祖父俱以公贵赠通议大夫兵部右侍郎祖母王母彭俱淑人公幼颕异嗜古于学无所不窥巳闻良知之说于邹欧两文庄所自是堕黜见闻潜心理奥嘉靖己酉举□乡乙丑举进士隆庆中由行人拜御史首因地震疏请加礼中宫又引律争贵人秘狱及论捄忤旨御史某台议重之会有　诏简风裁御史核诸边镇兵食数时赵相贞吉行大夫事度欠用公陕右至则疏停三镇入卫兵汰诸幕府所占标下卒数万令无得影射以蠧军屯罢固原楚府所遥隶护卫出所隐殁田二万顷以实边而岁饶邸八千金是役也减内帑费岁二十万余而什伍不知葢大司农怃然心折矣则又请以公还视苑牧陕故有牧苑七前使者多私右之至占边氓土田数倍而孳息加缩公请以苑仆卿贰兼本地藩臬官以绝偏右之弊而尽核所浮额均赋之岁羸万七千金而民牧称两利去寻又奏减绒褐织造岁巨万计又上培养景命疏直以宫掖太广恩幸太博为谏　先皇帝初手其疏怒甚俄而报闻葢微有槩其言也巳万历纪元而公首奉简命按两浙吏牍山积公至立决如神手雪冤狱以百数奏黜墨吏蠧民者若干人诸所行罢咸可车丸后尤加意教本次第新宋文宪方正学以下诸公祠又请祀王文成于学宫不果则肖其像天真书□□羣髦士讲肄焉时柄国方厉□□□□而又以疏争诸司所增岁课及白诸诖误矿徒冤□相左得　旨以不谙法律切责然以其名御史也卒亦无以中之寻有京营之命俄改视京畿迁太仆寺少卿督京边马政故事蓟昌诸镇季上马数太仆大帅欲专其事议罢之公引祖制力争而止寻转太常迁南京太仆寺卿奏减江北马价岁五万缗居久之改光禄寺卿复以佥都御史巡抚陕右属岁大祲再疏请赈又请借沿边积粮授法哺食所全活无虑百万会有　诏大核天下隐田而当事竞以增赋希柄臣意公令如额而止又回夷以拾麦羣行间有所盗窃众议欲遂剿杀为功公曰彼逆虏耶奈何禽薙而兽狝之谕令縳献首恶戮之因约拾麦不得羣十人又不得以兵器从回夷皆感泣如命乃以所处分疏闻复得旨以玩寇废事切责公赋诗自哂有十年迂气未消融之句葢指前浙事云俄又以副都御史巡抚两浙先是浙兵噪辕门至辱都御史某羣不逞效尢为奸大摽城中至擒斩数十人乃定而兵迄用轻典骄悍如初时议稍减罢之又议置中军卒以相防制公曰卒吾卒耳吾时饷而法驭之何恶之敢生而□此纷纷为葢令下而诸反侧肩息矣是岁以□□功　赐白金文绮先是公令海上卒即倭非大举必生致之以防伪级既而遥觇若倭船者数十迫而擒之皆□□捕鱼民也悉解纵之其它诸善政大都视□□□□而与修水利清赋役均田亩疏减尚方织造□□□陕右重以威望夙着诸属吏不严而治矣久之　南京工部侍郎寻改刑部右侍郎以疾乞休不□□改兵部再以调度功　赐白金文绮又论陕右功予诰命赠祖父如公官再以疾乞休不允遂以四月二十四日卒于位公前后诰勑者四至是予祭葬如例仍赠兵部尚书云公内行修整事通议公及彭叔人以至孝闻尝悉俸入买族田数百亩以赡贫乏约束以礼义自奉甚菲所居仅蔽风雨尘埃坌积泊如也诗文雄劲自成一家有集行世而其所论学大旨别有微言二卷兹不具录云呜呼公尝独推程□子谓直接颜氏之传而其所操行则斤斤于叔子之矩矱其于文成良知之旨单词顿悟而不袭世儒脱落悬虗之习所谓醇儒者非即 

　　○嘉议大夫兵部右侍郎石葵贾公三近墓志铭（于慎行） 

　　于慎行 
　　万历丁亥峄阳贾公由中山开府入为大理卿以亲病谒告归里其后五年壬辰朝廷用兵朔方事在司马廷臣争言贾公可任即家拜兵部右侍郎趣召诣阙公复以父母年高疏请留侍诏旨敦趣益力而公以背疽卧数日卒矣两台驰奏上遣守臣临祭赐金营葬如巳任法葢异数也太公柱山先生年八十余日夜悲思则述公生平手自为状遣孙梴来请志予读其书未竟于邑太息曰嗟乎吾乃遂铭吾贾公耶世所称心知莫逆驩如兄弟若吾与贾公岂有两耶生同州域第而同进同肄词馆趣操志行无弗同者归而同隐公处南境我处北境号为两鲁生也而吾忍铭公耶然公不得吾铭亦不瞑目吾不为铭而谁为铭公讳三近字德修其先济北人远祖讳德真者遴乱南徙因止于峄再传至铭以贡为叶县丞叶县公三子少者访举成化丁酉省试为建昌府推官建昌公亦三子长者宗鲁以贡为南阳府教授教授公二子长者即太公梦龙以贡为内丘训导配陈淑人亦生二子长者即公葢降于南阳学舍云公家自上世以来用经术修明为鲁大师至太公益修文□□家教授不由师传而季父笔山先生亦以治经有□与公在师友之间葢公未冠即廪学宫文声大起数从二父试更为举首嘉靖戊午举山东高第隆庆戊辰成进士名次为东省第一以博学宏词选为翰林吉士馆师□赵二公亟称公韫藉器识目为豪儁又二年庚午授吏科给事中岁中历转左右明年己巳西南夷安氏举兵雠杀诏遣公往问状时太公司训内丘年满六十公以诞日过其邑称觞学舍太公大喜即日解官以公为御而归会安夷事定召还使者公业巳奉太公过里固不忍离去又其时新郑在位言官多所附离公不能从因请告里居今　上嗣位即加拜户科都给事中至则以登极覃恩太公封如其官母为孺人是年新郑去位江陵当国权宠甚于新郑慑大一时台谏有所论奏母敢不关决者公时长谏院叹曰安有天子耳目臣而趋走相门如白事吏吾不忍为也数有建白先上公交车后送副封面陈可否侃侃指画相君无以难之公在谏垣所议吏治民生皆匡济大略不为文具最著者平江以长乐戚畹出镇楚服有所邀求公抗疏劾之立解其将肃藩旁支继统行金钱贵近求先王汤沐邑租以公再疏劾奏其请不行内监请以关市榷租领入少府公谓此边储所仰不当归之私藏示天下私事亦获寝及它所论救言官弹劾强贵皆人所不敢言多与政府相左详具奏草又二年甲戌以久次擢太常寺少卿其年　车驾初祀南郊以礼官侍祠赐白金绯币三年考绩太公进封少卿母进恭人改督四夷馆稍迁大理左右少卿会江西抚臣缺议上公名有诏更推或请其故相君曰　上遣中使入阁问十年进士遽拜中丞岂有故事乎公微知相君指因以疾请奏格不覆其明年庚辰乃迁为南京光禄寺卿道中改北召还而公方省觐里门因上疏再告许焉居久之江陵即世吴门柄政颇收海内士望部使台谏交疏荐公越二年甲申乃起为光禄寺卿至则用前　皇子生覃恩大父及大公赠封皆光禄卿大母谢孙及母陈恭人赠封皆淑人其年八月拜都察院右佥都御史巡抚保定等府会车驾秋祀山陵丞驰入境受代提兵防护事竣乃至行台延见吏民宣布科条使列上便宜以次兴草二千石长吏咸受约束毋敢惰弛乙酉使者行边还言公所部备御有状赐白金文币劳焉丙戌西辅大饥民多死徙公日夜忧劳累疏□赈词旨痛切　上心为动亟命司农条覆蠲赈如中丞请公因以诏书德意下记在所晓譬贫民各安田里以待丰年母得漂流客土为人蹂践一切停罢徭租大发□庾量口赈贷设厂千余区赋吏煮粥日食男女二十二万余口可数月罢它省流民多出其境别具食道上哺之是岁也晋代关河方数千里同时大侵惟西辅之民赖公全活皆于室屋为位每食必祝台谏言公救荒有効宜令久填畿南而公且满三年考矣及有大理之命得代北上而闻太公夫妇小病亟图归省辄具疏请告有诏报可两尊人既见公归病皆立愈公日进醴酏珍异多置园亭花竹征乐佐酒以娱侍其意或御太公安车游名山水间为歌诗相和而笔山先生亦罢博士归兄弟老白首相扶也公当此时自顾天伦之乐不知有人间事矣公去西辅阅边使者又至复上公修守状及寿君行赏以征发车徒劳再赉白金文币即赐于家东省两台又交荐公才行至是岁军兴乃以本兵召入而公遂不起矣嗟嗟悲哉公为人白皙修长鹤姿鹗直器宇轩豁风神儁朗魁然伟丈夫也特巳当官端方□落无所阿曲而温厚坦夷不为峭岸深机以自崖异其谈说世故上下古今口如悬河风生四座即一咲一谑皆有旨趣令人慕思自为诸生淹贯羣籍无所不窥作为歌诗清爽疏宕咳唾立成同游诸君服其敏捷自谓不如也所刻有先庚生传宁鸠子东掖奏草峄志诸书公数为予言尝纪左掖漫录多传闻时事葢稗官之流未及见也居家孝友恩义周狭尝约宗人为社月朔读法董以典训别为义仓积贮以赡贫族又置学田若干为诸生费及所济里人婚丧尤不可□纪邑有疾苦或践更为累辄为请于部使多得弛免族尚争讼和以礼法晓劝使之讲解不为言吏也峄阳里俗故淳而公家世施德义为人所怀及闻公卒抚棺行哭者至数百□□亦难矣公生嘉靖甲午正月卒万历壬辰七月得年六十岁 

　　○兵部左侍郎赠南京工部尚书许公孚远□碑（孙矿） 

　　孙矿 
　　兵部左侍郎许敬庵公者德清人也讳孚远字孟中少负不羣志中乡举即从归安唐一庵先生讲圣贤之学登嘉靖四十一年进士十月授南虞衡主事督龙江关仪河道皆有廉明声商舟过仪旧令宜载瓶入都胥人每倍困之公人令计舟大小为额商人悦焉运舟入闸例输米舟五石名曰缆价公欲革之不可则止收一石得米四千石以千石筑堰千石赈贫余二千石建仓贮之备不虞远近颂者藉藉四十四年调南者功在南都三年盛讲学明年调北稽勋葢冢宰胡庄肃意也胡公任南参赞时以汰营兵事知公非徒以讲学也而文选郎中胡公汝桂方铮铮自附讲学每引公款语先是选君高贵不轻与新进交一谈胡公乃尔然皆讲学家常语道巳所得而巳而诸寮诧其事以为必议流品各遣人窃听无所得则争问公答以实不信于是满署侧目而一二同年衔之尤深会庄肃卒蒲州杨襄毅来襄毅□不喜讲学又与胡选君不合而一时讲学诸公亦少横台谏多为之羽翼闾巷諠传谓将欲尽易置诸大臣襄毅心愤之故事铨部调司多以入署月日为次前俸不论而公则巳满一考适考功主事缺胡公以俸欲超公襄毅不允止调验封垣墙间因有讹传衔者益剌骨矣然前俸有深浅亦不可槩不论至近岁竟行隆庆改元大计吏京官黜者科甲共四十一人而浙人几半公有后言杨公闻之不喜因移病归后三年新郑高文襄起掌吏部以与华亭有隙痛抑讲学者起公考功主事即推广东佥事时广有倭警而大盗李茂许俊美复张焰海上助为声势公发十策大约以水陆夹攻为要领即身率二军薄贼垒一军军石城村一军军乌山奥两魁大惧公遣使谕之即乞降且愿縳倭自效适游击希功将掩降者覆之茂俊美复逃去一方皆惊公见事急即身航海抵贼舟示以肝隔曰必活汝贼众掩泣罗拜遂献所擒倭党七十余人身随公来公又建善后十二议迄安堵报上　诏赐金旋移闽臬会新郑罢复閠察公谪两淮运司判官是岁隆庆六年也是时一榜所黜皆高党公乃高所麾又铨部例止黜一人巳有东明穆矣何复及公则以掌考功者乃夷陵即前同年友衔公深者也公□意将遂终隐往见一庵先生请焉先生曰我二十九建言归今七十四矣此四十六年中未尝一日□起也惟枉巳则不可耳今汝虽暂挫然前途自平坦但踏实地行何害异日追悔晚矣公遂之官万历二年擢南太仆丞明年迁南文选郎中又明年请告归遂丁内艰服阕补车驾郎中是时江陵当轴前考功乃其门人方佐都察院益用事扬人如掖摧人如掷天下从风而靡公由然自如亦不存旧吏部意尝谒江陵问及马政公慨然条议大约谓富户养种马重负累苦其肥乃日步作之然不堪战徒毛色佳耳不若收其直可买三战马又京营骑队踰万匹厚给刍豆止取僦息饱足猾问之若何冲陷如燕人语舟且豪贵占恡者多是皆可裁夫铢铢民血何为守胶柱失炙毂因陈便宜四策初江陵亦漫尔致诘不谓公响应无穷如此深心契焉一时谈者盛传之吏部岁时有公会凡旧新任者咸在一日偶会公不在王夷陵出公手简与众观之大都王欲自歆其德谓忌者欲处公以府若托申阁学居间或可免而公拒之甚力且仍作昆弟语众咸愕相视无何建昌之　命下矣公明于经世之大体沈细有断余素敬慕公至此始识面公亦弟畜余每相过谈世故公所权衡必究极纤微而持之以荡平正直凡边情漕务财利及□细事皆酌论一一皆有措置法不徒指弊蠧也其论人不过刻谓济世须才若止律以品谁不能者即独矜品品即下何若才者犹实有益于世辽大将李蓟大将戚当事者重倚之人或病其专公曰将材寔难今但二人换镇即心折矣是时方又令守任其处公知府非徒摧抑寔冀久羁之然寔不出相君意人皆谓江陵擅威福诸如此类众皆默逊彼当之彼则不辞斯则其善取权者也公守府廉谨无庸谈尤以敦教化为务大约如黄颍川韩冯翊规模不废讲学新城举人邓元锡笃行著书公甚重之亲造其庐谒焉十一年入觐抵京因携邓叟所著函史示余余曰可济世否公曰未敢轻许然是务寔践人也是岁余掌选以公俸甫及二年未敢破例会邹给事元标特疏荐公明年遂迁陕西提学副使以身范训士考校肃然甚敬举人王之仕又前江西举人邓元锡刘元卿皆积学不仕公移书当路荐之后三君得征以公为之地也三年擢应天府丞先是高淳有洼田直当涂水下流得堤乃可耕而堤址在当涂大姓靳之两界民至□相杀历数十年讼莫决适章君嘉祯知当涂县素与公契因共平心谳解之讼息而堤成公□□请发帑金万五千令可堤者咸堤之饶获者数千家会都御史李公材以滇事被逮公与李同年以讲学相知因刻揭投诸司申救然亦止冀免其死耳而南道某遂劾公　诏降二级降外归数月获送考封公终后三年起广东佥事转广西副使寻擢右通政晋右佥都御史巡抚福建时倭扰朝鲜浪传乞封本兵议许之众论不然方纷纭未定然其端原自闽发之公至福建密募死士往彼国侦焉简营兵请帑金六十万贮以备猝警无事不用裁行都司及各府巡司清海地课诸杂税不关司农者悉并入税局由是饷渐充而民所供顾减巳而侦者来悉得彼诡谋并诸岛酋相雠状疏闻于朝谓发兵击之为上策御之中策不可轻与封本兵至胶执见之亦悚然至亲见司礼道其实谓即切责某数语罢封贡最善后奸人惑之乃复摇动卒之倭患得息者用公中策也公又念嘉靖中倭乱本由严海禁者激成之今禁故在也而不甚严阑出入者往往皆是且人怀一篆符至急时乃出之或公然为盗今欲严之难莫若开其禁皆官给帖以往令为官商私出者罪无赦庶几法得行而海患弭　诏允之闽人便焉饥民啸乱刧会城□□避匿公开门待之阴受方略捕治数十人遂定及狱上有司株连甚多悉宥之止罪渠魁三人而巳吕宋者海南小国也素与我通商人掠其货反指为贼公曰是我商不直彼何罪上疏赦其国罪商人海外感德焉有府同知甚贪公廉得劾之以疏会按院其人按院乡里也遂大忤因条议闽中事假他语侵公公不为意朝议两是之然公祸萌于此矣讲学者多党公不党守建昌时有讲学而负高名者公雅重之及以事嘱则谢不与交又南昌一讲学魁亦以请救拒绝李都宪布衣交且同年向以救之见中及戍闽中仍以开府礼见卫官公弗善也诸葛武侯曰吾心如秤公近之矣在闽二年擢南大理卿寻晋南兵右侍郎是时倭未平公既佐留枢仍募闽人往探又赞尚书料理诸兵事当事者以公熟倭情改北兵左然公在南都以闲曹又盛讲学与礼部杨公起元俱以部堂为领袖持论不同傍观者颇起口语又昔按闽者适宦南都二十三年外计巳谋以滥中公至是复借讲学造端遂不可解公抵清源闻之以病乞　诏不尢比白简上复　特赐留然公意在必归矣五请得　允归家不殖生产亦不如二疏行乐□□□□以讲学为务尝以所著论语□寄余葢公于阳□□服膺然所讲者非良知也生平质直不满饰之□曲事至立断身所行如所讲常以身验学遇人无厚薄咸吐诚磊落可喜葢自谓学所得如此然彼口语亦坐此矣公以三十二年七月卒　诏予祭葬赠南工部尚书录一子子大受今业国学无二另也墓在乌程官泽山铭曰 
　　贾谊不公卿国史曰未为不遇主且前席策施名树如其遇吁嗟乎许公信数之奇虽历卿贰赠正卿夫何以为陈力南工移南铨以北非绝类也而众忌巳归虽名予告寔与时违两相修却病夫乃一麾麾未朞年内察复及之彼相既衔衔相者乃求疵下石于穽惟恐起有时左官九载驾部随伍楚相最难合适有合竟为众沮少参且靳仅出守府督学关西晋贰京尹纵辔康庄前迹尽泯一书鸣义后起旁吻翮方举忽铩志士有愤辗转数阶始晋中丞振武敦仁善政有经胡因小隙顿构青蝇虽陟棘寺旋佐司马彼心未忘谗说仍播殚力兢兢竟退在野君子满　朝孰袒为左荣遇几何如许坎坷夫以公之学与才使登枢要以赞　明时霖雨八纮岂不伟哉即不然□其言行其志伸异巳无猜正气犹扶犹慰吾侪今所遇如兹孰主其裁然而公守益坚其讲学不衰抱道以终不朽者来俯仰古今何合何乖 

　　◆郎中 

　　兵部武库郎中吴鋆（王鏊） 
　　奉政大夫兵部武选清吏司郎中陈君□□（王鏊） 
</div>
    <div class="pagination">
<a href="国朝献征录_page64.html">上一页</a><span>...</span><a href="国朝献征录_page60.html">60</a><a href="国朝献征录_page61.html">61</a><a href="国朝献征录_page62.html">62</a><a href="国朝献征录_page63.html">63</a><a href="国朝献征录_page64.html">64</a><span class="current-page">65</span><a href="国朝献征录_page66.html">66</a><a href="国朝献征录_page67.html">67</a><a href="国朝献征录_page68.html">68</a><a href="国朝献征录_page69.html">69</a><a href="国朝献征录_page70.html">70</a><span>...</span><a href="国朝献征录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
