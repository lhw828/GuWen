<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 44 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 44 页/共 127 页</h1>
    <div class="content">　　○壬午命都指挥却永充左参将分守独石等处许泰充右参将分守怀来等处
　　○癸未大学士杨廷和＜锍-釒＞言臣父春原任湖广按察司佥事致仕近蒙  圣恩加封如臣官今年七十五岁臣离家复任已及十年昨得家书称臣父自去冬以来痰嗽举发身体尪羸每思及臣涕泪交下伏望  圣慈容臣暂回原籍少视启居躬调汤药臣父安全即当依限赴京供职  上曰卿以父病具奏归省已悉孝诚但辅导事重朕方委托岂可远违左右宜安心供职令太医院择医士乘传往视
　　○升南京吏部右侍郎朱恩为南京礼部尚书南京兵部右侍郎刘缨为南京刑部尚书恩旧尝有德于瑾及瑾用事深自结纳二年间自按察副使五迁遂至尚书　　○升浙江按察司副使边宪为本司按察使江西吉安府知府任仪为山西布政司右参政
　　○兵部奏军职子孙袭替者自正德五年文书至日始俱令提学考试起送文理颇通字画端正者为一等袭替后推补军政颇通字义弓马便熟者为二等保送听用差操书写不通弓马不便者为下等量降一级不许管军管事子孙承袭别议之得旨文理全不通者不许起送令每岁一考累考不中者降一级袭替不许管军管事
　　○甲申顺天府府尹李浩奏岁祀天下无祀鬼神每羊豕各五后以颁胙添派六十口大兴宛平赋重力竭宜停免从之
　　○乙酉命都指挥佥事王贤充左参将守大同东路赵洪守固原
　　○丙戌升太仆寺少卿张禴为都察院右佥都御史巡抚大同大理寺左寺丞杨武为左佥都御史巡抚宣府
　　○升松江府知府翁理为浙江按察司副使
　　○命都督佥事刘胜鼓勇营坐营管操
　　○宥河间府知府庄＜礻睪＞罪初＜礻睪＞以户部主事查盘广东库藏因言库藏无籍可查其见存银货查比原数俱不及应角□羊赃罚等物多假伪浥烂而梧州府见贮盐利军赏银六十余万两各官不以时查角□羊乞更差官查盘既而敕太监韦霦往同镇巡及先差科道等官勘之梧州所贮银两以三分之二角□羊京一分留彼至是会报＜礻睪＞言多失实因参经该官吏先任布政沈锐巡抚都御史潘蕃刘大夏巡按御史聂贤等凡八百九十九人有旨各逮问罚米有差惟＜礻睪＞免盖逆瑾喜＜礻睪＞首倡查盘之议也自是命使四出天下骚然缙绅得祸者先后相望矣○兵科给事中高淓奉旨丈量沧州盐山海丰静海等县草场屯地具数还奏且劾先任给事中甯举御史王用户部主事张文佐踏勘失实都御史张缙王沂王璟高铨侍郎崔岩拨派不均及历年巡按御史户部带管并司府州县官当逮问者六十一人内已故者九人致仕闲住为民充军者二十七人诏以连及者多见任者罚俸余皆宥之铨淓父也淓畏瑾遂并劾其父士论薄之
　　○御史刘寓生刷卷贵州多所凌忽镇巡及二司官因暴其短佥事陆健至与忿争遂为侦事者所奏逮系锦衣狱寻枷于吏部门外数日得释黜为民时刘瑾方务罗织而寓生年少浮薄亦有以取之云
　　明武宗毅皇帝实录卷之五十九
　明武宗毅皇帝实录卷之六十
　　正德五年二月丁亥朔释奠先师孔子遣大学士杨廷和行礼
　　○升左副都御史李瀚为吏部右侍郎户部右侍郎乔宇为本部左侍郎太常寺卿陈震为户部右侍郎太常寺少卿兼翰林院侍读李逊学为户部右侍郎提督仓场都察院左佥都御史陆完为兵部右侍郎巡抚宣府左佥都御史杨纶为右副都御史管院事
　　○戊子祭  大社  大稷遣英国公张懋代行礼
　　○遣顺天府官祭先农之神
　　○己丑升吏部郎中杨廷仪为太仆寺少卿大理寺右寺丞董恬为本寺左寺丞刑科左给事中张禬为大理寺右寺丞
　　○日本国王源义澄遣使臣宋素卿来贡赐晏给赏有差素卿私馈瑾黄金千两得赐飞鱼服陪臣赐飞鱼前所未有也
　　○原任广东按察使马龙及彰德府知府罗璋各以事罚米时龙璋俱已死其子奏愬乃免之
　　○庚寅升兵科给事中张龙为通政司右参议
　　○哈密忠顺王速坛拜牙即遣使臣都指挥佥事阿的纳等撒马儿罕等番王头目沙亦癿王遣使臣满剌温都思等土鲁番番王头目速坛满速儿遣使臣满剌法秃剌等也的干番王头目速坛马黑木王遣使臣火者哈三等各来朝贡赐宴给赏有差
　　○总理山厂侍郎胡谅奏内官监等衙门自正德二年至四年以来每岁增柴炭一千四百六万余斤计增银三万五千六百余两欲将五年以后年例柴炭仍依弘治十八年以前数照旧本厂办纳其添派者亦令本部区处下工部覆议从之
　　○辛卯升兵科右给事中叚豸为本科都给事中
　　○命东宁伯焦淇充总兵官镇守两广
　　○癸巳敕进少保兼太子太保户部尚书文渊阁大学士杨廷和为吏部尚书兼武英殿大学士太子少保兵部尚书曹元为吏部尚书兼文渊阁大学士供事内阁元与瑾有葭莩之旧故位屡进至是复夤缘入阁士论耻之
　　○甲午升河南按察司佥事白金为湖广布政司右参议
　　○乙未升光禄寺少卿刘挺为湖广布政司右参政瑾以挺与萧明举为同县人而出之于外也
　　○丙申遣户部右侍郎李逊学祭太仓之神
　　○遣顺天府官祭宋丞相文天祥
　　○监察御史张禬查盘山东递年该解未完钱粮劾左布政曹元等二十八员失于查催知州等官胡瀚等八十二员失于徵角□羊工部覆议得旨失查催者夺俸三月在京堂上官宥免迁官去任者照数夺俸闲住为民病故者已之失徵解者都察院查参以闻拖欠之数令巡按御史严督徵解
　　○丁酉升吏科右给事中白思诚户部署郎中张腾霄俱为按察司佥事思诚河南腾霄贵州
　　○戊戌升兵部左侍郎胡汝砺为本部尚书应天府府尹周宏为南京工部右侍郎
　　○升尚宝司司丞马陟为光禄寺少卿
　　○国子监祭酒王云凤奏国学纳银监生年少者多此辈他日多选为州县亲民之官未及学问何以胜任且又壅滞科贡正途而未冠之士历事诸曹亦非事体乞令二十四岁以下者概发原学肄业同本学生员考校学行无成者为民若赴部考选有曳白并文理不通者罪提学等官吏部覆议从之○己亥复周府义宁王安涘爵初安涘与周世子安＜氵横＞奉国将军安泛等讦奏  孝宗降敕切责革安涘爵及安泛等冠带禄米后安泛等皆奏复至是安涘毋阎亦以为请礼部议安涘所犯有违  祖训视安泛等不同有旨令复议因言安涘革禄已久艰苦亦备乃复之
　　○初黄河自河南原武荥阳分而为三其一自毫州凤阳通淮入海其一自德州过丁家道口抵徐州小浮桥其一名贾鲁河自洼泥河过黄陵冈亦抵徐州小浮桥弘治中河决黄陵冈犯安平镇遣官治之大名筑堤五十里曹州筑堤百三十里翼以小堤河患乃息是岁九月河自仪封北徙冲黄陵冈入贾鲁河泛滥横流直抵丰沛御史林茂达等言河势北趋堤外水高堤内地下倘北决龙王庙坏安平镇必为运河害法当先治上流仪封考城等县＜锍-釒＞浚故道引河南流势有所分然后筑塞决口修复故堤自张冈马头而东至龙王庙别筑月堤倍加高厚庶几大堤可全运河可保是时河南上流不以饷道为虑而大名诸郡旧无桩草夫价兵部请下侍郎崔岩会各镇巡官通融计议务令调度合宜干碍居民田庐亦为区处无得糜财兴怨诏从之
　　○庚子革庆成王府奉国将军奇洏奇沬禄米三之二仍降敕切责洏沬助仪宾骆恭击人故罪之
　　○辛丑改南京吏部尚书刘忠为吏部尚书兼翰林院学士专管诰敕
　　○刑部尚书刘璟等劾奏本部员外郎王尚宾年老主事张栾郁采俱才力不及乞调黜吏部议覆尚宾令致仕栾采俱降教授栾凤阳府采大名府璟素闇劣既为尚书刘瑾每面诟其无能璟惧甚求以自解遂有此奏瑾喜谓璟能督其属璟由是安于位而三人者皆得罪后采以御流贼城陷死之朝廷嘉其节赠光禄寺少卿仍录其子为太学生
　　○兵科给事中屈铨奏请刊定正德元年以后见行事例以六部为序编集成书颁布中外得旨朝廷因事制法见行条例内外官民多有不知者各衙门并三法司其议拟刊行永为遵守时刘瑾所行新例皆变乱成宪擅作威福天下侧目重足朝不保夕而铨乃助瑾为虐承望风旨故有此奏律以国法百死不足以偿人怨也后两月国子祭酒王云凤亦效为之以媚瑾事未行而瑾败云凤坐是为言官交劾至今士夫两耻言之
　　○罢前军都督府佥书成山伯王镛左军都督府佥书右都督神英镛带俸闲住英致仕以言官论其老疾也
　　○捕盗右佥都御史柳尚义上所部功次升真定府知府杨仪为右参政仍理府事指挥李良贺勇候鼎袁彪各升署一级良勇仍赏银十两知县杜泰等及生员义民贾钺杨校等授官升俸有差既而良勇又特与实授彪鼎赏银二十两时刘瑾以各处盗贼窃发厚立赏格遣官督捕尚义以都御史甯杲精悍附势为瑾所用至诬杀平民以为功而杲尤酷虐云
　　○癸卯鸿胪寺请开经筵日讲令至三月以闻
　　○令掌通政使司事兵部左侍郎王敞管部事升顺天府府尹李浩为通政使
　　○升礼科左给事中胡玥为户科都给事中右给事中张润杨一渶谢讷俱左给事中给事中马卿蔡潮闵楷俱右给事中润卿俱吏科一渶户科讷刑科潮兵科楷工科
　　○甲辰升湖广按察司副使任鉴为云南布政司右参政湖广布政司右参议杨子器为福建按察司副使
　　○罚正一真人张彦頨米一千石仍禁其家不得鬻符箓先是彦頨家人宁等持真人府批乘传往来广东诸处鬻符箓因采取古物药材为佥事吴廷举举劾勘实乃罚彦頨而发宁等戍边
　　○夜月犯氐宿南星
　　○乙巳  景皇帝忌辰遣仪宾周钺祭  陵寝
　　○夜月犯房宿北二星
　　○丙午清明节遣驸马都尉樊觊马诚黄镛分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○升南京鸿胪寺卿丁凤为应天府府尹改南京太常寺少卿赵履祥为南京鸿胪寺卿
　　○四川守臣奏贼首蓝五等有众二千余人转掠重庆夔保间其东乡开达大宁大昌新宁通巴等县又邻境汉中荆襄故三省流徙之徒易聚为患去来出没无常请命大臣总制三省官军并调酉阳石砫土兵协助征剿兵部议上诏总制官不必差土兵准拟调用都御史林俊并各省镇巡官令各严督所部互相策应务期成功
　　○周府镇国将军安淄数持刃逐其父又击伤其生母辅国将军同鋜与寡姊孟县县君淫乱二人者有隙互相讦发命司礼监刑部锦衣卫官往勘奏上安淄已死命开棺验尸以庶人礼葬之同鋜及县君皆赐死
　　○
　　○丁未升河南按察司佥事王鼎为顺天府府尹鼎以大理寺少卿左迁至是张彩荐之遂有是命
　　○升湖广按察司佥事孙火□冈为湖广布政司右参议郧阳府知府曹廉为湖广按察司副使
　　○升镇守山西副总兵都指挥佥事叶椿为署都督佥事充总兵官镇守大同
　　○戊申致仕太常寺卿林章卒□字以成浙江钱塘人少贫性警慧尚书于谦悦之因偕至京师遂获以书翰直内阁授中书舍人大学士李贤喜其勤办超进礼部员外郎秩满陟山东布政司左参议任如故  英庙实录成擢太常寺少卿又进为卿秩再满加二品禄又数年进二品阶致仕未几卒年八十有二章处近地慎密不泄与司制敕五十年积致华秩可谓遇矣  夜土星犯太微垣上相星
　　○己酉广东参议吴廷举尝枉道过家为侦事者所发会镇守太监潘忠与廷举有怨复奏其为佥事时擅用公钱禁死平人诸不法事遂逮系锦衣狱拷讯廷举自诬服命枷于吏部前一月廷举垂死有为言于张彩者得释仍谪戍山西振武卫
　　○初少监李宣锦衣都指挥赵良勘事江西吉安知府任仪袁州知府支夔白于巡按御史弓元各歛民钱厚馈之为查盘御史沙鹏所发时元已坐事为民夔致仕仪升山西右参政有旨谓元不能纠正谪戍广东之南丹仪降二级别用夔已致仕仍削一级仪所馈宣白金五千良一千缘此自入者又不可数计在郡耽酒不事事赃污狼藉为近时贪吏之尤云
　　○庚戌诏今后王府丧礼应差大臣者即差本处三司正官应差行人者差分守官为定例
　　○命分守延绥东路右参将都指挥同知戴钦充副总兵镇守山西兼提督代州三关
　　○甲寅升兵部员外郎王举为山东布政司右参议
　　○代府辅国将军成金□耆卒已三年犹冒禄米如故至是事觉命如数偿官布政使王琰参政沈杰坐失觉察罚米各二百石布政李贡以致仕宥之
　　○乙卯升湖广辰州府知府黄琪为山东都转运盐使司运使山西按察司副使王绍为山西布政司右参政御史张琎工部郎中陈良珊俱按察司佥事琎河南良珊湖广○初永顺宣慰使彭世麒与保靖宣慰使彭翰争村寨相攻数奏诉于朝下所司勘处累年不能决至是抚按官议以家腊竹江新寨宜仍归永顺掜车不齐二村归保靖令各从其土俗歃皿割契以杜后争且谓世麒翰倚强暴悍宜加罚治并劾先任参政夏暹佥事赵璧等二十余人承勘顾避之罪得旨世麒翰各罚米三百石承勘官各二百石已去职者罚半之
　　明武宗毅皇帝实录卷之六十
明武宗毅皇帝实录卷之六十一
　　正德五年三月丙辰朔
　　孝肃太皇太后忌辰  奉慈殿行祭礼遣驸马都尉崔元祭  裕陵
　　○命南京内官监太监董文永顺伯薛勋工部尚书俞俊督修  孝陵明楼及  懿文灵殿
　　○升江西按察司佥事董□□正为广东布政司右参议
　　○降狭西按察司副使沈文华为狭西右参议仍提调学校时有巩昌府生员酗酒敺伤分守官者诏发生员充海南军以文华约束不严罪之
　　○命宁阳候陈继祖领五军营左哨坐营管操遂安伯陈鏸兼管红盔将军
　　○锦衣卫都指挥使杨玉奏强贼屡于近地劫掠各巡捕官及守备通州都指挥黄玺不能禁捕既奉旨宥罪限以三月而过期无获宜逮治诏各巡捕官俱降一级州卫掌印官各夺俸五月玺三月令戴罪自效○兵部尚书胡汝砺卒汝砺字良弼狭西宁夏人成化丁未进士授户部主事进郎中擢山西大同府知府敢于任事绳下以法颇著治迹然急于干进厚贿刘瑾以希汲引瑾以同乡故甚悦之因援以为党正德丁卯夏徵为顺天府丞戊辰进府尹遂升户部左侍郎寻兼都察院右副都御史往宣府清理屯田己巳改兵部庚午召还为兵部尚书迁转之速未有及之者未至任而卒讣闻赐葬祭时例大臣非历三载者不得请葬祭而特加汝砺亦异数也卒后五月瑾始诛故弗与罚人咸幸之
　　○丁巳巡关御史王九峰核隆庆卫仓草束被焚无迹因言军余雷宣等四十余人积年承揽获利宜酌量家产陪偿诏如议
　　○建州并奴儿河等卫女直都督等官童子等贡马及貂皮赏彩叚衣物有差  四川夔州府云阳县地震有声如雷
　　○戊午吏部会都察院考察河南等道御史短于激扬历练未纯者为田墀杨淳萧海张元电刘经孙迪潘锐严纮魏彦昭郁侃范嵩方德懋赵鹤童宽李纬张宏夏廷芝乔岱十八人俱调改别任墀淳海元电为各部主事鹤宽纬宏为府推官廷芝岱为各府儒学教授经等公差丁忧待至日拟改从之
　　○己未升南京工部郎中徐潭为湖广布政司右参议山西布政司右参议陈雍为山西按察司副使南京山东道御史马庆为江西按察司佥事
　　○罚原任御史王润米五十石输本处预备仓润先坐盐课事夺职至是以内库布疋缺乏润尝巡库当罚俸三月其子奏夺职无俸户部请宥之仍罚米焉  辛酉狭西郃阳县地震有声
　　○壬戌升山西按察司佥事金山为山西布政司右参议
　　○建保安卫儒学先是美峪守御千户所故有武学正统十四年避虏他徙而废至是镇巡等官奏请复建且言美峪与保安卫共城宜并为卫学从之
　　○命山东都指挥佥事王宪于湖广都司掌印管事
　　○湖广总兵官都督毛伦奏近奉敕防御四川流贼而所属官兵不堪调用诏许调蕲黄等卫所下班官军及永顺保靖二宣慰司土兵随宜截捕
　　○太监刘瑾传旨南京司礼监太监丘得同太监黄伟等守备
　　○癸亥夜初昬火星犯亢宿南一星
　　○甲子黄雾四塞灾风扬尘蔽空雨土霾天色晦冥如是者数日
　　○镇守湖广总兵官都督毛伦奏安陆汉襄沔阳地方连年凶荒寇贼蠭起今仓库空虚民无由安兵不克用乞早为处置因言其弊皆先年整理粮储侍郎韩福追徵失宜所致也诏湖广今年起运米准存留十万石仍取贵州布政司银十万两及先此侍郎毕亨奏留余银八万四千余两易榖备赈灾重州县拖欠旧粮并运京物料俱蹔停徵韩福已闲住姑宥之伦刘瑾羽翼也故敢言福之失而福之刻剥贻害伦犹有不能尽言者
　　○罚先任兵部郎中冯良辅等米有差兵部奏弘治七年以来各处租银马价起解赴部未完而角□羊人辄弃批以逃由车驾司不行查举也于是前后为郎中者良辅已升官闲住杨守隅已致仕俱罚米一百石李麟周载冒鸾张恩俱二百石其病故者贷之
　　○乙丑升湖广德安府同知杨奎为山西按察司佥事
　　○丙寅升兵部左侍郎王敞为本部尚书
　　○升行人毛玉知县刘纮叶溥等俱为南京给事中玉吏科纮户科溥兵科推官周宣知县孙乐朱弦陈轼丁楷江良贵行人王瑶俱试御史宣浙江道乐河南道弦江西道轼福建道楷湖广道良贵陕西道瑶广西道知县贺宽郑行儒学教谕许洪宥俱南京试御史宽河南道行广东道洪宥山东道
　　○岁给褒城王府镇国将军偕洀夫人周氏并子女养赡米五十石时偕洀已故韩王为奏请也
　　○诏今后伪造印信者除本犯外为人雕刻者全家发边卫永远充军财产没官著为令
　　○丁卯给宁府庶人觐锥并其子宸湤家属养赡米觐锥先为钟陵王宸湤为镇国将军俱为事革爵宁王奏其家属无从养赡且所犯与诸庶人不同  上特给之仍令诸藩毋援例奏扰
　　○戊辰改刑部署郎中等官朱嵩李衮蒋曙刘和刘文庄冯时雍陆鳌张淮喻时涂文祥于鏊朱嘉会徐文华孙修张承仁陆芸梁材盛仪张琮高坛张麒詹源刘大谟许谏俱为监察御史嵩衮河南道曙和浙江道文庄时雍江西道鳌淮福建道时湖广道文祥鏊广西道嘉会狭西道文华山西道修承仁芸材仪琮山东道坛麒源云南道大谟广东道谏四川道先是御史多缺员诏于两京在外六品以下升改至是吏部拟授由京官五六品改任者俸级叙迁一以原任为准
　　○都御史甯杲奏擒扑强贼并自尽自首者六十余人因陈四事一请依先年购擒张华余党赏格以励有功二请所过州县给官兵粮刍三请以府州贮库军器给官兵四请调定州土达官舍下兵部勘详以闻兵部言杲屡以曾经奏报贼数重复敷陈以饰己罪都御史柳尚义追捕强盗王大川屡经杲地杲坐视不理宜令自亥□攵赎罪其所拟事体颇通者谨议上闻得旨杲不与尚义协力追捕乃重复敷陈已奏贼数穿窬狡狯饰罪希恩其停俸戴罪以图后效兵粮器械如议
　　○庚午  宪庙敬妃王氏薨妃山东登州府人父敖母黄氏成化乙未选侍  宪宗皇帝丁未册封敬妃至是薨年四十有六辍朝三日祭葬如章丽妃例谥曰恭懿
</div>
    <div class="pagination">
<a href="明实录武宗实录_page43.html">上一页</a><span>...</span><a href="明实录武宗实录_page39.html">39</a><a href="明实录武宗实录_page40.html">40</a><a href="明实录武宗实录_page41.html">41</a><a href="明实录武宗实录_page42.html">42</a><a href="明实录武宗实录_page43.html">43</a><span class="current-page">44</span><a href="明实录武宗实录_page45.html">45</a><a href="明实录武宗实录_page46.html">46</a><a href="明实录武宗实录_page47.html">47</a><a href="明实录武宗实录_page48.html">48</a><a href="明实录武宗实录_page49.html">49</a><span>...</span><a href="明实录武宗实录_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
