<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 121 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 121 页/共 523 页
  </h1>
  <div class="content">
   ○甲午。谕军机大臣等、吉庆等奏、安南保乐州夷人农福连、帮同农耐、与阮光缵打仗。现在三路进攻黎城等语。安南地方被农耐屡次夺取。兹复进逼黎城。看来阮光缵未必能保有境土。但外夷彼此构兵。与内地无涉。吉庆等当持以镇静。不必过问。祇须饬令内地各边隘严加防范。并密为侦探如安南为农耐所并。阮光缵叩关请命。或农耐占踞安南之后。具禀到粤。彼时吉庆等将实在情形。即行奏闻。候旨办理。将此谕令知之。　　

○予福建出洋淹毙兵丁陈国祐等五名、赏恤如例。　　

○乙未。谕军机大臣等、此次李彬及刘朝选、汤思蛟等股。经官兵追击。所剩均不过四五百人。势极残败。而七十五所剿苟逆。转增至二千余人。贼匪又得从容裹胁。是七十五竟全不足恃。额勒登保等仅于摺内隐约其辞。未免意存瞻顾。著额勒登保等查明七十五沿途如何逗遛。或因旧病复发。行走濡迟不能赶上贼匪。均属七十五之罪即应据实参奏。又据奏、疏防宁羌窜匪之游击王自禄、仅请摘去顶带一节。亦属宽纵。王自禄著革职。作为兵丁。留营效力赎罪。至庆成庆溥等、于西窜贼匪。相距较远且能奋力剿捕。其处分自可宽免。但额勒登保等大兵。现在追剿苟逆一股。傥该逆被剿紧急。或致折回陕境。不可不豫为防范。著额勒登保等、传知庆成、庆溥、于陕省边境。严密防堵。设有窜回之贼。务须迎头拦剿。若防范不严。致令窜入陕境。则惟伊二人是问。　　

○额勒登保奏报、官兵歼擒首逆高见奇、并伪帅周万友等。得旨嘉奖。加总兵官丰绅、提督衔。赏守备何荣、王登科、花翎。千总朱得芳等、蓝翎。拔兵丁朱必显、为把总。并赏蓝翎。余升赏有差。　　

○又奏、军营出力人员。赏骁骑校托依恩、花翎。领催东科尔扎布等、蓝翎。　　

○湖北巡抚全保等奏报、官兵进剿戴家营贼匪。歼擒伪军师郑三元、伪元帅褚贵等。得旨奖赉。全保、长龄、下部议叙。擢守备马济盛、为都司。出力弁兵升赏有差。　　

○丙申。谕军机大臣等、此次张魏余匪。经庆成叠次截击。多有斩获。并于获犯内。讯出伪总兵伪先锋等五名。分别正法。所办尚好。惟首逆张添伦、魏洪升、二犯。乘闲逃窜。自应派员上紧搜捕肃清。苟文明一股。与冉高姚等逆余匪合夥。约有二千余人。骡马甚多。由金狮庙浅滩。偷渡嘉陵江。非七十五屡次迟延。予贼以暇。何至于此。七十五著即解任。交额勒登保、德楞泰、将沿途如何逗遛延缓之处。讯明参奏治罪。勒保为四川总督。并不先事豫防。实属疏忽。额勒登保、德楞泰、查明贼匪偷渡之江岸。勒保如曾派员在彼防守。即将该员严参办理。傥该督未经派员。则专系勒保之过。亦即据实参奏。庆成闻知贼匪渡江。即带领兵勇。由阳平关赶往。不分畛域。奋力剿贼。甚属可嘉。但陕省西北一带。祇有庆溥永明二人。在彼防御。兵力较单。傥李彬等逆闻知。乘闲窜入。殊有关系。或令庆成仍回陕境防堵。或留庆成在彼。额勒登保德楞泰二人内、分一人督办李彬汤刘等股。并防堵陕境。不致顾此遗彼。方为妥善。至苟逆奔窜之地。逼近宁羌略阳阶文地方。俱有大山老林。若任其逃入。搜捕未免费力。且白水江现当隆冬水涸之际。亦应慎重严防。当此功届垂成。岂可复任散漫。额勒登保等、务当趁其攒聚一处。并力截击。将苟逆一股。悉数歼除。就此蒇功。兼赎前咎。伫盼捷音之速至。将此传谕知之。　　

○丁酉。谕内阁、据护军统领丹巴多尔济等奏、失察中正殿太监、及护军等赌博一事。自请议处。已加恩宽免矣。向来紫禁城内。派有六大班。诸王、文武大臣、及前锋统领、护军统领等、轮流直宿。严密稽查。乃日久渐涉疏懈。又总管内务府大臣等、从前均轮班上夜。后亦废弛。以致太监及护军人等、竟敢乘夜赌博。无所畏忌。禁地森严。岂可不加意整肃。嗣后总管内务府大臣等、著照旧轮班直宿。除该六大班之诸王体制宜尊、领侍卫内大臣职分较大、无庸派令查夜外。其该六大班之文武大臣、前锋统领、护军统领、总管内务府大臣等、俱著轮流查夜。以昭严密。该大臣等、务须不时周历巡查。如各该处地方。查有夜深不息灯火、及赌博等事。立即锁拏究办。次早即行具奏。不得瞻徇情面。如该班大臣等巡察不严。再有疏懈。必一并议处。若日久废弛。亦不轻恕。　　

○又谕、汪承霈等奏、办理万年吉地工程一摺。内称泰陵方城。系临清甎券。恐日久不免酥鹻。请将万年吉地方城。改用青白石券等语。陵工应用甎石等料。均有定制。岂容轻为更易。从前泰陵方城。既用临清甎券。则现在万年吉地。自应恪遵办理。设改用石料。较之泰陵工程节省。尚且不可。况以石易甎。工料运脚。势必需费更多。盛住系在工专办之人。此必伊主见。不过欲为浮销地步。糜费钱粮。且伊自派办此项工程。诸形迟缓。总以例价不敷为词。此奏措词失体。尤为不合。盛住、著交部议处。汪承霈、范建丰、额勒布、福敏泰、随同附和。均著交部察议。　　

○旌恤遇贼被戕湖北恩施县生员黄万全、民人黄振万、如例。　　

○戊戌。上诣慈宁宫寿康宫行礼。　　

○谕军机大臣等、昨据庆成奏称、苟逆渡江奔窜。仍系广元地方。逼近宁羌略阳阶文等处。今苟逆已窜至阶州属之梅子园。是已阑入甘肃境内。此皆七十五玩纵之罪。此时甘省正当放赈之际。饥民络绎于道。苟逆渡江时。虽祇二千余人。若饥民被其裹胁。日内或已增至三四千人。亦未可定。况阶州地方早经安堵。今猝遭蹂躏。百姓受贼荼毒。系七十五纵贼殃民所致。七十五著革职拏问。交额勒登保、德楞泰、长麟、严加审讯。所有四川提督员缺。著额勒登保德楞泰等、先派员暂署。即于军营应升出力人员内。择其打仗奋勇。而又才具明干。能膺提督之任者。保举数员。出具考语。开单进呈。候朕＜闲＞放。再长麟已令其来京供职。陕甘总督＜闲＞放惠龄。此次长麟一闻苟逆窜甘禀报。即一面飞饬巩秦阶道驰赴阶州。赶办粮饷。长麟亦即由汉中驰回甘省。照料一切。甚属可嘉。其所调固原河州兵二千名。分布岷州秦州巩昌一带防护。自应如此办理。再庆成此时、自己于额勒登保德楞泰未到之前。先行赶抵甘省。奋力截剿。如已将苟逆一股。痛加歼戮。得有胜仗。即著迅速具奏。以慰廑注。　　

○予陕西阵亡守备双德、把总郭守方、外委安正刚、祭葬世职。马兵姜乃忠等九十名、步兵刘安等一百八十四名、赏恤如例。　　

○予四川陕西阵亡游击姚士华、都司洪保玉、守备李大发、陈得钦、邓文元、千总高贵、张大升、宋廷柱、把总徐文中、刘存德、孙洪、外委唐荣、杨元宗、汪有旵、郑永祥、护军校叶布冲额、骁骑校阿克东阿、祭葬世职。额外外委王致中、护军德柱等八名、披甲达凌阿等二十四名、赏恤如例。　　

○旌表守正被戕奉天辽阳州民常可发妻徐氏。　　

○己亥。升四川达州为绥定府。太平县为太平厅直隶同知。改达州州同为涪州州同。垫江县县丞为太平厅经历。太平县城口主簿为东乡县主簿。达州吏目为府经历。添设太平厅照磨一员。平武县主簿一员。麻柳场巡检分隶达县。绵州金山驿移驻该州旧治。保县归并理番同知管理。即以该县改复罗江县。绵州州判仍驻丰谷井。顺庆府同知归并该府通判管理。将缺改抵太平同知。改太平营为太平协。添设副将一员。协标右营守备一员。驻城内。即以太平营原设之兵丁。作为右营兵额。以原设之都司。作为协标左营都司。移驻城口。驻兵四百名。竹峪关、黄杨堡、徐家坝、大昌、等四处。各添设守备一员。兵二百五十名。其徐家坝、大昌、二营。仍归夔州协。与改驻之左营都司、及添设之右营守备、并竹峪关黄杨堡、各守备、归川北镇管辖。从参赞大臣德楞泰请也。　　

○庚子。以内阁侍读学士广敏、为太仆寺卿。　　

○予浙江故礼部尚书姚成烈、入祀乡贤祠。从署巡抚阮元等请也。　　

○辛丑。谕军机大臣等、本年直隶被灾甚重。虽节经发帑截漕。开放大赈。所以加惠穷黎者。至再至三。但人数众多。岂能尽满其愿。尤恐铺户等、值此饥岁。将屯积粮石。有意居奇。不肯减粜。以致别滋事端。至各处殷实之家。有无相通。本属乡党亲睦之谊。现因直隶各属被水。朝廷多方赈济。惟恐小民失所。身家殷实者。亦应推广皇仁。共敦任恤。著该督饬令各州县剀切劝谕。如果家有储蓄。当此灾民饥困之时。目击流离。宁不关情桑梓。若将所贮粮石。量为周济。或减价粜卖。地方官于此等急公之人。必加之奖赏。既得乐善好施之名。而穷黎等受其利益。必交口称赞。断不忍强加攘夺。转得保其素封。傥封殖居奇。致无赖穷民乘机抢掠。即使铺夥人众。或将强抢之人殴伤致毙。亦已蹈擅杀罪人之律。一经拘讯。匍匐公庭。守候审结。岂能安居经营生理。实为两失之道。不若各量己力。所费者少而所益者多。地方官等总须婉为开导。俾各慕义乐从。不得将殷实铺户人等。多方抑勒。致滋扰累。至纠众强抢。大干法纪。尤当严拏惩办。不可稍有姑息。所有新城县一案。务将首夥悉数拏获。严加审讯。按律办理。以儆其余。　　

○予故三等侍卫德楞额、祭葬世职。如阵亡例。　　

○旌表守正捐躯河南沈邱县民张行正女张氏。　　

○蠲缓河南内黄县被水灾民本年额赋有差。　　

○缓徵河南安阳、汤阴、浚、武陟、四县被水灾民本年额赋。　　

○壬寅。谕内阁、此案失察杨正楷等贩运米石之该管右营专汛官员、著交兵部察议。至京师五城各铺户所存米麦杂粮等项。定例每种不得过八十石。傥逾数囤积居奇。即照违制律治罪。现据明安等密派番役。潜访得京城内外各处米局。所存米石。自数百石至千余石不等。恐不无囤积居奇情事。此次囤积铺户。本当照例惩治。但念小民无知趋利。若照定数祇准存贮八十石。违例罹法者必多。嗣后各米铺存贮各种米麦杂粮。俱准存贮一百六十石。以便流通粜卖。其现在所余粮石。若按例全数入官。该铺户等必致亏折赀本。著五城御史查明各铺户存贮粮石。除现定额每种准积至一百六十石外。余俱著加恩准其平价粜卖。不许稍有囤积。该吏役等、亦不得藉端滋扰。致干咎戾。　　

○谕军机大臣等、本年直隶被灾较重。待赈户口。为数众多。陈大文前此奏请给赈银一百五十万两。自系稔知帑藏情形。不肯多为请拨。所办赈务。祇就已发银两。酌量分给。谅亦未能宽裕。其所查户口。及极贫次贫。或未尽确实。并偶有遗漏。俱未可定。小民值此饥困之时。岂可令其失所。现在大赈已办理过半。如该署督察看情形。银米尚有不敷。不妨据实奏明。候朕量为添拨。现已谕令熊枚、于审办大城控案后。即行回京覆命。其一切查赈事宜。系陈大文专责。务当遴派妥干大员。分路认真稽察。不可稍有疏懈。将此谕令知之。　　

○又谕、此次姚馨佐、张添伦、及辛聪各股余匪。窜至樟溪岭、木竹垭、等处。经兵勇剿杀。将零匪歼除净尽。所办尚好。至七十五于追剿苟逆。节次迟延。以致阑入甘省。其咎甚重。著额勒登保等、查明如果苟逆现在尚未渡嘉陵江窜至阶州。则七十五仅止办理迟缓。尚可量予从宽。祇须解任审讯。无庸革职拏问。若庆成等所奏。系属实在情形。则七十五罪无可逭。额勒登保即遵照前旨。将七十五等革职拏问。审明加重定拟具奏。所议先彻官兵、后乡勇一节。尚未妥协。军务告蒇以后。安插乡勇一事。最为紧要。前已有旨谕知额勒登保、德楞泰、会同各该督抚、悉心筹办。若如额勒登保等所奏、先彻官兵。后彻乡勇。则官兵归伍之后。乡勇等未免无所钤束。殊非善策。朕意或先彻乡勇。后彻官兵。否则兵勇兼彻。方为正办。至所议将各州县寨硐存贮粮石、供支设防官兵等语。亦属未妥。留防兵丁。如尚有搜捕等事。略需时日。其所需粮饷。自应设法接济。若如额勒登保等所议、将寨硐官存粮石。供支官兵。若有不敷。各州县无庸再运。每兵按给口粮银两。听其自行买食。恐寨硐居民有意居奇。兵丁口食必形拮据。此一节应另行妥议办理。再教匪不过内地乱民。并非远徼外夷、扫穴犁庭可比。即全数办竣。不值驰递红旗。祇须用红里黄面奏摺。加紧驰奏。将大功厎定情形。声叙得体。以便宣示中外。但不可稍有轻率也。将此谕令知之。　　

○免云南建水、浪穹、二县、水灾本年额赋。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。十二月。癸卯朔。谕军机大臣等、前因直隶省被灾州县较多。明春青黄不接之时。恐民力不无拮据。曾降旨令晋昌等、在奉天地方、代买米粮十五万石。运直以资平粜之用。晋昌等自俱遵照妥办。近闻奉天省、因办理此事。将商民等私贩米石。一概禁止出境。以备采买。此则不可。各省粮石丰歉不齐。全赖商贩流通。其价值自不致昂贵。若将商贩停止。则邻境转得居奇。于商民均有未便。现在直隶省备办米石。约计已足敷用。无庸再交奉省采办。但商运之米。多多益善。晋昌等接奉此旨。如本无禁约商贩之事。固属甚善。若曾经出示禁约。此时即应速行弛禁。俾商民等水运陆转。悉听其便。　　

○长麟奏报、庆成等、带兵在阶州牛头寺草川子等处。歼擒苟文明一股贼匪。得旨嘉奖。赏还庆成巴图鲁名号。　　

○除浙江仁和等县捐置义冢并水冲沙压、及坍塌田额赋。　　

○甲辰。谕内阁、御史舒敏奏请、查明八旗王公等空闲马厂地亩、照从前恒禄等四家呈进马厂之例、开垦一摺。所奏似属可行。八旗王公等、公赏马厂地亩。其中多有并无马匹牧放者。与其任听民人偷种。自不如官为经理。转可于地租内、酌量赏给原有马厂之家。俾沾租利。著宗人府、查明前此宗室公恒禄等四家、呈进马厂办理旧案。饬令八旗王公、以及闲散宗室。将所分马厂地亩。其现不牧放、情愿开垦者。自行呈报。汇缮清单奏闻、照例办理。　　

○谕军机大臣等、台布奏、风闻循化厅属、果尔的等族番子、又有纠众过河抢劫之信、檄饬循化贵德文武、妥为弹压、并先由贵德派拨民兵六十名、前往卡伦防范、其前次奏拨官兵百名、可否准令派往等语。循化属果尔的等族番子既有纠众过河之信。而沙卜浪科义等族番子、亦商量过河抢劫。虽经台布派令尖木赞等、前往晓谕。但各该处必须安设卡伦。豫为防范。所有官兵百名。自应即令前往。以壮声势。惟此项官兵。原为保护蒙古调拨。若仅以老弱充数。不但不能震慑番众。并恐为蒙古所轻视。设稍有疏虞。更属不成事体。著署总兵保清、挑选年力壮健、并曾经出征兵丁。前往守护。方能得力。或不敷弹压。即增添百十名。亦无不可。俟明岁察看情形。再行奏明裁彻。将此谕令知之。　　

○赏八旗兵丁半月钱粮。　　

○丙午。上御乾清门听政。　　

○谕军机大臣等、此次赛冲阿、温春、格布舍、杨芳、薛大烈等、分剿李彬汤刘等股。沿途俱有斩获。并将黄号余孽葛士宽等、首夥数百人。全行歼尽。所办尚好。但苟文明一股。早据庆成、长麟、先后奏到。该逆与冉高姚等匪会合。于十一月十二日偷渡嘉陵江。窜至阶州梅子园等处、相近礼县交界。经庆成赶上迎击。已挫贼锋。而额勒登保已于前月二十三日、驰抵南郑。探踪进剿。勒保系四川总督。乃于苟逆股匪。尚茫然不知所司何事。且与经略参赞会晤后。为日无几。何以额勒登保、二十三日已至南郑进剿苟逆。而该督是日所发奏摺。如无其事。该处地方官、于苟逆偷渡情形。谅无不禀知本省总督之理。岂勒保佯为不知。遂能始终隐匿耶。勒保著传旨申饬。　　

○以太常寺卿广泰、为内阁学士、兼礼部侍郎衔。　　

○旌表守正捐躯河南固始县民李灿林妻汪氏。　　

○免直隶青、东光、正定、深泽、四县、水灾本年额赋。　　

○加赈直隶大兴、宛平、通、武清、宝坻、香河、宁河、坝、保定、文安、大城、固安、永清、东安、涿、房山、良乡、顺义、清苑、安肃、新城、博野、雄、蠡、容城、束鹿、安、新安、河闲、献、肃宁、任邱、交河、景、东光、天津、青、静海、正定、藁城、无极、阜平、新乐、平山、丰润、玉田、冀、武邑、衡水、新河、赵、柏乡、隆平、宁晋、深、武强、饶阳、安平、定、深泽、六十州县、被水灾民。　　

○丁未。补予国初以来各直省殉节诸臣后裔世职。谕内阁、前蒙皇考高宗纯皇帝特降谕旨。令军机大臣、会同部旗、将国初以来、殉节诸臣、未经得受世职者。查明赏给恩骑尉、世袭罔替。仰见皇考崇奖荩臣。推恩后嗣。实为异数隆施。乾隆六十年。先经军机大臣等、将在京八旗从前殉节诸臣、查奏一百四十余员。补行赏给恩骑尉世职。兹又据军机大臣、会同兵部、将数年以来、各省陆续咨到从前殉节诸臣九百九十余员。查明开单具奏。朕详核诸臣事迹。俱能抗节效忠。成仁取义。允宜赏延于世。用示褒嘉。所有单开各该员子孙。均著加恩补给恩骑尉、世袭罔替。惟念该世职等、承袭之后。若照例概令分发标营学习。其中或有未能谙习弓马操防者。转非成全之意。所有世职人员。攻加恩凡遇承袭时、在各本籍地方具呈。分别咨部。除情愿入标学习当差者、仍照旧例支给俸饷外。其有愿应文试者、即以本职顶带、作为文生员。愿应武试者、即以本职顶带作为武生。准其一体应试。嗣后各省、凡遇应袭恩骑尉世职。均照此例办理。　　

○又谕、额勒登保奏、陆有仁等捐廉备办衣履、解送军营。分散兵勇一摺。军营兵勇、跟随剿贼。备极艰辛。其衣履等项。自应随时筹备。以资赏给。陆有仁等若将此项衣履、早为陈奏。朕必准其作正开销。不令捐廉筹办。今既于通省直隶州以上实缺各员内、公捐置备。均属急公可嘉。巡抚陆有仁、藩司温承惠、臬司文霈、道员朱勋、台斐音、素纳、吴沂、杨頀、知府陈文骏、龙万育、盛惇崇、王骏猷、洪蕙、赵洵、樊士锋、直隶州知州陈祁、庄振、庄炘、皂柱、喻文鏴、均著交部议叙。该抚等既自请捐廉。仰邀恩叙。断不可因此稍有派累。致干严议。此时功届垂成。一切军营赏项。俱可无庸再行置备。若实有需用之处。该抚惟当奏闻请旨。动支公项。不得派令地方官公同捐办。　　

○戊申。孝惠章皇后忌辰。遣官祭孝东陵。　　

○己酉。上幸瀛台。阅冰技。　　

○谕内阁、扎郎阿等奏、嗣后恭遇大祀、请拨熟练校尉、奉舁龙亭。添派督率员役。以昭诚敬一摺。所奏甚是。天地坛大祀。由太常寺衙门、同礼部堂官。恭奉神牌。敬安龙亭。请至坛上。礼成复御。典礼綦严。较之奉请銮舆。尤当虔慎。所有舁亭校尉、及督率官员。理宜整肃威仪。用昭诚敬。设稍有未能平稳妥协之处。关系非轻。其承值官员处分甚重。乃日久疏懈。銮仪卫舁亭人役、或闲有不用正身校尉。所派官役稀少。不敷照应。殊非敬慎严肃之道。嗣后恭遇大祀。著銮仪卫拣派熟习擡舁正身校尉充当。并添派职官四员。头役六名。小心照料。其官员职名、及校尉花名。均先期咨送礼部、太常寺、严加查核。傥敢搀杂外人。或人数不敷。致有礼仪不肃之处。即著该部寺据实参奏。　　

○又谕、各省州县、设立常平仓、存贮谷石。定有额数。原以备本处水旱偏灾、平粜赈济之用。若仓储充实。取之裕如。何至民食艰于接济。总由各州县、平日不能实心经理。或出粜后、并未随时买补还仓。或竟任意侵挪亏缺。以致积贮空虚。猝遇偏灾。茫无所措。而该督抚等为目前补救之策。大率奏请截漕。殊不思京通各仓所贮漕米。以之颁给廪禄兵粮。无论岁收丰歉。俱应按数支放。即太仓之粟。陈陈相因。亦属昇平盛事。焉有天庾正供、徒资外省截留之理。即如部库帑银。为每年经费所需。岂以供外省请拨。而各省应存库项、不皆实贮。遇有缓急需用之处。动辄请发内帑。似此积习相沿。则外省所设仓库。竟系有名无实。岂国家均平赋式之道乎。嗣后各督抚等、总当于各州县仓库根本要务。悉心讲求。实力整顿。务使仓谷钱粮。皆归实贮。方为有备无患。勿徒以拨饷截漕为事。经朕此次训谕之后。或隔一二年。不拘何时。特派大臣、亲往盘查。若再有短缺。惟该督抚藩司是问。将此通谕知之。　　

○以福建漳州镇总兵官胡天格、为广西提督。福建延平协副将李庆云、为漳州镇总兵官。　　

○予陕西阵亡副都统丰伸布、祭葬世职如都统例。谥壮勇。副将韩加业、祭葬世职如提督例。谥武烈。　　

○予陕西阵亡协领兴福、伊克精额、把总高腾蛟、骁骑校伊克唐阿、吉勒章阿、蓝翎。领催明安、部委笔帖式六十六、祭葬加等。世职如例。守备傅世雄、把总马兴礼、候补把总刘元勋、外委韦有、祭葬世职。外委牛得智、兵丁杜正等三百八十七名、赏恤如例。
  </div>
  <div class="pagination">
   <a href="清实录嘉庆朝实录_page120.html">
    上一页
   </a>
   <span>
    ...
   </span>
   <a href="清实录嘉庆朝实录_page116.html">
    116
   </a>
   <a href="清实录嘉庆朝实录_page117.html">
    117
   </a>
   <a href="清实录嘉庆朝实录_page118.html">
    118
   </a>
   <a href="清实录嘉庆朝实录_page119.html">
    119
   </a>
   <a href="清实录嘉庆朝实录_page120.html">
    120
   </a>
   <span class="current-page">
    121
   </span>
   <a href="清实录嘉庆朝实录_page122.html">
    122
   </a>
   <a href="清实录嘉庆朝实录_page123.html">
    123
   </a>
   <a href="清实录嘉庆朝实录_page124.html">
    124
   </a>
   <a href="清实录嘉庆朝实录_page125.html">
    125
   </a>
   <a href="清实录嘉庆朝实录_page126.html">
    126
   </a>
   <span>
    ...
   </span>
   <a href="清实录嘉庆朝实录_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
