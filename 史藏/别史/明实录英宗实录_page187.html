<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 187 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 187 页/共 263 页</h1>
    <div class="content">　　○辛巳刑科给事中徐正有罪谪戌边正素慝邪无学识往往倩人代具奏草条陈时政掩为己能觊得重用先是与冠带军余汪祥谋密奏请  帝御便殿言机事  帝亟召入请屏左右乃言  太上皇帝临御日久威德在人沂王常位储副在天下臣民所仰戴不宜居于南宫宜迁置所封之地以绝人望别选宗室亲王之子育于宫中  帝闻之惊愕大怒指正曰当死当死即叱出之  命调为云南临安卫经历然怒犹不解欲明正其罪又虑骇众乃遣人伺察之正留恋淫妇家久不行遂下锦衣卫狱至是复谪充辽东铁岭卫军
　　○省管徂徕等处泉源主事各处饥馑恐官多扰民故也
　　○壬午云南湾甸等州遣头目刀索孟等并广东新会县徭首邓钺等俱来朝贡马及方物  赐钞彩币表里纻丝绢袭衣等物有差
　　○调浙江处州卫带俸都指挥同知余春于本都司专督屯田事
　　○直隶无锡县学生张贤先以纳马  赐冠带今复纳麦八百石乞送监读书从之
　　○癸未升河南布政司右参政王概为河南按察按除广西布政司右参政曾翚于河南布政司尚宝司司丞杨寿仍南京四川道监察御史戈立于南京广东道以亲丧服阕也
　　○赐云丘王美堣织金衮龙袍服以王奏旧颁袍服敝坏不堪用故也
　　○甲申擢监生俞诰为工部给事中诰太子太傅兼吏部左侍郎山之子也
　　○代府安塞王秩炅奏臣年十一而父薨十五而母薨俱殡葬韦州地方相去三百余里自归葬之后不得亲行拜扫于心歉然每思父母之恩心摧肝裂不能自己乞暂诣坟所祭扫少伸悲慕之情不允
　　○礼科都给事中杨穟等奏  朝廷设置国子监所以作养天下英才以备任用非特为缙绅之家膏梁子弟而设也近年以来有以祖父尝任在京官员今势去财乏无所容身既无科举之才又无岁贡之路輙便陈情乞恩送监读书及至进监义理之不知句读之不明坐堂未久又复夤缘请托写本历事受官罔知稼穑之艰政治之当务卒以取败者多矣玷辱儒风莫此为甚乞  敕所司令有大臣果有功德于民出身特恩遣其子弟入监者勿论其余但有陈情乞恩入监者治之以罪如此则人才有进用之实国学无虚育之名从之
　　○巡抚淮安等处左副都御史王玄□宏奏近因各处灾伤敕臣设法抚安赈恤已赈给过直隶淮安等四府和滁二州并直隶芦十八口共粮二十二万一千八百二十四石有奇
　　○乙酉赏工部营缮司主事孔诩山东布政司参议陈云鹏按察司佥事陈兰及同知等官张方等一十五人各绢二疋钞三百贯以修治沙湾河道功也
　　○丙戌赐提督松藩兵备刑部左侍郎罗绮  诰命并封赠其祖父母父母妻绮先任大理寺寺丞坐事谪戌边后以少保于谦等奏保复任累升是职以前过例不得诰命至是绮以为请  帝念其在边日久特赐之
　　○命修直隶容城县白沟河杜村口及固安县杨家等口决堤
　　○河南布政司左参议高信以老疾乞致仕从之
　　○丁亥  命各边关总兵等官修理城垣壕堑屯堡墩台
　　○镇守甘肃太监蒙泰奏撒马儿罕地方使臣言亦力把里也咩力火者王领人马来劫哈密兵部议哈密与甘肃为邻窃虏扰边境乞移甘肃及治边总兵官昼夜密切哨探以备不测
　　○戊子中元节遣官祭  长陵  献陵  景陵
　　○户部奏近以天时淫雨车脚不通米价翔踊廷臣建议请在京官军俸粮俱于京仓预关两月矣今通州仓庾复充各处运至者无处收受司出纳者复请官军九月十月分俸粮更于通州预支二月宜从所拟从之
　　○提督宣府军务右佥都御史李秉奏直隶隆庆卫原拨土木榆林二驿摆站军士月粮有室家者给八斗无者六斗而原卫月粮或有重报冒给者此等军士走递之外既无别差又不出战请从撙省照口外站军例有室家者给六斗无者四斗五升俱于附近怀来仓关支原卫月粮明白开除不许重冒其家口畏惧边城不肯随住者如例发遣从之
　　○夜有流星大如杯色青白有光出文昌东北行近浊
　　○庚寅  敕南京守备及五府六部等衙门官曰朕惟自灾祥皆由乎人事得失所致南京实朕  祖宗肇迹之地其重与京师等庶府百司设置惟一既命尔等分任其职则凡所以致灾祥者厥有攸归近闻所在灾异荐臻或水旱相仍或饥疫竞起火盗累作人用怨咨尔等安能辞其责乎兹特敕尔等各务修省改弥毋苟禄以怠政毋临事以乖方毋避患以偷安毋循情以坏法毋假公以私己毋恃势以凌人并以朕言通谕尔属一体奉戒脩职庶以回天心尔等其慎之勉之
　　○巡抚贵州副都御史蒋琳奏都指挥佥事魏英初受操军赂私放之归后惧事发妄称其在逃宜循例发英立功  诏以逃军不及数姑宥之
　　○辛卯  皇太宗文皇帝忌辰遣官祭  长陵
　　○免顺天府文安县景泰六年被灾秋粮四千八百一十余石
　　○壬辰云南木邦军民宣慰使司土官宣慰使罕落法住守孟定地方土官宣慰使弟罕郭法遣头目刀邦闷等来朝贡马及金银等皿等物  赐钞彩币表里纻彩袭衣等物仍命刀邦闷等赍敕并彩币表里归赐其土官及妻
　　○癸巳  赐南和伯方瑛  诰券赠封其曾祖父母祖父母父母妻
　　○以武冈州东偏执塘为江州王刘阳县主弟从王奏请也
　　○命南京并各布政司官吏人等杂犯死罪并流罪以下并免解京详审就彼照例纳米经发为民以四方水旱荐臻从文渊阁大学士陈循请也
　　○甲午  命南京浙江等道试监察御史程景云陈林黄瑾康麟高宗本史瓘熊俊徐毅徐宗李益胡德盛王春曾清俱实授监察御史先是景云等以吏部考选为试御史至是理刑一年本院考称故有是命户部先奏准在京法司并北直隶囚米运米赎罪例则永平山海一带关塞城堡官吏军民于喜峰口仓上纳保定真定顺天府卫所属于倒马关仓上纳河间大名广平府卫所属并顺天府霸等州县于紫荆关上纳其后岁歉米贵逋负连年至是巡按监察御史吴中以为言命减其则例杂犯死罪九十石三流并徒三年七十石俱减二十石杖九十徙二年半六十石减其十五石杖八十徒二年五十石杖七十徒一年半四十石杖六十徒一年三十石俱减其十石杖罪每一十二石减作一石五斗笞罪不减
　　○掌狭西行都司事右军都督佥事任启奏年已七十三乞令孙俊代职  诏不允以兵部言其精力未衰公勤廉干下人服信服故也
　　○己未朵颜卫都指挥阿儿乞蛮遣鞑子薛薛歹等来朝贡马  赐宴并彩币表里等物
　　○丙申满剌加国遣使臣端麻古凌钉等奉表来朝贡马及方物  赐宴并彩币表里金织纻丝袭衣等物仍命赍  敕并彩币表里赐其王及妃凌钉等奏其王原赐冠服毁于火  诏复赐皮冠弁服红罗常服及纱帽犀带
　　○顺天府直隶河间广平等府涿鹿宁山兴州前屯天津并大宁都司营州后屯等卫俱奏六月以来天雨连绵所辖地亩淹没无收  帝命户部勘实以闻
　　○夜有流星大如杯色青白出七公西北行至右摄提星
　　○丁酉  赐襄陵王镇国将军范土□见子名曰徵金□癸
　　○户部奏京城军民狥利逐末屠宰耕牛请命都察院榜示禁约仍令御史兵马司捕问追牛给贫民耕种之
　　○木星昼见于未位
　　○戊戌  命故府军卫指挥同知李昂子北斗奸府军左卫指挥同知王福子得府军后卫指挥同知马镛叔英金吾左卫指挥佥事祝林子胜南京金吾左卫指挥同知何通侄恺俱袭职旗
　　○辛丑秦王志洁薨王秦隐王第三子母唐氏永乐二年生二十年封为富平王宣德三年袭封秦王至是薨享年五十二讣闻辍朝三日谥曰康遣官致祭命有司营葬
　　○壬寅礼部奏灌顶国师赞善王班丹坚锉等言守获边方盗贼宁息屡遣人臣入贡求食茶坐船廪给未蒙允赐近日达贼屡寄书相诱为恶不肯从  朝廷若允所求则仍朝贡护边若不允则边民为恶臣难以禁阻惟班丹坚锉本以蕞尔小夷僻处遐壤过蒙  朝廷厚恩封以王号正宜敬修臣职抚允番夷以图报称今乃蔑弃礼法大肆狂言欲结连丑虏以开边畔请移文狭西四川镇守总兵等官务要整饬边备防其奸宄仍  赐敕开谕祸福俾其安守礼法毋听小人诱惑为非从之
　　○癸卯  敕都察院曰  朝廷置都察院所以扬振风纪表著公论警官邪明宪度纠察奸慝扶翼善良所贵正己以律人奉公以行法知无不言言无不当庶几可称其任近闻监察御史中有不得其人或素行不端廉名少著或持宪失体处事乖方或文移欠通轻浮少实或假公济私不畏清议此皆尔等素所见闻而知者也似此之徒难居是职特  敕尔等严加考察具名以闻毋狥私曲乃惬群情
　　大明英宗睿皇帝实录卷二百五十六
　大明英宗睿皇帝实录卷二百五十七
　　废帝郕戾王附录第七十五
　　景泰六年八月甲辰朔  太上皇帝居南宫
　　○应天府并直隶凤阳宁国太平安庆卢州徽州池州诸府广德滁和诸州直隶潼关狭西甘州诸卫各奏今夏亢旱直隶淮安扬州苏常诸府南京神策龙虎及直隶诸卫各奏今夏旱至闰六月十二日猛风骤作雨雹交下连日不止潮水泛溢渰没民居禾稼租税无徵命户部遣官覆视以闻
　　○乙巳泰宁卫都督佥事革干帖木儿等遣指挥脱脱不花等湖广施州卫南宣抚司遣把事般古送等贡马赐宴并彩币等物有差
　　○降监察御史倪敬黄让盛曰□永罗俊杜宾汪清娄浚苏廉禄王仪王纪白琰金泽左源朱伦俱为典史吴节林璟俱为驿丞时  帝以监察御史多不得人特敕左都御史萧维桢等考察于是以敬让曰□永俊宥清俱轻浮少实浚廉禄仪俱处事乖方纪持宪失度体瑛泽源伦俱文移欠通节素行不端璟廉名少著具名以闻遂俱降之时监察御史王鉴尝于左顺门以正言折中官非礼不为屈中官讽维祯等黜之维祯不听惟倪敬尝指陈时政忤旨被黜颇为时论所惜云  调留守右卫指挥佥事梁伟于锦衣卫带俸不管事
　　○丙午  万寿圣节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出  御奉天殿文武群臣群臣及四夷朝使行庆贺礼以斋戒免宴
　　○赐宜川王府镇国将军公并公錔公鍭  诰命冠服等物
　　○  命修理金山卫及青村南汇嘴守御所城垣以海水涨溢为所决坏也
　　○丁未释奠先奠师孔子遣太子少师兼户部右侍郎翰林院萧镃行礼
　　○遣顺天府官祭宋丞相文天祥
　　○升太子太保兼中军都督府佥事张輗为右都督仍兼太子太保锦衣卫指挥同知李效良为指挥使
　　○哥吉河夷人伯革等自虏中来归送南京锦衣卫安插给房屋器物
　　○镇守浙江兵部尚书孙原贞奏浙江各府及直隶苏松等处人民艰窘其清逃故军丁乞待秋成后起解从之
　　○戊申  帝祭  太社  太稷
　　○镇守云南都督同知沐璘等奏所辖府卫水潦民饥米价腾贵预备官仓支给已尽今将各府军储减价出粜以苏民困其所得银货官为收贮候丰年易米上仓谨以数闻
　　○己酉朝鲜国王李泓暐遣陪臣安崇直等贡马及方物赐衣服彩币等物有差
　　○代王仕壥奏第三子成＜釒粤＞蒙封为博野王府中遇有疾病缺医调治命所司拨民医一人与之
　　○泰宁卫都督佥事革干帖儿所遣指挥脱脱不花奏虏酋卯里孩立脱脱不花王幼子为王卯里孩升为太师近者卯里孩领人马来我三卫虏掠我三卫共追之已击败其众兵部议虏情难测恐卯里孩假以讎杀为由因集丑类来扰边境宜移文辽东大同宣府等处总兵等官严切哨备从之
　　○辛亥旌表节妇三人李氏直隶长洲县民俞镇妻邓氏丹阳民沈輗妻俱守节三十年旌其门曰贞烈
　　○晋王钟铉奏永和王美坞先被镇国将军美垾讦奏其伤坏人伦等事蒙降为庶人其子钟录被累年久乞略其父过俾沾一命以承祭祀  帝曰钟录仍为庶人俾主事今后恪守  祖宗成法如违必罪不宥
　　○黎平城王府正平县主薨遣中官致祭命有司营葬事
　　○壬子赐交城王美垸西河王美埻稷山王幼拱衣和王公鉐冕服并镇国将军钟铬  诰命冠服
　　○提督山海等关右副都卫御史李宾奏洪武初魏国公徐达守御永平山海等处筑御贼长城三十余里及喜峰等关口俱修筑坚完贼至不能进入百姓赖以安居宜建祠宇于永平府城内俾有司春秋祭祀以慰军民仰慕之念  帝曰边务方殷军民艰难俟丰年举行之
　　○癸丑给胙城王子壉并褒城王府镇国将军徵鍑徵鈱岁禄各一千石靖江王府镇国中尉相觉相尊岁禄各四百石俱米钞中半兼支
　　○甲寅升都察院右佥都御史郑为左佥都御史
　　○擢行人卢昇进士李曰良吕益宋有文汪霖龙晋杨釜丁慈史兰茂彪张纲伍骥毛伦刘充吕洪李志纲王齐郁文博溥镛教谕袁纯邹鼎训导刘敬盛忠薛骥陈勖郭观施谦俱为两京试监察御史
　　○巡抚江西右佥都御史韩雍奏所辖府县预备仓粮支给济民连年薄收不能偿官今渐空虚民间殷实之家亦已劝谕纳榖旌异外再难措置者浙江按察司副使罗箎奏民纳榖已授冠带者能添纳稻榖量授官品其法固善然所添榖多民不乐从请自今有能添纳二百石者授以从九品服章每二百石递升一级俱于本处望阙谢恩荣耀乡里不许支俸管事从之
　　○巡抚南直隶户部尚书李敏奏应天太平诸府岁歉民饥公私仓廪赈给已尽欲于石灰山关批验秤盘客盘商引盐之处每盐一引免其该纳余盐劝令出米三升又于溧水县广通镇坝经过客商所贩木植每根小者劝令出米一升大者令出米二升官为收贮贝□齐赈济俟来秋成革罢又言诸府岁运京仓米十七万石有奇其加耗水程米恒倍是数乞将今年正米于本处出粜以所得白金上纳京库其加耗水程米官为给散赈济从之
　　○丙辰重造沅陵王府从王贵燏奏请也
　　○巡抚两广右都御史马昂奏广东自正统十四年驻师剿贼之后仓廪空虚乞将所属府县折银税粮五万石全徵本色存留本处官(商)(仓)备用从之
　　○丁巳管河主事李蕃奏初为徐吕二洪水浅凿阳武脾沙冈引黄河之水然后舟楫流通近又见起失浚封丘县新集等处分脾沙冈外水以济沙湾缘脾沙冈水微细不能兼济二处恐沙湾得水而徐吕乾涸得一失一非计之善况新集地高费用颇多乞敕左佥都御史徐有贞等量度处置从之
　　○夜昏刻南方有星如盏大赤色有光起自河鼓东南行自至近浊
　　○戊午先是钦天监奏观星台在东城上喧扰不便而屋宇墙(园)[垣]壁亦多损坏乞徙至东长安街台基厂则观星台之高与西长安街二塔相对足为青龙白虎之象于堪舆家所言形势为宜  帝允其请至是以其劳扰不徙姑令修理之
　　○镇守云南金齿等处南宁伯毛胜奏军民告称巡抚佥都御史郑颙往年遇旱设法赈济人得聊生今年水涝大坏苗稼颙已回家京乞仍命巡抚以慰人望从之
　　○夜金星犯房宿北第二星
　　○己未祭太岁山川等神
　　○遣旗手卫官祭旗纛神
　　○提督山海等关右副都御史李宾奏蓟州永平山海诸边军士骑操官马旧制每岁冬季给榖草饷秣者户部欲广贮积不复支给然马多瘦损诏如旧制给之
　　○提督大同军务左副都御史年富自陈有父在堂年几八十病息奄奄朝不保暮乞罢归侍养庶全人子之道  帝曰卿之孝情朕固知之但今边境正用人之际不允所请其速往整饬军务毋致稽迟
　　○镇守湖广都督陈友奏会同县所属苗贼聚众攻劫城池杀虏人畜兵部议行巡抚湖广工部尚书王永寿并陈友等严谨守备遇贼出没相机抚捕从之
　　○庚申岷州卫番僧纲司大国师绰竹藏卜遣剌麻达南领占贡马赐钞彩币等物有差
　　○降南京大理寺左少卿廖庄为狭西定羌城驿驿丞先是庄请复皇储其言激切忤旨及是以丁母忧至京陛见  帝甚怒命杖八十于陛前不死遂谪降之时礼部郎中章伦监察御史钟同亦先以言  皇储系锦衣卫狱因命就狱并杖之纶几死同竟死焉同字世京江西吉安永丰县人翰林院修撰复之子景泰辛未进士拜监察御史为人有志操遇事敢言言必出于诚恳无观矫激之心至是以直言死士论深惜之天顺元年赠大理寺左丞寺录其子启为国子生启后奏(归)[乞]父骸诏从之仍给舟车廪饩以还葬
　　○调大理寺右少卿李茂于南京大理寺
　　○命辽东故都指挥佥事周瑛子俊袭衣定辽前卫指挥佥事
　　○镇守甘肃太监蒙奏守备都指挥佥事邢端不行严谨致火延营房烧死军人及烧毁草束官马军装等物仍受嘱不呈报当置诸法奏下都察院覆奏宜行巡按御史候春暖执问从之
　　○夜有流星大如碗色青白有光烛地出井宿西南行至近浊晓刻木星犯井宿钺星
　　○辛酉诏浚京师城河备雨潦也
　　○论福建官台山浙江处州府杀贼功赏浙江镇守兵部尚书孙元贞副都御史郑诏俸一级其余官军升赏有差
　　○癸亥大宁都司保定卫军奏镇守都指挥佥事赵瑄占种军田及用官物造私造等事刑部请下巡按御史案实以开之
　　○周府新息县主薨遣中官致祭命有司营葬
　　○乙酉鲜朝国王李弘晖遣陪臣金何等贡马及方物赐宴并彩币衣服等物有差
　　○敕朝鲜国王李弘晖曰得奏王自童稚得疾承袭父爵以来气质孱柔罔知攸措凡百政务委诸臣僚遂致奸谋生变赖尔叔父得弥祸机尚惧人心未宁无以镇安邦土请尚尔叔权署国事朕念为政在人得人而后国安王既难理国事使让或未得人则为王国之累非细今姑允王让叔李瑈权署国事复敕谕王须审察瑈果平日为人行事合宜为国人所信服是实即驰奏来朕更为王处置毋受惑于奸谀堕其诈计致有不靖王其慎之
　　○敕监察御史邹永昌往直隶与山东河南等处印烙马匹赐大国司锁南领占金印僧衣诰命
　　○提督山海等关军务右副督御史李宾奏永平山海一带关堕相连军马数多见贮粮料数多其附近空闲地土约有七八千顷臣欲趁今无警时月令见在营关营及守城军内精壮者留备操守软弱者量拣屯种仍令带随身衣服甲器械遇警各守信地以听调用月粮俱暂支给俟屯田既成上纳免支月粮其有大量不尽地土官军舍余有力开垦者尽力耕种一体办纳子粒庶可节省馈运事下户部言宾所奏诚守边长久之良法宜准其言从之
　　○巡抚贵州左副都御史蒋琳奏贵州布政司初开设时暂以贵州驿舍舍为司驿在城外库隘不备臣见贵州前卫居城中宽广可改为司其卫署有指挥谷瑄因贫难愿卖可改为卫署命三司勘实移徙
　　○山东都转运盐使司运使张琏以老病乞致仕从之
</div>
    <div class="pagination">
<a href="明实录英宗实录_page186.html">上一页</a><span>...</span><a href="明实录英宗实录_page182.html">182</a><a href="明实录英宗实录_page183.html">183</a><a href="明实录英宗实录_page184.html">184</a><a href="明实录英宗实录_page185.html">185</a><a href="明实录英宗实录_page186.html">186</a><span class="current-page">187</span><a href="明实录英宗实录_page188.html">188</a><a href="明实录英宗实录_page189.html">189</a><a href="明实录英宗实录_page190.html">190</a><a href="明实录英宗实录_page191.html">191</a><a href="明实录英宗实录_page192.html">192</a><span>...</span><a href="明实录英宗实录_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
