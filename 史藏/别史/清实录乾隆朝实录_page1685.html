<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1685 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1685 页/共 1860 页</h1>
    <div class="content">
○丙寅。以故奉恩将军崇厚子嘉瑞、袭职。　　

○旌表守正捐躯江苏丰县民胡永清母李氏。　　

○戊辰。谕军机大臣等据伍拉纳等奏清厘军需款项一摺。内称闽省办理军需惟台湾南北两路地方情形。与各省不同。而办理因之迥异。无例可引至今尚未奏咨均须先行清厘款项。详加考核。与则例相符。始准入销。若与成例不符。断难清销者。应俟报销全竣之后。分别摊赔等语。闽省动用军需。款项繁多。必须逐细核查底案。据实报销。虽南北情形不同。其为军需则一。况海船装载粮饷。顺风径渡。尤非山路崎岖可比。该督等不得以此籍口。致有冒滥。今自台湾蒇事以后。延至一载有余。该督等并未查明。分别奏咨办理。惟将台湾情形与内地不同。军需支给款项、多与定例不符之语。先行奏明。豫留冒销地步。殊属不合。著传谕伍拉纳徐嗣曾、务宜各矢天良。秉公确核。将一应支用款项。据实详查。迅速办理。毋任承办官员、托故迁延。浮开侵冒。以归确实。如果有侵欺情弊。该督等率据报销。朕断不能因此摺先入之言。听其弊混也。　　

○又谕曰、伍拉纳奏、据总兵罗英笈报称、游击徐璋、驾坐兵船。出洋会哨。适遇目兵郭瑞龙等、驾坐小船。在洋缉捕。随带同前往。于三月十五日、至涵头港会哨。事竣驾回时。忽值飓风。该游击将船暂泊崇武澳。其目兵船只落后。系在湄州洋面。被风击碎。沉失军械。兵丁等扶板得生。并拾获藤牌等件随准提督哈当阿咨称、访查郭瑞龙等船只。实系在洋被盗行劫。兵丁等泅水登岸。器械船只。一并劫去等情。揭报前来。请将护金门镇右营游击徐璋、革职拏问。并将金门镇总兵罗英笈、革职严审等语。游击徐璋出洋会哨。既不能缉捕盗匪。迨后兵船被劫复胆敢捏报遭风。情殊狡诈。徐璋、著即革职拏问。至总兵罗英笈、前据李侍尧奏、金门镇所辖海面。洋盗出没。劫掠频闻。是以将该镇革去顶带。勒限严缉。旋经罗英笈亲身出洋。拏获多盗。尚知奋勉。复降旨赏还顶带。已属格外加恩。该总兵自应倍加出力。于所辖洋面。认真督率缉捕。乃既不亲历会哨。而于该游击捏报之处。又复冒昧转报。殊出情理之外。若非哈当阿严行访查属实。则此案必致始终朦混正盗转得漏网。此而不严加惩治。何以肃营伍而靖地方。罗英笈亦著革职拏问。交该督等提同游击徐璋、并在船目兵及已获盗犯等、严审定拟具奏。此案未获盗犯。仍严饬所属。实力查拏。务期全数弋获。毋使一名漏网。　　

○谕、据姜晟奏、审拟山西监生常怀恒、控告宣化县知县王秉正、赊欠布银不还一案。将王秉正问拟杖罪纳赎。已批令该部议奏矣。此案王秉正、虽无因常怀恒催讨布价。挟恨故出情事。但赊取布账。不即清还。以致常怀恒藉词控告。自有应得之罪。外省大小衙门所有需用零星食物不能不就近取买。至布匹一项。尚非日用饮食之物可比。若在本境店铺。任意赊取。必致绸缎货物。亦一概取之若寄。胥役等乘机滋扰。甚至短发价值。势所必有。殊非整饬官方之道。嗣后各省府州县等衙门。除菜蔬油酱食物。准其于本地方照市价平买外。其余需用布匹绸缎、一切货物等项。或由本籍携带。或在邻境买用。毋得于管辖地方。滥行赊买。致启勒索掯价之端。该管上司。仍应随时稽察。如有仍在本境赊欠等弊。即行严参究治著为令。　　

○以福建台湾协副将李芳园、为福建金门镇总兵。　　

○己巳。上命皇十五子颙炎祭关帝庙。　　

○谕、据巴延三奏陕西应徵钱粮通完一摺。朕披阅清单。该省五十三年额徵银粮草束。均已全完。带徵缓徵银粮。亦皆按期完纳。惟潼关、华州、华阴等处现有未完缓徵银两粮石。尚须照例带徵。陕省近年以来收成丰稔。小民踊跃输将不但额徵正赋。全数通完。即分年带徵银粮。亦俱陆续交纳。殊属急公可嘉。所有五十二年潼关、华州、华阴等处未完缓徵银、三千一百六十三两零。又未完缓徵耗羡银四百七十四两零。并潼关缓徵粮、一百二十一石零。俱著加恩全行豁免。嗣后年清年款。逋欠全完。小民得免追呼。益可鼓腹含哺。共享盈宁之福。以副朕嘉惠闾阎。有加无己至意。该部即遵谕行。　　

○刑部议奏、河南巡抚梁肯堂题、镇平县民张文义、因角口微嫌。杀死范守用子范狗等。一家三命。并斫伤范造垂毙。请照例凌迟处死。其子及妻。照例发遣。得旨、张文义著即凌迟处死。向来杀死一家三命以上案犯。将其子嗣俱照例分别办理。今彼既杀其三子俱绝嗣。其一仅存者。生死且未可定。而亦无嗣。此等凶残之犯。既绝人之嗣。不可复令其有嗣。自当不留遗孽。方足蔽辜。嗣后凡杀死一家三四命以上者。不拘死者之家。是否绝嗣。其凶犯之子。无论年岁大小。俱著送交内务府、一体阉割。以示惩创。所有张文义一案。即著照此办理。　　

○庚午。谕、向来南粮余米。俱准在通州变卖。以资日用。今南漕现届抵通。旗丁于交足正供之外。所有多余米石。情愿出售者。仍著加恩。准其就近于通州粜卖。在旗丁等既所乐从。而近畿地方。粮米益充于市价民食。均有禆益。该部即遵谕行。　　

○谕军机大臣等、据毓奇奏、江西各帮漕船。因鄱阳湖以西之凤凰滩、罐子口等处、二百余里。河道浅涩。未能克日渡湖。并据设法拨运挖浅。自四月十三日。该处得雨之后。水势稍长。头帮已渡湖前进等语。近年以来。山东、直隶、运河水短。漕船行走。多有稽迟。本年直隶山东、及淮扬一带、水势深通。足资浮送。帮船衔尾北来。并无阻滞。乃江西各帮。转因凤凰滩等处河道节节浅阻。以致起拨耽延。不能径渡鄱湖。实为从来未有之事。今该处虽经得雨。河水稍长。帮船已渡湖前进。而该督书麟、署篆累月。及该抚何裕城、未能先事豫筹。随时疏浚。办理不善之咎。实所难辞。书麟、何裕城、俱著传旨申饬。嗣后务宜督饬所属。将江西漕船经过河道。如凤凰滩、罐子口等处。一概挑挖深通。毋任仍前阻滞。将此传谕书麟、何裕城、并谕毓奇知之。　　

○以故贵州镇远府属正七品土官杨通明子光灿、袭职。　　

○辛未。谕军机大臣曰、毕沅奏、襄阳城迤上老龙堤之卧铁牛对面周家嘴、系襄江坐湾。新长沙滩一处。将大溜逼向南趋。洲沙多系石子砂礓。未能挑挖。近年以来。河形兜曲。溜势较急。若不早为抵御。恐将来对岸新滩日长。汉水益逼而南。必至搜刷堤根。拟于普陀庵、至黑龙庙等处。仿照荆州沙市石矶做法。各接做挑溜碎石坝十丈、及十余丈不等。俾节节挑溜。以护石岸根基等语。窖金洲在荆州府城之南。洲沙涨阔。逼溜北趋。以致万城等堤、顶冲受患。今周家嘴在襄阳府城之北。若新滩日长。汉水益逼而南。则该处老龙堤工。适处顶冲。亦难免搜刷为患。其情形大约与窖金洲相仿。汉水流为荆江。亦不可不豫为筹办。况现据毕沅奏、估做石坝。共需用碎石八九千石。工程亦属有限。易于建筑。阿桂现在荆州查办事件。回程必经由襄阳。著传谕阿桂、于回京经过之便。即会同毕沅、到彼详悉履勘。如周家嘴洲沙。可以设法去净甚妙。若一时未能挑挖。则酌量于迎溜处所。建做石坝。务期挑溜往北。直走江心。俾沙滩不至再长。而老龙堤石岸。亦可永保无虞。阿桂屡膺任使。到彼会同勘办。自益稳当也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十八



大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年己酉。五月壬申。谕曰、伍拉纳等奏、晋江县知县苏登莱、于地方报窃之案。并不认真严缉详报。请旨革职协缉等语。闽省漳泉等处、民情强悍。盗窃频闻。虽甫经严加整饬。积习尚未悛改。该处州县于地方窃案。更应上紧缉拏务获严办。乃该县苏登莱、任意延玩。并未缉报。不可不严加惩儆苏登莱著革职拏问。俟所报一切窃案、拏获完结后、再解交刑部治罪。以为海疆重地知县、不实力缉补者戒。余著该部议奏。　　

○谕军机大臣曰、伍拉纳等参奏玩窃匿报之晋江县知县苏登莱、请旨革职一摺。已明降谕旨、将苏登莱革职拏问。俟获犯后再解交刑部治罪矣。闽省文武疲玩。种种废弛。即如晋江县既有窃案。该令苏登莱非惟不知上紧缉拏。转尔玩匿不报。于此已可概见。自不可不从重办理。大加惩创。此总由富勒浑、雅德、在彼一味因循。漫无查察所致。伊二人已发往伊犁效力赎罪。以示惩儆。但徐嗣曾本系该省藩司。升任巡抚。伍拉纳亦久任该省藩司。从前在彼。一切未能整顿。咎本难辞。岂得靦颜竟若置身局外。况该省迟延未结之案。不下百余。此等事件。该督抚常由驿奏事。即应附驿速奏。何以仅交摺差赍递。殊属失之迟缓。伍拉纳、徐嗣曾俱著传旨严行申饬该督抚均系获咎之人。经朕格外施恩。不究其既往。仍加擢用。嗣后务当倍加感愧。实力整饬。以除积习而赎前愆。若因现在已办出数案。即可为站脚地步。而于前此之种种废弛。俱归罪于富勒浑、雅德二人。伊等又复因循玩愒。不肯认真办理。将来粤省无事一二年后、朕仍令福康安前往该省。稽查一切若查出闽省地方。尚无起色。甚至仍有如从前文武玩弛之事则富勒浑、雅德即属伍拉纳、徐嗣曾前车之鉴。或再加重。皆不可知。恐伊二人不能当此重戾也。又本日据罗英笈奏叠次拏获洋盗。解交地方官审办一摺。罗英笈昨因兵船被盗。捏报遭风。经伍拉纳参奏。已降旨将该员革职拏问。伊既任听属员。饰词捏报。岂肯转将实在情形奏出。著将原摺、发交伍拉纳等阅看并提集案证。秉公严审。一并定拟具奏。　　

○癸酉。谕、户部议覆长芦盐政穆腾额奏东商本年应徵缓带课银。恳请展限一摺。该部照例议驳。并声请可否准其展限带完恭候钦定等语。商人输纳引课。自应按限完交。以清款项。不得藉词延宕。但念该省商课。前因岁歉滞销。业经分年缓带。今若将正杂课帑。同时新旧并徵。商力仍未免拮据。所有四十八年起、至五十二年止、本年应交带徵课项银、二十万三千六百三十余两。并五十三年应交引课银、一十七万六千八百五十余两。著加恩于五十五年秋后起徵。分限三年带完。俾商力益资宽裕。以示朕格外轸恤至意。　　

○谕军机大臣曰、陈用敷奏请展限查缴禁书摺内、据称现在各属缴到书籍。为数无多。似已搜罗殆尽。惟续查出之休园省录等书。饬行未久。恐穷乡僻壤。或未周知。不敢以年限已满。遽停查办。请展限一年。再加逐细访查等语。江浙违碍各书。节经该督抚等、查出解京销毁。并屡行展限。饬令地方官查办。现虽据奏、缴到书籍、为数无多。然亦未必竟至搜罗净尽。或地方官日久生懈。并不实力访查。亦未可定。况江苏省续行查出休园省录等书。现在查禁未久。僻远处所。或未及周知呈缴。自应宽为查办。江浙为人文之薮。书籍繁多。地方官祇须将应毁之书。查销净尽。原可毋庸定以限期。著传谕书麟、闵鹗元陈用敷、何裕城、琅玕等、务宜严饬所属。随处留心查访。如有应行查禁各书。即迅速饬缴销毁。不使稍有留遗。断不可稍存懈怠。拘泥期限。徒为虚应故事。并著将现在曾否有续行查出之书。即行分晰具奏。　　

○福建巡抚徐嗣曾奏、琉球国番民平良等十六人。乾隆五十三年十月。装载棉花。至中山王府交纳。回至大洋。遭风破船。其十人不知去向。平良等六人得生。经台湾府委员护送抵省。照例安插抚恤。报闻。　　

○甲戌。上还宫。　　

○御乾清门听政。　　

○谕曰、永来、系海望之孙。朕念伊祖。授伊为内务府护军统领。内阁学士。自当感激朕恩。奋勉学习。今日具奏本章。竟至遗忘数件。此皆伊福薄之所致也。从前似此者、全行革退。著加恩将永来革退内阁学士。仍留内务府、护军统领。以观后效。　　

○谕军机大臣等、步军统领衙门奏湖南沅陵县民人李茂才、呈控该县银匠周岐山等、串通柜书。设立银匠头目。多收正耗银两等情一摺。细阅李茂才所控情节。系周岐山等、于四十六年起。串通该县柜书。设立银匠头目。于正赋加、耗之外。每两多索银一钱九分。李茂才之子李山柏等、于五十年在巡抚衙门控告。经浦霖批交辰州府审讯。该府并未审明。即行具详。又经浦霖、另委辰沅道审明、实系周岐山等串通多索。将周岐山责革。发示禁止。该县并不将告示张挂。周岐山等遂得改名复充。仍照从前多收。各省徵收地丁钱粮。正耗俱有定额。岂容巧立名目。设法多收。此案先经李山柏等、在巡抚衙门控告。经该抚批府审讯该府并不审明。即行具详。显属袒庇。迨该抚另委道员、审明周岐山等、串通多索属实。即当彻底根究。将该府县一并从严参办。何得仅将周岐山等责革。并出示禁止。率尔完结后。遂不复问。浦霖不应至此。湖南通省县分较多。而沅陵距省已远。浦霖于该县、或不致有心徇纵。此必系袒庇知府。因而意存回护。将就完案。现据李茂才、将所发告示呈出控告。若所控属实。不特该府县有应得之罪。即蒲霖庇属不办。亦难宽宥。此事关系甚大。京中现无可派之人。阿桂在荆州审案。距湖南不远。著即将李茂才一犯、解交阿桂、就近提集犯证。前至荆州。详细秉公研审。务得确情。定拟具奏。如浦霖有袒徇情节。亦即据实参奏。勿稍回护。　　

○乙亥。上诣大高殿、寿皇殿、行礼。　　

○以编修冯集梧、为云南乡试正考官。检讨刘锡五、为副考官。户部员外郎萨彬图、为贵州乡试正考官。兵部郎中王锟、为副考官。　　

○丙子。上御太和殿视朝。文武升转各官谢恩。　　

○幸圆明园。　　

○谕军机大臣等、据勒保奏、审明李生贵等、向客民宋世烈、买大黄一千三百七十余觔。运至喀什噶尔。将李生贵从重照窃盗赃例。定拟绞候。又回子玉素普、在阿克苏地方。私卖大黄二千一百六十斤。共得普儿钱、三十四千五百余文。将玉素普亦照窃盗赃例、定拟绞候。又另案贩卖大黄回子迈玛第敏、俟解到另结等语。细阅摺内声叙情节。各案头绪牵混。殊未明晰。不尽其情。任其饰供。并未尽心严问。必须确加研究。方足以成信谳。著传谕勒保、即将李生贵、玉素普等二案。派委妥员解京。毋致脱逃。交军机大臣、会同刑部、另行质讯。定拟具奏。其未到之迈玛第敏一案。俟解到兰州。亦即解京归案审办。至该督另片奏称、俄罗斯迤北、即系北海。由大洋可通广东。请敕下沿海广东各省。一体禁止出洋等语。俄罗斯有海道可通。朕已早经虑及。屡次传谕沿海各该督抚、严行饬禁。以社透漏。若待勒保陈奏。始行查办防范。岂不迟误耶。将此谕令知之。　　

○丁丑。谕曰、阿桂现在出差。朕启銮后、所有留京事务。著常青暂行代办。绰克托现经患病给假。其吏部事务。亦著常青暂署。户部印务。著金简署理。其兵部印钥。阿桂未回京以前。著阿扬阿暂行带管。步军统领印务。著绵恩署理。　　

○谕军机大臣等、前召见永昌府知府宣世涛、据奏缅甸贡使入觐回国。因天朝恩待优渥。极为感激。并据孟矣面禀宣世涛、该国欲于明年、敬遣使臣虔请封号。孟矣前往永昌三载。略通内地语言。且识数字。所言似非无据等语。宣世涛素在永昌。与孟矣认识。今所闻缅甸乞封之语。得之孟矣面禀。自属有因。富纲等谅必亦知此事。何以并未奏及。至贺长庚、系伴送缅甸贡使之人。其请封一事。如于来京途次。即有所闻。早应于召见时面为陈奏。若该贡使回国时始行告知。亦应附摺奏闻。乃本日该臬司奏。请陛见摺内、并未一语提及。即该贡使回国。如何感激情形。亦未详悉声叙。殊属不晓事体。贺长庚著传旨申饬。并著传询富纲、谭尚忠、是否知有缅甸请封信息。仍询问贺长庚、于伴送贡使时。沿途曾否告知此语。即行据实具奏。如果明岁该国遣使到关。吁请封号。自是好事。即一面将其陪臣送京。一面由驿奏闻。不可拘泥饬驳。致阻远人向化之心也。至贺长庚甫经自京回滇。未及一载。所有奏请陛见之处。竟可不必。将此传谕富纲等、并谕贺长庚知之。　　

○戊寅。旌表守正捐躯陕西蓝田县民刘成宾妻贺氏。　　

○己卯。孝恭仁皇后忌辰。遣官祭景陵。　　

○谕军机大臣等、朕思阮光显等、此次进表乞降之后。既赶回黎城、告知阮惠。该国臣民共生欢幸。一面令阮有晭等赍送谢仪。词令礼文。较前倍加恭谨。看其感激畏服。竟属出于至诚。阮光显所禀阮惠进京瞻觐之处。定非虚语。明年如果阮惠亲自来京。即当特降恩纶。加封王爵。优予赏赐。著福康安再行剀切檄谕阮惠。以明年恭遇大皇帝八旬万寿。果能自行诣阙抒诚。大皇帝必当格外加恩。予以王爵。渥受宠锡。尔之子孙。亦可世守安南。永备藩服。如此明切谕知。自不致更生疑虑。计此时阮光显、应已自黎城回至谅山候信。福康安接奉前旨后。自必谕知该目。即令汤雄业带同起程。于经过桂林时。与黎维祁相见。并应先期令黎维祁薙发。改用天朝服色。使阮光显亲见其业经薙发。服色已改。断无回国之理。既可释其疑畏。而该夷目于七月二十外行抵热河。正值蒙古诸王公台吉、俱来朝觐。俾得同邀宴赉之荣。将来回国时、向阮惠一一述及。益可见天朝如此曲赐优容。渥加恩待。阮惠自必坚心欣戴。踊跃来朝。至所奏夷目潘德启、阮廷沛等、业已令其薙发。自应如此办理。但何以又未想到黎维祁、令其一并薙发。朕早经降旨谕及。福康安务当于阮光显未到桂林之前。先行遵办为要。　　

○命大学士和珅、吏部尚书彭元瑞、教习庶吉士。　　

○辛巳。上还宫。　　

○是日起。上以夏至祭地于方泽。斋戒三日。　　

○壬午。谕曰、伍拉纳奏、据总兵罗英笈等禀、参革守备徐璋病故。呈缴委劄前来。当即飞饬兴泉永道胡世铨等、详细确验。嗣据该道等、验明徐璋、实系生前服毒身死。现将派委看守之署守备李文斌收禁。并将罗英笈摘印看守等语。徐璋前于兵船被劫。捏报遭风。参革候审。既经派委李文斌看守。何以并不小心防范。任其畏罪自尽。乃罗英笈呈缴劄付时。尚以徐璋病故具报。尤属疎玩。除总兵罗英笈前已降旨革职拏问外。其署右营守备李文斌、著即革职拏问。交该督等一并严审定拟具奏。　　

○谕军机大臣曰、伍拉纳奏、行抵太平途次。接据罗英笈等禀报参革守备徐璋、于四月二十日病故。呈缴委劄前来。随飞饬兴泉永道胡世铨详细确验。据该道等、验明徐璋、系服毒身死。查徐璋前经提臣揭参后。即派委署守备李文斌看守。何至任其畏罪自尽。现将李文斌收禁。并将罗英笈委员看守。一面提同案犯。迅速严究。从重办理等语。徐璋前因兵船失盗。捏报遭风。参革应审之人。既经委员看守。等候审讯。何以并不小心防范。竟任其畏罪服毒身毙。岂有此理。乃罗英笈呈缴劄付时。尚以徐璋病故具报。罗英笈前已降旨革职拏问。今观其诸事玩误至此。实属罪所应得。而闽省营伍地方。种种废弛。益于此可见。屡经谕令该督抚实力整顿。著再传谕伍拉纳、徐嗣曾、务宜遵照节次谕旨。随时留心。遇事认真严办。毋得苟且塞责久而生懈。至罗英笈如何扶同禀报。及李文斌如何看守疎懈。有无情弊之处。著伍拉纳严审速奏。其案内未获各盗犯。仍飞饬各文武上紧缉获。归案办理。勿任一名漏网。将此由五百里传谕知之。　　

○癸未。谕、据伍拉纳奏、接准署浙江提督伊里布咨称、据宁海营参将爱新泰、呈报。四月初二日、有叶加玉等渔船三只。停泊健跳关口海面。忽闻炮声。有盗船七只、赶拢围劫。各用刀斧器械上船。将渔船人等拒伤。并将船上人捆缚掷水。杀毙多命。经事主叶加玉等、赴汛呈报。署健跳汛守备姜起荣、并不收办。请将姜起荣革职拏问。就近交琅玕审拟。参将爱新泰、革职留该处缉拏正盗。黄岩镇总兵刘文敏、交部严加议处等语。海洋盗匪。最为地方之害。营汛各员。自当随时加意巡缉。乃平日既不认真缉捕。致有凶盗劫杀多命之案。及事主赴汛呈报。犹不即时转报追捕。实属废弛已极。情殊可恶。署守备姜起荣、著即革职拏问。交琅玕严审定拟具奏。至参将爱新泰、有管辖洋汛之责。且该参将系属旗员。朕用于绿营。原望其整顿一切地方营伍。加意认真查办。今多有染绿营恶习。亦一味因循。致所辖汛内凶盗。劫杀三船。非寻常疎玩可比。虽此案由该参将呈明。安知非经署提督等饬查。势难隐匿。始行揭报。爱新泰亦著革职拏问。总兵刘文敏、于该管洋面。有此等劫杀重案。其平时懈于督缉。已可概见。刘文敏著一并革职拏问。以示惩儆。俱著交与该抚、严切审讯有无隐讳玩纵情弊。即行具奏。其余疎防文武各员。伍拉纳远在厦门。并著琅玕查明。严行参奏。所有此案首夥各盗。务即饬属上紧查拏。毋致一名漏网。　　

○又谕、浙江各营。除抚标外、俱听总督节制。向不归巡抚管辖。此虽旧例。但浙省距闽省、道里辽远。各标营所管营汛地方。山海交错。在在均关紧要。遇有海洋凶盗劫杀案件。必待远赴闽省呈报总督。始行办理。往返实属稽迟。而本省巡抚。又以营务非其管辖。明称不越俎。而实意存推诿。并不督率稽查。于营伍地方。均有关系。现据伍拉纳、奏报宁海营健跳关口海面洋盗、劫杀多命一案。事主赴汛呈报。守备姜起荣、并不立时收办。玩弛已极。琅玕系该省巡抚。于此等重案。岂无见闻。乃署提督伊里布、咨报伍拉纳、该督已自厦门奏到。而琅玕近在同省。转未奏及。殊属非是。除另旨严饬外。嗣后浙江各营。均令巡抚就近兼理。一切营务寻常事件。仍与总督会同、秉公商办。如遇此等紧要事件。即一面办理。专摺奏闻。一面再行札会总督。庶营制更有责成。而要案亦不致稽迟矣。　　

○又谕、浙江提督观成、现在署理四川提督事务。到任尚须时日。其浙江提督、现系伊里布署理。但浙江现有海洋盗劫各案。正资提督整饬办理。伊里布系新任总兵。署理提督。究恐难资整顿。陈杰、著调补浙江提督。即行速赴新任。不必来京请训。所有江南提督员缺。即著观成调补。观成现在四川。其未到任以前。著王柄署理。　　

○又谕曰、傅玉、曾任将军年久。所有内大臣缺。著傅玉补授。仍令署理正白旗蒙古、镶白旗汉军旗务。　　

○谕军机大臣等、据伍拉纳奏、准署浙江提督伊里布咨称、宁海营参将爱新泰、呈报健跳关口海面盗船杀毙多命。经事主叶加玉等呈报。署守备姜起荣、并不收办转报。请将该署守备革职拏问。就近交琅玕审拟等语。业经明降谕旨、将姜起荣及该管总兵等、一并革职拏问矣。海洋盗匪。最为地方之害。乃营汛各员。既不认真缉捕。已属懈玩。及事主赴汛呈报。并不立时收办。尤为藐法玩弛。琅玕系该省巡抚。且身系觉罗。尤宜倍加奋勉。诸事加意整饬。乃该省沿海一带。既有此等凶盗劫杀之案。该抚岂无见闻。乃并未查明具奏。置若罔闻。一任文武各员规避处分。讳匿不报。可见琅玕、平日于地方营伍。并不留心整顿。意存诿卸。即如该抚来京陛见时。屡经召见。所奏不过明年庆祝万寿。及豫备贡品等件。俱系无关紧要之事。而于该省如何缉盗安良等事。并未一语奏及。是琅玕仅知留心小节。于地方事务。全不认真办理。殊负委任。琅玕著传旨严行申饬。此案署守备姜起荣、因何并不立时收办转报。及该总兵参将等、有无通同讳饰之处。著该抚一并严加究讯。据实具奏。并将此案未获正夥各犯。饬属严缉务获。毋使一名漏网。将此由六百里发往。传谕琅玕。仍令速行审拟具奏。并谕伍拉纳知之。　　

○调浙江温州镇总兵陈庄、为黄岩镇总兵。以金华协副将韩正国、为温州镇总兵。　　

○甲申。夏至。祭地于方泽。上亲诣行礼。　　
</div>
    <div class="pagination">
<a href="清实录乾隆朝实录_page1684.html">上一页</a><span>...</span><a href="清实录乾隆朝实录_page1680.html">1680</a><a href="清实录乾隆朝实录_page1681.html">1681</a><a href="清实录乾隆朝实录_page1682.html">1682</a><a href="清实录乾隆朝实录_page1683.html">1683</a><a href="清实录乾隆朝实录_page1684.html">1684</a><span class="current-page">1685</span><a href="清实录乾隆朝实录_page1686.html">1686</a><a href="清实录乾隆朝实录_page1687.html">1687</a><a href="清实录乾隆朝实录_page1688.html">1688</a><a href="清实录乾隆朝实录_page1689.html">1689</a><a href="清实录乾隆朝实录_page1690.html">1690</a><span>...</span><a href="清实录乾隆朝实录_page1686.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
