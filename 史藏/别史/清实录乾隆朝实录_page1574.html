<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1574 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1574 页/共 1860 页
  </h1>
  <div class="content">
   ○戊子。谕。兵部具奏。武职守备以上各官。亲年八十以上及独子之亲年七十以上者。应否照陆燿所奏。呈请终养一摺。文武本无歧视。而职任各有不同。文职以教孝为先。武职以教忠为重。是以古人于兵革之事。不妨夺情。而武职当出兵打仗时。虽遇私艰。仍在军营宣力。情形本殊。原不必与文职官员。一体办理也。嗣后应丁忧之副将以上。著照文职一例行。其参将以下。如有因亲老呈请终养者。仍照旧例办理。其余亲老者。无庸概令离任回籍。　　

○己丑。谕曰。福康安奏。库车办事大臣拏获携带回经出口之回民马起蛟等。审明定拟。将马起蛟等四犯。均发往云南。广西。烟瘴地方安插一摺。又夹片内奏称。该犯等携带经卷。实系寻常诵习之经。若遽行发遣。似稍可矜等语。马起蛟等。携带寻常经卷出口。虽不在查禁之例。拟以烟瘴。固属可矜。然竟从宽贷。亦不足以示儆。乌噜木齐。距甘肃不远。马起蛟等四犯。著改发乌噜木齐安插管束。　　

○谕军机大臣等。前据伊星阿奏。江西省屯田应徵余租酌减额数。郝硕原奏。以加徵兵米折色价银抵捕。于事理未协。请于粮道库项内。每年动拨银一万五千余两。抵补余租减数等语。已批交该部议奏。并以粮道余存库项。每年动拨。将来必至不敷。谕令伊星阿再行详查妥议矣。本日据户部议覆具奏。并令军机大臣。询问原任江西藩司冯应榴。据称从前办理屯田余租。因地土瘠薄。疲丁不能完纳。积欠甚多。势原不能不为减额。但非筹款抵补。又恐有碍济运济造之费。若动支粮道库项则年复一年。费帑无所底止。是以再四筹酌。惟查有兵米折色一项。从前原系徵收本色。后改折色。每米一石。仅折收银六钱。合之每月粮价。实属过轻。今议加增二钱。较之竟徵本色。百姓尚多便宜。从前宁都州兵米。改徵折色定价每石银一两三钱。经部议覆准行则现合以加增二钱之数。尚止八钱。较宁都州所办尚属减少。又所徵二钱之数。系合数千百亩分摊。每亩不过徵银自五丝八忽至一厘七丝不等。且以兵米折色之有余。抵补余租减额之不足。事属以公济公。毋庸另费帑项。而于民无扰。于丁有益等语。兵米徵收折色。既止每石六钱。定价本轻。即增加二钱合算。每亩不过在厘毫丝忽之间。是尚非加赋可比。若如伊星阿所奏。虽属通融调剂。但以粮道库项抵补。虽现在存项。尽足敷用。而年复一年。将来必形支绌。又将作何筹办。即屯粮亦系正项。是不可以动支抵补。著传谕萨载。伊星阿。会同毓奇。将兵米折色加增二钱。是否价值尚轻。于民无碍。及此外有无款项可以抵补之处。再行熟筹妥议具奏。朕阅郝硕原奏。疑有加赋之失。今观部议。似伊星阿又有沽名之举。而冯应榴。又或不免心存回护。总在萨载。毓奇。秉公查办。朕原无成见也。所有户部议覆原摺。著暂存。俟该督等覆奏到日。再降谕旨。将此由四百里各传谕知之。寻奏。江西省屯田余租。因南昌。九江。二卫屯田。坐落德安。德化。瑞昌。彭泽。星子。等五县。滨临江湖。田均瘠薄。且疲丁积欠累累。信丰所屯田。租额过重。经前抚臣郝硕奏。请将德安县。每亩减银八分。德化。星子。信丰。三县。每亩减银六分。瑞昌。彭泽。二县。每亩减银四分。通计各县。共减徵余租银一万五千三百二十五两零。将现徵兵米原额。每石徵银六钱。酌加价银二钱。计可加银一万五千八百九十两零。以补余租减数。此外别无款项可抵。且其数甚微。民均乐从。实无妨累。其每年余银五百六十余两。贮道库以充漕费。得旨。下部议。　　

○又谕。据福康安奏。巴里坤屯田。加种地亩。渠水不敷浇灌。镇属各营。兵少差多。暨该处磨夫工价。屯车修费等项。经前任都统海禄。奏请裁汰之后兵丁苦累。又上年短收粮七千余石。系武员借垫。典当衣物赔偿。种种情形据该署总兵和伦。列款具禀。该请饬交奎林。亲赴巴里坤处所。详加确勘。妥议筹办等语。已批交军机大臣议奏矣。巴里坤等处。既属有地短水。兵少差多。不能加种地亩及裁汰磨夫工价银粮等项之后。兵丁种种苦累。既据该镇等纷纷具禀。自应确勘情形妥协筹办。方于新疆屯务。永有裨益。但奎林历练未久。办事亦不能如福康安之精细。福康安。现因玉门县所属惠回堡等处地震。此时自己亲往查勘抚恤。该处距巴里坤不远。著传谕福康安。即行前往。会同新任都统奎林。详加确勘。酌定章程。自能仰体朕怀。妥协办理。俾可永远遵行。并即饬令藩司浦霖。速行回省办事。陈淮。前已有旨准其陛见。亦著俟福康安回省后。再行来京。至前以福康安未经亲赴地震处所查办。曾降旨训谕。兹阅该督奏到各摺。因在兰州迤东一带地方。勘办安营设汛事宜。是以祇令藩司浦霖前往。但该督前奏。并未将惠回堡等处。在嘉峪关外声明。因有前旨。今朕已明悉矣。将此由四百里传谕知之。　　

○庚寅。军机大臣奏。吏部定例。题升推升人员。引见后始行开缺。兵部于题升推升人员。一经覆议。奉旨允行。即行开缺。办理未能画一。应请将兵部升任人员。亦照吏部于引见后开缺之例办理。从之。　　

○辛卯。谕。昨据军机大臣。遵旨将八旗大臣等子弟带领引见。经朕降旨。指出六部笔帖式中。差使尚勤。平日在部果能得力者。准该堂官据实保留原衙门。乃朕因人器使之至意。今阅军机大臣等奏留笔帖式名单。有礼部笔帖式祥泰。查祥泰。乃巡抚伊星阿之子。该部将伊保留。并未秉公办理。显系瞻徇。以图重酬。殊属非是。礼部满堂官德保等。著交部严察议奏。　　

○吏部议准。湖南巡抚陆燿等奏称。岳州府属临湘县。本定为中简缺。经前抚臣敦福。奏准改为冲繁难要缺。在外拣选调补。查该县幅＜巾员＞不广。政事不繁。请将临湘县改为中缺。归部铨选。从之。　　

○壬辰。上御演武厅。阅健锐营兵。　　

○谕。据书麟奏。亳州等十一州县。本年雨水缺少。二麦不能一律栽插。本日又据该抚由驿奏报。安庆省城于初四日大沛甘霖。十分深透等语。书麟前摺。系初二日拜发。因差人赍递。是以与初四日奏摺。同时奏到。省城既得甘霖。想亳州凤阳等处。自必一律普沾。但现在已届小满。即得有透雨。亦止能赶种大田。而二麦收成。已属歉薄。况各该处均系积歉之区。尤应加意抚绥。所有亳州。凤阳。定远。怀远。灵璧。泗州。天长。五河。旴＜日台＞。宿州。蒙城。十一州县民卫。应徵新旧钱粮。俱著加恩缓至本年秋成后徵收。俾民力益臻宽裕。该部即遵谕行。　　

○又谕。据刘秉恬奏。查明滇省历来文武官员去思德政等碑一百余座。非地方官民所建。即营兵卫役所立。现在逐一扑毁。其拆下碑石。亭顶。亭座。砖瓦等项。收贮省城。以备官工需料等语。所办甚当。已于摺内批示矣。地方官吏。于一切吏治民生。俱系分内专责。果能实心整饬。亦其职所当为。何必立碑纪颂。邀誉将来。其或任内并不留心民事。临去时。强令民等敛资勒石。更为无耻之尤。于风俗人心。大有关系。且官员贤否。自有朝廷黜陟。乃以所属兵民等。平日曾受私恩。辄倡首撰文勒石。尤使贤否易淆。不可不防其渐。又据奏称。滇省历任督抚。如鄂尔泰。李湖。俱系实心实力。懋著清勤为督抚中不可多得之员。而合省并无二人碑碣。可见私好私恶。全不足凭。督抚在任之政绩并不以去后有无之。碑颂为优劣也。刘秉恬接奉前旨。即能饬属详查扑毁。毫无瞻顾办理实属可嘉。刘秉恬。著交部议叙。至滇省地处边疆。一经查办。即扑毁一百余座可见此风相沿日久。各省似此者必多。而近省各督抚。何未奏及。此非瞻徇。即系自为。著各实力详查仿照刘秉恬所奏办理。具摺奏闻毋得视为具文。将此通谕知之。　　

○谕军机大臣等据刘秉恬奏。疎浚海口河道情形一摺。已批交该部议奏矣。但阅奏到图内。滇池迤北有海源河尾。而图南又称有海口大河一道。自石龙坝达安宁。富民。二州县。汇入于金沙江等语。海水为万派朝宗。凡江河大渎。皆以海为尾闾。从无海水转灌入河之理。即如浙江等省。海口虽俱有潮汐来往。而从江河入海正流自属一定。该抚所称海口。乃系滇池口。而奏摺及图说内。竟称为海口。并未声叙明晰。转似海水入江。由江入海。岂有海入江之理。措词殊为失当。著将此传谕知之。　　

○吏部议准。护理陕西巡抚图萨布奏称。西安府分设孝义川同知。五郎关通判。各分辖地界应就近拨给。查咸宁县拨给孝义川地方系秦岭以南分界。蓝田县之红石沟。厢台子二处镇安县所辖之蔡家庄等十九处。均应改拨孝义厅管辖。其咸宁县分拨该厅之石泉沟等二十六处。因与镇安县接近。须抵拨镇安县管辖。又长安县拨给五郎厅地方。系以南山各峪口分界。盩厔县所辖之红崖山等一十二处。石泉县所辖之火地岭等十处。洋县所辖四亩坪等四处。镇安县所辖之盔缨山等十三处。均应改拨五郎厅管辖。其地亩钱粮。均在各该县地丁起运项下开除。令孝义五郎二厅接收徵解。从之。　　

○癸巳。谕。朕恭阅实录。康熙年间高家堰之水。高于淮安平地一丈六七尺。皇祖特命张鹏翮另筹善策陈奏。因思开放陶庄引河以来。河势趋北。今昔情形。自不相同。令萨载等。将现在高家堰之水。较地尚高若干尺。淮安之水。又高于地若干尺。详悉查明具奏。兹据萨载等奏称。高家堰堤工。自酌定五坝水志。以时宣洩。四十二年。又开陶庄引河。黄水无虞倒灌。康熙年间。湖水较堤旁平地高三尺。今则仅高一尺。而淮安之水。彼时高于平地九尺。今则地面转高于水面二尺九寸此则清口畅消。运河刷深之明验。而堤工坚固。即遇盛涨时。亦不致骤壅为患等语。是皇祖从前之所廑念。兹仰荷天佑。河身与湖水已较前渐就低深。览奏少慰。然湖水究尚高一尺。不可不慎堤防。今亦更无别法可令湖水再低于平地。惟当加意守护以资保障。不可因湖水较低于昔。即存疎懈也朕轸念东南黎庶。无时稍释于怀。该督等其恪遵此旨。倍加儆畏。务期妥协经理。俾泽国民生永登乐利。以副朕念切河防。安愈求安之至意。　　

○甲午。谕。直隶河间府属之景州。交河等。八州县。秋冬以来。雨泽稍疎。麦收恐未免歉薄。前经降旨加恩。减价平粜。并将新旧钱粮。一体概予缓徵。兹据刘峨奏称。东光。吴桥任邱。三县。民力虽较景州等处。稍为宽裕。但现在市集粮价。亦未平减等语。所有东光。吴桥。任邱。三县。著加恩照景州等八州县之例。一体减价出粜。以平市价。该部即遵谕行。　　

○又谕。昨因外任大臣官员等子弟。贪图随伊父兄任所。日久不学清语技艺。不愿挑取侍卫拜唐阿。多有希图文职者。特命军机大臣等查奏。朕酌量指出咨取来京。带领引见。诚欲使满洲人等。不失旧业。教育伊等之至意。但外任大臣官员等。如有子弟二三人者。不准俱随任所。若止有一人随任。帮办家务。尚属可行。著命军机大臣等。查明朕昨指出外任大臣官员等子弟内。除止有一人。奏准随任或年未及岁。随任未奏者。仍准随伊父兄任所外。或有子弟二三人。俱经朕指出者。著听其留一人帮办家务。其余仍著来京交军机大臣等带领引见。候朕定夺。则伊等任所帮办家务。可以得人。而其余子弟等。亦皆可得效力之路。但伊等子弟等留任后。自当感激朕恩悉心教习清语骑射。以副朕曲成施恩之至意。断勿令仍前随任安逸。废弛技艺　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十八


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。四月。乙未。谕。东省兖州。曹州。济宁。三府州属。自去冬雨雪短少。春夏以来。虽间得雨泽。未能接续普遍。济南。泰安。东昌。所属各州县。亦因雨泽稀少。麦收均不免歉薄。此时即得有透雨。播种大田。秋成尚早。新旧并徵。民力未免拮据。所有兖州。曹州。济宁。三府州属之带徵钱粮。应徵钱粮仓谷。济南府属之德州。平原。禹城。陵县。临邑。新城。齐河长清。东昌府属之茌平。清平。冠县。馆陶。高唐恩县。泰安府属之泰安。新泰。东平。东阿。临清州属之夏津。武城。邱县等。各州县本年应徵钱粮。及未完带徵钱粮仓谷等项。俱著加恩缓至秋成后。再行徵收。以纾民力。该抚其督率所属。妥协办理。务俾均沾实惠。副朕轸念民依之至意。该部遵谕速行。　　

○旌表守正捐躯直隶曲周县民司兆通妻耿氏。　　

○丙申。孝端文皇后忌辰。遣官祭昭陵。　　

○谕军机大臣等。兵部奏。河南省应添新兵。逾限未补。请令该抚将办理未协职名。交部议处一摺。已依议行矣。摺内称据毕沅咨覆。此案因添兵案内。未经议及军械马匹。并误将经制外委本身马粮。奏请添补实兵。经部行查。于上年四月奉部覆准。始行陆续募补等语此案系何裕城任内所办之事。新兵军械马匹。虽未经接准部议。其兵数自应于限内添补足数。至经制外委。本身马粮。即该抚误行除扣。亦止六十余名。何得将应添之兵。概不挑补。何裕城。受朕厚恩。擢用巡抚。何以于此等要务。漫不经心若此。著何裕城明白回奏。兵部原摺。并发交阅看。寻奏。臣于四十八年五月初一日。抵河南巡抚任。查添兵一事。经前抚臣富勒浑。议设新兵九百七十九名具奏。嗣部覆以未将马匹军械等项议及。行令再议。旋据藩司。会同南北二镇。将应添马匹军械等项。逐款酌议。并查明富勒浑原奏误将经制外委名粮并自。致多开六十七名。止应添兵九百十二名。臣于四十九年正月具奏。四月间奉部议准。臣即将各营所有募备余丁。挑补入伍。臣缘误以富勒浑具奏在先。理应听候部议。且以军械马匹。尚未奉文制备。恐遽行挑补。虚糜饷项。以致逾限。又不将已募未补缘由咨部。实属拘泥。请交部严加议处。得旨。下部议。　　

○又谕。据毓奇奏。邳宿一带。虽经大挑。各处多有浅阻。粮船行走。必须节节起剥。以致帮船颇形迟滞。昨据萨载阿那布。均奏及淮徐一带。雨泽稀少。上游湖河存水较少来源不旺。重运现须量为起剥各等语运中河。及八闸等处。既经此次大加挑浚一律深通。水势自必充足。漕艘藉资浮送何以又称各处多有浅阻。必须节节起剥若谓因雨泽稀少。来源不旺。则湖河水势均须坐待大雨时行。方能浮送重运。又何必糜费帑金施工疎浚耶。况挑浚河道。若系水底施工。尚可称难于用力。今运中河。及八闸等处。俱有闸坝。皆系挑挖乾渠。乃甫经挑浚。即形浅阻。自系该督等。从前并未亲身实力督办。一任工员草率偷减所致。著传谕萨载李奉翰。毓奇明兴。务须切实严查。逐段勘量将河底浅阻及如何浮冒偷减情弊。一一指出据实参奏。此次朕姑予宽限。令伊等彻底查办若该督等稍存回护。不能认真究办。别经查出恐不能当此重咎。试思雨水短少。则必须起剥又何必挑浚。甚不成事体。将此由五百里各传谕知之。　　

○又谕。据毓奇奏。处州卫前帮水手聚众勒加身工钱文。并多索银两在泊头地方停泊鬨闹。不肯开行。经该帮守备等会同交河县主簿。南皮汛外委。带兵拏获水手四名。各船水手聚集多人。将所获人犯俱行抢去。并将外委及兵丁殴伤等语。漕船水手。受雇身工。例有定价。岂容于额外恃众多索。且上年冻阻帮船。自应遄回水次。乃该犯等。胆敢停船勒加身工。并聚众夺犯。殴伤弁兵。实属目无法纪。凶横已极。必须按名查拏。从重办理。直隶。山东。督抚。事务繁多。自不能亲往督拏。著传谕刘峨。即派藩司伊桑阿天津镇总兵王柄。并谕明兴。选派明干道员。会同兖州镇总兵柯藩。于各该省沿河一带地方。督率弁兵。严密躧缉。毋使一名漏网。拏获后。即于该处正法示众。必须多办数人以示惩儆。将此由五百里发往。并谕毓奇知之。若仍有此等事。明兴。毓奇。即应带兵亲往弹压。　　

○又谕曰。李奉翰奏。四月十二日。雷电交作。大雨如注。自卯至未。已得甘霖。五六寸等语。同日复据毓奇奏。本月十二日。淮安一带。卯时得有雷雨。差查四乡。已经入土三寸等语。淮安既经得雨。徐海一带。及山东。河南接壤之区。能否一律普沾。并著传谕萨载。明兴。毕沅。即速查明。各该处于四月十二日。是否得有雨泽。一律深透之处。即行据实覆奏。将此由五百里各传谕知之。寻毕沅奏。开封河南。及卫辉。彰德等。于三月十四日。得雨一二寸之后。迄今又阅两旬。连日云气旋生旋散。归德陈州。壤接淮徐。于本月十二三等日。得雨三四寸。均可翻犁赶种。南。汝。光。三属。亦于是日得雨。其许州。陕州。不过一二寸。臣惟再行吁祷。冀夏至前得沛甘霖。尚可无误播种得旨。览奏俱悉。又批。实在无法。朕亦每日叩天代为祈泽也。　　

○兵部议准。直隶总督刘峨奏称。天津镇标。左右两营。存城千把。设立本少。左营存城驻劄游击一员。守备一员。额兵四百名。止设把总一员。并无千总。右营。存城驻劄守备一员。额兵二百名。止设经制外委二员。并无千把。该处为水路通衢。巡防差操。在在需员。兼有新设兵丁。不敷操防。查河间协左右两营。现有副将。都司。守备。驻劄同城。弹压有余。请将该协右营存城千总一员。移调天津作为镇标左营存城千总。仍于津镇存城外委内。拨还经制外委一员。同河协左右两营。千总把总各员巡防。又旧沧州汛。地处偏僻请将该汛把总一员。移驻天津。作为镇标右营存城把总。仍于津镇右营存城外委。拨还经制外委一员。专驻旧沧州汛。以资弹压。从之。　　

○丁酉。谕曰。海昇殴死伊妻吴雅氏一案经步军统领衙门。奏交刑部审讯。尸亲贵宁。以伊姓吴雅氏。并非自缢。不肯画供。经刑部奏请。特派大臣覆检。随派左都御史纪昀。会同刑部侍郎景禄。杜玉林。带同御史崇泰郑澂。及刑部熟谙司员王士棻。庆兴。前往开棺检验。据纪昀等奏称。公同检验伤痕。实系缢死。而贵宁仍以检验不实。复在步军统领衙门。以海昇系大学士阿桂亲戚。刑部显有回护等情具控。又拣派侍郎曾文埴。伊龄阿前往覆检。则吴雅氏尸身。并无缢痕。据实具奏。随令阿桂。和珅。会同刑部堂官。及原检覆检之堂官等。公同检验。与曹文埴。伊龄阿。所奏相符。因即令研讯海昇。始据将殴踢致死。装点自缢情供出。是此案原验覆验之堂官司官。竟因海昇系阿桂姻亲。均不免意存瞻顾逢迎之见。从前刑部堂官。于福隆安家人富礼善一案。有意瞻徇。竟至正凶几于漏网。经朕看出疑窦。特派大臣复行严审。方得水落石出。彼时即应将该堂官等。概予褫革治罪。尚以伊等意存回护。究无左验。姑从宽典仅予降三品顶带。从宽留任。以观后效。旋复加恩给其原品顶带。不意伊等不知愧悔悛改竟阅时未久。复有此事。在阿桂受朕深恩。于此等葭莩亲谊。亦不屑授意于堂司各官而堂司官御史。即不旬鈊存瞻顾。及朕特派覆检。仍胆敢有意回护。此而不严加惩儆又将何以用人。何以行政耶。此案阿桂。业经自行议罪。请罚公俸十年。并革职留任。阿桂于海昇虽无授意嘱托之事。但伊曾奏及床档船舱。皆可自缢。并贵宁屡控不休。如虚即应治罪之语。是其意已先存袒庇之见。咎实难辞。今虽无请托情弊。刑部。都察院。堂司各官。尚意存回护。况可先为此袒庇之言耶。本应俯照所请。姑念此案。究非若福隆安之徇庇家人者可比。又因其尚有劳绩。著加恩改为罚公俸五年。仍带革职留任。至阿桂。由朕拔擢任使。造就成全。原不可以保全功臣而论其派出之纪昀。本系无用腐儒。原不足具数况伊于刑名事件。素非谙悉。且目系短视于检验时。未能详悉阅看。即以刑部堂官所言。随同附和。其咎尚有可原。著交部严加议处。至刑部堂官。于富礼善一案。降为三品顶带革职留任后。因办理秋审。尚属认真。是以甫经一年。即予开复。已属格外加恩。该堂官等。理应感激思奋。乃竟复蹈前辙。本应概予革职治罪。但阖部中办事。一时未便概易生手。朕不为已甚。又未免失之水懦矣。喀宁阿。胡季堂。穆阿。姜晟。俱著从宽降为四品顶带。仍带革职留任。所有应得养廉饭银公费。一概不准支给。令其愧悔自新。再观后效。至杜玉林。系屡经获罪。弃瑕录用之人。景禄。由司员不数年。擢至侍郎。均非不谙刑名者可比。乃于特派事件。不知秉公严审办理。瞻徇回护。至于如此。其罪更大。景禄。杜玉林。俱著革职发往伊犁效力赎罪。不准给驿。自力速往。司员业成额。李阔。系此案原检之员。即瞻徇海昇。系军机处行走司员。授意仵作。任其得赃捏报。王士棻。在刑部年久。前因出差回京召见。观其人尚有才干。方欲量加擢用。即庆兴。亦系刑部谙练司员。又系检验熟手。乃于覆验时回护固执。装点尸伤。逢迎阿桂。该员等。均罪无可逭。业成额。李阔。王士棻。庆兴。亦俱著革职。发往伊犁效力赎罪。不准给驿。崇泰。郑澂。身为风宪。遇有冤抑案件。尚应风闻参劾。乃于此案随同检验。亦复附会草率。一任刑部官役。舞弊瞻徇。本当与司员等一体治罪。姑念二人。皆非熟谙刑名之员。著从宽交部严加议处。曹文埴。伊龄阿。经朕派出覆检。若亦如纪昀等之瞻顾徇隐。惟知迎合阿桂。朦混了事。转相效尤。将来此风一长。大学士。军机大臣。皆可从此率意妄为。即杀人骩法亦必无人敢过问者。设果如此。国是尚可问耶。此案曹文埴。伊龄阿。即能秉公据实具奏。不可肯扶同徇隐。颇得公正大臣之体。甚属可嘉。著交部议叙。设伊等亦复随众支饰。朦混检验。以致复经告发。朕必将伊等一体从重治罪。恐二人不能当其咎也。朕办理庶务。一秉大公至正。诸臣功罪。各视其人之自取此案喀宁阿。胡季堂等。仅予降职留任。系格外宽贷。伊等嗣后。益当激发天良。痛自湔悔。倘以幸蒙宽宥。不知畏惧。仍蹈前非。再经发觉。朕必将伊等立寘重典。恐首领不保。孽由自作。朕亦不能再为曲贷也。将此通谕知之。　　

○又谕。河南粮道海广。系原任陕甘总督明山之子。不思在京当差出力。惟贪图外任。今伊弟海昇。复有殴妻致毙。装点自缢之案。究系明山素无家教。子弟皆习于恶。海广不宜外任。著来京在蓝翎侍卫上行走。　　

○又谕。光禄寺题请。本年秋冬二季分。户部银一万两。贮库备用一本。此项银两。系备本年秋冬二季之用。向来皆系四五六等月题请。德成出差。数日内即可回京。该衙门有何迫不及待。先行具题耶。著将光禄寺堂官交部察议。　　

○谕军机大臣等。本日梁敦书。由山西香差回京复命。询以沿途雨水情形。据称行次良乡。曾遇雨一次。亦不甚大等语。京师于十六日得雨二三寸。颇资沾润。云气甚广。保定等府属。若一律均沾。刘峨自应奏报。今本日尚未据奏到。则保定一带。未经得雨可知。著传谕刘峨。即将该处日内。曾否得有雨泽。麦田有无妨碍情形。迅速据实覆奏。寻奏。保定于十七日得雨二寸。所报得雨州县。一二寸者居多。惟房山四寸。大兴。宛平。良乡。通州。正定等各三寸。麦田足资润泽。天津。河间。等处。雨未深透。旬日得大霈甘霖。大田均可一律播种得旨。览。　　

○又谕。本日梁敦书。由山西香差回京复命。询及该省雨水情形。据奏。经过汾州平阳。蒲州。霍州。绛州。一带。地土甚属乾燥。途次虽遇雨二三次。俱系不成分寸。二麦多有未种者。民情甚属艰苦。已成偏灾。曾将目击情形。札寄农起等语。前据农起奏。平阳。太原平定。绛州等府州属。于三月初一。初九。十七等日。均各得雨二三寸。麦苗当长发之时。必需接济沾濡。农民甚为欢悦等语。今如梁敦书所言。是农起前奏。竟属讳饰。该抚向来尚属留心民事。若地方已至成灾。犹隐匿不报。殊属非是。著传谕农起。即将该处如何被旱情形。详确查明。如有已成偏灾。应作何抚恤之处。即行据实迅速具奏。毋得稍存讳饰。将此由六百里谕令知之。并将近日情形。速行回奏。　　

○以江苏按察使觉罗琅玕。通政司参议院葵生。为刑部侍郎。　　

○以福建兴泉永道袁鉴。为江苏按察使。　　

○戊戌。谕曰。大学士蔡新。老成端谨。品学兼优。由乾隆元年进士。洊陟卿班。典司胄监。简任纶扉。在尚书房行走。为诸皇子总师傅。朕视其年齿虽增。精神不减。正资倚畀。兹以衰疾。奏请解职。回籍调理。情辞恳切。览奏弥眷于怀。第念伊年近八旬。闽省距京路远。不忍重拂其意。勉从所请。著以原官致仕。并晋加太子太师。亲制诗章。以宠其行。仍于朕幸热河启銮送驾后。再行束装。给驿回籍。沿途经过地方官。在二十里之内者。照料护行。俾得安适归里。怡志林泉。蠲疴颐养。以示朕优眷耆臣至意。　　

○御制诗曰。建元胪第丙辰年。五十春秋驹影迁。黄阁首行千叟宴。白云心忆七闽天。慰留弗忍耆而艾。听去教娱林与泉。祝八旬期仍赴阙。俞哉嘉予意肫然。　　

○又谕。前据理藩院奏。笔帖式富祥禀报。班禅来使。自京回藏。行至西直门外卢沟桥一带。遗失包四个。并所雇骡头。及骡夫。亦不知去向等语。疑系骡夫等窃逃。当饬步军统领衙门。严密究缉。兹据将骡夫屈大。王兴仁。拏获到案审讯。则系因骡头惊逸屈大。王兴仁。前往找寻。而所失包四个。皆系喇嘛私物。是此案骡夫等。尚无情弊。兹闻向来前后藏喇嘛。牛班来使进京。途中偶有遗失物件。地方官。往往惧干处分。厚为赔偿。竟有赔至数百金者。以致来使人等。贪图便宜屡报失物。此则不成事体。喇嘛来使。如果途中被窃。亦止应官为严缉原赃给与。何得私行赔补。致启诈冒之渐。且此次所失。骉业非赏赐之件不过来使所带私物。即系赏赐之物。亦已交来使收领者。倘有遗失。皆出自彼不小心。况伴送之员。乃照料喇嘛。不准沿途滋事。并非为伊等跟随骡驮而设也。今该喇嘛等。自不经意。以致骡惊遗失。此而概为赔补。将来喇嘛人等。必恃有地方之赔补。途次更加疎懈。从中捏报。藉端讹索。此风断不可长。嗣后沿途各督抚。凡遇前后藏喇嘛进京经过。惟当严饬地方。照例防护。为之严禁盗贼。俾得妥速出境。若来使途次有遗失物件止准其呈明。代为严密缉获给付。不得仍前私相赔补。致滋弊端。若古之外国使臣无不欺凌内地汉人。汉人畏之如虎。但求无事以致酿成事端者。不可指数。本朝德威所被四夷宾服。岂有是事耶。即卫藏不远万里。向化而来。朕以其修行出家之人。厚加赏赉。亦不过厚往薄来之意。原非若元季之护庇番僧致有詈骂割舌。殴打截手之事。现在地方官等。不能仰体朕意。惟知回护处分。因循赔偿。转似畏怯。使无知之徒。将以本朝或踵元季尊崇喇嘛之习。于风俗人心。大有关系。不可不防其渐。倘嗣后。该喇嘛等。尚不知自爱。仍有此贪诈妄为之事。朕不难将伊等治罪。西洋天主教一案。即其明验。况此等久隶臣仆者乎。若各督抚因有此旨。一切不顾。纵令盗贼行窃来使之物。贻笑来使。则其罪必更不恕。总之各督抚。非过即不及。其能知政体而能得中者鲜矣。靦不知愧。朕实愧之。其务体朕意。以副朕德威绥辑之至意。将此通谕知之。　　

○谕军机大臣等。昨因面询梁敦书。山西省汾州平阳一带。被旱情形。业经降旨令农起查明据实速奏矣。本日复据梁敦书。将经过地方。及得雨日期。详细缮摺具奏。朕详加批阅。自系目击实情。前此农起奏报各摺。虽微露雨泽短缺之意。并未凯剀切陈明。其借词本属含混。今阅梁敦书所奏奏。是该抚竟有讳灾之事。农起由司道用至巡抚。并非由人保荐。因其平日尚能留心民事。经朕特加拔擢。复由安徽巡抚。调任山西。今该省地方被旱已成致灾。农起竟意存讳饰。并不据实上陈又安用此封疆大吏为耶。所有朱批梁敦书原摺。著发交农起阅看。速行明白回奏。将此由六百里谕令知之。　　

○仍将该处实在情形。详确查明。如有实在成灾地方。毋得稍存回护。并将如何抚恤办理之处。迅速据实覆奏。　　

○又谕。据明兴奏。访获邪教人犯。审明定拟一摺。已批三法司核拟速奏矣。内称王坦克弟叔侄。近有烧香传道之事。并闻藏有五女传道经本。伊等是否天主教内之人。无从识辨等语。烧晧传道。与天主教不同。此另是一种邪教。不可不详细严查。豫东境壤毗连。本日据特成额等奏。审拟枣阳县民孙贵远等私习邪教一案。内有已正法之李从呼。原入豫省徐国东收元邪教。孙贵远又从李从呼入教。李从呼将徐国东。原给五女传道邪经一本给与等供。是豫省人民。多有此惑众敛钱之事。东省所获五女教。自亦系豫省传习到彼。现在河南各属被旱。且不必急于查办。但左道惑人。最为风俗人心之害。必当严绝根株。著传谕毕沅。密为留心。俟该省得有透雨。民情宁贴。酌量可以查办时。即饬所属。严密查访。如有私传收元五女等教者。即速查拏究办。毋任转相传习。致滋煽惑。所有明兴。特成额。奏摺。俱著钞寄毕沅阅看。将此谕令知之。　　

○己亥。谕曰。袁鉴。前经降旨补授江苏按察使。该员系浙江杭州府人。距江苏在五百里之内。袁鉴著调补山西按察使。福宁著调补江苏按察使。其湖南按察使员缺。著觉罗长麟调补。　　

○又谕。昨因向来前后藏喇嘛。年班来使进京。途中偶有遗失物件。地方官惧干处分辄厚为赔偿。致启诈冒之渐。已降旨严行饬禁矣。但闻喇嘛经过地方。不特来使等不知自爱。多有贪诈妄为之事。即派出护送之笔帖式。领催。及喇嘛所带之黑人等。往往借伴差为名。藉端讹索。地方官惟求无事。滥行应付。以致不肖之徒。得遂所欲。年甚一年。沿途滋事妄为。尤属不成事体。在地方州县等。或不知政体。各存回护。而敊抚。乃封疆大吏。何亦不能仰体朕意。漫无约束。任令赔偿。此非特为属员消弭处分起见。其意竟系任听恣纵妄行。以致酿成事端。激朕嫉厌喇嘛。将来不令进京。地方得省其照料。岂知本朝德威所被。四夷宾服。即卫藏不远万里向化而来。朕所以厚加赏赉者。无非绥辑番众。厚往薄来之意。断不肯因一二喇嘛。不知自爱。即断绝前后藏年班进京之人。而封疆大臣。竟不知大体。甚而有意因循酿事。使无知之徒。几疑本朝。或踵元季尊崇喇嘛之陋习有是理乎。所有从前办理不善之沿途各督抚。俱著传旨严行申饬。嗣后喇嘛来往经过地方。其应如何酌定应付章程。俾不至滋事冒诈之处。著军机大臣。会同理藩院。详悉妥议寻议。一。西藏来使往来。向例派委笔帖式。率领催。沿途照料。官职较小。途间呼应不灵。嗣后应添派理藩院主事。或题署主事。带同领催。令其沿途照料。理藩院于接准驻藏大臣。咨报来使启程时。先行知照经过各省。令各该督抚于文职内。酌派同知。通判。一员。武职内。酌派都司。守备。一员。届期带领兵役。各在本省一路弹压。护送出境交代。倘沿途仍有遗失包裹等事。即著护送之主事。及随同护送官员。转交经过地方官。勒限严缉。寻获时。仍作速交付来使。倘不能获。即将护送官员。及该地方官。一体议处。一。向例来使回藏。所有备办驮送包裹。并领催骡头。均由理藩院。票发京师五城地方雇觅。自京至西安骡价向由理藩院。全行给发骡夫。自西安至西宁系护送之笔帖式。沿途按站给发。嗣后骡价全交护送之理藩院主事领出。照西安至西宁之例。沿途按站支给。倘中途骡头疲乏。该地方官雇觅。其价银。仍由该主事给发。不得派累地方。一。来使经过骡路。方武各员。催令按站前进。仍报明出境入境日期。倘所过之境。各该员任其耽延。一经发觉。即照铜铅过境。不能实力催趱之例。分别办理。一来使准令驰驿。有由四川来京回藏者。其须用骡头。及内地沿途护送一切事宜。均照年班来使之例。一体办理。其由打箭炉抵箭。应行令四川总督。饬经过之各塘汛官兵。不得滥行供应行加意护送。以免遗失。一。嗣后驻藏大臣。应知照达赖喇嘛。并仲巴呼图克图等。每年来使。务择安分老成。稍知礼法者。即跟随亦必挑取驯良之人。倘中途不遵法度。滋扰地方。许护送之主事。会同地方官查办惩儆。从之。　　

○谕军机大臣等。昨据明兴奏。省城地方。得雨深透。各府州属。得雨二三四五寸不等。现仍率属设坛祈祷等语。阅其所开单内。得雨二三寸之处居多。仍未能普遍优沾。东省各属。雨泽稀少。土脉久乾。其仅得微雨之处。未获优渥。自应竭诚祈祷。以期速沛甘霖。至省城内。既据该抚奏称。得雨深透。何以又须再行祈祷。朕轸念民依。勒求宵旰。现因河北卫辉等属缺雨。每日虔心祈吁。冀邀昊贶。溥被甘膏。至京城本年春雪颇优。复经续得雨泽于农田尚无妨碍。是以朕所斋心默祷者。专以卫辉等处为重。该抚爱民之念。岂能如朕之肫切。乃奏称省城已得透雨。而仍复率属虔祈。其于未得透雨各处。转未亲往祈求。又不即派熟谙求雨之人。迅速前赴该处可见其言不由衷。徒以虚词耸听。本日据刘峨奏。顺天各府属。五十二州县。于四月十六七等日。得雨一二寸。至三四寸不等现饬再行虔诚祈祷。所奏较为得实罪如明兴之空文塞责也。著将此传谕该抚。遵照昨降谕旨。将省城祈祷有验。善于求雨之人或即速亲身前往各属。实心虔祷。并各该处。近日曾否续得透雨情形。迅速据实覆奏。以慰廑注。毋稍支饰。寻奏。劳山道士亓本善。素能求雨。臣于二月间延至。设坛祈祷。二十余日。间得小雨。三月十七日。臣自泰山祷雨。回省城始得雨五寸。曹州毗连豫省。缺雨尤甚。即令亓本善。往该处虔求。旋据报雨二寸。查省城别无祈雨有验之人。闻离省三十里禹登山。有龙潭。取水祷雨多应。遂设坛于省城。令道士诵经取水虔祈。于本月十四日。得雨深透。而各府州属。并未普遍。臣因赶办秋审。未能前往各处是以仍在省城祈祷。得旨。知道了。又批道士等有翻坛之法。断不可为。祗可令其竭诚求祷而已。譬如汝祈朕恩。朕不许。汝怒而激之可乎。　　

○又谕。前据梁敦书奏。晋省南路雨泽缺少。已降旨询问农起。昨又阅梁敦书奏。经过山西地方情形。及得雨日期一摺。已发交农起阅看。并令速行明白回奏矣。本日复召见梁敦书。将晋省如何缺雨情形。详细面加询问。据称前在荣河县。祭汤陵时。途次有老民哭诉无食。并有妇人环吁求救者。不一而足。当即将目击情形。札致该抚。该抚却无一字回覆等语。闻之骇然。梁敦书素非多事之人。所奏自系实情。谅非故为张大其词。但农起由司道擢至巡抚。朕因其平日尚能留心民事。故复由安徽调任山西。今该省被旱若此。该抚何以并不据实早奏。自系属员等意存讳饰。匿不具报。而该抚亦竟漠不留心加察。以致屡次奏雨各摺。措词含混。农起著传旨严行申饬。并令速行明白回奏。仍著将该省现在被旱地方。详悉查明。即速行一面抚恤。一面奏闻。其被灾较重之区。应行加恩者。亦即据实详筹妥议。迅速奏闻。候朕即降恩旨。如该抚因业经讳饰于前。复存回护于后。将来发露。是自取罪戾。恐该抚不能当其咎也。将此由六百里加紧谕令速办。　　

○又谕。昨据毓奇奏。处州卫前帮水手。聚众勒加身工钱文。并夺犯殴伤弁兵一案。已降旨令直隶。山东。派员速拏严办矣。本日据刘峨奏此案前据天津道禀称。处州前帮回空粮船水手。在泊头地方。与南皮外委有争闹情事。讯系水手明贵等。停船看戏。过渡时。与外委陈起隆口角起衄。其磕伤头颅。亦系外委绊跌所致。水手明贵等四名。现已押带在省。该帮船只。已于四月初七日。全行出境等语。看来毓奇所奏。系据禀报一面之词。未免稍涉张皇。现在明贵等。已据刘峨拏获审讯。无难水落石出。但水手等。多系无赖匪徒。若果有聚众夺犯情事。不可不彻底严究。以惩其后。此时粮艘业已回空南下。若将此案犯证。提至直隶审讯。未免往返稽迟。著传谕刘峨。将现获各犯。详悉审鞫。据实办理。不得存化大为小之见。其粮船过淮时。著传谕萨载。前往淮安。会同毓奇。将此案水手人等。提集秉公严审。务得实情。据实覆奏。毓奇不可因有前奏。稍有回护。萨载亦不可存姑息完事之见。将此由六百里传谕刘峨。萨载。毓奇。遵办。并谕明兴知之。　　

○庚子。上御勤政殿听政。　　

○谕曰。琅玕未到任以前。所有刑部侍郎事务。著伊龄阿署理。　　

○又谕。吏部议处。上年办理番审。失入一案之升在湖北巡抚姚成烈。失入一案之山东巡抚明兴。升任按察使冯晋祚。失入二案之升任江西巡抚李绶。失入三案之前任安徽。按察使福宁。失入一案之广东巡抚孙士毅等各本。已降旨将姚成烈等从宽留任。其冯晋祚。因不胜藩司之任。已照部议降调。交该部带领引见矣秋审罪名出入。为民命所系。一经定案。死者不可复生是以失入处分。重于失出。该抚司等自应详细推究定谳。以期无枉无纵。乃姚成烈等。于民命重案。漫不经心。致多失入即予以革职降调。亦所应得。昔宋仁宗于吏部选人。凡坐失入死者。终身不迁。是止不予升迁。而本朝则因人命至重。是以处分綦严。定例降革。但今各案失入处分。应行降革之员。内而尚书侍郎。外而巡抚臬司。不一而足。皆系国家大员。若概予降革。一时人才难得。既不能遽有如许更换之人。且内外办事大员。亦未便因此悉易生手。是以从宽留任。该抚司等。受朕简任深恩。于案情生死出入。办理错误。既得邀恩宽宥。扪心自问。亦当知愧。姚成烈。李绶。明兴。孙士毅。俱令其自行议罚具奏福宁。并著自行议罚。由该抚代为转奏。俱解交浙省海塘公用。以稍赎其素餐。　　

○谕军机大臣等。据闵鹗元覆奏。近日雨泽情形一摺内称淮徐一带。晴乾日久。现在斋虔率属竭诚祈祷等语。淮徐距苏州数百里。该抚远在苏城。焉能代为遥祷。且大江以南。业经得有透雨。是该处已无庸祈祷。岂有在苏州卫署持斋禁屠。为江北淮徐一带。祈求雨泽之事。即如现今京师。已经得雨。豫省卫辉等属。缺少雨泽。朕亦惟每日虔心默吁。以期仰邀昊贶。断无于京师设坛祈祷之理。试问该抚爱民之念。果能如朕之肫诚耶。昨明兴奏。省城已得透雨。仍复设坛祈祷。明系虚词塞责。言不由衷。已降旨训饬。闵鹗元。平日居心。尚属诚实。何以亦有此虚词。殊属非是。著将此传谕知之。仍将近日淮徐一带。曾否普得透雨。据实具奏。　　

○又谕。前据萨载。毓奇等。先后奏到。淮徐邳宿等处。雨泽稀少。粮船行走迟滞。业经降旨。令该督等。查明实在情形具奏。昨又据李奉翰。毓奇奏。淮安一带。于四月十二日。得雨三四五寸等语。是该处雨水。已属沾霈所有邳宿运中河等处。河水自应较前增长。现在粮艘。能否遄行无阻。著传谕萨载。李奉翰。毓奇。详细查勘催趱。俾重运源源北上。无致濡滞。并将现在淮徐等处。雨水河道情形迅速据实覆奏。将此由四百里各传谕知之。寻漕运总督毓奇奏。淮徐海三属。于四月十二三等日得雨后。未据续报。惟海安附郭地方间得小雨。虽于农田稍加滋培。而河湖实无增益。查河口清黄水势微弱。兼之风色不定。时长时消。必须守风起剥。方能趱渡。未免稍有耽延。现已渡过三十九帮。惟自宿迁南界。至山东黄林庄境。各处所。应需起剥挖浅查得雨后。运河水势骤长尺余。旋即消去。不能长资浮送。微山湖。现止存水九尺有零。止留接济江境。未便启全板畅放。南旺分水口于十六日长水一尺五寸。自系泰安一带。得有雨泽。此后若连得大雨。河湖水势日增。漕艘行走。自可遄速。得旨。览奏俱悉。又批。二十八九。已大霈甘霖。此后不虞乏水矣。
  </div>
  <div class="pagination">
   <a href="清实录乾隆朝实录_page1573.html">
    上一页
   </a>
   <span>
    ...
   </span>
   <a href="清实录乾隆朝实录_page1569.html">
    1569
   </a>
   <a href="清实录乾隆朝实录_page1570.html">
    1570
   </a>
   <a href="清实录乾隆朝实录_page1571.html">
    1571
   </a>
   <a href="清实录乾隆朝实录_page1572.html">
    1572
   </a>
   <a href="清实录乾隆朝实录_page1573.html">
    1573
   </a>
   <span class="current-page">
    1574
   </span>
   <a href="清实录乾隆朝实录_page1575.html">
    1575
   </a>
   <a href="清实录乾隆朝实录_page1576.html">
    1576
   </a>
   <a href="清实录乾隆朝实录_page1577.html">
    1577
   </a>
   <a href="清实录乾隆朝实录_page1578.html">
    1578
   </a>
   <a href="清实录乾隆朝实录_page1579.html">
    1579
   </a>
   <span>
    ...
   </span>
   <a href="清实录乾隆朝实录_page1575.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
