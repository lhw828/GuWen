<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 14 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 14 页/共 152 页</h1>
    <div class="content">　　○壬申命大理寺左少卿乔毅清理武选贴黄
　　○升永州府知府钱昕为湖广布政司右参政临江府知府万旬浙江右参政礼部郎中周达四川右参议监察御史杨瑄浙江按察司副使刑部郎中徐海广东副使管海道监察御史苏爕陕西佥事○复除黄誉为湖广布政司左参政柳春福建左参政王凯陕西按察司副使朱瑄山西佥事曹景刘伦正云南佥事俱以服阕也
　　○广西思恩军民府泗城等州县土官知府岑燧等四川石砫宣抚司马湖等府泥溪等长官司宣抚等官马黼等湖广施州卫高罗安抚司并容羙宣抚司护印舍人田富等贵州宣慰使司土官宣慰使安观各遣舍人头目人等来朝贡马并金银器皿香蜡等物赐彩叚表里等物有差
　大明宪宗纯皇帝实录卷之二十六
　　成化二年二月癸酉朔重脩阙里孔子庙成  上制文以纪其成曰朕惟孔子之道天下不可一日无焉何也盖孔子之道即尧舜禹汤文武之道载于六经者是已孔子从而明之以诏后世故曰天将以夫子为木铎使天不生孔子则尧舜禹汤文武之道后世曷从而知之哉所谓为天地立心为生民立命为往圣继绝学为万世开太平者也自孔子后有天下国家者咸赖之以为治其所以尊崇之者益隆益盛观于汉魏以来褒赠加封可见已我  祖宗大兴学校益隆祀典自京师以达于天下郡邑无处无之而在阙里者尤加之意焉故  太祖高皇帝登极之初即遣官致祭为文以著其盛  太宗文皇帝重脩庙宇而一新之亦为文以纪其实皆勒于贞石可考也朕嗣位之初躬诣大学释奠孔子复因阙里之庙岁久渐敝而重脩之至是毕工有司以闻甚称朕企仰崇尚之意呜呼孔子之道之在天下如布帛菽粟然民生不可一日而暂缺其深仁厚泽所以流被于天下后世者信无穷也为生民之主者将何以报之故新其庙貌以尊崇之庶几报其功德之万分一焉尔矧夫尼丘降神河海标异实在夫阙里之地宫以居之尸而祝之非谓是足以报之也盖以广吾  祖宗崇儒重道之意于无穷焉用是为文勒石树于庙庭而系以诗诗曰天生孔子纵之为圣生知安行仁义中正师道兴起从游三千往圣是继道统流传六经既明以诏后世三纲五常昭然不替道德高厚教化无穷人极斯立天地同功生民以来卓乎独盛允集大成实天所命有天下者是尊是崇曰惟圣道曷敢弗宗顾予眇躬承此大业惟圣之谟于心乃惬用之为治以康兆民圣泽流被万事聿新报典之隆尤在阙里庙宇巍巍载辟载启文诸贞石以光于前木铎遗响余千万年
　　○甲戌赐宁府瑞昌王第三子名曰觐鈂唐府新野王第二子名曰弥金□□
　　○复永兴王府庶人公铃公铠辅国将军职先是公铃公铠有罪降为庶人至是永兴王公鉐比拟赦原奏请故皆复之
　　○升湖广按察司佥事洪弼为江西副使南京监察御史郑安为陕西副使大理寺右评事应瀚为陕西佥事南京刑部员外郎高举监察御史林杰为浙江佥事
　　○大同镇守巡抚总兵等官奏虏入神木堡西及掠水磨川都指挥吕源等率兵击走之斩首一级追至厓窰川而还明日又遇于大恶岭追至刘家沟射死三人彼始遁去其党复掠东村堡都指挥施清击之于班家岭生擒六人斩首二级兵部以为贼虽败未审出境与否宜移文各官若贼未出境即会兵剿杀否即遣人奏报从之
　　○乙亥授问刑进士谭庆费臻冯贯监生左钰胡靖吕雯为各道监察御史
　　○丙子兵部言比者大同总兵官杨信等奏官军遇虏于烂泥沟铁铸泉等处屡有斩获小捷然此虏抄掠延绥境内已久恐其拥众潜图报复宜行信等及宁夏延绥等处镇守总兵等官益严防备从之
　　○丁丑释奠先师孔子遣少保吏部尚书兼华盖殿大学士李贤行礼○虏入宁夏韦州界掠陕西苑马寺八营牧放马三百余匹
　　○戊寅祭  太社  太稷
　　○遣顺天府官祭先农之神
　　○虏三百余入陕西环县营于石硖口四散剽掠都指挥林盛率兵往击走之追至山城原十余战斩首九级获马二十四匹并服器等物夺回所掠男妇九十五人牛羊三百有余捷闻  上降敕嘉奖之
　　○己卯命太常寺少卿兼翰林院侍读学士刘定之翰林院学士万安为会试考试官赐宴于礼部
　　○工部左侍郎霍瑄九年考满命复职
　　○庚辰少保吏部尚书兼华盖殿大学士李贤等言州县正官乃亲民之职实系民之休戚以次选补未能得人乞令吏部通取听选监生选人物端重考试拔其文移优等者为之庶得出众之才虽未必其操行如何而罢软柔懦无为者少矣以后有缺仍照常例选除  上曰然有司正官得人则庶事理而民受惠非其人则政务隳而民被害矣吏部其精加选授母用匪人
　　○辛巳遣户部尚书张睿祭京都太仓之神
　　○遣顺天府官祭宋丞相文天祥
　　○定纳豆赎罪例初户部以京仓豆少官马宜给价以为饲秣御史魏瀚言其毙请别为措置遂定杂犯死罪而下纳豆收赎有差
　　○监察御史吴＜王巳＞言各处理问断事推官宜令专一在任问理刑名不许他委庶责有所归狱无淹滞从之
　　○壬午太子太保吏部尚书王翱以年八十三乞休致上曰朝廷重用老臣不必固辞○癸未命礼部左侍郎邹干巡视北直隶民瘼
　　○命大宁都司都指挥佥事张雄提督保定五卫管操燕山前卫带俸都指挥佥事李信提督河间三卫并德州二卫管操
　　○内阁书办礼部员外郎林章历任年久陈情乞恩得升为山东布政司左参议于顺天府带俸仍旧书办
　　○广西总兵官泰宁侯陈泾提督军务右佥都御史吴祯俱有罪下狱谪祯充辽东铁岭卫军泾复爵停禄三年先是祯以御史巡按广西既而为巡抚都御史韩雍保留协赞军务寻升都御史巡抚以丁母忧至京夺情提督军务时陈泾领兵数千驻梧州城不能御贼致贼窃入城中杀死致仕布政宋钦及军民无数泾拥兵自卫不敢动恐祯发其事讦祯贪婪淫乱违法等事逮下法司鞫问得实都御史李秉议祯例为民泾犯在革前免科复爵停禄三年  上以祯贪淫欺诈有玷风宪谪充边卫军泾如议议者谓祯之罪止于一身而泾以列侯总戎寄拥兵边城为蛮獠所轻蔑损国之威贻笑边方犯重而罪轻泾会昌侯壻也盖有所偏徇云祯锦衣卫籍幼以子弟译字四夷馆中京闱乡试登进士改庶吉士预修寰宇通志书成授御史历官佥都御史颇警敏有才然多不检以附太监牛玉大学士李贤得骤升用士论不平故卒至于败云
　　○甲申海西童＜宀十见＞山等卫女直都指挥牙速哈等赴京缴敕赐衣服彩叚等物有差
　　○乙酉夜月入轩辕犯南第五星　○丙戌巡按山东监察御史荆纶言备边七事一固边疆以广地土二除边患以防不测三却方物以回人心四预防范以保无虞五整军器以实武备六戒贪图以谨边情七均恩泽以释贫乏奏上下所司议之
　　○丁亥户部奏两京文武官每岁俸粮例以内帑阔绢折支两月以存省京储今两京帑绢积多请令北京文武官仍如旧例南京间月折绢诏如议
　　○巡抚宣府右佥都御史叶盛奏五事一各边在城马军自备饲马草束秋期采完即令上纳堆垛以远年应支者挨陈给之庶免腐坏二各处发运宣府银物请于春初给与耕种之家至秋还纳料粮或秋期出榜收籴给以官银庶免般运之苦三山西纳草之处请令每草一束折收银四分类送宣府候秋成召人上纳给领前价则官民两便四独石马营各仓先定中盐斗数过重商人应募者少请再量减定纳豆则例则马料可以足给五正统时宣府各仓添设州判官吏目提调收放最为良法今俱裁省而仓官职早奸毙百出请复前例则毙可少除事下户部议独以量减盐例及添官之条为便  上命悉行之
　　○己丑给河南从征官军银人一两时荆襄贼寇为患先命抚宁伯朱永等总兵讨之所调汉达官军并山东官军如例给赏惟河南者独无御史赵敔以请于是遣官赍敕付提督军务尚书白圭等给之
　　○虏入保德州境杀掠居人头畜甚众致仕巡检岳清率民人赵文泬等三百余人追及于天桥子黄河窄口沟内用乱石击死一人斩首一级夺回妇女二人马牛羊数百事闻兵部请核实升赏从之
　　○庚寅哈密忠顺王母弩温答失力遣指挥阿剌卜沙等来朝贡马赐宴及衣服彩叚等物仍命阿剌卜沙赍敕回赐王母并以彩叚等物给赐其来朝而存留边境者各有差
　　○陕西临洮卫正觉等寺番僧巴什端竹等泯州等卫朝定等寺番僧锁南藏卜等剌答等簇番人相竹等葛偏等簇番僧簇头官卓汪秀等各来朝贡马并佛像等物赐衣服彩叚等物有差
　　○巡按湖广监察御史王瀛奏夷陵州有强贼入金竹坪毁军民居掠夺人财兵部议请移文总兵等官剿捕
　　○南京守备太监王敏奏浙江安吉县贼徒千余劫掠宁国县居民财物逼近南京地界事下兵部请敕浙江巡按监察御史设法缉捕以除民害兼敕南京守备太监等官并巡按直隶监察御史用心防范毋容滋蔓从之
　　○辛卯赏庄浪西南二关红城子林贵营石灰沟等处杀贼有功官军一百一十二员名银两彩叚绢布有差
　　○下工部右侍郎沈义于狱除其名义奉敕巡视顺天保定等府民瘼贪婪侈僣不恤民隐科道＜锍-釒＞其事劾之下都察院拟罪为民
　　○壬辰礼部尚书姚夔等奏会试天下举人三场已毕此乃  皇上龙飞第一科爰自二月初旬以来阴寒少霁唯就试三日天气晴朗风恬雾收兹盖  皇帝陛下重道崇儒求贤图治天人交感所致伏望＜宀十见＞其额数多取正榜以符天人之庆将来贤才必有资于  圣治者  上命取正榜三百五十人　○癸巳诏减徐州淮安仓中盐则例初户部以凤阳各处水旱奏定中盐则例于徐州淮安各仓召商中纳至是主事张瓒以斗数太重商人应募者少请为量减于是徐州仓淮盐每引原定九斗三升今减为八斗浙盐八斗今六斗五升河东二斗七升今一斗七升长芦四斗五升今三斗二升福建三斗今二斗山东四斗三升今三斗淮安仓淮盐九斗今七斗五升浙盐七斗五升今六斗河东二斗六升今一斗四升长芦四斗二升今三斗福建二斗八升今一斗八升山东四斗今二斗八升其有常股盐引者亦各视此量减之数
　　○户部主事徐源督饷陕西以榆林神木各处粮草俱少条列措置事宜奏闻户部因而议定凡陕西各处三年六年考满官纳草五百束者本布政司给由免其赴京两考吏纳米一百石者送部拨送京考三百石者冠带办事一百五十石者本布政司拨补三考满日赴部免考即冠带其军民有纳米一百石者给与正九品散官一百二十石者正八品一百四十石者正七品文职官坐罪除名者纳米一百石冠带闲住依亲监生坐监三年以上者纳米一百五十石未及三年者纳米二百五十石俱免坐监送部待选民家子弟愿充承差知印者纳米二百石已上纳米之例如欲纳草者一十五束准米一石  上允其议
　　○昏刻火星犯天阴下星
　　○甲午升大理寺右评事杨大荣为江西按察司佥事
　　○乙未巡抚陕西左副都御史项忠劾奏参议李奎佥事李＜王巳＞胡钦承委督运粮草接济军饷而延缓不行请治以罪从之
　　○宁夏总兵官都督佥事李杲奏虏入花马池四散剽掠臣与左参将等官分路追击自正月初三日连战至初九日各路擒贼十七人斩首十三级获牛马器械等物颇众命降敕奖谕之
　　○丙申改除浙江左布政使秦敬于福建山东按察司佥事陈勖于湖广俱丁忧服阕也
　　○丁酉南阳中护卫军杜贵奏唐王瑷炟奸谋不法事下都察院鞠问皆诬比律坐死然已经赦狱上有旨宥其死杖一百发充广西边卫军
　　○庚子礼部尚书姚夔奏三月初一日殿试贡士合请读卷并执事官  上命少保吏部尚书兼华盖殿大学士李贤礼部尚书兼翰林院学士陈文兵部尚书兼翰林院学士彭时太子太保吏部尚书王翱太子少保户部尚书马昂兵部尚书王复刑部尚书陆瑜都察院左都御史李秉通政使司通政使张文质大理寺卿王概太常寺少卿兼翰林院侍读学士吴节翰林院学士柯潜为读卷官余执事如例
　　○辛丑命陕西宁夏延绥甘肃大同宣府辽东巡抚都御史免赴京议事应行事宜具疏以闻以沿边虏寇未靖故也
　　○监察御史焦显等言救灾四事一淮安等处开中盐米近虽每引减至八斗然见今米价腾贵无应纳者乞敕该部再减分数召商上纳一各处僧道例该成化二年关领度牒前此亦有奏请令其纳米者今乞申敕所司查其见在曾经保勘起送者填写度牒遣官赍赴巡视淮杨都御史林聪处定与地方每度一人令其纳米十石其未有勘结者许赴都御史处告投纳完俱与度牒一在京大小文职并武职都督以上俸禄除折色月支食米外其余该支南京本色俸米通借一月或二月行令管理粮储右副都御史周瑄户部侍郎陈翌会计明白差人运送林聪处听其分拨赈济一淮杨二处船料旧俱收钞角□羊京今宜暂将在京一应俸给赏赐钞贯量加樽节船料定例改收米粮以苏穷困  上皆允之且敕周瑄陈翌分理两京文武官俸米仍敕漕运都督杨茂将今岁支运米拨与林聪十万以资赈给
　大明宪宗纯皇帝实录卷之二十七
　　成化二年三月壬寅朔  上御奉天殿策试举人章懋等三百五十人制曰朕惟古昔帝王之为治也其道亦多端矣然而有纲焉有目焉必大纲正而万目举可也若唐虞之治大纲固无不正矣不知万目亦尽举欤三代之隆其法寖备宜乎大纲正而万目举也可历指其实而言欤说者谓汉大纲正唐万目举宋大纲亦正万目未尽举不知未正者何纲未举者何目与已正已举之纲目可得而悉言欤我  祖宗之为治也大纲无不正万目无不举固无异于古昔帝王之治矣亦可得而详言欤朕嗣承大统夙夜惓惓惟欲正大纲而举万目使人伦明于上风俗厚于下百姓富庶而无失所之忧四夷宾服而无梗化之患薄海内外熙然泰和可以增光  祖宗可以匹休帝王果何行而可必有其要诸士子学以待用其于古今治道讲之熟矣请明著于篇毋泛毋略朕将亲览焉
　　○癸卯  上御文华殿读卷官以举人所对策优等者进读三卷御笔批定其次第各官及诸执事官皆宴赉有差
　　○命都指挥佥事撒都子安宣郑帖木儿孙雄羊官保子兴各代祖父原职指挥使安宣羽林前卫雄金吾左卫兴金吾右卫
　　○甲辰  上御谨身殿拆卷填榜出御奉天殿传制唱名赐罗伦等三人为第一甲进士及第季琮等九十八人为第二甲进士出身刘烜等二百五十八人为第三甲同进士出身其百官朝服侍班及出榜称庆致辞悉如旧仪行
　　○周府永宁王有火□几薨王定王之子母妃陈氏洪武癸酉生岁壬申册封永宁王至是薨年七十有四讣闻辍朝一日赐祭葬如例谥曰靖僖
　　○提督荆襄军务工部尚书白圭奏襄王遣人以书一缄传报贼情臣不敢启缄谨以上闻章下兵部议令圭及总兵官抚宁伯朱永等相机灭贼从之
　　○乙巳赐进士宴于礼部命太保会昌侯孙继宗待宴
　　○丙午赐状元罗伦朝服冠带诸进士宝钞各五锭
　　○丁未状元罗伦率诸进士上表谢恩
　　○戊申状元率诸进士诣国子监文庙行释菜礼是日礼部请命工部于国子监立石题名  上命太子少保礼部尚书兼文渊阁大学士陈文撰记
　　○赐晋府西河王钟鑅食盐岁三十引○命南京操备舍余月支粮四斗
　　○大同总兵官彰武伯杨信奏二月达贼入石硖口放兵四掠都指挥使林盛等击走之斩首九级获马二十匹追还被掠男妇九十五人牛羊等畜三百有奇
　　○定湖广纳米事例各处为事除名文职官运米二百石纳缺粮处所者冠带闲住依亲监生坐监三年以上者纳米二百石未三年者三百石送吏部需次选用其听选给假回还者一百石不拘资次选用生员试不中者廪膳六十石增广四十石免充吏宁家两考役满吏典一百二十石送部免办事拨京考三百石免京考冠带办事二百石就于布政司拨补三考满日赴部免考冠带办事俱俟次选用军民舍余人等愿受散官者二百石正九品二百二十石正八品二百五十石正七品一百石以上者请敕旌异一百石以下者立石五十石以下者有司例以羊酒犒劳愿充承差者二百石知印四百石于本处并贵州都布按三司听用盖岁饥缺储用巡抚左佥都御史王俭请也
　　○己酉乌思藏川轲林等寺寨番僧人等温卜舍剌言千等陕西岷州卫郭秀等簇簇头番人坚的等各来朝贡马及方物赐衣服彩叚等物有差
　　○云南大理府邓川州知州阿昭四川马湖府泥溪长官司长官王明德各遣通把事来朝贡马赐钞有差
　　○少保吏部尚书兼华盖殿大学士李贤父封少保吏部尚书昇卒于家贤乞归守制有旨方今用人之际李贤令驰驿奔丧葬毕速来且赐葬祭及斋粮麻布如例贤乞终制奏曰圣朝以孝治天下仕者官无大小于父母之丧皆终三年之制俾为子者得以尽其孝亲之心臣饕居重职若徒尽为臣之事而不得尽为子之道恐得罪于名教乞允臣终制依例起复庶得忠孝少尽于万一诏曰朕赖卿辅导卿勿以私恩废公义宜抑情遵命以成大孝不允终制
　　○南京给事中王让言南京皇城守备卫卒多老弱之人器械俱朽钝之物又于承天门前东西垣下锄为菜畦沃为粪壤都督等官多不乘马私役京操军士肩舆出入呵从实繁将骄卒惰非所以防未然而威不轨也上览奏谓兵部臣曰南京  祖宗根本重地法度废弛一至于此尔等其移文内外守备官令简卫兵修戎器以振扬威武禁中之地敢有锄垦污秽者重罪之武职衰病不便鞍马者令退任闲住
　　○庚戌兵部言提督荆襄军务工部尚书白圭等奏贼首千斤刘等在襄阳房县豆沙河等处万山之中分作七屯臣等会总兵等官议欲分兵四路一从南漳一从安远一从房县一从谷城掎角并进克期会剿  上曰兵不可遥制宜如圭等所拟行
　　○辛亥册封万氏为贵妃柏氏为贤妃  上御奉天殿命太保会昌侯孙继宗少保吏部尚书兼华盖殿大学士李贤为正使太子少保户部尚书马昂礼部尚书姚夔为副使各持节行礼
　　○减在京文武官员折俸钞先是米一石折钞二十五贯后因户部裁省定为十五贯至是尚书马昂又奏每石再省五贯从之时钞法久不行新钞一贯时估不过十钱旧钞仅一二钱甚至积之市肆过者不顾以十贯钞折俸一石则是斗米一钱也小吏簿俸无以餋廉莫甚于此
　　○复南京官吏户口食盐之半其数母踰十五口先是以两淮运司盐课多缺暂将南京官吏户口食盐停止至是守备太监王敏等言京师盐价踊贵请复其旧户部请折半与之故有是命
　　○壬子大学士李贤再乞终制奏曰臣自出仕违父母膝下三十五年父今八十七岁而卒使臣又不得终三年之制抱此终天之痛死不瞑目矣今  皇上欲臣奔丧而不听其终制岂非以国家之事为重哉臣非不知所重但今内外大臣无非忠正老成之人去臣一人亦不为少况三年之间瞬息而过臣年仅五十有九未填沟壑驱策驽钝以报称万一尚有日也奏入诏曰卿当深念职任之重移孝为忠不必固请终制
　　○癸丑授顺天府霸州民万贵为锦衣卫正千户升锦衣卫指挥佥事柏珍为指挥同知贵贵妃之父珍贤妃父也
　　○复长葛郡主仪宾吴鼎官鼎缘事革冠带周王子埅以会赦请原其罪故复之
　　○甲寅赐秦府郃阳王庶第五子名曰诚漪代府隰川王庶第十子名曰仕土□囊山阴王庶第三子曰仕土□突沈府沁源王嫡第三子曰诠金□史
　　○少保吏部尚书兼华盖殿大学士李贤以朝廷遣官营其故父葬事奏原籍旱涝相仍恐劳民伤财乞暂停止  上不允命所司营之
　　○四川威茂右参将都指挥佥事李文奏黑虎三姐等寨番贼千余来攻保子关我兵击走之斩首六十三级事下兵部议以残寇未殄恐紏率各寨复至宜令文等选委谙晓番情之人往彼开陈祸福令勿听残寇所诱自取夷灭并令沿边将士严备之诏可
　　○乙卯清明节遣驸马都尉石璟薛桓分祭  长陵  献陵景陵  裕陵文武衙门分各官陪祭
　　○遣内官祭  恭让章皇后陵寝
　　○授第一甲进士罗伦为翰林院修撰程敏政金简为编修选进士林瀚刘钰章懋李杰翟瑛陆渊之黄仲昭谢文祥李瑢张诰毕瑜宋应奎邵有良商良臣郑己张钝张镒何纯庄曰□永钟晟王俊石淮施纯王伟为庶吉士命学士刘定之柯潜教习文章少保吏部尚书兼华盖殿大学士李贤等提督考校务令成效以需他日之用命所司给纸笔饮馔第宅灯烛俱如旧例其余进士分各衙门办事○给湖广操守屯田舍余并民壮食米日一升以贼党石和尚伺隙寇盗严加防遏故也
　　○宁夏总兵官李杲奏达贼入花马池柳杨墩剽掠人畜我兵设伏追击斩首十三级生擒十八人获贼马及追还所掠马三百二十四匹
　　○丁巳吏部臣奏今科进士三百二十六名选用未及请以三分为率留一分各衙门办事其余放回原籍依亲读书挨次取用诏留其半
　　○升翰林院修撰黎淳为左春坊左谕德以九年秩满也
　　○赐襄陵王府故镇国将军范墑子女食未岁一百石
　　○赐故彭城卫致仕指挥使焦华祭以其子驸马都尉敬奏请也
　　○巡抚甘肃右佥都御史徐廷章奏楚庆肃三王府各选战马赴边给军楚府二百匹庆府三百二十一匹肃府二百七十六匹○戊午  英宗睿皇帝禫祭  奉先殿行礼道德王见潾祭  裕陵文武衙门各分官陪祭是日免朝
　　○命泰宁侯陈泾坐五军左掖营右都督刘聚坐大营都督佥事湛清坐游击营
　　○己未兵部奏四川守备都指挥吕昇刘端指挥陈琦防范不严以致蛮贼伺隙杀掠军民男妇财产甚众宜令巡按御史执治之其镇守右参将李文军令不肃以致误事亦宜究问上曰然李文姑宥之
　　○致仕太常寺少卿掌尚宝司事蹇英卒英字伯荣四川巴县人少师吏部尚书义之子以荫授尚宝司丞累升至少卿致仕道南京卒年七十四讣闻赐以祭
　　○命四川按察司佥事张琬整饬行都司兵备抚治番夷　○命四川都指挥佥事刘芳李璋刘端分守雅州广安州安县先是巡抚都御史汪浩奏二处俱当蛮贼要冲宜设守备因荐芳等可用事下兵部看详宜令芳守雅州及碉门紫石关璋守广安州及梁山新宁县端守安县及绵竹县以芳与璋方遣征戎县蛮贼待事宁各还分守从之
　　○重定陕西纳草赎罪则例杂犯死罪一千束三流五百束五徒自四百束递减五十止二百束俱送右副都御史陈价定拨营分上纳以花马池等处宿兵故也
　　○延绥纪功兵部郎中杨琚奏延绥庆阳二境东接偏头关西至宁夏花马池相去二千余里营堡迂疏兵备稀少以致河套达贼屡为边患近有百户朱长年七十余自幼熟游河套亲与臣言套内地广田腴亦有盐池海子葭州等民多出墩外种食正统间有宁夏副总兵黄鉴奏欲偏头关东胜州黄河西岸地名一颗树起至榆沟速迷都六镇沙河海子山大石脑儿鹻石海子回回墓红盐池百眼井甜水井黄沙沟至宁夏黑山觜马营等处共立十三城堡七十三墩台东西七百余里实与偏头关宁夏相接惟隔一黄河耳当时议者以为地平漫难□□处己之后总兵官石亨又奏欲将延绥一路营堡移从直道以府谷堡移柴关故城等处孤山东村二堡移野芦州神木堡移杨家城柏林高家二堡移石落涧双山堡移真溪滩榆林城移桦林白涧滩响水波罗二堡移白土窑土门堡移白腊峰兔鹘堡移滥柴关龙州城移北城塞门堡移古窑清边营移蒯河宁塞营移察罕脑儿等处直与安边定边相对当时守土者亦以徙置烦劳己之二策不行至今贻患臣以长言质之土人亦皆云若如前策移展营堡则不惟可以御贼于外亦使军民得田于内积之数年边储渐充转馈可省也臣见达贼连年入寇被掠人畜赀财不知几千万计朝廷命将征讨调兵四万一千有奇计人马刍粟日费银四百余两若一月则一万三千余两一岁则十有五万六千余两矣重以赏劳转运之资通计所费又不知其几千万也与其每年调兵费用孰若以一年之费给与宁夏偏头关军民使其协力移展城堡密置墩台且守且耕尤为愈也然展移城堡之策有二臣已具述于前其一自偏头关边墩河西一颗树至宁夏黑山东西止七百余里共立十三城堡则延庆二十六堡宁夏河东四堡偏头关河边七堡又沿边墩台俱为内地其三十七堡戍兵并入十三城堡仍各分守共计戍兵三万六千有奇则七百里之地虽曰平漫易于侦望不难守矣其一则以府谷至宁塞十六堡移置故城至察罕脑儿一路并作二十堡止是营堡端直墩台联络所移城堡之数则与一颗树一路相等其延绥西路安边定边二营与宁夏河东四堡偏头关七堡仍用不移然未如一颗树一路则并宁夏东路与偏头关河边营堡俱包括之矣是虽不免暂劳一时军民之力实为万世防边之长策也  上曰杨琚所奏移堡防边具有证据其言有理兵部即会官议处以闻
　　○巡按山西监察御史贾俊奏达贼入岢岚等州河曲等县地方杀伤官军守备都指挥佥事钱能指挥杨哲并各州县官俱坐失机宜执治之以为边吏戒事下兵部覆奏从之　○庚申夜月犯房宿南二星
　　○壬戌朝鲜国王李瑈遣陪臣金乙孙等贡海青等物赐宴及衣服彩叚等物有差
　　○陕西河州卫番僧工哥端竹临洮等卫龙喜等寺番僧工哥剌即等簇剌麻番僧簇头劄右端竹等来朝贡马及方物赐衣服彩叚等物有差
　　○升建昌府知府江浩嘉兴府知府延祥为都转运盐使司运使浩两淮祥河东陕西
　　○南京守备成国公朱仪等以江南北被灾饥民流移欲暂以南京两法司罪囚纳米赎罪及两法司应天府贝□庒罚银货暂免解京查送南京户部委官收买米麦以备赈济从之○征夷将军都督同知赵辅赞理军务左佥都御史韩雍等破广西大藤峡贼奏捷至上以辅等平贼可嘉降敕奖谕之辅等奏朝廷以广西猺獞久为民患命臣等帅师讨之惟两广久为盗区而大藤峡乃其巢穴臣等元年十一月移师进驻大藤峡之前后咨询众庶皆云是峡天设之险一夫守隘万夫莫前进击则难于成功莫若围守以待其自毙臣等审度峡之延广六百余里虽有数万甲兵岂能围困乃谋深入直捣以覆其巢穴遂调广西总兵官欧信等分兵五哨取道山北以进臣等督都指挥白全等分兵八哨直抵浔州以捣山南贼巢复令广西右参将孙震等分兵二哨从水路入别遣指挥潘铎等以兵分守诸山隘口刻期十二月朔日水陆并进腹背夹攻贼知我师将至先移其妻子家属钱谷入桂州横石塘等处藏之乃于山南各寨立栅自固用辊木礧石镖枪药弩凭险旅拒臣等严督诸军用团牌扒山虎等器仗鱼贯而进骁勇先登士殊死战一日之间斩关攻寨其山南石门林峒沙田古营诸处贼巢尽击破之纵火焚其积聚房屋烟焰涨天贼皆奔遁于是踪迹贼所至处督兵追蹑夷山开道直抵桂州横石塘及九层楼等山层崖深箐穷高极险之处贼已立栅数重复用木石枪弩拒守臣等多设方略诱贼抛掷木石乱发弓矢几尽别遣壮士于贼所不备之处高山绝顶举炮为应臣等躬率诸军缘木扪萝猿攀蚁附分布而上或击其前或纯其后或要其左右四面夹攻连日鏖战至百数十合贼不能支随处大败踰月之间破贼大小巢寨三百二十四所斩首三千二百七级生擒七百八十二人获贼属妇女二千七百一十八人余贼战伤溺死者不可胜计臣等已将大藤峡改为断藤峡刻石纪之以见天兵讨贼绝其根本以昭示来世兹实  皇上神威圣武使两广数十年之寇一旦扫除而臣等幸睹成功不胜欣忭  上降敕奖谕辅等曰此贼负恃险阻流毒三广为日已久非尔等协谋奋武用兵有方安得成功如此之易朕览捷报实深嘉悦特兹降敕奖谕但山洞深峻今虽平定倘他日复聚必为后患尔等湏计议长策务在处置得宜永绝后患亟将高雷廉等处流贼一一扫除以安民生待两广盗贼悉平地方宁静之日即具奏班师有功官军宜实开报以凭升赏尔其毋怠毋忽
　　○卯时日生左右珥赤黄色鲜明良久渐散○癸亥授理刑进士曹卿林璧薛纲金忠余谅监生戴琥张俌陈爕贡璧叶茂为南京监察御史
　　○礼部尚书姚夔奏南京参赞机务兵部尚书李宾等奉敕赈济南京流民众议欲令浙江福建江西三布政司并南直隶府州县儒学廪增生员及南京文武官员军民人等子弟纳米送南监读书切惟国子监乃育材之地朝廷资以致治者也近因各处起送四十岁并纳草纳马生员动以万计已不胜其滥今又行此令将使天下以货为贤士风日趋于毙陋矣尚何望其有资于治理哉宜别为处置  上曰祖宗设太学以教育贤才非由科贡者不得滥进今宾等建议欲令官民子弟出钱谷以赈饥民补太学生古无此比且天下财赋所出其途孔多学校岂出钱谷之所哉礼部议是其勿许　○命礼部给度牒鬻僧以赈饥民巡抚淮扬都御史林聪处一万每名纳米十一石南京礼部五千每名纳米十五石其各处僧见在京师者每名纳银五两从监察御史焦显给事中侯祥南京守备官议请也
　　○兵部尚书王复等奏劾大同总兵官杨信等罪宥之先是信与宁夏总兵官都督佥事李杲陕西镇守宁远伯任寿都督佥事王瑛巡抚都御史项忠会师延绥讨虏虏退班师于是复等奏讨虏诸军惟李杲所统宁夏兵五千于花马池斩获三十余级杨信所统大同兵一万惟都指挥罗俊吕原于河曲等处斩获一十余级任寿王瑛项忠所统陕西兵一万惟都指挥林盛于环县斩获首虏九级其杨信任寿王瑛项忠俱未闻与贼一战纵贼杀掠人畜不可胜计畏怯失机宜治其罪有旨信等既受命讨贼不能输忠效力以图成功宜治以罪但边境已宁姑宥之
</div>
    <div class="pagination">
<a href="明实录宪宗实录_page13.html">上一页</a><span>...</span><a href="明实录宪宗实录_page9.html">9</a><a href="明实录宪宗实录_page10.html">10</a><a href="明实录宪宗实录_page11.html">11</a><a href="明实录宪宗实录_page12.html">12</a><a href="明实录宪宗实录_page13.html">13</a><span class="current-page">14</span><a href="明实录宪宗实录_page15.html">15</a><a href="明实录宪宗实录_page16.html">16</a><a href="明实录宪宗实录_page17.html">17</a><a href="明实录宪宗实录_page18.html">18</a><a href="明实录宪宗实录_page19.html">19</a><span>...</span><a href="明实录宪宗实录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
