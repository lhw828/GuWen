<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 294 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 294 页/共 502 页</h1>
    <div class="content">监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。九月。乙卯朔。日食。　　

○谕内阁、赫特贺等奏、班禅额尔德尼呼毕勒罕、现访得灵秀二童等语。呼毕勒罕、涅槃将及四载。今据赫特贺等奏称、访得知觉异常灵妙二童。实属祥瑞。朕心快悦。著照所奏。即照定例。将此二童之名。入于金瓶内唪经。敬谨掣签以定呼毕勒罕。俟掣定后。由驿驰奏。　　

○军机大臣等、会同户部核议山西巡抚王庆云、奏军务省分。筹饷维艰。请碾动州县仓谷。备发兵糈。加卯鼓铸。藉资搭放一摺。查钱米二项。相辅而行。以佐饷银之不足。实为因时制宜起见。应如所请。从之。　　

○西安右翼副都统双成、原品休致。以火器营营总乌兰都、为西安右翼副都统。　　

○丙辰。谕内阁、赵光、宝鋆奏、遵旨查估工程一摺。景陵应修工程。著钦天监、于本月及十月上半月内。选择吉期具奏。即派永康、继善、绵森、敬谨承修。工竣后。著查估岁修之工部堂官。核实验收。　　

○又谕、王庆云奏、总兵咨调官兵、未经奏明一摺。署江南徐州镇总兵史荣椿、因山西大同镇官兵在徐州防堵日久。中多疲病。咨调该镇官兵四百名更换。并未先行奏明。殊属不合。史荣椿著交部议处。　　

○谕军机大臣等、官文、胡林翼奏、水陆各军、连获胜仗。并贼党上窜、添调兵勇堵剿一摺。武昌援贼。经官军击败后。又复纠黄州屯聚之匪。上窜北岸。该督等务饬所派兵勇。实力堵剿。使城外之贼。绝其外援。城内之贼。断其接应。毋令句结蔓延。至黄州孝感一带。实为豫省门户。傥上游堵剿严密。势恐纷纷窜往。更当豫饬各属。厚集兵练。妥为防范。杜贼北窜之路。不得稍形松懈。官文现在劄营距汉阳甚近。著即严断贼匪接济。使之坐困。一面督饬将弁。相机进攻。早图克复。不得旷日持久。徒托空言。自干咎戾。将此由六百里谕令知之。　　

○又谕、英桂叠次奏报颍州剿匪、及捻匪回窜雉河各情形。凡有举劾。均经降旨允准。该抚现在移营陈州。朕闻其所驻地方。距捻匪现踞之石弓山、龙山湖、西阳集等巢穴。尚有四五百里。既未身亲行阵。一切奏报。岂能尽皆得实。即如袁甲三在颍州剿匪时。朕闻其自七月初一二日以后。连次失利。与该抚所奏情形。不甚符合。张逆由雉河逃窜时。闻其尚有余党数千人。马一二千匹。亦与该抚所奏贼止数百之语不符。当捻匪窜踞板桥展沟之时。适值贼围蒙城。塔思哈由下蔡赴援。并非径赴怀。远西淩阿、崇安、扼守雉河。原以防贼回窜。闻其所带兵勇。不下数千。虽据该抚以移营退守奏参。何复以寡不敌众之辞入奏。又闻多慧遇事张皇。正阳绅民。有吁留皖军弹压之事。该抚既总统三省剿匪事宜。自应亲历行阵。将士方克用命。若祇顾豫省门户。而于皖省捻匪聚集之地。专委之带兵各员。据其禀报一面之词。辄行入奏。必至胜败不分。举劾不当。军心涣散。贻误岂可胜言。著英桂即日亲督官军。出境兜剿。不得专驻陈州。拥兵自卫。并将朕所闻各情。逐一详晰覆奏。如袁甲三、崇安、西陵阿等、实有掩败为胜。并见贼退避情事。即应据实严参。傥仍前株守。不即进兵。或举劾失实。致误事机。朕必将英桂从重治罪。断不令日久无功。劳师糜饷也。将此由六百里谕令知之。　　

○又谕、前据福济奏、拟酌带兵前赴临淮。当经谕令该抚迅速前往。俾郑魁士、得以赴庐州接替和春。本日复据和春、福济奏、援贼麕集巢县。亲督兵勇。分南北两路进攻等语。于该抚何时可赴临淮。并未奏及。庐江克复后。贼聚巢县。和春、福济、会同督剿。原属先其所急。惟江南军务紧要。统帅需人。著将巢县迅速克复。以便福济、郑魁士、递相接替。和春即可驰赴丹阳。不致久稽时日。至三省官兵剿捕捻匪。英桂身为统帅。固属责无旁贷。而皖省所派镇将中。傥有迁延观望。致以有用之兵。置之无用之地者。福济亦应从严参办。岂可心存回护。诿过他人。即英桂驻劄陈州。未能亲临行阵。见闻不确。以致赏罚不公。福济既有见闻。或据实函商。或秉公参奏。总期于军务有益。方为尽心国事。傥敢各存意见。坐观成败。贻误事机。朕亦必治该抚以应得之咎。另片奏、据郑魁士函称、亟须酌拨马队等语。著准其将伊兴额马队五百名。调往助剿。将此由六百里谕令知之。　　

○又谕、王庆云奏、据署江南徐州镇总兵史荣椿、以徐州防堵之山西大同镇官兵现多疲病。咨调该镇马队二百名。步队二百名。前往更换。该总兵未经奏明。请旨遵行等语。捻匪现仍屯踞雉河一带。意图纷窜。亟宜四路兜剿。徐州为南北要冲。需兵防堵。尚属实在情形。王庆云既抵大同。著即就近在该镇官兵内。照数拣派。饬令带兵员弁。迅速带赴徐州更换。毋稍迟误。至史荣椿未及奏明。率行咨调。实属不合。业经降旨交部议处矣。将此谕令知之。　　

○安徽巡抚福济奏、接据镇臣郑魁士函称、剿办捻匪情节。得旨。郑魁士缕述各情。颇有关系。所言虽与英桂奏摺不符。皆在朕意料之中。总缘英桂未身临行阵。袁甲三自是非人。即如郝光甲、珠克登、塔思哈、亦皆有观望之处。第袁甲三知其一未知其二。参劾未免过当也。　　

○追予故湖北提督向荣、于江苏地方建立专祠。　　

○予湖北阵亡四品衔军功范潮兰、祭葬世职。　　

○丁巳。谕内阁、承志等奏、请暂停捕打冬围一摺。奉天捕打冬围。著准其暂停一年。仍著将官兵枪箭技艺。随时勤加操练。俟来年照例奏请举行。　　

○以剿办山东曹州捻匪出力。赏道员达镛、花翎。知县童正诗等、蓝翎。复已革总兵官三星保职。余升叙有差。　　

○戊午。谕内阁、本年近畿各属。因永定河漫溢。间被水灾。农田晚稼。亦有被蝗之处。京师粮价昂贵。贫民度日维艰。所有五城设厂煮饭散放。著先期半月。于本日十六日开放。并著展限一个月。至来春三月十五日止。以资接济。　　

○谕军机大臣等、前据怡良等奏、请饬浙江将协济江南大营军饷。仍按月拨解六万两。以资接济。当经批谕。以此项饷银。已允何桂清所请停解。仍著于苏省藩关各款内。竭力筹措。本日复据怡良奏称、大营饷需本多积欠。自退驻丹阳后。补制军械。费尤不赀。苏省钱漕。催徵不前。藩库空虚。浒关徵税。及上海夷税。均形短绌。实属筹措无术。请仍饬浙江按月拨银六万两协济等语。浙江省近年协济邻省饷需。为数甚钜。原属力有不逮。惟该抚前请停解摺内。本有暂停一二月。再行察看情形之语。且苏省筹款无出。亦属实情。现在大兵攻克东坝宝堰等贼垒。正在得手。自须饷项充足。藉资进剿。著何桂清于无可筹拨之中。力图设法。仍将协济江南饷银酌量拨解。先行接济数万两。仍俟浙江省防堵稍松。再行如前拨解。俾大营士马饱腾。以维持东南大局。前经户部奏拨广东饷银二十万两。河南山东饷银各五万两。解赴丹阳军营。并著怡良催提至苏应用。此时东坝已无贼踪。正宜速将甯国收复。则江浙门户。均可严密。著怡良、何桂清、督饬邓绍良、趁此贼势穷蹙之时。速筹攻克。勿再延缓。金坛溧阳、等处防兵。并著饬令各该将弁。严密防守。以便张国梁等、进攻句容、溧水。不致有后顾之患。前调闽粤各军。据王懿德奏、邵武需兵防堵。已准其将琳润一军、暂留该处。其陈上国所统闽兵一千五百名。及前调之广东兵四千名。迄今尚未到营。并著怡良、飞檄催提。以资助剿。将此由六百里各谕令知之。　　

○又谕、德兴阿、翁同书奏、击退来安县土匪、并攻剿瓜州情形一摺。安徽来安县土匪、聚众滋事。窜扰六合县境。虽经官兵击退。仍虑其与逆匪句通。乘间窥袭。自应及早扑灭。德兴阿等、分咨怡良、福济、庚长、冀其拨兵剿办。惟福济等、正拟进攻巢县。又剿办豫省捻匪。甚为吃紧。未必能分兵前往。庚长驻守清江。更属无兵可拨。怡良等甫克东坝宝堰。正在得手。所调客兵。亦尚未到。恐难分拨。况西安马队五百名。已据德兴阿等、截留江北。助剿土匪。丹阳大营兵力更不敷调遣。所有来安土匪。即著德兴阿等、拨兵追剿。毋使蔓延。至瓜州久稽克复。该大臣等、拟密会水师。大举深入。著即赶紧会合。直捣贼巢。不得仍以虚词延宕。致误事机。将此由六百里谕令知之。　　

○以江南漕标中军副将扎隆武、为湖南绥靖镇总兵官。　　

○补铸广西富川县麦岭营都司关防。从巡抚劳崇光请也。　　

○予江南伤亡总管西昌阿、阵亡盐知事衔张翊国、都司衔高凤池、千总廖尚智、外委包顺、巡检第五臣、训导张源、祭葬世职。生员彭孚甲等、赏恤如例。　　

○己未。谕军机大臣等、前据廉兆纶奏、甯都贼扰贵溪。练勇失利。已革道员石景芬、并无下落。当经谕令查明具奏。本日据何桂清奏称、当贼匪连陷广昌等县。贵溪首当其冲。生员郭守谦等、驻劄贵溪。以保广信。石景芬忽以金溪有警。撤贵溪之防兵往援。并将广信存兵。及府县练勇精锐。悉行挑去。该革员行至桂碧地方。贼已窜入贵溪。郭守谦等阵亡。该革员并不回援。所统全军。计有二千余人。不知何往。据常山县禀报、接据上饶等县函称、该革员已回平乐本籍等语。石景芬以革员效力行间。宜如何激发天良。勉图报称。乃种种玩误。实出情理之外。著何桂清、廉兆纶、即将石景芬提至广信。派员严鞫。务得确情。从严参办。廉兆纶不得以奏请在先。稍涉回护。其所带兵勇二千余人。并著廉兆纶迅速派员统带。以资防剿。毋任溃散。饶廷选现驻广信。著遵照前旨。相机前进。收复失陷各城。再行折回玉山驻劄。将此由五百里各谕令知之。　　

○以援剿江西广信贼匪出力。赏总兵官饶廷选、巴图鲁名号。　　

○以克复安徽太平祁门二县城。免总兵官江长贵处分。予阵亡州同徐焯、从九品徐懋达、把总郭桂林、祭葬世职。　　

○庚申。谕军机大臣等、胜保奏、乌噜木齐官兵。呈禀官员久扣军饷等情。据呈内称该处兵饷。向存州库。镇迪道和祥、擅将此项银两。移存道库。按五成发放。核算尚有余银。五年正月。至今夏秋每月每兵。领银三成有零。冬春每月每兵。领银一成有零。賸余银两。及所铸大钱。均被克扣。仓廒米粮。未领升合。章京协领等、扶同掩饰。前任都统业布冲额、受其蒙混等语。兵丁藉饷要挟。刁风固不可长。如果有勒抑亏那情弊。致该兵丁等激而生变。必应彻底根究。将该道及章京协领等、严行参办。方足折服其心。倭什珲布履任未久。无所用其回护。著会同奎英、秉公查讯确情。据实具奏。毋稍徇庇。再胜保片奏、迪化州知州朱朝玠、前此撤任。兵民皆为不平。悉由业布冲额偏听废员程震佑之言。将其参处。现在盐课分厘未交。铅场产苗已竭。业布冲额为其愚弄各情。并著倭什珲布等、据实查奏。胜保摺片。著钞给阅看。原呈一并发给。将此谕令知之。　　

○以江西广信守城出力。予知府沈葆桢等、升选有差。　　

○以浙军赴援江西广信出力。赏都司江长元等、蓝翎。守备毕定邦等、升补有差。予阵亡外委陈飞凤等、祭葬世职。　　

○命五城煮赈。展至明年夏四月。　　

○辛酉。大学士两广总督叶名琛等奏、查明学政岁科考试取录。尚无瞻徇贿卖等弊。得旨。所奏尚有不实不尽之处。仍著实力认真访察。勿为属吏蒙混。　　

○荆州左翼副都统载增等奏、新授直隶通州协副将汤苏、请暂留荆州办理营务。得旨。该员所选之缺。系畿辅紧要之区。著迅饬赴任、不准留。　　

○以收复广东鹤山县城。赏知县沈梁等、蓝翎。余升选有差。　　

○以防剿广东高州廉州二府属匪徒出力。赏总兵官瑞琳、知府伊霖、都司廖达章、同知衔莫超宗、花翎。外委萧荣耀等、蓝翎。余加衔升叙有差。　　

○壬戌。谕内阁、上年河南省河工加价一款。久为民累。特降恩旨全予豁免。永不摊徵。并令其将已徵在官者。抵作本年正赋。原系朕念切民依。不惜捐帑金以颁旷典。该省大吏。接奉此旨。自应速刊誊黄。俾家喻户晓。共沐恩施。乃本日据御史张守岱奏、河南各州县。或隐匿誊黄不贴。照旧徵收。或年终始行张贴。或延至今春。始行张贴。迨誊黄既贴。上年正赋已完。摊徵加价一款。亦完纳过半。本年春季开徵。百姓欲以前项抵完正课。州县官复多方支吾。不肯作抵。似此不肖州县。丧心昧良。骫法营私。实堪痛恨。英桂身任巡抚。于此等贪劣庸员。岂竟毫无觉察。著即督饬藩司、确切查明。如有蒙混徵收。抑阁誊黄。不行张贴情弊。即著严行参劾。治以应得之罪。毋稍徇隐。自罹重咎。至地方钱粮丁耗。止纳惟正之供。傥经徵各员。胆敢浮收抑勒。著一并认真访察。严参惩办。以肃吏治而安民生。　　

○谕军机大臣等、前因河南剿办捻匪。谕令穆隆阿、庆昀、将察哈尔备调马队官兵二千名。配齐军械。并所备马匹。派员管带来京。前赴河南。听候调遣。嗣据该署都统等奏称、已将精兵挑出。分为四起。隔日进口。现在又踰半月。未据将启程日期覆奏。此项官兵。傥有回至游牧地方者。此时谅已调齐。著穆隆阿、庆昀、速饬派出之营总等。即行统带来京。一面将启程日期迅速具奏。勿稍延缓。将此谕令知之。　　

○又谕、有人奏、黔省徵额加增、并勒令捐派、请饬严行禁革一摺。据称贵州州县。徵收钱粮。每于正项外加增平数。名曰躧戥费。民甚苦之。前桐梓县革役杨漋喜等倡乱。皆藉口除躧戥之害。纠众滋事。铜仁府知府葛景莱、亦以循旧加徵。致匪徒戕官踞城。桐梓县知县刘毅、办理善后。诛求未已。以致匪党复行滋事。又该省州县。每勒令苗民捐输。罄其家产。该匪之不靖。实由官吏偪迫等语。州县徵收钱粮。均有定额。似此额外加增。无怪民不聊生。激成事变。著恒春、蒋霨远、严查各州县。如有前项情弊。即著严参示惩。并将躧戥费名色。永远革除。至苗民情愿捐输。原属不禁。断不准不肖官吏。勒令派捐。即著于各州县通衢村镇。出示晓喻。以安民心而除弊政。将此谕令知之。　　

○署四川总督乐斌奏、黔省苗匪纷扰。镇远府城被围。副将蒋玉龙、孤军无援。惟有迅拨川兵。裹粮助剿。并严扼窜蜀要路。得旨。览奏尚系实在情形。惟赴黔官兵。随时解往之饷糈。不可迟误。　　

○以四川绥甯协副将蒋玉龙、为川北镇总兵官。　　

○癸亥。谕内阁、奕絪等奏职官告假逾限、请从严议处一摺。昌西陵赞礼郎祥凯、告假回京。当甫定新章之后辄敢任意逾限。实属胆玩。著交部加等议处以示惩儆。　　

○又谕、英桂奏、查勘各州县飞蝗过境情形。并秋禾被旱等语。河南甯陵通许等十六州县。飞蝗过境。虽据称随时扑灭。兼发价收买。田禾不致成灾。但恐扑捕不力。致飞蝗停落地方。遗留蝻孽。贻害农田。著英桂严饬各属。认真刨穵。尽力□□穴□又□除。毋留余患。傥有玩视民瘼之员。或禀报不实。或扑除不力。即著从严参办。其田禾被旱地方。及被水处所是否成灾。著一并确切查奏。分别蠲缓赈恤。候朕施恩。　　

○谕军机大臣等、恒春奏、滇黔两省情形、督办不能兼顾一摺。前因迤东迤西各属回匪猖獗。叠谕该督、酌度缓急。折回滇省。或札商文祥、舒兴阿、妥筹布置。兹据奏称、都匀等处尚未克复。官兵虽叠获胜仗。总因贼众兵单。未能痛加剿洗。是黔省目下情形。甚属紧急。恒春仍应驻黔。妥为督办。一俟该省防剿稍松。办有就绪。再行折回滇省。即将黔省军务。交孝顺、会同蒋霨远接办。至黎平需兵救援。前已谕令骆秉章、迅调永靖一带官兵。或酌拨练勇。由靖州赴援。昨复据乐斌奏报、已派游击钟琦、带兵一千名。赴镇远协剿。所需军饷。已谕令随时解往矣。恒春惟有督饬孝顺等、奋力攻剿。将都匀等处、次第克复。仍一面知照文祥、舒兴阿、将滇省回匪妥筹剿抚。俾两省军务。各有把握。不必因不能兼顾。另请＜闲＞员督办也。将此由五百里谕令知之。　　

○又谕、前因福济奏称、捻匪复炽。自请督兵赴临淮一带。接替郑魁士、相机进剿。业经谕令准其前往。并会同英桂豫省官兵合击。此时该抚因攻剿巢湖。贼匪众多不能亲赴北路。而捻匪猖獗。皖省现无大员可以分派督兵。请饬张亮基、驰赴怀宿统带兵勇张亮基现患目疾。由部代奏告假。一时未能赴皖。福济既因巢县吃重。欲乘军民奋勇之时。先图克复。即无庸移师北向。英桂远驻陈州。前已谕令出境督办。谅不敢再事迁延。所有蒙宿一带兵勇。应归何人提调。仍著英桂会同福济、商酌筹办。至珠克登现在会剿怀远。郝光甲、塔思哈、前往宿州。吏荣椿带兵扼守徐州。均属紧要。徐州距蒙宿不远。如该处情形稍松。即可令该总兵移兵至皖。会同剿办。以资得力。该抚等务当审度情形。和衷筹画。毋存畛域之见。自不难次第奏功。福济片奏、来安盱眙等处棚民。因旱滋扰。业经击毙多名。即著严饬音德布、并驻劄临淮之张光第、就近兼顾。毋令蔓延。将此由六百里各谕令知之。　　

○实授郑魁士安徽寿春镇总兵官。　　

○甲子。谕内阁、海朴奏、药库被雷轰击、自请议处一摺。阿克苏城外药库。于七月初十日。被雷火轰然火药。震倒城垛房屋。经该大臣、率属先行捐赀修葺。查明库存抢炮等件。尚无短少。所有压毙署把总银治一员、及兵丁九名。著咨部照例办理。海朴自请议处。著加恩改为交部察议。护理城守营参将都司马雒、千总杨清越、把总马秀、著一并交部察议。　　

○乙丑。谕内阁、兵部等部奏、遵议绥远城添演秋围、练习马上枪箭一摺。著照所议。所有绥远城驻防满洲营兵丁。准其添演秋围。于每年九十月。选派官十员。兵五百名。赴山后牧场驻劄十五日射猎。练习马上枪箭。行围官兵。按年更换。并著该将军与该副都统、按年轮流前往。督率认真教演。所需口粮。准其于卡伦官兵盘费银内。提银支给。不敷银两。由余賸房租项下拨补。俾得经久遵行。至大青山后一带。系蒙古游牧地方。该将军等务须约束兵丁。勿令滋事。现在各路军营。马队最为得力。因思西安甯夏驻防旗营。亦可仿照办理。令该兵丁等一律操演秋围。练习马上技艺。著萨迎阿、托云保、各就该处情形。妥议章程具奏。　　

○又谕、怡良、赵德辙奏、拏获广潮匪犯审办情形一摺。广东潮州等处莠民。以投充壮勇为名。散处苏州城外。其犷悍不法之徒。竟敢持械行劫。盗案叠出。迨地方兵役缉拏。辄复逞凶拒捕。经赵德辙饬令苏州府知府薛焕、会同绅士员弁。带领兵勇。于八月十五日夜间。趁该匪屯聚阊门外之杠子一带地方。分路截拏。该匪等放枪抗拒。薛焕督兵齐进。登时格杀多名。窜逸之匪。复被兵勇堵截。先后拏获匪犯郑阿层等、一百九十余名。并起获军械赃物无算。与各事主报案相符。提讯该匪等、供认不讳。现已分别按律惩办。地方安堵。著怡良、赵德辙、饬属严拏逃犯。并随时□□穴□又□捕余匪。毋稍疏懈。在事官绅、密访匪踪。会同掩捕。不致酿成巨患。办理尚为出力。著该督等、择尤保奏。以示鼓励。　　

○又谕、德兴阿、翁同书奏、水陆进攻瓜州、大获胜仗一摺。瓜州逆匪。屡经官军设法诱攻。仍复坚匿不出。经德兴阿等、激励将士。蓄锐齐发。东西两岸陆兵。及焦山土桥两处师船。同时并进。直偪贼巢。土桥水师总兵陈国泰、督带红单船。抢进瓜州大口。连向轰击。贼尸布满江滩。焦山水师总兵周士法、分队直抵金山。击沈贼船多只。镇江官兵、亦同日进攻。各有斩捦。当此南北水陆将士齐心。正宜乘机力图攻克。著德兴阿、翁同书、督饬各军。奋勇进取。毋稍松劲。　　

○又谕、英桂奏、剿办捻匪获胜一摺。捻匪由雉河一带。纷窜涡河。官兵南北两岸分路进剿。八月二十五日。崇安等迎击于耿皇寺。格绷额、德楞额、分队奋击。毙贼三百余名。二十七日。进剿捻首龚得一股。遇贼于刘奶庙。崇安督率马步齐进。复歼毙数百名本月初一日。该匪搭造浮桥。纷突北岸营盘官兵分路兜抄。乘胜过河。生捦二十余名。落河淹毙者。不计其数。著英桂督率兵勇。乘胜进攻。先将盘踞龙山之张逆一股。迅速埽平。以期次第歼除。毋再延缓。　　

○谕军机大臣等、英桂奏、捻匪窜扰涡河两岸、剿办获胜、并布置情形一摺。前因福济奏、巢县贼匪众多。亲督剿办。未能前往临淮。业经降旨允准。本日据英桂奏称、捻匪于涡河南北两岸纷扰。邱联恩、崇安、会剿得胜。现令其将龙山大股。迅速埽荡。以遏北窜。并令袁甲三驻劄亳州。严扼南路。兼顾西路。布置尚属周妥。惟福济未能前赴临淮。英桂于剿匪事宜。更属责无旁贷。著遵照前旨。统带兵勇。克日出境督办。以期迅速蒇事。毋许株守陈州。迁延观望。自干咎戾。前令饬查西陵阿、崇安、由雉河退守。何以日久并未参奏。英桂向来办理一切。均觉迟缓。著迅速覆奏。将此由六百里谕令知之。　　

○命山西巡抚王庆云、每月筹银三万两。陕西巡抚吴振棫、每月筹银二万两。按期运解扬州粮台。以资协济。　　

</div>
    <div class="pagination">
<a href="清实录咸丰朝实录_page293.html">上一页</a><span>...</span><a href="清实录咸丰朝实录_page289.html">289</a><a href="清实录咸丰朝实录_page290.html">290</a><a href="清实录咸丰朝实录_page291.html">291</a><a href="清实录咸丰朝实录_page292.html">292</a><a href="清实录咸丰朝实录_page293.html">293</a><span class="current-page">294</span><a href="清实录咸丰朝实录_page295.html">295</a><a href="清实录咸丰朝实录_page296.html">296</a><a href="清实录咸丰朝实录_page297.html">297</a><a href="清实录咸丰朝实录_page298.html">298</a><a href="清实录咸丰朝实录_page299.html">299</a><span>...</span><a href="清实录咸丰朝实录_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
