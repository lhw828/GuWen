<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 385 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 385 页/共 1860 页</h1>
    <div class="content">
○又议覆、浙江巡抚兼管盐政常安奏称、松江下砂等物。于雍正十年被潮坍废。嗣因积水未退。候丈勘明确。至乾隆五年始具题豁减。部议以现题之年为始。其五年前旧欠。仍令徵收。但此项地亩。既豁减于五年之后。实难追输于五年之前。现准江苏巡抚陈大受、覆查明确。应据实奏请蠲免等语。查此项灶课。系未经题准以前拖欠之项。业据该抚题请。分作七年带徵。未便又议蠲除。所奏应无庸议。得旨、此案部议不准行。但思积欠课银。虽在乾隆五年该抚题报之前。实在雍正十年被潮坍荒之后。若照旧徵输。灶户未免拮据。著加恩豁免。以纾灶力。该部即行文该抚知之。　　

○调河南布政使严瑞龙、为湖北布政使。以河南按察使王兴吾、为布政使。　　

○己丑。谕、国子监祭酒、为成均司铎之长。有造就人才之责。今崔纪丁忧员缺。著吏部将应行开列、及其次应升人员。一并带领引见。　　

○又谕、近观前锋统领、护军统领等、带领引见人员。弓马软弱。步射生疎。撒放亦不乾净。箭发无准。甚致擦地。我满洲原以骑射为要务。现在朕步射之弓。即不为甚硬。不过六七力。然尚能屡穿布把者。亦在撒放如何耳。至前锋护军等、素称劲旅。宁有此等步射耶。前锋统领、护军统领等、并无别项应办之事。惟训练兵丁、是其专责。自应深维根本。各尽厥职。勤加训练。以期兵丁皆至精锐。想来引见人员。俱系选择其优者。尚皆如此。其余又何足观乎。此皆由该管大臣章京等、平日废弛。不加训练所致。朕从前亦曾降旨训谕。此次复加宽宥。免其治罪。著降旨晓谕伊等、嗣后务各认真操演。以期精强。若仍废弛。朕决不宽宥。必将该管大臣章京等、一并治罪。再都统等、往往藉称办理旗务。于马甲骑射。漫不为事。即射箭日期。亦不过塞责阅看。并不留心教训。以致怠玩成风。伊等所办之事。能有几何。身任管兵之责。而不以教育为要务可乎。亦著严行申饬。　　

○谕军机大臣等、向来内务府所用麦石。俱临期购买。朕思与其在京城购办。不若运自产麦之地为便。可传谕河南巡抚硕色。可否于应徵漕粮内。照黑豆之例。每年改徵小麦一万石。运送来京。其输将妥便与否。令其斟酌办理。如可改徵。即令酌定价值。具摺奏闻。　　

○吏部议、原任湖广总督鄂弥达疏参、湖北驿盐道曹绳柱、勒借亏空一案。奉旨将滥行保荐之上司。照例察议。应将原任湖广总督鄂弥达、湖北布政使安图、分别降调。前任湖北巡抚晏斯盛、湖北按察使石去浮、现俱终养在籍。应于补官日分别降级调用。得旨、安图、著降三级调用。鄂弥达、著降二级调用。石去浮、著于补官日降二级用。晏斯盛、著于补官日降一级用。　　

○以陕西督粮道舒辂、为河南按察使。　　

○庚寅。上御勤政殿听政。　　

○诣皇太后宫问安。　　

○以故奉恩将军受克弟受权袭职。　　

○旌表守正捐躯之广东化州民尤显贵妻李氏。　　

○辛卯。上诣奉先殿、寿皇殿、行礼。　　

○是月、直隶总督那苏图奏、办理回赎旗地案内、查保定府属有旗地各州县。现在共赎过一千三百九十六案。给过按年递减价银、四万四千五百余两。此外各府州属回赎之案。尚未报齐。臣复严行催办。其已赎地。一面照例收租。一面行知八旗官兵、回赎认买。俟将来租银、与赎买地价交纳。又可接济官赎之需。得旨、好。甚惬朕意。但恐过于欲速耳。不无滋扰耶。旗固当念。民亦当念也。妥为之。　　

○江苏巡抚陈大受、以调任福建、谢恩请训。得旨、汝何庸再训。但将此心要之以久。而行之以诚。何任不可胜耶。至周学健在彼。可谓实力料理。然善者居多。当守而弗失。太过者亦有。当略为损益可也。　　

○署江苏巡抚安宁奏、本年淮、扬、徐、海、被灾各州县卫。业予抚恤口粮。及葺屋银两在案。其岁内明春、接赈加展银粮。约计不下二百二十余万。现已拨运熟地常平仓米、盐义仓谷、并采买截留各项。及拨运司府库银、两淮盐课存银、共银粮二百二十万。可以敷抵赈需。再查灾地积水之区。现多方疏导。均渐消退。无误春耕。俟冬底春初。查察已未尽涸。再行奏闻。得旨、所奏俱悉。为督抚者、第一应戒讳灾之念。旁观者清。及至身任其事。无不蹈此弊者。汝其常常提撕警省可也。　　

○江苏按察使翁藻奏、请严定地方官失察邪教限期。除在半年内拏获者免议。如逾期察出。究明倡教年月。将从前失察各官参处。并令该管道府、督查化导。岁底将境内并无邪教萌发缘由。结报督抚。发觉一体查参。得旨、有治人。无治法。光天化日之下。邪教岂常有之事。所见甚小。　　

○又奏、江苏赋重狱繁。最称难治。必得干才久任。始能就理。请于州县引见时。其有曾任江南及各省人员才堪繁剧。年方壮盛者。每年饬发十余员来江。遇缺题补。得旨、此奏固是。但以朕体察。此非汝职任内之事。若出于己意尚可。若受人意指。则于汝大有关系。此等伎俩。朕前行不得。　　

○江西巡抚调任山东巡抚塞楞额、以升授湖广总督、谢恩请训。得旨、楚省吏治。非江西可比。被孙嘉淦、鄂弥达、诸人废弛极矣。汝其善为整顿料理。空云感激朕恩。而无实力施为。其何益之有。至江西一应事宜。与开泰详言之。　　

○浙江巡抚常安奏、臣衰老难任封疆。查调任藩司王师、心地质直。钱粮事宜。亦皆明白通晓。恳恩仍留浙江。得旨、此奏非诚不可也。朕岂被尔等所愚之主。若汝果不胜封疆。亦何难易之之有。　　

○又奏、浙省兵丁内、安分者少、强悍者多。即如近日梗赈抗官。各省每有其事。非衙役潜作主谋。即兵丁暗为主使。臣素知浙省衙役。多不安静。有犯必惩。未尝稍宽。至于兵丁。臣非不屡饬营员加意。究以非臣所辖。未能实力奉行。且营员锢弊。平日漫无约束。事发复多方掩饬。请密饬新任浙闽总督喀尔吉善、留心整顿。俾营员不敢庇护兵丁。则兵丁自不致恃众滋事。得旨、此奏虽是。但汝现居浙省。此等习气。岂得诿之不敢越俎而任其肆横耶。　　

○福建巡抚周学健、升任江南河道总督、具奏谢恩。得旨、览奏俱悉。将闽省应办之事。备悉告之陈大受。进京途次。若遇喀尔吉善、亦应向彼言之。　　

○巡视台湾给事中六十七等奏、抚臣周学健委员赍价银八万两来台。会同各厅县采买谷二十万石。查台郡今秋少雨。米价渐增。如将来采买米谷。无碍民食。自应饬厅县妥办。设发买之后。米价日长。或致病民。臣等当一面据实奏闻。一面咨明抚臣。暂停采买。得旨、汝等祇知在台言台。全不思全闽民食之攸系也。且此事周学健早奏台米发买之弊。皆出官吏之作奸。汝等此奏。想又入官吏之计矣。不能察吏去弊。而惟姑息了事。以博宽大之名。至内地民食仓储最要之处。则视为膜外。延挨一年半载。以冀回京。汝等鄙见以为最巧、朕不知者。朕知之岂不悉哉。　　

○甘肃巡抚黄廷桂奏、今岁洮水涨发。较往年为大。新修堤坝坚固。所有原估帮岸。实可不必再筑。惟每岁春初秋末。汛水未发时。应于堤坝内外帮筑黄土。护以石块。添下柳梢。复于堤坝上。逐渐加高培厚。现在工程。三年内该州照例保固。三年外据该州士民等呈称、情愿于城中烟户丁夫内。按照三丁出夫一名。均匀公摊等语。应照所请派拨。每年丁夫。分作春夏秋三季修筑。所需柳梢木桩器具等项。于该州公费银内购买。并令该州于明春在堤坝两岸种柳。俾树根盘绕土中。益资巩固。得旨、依议行。该部知道。　　

○肃州镇总兵署固原提督许仕盛、奏报疆宇宁谧。秋成丰稔情形。得旨、欣悦览之。提督非总兵可比。而固原为西北岩疆。一切整饬营伍。和辑兵民之事。汝其慎之。　　

○贵州总督兼管巡抚事张广泗、奏报秋成分数。米粮价值。得旨、欣悦览之。黔省当邪教清肃之际。又值时和年丰。朕诚欢慰。然安不忘危。我君臣其共勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十七


大清高宗法天隆运至诚先觉体元立极敷文奋武孝慈神圣纯皇帝实录卷之二百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。十一月。壬辰朔。直隶总督那苏图奏、直省宣化府属。本年被雹成灾。及蓟州、宝坻、等州县。田禾被淹。现委员将被灾贫民分别极次。照例赈恤。得旨、仍不时查察。令其妥办。使灾黎均沾实惠可也。　　

○癸巳。谕、朕因近来言官陈奏。摭拾浮嚣。习成风气。不可不严加整饬。降旨令大学士九卿甄别科道。但思伊等之不识政体。敢于妄行陈奏者。亦因朕向来优容含纳。屈意包荒所致。今若因李兆钰陈奏纰缪。即将同官通行甄别。非朕数年来广开言路。兼收并包本意。著祗将李兆钰交部议处。又宜兆罴久在言路。一无建白。殊忝言官之职。亦著交部察议。朕观诸大臣意中。亦似有以甄别为难者。在公正任事之道。不当若是。但既以为难。则甄别之时。亦不过苟且塞责。未必尽能允当。所有通行甄别之处。著停止。今补放御史。照旧例保举考试而后引见。可望言路之肃清。而现任之科道等。经朕降旨训饬。自当省察警动。痛加改悔。如其复蹈故辙。朕必随时惩治。以正台垣风气。勿望更为姑容矣。　　

○谕军机大臣等。大乘邪教。蛊惑人心。皆由伊等著有邪书。转相传播。以致愚民被诱。今邪教之案。已经完结。川、黔、滇、三省。所有邪书。已经汇缴。其审讯逆犯供词内邪说稿底。亦著检出销毁。至江南、江西、湖北、湖南等省、邪教书籍图记。一应牵涉邪说者。俱著该督抚于结案之后。查明销毁。毋致留存。以滋后患。可于伊等奏事之便。传谕知之。　　

○甲午。遣官祭先医之神。　　

○乙未吏部议准、钦差户部右侍郎雅尔图等奏、审明河南学政汪士锽、考试生童、徇情违例一案。缘汪士锽、衡文既多失当。办事又复任性。以致士心不服。如原任右通政陈履平、庶吉士蒋辰祥、素与汪士锽交好。其子侄俱取入学。虽查无请托情弊。究属瞻徇。又考试武童。或不试马箭。或减射步箭。虽查系天热之故。亦与定例不符。应照溺职例革职。从之。　　

○广西茗盈土知州李天荫缘事革职。以其弟天麟承袭。　　

○丙申。上诣皇太后宫问安。　　

○谕、今岁山东被灾州县。朕已加恩赈恤。又经分别加赈。以济民食。但闻寿光、乐安、博兴、金乡、鱼台、汶上、济宁、东平、八州县。被灾较重。岁内支领赈粮。尚可糊口。来春去麦收尚远。食用未免艰难。著于例赈之外。极贫再加赈两个月。次贫再加赈一个月。于来岁二三月间、按月给发。务使贫民均沾实惠。该部遵谕速行。　　

○谕军机大臣等。浙江巡抚常安、从前办理拐案。失之过宽。于案情未协。曾经降旨申饬。近闻地方官承审此案。有意深求。一经拐犯扳扯。即不敢轻纵。甚至民间偶尔聚会。亦辄疑为不轨。以致人心惶惑。殊非锄恶安良、宽严得中本意。向来外省办理政务。往往苟且因循。不当宽而宽。一经朕查问。则又不当严而严。封疆大吏。惟当实心任事。务求事理合宜。可传谕巡抚常安、令其屏除陋习。此案妥协办理。无得过为张皇。致滋浮议。寻奏、拐犯采生折割。惨毒逾于枭獍。自应尽法处治。是以正犯富大金等。均先后题请正法。其余各犯。或系诱拐为从。或系售卖胎药。原与正犯不同。亦分别审拟军流外。至该犯等妄供扳扯之人。俱已讯明省释。即如陆鸣皋一犯。曾经供认在毛可奇船上。似属拐夥。及详审始知非确。臣并不敢稍存成见。似此自行承认之犯。臣尚饬委员、反覆研鞫。以期丝毫无枉。况被诬之人。亦何敢文致其罪。以蹈失入之咎。且此案自上年五月间发觉后。谕旨严切。何啻再三。臣若急于见功。深文周内。罔顾人之利害。则案可早结。无庸迟至今日。诚仰体圣心。止恐臣失于宽纵。非欲臣流于苛刻也。得旨、言似得要。但恐未由中耳。　　

○吏部议奏、现奉谕旨。御史仍复考选旧制。臣部遵照旧例。行文各该衙门。堂官于应考选人员内。秉公保举。咨送臣部。除满洲蒙古御史。向无考试之例。仍旧办理外。其应考试之翰林部属等官。臣部请旨考试。引见记名后。照现在之例。缺出各按品级俸次。每缺带领三员引见。再查从前记名人员。现在未补者。满汉蒙古尚有四十余员。除乾隆七年。奉旨令大学士九卿督抚各举所知。以备选用。经臣部奏请考试。奉旨记名者。系曾经保举考试之员。应照旧补用。其余引见记名人员。俱系未经保举之员。应令各该堂官详加分别。入于应考选人员内。一体秉公保举。如经该堂官保举者。即与此次保举考试人员。按照品级俸次。缺出带领引见。其未经保举各员。从前记名之处查销。从之。　　

○户部议覆、直隶总督那苏图奏称、保定府城、密迩京畿。兵民屯聚。商贾往来。倍于他郡。惟县仓积谷四万石。与省会之规。尚有未备。请于保定建府仓五十间。贮谷四万石。如遇水旱赈粜等事。就近拨运。常年按粜三之例、以平市价等语。应如该督所请。又称应贮米石。于天津北仓漕米内拨运。按时出借。俟秋收后照例一米二谷交官。毋庸动项采买等语。查天津北仓。实存漕米三十六万三千二百余石。除该督于酌筹通省积贮案内。派拨米一十九万石。又蓟州、玉田、约用赈米一万五千石。其余米十五万八千余石。亦奏准作为易州陵糈、以及天津、沧州、两年兵米之用。今保定府仓应贮米石。应令该督查明通省州县内。有派拨溢额之处。如数酌拨。易谷备用。至新建仓廒。该督既称即交广盈仓大使监管。增设斗级六名。亦应如所奏办理。从之。　　

○又议覆、调任江苏巡抚陈大受疏称、山阳、阜宁、清河、桃源、安东、高邮、甘泉、兴化、宝应、铜山、丰县、沛县、萧县、砀山、邳州、宿迁、睢宁、海州、沭阳、赣榆、等二十州县。镇江、淮安、大河、徐州、等四卫。被水成灾地亩。所有应蠲钱粮。另行题豁外。其被灾贫民。分别极次赈恤。冲塌房屋。量予修费。逃荒外出者。令各属招回资送。不愿回籍者听便等语。均应如所请。至所称山阳、阜宁、清河、桃源、安东、高邮、铜山、沛县、邳州、宿迁、睢宁、海州、沭阳、赣榆、淮安、大河、徐州、等十七州县卫。被灾较重。请将本年应徵漕粮漕项。按分蠲免。甘泉、兴化、宝应、丰县、萧县、砀山、及镇江卫、被灾稍轻应徵漕粮漕项。暂行缓徵。并山阳等州县卫。蠲剩银米。缓至次年麦熟后徵收。其灾田旧欠漕米。及原奉缓漕、缓至来冬、再请分年带徵。又淮、扬、徐、各属未完节年地漕钱粮耔种。亦缓至次年麦熟后启徵之处。候旨遵行。得旨、依议。山阳等十七州县卫。甘泉等七县卫。应徵本年漕粮漕项。并蠲剩银米。旧欠漕米。及原奉缓漕。俱著照该抚等所请速行。　　

○换给望都县知县印信。教谕钤记。从直隶总督那苏图请也。　　

○旌表守正捐躯之湖北枣阳县民万成妻徐氏。　　

○丁酉。吏部议准、调任湖北巡抚开泰等疏称、黄梅县属三十六镇。典史分管三十镇。清江巡检。分管五镇。新开口巡检。止管一镇。繁简悬殊。且典史所管汛地。有远至一百余里者。巡缉难周。请将典史分巡三十镇内。与新开镇附近之蔡山、塅塘、太白、三镇。改拨新开口镇巡检管辖。一应疎防参处。均照所分汛地查参。从之。　　

○刑部议覆、户部右侍郎雅尔图奏、臣前奉命至豫。访问从前拏获盗犯性魁。知该犯逃匿江省时。授徒百有余人。足见地方官亳无约束。请敕各省。将教习拳棒之人。严行申禁等语。应如该侍郎所奏。如有玩法不遵。该地方官将教演与学习之人。查拏治罪。地方官失察。该督抚访实指参。照例议处。至所称各省营伍兵丁。原以技勇为事。与平民不同。毋庸概禁等语。亦应如所请行。从之。　　

○戊戌。上诣皇太后宫问安。　　

○己亥。谕、今岁江南上下江被水等处。现在加赈。需米之处甚多。恐仓储不敷所用。浙江连年丰稔。今秋又获有收。著将永济仓旧存谷石。动拨十万石。协济江南。其如何运往之处。该督抚会商妥协。速行办理。　　

○是日起。上以冬至、祀天于圜丘。斋戒三日。　　

○庚子。直隶总督那苏图奏、前奉谕旨。拨运通仓米石。交宣化府属收贮。经仓场侍郎觉罗吴拜等奏。令大宛二县。在京雇觅车辆。运至昌平州。其宣属车辆。即于该州接领。现据该道等议、请由京直运至宣。较原议中路接卸。更觉便捷。且令宣属州县。自雇车辆。专差丁役。前赴京仓一手领回。以专责成。报闻。　　

</div>
    <div class="pagination">
<a href="清实录乾隆朝实录_page384.html">上一页</a><span>...</span><a href="清实录乾隆朝实录_page380.html">380</a><a href="清实录乾隆朝实录_page381.html">381</a><a href="清实录乾隆朝实录_page382.html">382</a><a href="清实录乾隆朝实录_page383.html">383</a><a href="清实录乾隆朝实录_page384.html">384</a><span class="current-page">385</span><a href="清实录乾隆朝实录_page386.html">386</a><a href="清实录乾隆朝实录_page387.html">387</a><a href="清实录乾隆朝实录_page388.html">388</a><a href="清实录乾隆朝实录_page389.html">389</a><a href="清实录乾隆朝实录_page390.html">390</a><span>...</span><a href="清实录乾隆朝实录_page386.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
