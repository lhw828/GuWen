<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 337 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 337 页/共 1316 页</h1>
    <div class="content">○署直隶总督李鸿章奏、请于西陵内外围界外酌量种桑。以裨旗丁生计。得旨、陵寝重地。风水攸关。所请于内外围界外种桑之处。著毋庸议。摺包　　

○以违例徵收缓徵钱粮。革直隶署长垣县知县元城县知县韩志超职。　　

○辛卯。云贵总督岑毓英奏、密陈现拟筹备越防情形。并遵查刘永福视财太重。待下寡恩。恐不可靠。得旨。现在和战局势未定。所有刘永福一军。著该督暂行羁縻。听候谕旨。摺包　　

○追予越南军营瘴故员弁云南参将王森等十五员名优恤。摺包　　

○壬辰。以神灵显应。颁江苏阳湖县横山白龙神扁额曰宣灵致和。现

月

　　

○钦奉慈禧端佑康颐昭豫庄诚皇太后懿旨。现有交议事件。著醇亲王奕譞一并与议具奏。洋务　　

○谕军机大臣等、裕禄奏、拏获谋乱劫署匪犯审明惩办一摺。安徽旌德县地方。于本年五月闲。突有匪徒张志发等。与高一峰等纠党谋乱。胆敢闯入营县。拒捕伤人。不法已极。现虽拏获张志发等名正法。而高一峰等首从各犯。尚多未获。亟应严密查拏。著卢士杰督饬所属。赶紧勒缉。务将高一峰等悉数弋获。毋任漏网。据奏有高一峰欲往孝丰找吴姓商谋为乱之说。并著刘秉璋饬属密查。一体严拏务获究办。将此由五百里谕知刘秉璋、并传谕卢士杰知之。现月　　

○又谕、现有交议事件。著御前大臣、军机大臣、总理各国事务衙门大臣、大学士、六部九卿、翰詹科道、日讲起居注官。于本月二十二日午刻。前赴内阁会同妥议具奏。洋务　　

○又谕、电寄穆图善等、据彭玉麟电报。请饬彭楚汉就近募勇助闽防。饬程文炳募勇顺流下长江。助他省防。江鄂筹饷较易亦较速等语。法人坚索巨款。万难允许。本月十八日。台北基隆炮台。被其攻占。殊堪发指。闽防万紧。著穆图善等传知彭楚汉。迅即募勇成营。豫筹战守。漳泉两郡之人。强悍可用。宜切实训练。以资得力。并著卞宝第、彭祖贤、传知程文炳。或选带湖北防营。或另筹新勇。克日乘轮船由长江顺流而下。至江西会商潘霨。与前调江西陆兵。合力前进。赴闽应援。所需饷项。著卞宝第等力筹拨济。并与曾国荃会商。拨给军械。刻下军情紧迫。务当妥速办理。毋误事机。电寄　　

○又谕、电寄穆图善等、据连次电报基隆炮台被占。刘铭传夙娴兵事。是否到台未久。布置尚疏。抑系另有出奇制胜之策。如何接仗失事。电内执觚是否基隆。著穆图善等探明详细情形电奏。一面设法传旨令刘铭传督军竭力攻复。以挫凶锋。刻下战局已成。现由总署照会各国评论。著该将军等将战守事宜。悉行整备。俟奉到谕旨遵办。船厂即由张佩纶等随机因应。不为遥制。电寄　　

○会办福建海疆事宜翰林院侍讲学士张佩纶奏、到防布置情形。得旨、览奏具见勇敢。布置亦合机宜。仍著张佩纶加意谨慎。严密防守。并随时确探消息。力遏狡谋。摺包　　

○署直隶总督李鸿章奏、淮军月饷。万分支绌。请将江汉关应解额款。于四六成洋税项下通融匀拨。以顾近畿要防。下部速议。摺包　　

○署两江总督曾国荃奏、江苏青浦县风灾筹款抚恤情形。得旨、即著曾国荃等查明被灾户口。妥为抚恤。毋任失所。摺包　　

○以欠解徵存银两。革前任江苏武进县知县王其淦职并勒追。摺包　　

○癸巳。谕内阁张佩纶奏、□□□尔□劾冗劣营员等语。福建闽安协副将蔡康业、于营伍不知整顿。空额甚多。人甚粗浮。难胜将佐。补用副将袁鸣盛、充当张得胜营官。辄敢歛钱贡媚。蔡康业、袁鸣盛均著即行革职。以肃军律。现月　　

○谕军机大臣等、电寄曾国荃等据电称基隆炮台陷后。法人上岸攻营。刘铭传饬军旁抄。生擒一名。死伤法人百余。稍挫敌焰。惟兵单器缺。台厦文报梗滞。应如何设法接济军火之处。著李鸿章妥为筹画。闻台南兵数尚足。可否调赴前敌。著刘铭传酌度办理。电寄　　

○会办福建海疆事宜翰林院侍讲学士张佩纶等奏、法船入口窥伺。现筹省防布置情形。得旨、已有旨令该将军等传知彭楚汉募勇助防。并调江西等省陆军赴援。该将军等务当实力备御。妥筹布置。毋稍疏虞。摺

包

　　

○又奏、请密谕各海口一律严禁引水。得旨、前已有旨令李鸿章密致沿海各省督抚慎密迅办矣。摺包　　

○又奏、敌势趋重福州。专力省防。所有厦门防务。责成彭楚汉等布置。又奏、出省防护船局。并陈省防情形。均报闻。摺包　　

○甲午。谕军机大臣等、法人在天津议立＜闲＞明条约后。于本年闰五月闲。突犯谅山防营。当经官军击退。该国藉口寻衅。挟兵舰来华。施其恫喝之计。坚索巨款。叠经严旨驳斥。并令总理各国事务衙门屡次照会该国使臣。反覆开导。彼乃悍然不顾。竟以兵船多只。驶进闽洋。本月十五日攻占台北基隆口岸。意在踞以为质。狡谋叵测。曷胜愤懑。虽旋经刘铭传接打获胜。伤毙法兵百余人。不足以示惩创。理宜整军挞伐。力挫凶锋。前叠谕沿海各省将军督抚大臣。严申儆备。傥法兵竟来扑犯。即与决战。复谕彭玉麟等拨兵应援闽省。并令潘霨调派陆兵。卞宝第、彭祖贤传知程文炳募带队伍。均由江西赴闽。以厚兵力。昨并谕刘铭传督率防军。迅将基隆攻克。勿任久踞。历次办理情形。朝廷原以彼族狡悍。得步进步。断不可稍示以弱也。昨据陈宝琛电报。基隆既陷。彼不遽攻闽厂。盖犹冀我转圜。然事至今日。和亦悔。不和亦悔。理为势屈。巨款坐输。示弱四邻。效尤踵起。和之悔也。筹备未密。主持难坚。商局已售。船厂再毁。富强之基尽失。补牢之策安施。不和之悔也。二者非深明时势。权度难详。乞下枢臣总署等。通筹全局。速决至计等语。所虑颇为周密。和战大计。于全局安危。关系极重。议战必须徵兵。徵兵必先筹饷。沿海口岸甚多。防军各有专责。势难抽调。饷项本极支绌。兴兵大举。需款尤钜。近年漕粮多由海运。一有阻滞。必致贻误仓储。应如何思深虑远。务策万全。著御前大臣、军机大臣、总理各国事务大臣、大学士、六部、九卿、翰詹科道、日讲起居注官、会同妥议具奏。和战两端。均未可轻易从事。尔诸臣务当殚诚区画。熟权利害轻重。并将兵饷各事宜。彻始彻终。通盘筹议。总须为核实持久之计。期于国事实有裨益。傥徒托空言。一奏塞责。必将原摺发还。懔之。电报照会等件。著钞给阅看。洋务　　

○又谕、何如璋奏、总理衙门印有电报密本。船政未承颁发等语。著该衙门即将电报密本妥交何如璋领用。洋务　　

○又谕、电寄李鸿章等、法须先撤闽台水陆各兵。始准来津议细约。著李鸿章即转电李凤苞。告法外部。总署前寄照会各国公评文。尚未发现。改为布告。并著电知曾国荃。电寄　　

○又谕、电寄何璟等、有人奏、何璟、张兆栋拘牵文义。不知缓急等语。目下福建最关紧要。该督抚责无旁贷。著何璟、张兆栋督率防营。严密守御。不得以器械未备。饷需短绌。为卸责地步。傥稍疏虞。惟该督抚是问。电寄　　

○闽浙总督何璟等奏、张佩纶办公经费。比照船政支给。下部知之。摺包　　

○督办船政大臣何如璋奏、请调南北洋兵轮。牵制法兵。得旨、览奏因应机宜。颇中肯綮。南北叠称船不能拨。著就现有兵力。妥筹备御。以遏凶锋。所有电报密本。已谕令该衙门颁发矣。摺包　　

○予巡洋遭风淹毙闽浙尽先副将潘叶飞等优恤。摺包　　

○乙未。遣官祭火神庙。外记　　

○以神灵感应。颁美国金山华侨昭一公所关帝庙扁额曰义昭海域。并以侨居商民急公好义。传旨嘉奖。现月　　

○谕内阁、前因给事中邬纯嘏奏、安徽候补道刘传桢。纳贿招权等款。当经谕令孙毓汶、乌拉布、确查具奏。兹据奏称刘传桢被□□□尔

□纳贿招权。侵蚀帑项各节。或查无实据。或事涉暧昧。无凭查究。该员有参佐肆应之能。无监守临民之器等语。刘传桢被□□□尔□各款。虽据查无其事。惟局量太小。众望未孚。实属不胜监司之任。著以同知通判归部铨选。不准仍在安徽逗遛。现月　　

○谕军机大臣等、张凯嵩奏、筹拟滇省边防大略情形一摺。前据周德润奏滇粤宜筹善后。当谕令岑毓英等切实筹画。奏明办理。兹据张凯嵩先筹大略情形具奏。滇省善后事宜。将来如果互市通商。以相度地势。严防边隘为最要。张凯嵩所陈拟办屯田。建设碉卡。练习刀矛各节。著岑毓英会同张凯嵩妥筹办理。其移镇以重责成一节。临元镇总兵移扎蒙自。是否实有裨益。并著岑毓英详加酌度。妥议具奏。原摺著钞给阅看。将此由五百里各谕令知之。洋务　　

○又谕、向来关涉中外事件。所有谕旨摺片。均不准发钞。此次发交会议各件。尤当加意慎密。其覆奏摺内。无论联衔单衔。具奏各员。均不得一字漏洩。傥外闲或有传播。甚至传钞。一经查出。定惟与议之员是问。决不宽贷。洋务　　

○又谕、电谕张佩纶等、张佩纶、何如璋、力顾闽厂。苦守一月。忠勇坚忍。深堪嘉尚。叠饬南洋拨船。曾国荃节次电报。实难分拨。陈宝琛亦称拨船适足速变。并与曾国荃会电。有船小而少适以饵敌等语。系属实情。是以难强必行。著就现有水陆兵勇。实力固守。闽俗剽悍可用。如召营缓不济事。先募健卒。参用智谋。出奇制胜。张佩纶等胸有权略。迅即筹办。顷知鸡笼已复。深慰廑怀。所请开济轮船赴闽。已饬南洋速拨。至所称再宕二十日。法船续来等语。现已另筹办法。二十日内。必有调度。并先行添派陆路兵勇。赴闽应援。粤营现扎厦门。应否赴台。著酌办。电寄　　

○又谕、募兵图越。牵制法人内犯。亦制敌之策。刘永福可用。另有调遣。彭玉麟等请封为越王。断不可行。朝廷百计助越。原为图存阮祀。今忽册封他姓。殊非字小之义。且万一传播。刘永福所望必奢。尾大不掉。后难调度。方友升、王德榜两军。瘴殁甚多。殊堪悯恻。即行查明请恤。并著该尚书电知潘鼎新等。将各该军原有之饷。募补足额。勤加操练。一俟秋高气爽。候旨进兵。刘铭传各营急需军火。著张之洞等赶筹大批。设法由台南运往备用。并著源源接济。电寄　　

○又谕、电寄曾国荃闽省需船甚亟。著曾国荃速饬开济轮船。克日前往。不准延宕。电寄　　

○工部左侍郎孙毓汶等奏、查明署安徽寿州知州沈庆立□□□尔□款。得旨、一俟该藩司等查明禀覆到日。仍著该侍郎等详细查核。据实具奏。摺包　　

○予积劳病故。甘肃西甯镇总兵何作霖照军营例优恤。并附祀广东陆路提督刘松山专祠。摺包　　

○旌表节妇江苏长洲一品命妇彭秦氏、铜山县崔赵氏、崔武氏、崔苗氏、崔程氏。摺包　　

○丙申。钦奉慈禧端佑康颐昭豫庄诚皇太后懿旨。神机营已革都统安兴阿。著赏给二等侍卫。交神机营差遣委用。现月　　

○谕内阁、侍郎徐用仪奏、遵保人才一摺。浙江候补知府陈璚、直隶候补知府陈庆滋、顺天涿州知州查光泰、著该督抚出具切实考语。送部带领引见。现月　　

○谕军机大臣等、电寄各省将军督抚等、法人肆意要挟。无理已甚。本宜即行声罪攻击。因美国仍拟调处。用意颇善。未可辜负。致失与国之好。是以迟迟未发。现经总署照会法使。并照会各国。傥法国竟将照会置之不复。亦不退出兵船。惟有即与决战。以免坐失事机。著沿江沿海各将军督抚大臣。迅速整备一切事宜。听候谕旨。务当尽力筹办。期于战守确有可恃。同心敌忾。宣布国威。不准迁延贻误。电寄　　

○又谕、电寄李鸿章、从前设立招商局。购买轮船。系奏明办理。现闻售与美国。李鸿章何以未经具奏。殊属非是。海上转运。全恃轮船。此举自因恐为法夺起见。究竟是否出售。抑暂行租给。著据实奏闻。并随时酌度情形。设法收回。电寄　　

○又谕、电寄李鸿章、黄少春因母病未能起程。现在危急。著李鸿章转电庞际云。传知该提督。如旧部将领中有独当一面之才。即饬令召募勇营。取道江西。克期赴闽应援。方友升王德榜所部勇丁。瘴殁甚多。如遣员赴湘募补。著该署抚妥为照料。俾得早日成军。迅赴防所。电

寄

　　

○又谕、电寄曾国荃等、昨日有旨饬曾国荃拨开济船援闽。兹据该署督电报。陈宝琛张佩纶因调此船争论情形。拨船既于闽无济。吴淞长江防务。亦殊吃紧。著不必拨往。管驾归总督管辖。行止不能自由。张佩纶屡有将管驾正法之言。殊属过当。且言之轻易。恐以后号令不行。刻下事机万紧。总当遇事和衷。妥商筹办。不得各存意见。懔之。电寄　　

</div>
    <div class="pagination">
<a href="清实录光绪朝实录_page336.html">上一页</a><span>...</span><a href="清实录光绪朝实录_page332.html">332</a><a href="清实录光绪朝实录_page333.html">333</a><a href="清实录光绪朝实录_page334.html">334</a><a href="清实录光绪朝实录_page335.html">335</a><a href="清实录光绪朝实录_page336.html">336</a><span class="current-page">337</span><a href="清实录光绪朝实录_page338.html">338</a><a href="清实录光绪朝实录_page339.html">339</a><a href="清实录光绪朝实录_page340.html">340</a><a href="清实录光绪朝实录_page341.html">341</a><a href="清实录光绪朝实录_page342.html">342</a><span>...</span><a href="清实录光绪朝实录_page338.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
