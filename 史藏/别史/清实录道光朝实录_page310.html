<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 310 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 310 页/共 848 页</h1>
    <div class="content">
○又谕、吏部奏、查明御史刘光三奏、直隶省奉旨勒限严缉盗案。含混延搁缘由一摺。直隶宁晋县地方。被贼一夜连劫三家。前于道光六年四月那彦成参奏时。曾降旨将知县谢宇澄等摘去顶带。暂行留任。勒限四个月缉拏务获。如逾限不获。即行撤任严参。乃自六年七月限满之日起。直至九年五月。始据屠之申照寻常盗案开参。当经该部驳令遵旨将该员等撤任严参。迄今屡催罔应。此案勒限四月缉拏。限满无获。撤任严参。前此所降谕旨甚明。该督等何以不遵照办理。延搁数年之久。未据参奏。那彦成、屠之申、均著交部议处。所有此案承缉不力之宁晋县知县谢宇澄、典史吴孝瑛、署宁晋汛外委张锦增、宁晋汛外委张应凯、俱著仍遵前旨。即行撤任严参。以示惩儆。　　

○乙酉。谕军机大臣等、御史张曾奏、里绅义捐生息济运。请饬遵奏定章程办理一摺。据称江南省江淮、兴武、二卫帮丁。有运快之分。快丁素不谙运。专佥运丁。令快丁贴缴运造二费。向来徵解此项。胥役每多勒索。自道光二年后。上江二县等处绅民。呈请代快丁捐银生息济运。奏准遵办。各县本银共止数万。按典分领。为数无多。历年以来。息不病商。运不累快。近闻奸胥蠹役。阴怂各商。藉词脱卸。意在更张。以为需索快丁地步。请饬两江总督严谕该商等、恪守成规办理。又据称嘉庆十九年。江郡绅民。因官赈灾农。城厢向不得预。捐银十七万两零。分别散给。余银二万九百余两。亦经奏明交商生息。永作城内备荒之用。请饬地方官不得以别项公需。遽行那动等语。江南上江二县等处绅民。代快丁捐银交商生息。原以济运。著蒋攸铦查明此项银两。仍饬属照旧发商分领生息。俾丁民均安。毋任纷更。致令误运。其江郡绅民自捐赈余存贮生息银两。系为城内备荒之用。并著严饬地方官照旧办理。不得因别项公需。辄将此项那用。以期经久。将此谕令知之。　　

○以刑部左侍郎海龄、为泰宁镇总兵官。兼总管内务府大臣。转刑部右侍郎钟昌、为左侍郎。以广东布政使阿勒清阿、为刑部右侍郎。　　

○以理藩院左侍郎惠显、兼镶黄旗蒙古副都统。　　

○免运铜溺毙云南知县吕梦飞、应缴水脚银。　　

○丙戌。上御含辉楼。阅侍卫骑射。　　

○谕内阁、松廷等奏、审拟王帼翰等、呈控千总昆芳等克扣养赡银米一摺。此案山东济宁卫右帮旗丁王幅翰等、呈控千总昆芳、头丁邹泳哲等克扣银米。据松廷等审系王帼翰等怀疑具控。昆芳等并无侵吞情事。惟该丁等所称三升五合、及行运项下加增五厘一升七合六勺等款。银两数目。均事隶南漕。若辗转行查。恐耽延时日。有误回空。是以据供拟结。其是否与例相符。并应否卖银散给之处。著讷尔经额俟该帮归次时。查明向例。如果该丁等所供。与向来办理章程相符。即照松廷等所拟。将王帼翰等杖责发落。邹泳哲等予以免议。傥与向例未符。或另有别情。即将该丁等另行审讯定拟具奏。　　

○谕军机大臣等、本日据禧恩等奏、履勘山地。现择有云峰山一处。请令直隶总督派员驰赴密云县沿山一带村落。令其开导弹压等语。此地尚未定局。恐那彦成所派委员。稍涉张皇。转滋纷扰。著毋庸令其派员前往。禧恩等即自行晓谕该处居民。以此处山地形势尚可。是以履勘。其合用与否。现尚未定。尔等仍照常耕种。各安本业。不必因此意存观望。是为至要。禧恩等现在分往各路履勘。如有应行相度之处。著悉心详勘。傥无可采择。即行回京覆命。将此各谕令知之。　　

○以吏部左侍郎贵庆、署刑部右侍郎。　　

○调四川布政使桂良、为广东布政使。以湖北按察使尹济源、为四川布政使。河南开归陈许道栗毓美、为湖北按察使。　　

○旌表守正捐躯四川邻水县民梅成松妻吴氏。　　

○丁亥。上幸万寿山。诣广润祠拈香。　　

○谕内阁、昨日阿勒罕保骑射中箭六枝。著加恩仍在御前侍卫上行走。　　

○又谕、前因各省关税。每多徵不足额。降旨令户部会同内务府分别功过。妥议章程具奏。兹据查明各关税课。有历来有赢无绌。及从前间有短绌。近年尚能足额。及历届均属亏短者。请将应徵盈余银数。以六成作为额内。以四成作为额外。核其溢额绌额。分别功过。著照所请、除历系有赢无绌各关无庸置议外。其历年缺额。及间有缺额各关。各按应徵盈余银数。以六成作为额内盈余。遇有短少。著落赔缴。仍按额内盈余短收分数。照旧例议处。以四分作为额外盈余。遇有短少。著落赔缴。免其处分。如应徵盈余足额之外。复有溢收。亦按其分数。照新定章程。给予议叙。以昭平允。至各关亏短之由。固云今昔情菁不同。然奸商之偷漏绕越。丁役之卖放侵吞。在所不免。该监督等务当严加约束。认真查察。无任仍前弊混。并著各该省督抚随时密为查访。如有前项情弊。据实严参惩办。毋稍徇隐。再历年缺额。及间有缺额各关。著该督抚就近详细查明具奏。核实办理。　　

○谕军机大臣等、那彦成奏、接据屠之申禀报、履勘得白旗村、松山、两处规模宏敞。惟坐东向西。未能合用。祇有唐湖一处。形势当局为佳。又梁格庄山后一处。堂局足用。惟土色稍粗。现饬详细覆勘等语。选择吉壤。总宜以龙真穴的为主。所勘各处。固以唐湖为佳。惟白旗村、松山、二处。如果山体规模。皆有可取。不必以东西向为未能合用。著该督即饬该委员等、将此四处详加覆勘。绘图具奏。现派白镕、容照、前往大峪山相度。该督访有熟习堪舆之人。迅即选派一二人。交白镕、容照、带往可也。将此谕令知之。　　

○又谕、本日据步军统领奏、山东乐安县监生崔晃、呈控副将徐华清在籍聚赌。同弟徐扬清轮奸崔李氏。并挟嫌诬伊行窃等情一案。已明降谕旨。交讷尔经额督同臬司李文耕审讯矣。此案徐华清以在籍副将。辄有聚赌轮奸情事。如果属实。必应严行惩办。至所控该副将之叔徐守臣、将该监生之族侄崔明、及伊堂妹先后殴毙。何以该地方官任令私扣。自应撤底根究。著讷尔经额督同该臬司秉公严讯确情。毋得稍有枉纵。将此谕知讷尔经额、并传谕李文耕知之。寻讯诬。坐如律。　　

○以挑复漳河故道。予直隶县丞厉维梁等升补有差。　　

○浚山东东平州小清河、并安流龙拱二河。从巡抚讷尔经额请也。　　

○旌表守正捐躯山西襄垣县民栗金林妻牛氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。闰四月。戊子朔。谕内阁、给事中程德润奏、请饬禁外任实缺人员。无故逗留省垣一摺。国家设官分职。各有攸司。不得擅离职守。若如该给事中所奏、近来道府以至佐杂。竟有无故赴省逗留。而州县为甚。或冀调剂缺分。或因规避处分。辗转委署。流弊丛生。其接任署事官。辄存五日京兆之见。地方应办命盗事件。延搁废弛。于吏治殊有关系。著通谕各督抚。嗣后实缺人员。除奏明撤任、及奉差出省者。准委员署理外。其无故在省逗留。不回本任者。即严参示惩。概不准辗转委署。以杜弊端而肃吏治。　　

○谕军机大臣等、寄谕钦差礼部右侍郎杨怿曾、刑部右侍郎钟昌、据御史徐广缙奏、河南兰仪县城垣。久被黄水冲没。城内低洼之处。夏秋雨潦。疏消积水。计工无多。乃该县知县鹿传洵、因负裕兴钱店岳德兴私债数千金。起意挑濠。扣减工料。以为弥补。遂嘱岳德兴约会贫民数人。呈请借项兴办。该抚未经体察情形。率行委员勘估。借项二万一千余两。分作十年摊徵。兴工后。该县绅民始知底细。愤懑欲控。众口一词。该知县闻知。遂饬差查拏。诬为聚众敛钱。严行看押。以致绅民迭次上控。该抚不行提究。但饬将看押之绅民释放等语。此项挑濠工程。如果系该绅民呈请借项兴办。何至事后啧有怨言。该知县有无串嘱捏饰情弊。并是否因该绅民欲行具控。辄即妄拏严押。抑或另有别情。著该侍郎等沿途察访舆论。行抵豫省后。即提集人证。讯究确情。据实具奏。该御史原摺。著钞给阅看。将此谕令知之。　　

○又谕、有人密陈两淮巨枭黄玉林、以仪徵老虎颈水次。为汇聚筹运之所。以湖北之阳逻、江西之蓝溪。为屯私发卖之处。大者沙船载数千石。三两连樯。由海入江。小者猫船载百石。百十成帮。由场河入瓜口。器械林立。辘轳转运。长江千里。呼吸相通。甚则劫掠屯船转江之官盐。每次以数百引计。各路关隘。俱可贿嘱巡役。明目张胆。任其往来。赀本既多。党羽益众。公然立有约束。于贩私之外。不许有劫盗客商等事。以为要结人心之计。且闻该犯于大小衙门。俱有勾结耳目。凡有举动。无不先知。上官为属员朦蔽。或陷于不知。下僚以畏葸偷安。相期于苟免。且恐酿成事端。反蹈办理不善之咎。以致上下相蒙。惟恐多事。所获者不过肩挑负贩。零夥小枭。藉此为敷陈张大之词。官弁升迁之地。苟且塞责而已。近见该督抚所奏。以仪徵为私枭窝据之所。请将王用宾调补。是督抚等亦虑及于此。王用宾前在沭阳任内。勤于缉捕。自系能事之员。然此等巨枭。声势已重。岂县令一人所能制伏。而巨枭不除。又何以清盐务而杜后患等语。江南为腹心重地。此等巨枭。肆行无忌。地方官岂竟毫无闻见。若恐查拏激变。不及早翦除。相率容隐。是不第为害鹾务。日久养痈贻患。必致酿成他变。蒋攸铦接奉此旨。务当不动声色。密速掩捕。一面将办理情形。先行由驿覆奏。惟该犯声势已重。党羽必多。江海船只。时常往来。在官人役。皆其耳目。若稍露端倪。或聚众拒捕。或闻风远窜。尚复成何事体。著该督酌量情形。如须藉用兵力。即当随宜调度。傥江省文武员弁。于办理此事。不能得力。他省文武各员内。如有该督稔知其可备任使者。亦即据实奏明。饬调前往。总期将黄玉林一犯。先行拏获。严究党羽。尽绝根株。既不可轻率偾事。亦不可任令潜逃。懔之慎之。将此谕令知之。　　

○调黑龙江副都统鄂尔托彦、为墨尔根城副都统。墨尔根城副都统多隆武、为黑龙江副都统。　　

○旌表守正捐躯直隶大名县民王印女王氏。湖北当阳县民吴正风妻李氏。　　

○己丑。上诣绮春园问皇太后安。　　

○谕四川总督琦善、闰四月初一日。召见俸满引见之绥定府知府孙益庭、人尚老实。但两耳微觉重听。稍露衰颓。汝可留心查看。能否称任。切勿姑容。寻奏、孙益庭办事黾勉。人亦明白。尚堪称任。其两耳重听。因自川赴京长途劳乏所致。现在察看。似无此疾。报闻。　　

○命陕甘总督杨遇春、拨银二万二千五百两、解赴乌什。备道光十一年经费。　　

○庚寅。大学士两江总督蒋攸铦奏报、缉获大夥私枭。得旨嘉奖。赏江苏守备陈秉元、都司衔。　　

○修筑浙江东西两塘坦水柴埽各工。从巡抚刘彬士请也。　　

○辛卯。谕军机大臣等、寄谕户部左侍郎敬徵、据那彦成奏、梁格庄山后一处。前因土色稍粗。拟作中次之地。兹刨看土色。极为净细。来龙悠远。平地过峡。突起端正星峰。落脉结穴。砂水环抱。堂局足敷规制。可为上吉福地。现又勘得距易州城五十里朗山下之南旗村。龙气甚旺。双脉齐落。并结南向一穴。东向一穴。龙虎砂环抱有情。堂局宽展。土色明润。可为上中之地等语。并将该二处穴场形势图说呈览。此二处山地。该侍郎是否曾往履勘。如业经相度。即即将可否合用之处。据实具奏。傥未经往看。即行前往履勘。详细奏闻。所有那彦成具奏图说二分。并著发给阅看。再现派白镕、容照、前往房山县界内大峪山相度。该侍郎即将随带之保定府司狱殷德亨、派交白镕、容照、带往可也。将此谕令知之。　　

○壬辰。旌表守正捐躯山东嘉祥县民贾作举妻李氏。　　

○癸巳。谕内阁、本日射布靶中箭五枝之四品宗室百兴、著加恩赏给三等侍卫。　　

○甲午。谕内阁、前因御史刘光三参奏、直隶省于奉旨勒限严缉盗案。含混延搁。降旨令吏兵二部将各省参限已逾之案。一并查参。兹据各该部查明具奏。并将屡催未覆各案开单呈览。各省员弁承缉案件。关系紧要。内有奉特旨勒限严缉者。该管上司于限满时。尤应遵照办理。乃往往任意迟延。逾限不行题参。及由该部查取应议职名。经年累月。并不咨覆。甚至避重就轻。分案开参。现在未覆各案。据吏部查明至七百二十三件、兵部查明至二百五十四件之多。似此有心延玩。屡催罔应。显系为属员规避处分地步。相率因循。日积日多。尚复成何政体。嗣后除寻常承缉咨案。仍照旧办理外。其奉特旨勒限严缉。限满无获。该管上司不行参奏。该部即查明将该督抚照例严参。所有该二部现在查出各案。并著勒限咨覆。将开报迟延在任各员。及历任不行饬催之督抚。各按在任月日开送咨部。一并议处。　　

○乙未。铸给喀什噶尔新设阿奇木伯克图记三颗。从参赞大臣扎隆阿请也。　　

○丙申。上诣绮春园问皇太后安。　　

○丁酉。旌表逼嫁捐躯安徽寿州民仇早妻杜氏。　　

○戊戌。谕内阁、刑部笔帖式庆元之妻瓜尔佳氏自缢身死。经刑部相验。摉出身带字据。开写庆元于周泳明、朝德隆二案。得受善柱、韩德隆、钱文。案关职官贿嘱。必应彻底根究。庆无著革职。镶黄旗火器营委参领善柱、著解任。派长龄、汤金钊、会同刑部传提韩德隆、及案内人证。审讯定拟具奏。　　

○谕军机大臣等、本日刑部奏、审拟山东民人刘克逊呈递封章一案。已明降谕旨将刘克逊解交该抚查讯矣。该犯擅递封章。罪有应得。惟所控肥城县地保丁世长催漕。向伊子刘文照折收钱文一节。必须彻底根究。其牵控该省学政考取生员。分等索费。并该县科敛差钱、浮收勒折等情。均干例禁。亦应查讯明确。著讷尔经额分别详查审办。据实具奏。至该犯刘克逊应得罪名。业经刑部定拟。俟该抚覆奏到时。再降谕旨。将此谕令知之。寻奏、刘克逊呈递封章。牵控各款。逐一查讯。俱系虚捏。请仍照部拟发边远充军。下部议。从之。　　

○己亥。谕内阁、蒋攸铦等奏、遵旨遴员请补要缺知府一摺。江西赣州府素称难治。前经降旨令该督等遴员请补。兹据奏请将候补知府汪云任补授。该员到省试用未及一年。即补繁缺。与例未符。姑念员缺紧要。现无可补之员。著照所请、汪云任准其补授赣州府知府。仍照例扣满年限。另请实授。此系朕为地方紧要起见。嗣后各省均不得援以为例。该部知道。　　

○谕军机大臣等、据那彦成奏、易州境内续得一地。并委员在京东得地二处。一并绘图呈览。拟于本月十七日自省起程。前往各处履勘等语。直隶省本年秋审。及地粮奏销。均经办竣。现在并无紧要公事。著照所请、即行俶装出省。先至易州将军梁格庄山后等三处地势履勘。再赴蓟州丰润。将桃花峪等二处山峦形势。详加相度。顺道来京覆命。将此谕令知之。　　

○江西巡抚吴光悦奏报校阅营伍情形。得旨、所办甚属认真。江西兵力。朕亦知其软弱。若再不加振作。几虚设矣。勉力训练。以副委任。　　

○庚子。谕内阁、那彦成奏、误会例意。滥准给假。据实检举一摺。直隶宣化镇左营游击王楙。因伊叔马甲王泗在署病故。呈请给假护柩进京。该督前照八旗驻防官员之例。准其给假。兹据查明游击系属绿营官中。该督误会例意。据实检举。那彦成著交部照例议处。　　

○辛丑。上奉皇太后幸观澜堂。进膳。　　

○谕内阁、兵部议覆御史宋劭谷奏、请酌定陆路呈改水师章程。并内河员弁升途一摺。各省外海水师营分。巡缉关系紧要。各项改用人员。定例所载试验之法。极为详备。惟半年之期较促。难以周知。嗣后著定以一年试验。所有带验出洋月日。经过地方。该将备于保结内详悉开载。并令该镇于巡洋时。将该员随带出洋。亲加考验。其果否谙习水师。不畏风涛。加结报明该督抚认真稽核。并报部备查。其有不谙水师者。即将该员照例议处。至保举准改后。仍著勤加察看。随时甄汰。以免冒滥。至内河水师。向无呈改之例。均由内河兵丁升转。其平日缉捕。本与陆路无异。惟历俸悉照外海之例。一年即准升擢。未免过优。著将内河人员历俸一年。改为历俸二年。遇有缺出。再行题补。以示区别。该部即纂入例册遵行。　　

○旌表逼嫁捐躯浙江义乌县民陈世权妻朱氏。　　

○壬寅。谕内阁、克勤郡王尚格、因患眼疾不能看视。奏请开缺一摺。著照所请、伊所管宗人府右宗正、镶白旗蒙古都统、俱著开缺。另行补放。著加恩仍留内大臣进班。但宗室王等常有承祀差使。皆典礼攸关。尚格既目力不明。于祭祀亦所不宜。著宗人府嗣后遇有奏派承祀差使。及该衙门照例轮派承祀。尚格俱著不必列名。以示朕体恤之意。　　

</div>
    <div class="pagination">
<a href="清实录道光朝实录_page309.html">上一页</a><span>...</span><a href="清实录道光朝实录_page305.html">305</a><a href="清实录道光朝实录_page306.html">306</a><a href="清实录道光朝实录_page307.html">307</a><a href="清实录道光朝实录_page308.html">308</a><a href="清实录道光朝实录_page309.html">309</a><span class="current-page">310</span><a href="清实录道光朝实录_page311.html">311</a><a href="清实录道光朝实录_page312.html">312</a><a href="清实录道光朝实录_page313.html">313</a><a href="清实录道光朝实录_page314.html">314</a><a href="清实录道光朝实录_page315.html">315</a><span>...</span><a href="清实录道光朝实录_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
