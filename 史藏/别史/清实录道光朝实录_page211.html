<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 211 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 211 页/共 848 页</h1>
    <div class="content">
○贷河南原武、阳武、浚、武陟、四县被旱被水灾民一月口粮。并贷修武、封邱、二县被灾村庄仓谷。　　

○贷甘肃洮州、皋兰、渭源、会宁、西和、伏羌、张掖、武威、古浪、平番、宁朔、西宁、秦安、礼、两当、镇原、十七厅州县上年被水被雹灾民口粮耔种有差。　　

○壬午。上诣大高殿行礼。　　

○幸圆明园。奉皇太后居绮春园。　　

○诣安佑宫行礼。　　

○癸未。世祖章皇帝忌辰。遣官祭孝陵。　　

○上诣绮春园问皇太后安。　　

○谕内阁、琦善等奏、筹备灾缺兵恤等米。请截留漕粮支放一摺。江苏省上年因成灾蠲缓。所有应放道光七年旗营绿营兵粮局恤等米。均皆缺额。加恩著照所请、江藩司属灾缺七年分兵恤等米。准其截拨江宁、扬州、通州、常州、镇江、熟田起运漕粮。并兴化县徵存缓漕。共米五万一千余石。苏藩司属灾缺七年分兵米。准其截拨上海、南汇、青浦、三县熟田起运漕米七千六百石。就近分别截留。以供支放。统俟各属按限带徵拨还。搭运归款。此项灾缺兵米。例应于成熟地方发价采买拨放。今暂准截借漕粮。嗣后不得援以为例。　　

○又谕、戴三锡奏、酌拨营兵经费银两一摺。四川新设之绵州营。地处极冲。原定公费。不敷支用。经该督在督提二标公费内、各裁拨银一百两。共拨银二百两。为贴补差费之用。著自嘉庆二十五年起。所有该营添拨公费银两。准其照数拨销。　　

○四川总督戴三锡奏、川省盐岸滞销。向准交他岸代办。盐厂枯涸。亦准向彼厂采配。现在体察畅滞情形。循照旧章变通改代。并请限以二三年之期。以滞引配销完竣为率。得旨、认真妥办。　　

○予告户部尚书黄钺到籍谢恩。得旨、朕五旬之岁。待卿来京欢晤。卿其善体朕意。随时自重。　　

○贷江苏川沙、镇江、南汇、三营兵丁一季银米。青村、孟河、吴淞、刘河、金山、太湖、杨舍、福山、八营一季饷银。　　

○甲申。谕内阁、琦善等奏、查勘正河挑工分数。及趱催惩办一摺。此次挑河。为全河转机所系必积弊悉除。庶可工归实用。现据该督等奏、上段中段。日内即可全竣。下段划派较迟。关孟两滩。裁湾取直。挑穵较难。约开印前后。可以一律蒇事。其首先完竣各员。尚属奋勉。俟通工全完。该督等分别保奏。至睢南守备秦盛、宿北守备刘橚、扬河守备王拱寿、署海安守备张必扬、及文武汛弁等、业经该督等摘去顶带。分别责惩。其候补布政司经历邵墱、候补从九品范兆沂、任意延宕。工程止有四分。实属有心玩误。邵墱、范兆沂、俱著革职。留工赶办。如再逾限。即著枷号示惩。铜沛协防杨富、前因垫崖斥革。仍令戴罪办工。乃怙过不悛。尤为胆大。该督等将该弁枷号工次。必应如此从严惩治。以儆通工。仍将所糜帑项。于工竣后严行核追。　　

○署陕甘总督鄂山等奏、野番乘隙偷渡黄河。抢劫青海蒙古牲畜。现在酌派官兵追捕驱逐。报闻。　　

○乙酉。享太庙。遣皇长子奕纬、恭代行礼。　　

○遣官祭太岁之神。　　

○谕内阁、前据陆以庄等奏、顺天府四路同知。任重事繁。请加鼓励。当交吏部核议。兹据奏四路同知。向照各府同知、历俸十年以上。调取引见。固觉漫无区别。若照陆以庄等所请、照大宛两县正佐各官。三年俸满引见。即归照例班内升用。亦觉过优。著照部议、嗣后四路同知。历俸三年期满。如果缉盗安民。著有成效者。准该府尹等、会同直隶总督。出具切实考语。送部引见。俟奉有谕旨。准以应升之缺升用。仍令回任候升。由吏部将该员归入卓异班内、与卓异人员、统较奉旨日期先后。按班升用。仍著该府尹等、认真查察。必须实有循绩。方准保送。毋许稍滥。　　

○谕军机大臣等、据长龄等接奉密谕。覆奏回疆八城形势。甚属明晰。览奏俱悉。著该将军等、留心物色。妥为办理。现在武隆阿前往乌什查看道路情形。长龄到阿克苏。已经三月。自必详审熟筹。或分正奇兵为三路。抑或分为二路。当已早有定见。至奇兵行走。意在掩其不备。从后拦截。勿令窜逸。不拘一路二路。总在该将军等相机办理。断不可令正兵先入。而奇兵未到。转驱该逆使遁也。吉林黑龙江头起马队官兵二千。计正月初必到。各官兵裹带行粮。谅已充足。征兵马匹疲乏者。当亦餧养膘壮。交春后自可迅速进兵。计此时该将军等、奏报进兵日期之摺。当已在途。固不可轻率前进。更不可日久耽延。致令老师糜饷。进兵时、何路系某某管带。每起满汉兵若干。阿克苏后路存留若干。务即详细奏报。以慰廑注。至现在从逆之伯克博巴克阿布都拉等、既访探伊等之心。已不向张格尔。正可趁此机会。设法用间。收为我用。或令为内应。或密为拘绊。惟在该将军等运筹周妥。同心协力。一鼓集事。必须将首逆歼捦。勿令逸出卡外。将此由六百里加紧谕令知之。　　

○以柯尔坪剿捕逆回功。赏参将刘允忠、游击李遐龄、都司李万余、冉贵、徐福、守备高玉连、花翎。守备范履中等蓝翎。余分别升用。并予已革佐领德克精阿等降补有差。兵丁六百余名。免罪开复。　　

○免云南铜厂民欠无著工本银。　　

○是日立春。顺天府进土牛春山宝座。　　

○丙戌。上御奉三无私殿。赐皇子亲藩等宴。　　

○丁亥。谕军机大臣等、寄谕署浙江巡抚刘彬士。有人陈奏浙江闹漕之案。起衅情节。与该抚程含章原奏不符。据称此案肇衅。由于仁和县漕书蒋姓、已革复充。县令徐云笈、受其朦蔽。乡民负米上仓。漕书勒折每石制钱四千七百余文。复加至四千八九百文。每米一石。祇准作四五斗。乡民完米。竟须二石有余。始作一石。因此口角鬨闹。该令迁延一日。仅面禀闹漕。而不将书吏构衅之由禀出。即所禀始称徐凤山等运米入仓。又称必须将沈培政等释放。方肯完粮。朦禀已可概见等语。该县徵收漕粮。自有一定章程。不容任意加增。所称该仓书勒折浮收。是否该县属完粮花户。一律办理。抑仅将徐凤山等应完漕粮勒加。以致起衅争闹。该县前禀徐凤山等聚众滋闹。声言必将沈培政等释放。始肯完纳各情节。是否属实。必须逐一根究明确。方足以服众心而成信谳。该署抚甫经莅任。无所用其回护。务当确切查访。秉公审讯。如果该县徐云笈、任听漕书革役复充。格外浮收勒折。以致酿成重案。则闹漕之要犯。必应重惩。酿案之官吏。亦当严究。务使官民两得其平。不可稍有偏徇枉纵。原摺著钞寄阅看。将此谕令知之。寻奏、查仁和县漕棍徐凤山、与已获拟结漕棍沈培政、均系徐寿高之壻。该犯起意包漕渔利。不遵本县派定完米日期。胆敢纠约姚应添等多人。运米入仓。不许查验米色。并欲将应完耗米格外减少。先用妄言挟制。声称如要照额完纳好米。必须将沈培政徐寿高释放。漕书王槐清等向阻。被徐凤山等捆缚。并用木篙殴伤。时已昏夜。县仓又在城外。书役不及禀报。该县徐云笈、于次早得信后。始面禀前抚臣。派委杭协副将徐庆超等、带兵会同该府县前往弹压。徐凤山竟逼令余匪、将该县徐云笈、及各员弁关闭仓内。并喝令姚应添等将副将徐应超、及兵丁邵廷彪、书役张庆等殴伤。现已讯明首犯徐凤山、照例拟斩立决枭示。余俱照例定拟。已获漕棍沈培政、讯无主使情事。仍照原拟发配。已革漕书蒋汝为、讯无更名复充。浮勒起衅情弊。现充漕书王槐清等。亦讯无浮收勒折。应均无庸议。该县徐云笈、具禀稍迟。尚非有心延缓。亦应毋庸议。下部议。从之。　　

○仓场侍郎张师诚、因病解任。以署礼部右侍郎朱桂桢、为仓场侍郎。　　

○戊子。上还宫。　　

○谕内阁、大学士九卿、会同宗人府议奏、远支宗室。仍入黄档。厘定章程。与觉罗分别办理一摺。朕详加披阅。非窒碍难行。则有名无实。甚或苦乐不均。集思广益之意安在。殊失朕望。惟所议宗室亲王、郡王、贝勒、贝子、八分公等、降袭至奉恩将军。世袭其职。应予限制一节。著宗人府将如何递降。如何停袭。军功恩封者。如何区别。酌议章程。奏明办理。朕思宗派蕃衍。人才辈出可否于在京文武各衙门、及三旗侍卫中添设额缺。或将满洲员缺。酌量拨改。其宗室人员内、有贤能出众者。每届京察军政年分。据实保奏。候朕量加简用之处。著原议王大臣等、另行妥议具奏。本日松筠、因会议已经画稿。复有意见不同。另摺陈奏。自请交部议处。著加恩宽免。所奏拟将远支宗室。移驻吉林。分给地亩。招佃收租之处。亦毋庸议。至于特旨交王大臣等会议之事。自应虚心筹画。秉公商酌。即有意见不同之处。亦当平心静气。公同商议。即如此一事。朕屡次试看。负气者有之。退有后言者有之。始同终异者有之。凡此皆非公忠之道。所以失朕望者在此。嗣后王大臣等、务要各抒忠诚。实心任事。不可苟且依违。任性乱谈。以致惑人听闻。成何事体勿谓朕一概不能觉察也。懔之。　　

○又谕、琦善奏、副将具禀邻卡漏私等情。请先行撤任。交该抚查明会办一摺。江西峡江等处。前经设卡稽查枭贩。缉私赏罚。定有章程。兹该督接据袁州协副将张建英禀称、芙蓉卡、及富口地方。屡次纵漏私枭。马家洲等处枭贩。聚众欺压乡民。又以盐道办理缉私功过、与原定章程互异。并称自揣不胜将官之任。即请疾而归。不足为愧等语。更不成话。张建英、著先行撤任候质。江西距清江较远。该抚系兼提督衔。著就近交韩文绮、将该副将所禀各情、是否属实。确切查明。会同该督定拟具奏。　　

○调江西按察使福珠隆阿、为湖北按察使。湖北按察使兴科、为江西按察使。　　

○修湖北武昌府荞麦湾月堤。从总督嵩孚请也。　　

○以次辛祈谷于上帝。自是日始。斋戒三日。　　

○己丑。谕内阁、向来元旦受贺。蒙古台吉等。本有一定班次。因理藩院不派熟谙典礼之员带领。以致多有参差。嗣后元旦朝贺。蒙古汗、王、贝勒、贝子、公、仍照旧入于内地王公之次行礼。其扎萨克台吉以下。著按照品级、列于东边行礼内地大臣官员各排之次。其各部落回子伯克土司等、若照理藩院所议列于内地大臣之次。殊失体制。著另为一班。列于西边行礼内地官员之末。如遇廓尔喀年班来京。按照向来班次。列于回子伯克土司之末。著理藩院先期于司员内、择其熟谙典礼、并通晓蒙古语者。每项派出二员。届期带领行礼。傥临时拥挤、及搀越不齐。著将该带领司员查参。　　

○庚寅。上诣南郊斋宫斋宿。　　

○辛卯。祈谷于上帝。上亲诣行礼。　　

○幸圆明园。　　

○诣绮春园问皇太后安。　　

○御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。翼日如之。　　

○谕内阁、奉皇太后懿旨。静嫔晋封为静妃。所有应行事宜。著各该衙门察例具奏。　　

○江苏巡抚陶澍奏、挑浚徒阳运河。每俟江浙回空过竣之后。夫役人等、因天寒期促。挑出之土。未能远送。多有垫崖贴腮之弊。一遇雨雪。仍行坍卸入河。得旨、此等积弊。最为可恶夫役人等、无足深怪。大小官吏。天良何在。必应严饬所属。以收实效。勉之。又奏、此次严除积弊。认真挑穵。现已一律深通。傥或届时潮水微弱。即亲诣江闸。相机筹办。务俾漕船稳速赶赴御坝。趁早渡河。批、办理甚好。　　

○壬辰。上御正大光明殿。赐朝正外藩等宴。作乐赐酒。如除夕仪。　　

○癸巳。上御正大光明殿。赐大学士尚书等宴。　　

○甲午。命前任云南按察使吴廷琛以四品京堂候补。　　

○乙未。上御山高水长。赐王、公、大臣、蒙古王、贝勒、贝子、公、额驸、台吉、及外藩使臣等食。　　

○谕内阁、琦善等奏、筹垫淮南商捐银两一摺。前因军需河工。同时并举。该商等恳请捐输银四百万两。当经赏收银二百万两。饬令琦善等筹垫听拨。兹据覆议具奏、著准其将运库续徵应入道光七年春拨报解、及外支杂款项下。借垫银一百万两。听候拨用。由该商等于本年三四五等月缴完归款。其余银一百万两。该商等于八九十等月缴齐贮库。报部候拨。俟全数缴完。该商等著交部照例议叙。　　

○又谕、琦善等奏、覆查淮鹾积重情形。据实陈明一摺。前据张青选奏、两淮鹾务。积重难返。现在设法办理。并请将最为疲敝之淮北商人。一律借给底马。以资办运。当以所奏未能明晰。饬交该督会同该盐政、逐款分晰陈奏。兹据查明引积课悬。商疲运绌各情形。淮北商人积疲已久。复因连年运道梗阻。盐池被淹。成本亏折。困乏误运。在该商等悬课未清。自难再加调剂。而岸盐攸关民食。亦不得不量为通融。著照该盐政前奏、准其照从前借马成案。一律借给底马。自请程之日起。限六个月完缴。辘轳借给。如逾限不清。即将岸盐封抵。停其后借。仍将该商究办。其从前借马未完之项。仍照清查案内奏定章程。分纲带缴。一俟商力稍纾。该督等当随时奏请停止。至所奏带销融销、缉私整轮各事宜。该督等当认真督办。不可徒托空言。张青选、曾任两淮运司。现既将淮鹾致弊之由。及如何补救之方。探本穷源。详加考证。如有应行筹办事宜。著即会同琦善、逐细商筹妥议。奏明办理。郑祖琛系初任运司。一切情形。未必如该盐政熟悉。不必俟该运司到任商办。再行具奏也。　　

○丁酉。孝穆皇后忌辰。遣官祭暂安园寝。　　

○上幸万寿山。　　

○谕内阁、长龄等奏、进征官兵。乘骑马匹。请酌给麦料一摺。满汉官兵。所骑马匹。前因口外率多戈壁。不能随地牧放。经该将军等奏准、每匹日给乾银五分。官为运供。兹据奏称阿克苏一带。料价昂贵。进征官兵。冲锋破敌。全仗马力。请酌给麦料。以资饱腾。著照所请、除防守官兵马匹仍给乾银外。其进剿之满汉官弁兵丁乘骑马匹。每兵日给骑马一匹料三仓升。官员按照例马减半给料。饬令随营粮员。买运供支。所有该官兵等应领乾银。即照给料马数扣除。该将军等当督饬承办各员、认真查明。核实支放。毋任稍有浮冒。　　

○又谕、长龄等奏、和阗回众缚贼投诚。派遣官兵前往抚守一摺。上年逆裔张格尔滋事。派贼目约霍普等、占踞和阗。并伪封和阗王子等职。经长龄等派令年班回至阿克苏之五品伯克伊敏、前往查探。该回众因大兵云集。震慑天威。约会民人。将贼首约霍普、捏克托胡达、及从贼阿布都、克里木等四名。缚献军营。并将附贼一百余人。全行击毙。复据阿布拉、缴到和阗大臣印信。该将军安设阵亡大臣官员牌位。将七犯凌迟正法。致祭忠魂。览奏稍伸愤恨。大兵甫筹进剿。回众即已闻风投诚。缚贼自赎。克日天戈西指。剿抚兼施。自必势如破竹。此次出力之伯克回子民人。应即加以奖赏。所有差往探信之五品商伯克伊敏、著赏戴花翎、元宝一锭。拏贼出力来营之六品哈资伯克玉苏普沙、著赏戴蓝翎、银三十两。七品密喇布伯克多洛沙买迈呢牙子、巴土尔伊斯、坎达尔爱满沙、金顶回子爱自雅尔鄂、斯满沙、托胡达、爱玛尔、伊萨克、呼达巴尔底、斯底克、阿什木鄂斯满沙、俱各赏六品顶带、蓝翎、银二十两。小回子迈底沙、阿希木达里木、买迈特、满素皮、爱买特沙、俱各赏六品顶带、银十五两。护送贼犯小回子一百八十名。俱各赏银十两、并五钱重银牌一面。首先纠众杀贼出力之民人海近勇、著赏六品顶带、蓝翎、银五十两。民人马廷宣、高万友、俱各赏戴金顶、银二十两。民人黄登魁、马忠、俱各赏银十两。其未到大营、最为出力七品伯克阿里玛斯、著赏五品顶带、花翎。七品伯克阿布都尔满、沙木沙爱满、沙斯那木努子比、俱各赏六品顶带、蓝翎。金顶回子阿孜斯、著赏戴蓝翎。回民迈买第、著赏戴金顶。原任伊什罕伯克赫吗尔、著赏元宝一锭。阿浑穆图巴拉。著赏元宝二锭、?一套。革去顶带之四品伯克阿布拉、六品伯克公阿布都莫敏、俱各赏元宝一锭。以示奖励。　　

○又谕、御史王云岫奏、裕丰仓筛扬麦石。与报部成色不符。请饬确估一摺。裕丰仓筛扬成色麦石。经该御史覆饬估计。所报作正搭放之三百零九石。既与原报八成七成分数不符。其所报空壳麦皮。竟非无成可估。朦混报部。影射出仓。无弊不作。可恶之至。现据该御史饬令新任监督另行筛扬。著仓场侍郎迅委妥员。带同经纪。详确估计。并将该监督达斌等、原报石数成数。何以相去悬殊。严切究明。据实具奏。　　

○谕军机大臣等、和阗回众。商同缚贼自赎。虽据吁恳自行固守。不须多烦兵力。惟巴哈布所带马队步队。仅一千五百名。兵力尚单。该回众甫经归正。是否足资防范。著长龄等再行酌量。应否添派官兵、前往帮同巴哈布。或于城内城外、分兵防守之处。详察妥办。该回众等因逆裔需索苛派。人心离散。我兵前往镇抚。尤须加意体恤。不可丝毫扰累。据阿布拉供、该处现存粮六仓。自已足敷兵食。和阗既已投诚。叶尔羌、英吉沙尔、喀什噶尔、三处贼情。亦可想见。然总须大加惩创。方可以申天讨而弭后患。该将军等当奇正并用。剿抚兼施。如张格尔竟敢迎拒。正好就地诱捦。傥见事机不利。辄思窜逸。必当遵照屡次所降谕旨。截其归路。断不可稍有疏失。既据贼供霍罕伯克、因向张逆索地不遂。颇不和睦。爱萨亦与该逆口角。同伊弟木萨、俱回霍罕。则逆裔窜逸之路。未必再向霍罕。不过以安集延为逋逃薮。武隆阿前赴乌什、查看进兵道路回营。想已将奇兵路径。查探明确。据奏东省川省官兵。正月半间均可到齐。应即商定进兵日期。何以此奏尚未陈及。前令晓谕喀什噶尔一带布噜特等、效顺捦渠。加以爵赏。曾否遍行檄谕。现在如何禀覆。亦未据奏及。殊深廑系。该将军等务当催集军火粮饷。克期进剿。不可再事迁延。若如约霍普所供、张格尔又思纠结汰劣克阿坦台等。傥竟啖以重利。助其逆焰。岂不坐失事机。至武隆阿所带奇兵。总须后路再有重兵接应。彼此联络。粮饷源源随行。断不可孤军深入。致有疏虞。将此由六百里加紧谕令知之。　　
</div>
    <div class="pagination">
<a href="清实录道光朝实录_page210.html">上一页</a><span>...</span><a href="清实录道光朝实录_page206.html">206</a><a href="清实录道光朝实录_page207.html">207</a><a href="清实录道光朝实录_page208.html">208</a><a href="清实录道光朝实录_page209.html">209</a><a href="清实录道光朝实录_page210.html">210</a><span class="current-page">211</span><a href="清实录道光朝实录_page212.html">212</a><a href="清实录道光朝实录_page213.html">213</a><a href="清实录道光朝实录_page214.html">214</a><a href="清实录道光朝实录_page215.html">215</a><a href="清实录道光朝实录_page216.html">216</a><span>...</span><a href="清实录道光朝实录_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
