<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 406 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 406 页/共 518 页</h1>
    <div class="content">　　○癸巳罢  皇后亲蚕遣女官祭先蚕之神
　　○录镇海崇明沙河等处获功阵亡官军曹恺等九百九十三人升赏有差
　　○甲午  武宗毅皇帝忌辰  永孝殿行祭礼遣玉田伯蒋荣祭  康陵
　　○造  隆庆殿祭器诏遵  永孝殿品式
　　○乙未升南京大理寺卿王学夔为吏部左侍郎太常寺卿掌国子监事许成名为南京吏部右侍郎
　　○丙申少傅兼太子太师礼部尚书武英殿大学士夏言一品九年考满  上遣中使赐言银五十两彩叚四表里宝钞五千贯茶饭五卓羊三只酒三十瓶吏部以先年大学士杨士奇刘徤赐敕宴例上请奉旨言辅导朕躬历官一品九载懋输忠荩久著贤劳朕心嘉重可复少师吏部尚书华盖殿大学士勋阶兼官悉如旧赐敕奖谕仍赐宴礼部给与诰命以称朕褒礼元臣至意言＜锍-釒＞辞  上曰卿名德伟望傅学宏才一品九年忠诚笃棐功施社稷业迈前臣加恩常典非朕所私宜祗承新命益殚嘉猷用匡不逮庶副朕优眷至怀所辞不允礼部以待宴官员请  上命六部尚书侍郎都察院都御史待
　　○改工部尚书顾璘为南京刑部尚书郧阳都御史喻茂坚总理粮储兼巡抚应天等处地方
　　○丁酉升户科都给事中郭鋆为太常寺少卿提督四夷馆
　　○辛丑湖广武昌府地震
　　○癸卯礼部覆工部尚书顾璘＜锍-釒＞陈兴都礼制四事一定旧邸之官守谓南京内府自  戍祖北迁京师而殿门官守常秩如故是以百七十年来钟＜虡-八＞俨然日益警肃今旧邸鼎新当南京内府相同而巡徼直庐惟止校尉似与规制未称宜令旧邸中官更日防守以严体统一正庙祀之乐章谓  陵庙乐工奏神欢之典考其辞义殊为鄙俚昔汉高帝归沛尝以大风之歌制为乐章以享太上皇之庙我  皇上前大狩上  陵圣制歌诗皆孝思所发  二圣神灵之所歆鉴也乞即按诸音节制为乐章令乐官肄习奏以享献  陵庙但  显陵与  天寿山诸陵事体相同而  诸陵岁祀原不用乐  隆庆殿与  奉先殿事体相同而  奉先殿特享亦不用乐所请撰述  陵庙乐章似难创议一谨祠祭之供事谓  皇上虔奉  陵庙设立专署亦既礼有司存矣乃每遇陪祭奔走供应者率苟且从事非所以仰承  圣孝也今宜以  陵寝供事责之奉祀祀丞  隆庆殿晨夕上食责之司香内臣行守备太监及分守道时加督查毋许怠误一崇郢梁之护奉谓郢梁二王喷茔旧有中官防守今年远皆已物故冠服禁物收掌无人宜如岳怀王故事敕守备太监以  陵庙司香多余者分领＜锍-釒＞入报可已而承天府守备太监傅霖以  显陵岁暮无祭奏乞增设复下部议言  显陵规制尽视  七陵诸陵岁时荐享止元旦清明中元霜降冬至各节举行原无岁暮祀典至若四立岁暮五享者惟  奉先殿为然  隆庆殿已如制修举矣  显陵岁暮祭祀似难创增诏从部议
　　○赐锦衣正千户王俊祭葬俊宜嫔父也
　　○丁未诏南京江西等道试监察监御史邵基吴琼李檗李丕显周谅等俱实授
　　○庚戌升右给事中苏应旻刘大直为左给事中给事中卢勋周采张尧年为右给事中应旻勋吏科大直工科采尧年刑科
　　○升兴都留守司副留守李翱为正留守
　　明世宗肃皇帝实录卷之二百五十九


明世宗肃皇帝实录卷之二百六十
　　嘉靖二十一年四月辛亥朔升总督大木都察院右副都御史戴金大理寺卿翰林院侍读学士张衮为太常寺卿掌国子监祭酒事
　　○壬子起原任工部右侍郎闵楷为南京兵部右侍郎升浙江左布政使詹瀚为都察院右副都御史抚治郧阳
　　○湖广巡抚陆杰言酉阳永顺二司以采木相讐杀而保靖又扇惑其间大为地方患请委官勘处兵部以闻得旨令川湖两抚臣会勘抚戢毋各私所属激酿成患若强犷不服即请兵讨之
　　○甲寅夜月犯金星
　　○丙辰敕谕礼部曰朕惟三代之礼至周大备后世治不古若乃因陋就简焉朕究览古初斟酌百代惟文武是宪是式故郊正分祀庙隆持享宋儒朱熹所谓大事者朕崇重之惟是季秋大享于明堂此周礼重典与郊祀并者也数岁以享地未定特举祭于  玄极宝殿朕诚犹未尽惟兹  南郊旧殿原为大祀之所今礼既是正则故备不当亵留昨岁已令有司悉撤之朕自作制众立为殿恭荐名曰  泰享用昭寅奉  上帝之意尚书严嵩言我  皇上以郊庙禋礼大成乃定明堂大典岁以季秋大享  上帝而奉  皇考睿宗献皇帝配享焉惟是数岁享地未定故举祭于  玄极宝殿虽对越之位已孚而明堂之位未协  圣心见道分明析礼精微乃即  南郊大祀之基鼎崇新构恭荐鸿名位应明离法众玄宇盖至是而古典始完臣等敢不如敕奉行＜锍-釒＞入报闻已乃命工部谕督工官协心守法迷济大工以副朕享  帝积诚因遣兵科左给事中任瀛监视
　　○丁巳升浙江布政使司右参政娄志德为本司右布政
　　○戊午秦王惟焯进银万两周王朝堈及诸宗人进银六千两助建  宗庙  上嘉悦诏加惟焯禄岁二百石赐玉带一围朝堈玉带一围衣一袭已而周府南陵王睦楧亦奏献禄米三岁助工  上以宗室多贫常禄宜以自给诏止毋献
　　○以嘉峪关修边工成录大学士翟銮行边首议之功荫子翟汝俭为试中书舍人
　　○己未直隶监察御史黎循典言山东费县沂州郯城峄县滕县地方野有旷土积逋甚多宜下所司招抚流移令复旧业措处牛具种子假以岁月免其征役使得尽力田事少禆国课部覆从之
　　○庚申初  上于西苑建大高玄殿奉事上玄至是工完将举安神大典谕礼部曰朕恭建大高玄殿本朕祗  天礼神为民求福一念之诚也今当厥工初成仰戴  洪造下鉴连沐  玄恩矧值民艰财乏灾变虏侵之日匪资洪眷同尽消弭所宜敬以承之岂可轻忽尔百司有位务正心修己赞治保民自今十日始停刑止屠百官吉服办事大臣各斋戒至二十日止仍命官行香于宫观庙具敬之哉因遣英国公张溶等分诣朝天寺宫及各祠庙行礼
　　○升巡抚南赣右副都御史李显为南京大理寺卿四川布政使司右参议潘恩为山东按察副使
　　○辛酉诏增设松江府青浦县从巡抚都御史夏邦谟巡按御史舒汀奏也
　　○山东剧贼刘仪等啸聚鱼台之独山巡抚都御史曾铣激曹濮兵备副使金清佥事汪东祥等剿平之捷闻诏赏铣银三十两彩币二表里清升俸一级及知府程尚宁各赏银币东祥准以功赎罪
　　○癸亥改授广西道御史闵煦为翰林院编修煦南京兵部右侍郎楷之侄例当引避故也
　　○甲子立夏时祫享  祖宗列圣于  景神殿命成国公朱希忠代英国公张溶平安候方锐遂安伯陈鏸尚书许赞张瓒毛伯温李如圭甘为霖各捧  主分献
　　○戊辰命抚宁侯朱岳佥书中军都督府事
　　○癸酉升大理寺少卿虞守愚为右副都御史巡抚南赣汀漳地方
　　○升掌詹事府事吏部左侍郎张邦奇为礼部尚书仍掌府事以九年秩满也
　　○乙亥总督宣大侍郎翟鹏奏虏首俺答近遣贼十余骑至边索取先年通事砍吉此衅端也请以原拟陕西辽蓟兵马十枝每枝先调一千赴镇堤备兵部覆请  上切责本兵前两有明旨何乃卒无定画不允
　　○监察御史胡文举巡按辽东以定边右卫指挥使王诏行部诏因缘作奸索官军财物以千计为巡抚右佥都御史孙禬所劾章下都察院掌院事毛伯温等谓文举廉隅不饬宜重罚以示惩  上曰御史巡按职在激扬何至从人所在受赇文举先革职为民仍俟勘明更处
　　○丙子都察院右副都御史张景华引疾乞休不允
　　○巡抚顺天都御史侯纶言顺天永平二府岁饥请发通仓米二万石及先总督侍郎胡守中题请太仓银二万两见贮遵化县者赈之报可仍令户部简司属一人往核奸弊
　　○丁丑先是户部言山西宣大请乞帑银数逾百万宜令总督翟鹏查核已有旨令自今各边于岁例之外奏乞者务稽实用不得概给至是户科都给事中杨僎等亦以为言上曰各边每更置巡抚必首请帑银更无筹边长策翟鹏未至地方时樊继祖所带帑银已将军士月粮补足见今籴买未完候查奏区处尔等宜举正欺弊以闲未几翟鹏请发盐引百万以足军饷户部尚书李如圭等谓宜酌量缓急从其所请
　　上以宣大见余银十三万翟鹏无据陈乞有旨令查明具奏乃不行遵奉輙复渎扰切责如圭等不能引旨查参徒狥人言有乖大体已如圭等自陈引罪乃释之仍夺郎中刘澯俸一月
　　○
　　○掌都察院事毛伯温等申明宪纲八事一禁酷刑谓今御史不知详慎刑狱动凭棰楚立威致使无辜之民毙于杖下伤天地之和失好生之德甚非盛世之所宜有也宜一切禁之二慎举劾御史举劾吏部凭之以黜陟乃或举者多致数十劾者下及丞尉假公济私毛举塞责甚不称风纪之职宜著为令举必以上贤而劾不下五品毋令枉滥以滋奸弊三革骚扰御史以廉察为职所在务宜亲历顷或动委属官分行州县不准迎送旁牛倚势作威或计睚眦以中伤善类望风旨而微文出入甚至勤肥钓赇为害不可胜言宜痛革之四惩势豪今乡官清修苦节者固多而凭倚恣睢者亦有若纵而不问非所以著风裁明宪纪也宜少加惩创五省繁文凡御史出巡＜娄页＞有造缴文册费逾千金然不过文具而已自今除宪纲考语外一切虚文通行厘韦以敦实政六明职守巡抚巡按及中差御史各有职掌具载风宪事宜极为明备宜各遵守不许侵越违异七正士风学校诸生倚藉衣巾臧否人物甚或见事风生挟制官府宜严督学官令其遵守卧碑以敦习尚八备两造夫两造不备而欲民无冤不可得也民有屈抑者悉宜听其诉理毋主先入之见偏执曲断奏入  上曰朕恒念天下苍生不得其所祗因有司官贪酷肆行有司善恶无所劝惩又因巡按御史不能振扬风纪举劾失实御史臧否不分却由都察院不严考核吏部不公黜陟该科不行举正政体相维本无难睹乃上下不能尽职失朝廷设官初意国家何赖焉览奏具见振举纲维切中时弊朕心嘉慰所陈悉允行务从实振举所在巡按御史即宜精白奉扬勿负朝廷简命如或故违重治不宥
　　○夺靖江王府辅国中尉规礻□巽禄一年奉国中尉经费辅国中尉规形视半年坐伪造印信冒支禄粮故也
　　○遣医视礼部尚书严嵩疾
○庚辰贵州土官宣慰使安仁差舍把安义等来贡马给赏如例
　　○先是思恩军民府既改流官知府仍分设九巡检司开土目分理之兴隆司土巡检韦贵安定司土巡检潘良者贪淫残虐为众所怨恨土民刘现卢回等因诱众作乱声称欲尽除九司之官复流为土势颇猖獗提督两广军务右侍郎蔡经会总兵安远侯柳珣议遣副总兵张经参政翁万达等督田州各土兵剿之副使陈茂义抚辑其众三千余人至是且三年九司悉平巡按御史何赞勘上诸臣功次诏经珣赐敕奖励仍各赏银币张经升一级翁万达陈茂义升俸一级及参政顾遂副使许路佥事莫同参将李兰都指挥白泫田州土舍岑芝各赏有差守备王锐准以功赎罪
　　明世宗肃皇帝实录卷之二百六十终


大明世宗肃皇帝实录卷之二百六十一
　　嘉靖二十一年五月辛巳朔南京户部尚书周金引年乞休不允
　　○升南京大理寺右寺丞丘养浩为大理寺右少卿巡抚两广都御史蔡经总兵安远侯柳珣奏剿平琼州府黎贼凡擒斩五千有奇歼其首贼三十八人俘获男女一千二百余人夺归虏者二十二人招抚余党七千有奇  上嘉其功诏加珣少保升经兵部尚书提督镇守如故仍各赏五十两纻丝四表里并思恩功同敕奖励参政张岳副使陈茂义佥事商大节参将董廷玉都指挥武鸾各升俸一级与布政使铨参政翁万达等俱赏银币有差
　　○甘肃镇夷守御千户所天鼓鸣  癸未命扬州备倭总督都指挥佥事李俊充右参将分守燕河营地方大同后卫都指挥同知杨彪佥书山西行都司事
　　○乙酉端午节赐官宴于午门外
　　○山西太原府地震有声
　　○奉祀  纯德山都督佥事蒋华援例乞赐敕谕及护茔田土许之  丙戌升南京光禄寺少卿许论为南京大理寺右寺丞
　　○丁亥  孝宗敬皇帝忌辰  永孝殿行祭礼遣安平侯方锐祭  泰陵
　　○戊子升甘肃行太仆寺卿张问行为狭西按察司
　　○己丑衍圣公孔闻韶以母丧乞家居终制从之
　　○庚寅  太祖高皇帝忌辰  景神殿行祭礼遣成国公朱希忠代仍命群臣如例陪拜黜狭西提学副使章衮为民坐以疾乞休不候命輙去任故也辛卯海西可令河等卫女直都督佥事卜剌答等来贡马及方物宴赉如例
　　○以  泰享殿兴工奏告  上帝  皇祖  皇考俱遣成国公朱希忠行礼  壬辰  仁宗昭皇帝忌辰  永孝殿行祭礼命驸马都尉谢诏代遣安仁伯王桓行祭礼祭  献陵
　　○命以狭西开纳事例银三万两赈济延绥榆林二镇及折放军士月粮从督抚官请也  命武进伯朱海管理红盔将军侍卫
　　○癸巳巡抚顺天府都御史侯伦言顺天所属地方荒旱频仍京边钱粮及他征税俱宜蠲免  上以京边钱粮无停徵例余如例议
　　○丙申礼部尚书严嵩等言  诸陵工所建造  列圣碑亭并石碑俱完  长陵碑二通  献陵  景陵  裕陵  茂陵泰陵  康陵碑各一道  皇贵妃石碣一道东西二井石碣二座查得  成祖文皇帝圣德仁功碑文乃  仁宗昭皇帝御撰今  长陵等陵碑文伏请  皇上亲御宸翰制文镌石以纪述列圣功德垂示于万万世其  皇贵妃及东西二井碣文合行翰林院撰拟报闻
　　○丁酉礼部左侍郎孙承恩上言迩者盛夏炎郁散为疫疠都城内外之民僵仆相继臣考之周礼医师之属有疾医以掌养万民之疾病凡有以惠元元重民命也乞命大医院及顺天府惠民药局依按方术预备药饵于都民辐辏之处招谕散给庶阽危贫困之人得以有济虽有疠气不为灾矣  上曰顷闻疫气流行朕甚悯焉其令太医院差官顺天府措药物设法给惠
　　○武庙贤妃沈氏薨辍朝三日谥荣淑贤妃葬祭如淑惠德妃吴氏例  戊戌初  上以久旱躬祷雨于太素殿至是雨数日乃止  上喜甚群臣表贺并优诏答之
　　○庚子初漳州人陈贵等私驾大舡下海通番至琉球为其国长史通事蔡廷羙等招引入港适遇潮阳海船争利互相杀伤廷羙安置贵等于旧王城尽没其赀贵等夜奔为所掩捕多见杀国王尚清知之下令国中乃止至是械系贵等七人诬其为贼遣廷羙等赍表文送至福建欲赴京陈奏巡按御史徐宗鲁会同三司官重加译审列状以闻留廷羙等待命  上下部议部臣覆奏贵等违法通番自有律例但琉球国王尚清纵容夷人屡次交易又夺取货物覊留人众横肆屠戮复诬以为贼其欺谩恣肆宜加切责仍听本部移咨戒谕不得轻与中国商民交通贸易得旨贵等为法通番着遵国典从重处治琉球国既屡与交通今乃敢攘夺货利擅自拘杀我民且诱诬以为贼诡逆不恭莫此为甚夷使蔡廷羙本宜拘留重处念素系朝贡之国姑从宽放回后若不悛即绝其朝贡令福建守臣备行彼国知之
　　○壬寅提督团营成国公朱希忠等言十二营及东西官厅马匹例于近京地方牧放迩者  圣驾有事于  郊社  山陵又边境屡报一时调用缓不及事请暂免今年下场牧放存留营厅开给粮草牧养户部议覆宜如提督尚书刘天和新题奉钦依加增折色事例按月赴部支领诏从之仍命以后不许相沿致废旧制
　　○癸卯命宣城伯卫錞掌后军都督府事
　　○甲辰原任大同总兵白爵上＜锍-釒＞自陈功伐且言其在边累岁所获虏畜十余万俱籍于官付各军领养近被抚按官论其隐匿又论其故纵家丁夺冒军功实皆诬罔兵部谓爵渎奏宜勘治得旨爵嗜黩货且重失事罪状已彰方令杀贼自赎奏中所获头畜籍于官者付御史核实即以犒赏宣大军士爵私派官军变卖者姑免追不必勘扰
　　○丙午选受中书舍人张元冲陈棐许天伦行人葛廷章齐誉刘三畏刘养直李纶推官周怡知县魏纶为给事中行人张汝栋王国桢为南京给事中元冲怡吏科廷章户科棐誉礼科尚伦天伦兵科三畏养直刑科纶工科汝栋南京兵科国桢南京工科中书舍人陈宗夔戴维师行人李天宠金城杨以诚郑光溥裴绅贾大亨孙文锡知县维禴昝如思齐宗道朱徵助教项廷吉俱为试监察御史行人韩一右孙乔推官任良彭为行为南京试监察御史宗夔浙江道天宠江西道城湖广道以诚广东道光溥广西道绅河南道维师维禴山东道如思山西道大亨狭西道文锡宗道徵云南道廷吉贵州道良南京浙江道一右南京广东道乔南京四川道危行南京贵州道
　　○戊申诏遣官存问原任少保兼太子太保吏部尚书谨身殿大学士致仕毛纪纪家居二十年至是年八十山东抚按以闻  上曰纪辅弼旧臣年登八袠德寿并茂其赐以羊酒令抚按官及门存问仍月给食米四石岁拨人夫六名应役以示优眷
　　○己酉夏至大祭地于  方泽先期视牲命成国公朱希忠代英国公张溶丰城侯李熙尚书李如圭陈经轮视请
　　太祖配神及是日配祭俱命朱希忠行礼京山侯崔元遂安伯陈鏸大学士翟鸾尚书许赞各分献  上亲检方书制为济疫小饮子方颁下所司遵用济民仍用礼部刊行
　　大明世宗肃皇帝实录卷之二百六十一终


明世宗肃皇帝实录卷之二百六十二
　　嘉靖二十一年闰五月庚戌朔
　　○辛亥先是虏入狭西兰州大肆杀掠甘肃巡抚兵部右侍郎陈卿所部与之接境蔽不以闻责令陈状又至是始上＜锍-釒＞待罪以各有信地为角□羊诏责其欺慢革职闲住
　　○升督木工部右侍郎潘鉴为都察院右都御史以采木效劳日久也
　　○先是掌都察院事兵部尚书毛伯温言抚按所属官员六品以下罪状显著者即自问黜不许概劾  上允其议既而巡按广西御史何赞＜锍-釒＞论经历县丞等官吏部言赞所劾有违前旨但具奏在未奉明旨之先情非故违宜从宽宥  上从其议仍令此后有违例紏劾者罪之已吏科都给事中沈良才奏六品以下罪恶显著者抚按官固例得径问不必概劾但通判推官知县等官职任亲民与州佐县贰不同若概称六品例不得劾其中或有怙势饰非善自角□羊脱亦有庸常巽懦耄老无为者欲问黜则罪恶未显欲指劾则于例有违待其报政之后徐议罢黜而百姓之受害者已不支矣诚宜令抚按官于府佐县正一体举劾以俟部议处分其有罪状深重者仍照例问黜不必劾奏吏部覆请从之
　　○壬子巡抚云南右佥都御史刘渠奏巡按御史包节患病乞准回籍  上以节病既经抚臣代奏姑从所请此后凡御史在外患病所在官据实以闻不许径自具奏
　　○命提督团营成国公朱希忠掌右军都督府印不妨营务
　　○癸丑海西兀者右卫等女直都督佥事歹卜等贡马及方物宴赉如例
　　○甲寅巡抚顺天都御史侯纶镇守蓟州总兵官祝雄言虏欲寇边本镇按伏兵马不分百里内外请得验日支给行粮料草户部议非百里之外不得支给行粮明例森然未敢轻议奏入得旨假以按伏为名侵冒钱粮乃各边积弊在  先朝为甚抚臣不能稽察破除旧例雷同具奏姑宥不治
　　○巡抚延绥都御史万潮奏延绥新设游击及所募兵宜常留本镇操备俟虏患尽息乃可裁革其募兵之需兵部前议给予行粮军装而不及月粮赏赐以故应募者少仅得一千五百余人乞行补给兵部言粮赏固不可缺但增募官兵乃一时权宜有不愿者当从民便  上从部议
　　○乙卯湖广宝庆府邵阳县妖贼平赐敕奖江川王膺鐩赏巡抚都御史陆杰银币带管分巡道右参议潘九龄勒令致仕指挥刘森闲住总兵官谭纶免究知府陈楠等准赎
　　○己未荫故大学士刘徤孙得之为尚宝司司丞得之援辅臣身后例以请许之
　　○荫南京兵部尚书熊浃孙爌为国子生
　　○诏原任贵州巡抚都御史陈克宅总兵官杨仁俱复职克宅已故仍赐恤典以议处苗贼王阿向等功也
　　○辛酉济南府地震二次声如雷
　　○壬戌升尚宝司卿詹荣为南京太常寺少卿狭西左布政使底蕴为都察院右副都御史巡抚甘肃
　　○丙寅升尚宝司少卿汪宗元为本司卿
　　○丁卯狭西固原州隆德县同日地震米脂等县大冰雹□州镇安等处大水
　　○戊辰虏酋俺答阿不孩复遣夷使石天爵满受充满客汉自大同镇边堡款塞求贡去岁虏遣天爵与肯切至约以十日返报比朝议久不决虏索天爵等急都御史史道乃留肯切遣天爵先返并贻以布帛虏亦以马报之既而贡议不允虏乃大掠三关而去于时议者谓天爵为虏间咎道媚虏嫁祸道遂得罪今岁三月间虏送所掳中国人李山至请易肯切还部议以为诈不许至是虏复遣天爵及二夷同至满客汉肯切子也边人不敢纳以告巡抚都御史龙大有大有遂掩以为功令墩军诱三人者上墩縳天爵而杀受秃等以首虏报猥言以计擒之＜锍-釒＞下兵部议覆天爵本华民而甘心为虏驱使去岁守臣失计放还遂致涂炭山西震惊畿辅究其祸本寔天爵一人致之兹者凭藉故智敢复叩关而边臣能应机擒斩之真足以剪虏羽翼寒旃裘之胆厥功甚大请优录之以作诸镇之气诏从之乃升大有兵部右侍郎兼右副都御史诸文武将吏千户郭江佥事赵瀛而下升职加俸赏银币者无虑数十人而巡按御史侯度亦升俸一级遂磔天爵及肯切于市传首九边枭示天爵之来也其言虏情甚详谓虏酋小王子等九部咸住牧青山艳中国纱叚计所以得之者唯抢掠与贡市二端抢虽获有人畜而纱叚绝少且亦自有损失计不如贡布完因遣天爵等持令箭二枝牌一面为信誓请贡市一请不得则再请再请不得则三请二请不得则紏众三十万一循黄河东堧南下一自太原向东南大城无堡塞地方而以劲兵屯大同三关待战盖虏之真情也于时当事者即欲勿许亦宜有以待之乃不为长虑却顾遽杀其信使夸张功伐苟恍目前虏闻则大愤怨遂不待秋期即以六月悉众入寇大掠山西南及平阳东及路沁悉如天爵语每攻克村堡屠戮极惨輙以执杀天爵等为辞云
　　○宣大总督翟鹏言虏将入寇右春坊右清纪郎兼翰林院侍书周鈇上＜锍-釒＞曰臣闻思患预防者致治之要乘时修备者应变之良今督臣奏报已传入寇之期而本兵因循尚缓筹边之策岂以传言为未足深信故且镇静以安人心耶今内而真保多村落无人之墟外而边关少竣绝可守之险各镇千里势寡力单京师九门人稠屋比皆当先为区处预仁肃清至若近郊军民何以辑之远村人畜何以收之倒马鴈门等关宜何如以设备宣大蓟州各镇宜何如以预图何兵屯聚以彰我之先声何地按伏以击彼之不意当使可守可战有兵有粮乃为制胜之长策＜锍-釒＞入  上责其浮词讥议妄言乱政命降调外任寻谪直隶庐州府知事
　　○兵部覆山西巡抚都御史刘臬条议三关边备一修边次第东起凌云口西至王也梁三百余里工宜创举若宁武阳方口以西至老营堡丫角墩者惟宜增筑高厚并敌台数座而神池利民八角宜充拓城堡添盖营房其老牛湾至杨勉堡沿河边墙俱当以次修葺一移置将官偏头密迩虏巢前者总兵既移驻宁武矣当以老营参将移驻偏头而以八角堡游击仍还老营并伍寨新设守备亦宜改驻老营八角则复设守备一员伍寨则专委把总一员守之乃若代州广武站实虏入要冲又为诸隘适中之地宜将大同掣回领班指挥轮住广武防御而代州守备则专练兵以听调用一增补军士三关延袤千百余里官军仅二万八千八百余名请悉以大同掣回班军分布鴈门十八隘口防守神池新设参将原缺军一千二百名前改拨宁武之兵以充之今宜仍归宁武令神池自行募补而宁武近移总兵驻其地亦当再募军一千名乃可以备调度诏俱如拟行
</div>
    <div class="pagination">
<a href="明实录世宗实录_page405.html">上一页</a><span>...</span><a href="明实录世宗实录_page401.html">401</a><a href="明实录世宗实录_page402.html">402</a><a href="明实录世宗实录_page403.html">403</a><a href="明实录世宗实录_page404.html">404</a><a href="明实录世宗实录_page405.html">405</a><span class="current-page">406</span><a href="明实录世宗实录_page407.html">407</a><a href="明实录世宗实录_page408.html">408</a><a href="明实录世宗实录_page409.html">409</a><a href="明实录世宗实录_page410.html">410</a><a href="明实录世宗实录_page411.html">411</a><span>...</span><a href="明实录世宗实录_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
