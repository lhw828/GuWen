<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 71 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 71 页/共 502 页</h1>
    <div class="content">
○陕甘总督舒兴阿奏、遵办甘肃保甲情形。酌议章程八条。一、稽查保甲、宜归核实。一、慎选保正、俾专责成。一、编册挨查、弗假手吏胥。一、乡闾丁壮、兼行团练。一、宣示教化、互相劝诫。一、有司勤惰、宜明定举错。一、各境番回、宜分别种类。一、各境汉奸、宜协同侦缉。得旨。所议章程。尚属妥善。汝系朕特简之人。天良具在。断不准沾染外官习气。扶同粉饰。致负委任。又批。本境若有未获之案。而徒缉邻境盗贼。断不准奏请鼓励。至躧缉邻境盗匪。尤须不露声色。不准会同邻境。　　

○命甘肃凉州镇总兵官万飞鹰、来京。调陕西汉中镇总兵官春福、为甘肃凉州镇总兵官。陕西陕安镇总兵官丰伸、为甘肃伊犁镇总兵官。以山西蒲州协副将福诚、为陕西陕安镇总兵官。　　

○贷江西德化县、上年被水农民耔种。　　

○贷湖北汉川、公安、监利、三县、暨屯坐卫所、上年被水军民耔种。　　

○给湖南安乡县、上年被水农民一月口粮。　　

○丙辰。谕内阁、德勒克色楞、著在后扈上行走。载铨差务较繁。著加恩毋庸进领侍卫内大臣班。载铨进班之期。即派德勒克色楞代进。　　

○山东兖州镇总兵官百胜、奏报到任日期。得旨。训练操防。随时讲求。勉力为之。　　

○上以孟春时享太庙。自是日始。斋戒三日。　　

○丁巳。赏浙江等省、辛亥科乡试年老诸生、张淩云等六十二人、举人副榜有差。　　

○戊午。世祖章皇帝忌辰。遣官祭孝陵。上以上辛祈谷于上帝。自是日始。斋戒三日。　　

○己未。享太庙。上亲诣行礼。　　

○遣官祭太岁之神。　　

○谕内阁、前据庆锡奏、请恭勘陵寝河道、酌筹疏通一摺。兹派陆应谷、敬谨履勘。据奏称、均系应行疏浚之工。著即派庆锡、敬谨承修。所需银两。准其在于撙节归公项下、动支办理。并著钦天监、先将东西两方、本年宜修处所。择吉兴工。其南北两方。俟明年再行诹吉兴办。　　

○又谕、载垣等、奏参遵旨查明献帛之奉恩将军一摺。本日祭太庙献帛之奉恩将军奎文、未等作乐。率尔先行献帛。且于跪拜均有失仪。甚属非是。奎文、著文宗人府严加议处。　　

○又谕、此案已革拟遣之湖南浏阳县县丞王逢吉、遣抱告在步军统领衙门、呈控御史与外官通信请托等情。吏科给事中雷维翰、著解任交刑部查讯。抱告刘四、并呈出原信。著一并交刑部讯明具奏。　　

○庚申。上诣南郊斋宫斋宿。　　

○甘肃提督索文、奏报到任日期。并饬所属各标。挑选精壮。勤加操练。防缉番贼。得旨。务须言行相符。不可徒循故事。好好为之。文武相济。事克有成。断不准自甘愚蠢。反畏文员。武弁习气固坏。然较之不肖文吏。犹为彼胜于此。默识心存。不必形于言色。营伍若有应整顿者。随时奏闻。　　

○命吏部尚书奕湘、兵部左侍郎恩华、查估东陵河道工程。　　

○朝鲜国使臣李曦等三人、于午门外瞻觐。　　

○辛酉。祈谷于上帝。上亲诣行礼。　　

○诣关帝庙拈香。　　

○诣寿康宫、问皇贵太妃安。　　

○谕内阁、邹鸣鹤奏、遵旨审明剿捕不力之文武员弁、分别定拟一摺。上年四月。据李星沅、周天爵、向荣奏、贼匪拥入西林县城。当经降旨、将西林县知县文滋盛、典史邵治、护理上林营都司千总马正标、千总朱云、把总杨锦魁、并署泗城府知府徐堉、一并革职拏问。兹据邹鸣鹤查明、西林县城。久已坍塌。并讯明该文武等、尚无见贼逃避情事。且于失事后、仍将该匪悉数歼除。惟未能先事严防。咎无可辞。文滋盛、邵治、马正标、朱云、杨锦魁、均著革职。以示惩儆。文滋盛、据该抚奏称、居官尚得民心。著准其随营效力。徐堉、因贼欲袭府城。折回扼要防堵。并督营县、将贼匪全股剿灭。惟于军务重情。禀报迟延。亦属咎有应得。徐堉、著开复原官。仍革职留任。　　

○谕军机大臣等、上年十二月十七日。赛尚阿奏报军务以后。迄今又将一月。未据续有奏报。朕心甚殷盼望。前奏南北二路。叠次获胜。连营进偪。朕又闻向荣、夺据横岭。俯瞰永安州城。城外贼匪。纷纷迁入城中。是我兵已据胜势。正可乘机合力。一鼓攻克。何捷报尚尔迟迟耶。现在永安北路。已有重兵进压。南路及各路兵力。是否不至稍单。即日攻克州城。总宜将著名首匪。悉数歼捦。傥仅将州城收复。仍任匪众溃围出走。再向他处窜扰。尚复成何事体。赛尚阿、膺此重任。经朕节次训诫。谅无不布置周妥。凡水陆各要隘、逆匪可图窜逸之处。总宜严密堤防。即前次攻克之风门坳、紫荆山等处。山隘丛杂。久为该逆巢穴。亦宜加意防堵。毋任逸匪复行窜踞。以致日久稽诛。本日据赛尚阿、邹鸣鹤会奏、邻省拨解钱文。诸多窒碍。现在劝谕商民。分别洒带领运。以平钱价等语。著即照所拟妥为办理。又邹鸣鹤片奏、各属团练。渐收成效。仍著通饬妥办。永安蕞尔孤城。如果四面各州县、严杜接济。则贼匪自闰八月朔踞城后。几及半载。盐粮火药。何以不见困乏。仍能抗拒自如。团练以资防守。而断贼接济。尤为要务。著严饬近贼各属地方。及带兵文武员弁。一体实力杜绝。使贼赀粮内匮。则大兵会合攻剿。可期迅速蒇功。不致虚延月日矣。将此谕令知之。　　

○命协办大学士户部尚书裕诚、为大学士。管兵部事。直隶总督讷尔经额、协办大学士。以户部左侍郎禧恩、为尚书。调工部左侍郎德兴、为户部左侍郎。兼管三库事。未到任前、以刑部左侍郎全庆兼署。以英吉沙尔领队大臣奕经、为工部左侍郎。　　

○调镶红旗汉军副都统扎拉芬、为镶红旗满洲副都统。以散秩大臣华丰、为镶红旗汉军副都统。　　

○赏前任哈密办事大臣安成、二等侍卫、为英吉沙尔领队大臣。　　

○以山东胶州营副将金刚保、为云南腾越镇总兵官。　　

○以声音洪亮。赏太常寺读祝官庆瑞、五品顶带花翎。　　

○以江西防堵粤匪出力。赏道员黄乐之、花翎。余升用有差。　　

○壬戌。孝全成皇后忌辰。遣官祭陵寝。　　

○谕内阁、御史张炜奏、请严禁演戏奢靡积习等语。京师五城。向有戏园戏庄。歌舞昇平。岁时宴集。原为例所不禁。惟相沿日久。竞尚奢华。如该御史所奏、或添夜唱。或列女座。宴会饭馔。日侈一日。殊非崇俭黜奢之道。至所演各剧。原为劝善惩恶。俾知观感。若靡曼之音。斗很之技。长奸诲盗。流弊滋多。于风俗人心。更有关系。现在国服将除。必应及早严禁。著步军统领衙门、五城御史、先期刊示晓谕。届时认真查办。如仍蹈前项弊端。即将开设园庄之人。严拏惩办。以振靡俗而除积习。　　

○又谕、赛尚阿奏、进攻逆匪。续获胜仗。并亲往督战情形一摺。永安大股逆匪。抗拒日久。各路官兵。一律移营进偪。自上年十二月初二、至二十三等日。北路向荣、南路乌兰泰、许祥光、张敬修等、昼夜环攻。计接仗十余次。均各毙贼多名。现在赛尚阿、已统率文武员弁。驰赴永安以北。距城三里地方。安设大营。亲自督战。计此蕞尔孤城。不难即日攻克。著即严饬各路带兵大员。激励将士。奋力并攻。并将水窦莫村贼寨、迅速埽荡歼除。勿留余孽。所有节次打仗、尤为出力之员弁兵勇。著核实保奏。伤亡弁兵人等、查明照例请恤。　　

○谕军机大臣等、户部尚书孙瑞珍奏、淮南盐务。急须严杜川私。请于湖北东湖县属之平善坝、南津关、西坝、宜都县之白洋河、红花套、设卡缉私。责成宜昌镇总兵、分拨弁兵。实力巡查。以专责成。此外另有走私之处。卡座或移或添。随地随时。相机办理。并请明定章程。如于定额之外。再有溢销。则以官盐溢销之多寡。为该总兵功效之大小各等语。淮南盐引销路。全仗两湖。近来粤私、潞私、浸灌尚少。惟四川与湖北毗连。由长江顺流而下。驶入楚境。大为淮南之害。该尚书所奏、均系实在情形。著程矞采、按照摺内所陈各情节。逐一讲求。悉心体察。应如何添设卡座。分拨弁兵。妥议章程。明定赏罚。即责成宜昌镇总兵、认真稽查。总期私盐无透越之虞。官盐有畅销之势。庶于国课民食。两有裨益。原摺著钞给阅看。将此谕令知之。　　

○又谕、前因有人奏、广东新安县属沙井之孔进乡土匪陈翘萃等。招集匪徒。结盟拜会。制造船只炮械。掳杀人命各情。当降旨交徐广缙等查办。兹又据奏、该匪陈翘萃、陈显猷、陈亚索等、更招得蜑家萌乡潘耀夫、潘华头等、数千余人。加造长龙濑跳船只。添制炮械。在沿海乡村劫掠。上年九月。该匪围劫白冈灶下两乡。杀毙八十七命。焚溺尸身。又掳去九人囚禁。抢掠财物。焚烧祠宇。尸亲赴省喊告。经委连平州知州张应庚、到县拏犯。该匪竟敢加筑炮台。排列船械。为拒捕计。该委员到县一月。并未赴乡缉拏。反欲劝令各尸亲、将案和息。又该省南海县人梁敏功、在省城开设发盛海味行。与孔进乡匪徒句结。所有该匪制造战船炮械一切银两。俱系梁敏功豫为供给各等语。匪徒聚党肆劫。大干法纪。全在地方官实力查拏。随时惩办。若如所奏、委员畏葸养痈。意存消弭。必致酿成后患。近来两粤盗匪肆行。重烦兵力。皆地方官因循废弛所致。著徐广缙、叶名琛、遴委文武员弁。实力剿捕。勒限严拏。务将各案要犯。全行弋获。尽法惩治。毋任一名漏网。并确查前派委员张应庚、如有私和命案、受贿不办情事。即行据实参奏。毋稍瞻徇。原摺著钞给阅看。将此谕令知之。　　

○钦差大臣大学士赛尚阿等奏、大兵云集永安。克复州城。期在指顾。报捷后需费繁多。请筹拨饷银二百万两。俾得迅速蒇事。下部议。从之。　　

○癸亥。孝德皇后殡宫月祭。遣官行礼。　　

○谕内阁、上年降旨、令两江、闽浙、两广总督。各于水师副将内。遴保堪胜水师总兵人员。现在各该督尚未全行保奏。水师需才紧要。各省副将中。岂无堪胜总兵之员。著该督等详加遴选。迅速保奏。送部引见。候朕记名。不得以无员可保。一奏塞责。至水师副将以下。如有材技出众之员。亦著随时据实保奏。以备录用。　　

○谕军机大臣等、署浙江定海镇总兵周士法、办理营务。是否得宜。上年降旨、令裕泰据实查奏。嗣经裕泰以到任未久。无由深悉。请从缓察访等语覆奏。季芝昌到任业经数月。于所辖各镇。自必留意察访。周士法本系游击署理总兵。现经革职。暂行留任。该员于平日操防事宜。能否得力。定海一缺。最为紧要。未便久乏实任专员。著季芝昌、悉心体察。据实具奏。毋稍迁就。将此谕令知之。　　

○甲子。上诣寿康宫、问皇贵太妃安。　　

○两江总督陆建瀛等奏、筹办海运事宜。并酌议章程十条。一、海运事繁任重。必期经理得人。一、交仓漕米。必须筹补足额。一、筹银款以备拨用。一、筹补缓缺南粮。毋庸援案截拨。一、停运旗丁水手。分拨调剂资遣。一、沙船领运漕粮。悉遵成案。一、巡哨防护。倍宜周密。一、筹备天津通仓经费。照案支用。一、剥船经纪食耗等米。备带本色。一、天津交米之后。循旧责成经纪。下部议行。　　

○乙丑。宣宗成皇帝再周年忌辰。遣惇郡王奕誴、祭暂安寝殿。　　

○上诣寿皇殿行礼。　　

○谕内阁、前据巡视中城御史联福、袁甲三奏、贼犯王立功、又名王六、先在武清县充当捕役。因案拟徒。又犯案拟军。经其弟王八、带往捕役刘桂林等多人。中途劫回。复充捕役。其夥党约有百余人。句结水贼。沿河偷窃。得赃均分各等情。当经严饬步军统领衙门、派员前往查拏。兹据载铨等奏称、将王立功等拏获。并在王立功家、起获刀枪蜡杆火枪等四十余件。王立功以两次犯案刺字拟遣、中途脱逃之犯。何以复在该县充当捕役。该县知县、何以毫无觉察。且该犯家内、存有刀枪器械四十余件。其平日为匪不法。更可概见。似此捕役豢盗害民。无怪盗风日炽。若不从严惩办。何以绥靖地方。所有现在拏获之王立功即王六、刘大即恩儿、王二、李大、邵九、并起获刀枪器械等物、均著交刑部严行审讯。彻底根究。按律定拟具奏。其未获之捕役刘桂林、王八、王秃子、粗胳膊李二、仍著步军统领衙门、顺天府、五城、一体严密访拏。务获归案审办。毋任漏网。　　

○谕军机大臣等、杨文定奏、江苏钱漕。积困日深。现筹整顿情形一摺。江苏漕务疲玩。与大户把持之弊。朕早有所闻。必当力求整顿。庶可渐挽颓风。兹据该抚缕陈积困情形。并酌筹办法数条。分晰具奏。朕详加披阅。如调查州县实徵红簿。严核牧令交代限期。减漕尾以速催徵。慎更调以杜亏欠。所议均属周妥。其大户之包揽。小户之诡寄。刁生劣监之把持公事图吃漕规。以及州县帮弁之藉词勒索。书吏门丁之借势中饱。种种弊端。皆应实力访查。随时惩办。该省苏松等属漕粮。现在改由海运。著该抚于漕务办竣时。饬属各就地方情形。认真清厘。总期苛徵可息。民困可苏。如有绅衿大户把持抗欠等弊。即行据实具奏。从重治罪。以儆刁风。至所称兴修水利。垦筑荒废淹浸田亩。均系地方要务。该抚惟当实力整顿。毋托空言。以副委任。将此谕令知之。　　

○以兵部左侍郎恩华、为总管内务府大臣。　　

○修江苏华亭县沿海土石各塘。从巡抚杨文定请也。　　

○展缓浙江仁和、海甯、富阳、临安、新城、于潜、嘉兴、秀水、嘉善、海盐、平湖、石门、桐乡、归安、乌程、德清、武康、十七州县、上年歉收地亩应徵额赋。　　

○丙寅。上诣大高殿、寿皇殿行礼。　　

○诣寿康宫前殿拈香。后殿问皇贵太妃安。　　
</div>
    <div class="pagination">
<a href="清实录咸丰朝实录_page70.html">上一页</a><span>...</span><a href="清实录咸丰朝实录_page66.html">66</a><a href="清实录咸丰朝实录_page67.html">67</a><a href="清实录咸丰朝实录_page68.html">68</a><a href="清实录咸丰朝实录_page69.html">69</a><a href="清实录咸丰朝实录_page70.html">70</a><span class="current-page">71</span><a href="清实录咸丰朝实录_page72.html">72</a><a href="清实录咸丰朝实录_page73.html">73</a><a href="清实录咸丰朝实录_page74.html">74</a><a href="清实录咸丰朝实录_page75.html">75</a><a href="清实录咸丰朝实录_page76.html">76</a><span>...</span><a href="清实录咸丰朝实录_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
