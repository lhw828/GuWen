<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1438 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1438 页/共 1860 页</h1>
    <div class="content">○庚子。西藏办事大臣恒瑞、索琳、遵旨奏覆、散演贼匪。阻路行劫。亟宜惩创以靖地方。业令公班第达、于十一月初三日、由西藏起程。计至嘉木喀尔。有千余里。时值雨雪。势难速行。亦不敢稽缓。臣索琳、赶办乌拉牲只。令游击纳其善等、于十二月十八日、带兵前赴班第达行营。抵察木多。俟明春草青时进兵。诸事与班第达酌办。以期迅速奏功。得旨、好、知道了　　

○是日、驻跸曲陆店行宫　　

○辛丑。驻跸李刘庄大营。翼日如之　　

○壬寅。孝圣宪皇后忌辰。遣官祭泰东陵　　

○户部议覆、直隶总督袁守侗议奏、密云驻防兵米运放事宜一摺。查豫东二省。每年停运蓟州粟米五万七千石。前准保定、雄县、二驻防兵米。于此项拨给。今密云事例相符。所需一半本色。应如所奏。即于山东、河南、各水次应存停运米石内拨运。每年随漕运通再此米运赴县仓。收放责成该县。自应专令该县承办领运。该督奏令驻防人员、同往通州收领之处。毋庸议。至所称、运米径由陆路。查通州至密云、有漕白二河。可以水运。较陆运为省。应令酌看情形。如遇旱乾、及水大时。自应陆运。若河水平顺。即应水运。至奏称、本年豫东漕船已行。所有本年夏、秋、冬、并四十六年春季。应需米石。请于豫东二省、现运四十五年、漕粮正供项下截拨之处。查本年豫漕普蠲。应于山东新运漕粮内。暂行拨放。次年运补。从之　　

○癸卯。谕、据富兴奏、协理事务领队大臣舒泰、为人轻躁。器小易盈。于一切事件。肆意妄行。全不中节。若仍姑容。恐贻误边疆。请另简员更换等语。舒泰、前因有罪。革去副都统。朕加恩予以自新之路。令在叶尔羌领队大臣上协理事务。今乃不知悛改。仍敢肆意妄行。甚为不堪。著革退领队大臣。自备资斧、来京候旨。所遗领队大臣员缺。著特通额补授　　

○是日、驻跸晏子祠行宫　　

○甲辰。伊犁将军伊勒图奏、哈萨克汗阿布赉、呈递托忒字文。并询据伊子塞德克素勒坦、称去年夏间。哈喇克塞克等三鄂拓克之阿哈拉齐、及伯克博罗特等、与我交构兵。后伯克博罗特、领千余人来。我父叩首引罪。犹未肯休。此三鄂拓克、勇力人多。恐将来复出。请赏借兵五六百名为援。将军可奏则奏。不可则止等语。臣思此系哈萨克本境之事。我兵不便与闻。因谕云、尔父乃哈萨克之汗。所行顺理。属人自无不服。如有抗违。宜治其罪。今欲借兵。于理未协。恐与尔等无裨。不便转奏。得旨、所办妥协。知道了　　

○是日、驻跸潘村大营。　　

○乙巳。谕、现派侍郎和珅、喀宁阿、驰驿前往贵州。有查办事件。所有随带司员。著一并驰驿前往　　

○谕军机大臣等、现派侍郎和珅、喀宁阿、驰驿前往贵州省。查办事件。沿途驿站。尤应稽查严密。以防透漏消息之弊。李湖、人尚结实。该省为贵州必由之路。著传谕李湖。于该省往来经由首站。派委干员。严密稽查。如有私骑驿马。由北往南者。即系透漏消息之人。该抚即行截拏。审讯来历。一面据实具奏。将此由六百里加紧传谕知之　　

○是日、驻跸灵岩寺行宫　　

○丙午。谕军机大臣等、现派侍郎和珅等、驰往贵州一带。查办事件。著传谕颜希深、即日起程。前赴贵州。俟和珅到日。有面传谕旨。并令毋庸驰赴行在。即在京自行束装。迅速前往。将此由六百里谕令知之。　　

○又谕、据阿桂等奏、自正月二十日以后。天气晴明。日出后化冻。挑挖即可施工。通计引河工程。已有八分。并有数处大段已完者。此外亦俱催趱紧急。至挑水坝以次接做。自当再赶做数十丈。使大溜直向北趋。其顺黄坝所浇土戗。现拟加高。并镶防风、以为外护。俟河水一经蓄高。即可开放引河。以为堵合之计等语。自应如此赶办。查此间距开封数百里。昨二十五日。西南风甚大。方幸可以放溜。今二十六日所发之摺。何以并未提及近日风信。深为廑念。据摺内称引河工程、已有八分。计所差不过一二分。两三日内。料可完竣。此时谅已办完。何日可以放溜。盼望之至。著传谕阿桂等。即将近日是否得有西南风。可以乘势逼溜。其引河工程。是否已办理十分。何日可以开放引河、堵塞合龙之处。迅速据实覆奏。将此由六百里传谕知之　　

○命署工部右侍郎福长安、在军机处学习行走　　

○是日、驻跸泰安府行宫　　

○丁未。谕、所有行在应行引见官员。著福隆安、同行在吏部堂官、带领引见　　

○又谕、此次南巡。所有山东青州、德州、江宁、京口、杭州、乍浦等处驻防之老人老妇。著加恩一体赏赉。用宣庆泽　　

○是日、驻跸魏家庄行宫　　

○戊申。谕军机大臣等、朕本日在中水途次。有民人张存道、在道旁持黄纸呈状叩阍。随令军机大臣、会同山东巡抚国泰讯问。据称、伊父张万纶、于乾隆二十六年。因河南杨桥漫口。知县魏映渊、令采买麻觔三百斤。伊父仅买四十斤。照定例该价银五钱六分。并未给发。转因短少麻觔未办。致将吏员执照追去。含冤莫雪。曾在钦差前告过未准。今若仍在外省控告。仍恐不准。是以叩阍等语。该犯父子均系书吏。乃因漫口采买麻觔。抗违迟缓。致被追取吏员执照。今事隔二十年。又复蓦赴行在。妄行叩阍。殊为刁诈可恶。豫省现在办理开挑引河。堵筑漫工事宜。著将该犯张存道、令国泰派委妥员。严行押解赴豫。交与阿桂等。永远枷号工次。以示惩儆　　

○是日、驻跸中水大营　　

○己酉。赐扈从王公大臣、及山东官员等食　　

○朝鲜国王李算、奏贺七旬万寿。得旨、览王奏。以本年朕届七旬。遣使于春正庆贺。具见悃诚。知道了。所有进献礼物。不必收受。若仍令带回。未免徒滋往返。著暂行留贮。准作正贡。以示朕柔远之至意。该部知道　　

○是日、驻跸泉林寺行宫　　

○是月。浙江巡抚王亶望奏、仁和、海宁、二州县一带海塘。时届孟春。潮汐尚属平缓。西塘章家庵至潮神庙之西、一带老沙。现长五百四十余丈。东塘韩家池塘外阴沙。现长八十余丈。尖山石坝东南面老沙。现宽十五丈。外接阴沙。宽二十余丈。计斜长一百余丈。底层、中层、竹篓各二百。俱系阴沙拥护。上层竹篓。显露二百。再塔山口、从前起有中沙一道。约长三千四百余丈。今春水稍旺。逐渐刷低九百余丈。现在水势。南北两路分行。一切柴土石塘。工皆稳固。报闻　　

○署湖广总督湖北巡抚郑大进奏、武昌省城。滨临大江。荆襄之水。汇流直泻。绕城而东。沿江俱砌有石岸。顶冲处兼有护岸。上年五六月间。江水盛涨。汕刷数月。致堤脚多有虚悬。查勘坍塌臌裂之处。刻不可缓者。估需银二万九千四百四十两有奇。请动支现贮江工筹备本款银。及时修筑。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。二月。庚戌朔。谕、据恒瑞奏称、索琳于正月初三日。行抵拉里山。忽中风痰。于是日申刻病故。其灵柩交伊子台费英阿、护送来京等语。著如恒瑞所请。加恩照从前赏给副都统常在例。动支帑银三百两。赏交伊子。护送灵柩来京。所遗员缺。著保泰、即速驰驿赴藏。协同恒瑞办理事务　　

○谕军机大臣等、索琳病故。所遗员缺。已派保泰前往。但藏内正在需人之际。保泰接奉此旨。毋庸前来行在请训。即速驰赴。再向来赴藏换班大臣。均携带赏赐达赖喇嘛礼物一分。保泰此去甚急。著由大内领大哈达一方。带往彼处。问讯达赖喇嘛。并晓谕云。向来换班大臣。大皇帝俱交下赏物一分。带来赏给达赖喇嘛。今因大皇帝巡幸江南。一闻索大人之事。即令我自京迅速前来。未诣行在。是以未带赏物。惟奉旨问讯达赖喇嘛。带来大哈达一方。将此传谕保泰知之　　

○又谕曰、特成额等奏称、据派出办理三暗巴贼匪之游击袁国璜报称、驻藏办事大臣索琳身故。当即派令成德带领绿营兵。即日起程前往等语。所办错谬。伊系彼处将军。一闻此信。理合亲身带兵。迅速前往。办理三暗巴贼匪。若在文绶未到、伊署理总督之时。尚有辞可说。文绶已回接任。将军又有何事。而派员带兵前往。殊属不知轻重。特成额、著传旨严行申饬。此时若成德业将三暗巴贼匪办竣、甚妥。如尚需人。著特成额迅即调兵。与班第达一同驰往。加意办理　　

○是日、驻跸注经台行宫　　

○辛亥。伊犁将军伊勒图、喀什噶尔领队大臣惠龄奏、伊犁兵民户口。渐增至十余万人。事务繁多。同知一员。管理难周。请将伊犁现有兼管民人理事同知。改为抚民同知。管理地方事务。添设理事同知一员。办理各营刑名案件。又惠远城、惠宁城、向设巡检各一员。今伊犁移驻三千眷兵。散处辽远。商民亦渐增添。巡检二员。不敷分管。请添设二员。酌量分辖。下军机大臣会部议行　　

○是日、驻跸万松山行宫　　

○壬子。塔尔巴哈台参赞大臣庆桂、领队大臣伍岱奏、据土尔扈特亲王奇哩布咨称、欲于入觐时、奏请喇嘛一名。查内外扎萨克尊奉黄教。皆于本游牧喇嘛、立庙念经。即土尔扈特、和硕特等。投诚以来。亦皆令其属下喇嘛立庙。并无奏请之例。不便开端。因以事属难行饬驳。一面知会将军伊勒图。得旨、是。　　

○添建甘肃隆德县仓廒五十间。安西州仓廒一百间。从总督勒尔谨请也　　

○是日、驻跸问官里行宫　　

○癸丑。谕军机大臣等、前因海宁控告李侍尧在滇各款。已派侍郎和珅、喀宁阿、驰驿前往查办矣。著传谕和珅等、于到黔时。传旨舒常。令其一同驰驿、前赴云南。将贵州巡抚印务。交颜希深暂行署理。如和珅等到滇。查办李侍尧各款内。已得有确据。即一面奏闻。一面传旨将李侍尧解任。其云贵总督印务。令舒常署理。至颜希深、业经降旨。令其迅速赴贵州。昨据奏报。已于正月二十九日。自京起程。俟其到黔时。和珅等即将此旨宣谕遵办　　

○是日、驻跸郯子花园行宫　　

○甲寅。遣官祭先医之神　　

○谕、朕因东南黎庶。望幸情殷。爰举旧章。五巡江浙。兹当入疆伊始。庆泽宜敷。所有江南、浙江、水陆经过地方。本年应徵地丁钱粮。俱著加恩蠲免十分之三。该中即遵谕行　　

○又谕、朕翠华南幸。庆典时行。跸路所经。已降旨将直隶、山东、二省。累年积欠银粮。概予蠲除。江省为财赋重地。兹入疆伊始。渥泽宜覃。著加恩将江宁藩司所属、自乾隆十一年至四十四年、积欠及灾缓、共未完银四十五万二千余两。未完米十七万三千余石。苏州藩司所属、自乾隆三十九年至四十三年、灾缓未完地丁屯折漕项学租银二万三千九十六两。未完灾缓漕粮漕项兵粮米十二万九千八百九十余石。又安徽藩司所属、自乾隆四十三年以前、积欠灾缓地丁漕项等款、共未完银四十万七百余两。未完米麦谷九万七千六百余石。俱全行豁免。用敷恺泽。副朕行庆施惠之至意　　

○是日、驻跸龙泉庄行宫　　

○乙卯。谕、朕翠华南莅。恺泽覃敷。而优恤高年。恩施宜渥。所有江南、浙江、二省老民老妇。俱著加恩赏赉　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。赏赉筵宴如例　　

○又题、琉球国中山王尚穆、遣使表贡方物。赏赉筵宴如例　　

○是日、驻跸顺河集行宫　　
</div>
    <div class="pagination">
<a href="清实录乾隆朝实录_page1437.html">上一页</a><span>...</span><a href="清实录乾隆朝实录_page1433.html">1433</a><a href="清实录乾隆朝实录_page1434.html">1434</a><a href="清实录乾隆朝实录_page1435.html">1435</a><a href="清实录乾隆朝实录_page1436.html">1436</a><a href="清实录乾隆朝实录_page1437.html">1437</a><span class="current-page">1438</span><a href="清实录乾隆朝实录_page1439.html">1439</a><a href="清实录乾隆朝实录_page1440.html">1440</a><a href="清实录乾隆朝实录_page1441.html">1441</a><a href="清实录乾隆朝实录_page1442.html">1442</a><a href="清实录乾隆朝实录_page1443.html">1443</a><span>...</span><a href="清实录乾隆朝实录_page1439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
