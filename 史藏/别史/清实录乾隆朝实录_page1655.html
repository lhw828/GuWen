<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1655 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1655 页/共 1860 页
  </h1>
  <div class="content">
   ○祭先蚕之神。遣妃行礼。　　

○谕军机大臣等、前因台湾剿捕贼匪。官军节次打仗。据该提镇等奏报、不知存亡者甚多。屡经降旨。交福康安等。严查此项兵丁。作何下落。尚未据查明具奏。兵丁等奉派出征。如果临阵捐躯。或为贼所害。事后查明。不特应行赏恤。并当将其子弟等挑补兵缺。俾资养赡。如遇敌溃散。除投回军营。仍复随同官兵打仗者。免其查究外。若其事定后始行逃回。查无从贼情节。尚可贷其一死。倘竟甘心从贼。甚至助贼打仗。今见贼匪平定。私行逃回。或被拏获。即当立行正法。虽其子孙等、亦不准挑补兵缺。以示惩儆。从来用兵之道。贵在赏罚严明。现在大功虽已告竣。但兵可百年不用。不可一日无备。此事如福康安业已查明。即遵照前旨。分别严办。若因人数众多。福康安回京以前。不及查奏。即著交与李侍尧、徐嗣曾、各在内外。逐一严查办理。毋得稍事姑息。　　

○丙子。谕、上年八月。王公大臣、及直省将军、督抚大吏等。以乾隆五十五年。朕八旬万寿。吁请举行庆典。朕因王公内外大臣等、身际昌期。久承渥泽。胪欢祝嘏。出自积诚。且朕自临御以来。亲理万几。孜孜不倦。五十余年如一日。兹仰荷上苍眷佑。列圣垂庥。膺受纯熙。锡光□□马庆。躬跻上寿。五世一堂。实古所未有。允宜光昭盛噢。以答景贶。若却而不行。转觉矫情。是以特俞所请。并恐王公内外大臣等、过事铺张。业经谆切谕令、祇照圣母皇太后六旬七旬八旬万寿庆典之例备办。毋得稍有加增。现在王公内外大臣等、因朕俯允所请。踊跃欢忭。亟欲抒诚。其应备仪文。典礼甚钜。若不专派大臣董理其事。恐承办之员。未喻朕意。仍不免踵事增华。致滋繁费。非所以体朕嘉与诸臣效诚献悃之心也。所有五十五年万寿庆典各事宜。著派阿桂、和珅、刘墉、福长安、胡季堂、金简、李绶、伊龄阿、总办。以期经理得宜。用光钜典。　　

○又谕、据富纲等奏、拏获改遣脱逃贼犯帅应祥、审明后即恭请王命正法等语。已批该部知道矣。前因孙永清奏、拏获越狱脱逃之梁美焕。即行正法。该犯罪止越狱。与反狱劫狱者不同。自应奏明再办。该抚遽请王命正法。恐无识之徒。私议督抚有权擅杀。曾降旨训谕。今富纲等所奏、系拏获新疆改发脱逃、例应即行正法之犯。自应照例即办。但外省督抚。每多拘泥。非失之太过。即失之不及。或接奉前旨。误会朕意。又将应请王命正法之犯。不即办理。等候批回部覆。以致要犯稽诛。或生别故。又属非是。著传谕各督抚、嗣后于拏获人犯。务须斟酌情罪轻重。如系例应恭请王命者。仍照例办理。总期宽严得宜。毋得遇事拘执。以致节外生枝。思虑所及。不惜烦言。将此再行通谕知之。　　

○丁丑。陕西巡抚觉罗巴延三奏、潼关厅常平仓。节年动缺谷、一万五千四百余石。屡催买补。但该处产粮无多。现在修城工匠。需食浩繁。若责令一时足额。恐妨民食。查潼关协营兵马。节奉裁移。该厅额徵屯粮。供支岁有余剩。现计存米麦豆三折、合京斗谷二万三千石有奇。红腐堪虞。请即将此项拨补常平原额。并嗣后每逢兵丁借支、及间需估拨。均请由支剩兵粮项下动给。得旨、自属应行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百


大清高宗法天隆运至诚先觉体元立极敷文奋武孝慈神圣纯皇帝实录卷之一千三百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。三月。戊寅。谕军机大臣等、据福康安委员解到从贼匪犯内。萧晤天供、上年五月内。被贼目水沙连监军林旧、拏去入夥等语。林旧为林爽文招集匪徒。党逆助恶。亦系紧要贼目。未据拏获具奏。著福康安、即将该犯迅速查拏务获。毋任漏网稽诛。至各犯家属。均例应缘坐。现据赖应供称、伊父赖笺、母张氏、妻林氏、子赖际会、俱在平和县内地居住。著李侍尧、严饬该地方官。查拏办理。其林顺、石南、林良、胡真、各犯家属。虽据供称、在台湾地方被兵冲散。究难凭信。并令福康安、李侍尧、于内外地方饬查。务得各该犯等家属实在下落。按名查拏。照例办理。　　

○己卯。谕军机大臣等、据苏凌阿等奏、东省上年漕船。于三月十八日过津关。四月初三日。抵坝起卸。本年东省船只。目下尚未报过津关。现已飞咨东省。加紧催趱等语。本年运河一带。水势尚为充裕。何以东省帮船。现在尚未报过津关。较之上年抵津日期。转觉迟滞。且该省帮船行走迟缓。则各省续进帮船。必致有拥挤之虞。著传谕毓奇、兰第锡、长麟、即查明东省帮船。因何迟缓缘由。据实具奏。并著该巡漕御史和琳、亲督押运各员、及沿河文武官弁。上紧催趱行走。务令迅速挽过津关。及早抵坝。以便如期起卸。毋得再有延缓。　　

○又谕、前因台湾逆匪滋事。不法奸民等、辄敢乘机在洋面行劫。不可不严加惩创。曾降旨将沿海省分、洋面行劫盗案人犯。无论首从。俱按律正法。俟剿捕事竣。再照旧例办理。后又将情有可原之犯。其事在降旨以前者。从宽改为应斩监候。俟满三年。再行发遣。今闽省海洋劫盗各案。不一而足。可见该处民风奸悍。非一时所能悛改。现在大功虽已告竣。除其余沿海各省、仍照旧声请外。所有福建海洋盗案。未便遽照例办理。著传谕李侍尧、嗣后于拏获海洋盗案。仍照新例分别严办。俟五年之后。盗风渐戢。再行奏明照旧例声请。　　

○闽浙总督李侍尧奏、运送军米船只。前后遭风失水者共十七号。内蔡球琳等六船。有抢捞米石、并淹毙水手。自属可信。其曾长益等船。船米俱失。而船户水手。并未据报淹毙。恐有盗卖捏饰情事。现移知抚臣、就近提讯。又外委蔡永胜、从九品官正邦、二员。于转递军报。畏怯风涛。逗留湾泊。以至耽误。现咨部斥革。枷号示惩。谕、运送军米。如并未遭风。捏报沉失。自应查明治罪。但海洋风汛不常。船只破溺。在所不免。且船户等运送军米。事属因公。今遭风沉破。并有一船淹毙水手十七名。殊堪悯恻。著传谕李侍尧等、即将淹毙人口。照漕船失风淹毙之例赏恤。其余送递文报等船。如有因风淹毙者。亦照此赏给。以示轸恤。至蔡永胜等、因畏怯湾泊。耽延军报。怠玩已极。非发遣不足以蔽辜。俟枷号满日。即发往伊犁、乌噜木齐等处。充当苦差。　　

○庚辰。上诣安佑宫行礼。　　

○谕军机大臣等、前据琅玕等奏、温州一带洋面。上年十二月内。有解闽官钱被劫。地方官讳匿不报之事。已降旨将玉环同知张心镜、参将张全得、革职拏问。并将该管之护镇道府。解任质审。并令将此案盗犯。严拏务获。嗣据闵鹗元奏、查明此项官钱。系江省运米船只。附搭被劫。复经批询。曾否获犯一二。俱未据该督抚等覆奏。此等洋面行劫盗犯。自应严密查拏。速期就获。著再传谕李侍尧、琅玕、即严饬文武员弁。于闽浙两省洋面、及沿海地方。上紧查缉务获。并著闵鹗元、于所属地方。一体饬属查拏。毋任远扬漏网。　　

○刑部等部奏、江苏巡抚闵鹗元、审拟宝山县徐二姐与陈七通奸、勒死婢女素娟灭口一案。徐二姐、依故杀白契所买之人。照故杀雇工律。拟绞监候。陈七讯不知情。合依军民相奸律。枷杖发落。均应如所拟。得旨、徐二姐与陈七通奸。恐婢女素娟说破。起意致死灭口。主婢之分已绝。且素娟年止十二。徐二姐乘伊睡熟。用绳收勒毙命。实为淫凶可恶。徐二姐、著改为绞决。嗣后遇有奸淫起衅。任意凶残婢女、年在十五以下者。俱著照此办理。　　

○豁云南沉溺铜五万六千一百斤有奇。　　

○辛巳。上御勤政殿听政。　　

○谕、昨因各省士子。在天津进献诗册。经军机大臣、挑选词义稳妥者呈览。朕偶加展阅。内有安徽附监生叶栋、所进诗册。系集御制诗文。体格颇新。本欲加以奖赏。因祇系词章末技。若遽加恩奖。恐外间士子。因此或竞尚浮华。不务实学。是以迟而未发。随命将叶栋应试原卷。查取进呈。则该生所作之赋。已有失押韵脚肤泛之句。而诗内砌凑春夏秋冬二联。全与题无涉。至用霜叶红火云烘等语句。更不值一噱。可见其所进献诗册。必系他人代倩。断非出于叶栋之手。殊属可鄙。士子读书讲学。原应湛深经术。坐言起行。方为敦本崇实之道。至文词本属游艺末节。然亦须根柢经训。有裨身心。方为载道之文。若徒以藻缋为工。即素号专家。已非真儒所尚。至并此不能。甚或临时剽窃。假手捉刀。更为士林所深耻。近日士风浮靡。即呈进诗文。仅属末艺。尚不免丐求赝笔。未能出自心裁。而遇有考试。辄百计钻营。甘心骫法。总由不务实学。惟事弋获虚名。遂至作奸犯科。罔顾廉耻。思之实增愧恨。夫国家养士百余年。教泽涵濡。不为不久。士子等习尚不端。何竟卑鄙至此。推求其故。或因朕几余游艺。不废诗文。临御以来。初二三四集。风行海宇。裒集日多。承学之士。妄意朕雅尚词华。遂不思务本力学。为立身行己根基。此则甚非朕崇实黜华之意也。且朕所作诗文。皆关政教。大而考镜得失。小而廑念民依。无不归于纪实。御制集俱在。试随手披阅。有一连十数首内。专属寻常流览。吟弄风月浮泛之词。而于政治民生。毫无关涉者乎。是朕所好者载道之文。非世俗徒尚虚车之文。若朕所制各集。俱不过词章能事。则朕早将御制四集诗文。概行废而不存矣。且士先器识而后文艺。国家设科取士。上以实求。下以实应。况制举为士子进身之阶。其得邀科目者。或备职郎曹。或出司民社。其大者则简任大员。论思献纳。皆由是起。若始进先已不端。则后此见之措施。必无足取。乃士子等身列衣冠。而一切干营舞弊之事。愈出愈巧。无所不至。上年经大学士九卿等、议定科举防弊各条。已属纤悉具备。当经训谕士子等、当各知羞愧。近日冯应榴、龚骖文、先后请严召试之例。又降旨允行。钱沣条奏科场事宜。胪列关节各字样。本日吴省钦、复奏请申严殿试、朝考、及散馆、大考、各摺。俱系确有所见。士子皆读书明理之人。乃习于下流。无耻侥幸。考官等。俱通籍清华。仰邀简用。非惟不能抡拔真才。乃暧昧营私。罔知儆畏。即幸逃宪典。亦必为天理所不容。今伊等平日舞弊伎俩。俱已纷纷破露。自不得不大为之防。但杜弊之法。繁设科条。几至士子等于穿窬。而考官行同窝劫。每阅诸臣条奏之摺。不独为伊等愧。而朕之不能感化。亦且引以为愧。试思国家旁求俊乂之典。致下侪于防闲宵小之条。伊等清夜扪心。即不自愧。宁不为国家取士大典。稍存颜面耶。嗣后各士子、及试官等。务宜激发愧耻。各知勉励。砥行立名。一洗纯盗虚声。通同舞弊陋习。庶不负朕振饬士风。谆谆训诲至意。将此通谕知之。　　

○谕军机大臣等、前据毕沅奏、归德、彰德、南阳、汝宁、陈州、陕州、汝州、光州等属。于二月内。得雨一二寸、至三四寸不等。其余各属。尚未普沾等语。又据长麟奏、登州、莱州、沂州、兖州、济宁州等府州属。得雨已足。其德州、平原、禹城、历城等处。尚未得透雨。现设坛祈祷等语。已俱于摺内批令将曾否得有透雨之处。迅速覆奏矣。本日据舒常奏、经过豫境之信阳、确山、遂平等州县。二麦菁葱等语。看来豫省大河以南。春雨尚优。惟河北各州县。未经得有透雨。东省济宁以南。春雨尚属透足。迤北地方。未能一律普沾。现在将届立夏。正二麦长发。大田播种之时。未据该抚等续奏得雨。朕心深为廑念。著传谕毕沅、长麟、各将所属缺雨地方、曾否得有膏＜雨澍＞。于二麦有无妨碍。及大田能否播种。并如何设坛祈祷之处。迅速据实覆奏。勿稍讳饰。　　

○又谕、前据福康安奏、派员先赴嘉义县。将柴大纪拏解至台湾府看守。福康安由南路回郡。即亲行审问。目下南路贼匪。自已搜查净尽。计此时福康安早回至郡城。所有柴大纪如何骫法营私之处。何以尚未据查奏。又永福、系满洲道员。近在同城。于柴大纪贪劣各款。若未经揭报。即系通同徇隐。况知府孙景燧、同知刘亨基等、种种贪黩歛怨。酿成事端。该府厅县、皆系永福属员。平日漫无觉察。已不得为无罪。如永福竟有通同分肥之处。其罪竟不可逭。曾屡谕福康安查明严参。迄今未遽奏到。前有旨令福康安办完善后事宜。于五六月间风信平稳之时。起程内渡回京。福康安自应趁此时。将特交各案。会同徐嗣曾、逐一秉公严查。据实速奏。完结回京。岂有无故拖延。在彼守候之理。著再传谕福康安、务宜迅速查审具奏。以完此案。　　

○以太仆寺卿吉梦熊、为通政使。　　

○补行山西、河南、漕标、河东河标、乾隆五十二年军政。卓异官十六员。议叙如例。　　

○署陕甘总督勒保疏报、狄道州乾隆四十七年至五十一年、开垦成熟地十六顷六十亩。　　

○壬午。谕军机大臣等、据全德奏、淮南纲盐。积年递压。一时未能运竣。请将丁未纲未行纲引内。提出六十万道。分作五年带运。并另片奏、淮北商盐。亦须调剂。俟确核情形。再行具奏等语。已批该部议奏矣。商人办运引盐。例应年清年款。况两淮盐课。为数尤多。若积年递压。伊于何底。该处盐引。向在汉口分销。如果楚省官员。实力缉私。何至官盐积滞。此皆由地方官吏。平日巡缉不力。以致川省私贩充斥。而商人等在彼。一切匣费又复繁重。获利无多。不能源源转运。是以纲盐积压至一百余万之多。舒常两任湖广。盐务是其专管。从前不能实力查察。已难辞咎。今复任总督。若再不认真实力。帮同整顿。致仍有壅滞。必将该督从重治罪。姜晟到任已将一年。亦有缉私之责。并著该抚、一体严饬所属。梭织巡查。仍时加察访。如有奉行不力。仍前弊混者。即据实参奏。至川省与湖广接壤。虽楚省向有数府例食川盐者。自不能禁其贩运。但亦应严清境界。止令于食川盐州县地方贩售。岂容任意侵销。著传谕李世杰、帮同严查。除应食川盐州县、仍听其运往外。其余一概严行禁止。庶商贩无从夹带。官盐自可畅销。以期积引疏通。新纲速运。年清年款。方为妥善。　　

○又谕、淮商办运引盐。例应年清年款。乃未销纲引。竟至一百余万之多。此皆楚省地方官。巡缉不力。私贩充斥。而口岸费用。又复繁重。商人未能源源转运所致。现已传谕该督抚等、实力整顿。至楚省官吏。虽非盐政所辖。但此项盐引。积年递压。地方官于缉私等事。不能实力奉行。已非一日。即使盐务衙门。呼应不灵。亦应及早奏闻。设法调剂。或据实参办。乃竟任其积压。因循观望。殊属延玩。所有历任盐政、著军机大臣查明。按其在任年月。分别议罪。以示惩儆。　　

○癸未。谕、现在福康安、前抵鹿仔港。未及三月。即已屡破贼巢。擒获首逆。南北两路。全境荡平。所有官兵。止系屯练、及黔楚官兵数千。何尝需用多兵。设如恒瑞所言。必须添兵六七万。合之台湾原有之兵。则至十余万矣。不独各省徵发。远近驿骚。且行走配渡需时。目下尚不能全数到彼。幸而朕洞烛几先。即令福康安、海兰察、带同巴图鲁侍卫等前往。于恒瑞奏到时。又以其言不可信。谕令福康安坚持定见。速由鹿仔港前进。今得克期蒇功。设非朕令福康安、海兰察、前往。即准其添调十余万大兵。交常青、恒瑞、二人统率。则伊等在彼守候。日事因循。仍前零星调拨。不特嘉义县城。早为所陷。即郡城亦不可守。尚复成何事体。昨询据委解逆犯来京之都司张尔魁、称贼匪攻围嘉义县城势已危急。若福康安迟到三日。县城必不能守。是该处城池得以无恙者。皆赖朕烛炳几先。命福康安等速往之效。前因柴大纪驻守嘉义。将及半载。并据奏忍饥待援。不忍出城。朕嘉其忠义。逾格加恩。封以伯爵。并赏银一万两。倘非福康安早到。嘉义县城已失。柴大纪为贼所害。既可以藉口没于王事。罪状或不至于败露。岂不使贪纵营私、激成事端之人。非惟幸逃重戾。转得叨冒厚恩。兹幸福康安星往救应。嘉义县城得以无虞。而柴大纪之捏词守城。贪黩各劣迹。不旋踵而破露。可见朕恩不能滥受。骫法昧良之人。亦必不为天理所容。终致败露。而恒瑞从前之妄请多兵。几至惑众误事者。不可不治其罪矣。福康安于袒护恒瑞一节。固有应得之咎。若非成此大功。亦岂能将伊宽恕。兹因其功大过小。是以录其功而宥其过。福康安嗣后惟当倍加儆省。益矢公慎。勉副朕教诲成全之意。至福康安此次前往督办剿捕事宜。遵照节次指示。调度有方。用心周密。真能不负任使。朕心深为嘉许。海兰察、屡次督兵进剿。甚为奋勇可嘉。又将庄大田家属、及逆犯庄大韭、林勇、全数擒获。而筹办一切事宜。均能井井有条。福康安、海兰察、前已晋封公爵。赏给宝石帽顶。四团龙褂。四开气袍。著再各赏用紫缰。但福康安系将军。发纵指使。皆其调度。福康安、著加赏金黄腰带。并赏给福康安、海兰察、金黄辫珊瑚朝珠各一盘。用示优异。和珅承旨书谕。于一切清汉事件。始终钜细无遗。勤劳懋著。前已晋封伯爵。著一体赏用紫缰。以昭嘉励。　　

○又谕曰、山猪毛义民。急公慕义。一载以来。随同官兵剿杀贼匪。始终不懈。实属勇往可嘉。业经颁给御书扁额。特加旌异。并谕令将各义民等、分别奖赏矣。所有管理义民之教授罗前荫、著加恩赏给同知职衔。曾中立、业已赏给同知职衔。仍著赏戴花翎。并加恩给予义勇巴图鲁名号。俱著送部引见。刘绳祖、黄衮、涂超秀、周敦纪、著赏戴蓝翎。用示优奖。黄奠邦、著赏给顺勇巴图鲁名号。一并送部引见。张元勤、王得禄、并著加恩赏戴花翎。其曾中立、黄奠邦、仍照加赏巴图鲁名号之例。各赏银一百两。以示奖劝。　　

○又谕、此次台湾剿捕逆匪。调各省兵丁。前往协剿。均属奋勉出力。现在逆首就擒。台湾全郡平定。因念该兵丁等、远渡重洋。究为涉险。除福建本省、及广东、浙江、二省兵丁。邻近海疆。渡洋素所经习。毋庸另行加恩外。其湖南、贵州、广西、四川、屯练兵丁。俱应酌加恩赏。如该四省兵丁。现已彻回。著李侍尧、于该兵丁内渡时。每名各赏给银二两。如此旨到时。回兵已离闽境。各归原省。即著李侍尧、咨各该省督抚、按名赏给。又广东兵一千名。既暂行留驻台湾。且前次随征剿捕。均极奋勉出力。并著福康安、徐嗣曾、一体按名各赏给银二两。　　

○又谕、此次押送逆首林爽文、及贼眷贼目之各员弁。沿途俱能小心管押。行走迅速。且在台湾打仗杀贼。均属奋勉。所有解员马龙、李芳园、张尔魁、加恩以应升之缺升用。仍俱著各赏缎二匹。参领扎拉芬、亦著赏缎二匹。护军校神奇保、守备丁世伟、邓应相、德恩、及千总领催。俱著各赏缎一匹。其护解兵丁。并著各该省督抚查明。各赏给一月钱粮。以示奖励。　　

○谕军机大臣等、前据琅玕奏、查抄柴大纪家产。询据该犯家属。供出柴大纪在台湾任内。前后所得出息。共有五六万金。若仅止如郑名邦所供。得受两外委赃贿。不过番银二百余圆。为数无几。焉能如此之多。此外卖官鬻爵。婪得多赃。必更有大于此者。不可不彻底根究。现在应行提讯人证内、微末员弁。即行照例咨革外。如续有查出骫法营私之文武各员。即一面解任严讯。一面具摺参奏。毋任稍有隐饰此案并著徐嗣曾会同审办。徐嗣曾系本省巡抚。又与柴大纪系属同乡。柴大纪种种贪劣款迹。更无难查访得实也。至台湾额兵。节据该提镇等严缉详查。昨又有旨谕李侍尧、徐嗣曾、各在内外。逐一严查办理。为时已久。何以尚未查有头绪。如查各该兵丁等遗失后。有从贼情节。今见贼匪平定。始行逃回者。一经拏获。应遵照前旨。立行正法。其子弟亦不准挑兵食粮。以示惩儆。或竟系该处营制废弛。柴大纪营私舞弊。作为虚粮冒饷。辄以伤亡遗失为辞。希图淹饰。尤不可不切实根究。入案办理。以彰其罪。至台湾营制。尚须酌量添增改设。前已有旨。令将一半换防。一半酌募本地义民社番充补。既可以鼓励义勇。而内地兵丁。仍有一半在彼防戌。分班轮换。其家属皆在内地。又可以互相牵制。于事似属两有裨益。自应仍遵前旨办理。惟是内地兵丁。渡洋防守。若无恒产。恐所得钱粮。不敷资给。仍不免借端扰累。营私贸易等事。或将入官叛产。酌量拨给。作为帮贴。遇换班时。仍著前后交代。收取余息。以资贴补当差。似为妥协。并著福康安等、一并详悉妥议。再逆匪夥党陈泮、吴钦、二犯。俱系有名头目。前已有旨。令福康安等严密查拏。是否业经拏获。又现据林劝等供出、林爽文之族长林石。亦尚无下落。并著福康安、严拏务获。至福康安奏、庄大田之次子庄天畏、虽讯据获犯供称、已被生番杀死。但所言恐不足凭信。仍应一体严拏。毋任漏网。又据福康安奏、查勘凤山县城。地势低洼。既不足以资控制。自应察看情势。酌量移建。此外如嘉义、彰化、淡水等处。旧设竹城。是否亦应酌量迁移。或另应添建砖石城垣之处。俱应乘此番振顿之时。逐加履勘。筹画万全。著福康安、会同徐嗣曾、悉心妥办。其余一切善后事宜。头绪纷繁。均须福康安在台湾。一手经理。福康安总须逐一办理完竣。再行起程。即在彼多驻数月。亦属无妨。总期于事有益。一劳永逸。方为不负任使也。　　

○又谕、台湾值逆匪滋扰之后。村庄被毁。小民失业。自应妥为赈恤。但被难民人。全藉口粮接济。如果该处存留米石。不敷办赈。此时无论折给三两。即再加一倍。折给六两。小民虽有银两。无米可买。亦将何以得食。且前据李侍尧奏、台湾军务告竣。合计本省拨运之米。除应行筹备应用外。尚多米四十二万石。其各省未经运到闽境米石。均已咨明截留等语。据所奏情形而论。是各省协拨米石。尽足敷闽省军粮民食之用。即台湾应需办赈口粮。亦可由内地运往。何以徐嗣曾又称台湾存米。所剩无多。办理赈务。又须折给银两。殊不可解。且现据福康安奏、沿途查阅南路一带。被贼滋扰地方。田亩多有荒芜。其东港以南。禾苗畅茂。粤庄亦已栽插。现在雨旸时若。可冀丰收。是台湾地方。其已经播种之处。正复不少。且该处地土膏腴。一岁两熟。现在贼匪早经平定。被难民人。已陆续归庄。即未经垦种者。亦已照常耕种。可望有收。此时办理赈务。即照向例二两折给。足敷粜买。又何必遽议加增。向来台湾官吏。侵渔成习。遇事即思浮冒。以图肥槖。今经大加惩创之后。无可藉端。又欲借折赈为辞。多增价值。预为冒销地步。福康安等、不可不严行查察。毋任官吏捏词浮冒。堕其术中。如有此等情弊。即行指名严参办理。　　

○甲申。谕军机大臣等、前据毕沅、长麟、先后奏报该二省、得有雨泽。尚未普沾。现俱设坛祈祷。而京畿一带。望泽颇同。兹京城于二十日。得叨天佑。已沛甘膏。甚为优渥透足。且浓阴密布。云势颇广。想远近自必一律普沾。其直隶、山东、河南、各属。同时得有澍雨。尚未据该督抚奏到。朕心深为廑注。著传谕刘峨、长麟、毕沅、即将各该省近日雨泽、及二麦曾否长发、大田能否播种之处。迅速据实覆奏。　　

○又谕曰、乌尔图纳逊等奏、察哈尔镶红旗旧厄鲁特骑都尉罗卜藏拉布坦、于三月初一日夜间。自本旗游牧地方逃走等语。罗卜藏拉布坦、系骑都尉。乃无故潜逃。恐有别项情节。计其逃逸后。或潜藏该处。或就近在直属、山西、潜匿。俱未可定。著传谕刘峨、明兴、饬属严拏务获。解京审办。毋任远扬。　　

○又谕、据富纲等奏、续获自缅甸脱回广东民人。递籍安插一摺。内称、讯据黄春凤、彭奕捷供称、于五十年十二月内。前赴暹罗打仗。即被裹往阿瓦。于五十一年七月初七日。起身同回。因系在乡佣趁。不知缅匪情形。现将黄春凤、彭奕捷、解回广东安插等语。所讯供词。殊未明晰。黄春凤、彭奕捷、被缅甸裹往阿瓦。在彼几及两年。于缅甸情形。自必有所闻见。即云佣趁度日。不能知彼处底细。至其风俗人情。及年岁丰歉。是否易换国长。政治如何。并与何处打仗胜负情形。岂有总不知之理。乃富纲等、并未详晰讯问。现已将黄春凤等递回原籍。计前此自缅甸脱回民人。递回广东原籍者甚多。著传谕孙士毅、查明从前业经解到之犯。即将缅甸近日一切情形。先行逐一详讯具奏。嗣后此项民人续经解到。亦即行讯问具奏。毋任稍有隐匿。寻奏、缅地脱回民人五十余名。臣现将安插近地之刘文才等传讯。据供、缅甸民情。胆小畏事。风俗尚属朴实。惟男女错襍。罔识廉耻。该处地广人稀。米粮甚贱。丰收之日居多。又闻十年内。国主已换三次。现在国主。强横好兵。人心抱怨。常与暹罗打仗。每被杀败。又恐天朝进兵。暹罗或乘虚而入。已备具贡物象只。意欲遣人进贡。吁请开关贸易。杨重英、尚在阿瓦城等语。至此次脱回之黄春凤、彭奕捷二名。已知会抚臣、俟递到时。即就近提讯。报闻。　　

○赈恤两淮板浦、中正、临兴、徐渎、莞渎、兴庄等六场、乾隆五十二年水灾灶户。蠲灾地额赋有差。蠲剩银、并予缓徵。　　

○乙酉。谕、朕于五月十九日起銮。巡幸避暑山庄。立秋后。巡幸木兰。所有应行出派豫备之处。著各该处照例办理。　　

○又谕、乡会试为抡才大典。士子读书明理。惟应奋志积学。各安义命。以端始进。考官等仰邀简用。尤应公慎自矢。杜绝干营。为国家遴拔真才。方为不负任使。近日士子趋向不端。每遇考试。辄百计钻营。夤缘关节。其舞弊伎俩。愈出愈巧。而考官等听受请托。暧昧营私。甘心骫法。无所不至。节经降旨训饬。不啻至再至三。前钱沣条奏科场事宜一摺。请将顺天乡试、毋庸分别南北中皿。会试亦毋庸分别省分。概凭文艺取中。以防查认关节之弊。昨又据吴省钦条奏、殿试、朝考、散馆、大考、俱请给发内府图章。交监试王大臣、将试卷逐加钤记。以防抽换试卷之弊。已批交原议大臣、一并议奏。因思科场条例。于一切防弊之法。本为详备。上年复经大学士九卿等、申严例禁。设法防闲。纤悉具备。其杜弊之方。几至等于穿窬窝劫。稍有人心者。亦应激发愧耻。争相砥砺。一洗从前卑鄙锢习。今钱沣奏请乡会试。不必分别南北中皿、及省分中式一节。固为剔除关节积弊起见。但国家取士。博采旁求。于甄录文艺之中。原寓广收人才之意。且各省文风高下。互有不齐。若如钱沣所奏。势必至江浙大省。取中人数居其大半。而边远小省。或竟至一名不中。殊非就地取才之意。钱沣系云南人。所奏尚无别故。若伊籍隶江浙等省。则迹涉阿私。必至有干吏议矣。又如吴省钦、奏请颁发内府图章。钤记试卷一节。意在防范抽换。但内府所贮宝章。乃御用之件。即系寻常闲散图篆。亦不值于试卷纷纷钤用。已有旨令监试大臣、逐卷画押。以作标记矣。夫繁设科条以杜弊窦。不如严饬法纪以绝弊源。士子及试官等、俱身列衣冠。乃通同舞弊。罔顾廉耻。今防弊诸法。亦已无微不至。在知愧知奋者。自必痛改前非。若不肖之徒。冥顽无耻。即多其条目。日事防闲。而防弊之法有尽。舞弊之术无穷。或仍思行险徼幸。希冀苟免。此不在增设条例。而在严示创惩也。士子与试官勾通关节。国初年间。有问拟腰斩者。立法至为严峻。其后贿卖生童、如俞鸿图、喀尔钦、及科场交通关节之蔡时田、曹咏祖等。节次破案。无不立时伏法。覆辙具在。可为炯戒。朕意节经整顿之后。场屋诸弊。自必渐次廓清。乃近日乡会试。种种弊端。复又渐作。诸臣所奏防弊之条。层见叠出。阅之实深愧歉。士子等涵濡教泽。百有余年。不为不久。今作奸犯科之徒。荡检踰闲。罔知儆畏。朕既道之以德。尤不得不齐之以刑。嗣后乡会试榜发后。朕当特派亲信大臣。于城内乾清宫、圆明园正大光明殿、覆试。如有文理不通。笔迹不对。较取中原卷大相悬绝者。即立行斥革严究。倘有贿卖关节等弊。即将该生及主考房官。立正典刑。如究出系枪倩传递者。亦分别从重治罪。决不稍贷。至各省学政。俱有衡文取士之责。近日风气波靡。亦皆因生童应试时。即不能端本所致。著通行严饬各学政、俾各加猛省。如有行私舞弊。贿卖生童者。一经败露。朕惟执法从事。刑兹无赦。并交各该督抚、严行查访。如有前项情弊。立即据实严参究办。倘有心徇隐。或别经发觉。必将该督抚一并问拟重辟。决不姑宽。勿谓朕言之不早也。所有钱沣、吴省钦、条奏。除誊录对读入场。不准先给笔砚等物。及试卷添用藁纸。停止恩赏饭桌。仍照所请行外。余俱著毋庸重议。徒滋繁琐。将此通谕知之。　　

○又谕、本日据刘峨奏、保定会城、及安肃、涿州等处。各得雨一二寸不等。俱未能沾透等语。现在京城虽得澍雨。而近畿一带。雨泽较稀。今保定所属、及涿州等处。得雨亦不过一二寸。未为深透。因念京城米麦。全藉各处商贩。源源运赴。接济粜售。今京城虽获甘膏。而畿南各属。雨泽稍缺。恐商贩米石。运京较少。市价不免日渐昂贵。自仍应平粜。俾小民口食。益资充裕。所有上年平粜余存米三万四千石。即著原派监粜大臣、照旧章程平粜。并著户部查明各仓现存麦石。除酌留敷用外。其余尽数发出。交监粜大臣、一并出粜。仍随时实力稽查。不使奸商囤积垄断。务期市价平减。民食有资。以副朕惠鲜怀保至意。　　

○谕军机大臣等、据李侍尧奏、查讯玉环洋面、解闽饷钱被劫一案。讯据委员通判李龙湛、游击童升供称、于二月初七日晚。在玉环三盘洋面。遇盗数十多人。上船劫去搭解制钱二千九百三十串。当即报明营汛、并玉环厅。据同知张心镜、踏勘属实。情愿照数赔补。李龙湛等、糊涂听从。未经开报。请将李龙湛、童升、革职拏问等语。此案前据琅玕参奏。已降旨将玉环同知张心镜、及通同讳匿督护之参将张全得、革职拏问矣。运闽钱文。接济军饷。关系紧要。该委员等、不能小心管解。以致在洋被劫。及报明地方官。张心镜辄敢嘱令匿报。私行赔补。希图朦混了事。而该委员亦即隐忍听从。非寻常讳盗可比。将来定拟时。张心镜、张全得、竟应发往伊犁。其隐忍听从之李龙湛、童升、亦应发往乌噜木齐。除谕知刑部堂官外。将此谕令李侍尧、琅玕、知之。至此项被劫钱文。虽现经李侍尧奏、据该地方文武禀报、拏获盗犯王恩长等三名。起获钱文九十余千。现在提犯审讯。但究出同夥各盗。尚未就获。并著李侍尧等、严饬所属。上紧实力查拏。务须按名弋获。从重办理。审明后。即按律先请王命正法。不可拘泥昨降谕旨。听候部覆。致要犯稽诛。稍有疎纵。　　

○大学士等议准、顺天学政金士松奏称、向来一切考试。四书诗题。同时并出。致侥幸之徒。得以传递代倩。臣现考八旗生童。将四书二艺、及诗题。分作三次递出。阅卷时、如三艺中有工拙逈殊者。概屏不录。仍请通行各学臣、一体照办。从之。　　

○吏部议准、湖广总督舒常奏称、湖北应山县。向列为专冲简缺。查该县与豫省信阳州交界。经管四驿。差使繁多。且民情好讼。应改为冲繁难要缺。在外拣补。至恩施县、粮赋稍减。近年案亦简少。应改为繁难中缺。归部铨选。从之。　　

○丁亥。谕军机大臣等、前据全德奏、淮南纲引积压。淮北亦须调剂。自有私贩充斥。以致官引滞销。已有旨传谕舒常等、实力严缉矣。昨因伊龄阿久任两淮。向其询问积弊。据称、淮南私盐。惟在盐政督饬。留心稽察。淮北私盐。向由督臣派员巡缉。恐日久因循。必须地方州县。随时缉拏治罪。庶私销可以歛迹。又各商配运时。滚总乏人。往往不能及早行运销售。最为积弊。其盐觔运到汉口时。各店商、亦不无藉口缉私等事。私议出费。应严饬总商等、酌量调剂。并寄字汉口商人。不得任意糜费。致亏成本等语。伊龄阿在两淮年久。其所称盐务弊窦。自属实在情形。但尚恐不能详尽。全德系现任盐政。惟在其随时筹办。设法调剂。著传谕全德、即将伊龄阿指出各条、及此外尚有应行查办、可以杜绝私贩、减省费用之处。即悉心筹酌。妥协办理。以期纲引畅销。鹾务日有起色。至两江总督、本有节制盐务之责。且于州县各官。呼应较灵。并著书麟帮同严饬各属。实力查拏。如有奉行不力者。即参奏治罪。以除积弊。至两淮盐觔。向在汉口销售者居多。此次盐引积压。即由楚省节年以来。私贩充斥。地方官任意勒索。不肯认真查缉所致。舒常久任湖广。固有应得之咎。即姜晟到任业将一年。亦不应任其因循废弛。嗣后务须洁己率属。实心整顿。协力妥办。于缉私节费等事。痛加磨濯。实力查察。若既废弛于前。又复玩误于后。将来引盐仍有滞销。必将该督抚等、一并从重治罪。所有伊龄阿奏片、并著钞寄阅看。　　

○戊子。户部议准、前任四川总督保宁奏称、新疆五屯。兵民襍处。生齿日繁。现据茶商等、请由懋功厅。增给腹引一千张。于灌县采配茶觔。运至各屯售销。应徵课银三百七十余两。以乾隆五十二年为始。照例徵收。并于二道桥、达园、二处。各设书巡二名。分卡盘查。从之。　　

○礼部侍郎蓝应元、因病乞休。允之。　　

○己丑。谕军机大臣等、昨据刘峨奏、豫省漕船。因卫河水浅阻滞。现派员前往大名、元城等处。设法筹办等语。本日又据毕沅奏、直隶山东一带。天气乾燥。河流浅涩。德左等八帮。现尚在直东交界境内。已派员驰往。会同该二省各地方官。上紧催趱等语。此项漕船。系装载豫省粮石。其行走迟滞。系因卫河水浅所致。原与山东无涉。即经由直隶地方。亦不过两县。刘峨不及早筹办。直至接准兰第锡知会。始派员前往。已属迟缓。毕沅系本省巡抚。不能豫为设法办理。而转以直东二省、河流浅涩为词。尤不免意存推诿。毕沅、著交部议处。刘峨之过较轻。著交部察议。其押运迟误、暨不能实力催趱之地方官。并著该督抚、查明轻重。分别参处。仍督饬所属。迅速趱运。以期押帮前进。勿再延误干咎。至毕沅摺内。称卫河来源不旺。应将上流多为启导。并将旁流堵闭。以济运行等语。卫河之水。不但通济漕运。兼资灌溉民田。现在京通各仓存贮豆麦。尚有赢余平粜。非必专待本年运到豆麦。以为接济。即使该省漕船。抵通稍迟。亦无妨碍。况昨据长麟奏、先令东省漕船。越次先行。俟豫省漕船到境。即搀帮行走。本日毓奇、亦奏称计算时日。南粮船只。不致有拥挤阻压之虞。何必专以济运为急。若如毕沅所奏。将旁流一并堵闭。该省目下尚未据奏得有透雨。河北民田。将何以灌溉。是漕运稍迟。尚非刻不容缓之事。若民田失水。必至有妨种殖。关系尤重。毕沅所办。殊属错误。著传谕该抚、止须于卫河上流。多方疏浚。其旁流处所。向资灌田之用者。断不可堵闭。以副朕轸念农田至意。　　

○又谕、据永铎奏、为奴遣犯魏玉凯、因伊主博郭洛克、管束甚严。心怀忿恨。将伊主一家五命杀死。以图洩忿。讯据该犯供称、原籍直隶南宫县。祇有一子。名唤杨二。现年二十五岁。并无产业。已将该犯按律凌迟枭示等语。魏玉凯、系诬告良民李存仁、为王伦逆党。发往伊犁。给厄鲁特为奴之犯。胆敢逞凶洩忿。将伊主一家五命杀死。致令绝嗣。凶恶已极。按律俱应如数拟抵。虽据该犯供称、祇有一子。居住原籍。所供恐不足信。著传谕刘峨、即将该犯之子杨二、严拏务获。照例定拟。并查明该犯所供杨二之外。是否尚有隐匿。一并查拏。除将年已及岁者。照例办理外。其子孙内有年未及岁者。即解京加以宫刑。以供外围扫除之役。俾凶恶之徒。不得复留余孽以示除恶务尽。仍寓法外施仁之意。　　

○又谕、据孙士毅等奏、拏获抢劫盗犯。究出结会匪徒一摺。内称、据苍梧县孟照禀报访闻该县地方。有匪徒聚会踪迹。旋据县民李南茹等、具报被贼抢劫。现获抢犯陈兴远等十一名。讯系西宁县民仇德广起意。与高明县民梁季舟。商量纠人结拜弟兄。以牙签会为名。各人打造一副。并各佩银图书一个为记。希图卖给牙签图书。敛钱使用。嗣有苍梧县李继久、与陈兴远、邀合会匪。抢夺李南茹牛只。卖钱分用。复至严思任家。抢夺银钱并将严思任工人黎胜昌。割去右耳。现据供出会匪。除已获陈兴远等十一名。尚有未获首夥二十名。现在饬属严拏务获等语。仇德广、陈兴远等、胆敢纠约多人。结拜弟兄设立牙签会名目。甚至叠次越境抢夺行凶实属目无法纪。该督抚据该县禀报。即饬属拏获多人。悉心根究。所办尚好。虽讯明该犯等、尚非闽省天地会内夥匪。但始则设立会名。希冀诓钱分用。甚至持械抢人牛只。劫夺钱文。亦不可不防其渐。著传谕孙永清、即将拏获各犯。按律定拟具奏。仍饬属多派干役。将未获之首夥各犯。即行严拏务获。毋致远扬漏网。并著传谕图萨布、一体饬属访拏。勿使一名免脱。其访闻禀报之署苍梧县知县孟照、于地方事务。尚属留心。案定后。著给咨送部引见。　　

○吏部议奏、前准直隶督臣、以钜鹿县知县沉长春、调补大兴县。嗣据顺天府尹吴省钦奏准、以沉长春、系该府尹典试浙省取中举人。谊属师生。应令仍回原任。查定例、乡会考试官取中之人。毋庸回避。同考官、及受业师生。均应回避。如考官业师在下属。取中及受业之人。为督抚司道。应令官小者回避。如考官业师为督抚司道。其属员有系伊取中受业者。祇令咨部存案。但乡会考试官。与同考官。均系阅文取中。其情谊并无差别。考官业师。身任大僚。从前取中受业之人。在伊下属。亦难保无瞻顾狥情等事。请嗣后除京官一切考核纠参。均由各堂官、公同定议办理。毋庸另议外。凡外任官员。乡会试考官、同考官、及业师、为督抚司道等官。均令官小者回避。凡应回避总督者。俱于邻省改掣。其回避抚司、及统辖全省之道员者。俱令于总督兼辖之邻省改调。如无总督兼辖省分。即于邻省改掣。其回避分巡数府之道员、及知府以下等官者。令该督抚、即于本省内酌量调补。从之。
  </div>
  <div class="pagination">
   <a href="清实录乾隆朝实录_page1654.html">
    上一页
   </a>
   <span>
    ...
   </span>
   <a href="清实录乾隆朝实录_page1650.html">
    1650
   </a>
   <a href="清实录乾隆朝实录_page1651.html">
    1651
   </a>
   <a href="清实录乾隆朝实录_page1652.html">
    1652
   </a>
   <a href="清实录乾隆朝实录_page1653.html">
    1653
   </a>
   <a href="清实录乾隆朝实录_page1654.html">
    1654
   </a>
   <span class="current-page">
    1655
   </span>
   <a href="清实录乾隆朝实录_page1656.html">
    1656
   </a>
   <a href="清实录乾隆朝实录_page1657.html">
    1657
   </a>
   <a href="清实录乾隆朝实录_page1658.html">
    1658
   </a>
   <a href="清实录乾隆朝实录_page1659.html">
    1659
   </a>
   <a href="清实录乾隆朝实录_page1660.html">
    1660
   </a>
   <span>
    ...
   </span>
   <a href="清实录乾隆朝实录_page1656.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
