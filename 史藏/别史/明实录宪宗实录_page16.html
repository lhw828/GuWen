<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 16 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 16 页/共 152 页</h1>
    <div class="content">　大明宪宗纯皇帝卷之三十
　　成化二年五月辛未朔巡抚狭西右副都御史项忠奏比有兵部以河套虏众谋欲犯边拟调狭西诸卫官军并佥点延绥诸处民兵分守榆林延绥鄜庆诸营堡又敕协守凉州都督佥事赵英统领都指挥仇胜等骑兵五千赴延绥诸边往来游击命镇守狭西宁远伯任寿操练城守而臣忠往来各处计议调度缘用兵之道必须知彼知己今贼众可六七千而英所统兵数少彼己之势不敌虽有所调官民兵分守营堡然势不相接贼若分兵牵制何以防之又兵家贵有节制如往者毛里孩侵犯神木命彰武伯杨信节制诸军故不至于大失今英名位素出信下难以统驭各边都指挥等官请敕所司会廷臣推举文武大臣中威望素著者一人为总督往制延绥宁夏总兵巡抚诸官及延庆榆林鄜环固原并英所领军马遇警分授方略相机战守或兵力不支则量于宁夏等处分调庶号令专一体统不紊事下兵部尚书王复等覆奏谓忠言威势不敌则延绥等处营堡屯戍并增调官军已三万二千有余未可以为不敌谓英难统驭各边都指挥明有体统谓杨信节制诸军不至大失盖忠与信去年受命往征延绥各假持重为名拥兵不战纵贼扰攘为本部所劾故为此说以掩其前日怯懦之罪耳第英所统宁夏兵至秋亦欲还守本镇不能久戍而虏酋毛里孩今岁必复大举入寇忠所奏事宜如此宜会廷臣议之于是会昌侯孙继宗等会议以为延绥守兵已众比巡抚都御史卢祥言本境刍粮缺乏欲减英所统骑兵五之二今若更遣武职重臣统领京兵赴之实不能给今河南属卫京操兵共万余宜敕河南都指挥鲁俊选其精锐者五千各带操马器仗令各卫管操指挥分领驰赴狭西城内就粮驻劄听寿忠提督操练遇警调去延绥剿贼仍敕忠于延庆榆林等处与其镇守总兵巡抚等官计议遇警即量调前后官军策应俟秋间英欲领兵还凉州仍预＜锍-釒＞以闻兵部乃建请推举武职重臣一员赴延绥总制诸军调度剿贼诏从之
　　○命定国公徐永宁闲住养病以失朝为鸿胪寺所奏也
　　○癸酉赐詹事府少詹事赠礼部左侍郎刘铉谥文恭
　　○下都指挥同知郑时于都察院狱以分守延绥西路堤备不严致虏入寇故也○翰林院修撰罗伦言比闻朝廷援杨溥故事起复大学士李贤者臣窃以谓李贤大臣起复大事纲常所关风化所系言虽若迂所关甚大事虽若缓所系甚切惟  陛下亮之夫为人子者未有不孝于亲而能忠于君者也为人君者未有不教其臣以孝而得其臣之忠者也是故为君者当以先玉之礼教其臣为臣者当□□处先王之礼其事君臣不暇远举请以宋言之仁宗尝以故事起复富弼矣弼之辞曰何必遵故事以遂前代之非但当□□处礼以行今日之是仁宗卒从其请孝宗尝以故事起复刘珙矣珙之辞曰身在草土之中国无门庭之寇难冒金革之名以私利禄之实孝宗卒允其辞是二君者可谓能教其臣以孝而二臣者亦可谓能移其孝以忠于其君者也臣愿陛下以宋为鉴以礼处贤使其尽孝于亲而不得罪于名教此臣之愿也亦贤之分也夫  陛下之任贤在信与不信而不在起与不起也贤身不可起贤口则可言宜降温诏俾如刘珙不以一身之戚而忘天下之忧使贤于天下之事知之必言言之必尽  陛下于贤之言闻之必行行之必力则贤虽不起复犹起复也使贤于天下之事知之而不言言之而有隐  陛下于贤之言闻之而不行行之而不力则贤虽起复犹不起复也且妇于舅姑丧有三年孙于祖父母礼有期服夺情于天初无与其妻起复于父初无干其子今或舍馆如故妻孥不动乃号于天下曰本欲终丧朝廷不容虽三尺童子臣恐其不信也枉己者未有能直夫人忘亲者未有能忠于君望其直人而先枉己望其忠君而先忘亲  陛下何取于斯人而起复之哉何不使之全孝于家而后移忠于国哉孔子曰上有好者下必有甚言者矣  陛下诚能守先王之通礼遵  祖宗之成宪待之以礼义而不縻之以爵禄激之以廉耻而不诱之以名位使积习之弊脱然以除则忠孝之心油然而生特在乎  陛下转移之间何如耳天子者以孝治天下者也大臣者佐天子以孝治天下者也欲孝行于天下必先行之于大臣臣愿  陛下不惑群议断自  圣衷取回使臣许令李贤依富弼故事守制依刘珙故事言事朝廷既正则天子自正大臣既行则群臣自效纲常由是而正人伦由是而明风俗由是而厚士心由是而纯矣臣言一出犯者皆忤众怒群猜将无不至惟  陛下矜赐优容使谠言日进曲加保护使士气日振则天下幸甚＜锍-釒＞入不出翌日有旨罗伦枉妄粗疏难居近侍吏部其调除外任遂黜为福建市舶司副提举
　　○罢广东总督备倭为事都指挥佥事姜铭安以巡抚都御史言其年老不能任职也
　　○乙亥端午节赐百官宴于午门
　　○丙子大学士李贤奔丧回至京命复任视事贤奏曰臣本以凡庸误蒙  先帝擢用八年之间无所建明有乖清议  陛下即位之初念臣  青宫随侍年久随例升进臣虽自揣非□□处不敢独辞今不幸遭父之丧礼当守制  陛下念朝廷事重不允终制不知臣实驽劣不胜兹任有类折足之鼎将必覆公之餗矣况夺情非太平之羙事古之大臣若房玄龄张九龄寇准文天祥虽皆夺情而人不之非议者良以其才足以胜重任而有益于国家天下也如臣不过寻常之流而亦夺情宁免人之非议乎今若不获终制不足臣者必谓臣姑陈奏章免人非议非本心也伏望  陛下矜而从之容臣终制庶为太平羙事诏曰礼有经有权朕特从权用卿累辞不允若固违君命岂得为孝卿当深念大义勿恤微言勉起就任所辞不允其母再陈明日又奏曰臣罪逆深重祸延臣父礼当守制  皇上以用人之际不允终制臣彼时自念归家葬毕遣人驰奏务求终制不意  皇上特命内臣驰驿同行到家匆匆襄事甫毕内臣即日催迫上道自计到京谢恩之后披沥肝胆必遂所请两具＜锍-釒＞陈情未蒙矜允用是再竭愚衷上尘天听臣惟亲丧守制实万世之常经大臣夺情岂一时之令典况臣衰朽未必能副  陛下之盛意徒重臣之惭增臣之罪而已伏望  皇上早降纶音许臣终制诏曰卿言之再三朕已具知但委托尤重宜体至怀即日就任慎勿再言
　　○升赏延绥宁夏御虏有功官军斩首二级指挥使一人升一级给赏生擒一人斩首一级并阵亡官旗人等五十九人升一级擒斩为从并缉探贼情官军人等六十四人给赏
　　○宥都督同知白玉罪初御史滕霄劾玉守备凤阳沉湎于酒及纵麾下求索贿赂等事下都御史林聪核实聪请治如律  上宥之戒勿再犯
　　○复度道童三千有奇从左玄义许祖铭请也○丁丑赐直隶永平府同知刘璲常州府通判刘衢镇江府通判刘文徽苏州府推官宋徵等诰敕以旌异之从巡按御史奏其政迹吏部移文核实也
　　○广西带俸土官都指挥使岑瑛田州府知府岑镛湖广永顺宣慰使彭显英保靖宣慰使彭显宗从征蛮寇有功命给其父母妻诰命以总兵官赵辅等奏英等倍兵赴调攻克擒斩之功视众尤多可从前编修丘浚言给之诰命以励其余故也
　　○戊寅升西安左卫指挥使费澄前卫指挥同知张顺指挥佥事周玺俱为署都指挥佥事澄守备鄜州顺守备汉中玺守备甘州
　　○兵部武选司郎中杨琚自狭西纪功还＜锍-釒＞备边四事有曰脩武备谓各营守备等官无事之秋蔑视军旅累月不操又兵甲等物造之既不如法修之又不以时故临阵则士气不武军容不整乞会各边镇守守备等官时加操练俾弓马熟闲战守易于调用仍令各卫所军政职官严督所司季造军器必遵时式头盔衣甲欲其鲜明弓矢枪刀欲其犀利庶责有所归而武备可脩有曰恤军余谓狭西延绥等边正统末年以虏寇犯边兵少不足以御又边卒戍还者每多逃亡暂令余丁辏数守备非终不更代也其后虏寇连年犯边不已而戍卒逃亡愈多无人更代乃令余丁在边与正军俱领马操备贼来贼出战马死则追偿甚至一户有余丁二三人艰于供给乞令各边巡抚都御史勘议明白如例给以粮赏庶人有锐气而缓急可使有曰慎边报谓各边传报声息镇守等官不审虚实辄具以闻及有调出剿寇官军虚张贼势以十为百以百为千意图或有小捷可冒大功乞令镇守等官戒约自后凡有传报声息即差兵堤备仍遣人侦逻得实然后以闻则所司区处有所凭据有曰公赏罚谓各边杀贼官军遇有生擒斩首多为管队官旗诡为己功亦有俟于中途见有虏首以财挟买不从则恃众强夺者亦有倚将领之势挟取他人功次以为己有者亦有将领见部下获有二功欺取其一以惠所亲者如此之弊不可缕数乞敕所司检核冒功降等事例通行诸处总兵等官及各都司行谕所属严加禁戒违者必黜不宥则人知所警而功赏可明  上以其言切于时务命所司看详以闻于是兵部尚书王复等议以为可从遂命如议行之
　　○召提督荆襄军务工部尚书白圭还京○己卯右都督冯宗自两广召还命管右军都督府事
　　○禁侵损古先帝王忠臣烈士名贤显宦陵墓从兵部郎中杨琚请也
　　○巡视凤阳等处右副都御史林聪以凤阳等四府滁和徐三州水旱相仍道殣相望继以瘟疫死者愈众当加意宽恤因＜锍-釒＞其事以闻其一言各府州成化二年选解马匹暂免一年以苏追偿和买之困其一言各府州养牛之户三年追犊并种牛四头民患苦之欲令两年追一或如见行孳生马驹事例三年追一庶于民无损其一言各府州应清解今年军丁俱暂停止俟来年清理起解庶无劳扰其一言各府州住坐在逃轮班失班工匠俱暂停止候来年丰收起解庶无失所  上嘉其言皆救民急务下该部悉从之仍令种牛每二年追犊一　○庚辰  太祖高皇帝忌辰  奉先殿行祭礼驸马都尉赵辉承命祭  孝陵
　　○定襄伯郭登自陈年老有疾求解兵柄又言无子而先茔俱在南京乞退处南京生营兆域庶死有所归  上曰朕以卿才识出众故托以重任何用恳辞身后事朝廷自有恩典毋为过虑惟尽心所事以副朕怀
　　○辛巳赏辽东都指挥使孙璟千户陈刚银币以天顺六年七月白崖子杀贼功也
　　○壬午  仁宗昭皇帝忌辰  奉先殿行祭礼遣驸马都尉石璟祭  献陵
　　○四川播州宣慰使司宣慰使杨辉遣长官程善等贵州上马桥长官司长官方勇等遣头目谷朝等各来朝贡马赐彩叚等物有差○癸未少保吏部尚书华盖殿大学士李贤言顷因奔丧还家所经郡县其间民情利病臣所目击者今具以闻一河南诸郡频年水旱民流移饿死者不可胜计其未流者仓廪空虚无所仰给宜将是年起运京仓粮储存留本处以备赈济一河南新乡荣泽二县相去百余里中限黄河使客往来乘船则风涛险阻无所归宿驰驿则道里辽远马多走死宜增置中站一以便其行一天津三卫要冲之区使客往来皆取给于此军士困苦亦宜增置驿站以供其役一河南沿路铺舍不均远者率三四十里宜量其道里增置之使传递文书不至稽滞一通州四卫天津三卫军余差役繁冗不得休息宜暂免其采纳柴炭一年以苏其困一天下卫学军生俱无粮廪限以科举出身以此不得效用宜令巡按御史考其才学优等者视县学例以次岁贡不堪者黜之一水路马驾船往来俱军卫有司出力挽送往往有因而多索丁役以图利者宜令兵部定其数于关文使不得为弊则官司易于应给而沿河之人稍安其生矣一诸处驿马俱出南方粮户应当岁久多至逋缺询其所以则彼处县官有卖富差贫之私此处驿丞有得财放役之利今宜开除令于本地民户佥补免其粮差不惟革去彼此之弊亦免远役废事之患一天下守令亲民之职所关不轻及驿丞递运传送之役亦不可缺宜令吏部自今遇有有缺官不须常选即拟除授令其星驰赴任则官无旷职而民恒受惠矣＜锍-釒＞入  上皆从之
　　○敕调甘肃守备红城子都指挥使鲁鉴镇守庄浪与旧镇守都指挥佥事赵英协同操练军马从巡抚都御史徐廷章言也
　　○兵部尚书王复等虑两广流贼余党未平请移文驰谕总兵官赵辅等会议方略从之时辅等已平大藤峡及高廉慱白洛容诸贼党罢遣原调湖广广西土兵令番汉官兵分布浔梧肇庆广州诸郡县剿抚残贼至是奏言地方稍宁意欲班师复言辅等前后奏词有不同者又不详陈可以班师与否之故宜令再议方略遂移文谕辅令会监督赞理游击等官详议如两广果尽宁靖保无后患即区画治安之策及旋师之故以闻或残贼尚未尽殄则量留官兵协剿必抚捕得宜使无后患庶副委任
　　○南京右军都督佥事马亮卒亮河南淇县人由指挥同知累功升都指挥使天顺元年以倚山墩等处功升都督佥事南京右府带俸至是卒讣闻遣官致祭命有司营葬子显袭父原职彭城卫指挥使
　　○甲申升兵部署郎中何宜为浙江布政司左参政保定府知府谢骞为山东右参政
　　○升都指挥同知陈逵为后府都督同知仍镇守通州以逵累有捕盗功也
　　○开中两淮长芦河东盐课四十万引于延绥等处边仓以给军饷从巡抚佥都御史徐廷章之请也两淮盐每引纳米五斗豆二斗长芦存积盐米二斗豆一斗常股盐米二斗豆六升河东盐米一斗豆五升
　　○乙酉命协同镇守广东都督佥事张通仍总督备倭
　　○郑王瞻埈薨王  仁庙之第二子也母妃李氏永乐甲申生甲辰册封宣德四年之国凤翔后以陇地人多生瘿请改建国于怀庆至是薨年六十三讣闻  上辍朝三日遣官致祭命有司营葬事谥曰靖
　　○丙戌镇守延绥庆阳都指挥同知房能奏虏酋毛里孩尚拥众屯聚河套近边烽火不绝而我增调戍兵属延绥庆阳三卫者俱无甲胄马匹属狭西河南者多不能战乞令狭西镇守巡抚等官措置又于近边州县要害之处增兵把守使贼势分散进退无利而我兵并力剿杀以图成功事下兵部议从之仍行都督佥事赵英往来游击遇警会兵剿杀
　　○调贵州左布政使王锐于湖广以锐前任湖广参政多有善政而贵州事简故也
　　○夜月犯南斗魁第一星
　　○升南京监察御史林棨为广东按察司佥事提调学校　○丁亥命宣府右卫把总指挥同知梅盛守备怀来城地方
　　○戊子升河南布政司右参政萧俨为贵州左布政使
　　○庚寅乌思藏敢匝等寺寨番僧桑结藏卜等乌塔等寺寨番僧沙加领占等洮州大崇教等寺番僧板丹坚昝等各来朝贡马及氆氇等物赐衣服彩叚表里有差其阐化等王及寨官都指挥等顺贡方物所当得赏赐付番僧人等领回给与之
　　○南宁伯毛荣都督同知马良自两广召还命坐营管操
　　○巡抚辽东左佥都御史滕昭等奏虏寇累入开原境抢掠人畜巡守指挥孙昱千户尹敬百户彭俊等怠于巡了备御都指挥同知孙能不能督属堤备参将曹广右监丞韦郎防范不密又匿不以闻当治其罪奏下兵部因劾昭及镇守太监李良总兵官武安侯郑宏号令不严亦宜究问  上曰都指挥以上姑宥其罪余令巡按御史杖而释之
　　○辛卯召大同总兵官彰武伯杨信还京少保吏部尚书兼华盖殿大学士李贤等奏胡虏之众不过中国一大郡而连年被其侵扰往往得利而去者以我兵威之未振也且河套与延绥接境原非胡虏巢穴往年虽有残贼数千然不为大害今虏酋毛里孩大势人马俱处其中伺间乘隙出没不常固尝出兵剿之然我兵方集而被已退去兵散未久而彼又复来如此不惟劳师费财而边民亦不得按堵矣古人有云不一劳者不永逸故今欲安边必须大举而后可也乞令兵部会官慱议预积粮草于狭西塞下及令狭西延绥宁夏甘凉大同宣府等处守臣选练骑步精兵整搠器械什物及预造战车拒马之类期以明春或今秋进兵搜剿务在尽绝其总制将官与凡出兵事宜俱预请处画又秋禾方熟虏骑必复入抄而延绥鄜庆环县一带须用兵驻劄以保居民亦宜推选武将一人统步骑精兵万人往守诸处庶几有备无患  上以为然于是兵部尚书王复及会昌候孙继宗等集议以为大举搜套固计之善然必主将得人今镇守大同总兵官彰武伯杨信旧镇延绥稔知地利宜召还京面受成算然后令统大兵往行搜剿之计兵马粮草及置造战车之类须信至会议以闻其狭西延绥宁夏甘凉大同宣府镇巡诸官亦宜敕令整饬兵备候至期调发又信既召还可以修武伯沈煜代之  上皆允所拟遂召信还
　　○命修武伯沈煜佩征西前将军印充总兵官镇守大同地方调宣府副总兵都督佥事张瑀为大同副总兵官○监察御史杨琅奏天下之士气与国家之元气相为流通士之壮弱国家元气之消长系焉考之前代可见已  皇上即位以来颁布明诏开广言路所以振作鼓舞天下之士气甚至是以朝野之臣咸欲效一得之愚未几而王徽等以进言斥边方士气为之一沮至是罗伦又以论事补外职士气为之再沮夫士气之在国家鼓舞振作尚恐其不振况从而沮抑之将见谀佞成风聪明日壅甚非朝廷之福也倘言有可采追回王徽罗伦等复其旧职以作直士之气则国家之元气日益盛而与天地之元气相为无穷矣奏入有旨朝廷本求直言以匡治道而新进浮薄但欲要名不达事宜难居近侍故皆改用之今杨琅却欲取回显是朋比姑宥其罪后有言事若此者必罪之○移南京大胜关廨宇于内地以关旧滨江口屡为风浪冲激故也
　　○壬辰赐代府隰川王第七子名曰仕墥沈府陵川王次孙名曰诠铰
　　○升通政使张文质为兵部左侍郎仍掌通政司事
　　○癸巳朝鲜国王李瑈遣陪臣尹吉生等奉表来朝贡方物谢恩赐宴并衣服彩叚等物有差
　　○镇守山西署都督佥事王信等奏虏之犯边也知偏头关及大同右卫有备辄从地名暖会而入知东边朔州有备乃避朔州径地名橐莲台大川口而入由是直抵太原所属岢岚州兴岚静乐等县剽掠而以南大川则直抵阳武峪庙岭进入崞县忻州等处剽掠又都指挥于瑢领兵二千于广武站堡戍守然站在鴈门关外十里孤城无水贼□□处城外水泉将不攻而自破谓宜于橐莲台筑立进城增设守备都指挥一员令统原守广武官军及岁调代州官军四百平阳卫官军六百与调拨民壮一千操守其地则虏不敢深入而太原属县民庶无绎骚之害又言鴈门偏头二关各边城堡旧有民壮一万有奇分调戍守其后往往贿赂里书诈为年老残疾以致逃亡者什三乞令山西所属府州县查究其弊仍名捕其人令如旧轮班操守庶边境有备事下兵部请移文山西巡镇巡按三司诸官勘实皆以为然悉从之
　　○巡按湖广监察御史王瀛奏盗入巴东县境杀牛口巡检刘湍及民兵黄必恭等由守备都指挥使吉世英指挥佥事胡瑾等怠于剿捕所致乞治其罪章下兵部请停世英等俸俾戴罪剿贼仍请移文右副都御史王恕右参将王信等各画谋殄灭毋使滋蔓从之瀛又奏三月以来苗贼入靖州五开卫境分围团寨功劫城池凡二十余日而守备靖州都指挥同知庄荣不能奋勇督战致贼乘虚蜂起其与贼交战仅一再而我军死者十人又镇守参将高端当两广流贼既败之余实知本境有事不急旋兵捍御俱宜究治其罪事下兵部言荣实有罪请停其俸令戴罪自效而端以领兵往往两广罢师未久难概治之宜移文谕端令统原征官军驰赴被寇地方会镇守总兵等官协谋剿扑从之
　　○乙未命借拨锦衣卫及在京诸卫军余六千人修理  天地坛殿庑及西海子桥梁人月支口粮三斗以太保会昌侯孙继宗等言五军神机三千等营军少且有搜套之议故也
　　○丙申礼部左侍郎邹干巡视民瘼还言赈过顺天等八府所属饥民户二十六万三千二百六十四口七十二万五百九十六凡给过粮二十六万五千一百余石又贫民四万一百户给过牛具三万九千八百余具种子一万三千六百六十余石
　　○命大同卫指挥使缑谦守备大同右卫
　　○镇守延绥庆阳都指挥同知房能等奏五五月初十日虏众自榆林城红山儿墩入境臣等分布官军设伏邀击凡生擒三人斩首一级夺获贼马骡一十九匹追回男女四十五人牛羊千七百七十有奇又所擒达子木台云毛里孩小王子阿罗出三酋部落共八九万骑而毛里孩欲候麦熟之际复来剽掠事下兵部谓虏众突入虽为我军所追然其锋未至大挫请移文驰谕能等公同计议勿谓虏己出境可少安当益督左右参将饬兵防御并于要害处增兵设伏仍行游击将军赵英即统兵赴延绥会合剿贼行狭西宁夏及偏头关镇守等官督属堤备从之
　　○云南总兵官都督同知沐瓒等解送已诛麓川贼思任发孙思命发至京兵部言命发乃叛贼遗孽虽待以不死然不可处京师请如降夷例量授头目传送沿海登州卫安置月给米二石从之
　　○谪广东都指挥佥事张浩戍贵州边卫浩守廉州府流贼夜入城杀掠为守珠池内使所奏下御史鞫实定罪至是遇赦都察院援例奏请区处  上以浩情犯深重不宜轻宥故谪之家属随住
　　○丁酉罢贵州镇守副总兵都指挥佥事李安命南宁伯毛荣充总兵官镇守贵州
　　○升岳池县知县陈琳为四川按察司佥事专理屯种○巡抚大同右副都御史王越言协守大同西路都指挥秦杰智勇俱优虏使每称为赛因都督今以失机命宪臣即讯乞曲贷之因自陈才不胜任愿罢归以贷杰罪  上以越奏恳切宥杰不治
　　○镇守通州都督同知陈逵升职之后止遣人具题不以奏章陈谢兵科劾其恣肆妄为之罪  上曰陈逵姑宥之若复妄为类此必罪不宥
　　○戊戌狭西岷州卫烟剌西鹊簇番人陆节办等节臧等簇番人米牙肖等各来朝贡马及明铁甲赐彩叚等物有差
　　○起取山东山西顺天府并直隶府县放免人夫三千名仍旧采运柴炭
　　○工部奏内官监请促办年例物料若松木墨煤西红土白面石等物共七百七十七万有奇缘四方水旱相仍民困已甚若复徵需似乖初年明诏与民休息之意有旨小民贫困正当宽恤令内官监斟酌其急于用者出内帑银市之不急者姑已之
　　○镇守四川太监阎礼奏今春初松茂垒溪所辖白草坝等寨番犭□布聚众五百人越龙州境剽掠事下兵部论奏镇守松茂等处都督佥事卢能等不能抚治番夷请姑记其罪仍移文礼等督属剿捕及能等善加抚治以赎前愆从之
　　○户部奏拟贵州四川开中盐课凡一十五万九千一百四十引有奇贵州普市等所中云南黑白安宁五井提举司天顺八年并成化元年分盐共五万二千三百二十九引每引纳米六斗五升四川永宁仓中本地上流等井成化元年分盐共十万六千八百十一引上流华池盐每引纳米八斗通海新罗福兴盐引米六斗富义罗泉广福黄市仙泉□氵合甘□井都山盐引米五斗大宁云安盐引米四斗永通盐引米三斗时二处方会兵讨山都掌贼守臣以军饷不给请召□中纳故也
　　大明宪宗纯皇帝实录卷之五十
大明宪宗纯皇帝实录卷之三十一
　　成化二年六月庚子朔命贵州都指挥佥事刘璇子缙代父原职平越卫指挥使福建都指挥佥事顾斌子瑜代父原职漳州卫指挥佥事
　　○辛丑遣内官祭中霤之神
　　○赏都指挥郑时及官军五十六人银币绢布有差以花马池擒斩虏贼功也
　　○巡按河南监察御史言杞县地广事繁知县王玙才不胜任宜与仪封县知县胡澄两易之已得命仪封民言澄善抚字县人久困方赖以苏愿留之以终其惠遂不果易
　　○命故守备大同左卫都督佥事周广子琮袭父原职大同左卫指挥同知
　　○癸卯召巡抚山东河南左副都御史贾铨还京理院事
　　○升河南布政司右参议史敏为右参政○命中东都指挥同知董善子磐袭父原职宁海卫指挥使
　　○甲辰两广贼寇平命监督军务太监卢永总兵官都督同知赵辅班师仍命太监陈瑄镇守广东游击将军右都督和勇统达军留广东驻劄巡抚两广左佥都御史韩雍提督军务抚剿残贼
　　○命故南京兴武卫带俸都指挥同知脩真孙纪袭祖原职指挥使
　　○乙巳免天下今岁屯田子粒十分之三
　　○晋王钟铉奏其子义宁王奇渶将成婚而无居宅工部以闻命俟边方宁息岁事豊稔营之
　　○丙午赐蜀府内江王第二子名曰申锤三曰申鐍德阳王第三子名曰申金□扁
　　○命金吾卫指挥使师荣子林代职
　　○丁未广西万承等州及安隆长官司各遣族人头目人等朝贡过期命减例赐钞币之半　○大理寺卿王概言指挥佥事徐盛逼人致死畏罪脱逃近有例文武官有犯罪逃避不待面折者即以众证定其罪盖欲以绝奸诈也然情有轻重所犯情重者宜如例今盛所犯其情颇轻当还职若如例恐失之滥  上曰致人于死地而又亡命以希免罪此正奸人也岂得为滥仍如前例行之
　　○夜木星留守昴宿
　　○戊申户部言定襄伯郭登奏请每步队各造小车六辆如今民间所用者稍加＜宀十见＞大事下多官议之咸以为便请命工部如所言制造  上命军中自造每车一辆给与官银壹两巡抚辽东太监李良右佥都御史滕昭等奏虏入灰山等处剽掠人畜守备宁远都指挥使孙璟不能督属防守请逮问之兵部因劾良等号令不严法亦当治  上俱宥之　　○己酉提督军务工部尚书白圭等奏苗贼余党焚毁巫山县治臣等已行守备汉中都指挥吴荣画谋缉捕又调右参将都指挥王信等率京营山东官军一千并荆襄官军一千往剿之又令瞿塘长宁夷陵枝江诸卫所原调征进靖州官军俱暂留守护城池章下兵部尚书王复等覆奏谓荆襄流民啸聚为寇率因石和尚倡引其党虽平而此贼犹在苟剿之不豫势必复炽宜移文圭等详议贼势缓急及可以罢兵与否或今暂留监督总兵一人量领官军与都御史王恕右参将王信急殄贼首以靖地方并区画久安之策以闻仍请行四川镇守等官急调兵往夔州守据要害行守备汉中都指挥等官一体防范遇警彼此相应前后夹攻使贼进退无据然后可以成擒报可○设河南新郑县新郑递运所
　　○庚戌命彰武伯杨信总管三千营操练军马
　　○辛亥改翰林院学士倪谦于南京翰林院谦自谪戍复职闲住至是诣阙谢恩特命于东阁办事言官劾其贪胃无耻乃以疾辞  上以谦子编修岳同在翰林改命南京
　　○升翰林院修撰陈鉴为侍读以在东宫尝侍讲读也
　　○巡按湖广监察御史王瀛等奏贼首石和尚集众千数烧劫四川大昌县治瞿塘卫指挥曹能柴成夔州府通判王祯率官军民快往御之被杀者六百余人祯与奉节县典史并百户二人俱遇害因劾能等易敌伤威及瞿塘卫掌印官隐蔽贼情之罪请治之事下兵部尚书王复等请敕提督湖广军务尚书白圭等议留京营及山东官军分往贼人行劫之所运谋剿杀仍请敕四川守臣驰赴夔州调兵协剿及移文都御史王恕停能等俸俾戴罪杀贼兼守护城池从之
　　○南京左军都督府都督佥事郑真卒真大宁人袭父职为千户以征迤北功升指挥佥事又以福建贵州等处军功累升都指挥使天顺元年调南京留守中卫带俸管操六年以军功升都督佥事至是卒赐祭葬如例子瑄袭父原职指挥使
　　○谪广东都指挥佥事林清戍贵州平越卫广州卫指挥同知马辉百户耿祯增城所百户韩清俱降秩三级高州所正千户潘信降一级清守备高州府不设备贼乘夜入城乃与辉等弃城遁惟信领兵与战势不敌又遁贼乃遍掠居民凡杀虏官吏人等三千七百八十有奇掠公私财物无筭留城中三日乃退至是都察院上清等罪状遂谪降有差○壬子制谕彰武伯杨信佩平虏将军印充总兵官统京营兵往延绥讨虏寇先是延庆守臣奏报五月初十日虏众可二万分为五路长十余里入境内兵部尚书王复等因请敕驰谕狭西延绥宁夏镇守巡抚等官并力饬兵防御仍请会官推举武职重臣令调京军往剿之有旨虏已入延绥境调兵往剿恐缓不及事可再议以闻复等又请敕都督同知赵胜充副总兵统京操骑步精兵万人期以七月往剿又得旨令俟信至详处之至是信至复乃与会昌侯孙继宗大学士李贤等集议以为虏犯延绥实欲俟今秋大举以扫夷氛以安边境第彼地粮草不给未可轻动今宜量遣信等将兵讨之  上以为然遂敕信充总兵官将京营兵万人马万二千五百匹神炮百神枪千大同骑步兵五千宣府骑兵三千宁夏骑兵二千往延绥境上会镇守总兵等官饬兵剿寇又敕胜充副总兵都督佥事湛清充参将都指挥同知秦杰守备柴沟堡署都指挥佥事许宁充游击将军俱赴延绥若贼势众大则宁夏狭西等处附近人马悉听信调发节制并力防御令太监裴当监督军务右少监廖亨监管神枪又以延绥总兵官都指挥同知房能职与把总官相等难以行事升为署都督佥事又敕遣户部官一员措置粮草御史一员禁约纪功
　　○癸丑锦衣卫正千户陈珏卒其侄锡欲袭职兵部尚书王复言珏以画艺进虽  先帝有旨令世袭百户然非军功难以袭授上曰官以酬功珏画艺非军功比况又无子一时暂假之恩岂后世常行之典勿令袭是
　　○鲁王肇煇有疾遣医士往疗之○湖广忠路安抚司摇坝峒峒长向麦答口□重奏邻近洗罗峒长麦答洗楮等窥知本峒土兵调征两广村塞无备扇诱本峒原管上中下打撒蛮贼等攻围村寨杀虏土民劫掠财产乞调官军土兵惩治之事下兵部覆奏谓宜行湖广总兵官李震巡抚都御史罗箎等令勘虚实如所奏不虗即调附近兵民及时扑灭从之
　　○福建沙县学训导周复上平夷十事一调选将士谓宜推选主将一人副将四人总督参谋文职大臣一人各以老成练达者任之在京之卒以卫畿甸可只选三万人往征余则借调各边士卒以为先锋仍宜趣荆襄班师以翼根本二激发智勇谓官员军民子弟有智勇者及官之谪戍边远者见拘刑徒有愿杀贼者宜悉令报效有功之日量加升赏三预察地形谓宜先命四面边将讥察虏地虗实若何屯驻几所人马若干及道路迂直粮草多寡所居远近出入何方俾形状尽在目中随机决策或以三人而敌其一人以众技而御其一枝四成筭方略谓我师至贼境宜分为五大营又分四哨密察酋长众聚所在夜以弓矢火器袭之使自溃乱大酋既破小酋自服其余散处未降者分我师为五路刻期会进出奇邀击或虏众乌合可只发三营进击留二营为援兵又先于临边设险以截其归则可使只轮不返五修饬兵器谓宜令诸边附近有司置拒马定以尺寸每高四尺长八尺令一人可肩每队则增用十人令肩拒马前向以为籓篱又多造弩箭锐其矢镞傅以毒药则人马遇之必死虏虽得之长不及弓无所于用六广备军饷谓宜遣人先督粮草师行之日每兵计地远近为日多寡给以口粮余则飞挽继后以备不虞马料亦然七严明号令谓营中毋得喧腾沿途无得剽掠行伍毋得紊乱临陈毋得畏缩则信义立而士气精锐军容整饬心力齐一八采纳众谋谓献策军门者无令阻抑主将总督酌其言可否而用之则可制奇决胜于千里之外九公行赏罚谓无功获赏有绩见遗者往往而是主将总督宜严加禁约十储养武俊谓民年二十以上四十以下有愿习兵事者宜听有司复其徭赋有智者令读武经七书及百将传等书有勇者令习弓弩刀剑等艺其欲赴京献能者宜令有司即申送兵部试之果其才可用赐以冠带给以月粮令从总兵操遣奏入  上嘉其言有理命所司看详以闻于是兵部尚书王复等覆奏以为复言察地形筭方略修兵器严号令采众谋数事则宜令总兵官杨信参酌行之而备军饷则宜行户部参酌预备其余则皆已行及有碍难行者  上曰如议
　　○甲寅敕户部郎中王育督饷四川时育督饷湖广奏荆襄贼寇虽殄而余孽犹延毒四川将以大军穷穴扫除请预储粮料于彼庶事克有济遂以命之
　　○乙卯旌表义民秦贵及孝子吴有直等四人节妇丁氏等十九人贵顺天府霸州人自先祖浩得至是凡七世同居旌为义门友直直隶徐州人幼丧父赖母抚育母亡庐墓负土成坟每号恸辄有慈乌悲鸣李茂狭西澄城县学生母患泡疮茂以口咂之遂愈母与父相继亡茂芦墓凡五载传实湖广江夏县人父母亡庐于墓侧朝暮悲号手植松柏时有鹤鹊绕坟之异王纲河南信阳人母亡哀哭不食者三日既葬庐墓后遇亢旱环纲所居十里独得雨泽人以为孝感所致俱旌其门曰孝行朱氏应天府上元县民匠潘英妻吴氏江宁县军匠侯四儿妻倪氏民匠罗受童妻林氏南京龙江右卫军袁势妻张氏顺天府东安县民王铺儿妻孟氏民康增妻刘氏直隶长洲县民周公羙妻包氏常熟县民钱宗时妻徐氏钱景豫妻陆氏郁蒙谦妻夏氏昆山县人刑部主事卢英妻丁氏阜城县民陆璠妻孙氏乐亭县民宋昇妻李氏清河县民郑友能妻马氏河南邓州民杨显妻秦氏浙江会稽县民金伯珣妻张氏山阴县民金浚妻任氏四川龙州宣抚司判官王真妻俱夫亡守节孝事舅姑抚育孤幼旌其门曰贞节宋氏直隶华亭县民钱岐妻学士溥之子妇痛夫早亡自缢捄解获□□禾鱼□蓬首垢面朝夕悲号后竟自缢旌其门贞烈
　　○命故金吾右卫带俸都指挥佥事张海子广袭父原职指挥使
　　○夜月犯垒壁阵西方第一星随犯第三星
　　○丙辰命户部员外郎严祖兴往督延绥军饷四川茂州卫梭板等寨寨首落落丝等狭西岷州卫板藏等簇番人节木等卜麻等簇番人节中等各来朝贡马及盔甲赐衣服彩叚等物有差
　　○夜北方有流星如盏大青白色有光自正北行东南云中后十余小星随之
　　○丁巳  上以天气炎热敕三法司见监罪囚除真犯死罪外余备其狱词来上毋令淹滞于是都察院上十有四人刑部上百四十有一人  上命如例发遣
　　○夜西方有流星如盏大青白色有光烛地自正北行西南云中尾迹炸散○戊午赐大同宁夏宣府征虏官军银人一两
　　○赏狭西征进官军都指挥程俊等银币绢布有差以凉州小扒沙青石峡及甘州等处杀贼功也
　　○修理皇城周围一带街道及＜锍-釒＞通东西公生门至大明门沟渠各二百一十五丈东安门至南墙角沟渠二百二十五丈
　　○庚申朝鲜国王李瑈遣陪臣郑自源等奉表来朝贡方物谢恩赐宴及衣服彩叚等物有差
　　○辛酉广西万承州土官族许彬奏都结州土官农得安自称侬智高之后图为不轨亲领土兵八千余越境流劫侵占所守腊浪等十有七村乞差官擒捕俾归侵疆仍正其叛逆之罪  上命移文提督军务都御史韩雍等覆实处分
　　○壬戌镇守狭西宁远伯任寿等奏务头关等簇番贼枯娄并扶州月连阶州孔提峪等簇番贼各聚众出没西固城文县境上杀虏人畜事下兵部请移文驰谕寿等令亲诣彼贼地方画谋抚捕可抚则量治首恶以警其余否则量调官兵剿之报可
　　○癸亥命守备宁远都指挥使孙璟充参将仍旧分守地方时欲征剿虏寇璟以召赴京试用故有是命
　　○反贼刘通等伏诛通即千斤刘河南西华县人幼有膂力县门有石狻猊约重千斤能独手举之人因以为号正统中惑于妖言潜往襄阳房县与妖僧允天峰谋乱至天顺八年有石龙者即石和尚紏合冯子龙等四散劫掠通令男聪约子龙等举事乃于地名大木厂立黄旗聚众移住梅溪寺伪称王建伪号为汉称德胜年立伪国师总兵等官聚徒至四万人大肆劫掠攻陷城池为官军杀败通等就擒至是命官会问其谋反实状各拟所当坐者律通等四十人磔于市冯全等四人并男子十一岁以上者皆斩之
</div>
    <div class="pagination">
<a href="明实录宪宗实录_page15.html">上一页</a><span>...</span><a href="明实录宪宗实录_page11.html">11</a><a href="明实录宪宗实录_page12.html">12</a><a href="明实录宪宗实录_page13.html">13</a><a href="明实录宪宗实录_page14.html">14</a><a href="明实录宪宗实录_page15.html">15</a><span class="current-page">16</span><a href="明实录宪宗实录_page17.html">17</a><a href="明实录宪宗实录_page18.html">18</a><a href="明实录宪宗实录_page19.html">19</a><a href="明实录宪宗实录_page20.html">20</a><a href="明实录宪宗实录_page21.html">21</a><span>...</span><a href="明实录宪宗实录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
