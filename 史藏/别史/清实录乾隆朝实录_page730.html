<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 730 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 730 页/共 1860 页</h1>
    <div class="content">○吏部议覆、安徽巡抚高晋奏称、定例越狱重犯。四个月限满。始行查参疎防。有狱官例止革职留任。遇有庸劣因循。重犯远扬。接任更难弋获。请嗣后除军流越狱。仍照例扣限查参。如斩绞重犯越狱。即时查参疎纵职名。不必仍依定限应如所请。至请将该管州县离任协缉之处。诚恐缉捕重责。专诿接任。处分甚轻。未必实心实力。于事无益应毋庸议。从之　　

○巡视南城吏科给事中塘古泰等参奏、吏目盛朝臣、滥差纵役。因拘休致御史丛洞家人张三、而误拘丛洞。请照溺职革任。得旨唐古泰参奏吏目盛朝臣革职一摺。殊属太过。吏目有地方之责。互殴喊禀。职所当问。其舍张三而误拘休致御史丛洞。则差役混拏之咎。该吏目固不及知。既经问明即行送回此不过佥差不慎之处分耳何至遽请革职。在塘古泰等、因丛洞亦系原任御史。误被屈辱遂将吏目参革以为同官吐气甚属不合此案盛朝臣不必革职。著交部按例察议具奏。塘古泰陈作梅、并著交部察议　　

○癸酉。孝康章皇后忌辰遣官祭孝陵　　

○刑部奏、此次巡幸江浙现在军流以下人犯蒙恩各予减等惟是情罪轻重有分办理应稍为区别如应发遣黑龙江宁古塔及内遣云贵川广者。自应一体援减此外情罪较重者。俱不准减等。至已发遣军流。计程限尚未到配。准其会赦减等至江浙之人。在别省犯案。递回原籍。追赃佥配者。计其犯事在恩旨以前。亦应推广皇仁。准减等发落。其外省犯事。递发江浙军流。均不在减等之列。报闻。　　

○是日、驻跸高旻寺行宫。翼日如之　　

○甲戌。赐扈从王公大臣、并江南大小官员等食。　　

○乙亥。上祭江神。奉皇太后渡江。　　

○诣皇太后行宫问安。　　

○是日、驻跸金山寺行宫。　　

○丙子。上诣皇太后御舟问安。　　

○谕、沿途进献诗赋书画人员。进一册者赏缎一疋。进二册者赏缎二疋。其进万寿生生图之罗学旦。及进苏诗补注之查开。各赏缎四疋。　　

○又谕曰、庄有恭于朱＜日冉＞一案。擅入擅出。现又有张谷孙等罚银之事。种种荒谬。显有别情。是以革职拏问。并命成林、三宝、前往查其往来字迹。此旨于正月十七日发阁。成林等亦即于是日起程。乃尹继善一得拏问之旨。即限行六百里。令沿途知府将庄有恭看守。在成林等之奉差。尹继善即或不知。而巡抚大员。岂沿途知府所当看守若云奉旨拏问。当专委托恩多、托庸、杜官德、中一人前往。严加搜查字迹。防范串供。即爱必达亦何不可往者。是名为看守从严。而实密露风声。使得豫为之计耳。尹继善乃敢于朕前试此等伎俩。岂能行耶。尹继善、爱必达、俱著交部严察议奏。　　

○是日、御舟驻跸方渎桥。　　

○丁丑。遣官祭历代帝王庙。　　

○谕、朕奉皇太后銮舆。再临江浙。巡省所至。惠泽频颁。而优老引年。加恩尤渥。其江宁、京口、杭州、乍浦、等驻防旗人男妇年七十以上者。亦著照从前恩诏例。一体赏赉。以昭庆典。　　

○又谕、现在随同护军营当差杭州协领。著赏缎四疋。防御以上等官。各赏缎三疋。骁骑校兵丁人等。俱著赏给一月半钱粮。沿途坐台江宁、京口、杭州、乍浦、协领参领著各赏缎三疋。防御以上等官。各赏缎二疋。骁骑校兵丁人等。著赏给一月钱粮。　　

○户部议准、前署狭西巡抚卢焯疏称、咸宁县更名项下水碾碾房。因乾隆二十年秋雨连绵。被水冲坍岁输额课应请豁除。从之。　　

○陕西巡抚陈宏谋奏、前抚臣卢焯奏请定边等七州县。准外省商贾投捐本色。以实仓储。查定边、靖边榆林、怀远、府谷神木、葭州、七州县。近接鄂尔多斯。一片沙碛地鲜可耕。所种谷穈。非旱即霜。且延绥镇兵驻劄榆林东西两协。遇灾需赈。是沿边州县积贮。不但有裨民食。兼济军糈。连年军行往来。加以二十年秋禾被灾。口外亦复歉收。叠蒙恩借给蠲缓。动用既多。悬欠不少。现在七州县额贮。大半悬缺。榆林驻兵重地。存谷止六千余石。欲采买于本地。则出谷无几。欲藉捐监。则本境报捐甚少。惟山陕民人每年出口租种蒙古地亩。秋收获粮最多。请照卢焯所奏。许外省商贾。于七州县报捐。其谷买自口外种地之人。于本地民食无碍。而边储可以有备。且思沿边积贮。多多益善。并请于每处定额之外。再各捐谷五万石。粟穈米麦豆兼收。捐足即停。其捐谷分为额外储蓄之粮。另款存贮。遇赈则作正开销。遇粜则价解司库。又卢焯请减定靖二县捐谷。与榆林等县画一。查从前原定谷数。系按各府粮价题定。七州县粮价。亦随时长落。应请照旧报捐。无庸议减。倘二县报捐者少。俟榆林等县捐停。统归定、靖。二县报捐。亦可先后捐足得旨、著照所请行。　　

○颁给福建台湾北路副将传敕。从总督喀尔吉善请也。　　

○是日、御舟驻跸叶家村。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十二


大清高宗法天隆运至诚先觉体元立极敷文奋武孝慈神圣纯皇帝实录卷之五百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。二月。戊寅清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上诣皇太后御舟问安。　　

○以京口副都统伊龄阿、杭州副都统五十七、对调。　　

○是日御舟驻跸迎龙桥。　　

○己卯。遣官祭周泰伯祠先贤言子祠、宋臣范仲淹祠、韩世忠祠、并故巡抚汤斌、张伯行、总河陈鹏年祠。　　

○谕上江所属之宿、灵虹三州县、及长淮一卫。去秋被水灾黎。其成灾在六分以上者。业已多方抚恤。复两经降旨加赈自可不致失所。惟被灾五分地亩。定例既不成灾。不在给赈之内。而其中有积水未消。不能种麦之处。及已种春麦。正月内又为毛城铺减洩黄水淹浸者。虽可播种大田。而时距秋成尚远。贫民生计。不无拮据。清问所及。轸念殊深。著加恩于例借一月口粮之外。再加借一月口粮。以资力作。该督抚其董率属员。查明速办。　　

○又谕、武备院披甲人拉住、殴船户卢四身死一案。按律应拟绞监候。但朕巡幸江浙清问闾阎。行庆施惠而随从兵役。乃至逞凶殴毙人命。不得以寻常斗殴比。拉住著改为立绞令随从兵役人等。知所炯戒。至此事在本月初九日。该督抚等身任地方。每日随行。岂竟一无所闻。而皆置之不问。经步军统领衙门查明具奏。朕始知之。封疆大吏。所司何事。人命至重。朕清跸所至尚尔如此。则平时之玩忽从事。更不可问矣。朕已面加申饬。仍著罚银二百两。给卢四之兄卢好生收领。其武备院该管之大臣官员。旺扎勒在御前行走。不能亲身约束。著免其议处。余著交部察议。并将此通行晓谕知之　　

○谕军机大臣等、唐喀禄奏称、据杜尔伯特台吉布图库、班朱尔等呈称。伊等与车凌相离年久。无庸归并同住。请送至察哈尔安插等语。布图库等、既不便与车凌同居。自应另筹安插。第察哈尔地亦无多。若将此等户口。俱行送往。恐于伊等生计无益。著在呼伦贝尔、及通肯呼裕尔等处。令布图库等居住。即传谕车布登扎布等酌量办理。呼伦贝尔等处。系黑龙江将军所辖。并著传谕将军绰勒多知之。　　

○是日、御舟驻跸北望亭。　　

○庚辰。上诣皇太后行宫问安。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○御书先贤周子祠扁曰光霁祠。　　

○赐扈从王公大臣、并江南大小官员等食。　　

○谕军机大臣等、每年正二月间。并不闻雷。而钦天监已有头雷占验之奏。今王大臣等报雨摺内称。二月初七日雷雨交作。此即头雷也。该监何以反未奏报。可传谕王大臣。即传钦天监堂官询问覆奏。　　

○又谕曰、黄廷桂等奏称、接雅尔哈善咨文。知噶勒藏多尔济叛迹已著。前舒赫德自京带往噶勒藏多尔济宰桑固穆扎布等四人。现留肃州。请旨办理等语。伊等尚未识朕令固穆扎布等前去之意。前舒赫德起程时。朕令将固穆扎布等带往。特因众厄鲁特等虽潜谋不轨。而噶勒藏多尔济、尚无叛形。是以令将伊属人遣回游牧。伊果无异心。自必率众归诚。彼时酌量情形原可从容办理。此时虽有雅尔哈善之咨。而噶勒藏多尔济实在情形。究未深悉。著仍将固穆扎布等。令黄廷桂送交舒赫德带往。如舒赫德等、已接有擒拏噶勒藏多尔济之信。即将固穆扎布等停止前往。毋庸拘泥此旨办理。　　

○缓山东鱼台、济宁金乡、滕、峄、五州县卫、乾隆二十一年分、水灾应徵漕项银米。　　

○是日、驻跸苏州府行宫。　　

○辛巳。驻跸灵岩山行宫。至癸未皆如之。　　

○壬午。上诣皇太后行宫问安。　　

○谕军机大臣等、上年大兵前往哈萨克。阿逆尚未远遁。而贼人等屡次诡言擒献。我兵迁延不进。遂致首恶脱逃朕面询自军营回来侍卫等。皆众口一词。则达勒当阿等为贼所愚可为前鉴厄鲁特等生性狡诈此次大兵前进畏惧兵威必将逞其故智希冀缓我之师。如果擒贼自效率众归诚必其人亲至军营。叩辕吁请。若并未见其人而但遣人来往其为缓兵之计无疑。著传谕成衮扎布等。带兵前进时。应将此等诡称擒献贼人。先行斩戮。慎勿轻信贼言。致堕奸计。　　

○癸未。上幸宋臣范仲淹高义园。　　

○遣官祭禹陵南镇之神、浙江海神。　　

○江南河道总督白钟山、河东河道总督张师载、会奏淮徐河湖疏筑事宜一黄河一应长滩逼溜坐湾之处。必须挑切顺势。其大滩。非挑切奏效者。或抽引渠。或挑引河。务使导溜归中。再河身既垫。两岸堤工。更形卑薄亟须加帮高宽坚实一北岸无堤洩水之处。有梁家、马路迤下徐家庄等处、间段支河数十余道。至黄村汇聚。深至丈余宽或四五十丈。又黄家庄、郭家堂、朱家庄、间段亦有沟槽并花庄一带。宽至八九百丈漫坡矮滩。桃汛已届。亟宜及早堵筑宽厚土坝。至盛涨出槽之水。听其平漫平消。不使冲成沟槽致有夺溜之患。再孙家集坝工后戗单薄必得加筑宽厚土戗。并于河身内添建土坝二三道一微山、昭阳、诸湖。远承豫东二省之积潦。近受黄河北岸之涨漫骆马湖北受东省蒙阴沂州、诸山之水西受微山湖水其尾闾居六塘河之上游。今该处湖堤在在残缺亦应修筑坚厚。以上三条。乃淮徐切要亟办之工但查目下兴工甚多。承修各官并雇募人夫甚众各工未便一时并举。再四筹画。其黄河南岸应加堤工。北岸应堵支河。迫不及待急宜儹筑。至下游骆马湖堤工。俟上游工少就绪。即接续儹办。得旨、朕观骆马湖堤工。亦非可缓待之事。过宿迁时。贫民甚多。以工代赈。亦不虑无人应募也。今又令嵇璜高晋前往。汝等悉心共酌分任。和衷办理。以纾朕怀。勉之。谕军机大臣等、据白钟山、张师载所奏淮徐湖河疏筑事宜一摺。其所称河身淤浅之处切滩挑渠。并增筑堤工。及堵筑北岸支河以防冲刷夺溜二条。实为此时第一要工。自应急为筹办。而骆马湖居六塘河之上游。受水既多。湖堤残缺。必应修筑坚厚。方足以资捍御以朕视之。亦非可缓待之事也。若谓工程派委乏员。不独安徽州县佐贰。可以檄调。即河南山东二省佐贰官。亦何不可酌调者。而宿迁一带贫民甚多。朕车驾经临。得之目睹。则以工代赈。在工程既不致稽延。于穷黎更属有益。亦何无人应募之足虑耶。荆山桥挑浚工程现有侍郎梦麟在彼督办。顷据张师载奏称、人夫云集竣工自易。其淮徐湖河各工白钟山嵇璜身任总河自当悉心商办现又令高晋前往会同办理张师载虽赴济宁。但运河现无可办之事。自当仍来荆山桥骆马湖等处。伊等当同体朕轸念民生至意公同酌议。每最要处分一人独任其事同时并举而分之中又宜和衷共济联为一体不可稍存自了之意当使各处祇如一处而诸人祇如一人方见伊等实心出力。不负朕之倚任也已于摺内、批谕可再详悉传谕知之　　

○甲申。上诣皇太后行宫侍膳　　
</div>
    <div class="pagination">
<a href="清实录乾隆朝实录_page729.html">上一页</a><span>...</span><a href="清实录乾隆朝实录_page725.html">725</a><a href="清实录乾隆朝实录_page726.html">726</a><a href="清实录乾隆朝实录_page727.html">727</a><a href="清实录乾隆朝实录_page728.html">728</a><a href="清实录乾隆朝实录_page729.html">729</a><span class="current-page">730</span><a href="清实录乾隆朝实录_page731.html">731</a><a href="清实录乾隆朝实录_page732.html">732</a><a href="清实录乾隆朝实录_page733.html">733</a><a href="清实录乾隆朝实录_page734.html">734</a><a href="清实录乾隆朝实录_page735.html">735</a><span>...</span><a href="清实录乾隆朝实录_page731.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
