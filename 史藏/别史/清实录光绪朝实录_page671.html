<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 671 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 671 页/共 1316 页</h1>
    <div class="content">
○闽浙总督谭钟麟奏、议覆息借洋款商款各情。查借银论磅。洋人百计绕算。中国受累无穷。请饬各省以后不准再有借银论磅之事。华商非无银。地方官能取信于民。借款亦自易易。拟设总局。按部章月息七厘变通办理。以周年七厘还商民。留一分四厘充局费。下部议。摺包　　

○广西巡抚张联桂奏、广厘卡前裁二十余处。现存者地居冲要。碍难裁并。报闻摺包　　

○以密云副都统国俊为西安将军。调镶白旗蒙古副都统谦光为密云副都统。明发　　

○以亏款延缴革已故前署广西博白县知县南甯府同知金启勋职。籍产备抵。摺包　　

○丙午。上诣乐寿堂。问慈禧端佑康颐昭豫庄诚寿恭钦献崇熙皇太后安。至己未皆如之。　　

○谕军机大臣等本年顺天直隶。雨水过多。田禾被淹。拨给仓米三万石。交孙家鼐妥为散放。并谕令户部将顺天府解存捐款银十五万两。即行发交。复准孙家鼐等所请。将拨归顺属之湖南漕折银两。及各省应解备荒经费。饬令赶紧筹解。用备赈抚。河南浚县等处被水。令刘树堂发给各该县被灾村庄一月口粮。以资抚恤。江西瑞昌等县被水。湖南新化等州县被水被兵。陕西鄜州等州县被雹。甘肃河州等州县被雹被水。广东会同等县被风被水。云南石屏等州县被水。石膏井被火。均经该督抚查勘抚恤。小民谅可不致失所。惟念来春青黄不接之时。民力不免拮据。著传谕该督抚等体察情形。如有应行接济之处。即查明按时覆奏。务于封印以前奏到。候朕于新正降旨加恩。再安徽安庆等府属被水被旱。江西峡江县被水。福建漳州等府属被水。均经该督抚等委员查勘。即著迅速办理。并将来应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此谕令知之。现月　　

○又谕、户部奏遵议李鸿章奏、东征倭寇。筹费为难一摺据称北洋历次报部销案。多与例章未符。均系照案核销此防剿倭寇。费用既钜。弊窦易滋。请饬核实撙节等语。现在军务紧要。一切用款。虽不拘以常格。惟饷需支绌。亦应力杜侵欺著李鸿章严饬经办各员。核实动用。总期功归实际。款不虚糜。是为至要。原摺著钞给阅看。将此谕令知之。洋务　　

○又谕、田在田新募六营著驻通州。所需枪械。先由神机营酌量借拨。以资操练。并著户部发给银五万两。为该军月饷及购买军械之用。洋务　　

○又谕、刘坤一电奏、遵旨电饬镇江关出口米石。免税放行。惟芜湖关如准开禁免税出口。纷纷用洋轮装运。厘金无著。请将该关暂缓弛禁。以顾饷源等语。著户部速议具奏。洋务　　

○又谕电寄李鸿章电奏已悉。现在旅顺防务紧要。卫汝成五营。著先行驰往协防。吴凤柱新募四营。著加紧训练。以备调遣当此贼氛益迫。李鸿章专任畿疆。责无旁贷。所有北洋各海口布置防守情形。该督亦应身亲巡历。重悬赏格。激励将士。竭力守御。不得临敌退缩。致误事机。电寄　　

○又谕、电寄长顺。电奏已悉。据称遵调省外防练各队。听候带往。究竟可调之队若干。何日可以统带起程。该将军务当迅速部署。克期前往奉省。勿稍迟误。并著先行电覆。电寄　　

○总理海军事务衙门会奏、添拨饷需。及购船各款依议行。洋务　　

○甘肃新疆巡抚陶模奏、边防紧要请饬提督董福祥迅回本任。以资镇守得旨、董福祥现在留京带队。不能即时赴任。摺包　　

○又奏、筹拨的饷银二十万。以济要需。下部知之。摺包　　

○山东巡抚李秉衡奏派记名提督夏辛酉接统嵩武四营。并原驻登州之登荣练军一营。及新募之福字中军两营。悉归统带。仍令驻扎登州。以备单守。下部知之。摺包　　

○署福州将军闽浙总督谭钟麟奏、前任经徵洋税挪借饷项并未解各款数目。缮单呈览。请饬部酌议。设法弥补下部议。

摺包

　　

○调镶红旗护军统领芬车为镶黄旗护军统领。以正白旗汉军副都统善耆为镶红旗护军统领。明发　　

○以记名副都统舒存为镶白旗蒙古副都统。明发　　

○以镶黄旗满洲副都统德隆为銮仪卫銮仪使。明发　　

○丁未。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。三等辅国将军谦光著封为二等辅国将军。现月　　

○又谕、朕钦奉懿旨。本年六旬万寿所有喇嘛等来京祝嘏。自应一体恩施。土观呼图克图、著赏用黄缰阿嘉呼图克图、著在紫禁城内乘车。并赏给智聪名号敏珠尔呼图克图、那兰呼图克图、达清倭索尔、均著赏用紫缰。赍札木布札萨克达喇嘛罗布桑巴尔昭尔、著坐绿围车。赶卓尔巴诺们汗呼毕拉罕桑斋札布、著在紫禁城内骑马。明发　　

○谕军机大臣等、荣禄等奏、分拨营兵驻扎巡缉一摺。据称刻下军事方殷。拟于五营练兵内。分拨二千五百名。派五营将官各带五百名。于本营所属附近一带地方。扼要驻扎。认真防范等语。即著照所请行。该统领等务当督饬派出将官。实心经理。随时分段盘诘奸宄。巡逻地面。毋得有名无实。仍不时派员密查。如有空误疏懈。立即从严参办。至所称此项操兵所得口分。不足以资糊口。著每月每名赏给口分银二两。由户部按月照数发给。以示体恤俟军务平定。即行停止。洋务　　

○又谕、孙家鼐等奏、兵差苦累。请拨用款。并请饬部刊发报销册式一摺。据称近来各州县运送军火等项。差务络绎。直隶从前办理军务。遇有兵差过境。由司酌核各该州县需用若干。先发数成以便垫办。刻下军事方殷。拟请循照办理。并请饬发军需报销册式。以期速日核销等语。著李鸿章即饬藩司酌拨银一二万两。解交顺天府存储以资应用。并著户部即将军需报销册式。刊发通行。免至将来款目轇轕。另摺奏、通州铺团。业经开办昌平所属三河等五县。派兵会哨。并拟添募营兵。请拨经费等语。著户部按月拨给一千两。交孙家鼐等分拨应用。原摺著分别钞给户部李鸿章阅看。将此各谕令知之。洋务　　

○又谕、有人奏、倭军半系叶志超、卫汝贵等、溃散之卒。有记名提督龙殿扬之侄龙稚梅为之分统。龙殿扬屡经弹劾。罪恶昭著。李鸿章犹任以召募。深恐贻患将来。又汇丰银行买办道员吴懋鼎、以米八千包接济倭军。并偕倭人往绘北海关海里。吴懋鼎系铁路总办。举铁路以畀倭。亦在意计之内各等语。著李鸿章按照所参各节。密查覆奏。不得稍涉徇隐。将此谕令知之。洋务　　

○又谕、顺天府奏、桂祥等派员赴部请领十月分饷银三万两。派出员弁兵丁六十三员名。地方苦累。小民不免怨咨等语。该营请领饷银仅三万两。何以派至六十三员名之多。著桂祥等严申纪律。嗣后无论何项差务。均不准多派员弁。致滋扰累。将此谕令知之。洋务　　

○又谕、电寄刘坤一、郭宝昌向来带兵得力。闻其现在江南统带卓胜两军。刻下畿辅防务万紧。著刘坤一即饬刻提督带领所部。迅速北上。以备调遣。勿稍迟延。电寄　　

○又谕、电寄邓华熙、魏光焘已由清江启行。著邓华熙催令迅速北上。毋得延误。电寄　　

○又谕、电寄张之洞、前谕来京陛见。日久未接覆电。著迅速启程北上。毋稍延缓电寄　　

○又谕、电寄德馨、电奏已悉。所有申道发。曹文元所部各营。即饬令迅速北上。勿稍迟延。电寄　　

○又谕、电寄张煦等、现在倭寇扰及奉境。畿疆吃紧。兵力尚形不足。著张煦、李秉衡鹿传霖、刘树堂挑选劲旅数千。派令得力将领。统带入卫。切勿延缓电寄　　

○步军统领荣禄等奏、五营器械不齐。请由神机营匀拨。得旨、著神机营酌量与田在田借领之枪械。一体匀拨。洋务　　

○以洋员汉纳根献策御倭。赏银一千两。　　

○戊申。谕内阁、现在畿辅大兵云集。著派恭亲王督办军务。所有各路统兵大员。均归节制。如有不遵号令者。即以军法从事。庆亲王奕劻。著帮办军务。翁同和、李鸿藻、荣禄、长麟、并著会同商办。洋务　　

○又谕、甯夏镇总兵卫汝贵、统带盛军。临敌退缩。以致全军溃败。并有克扣军饷。纵令兵勇。沿途抢掠情事。卫汝贵著革职拏问。交刑部治罪。海军提督丁汝昌统带战舰。不能得力。所有交部议叙之案。著即撤销。洋务　　

○谕军机大臣等、著派恭亲王、庆亲王奕劻、户部尚书翁同和、礼部尚书李鸿藻、步军统领荣禄、右翼总兵礼部左侍郎长麟、办理巡防事宜。洋务　　

○又谕、著派兵部尚书敬信、工部尚书怀塔布、礼部右侍郎李文田、工部左侍郎汪鸣銮、会同五城御史办理团防事宜。

洋务

　　

○又谕、胡燏棻著驻津办理粮台。准其专摺奏事。所有召勇教练事宜。著胡燏棻、汉纳根、会同办理。洋务　　

○又谕、电寄李鸿章、宋庆军棉衣缺乏。著迅饬周馥等赶紧备办。送往应用。电寄　　

○又谕、电寄张之洞、据电奏、瑞生洋行有比国连珠小毛瑟枪一万枝。共价六十七万两。著张之洞电饬刘麒祥与洋行即行定购。所需价银。由户部筹拨。其奥枪八千枝。如未售去。著一并定购。电寄　　

○又谕、电寄李秉衡、现在旅顺后路。防务吃紧。著即派夏辛酉统带驻扎登州之嵩武四营。即日渡海前往。毋许刻迟。登州防营。著该抚另行调派。　　

○命两江总督刘坤一来京陛见。以湖广总督张之洞署两江总督。湖北巡抚谭继洵护理湖广总督。　　

○己酉。仁宗睿皇帝诞辰。遣官祭奉先殿。　　

○谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。翁同和。李鸿藻。刚毅。均著补授军机大臣。现月　　

○谕军机大臣等、禁门重地。理宜严肃。现逢庆典。出入人数众多。著前锋统领。护军统领。督饬各门直班官兵。严密稽查。毋许闲杂人等、任意混入。以肃门禁。现月　　

○又谕、西华门外北长街一带。近日闲杂人等。拥挤游观。仍复不少。著步军统领衙门。严行禁止。并认真稽查保甲。不准铺户容留闲人。以昭严肃。现月　　

○又谕、朕钦奉懿旨。总税务司赫德。当差有年。深资得力。兹逢庆典推恩。伊子承光、著赏给三品顶戴。以示优异。
</div>
    <div class="pagination">
<a href="清实录光绪朝实录_page670.html">上一页</a><span>...</span><a href="清实录光绪朝实录_page666.html">666</a><a href="清实录光绪朝实录_page667.html">667</a><a href="清实录光绪朝实录_page668.html">668</a><a href="清实录光绪朝实录_page669.html">669</a><a href="清实录光绪朝实录_page670.html">670</a><span class="current-page">671</span><a href="清实录光绪朝实录_page672.html">672</a><a href="清实录光绪朝实录_page673.html">673</a><a href="清实录光绪朝实录_page674.html">674</a><a href="清实录光绪朝实录_page675.html">675</a><a href="清实录光绪朝实录_page676.html">676</a><span>...</span><a href="清实录光绪朝实录_page672.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
