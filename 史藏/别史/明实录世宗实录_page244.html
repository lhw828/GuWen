<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 244 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 244 页/共 518 页</h1>
    <div class="content">　　○巡按山西御史温如璋条陈屯田六事一宣大两镇屯粮不下三十余万但令分巡官兼理□不能周宜特设屯田佥事一员专董其事一山西屯粮散□□□□各省事属遥制侵没难稽宜将各省郡县有山西屯田者掌印等官俱听山西屯田宪臣钤束考察一直隶宁山平定卫所屯粮原属直隶屯田御史管辖惟公署设在山西境内宜专属直隶为便一各卫所屯粮宜责成有司与民粮同徵如遇升任考满一体查核不得专属武臣一近日荒田开垦者抽丁着伍人怀疑畏弃业逃移宜罢其令一屯田有水冲沙压及虏寇相薄者原额子粒悉与除免户部议覆从之
　　○论盗劫廉州库诸臣失事罪下巡捕指挥范济知府熊琦等按臣治罪停守巡参将官刘悫等俸令戴罪捕贼昨年十一月中八寨狼獞侦知廉州官兵出城采珠乃夜缒入城杀逻卒十余人劫库银以出御史蔡结以闻故有是命
　　○甲子总督湖广川贵右侍郎黄光昇言湖北乾麻沿边一带修完墪台烽堠堑坑及招抚糖上冷水溪上下岩洞等寨恶苗二十八寨听谕者六百六十余人因上效劳诸臣功诏赏光昇银三十两纻丝二表里总兵石邦宪等参政万士和等参议颜嘉会等各赏有差
　　○乙丑命巡抚保定都察院右佥都御史霍冀回院协理
　　○丙寅  孝宗敬皇帝忌辰  奉先殿行祭礼遣恭顺侯吴继爵祭  泰陵
　　○己巳  大祖高皇帝忌辰  奉先殿行祭礼
　　○辛未  仁宗昭皇帝忌辰遣成安伯郭应乾祭  献陵
　　○甲戌景王至国
　　○乙亥陕西宁夏抚臣奏庆王鼒□读书好善敦尚俭朴宁夏修筑边城出金谷犒赏其居家孝友尤能钤束宗仪以礼法贤行著闻乞来之以劝  上从部议遣官赍敕奖谕仍命有司其采币羊酒并给坊扁旌之
　　○巡按山东御史史官勘上三十八年冬虏犯辽东等处游击贾冕死事并立功官军一百三十六人  上从部拟赠冕都督佥事录其子试百户赐祭葬祔阎懋官祠祀之余升赏有差
　　○升南京鸿胪寺卿秦梁为南京通政使司右通政
　　○巡按直隶御史陈志奏往时漕运宪臣俱兼巡抚日者海徼不靖戎事倥偬遂以漕臣司转饷抚臣秉戎麾此一时军兴特设非制也今倭患渐宁事权宜一请裁革巡抚即以漕臣兼□事下吏兵二部覆可乃以总督漕运都御史胡植兼提督军务巡抚凤阳等处
　　○少傅兼太子太傅礼部尚书武英殿大学士李本以母丧去任大学士严嵩等为请其母太夫人杨氏恤典诏赐祭葬如例仍加祭一坛遣驰驿护归
　　○先是科道官查参总督浙直福建尚书胡宗宪侵盗军饷诏下浙江巡按申勘至是御史崔栋复称宗宪无他且言军中所恃以鼓舞人心者财耳其中用间行饵贾勇赏谋鼓舞之术居多若使尺寸之间尽以绳墨约之宁遽有今日哉以臣之愚宗宪可原得旨钱粮既查明胡宗宪令照旧尽心督抚
　　○户部覆御史潘清亶奏畿辅比岁荒歉公私俱匮今江南岁稔宜将江浙二省苏松常镇徽宁池太八府赃罚事例银类解淮扬二府委廉干官转籴以实畿甸即将过淮粮船附载以省雇直或支官银为雇直运贮天津通州二仓以备赈济报可
　　○命蓟州石塘岭参将署都指挥佥事李意充副总兵官分守燕河营
　　○东川叛夷阿堂为其营长者阿易所杀其子阿哲就擒初堂闻大兵至东川走逃深箐诸将分于新旧等城窘摉不获而地方民夷大遭屠掠于是营长者阿易谋同堂心腹人母剌阿济鸡苴等掩堂于戛来矣石之旭而杀之哲时年八岁堂所冒姓为禄哲谋夺土官者也于是贵州宣慰安万铨取东川府印藏之以府经历印畀罗雄土官者浚而以宁著女妻者浚子仍留水西兵二千于东川为宁著防卫水西与东川邻万铨本水西土官故议者籍籍谓万铨有阴据东川之志巡按云南御史王大任以诛阿堂闻因言东川地方残伤而该府三印悉为土官私相部置请通敕川贵总督及各抚按官按究各土官私擅摽署实迹从公更正访禄氏的泒为土人所信服者而立之招抚流亡赈恤伤困并议所以处阿哲者部覆报可
　　○遣刑科给事中侯廷柱湖广道御史裴天祐清查各衙门冗滥军校匠作厨役
　　○丁丑御史唐继禄以旱霾为灾条上修省十事一抚绥流民二捍御边境三亟销骄纵四经画赋歛五痛抑侈靡六调停催科七权宜赈恤八裁革纳级九量免入觐十黜罚奸庸其黜罚奸庸一事欲令京堂官俱自陈其余听部院考察去留＜锍-釒＞入报可于是大学士严嵩徐阶各上＜锍-釒＞自陈求退  上俱优诏免留之寻吏部尚书欧阳必进等率九卿自陈  上令户部左侍郎刘餋直工部右侍郎刘学易制敕房办事工部尚书张文宪掌鸿胪寺事通政使吴祖乾掌太医院事通政使张銮各致仕降顺天府府丞马斯臧一级调外任余俱供职如故  己卯升河南右布政使毛恺为都察院右佥都御史巡抚保定  壬午吏部会都察院奉旨考察在京诸司官不谨通政司左参议王用康等三十四人年老大理寺寺正吴应凤有疾翰林院编修曹大章浮躁大理寺右寺丞宋仪望等二十六人才力不及工科都给事中袁汝是等十七人诏黜降如例
　　○工部尚书雷礼奏万春宫工程重大宜令辅臣间一阅视工部堂上官同锦衣卫科道官在大工者不妨原务往来程督仍行礼兵二部及戎政府各堂上官五日一阅视各衙门将提督阅视及有事工所职名籍入司礼监内官二监稽考从之
　　○甲申以三十八年山西弘赐堡失事谪大同北东路□将王臣等三人戍边下大同总兵张承勋副总兵赵苛游击将军周邦参将刘继先孙吴军门参将王孟夏等巡按御史案问以三十七年陕西口口石壑子墪失事谪宁夏中卫都指挥佥事刘继勋戍边降协守宁夏副总兵吴徵灵州左参将陶希皋平虏城参将金辂游击万国等三十五人各一级
　　○丙戌以南京池河新营兵变诏罢南京兵部尚书江东回籍听用池河营设在江北其兵系南京飞熊英武广武三卫军余共三千人每岁春秋分番操守计在营凡四月月给粮三斗后以军装什物往来僦赁之费不给复人给帮丁一名助银六钱相沿二十余年矣时英武卫千户吴钦谓帮丁非制请于南京兵部革之军怒遂缚钦于营台群欧之东闻亟遣官抚谕各军许帮丁如故钦始得释寻捕其首事者九人置于理南京科道官杨铨刘行素等以闻因劾东治兵无犯举措乖张昬庸谬妄宜罢章下兵部覆东宜别用把总余忠等六人革任首恶送南京法司讯治并追逮其遗漏者仍行内外守备申明法纪帮丁既有旧例不必议革  上俱从之
　　○六科都给事中梁梦龙等十三道御史陈道基等紏劾南京兵部尚书江东南京刑部右侍郎何迁总督漕运右副都御史胡植巡抚山西右副都御史孟淮巡抚湖广右佥都御史刘仑巡抚甘肃都御史胡汝霖尚宝司卿白启常俱不职宜罢户部左侍郎傅颐兵部右侍郎葛缙翰林院侍读张春俱任职不称宜议处得报东已有旨迁缙留用颐植淮汝霖启常春俱调南京别衙门用仑冠带闲住
　　○总督浙直福建尚书胡崇宪及巡抚福建都御史刘焘言广东饶平大埔程乡三县贼酋张琏萧雪峰林朝曦等紏众侵越汀漳为乱日久乃贼巢在广兵至则退入巢穴兵退则复肆剽掠必须绝其盗源然后祸患可息请敕两广南赣福建三省抚臣发兵会剿兵部覆请从之
　　○戊子升兵部左侍郎李遂为南京兵部尚书参赞机务户部右侍郎刘大实为本部左侍郎起原任工部右侍郎赵贞吉为户部右侍郎改总督湖广川贵军务兵部右侍郎黄光昇为工部右侍郎提督大石窝升顺天府府尹万采为大理寺卿
　　○己丑夏至大祭  地于  方泽先期视牲请配及是日行礼俱命成国公朱希忠
　　○致仕巡抚宣府都察院右佥都御史李良卒以军功赐祭葬
　　○升兵科都给事中王鹤为太常寺少卿提督四夷馆河南道御史赵镗为顺天府府丞
　　明世宗肃皇帝实录卷之四百九十六终


明世宗肃皇帝实录卷之四百九十七
　　嘉靖四十年闰五月庚寅朔山东莱州府地震
　　○辛卯升应天府府丞徐纲为南京鸿胪寺卿南京光禄寺少卿万恭为南京太仆寺少卿
　　○原任总督仓场户部左侍郎傅颐以疾乞回籍调理许之
　　○壬辰升刑科左给事中魏元吉户科左给事中罗嘉宾俱为都给事中户科右给事中何煃为左给事中吏科给事中陈嘉谟徐师曾俱右给事中元吉本科嘉宾工科煃礼科嘉谟本科师曾兵科
　　○升太仆寺卿查秉彝为顺天府府尹
　　○伊王典楧奏臣府一岁止有行粮二千非有他山泽田园所资以供宫中费者独有军校余丁月钱耳故所收宫人居府已久所修府第业已竣工毁之不无重费请皆许存留诏府第改正如前旨宫人并余丁准留
　　○诏巡视五城御史每年终将各城兵马会本举劾时南城兵马周于诗以侵盗车辆工费事觉为管工给事中刘畿所紏因有是命
　　○癸巳改南京户部右侍郎林应亮为户部右侍郎总督仓场督理西苑农事升南京操江右佥都御史喻时为都察院右副都御史总督漕运巡抚凤阳山西右布政使杨宗气为都察院右佥都御史巡抚山西原任南京太仆寺少卿戴才为都察院右佥都御史巡抚甘肃
　　○户部奏浙江等省苏州等府岁派内库银一百余万自嘉靖三十年至三十九年止积逋至三百四十八万有奇请旨行催有诏令抚按官严督有司刻期徵进如再有逋慢者参治不贳
　　○御史张九功以旱霾陈言五事一禁贿赂以绝侥幸谓今行取科道有用贿八百或五百甚有增至千金者吏部一主事有至万金者有司每当入觐多方科歛以充苞苴此皆干和致变之由宜严禁一简督抚以肃边镇边防大坏皆由督抚官职任不久功罪不核职掌不明粮饷不充故虏日轻中国宜反此四弊而后边事可为一省工银以塞侵渔谓助工之银已奉明诏节省今后各工营建不必题派仍行在外抚按官一体遵行一平盗贼以安地方谓今各处多盗而北直隶山西尤甚其始皆因饥寒所迫继而啸聚成群日繁月炽昔人所谓速战以挫其锐勿迫以携其交皆弭盗要术不可不亟讲一恤营军以蓄国威谓小民疾疠者已蒙施药设粥宜推之三大营军俾得一体蒙惠仍令戎政官备查患病实数军给药饵银三钱官五钱又北直隶山西饥殍相望请发太仓银十万两备赈＜锍-釒＞入下所司议覆俱行之
　　○甲午致仕南京兵部尚书屠楷卒楷广西临桂人嘉靖癸未进士除兵部主事改吏部历员外郎中誊黄通政南京太仆太常卿南工部侍郎尚书已改吏部复改参赞机务＜锍-釒＞乞致仕楷入仕三十年孤立寡交然亦无忤性寡嗜好居第仅避风雨日闭门静息读书其中卒年七十二赐祭葬如例赠太子少保谥恭简
　　○南京户科给事中郭斗言应天府上江二县原无应付事例而公私使者輙以片牍坐索厨传夫役鼓吹坊氏受累请禁抑之其应给者于各附近州县均徭内编派听本府差拨毋使偏累二县兵部议覆得旨一切擅用牌票需索扰民及迎送鼓吹等项俱属违法其令南京部院及各抚按官严行禁革违者罪之
　　○丙申升兵部右侍郎葛缙为本部左侍郎总督狭西三边右副都御史郭乾为兵部右侍郎改南京大理寺卿董威为都察院右副都御史总督湖广川贵军务抚治郧阳右佥都御史张雨巡抚湖广升尚宝司卿孙允中为应天府府丞
　　○戊戌大学士严嵩妻夫人欧阳氏卒  上谕阁臣曰闻嵩妻果不起夫妇并八十者不多有其示礼臣议恤典后不为例部覆当视故事从厚  上然之乃赐谕祭三坛所司分治丧具遣官护送时嵩子世蕃不欲归而嵩无次子可扶柩旋者嵩乃以情控于  上谓已老耄一日不可无世蕃在侧诏留世蕃侍养令不必守制丧令嵩孙鹄护归仍给驿以行嵩＜锍-釒＞谢  上答曰卿宜以国事为重勉抑哀情以慰朕怀因遣中使至嵩第赐银币宝钞
　　○癸卯调尚宝司卿白启常为南京光禄寺少卿升浙江按察使陈效古为山西右布政使
　　○云南抚按官以近例裁革关文请给本省会试举人及乡试考官勘合兵部言各省新科举人例应起关仍照会典遵行其聘取考官亦系公务宜如顺天府事例一体应付从之
　　○协守浙直副总兵刘显言顷蒙  陛下命臣以都督提督南京振武营臣诚感恩图报第此军习成骄悍宜以法制之臣故所统川兵二千有勇知方乞许便宜带领随营操练内以弹压凶恶外以控制倭夷卒有怙恶者许臣以军法从事俟其内驯外伏海防稍靖渐为散遣兵部覆言彼中原无前项兵粮请许选精锐五百人自随余付代者有警听显调用报可
　　○南京兵部尚书李遂以新受参赞之命上言吴淞把总指挥陈忠及曹家寨提调指挥沉思学旧从臣江北屡立战功请以随行或就补南京坐营等职从之
　　○甲辰封蜀王宣圻生母林氏为蜀康王次妃从王请也
　　○乙巳升提督誊黄右通政王国光为太仆寺卿
　　○裁革狭西岷州岷西临极边番汉杂居国初将土番十六族改为十六里设卫以统之羁縻当差相沿且二百年矣至嘉靖二十四年始设州治由是氏夷胥称不便地方渐敝至是督抚狭西都御史郭乾等言岷自建州以来徭役烦累民皆逃散诡匿加以水旱霜雹生计无聊人心摇惑今州官假别差之故而寄他邦兵备官羁縻旦夕势不可久且番夷之情狎习世官而流官之任更代不一不若仍卫革州相安于无事所遗人民仍属岷州卫经历司兼管添设巩昌府通判一员住劄其地监收民屯粮草再设知事一员分理之儒学仍改卫学学正改选教授庶几夷情顺而边境永宁矣  上以为然故有是命
　　○顺天府府尹查秉彝卒赐祭葬如例
　　○丙午升江西布政使司左参议孙应鳌为狭西按察司副使提调学校
　　○丁未吉王载均薨辍朝三日遣官祭葬如例谥曰端
　　○升南京光禄寺卿黄养蒙为南京户部右侍郎湖广左布政使汪俅为都察院右副都御史抚治郧阳山西左布政使万虞恺为南京都察院右佥都御史提督操江兼管巡江调原任南京兵部右侍郎张臬为南京大理寺卿
　　○兵科左给事中张益等言南京振武营池河营连年军变狂悖效尤渐不可长督责之任全在参赞非重其权不可今  陛下擢用李遂正人心改观之始请下部议更给以敕凡事体有当增改者一一载入令其便于展布部覆南京五府佥书都督既分辖诸营自今悉听遂节制应天淮扬抚臣事有关涉者悉与咨议副参游守兵备管官悉听委用诸所未备咸得便宜行事另请敕谕给之报可
　　○戊申命巡抚狭西右副都御史程軏总督狭西三边军务
　　○己酉改应天府府尹吕时中为顺天府府尹升太仆寺少卿汤日新为通政使司右通政提督誊黄
　　○南京科道官以考选军政拾遗劾南京提督操江新宁伯谭功承掌南京右府事南和伯方炳佥书南京右府事永康侯徐乔松等各不职诏俱革任
　　○初应天巡抚翁大立极言江南养马之害请革应天宁国太平镇江四府及建平南陵二县种马徵价输官革裁四府所属州县管马官可省供亿冗滥之费事下印马御史会议至是御史言江南种马系  祖宗成宪不可革宜申明孳生旧例责之州县正官稽其蕃耗仍行南京太仆寺查照科驹分数开报兵部转行吏部课殿最黜陟之解俵本折则本府通判总部各州县轮差佐贰或首领官一员其江南北州县马不满千者罢其冗员兵部议覆从之
　　○庚戌巡按广东御史潘季驯勘上三十七年倭寇广东诸臣功罪言倭自正月中犯潮州府蓬州鮀浦等处所至将官不能御或败或走独千户魏岳百户蒋期明镇抚陈浚等战甚力斩首八十余级生擒九十余人贼始遁去我兵夫亡者亦二百人岳等死之时总督侍郎王钫已致仕季驯因追叙钫运筹督战之劳请与抚镇官及阵亡将吏分别叙录而论失事者之罪兵部议覆  上命赏钫及巡抚周满总兵官靖远伯王瑾各银币有差下失事指挥等官冯良佐等二十二人及前为事指挥孙敖知县蔡明复等于按臣论罪岳等各升袭如例
　　○癸丑  上谕户部曰近日进解盐银数多司出纳者湏撙节支放朕见诸边＜锍-釒＞请内帑自有一项之用想初因急需后遂援为口实岂无侵冒自私之弊今后必慎度以给俾内常充而有余迺可户部覆奏九边先年原无客兵止有主兵之费岁派民运屯盐足以自给迩因民运多逋屯盐渐弛又客兵调遣不常遂致奏讨数多中间糜耗之弊或不能无今蒙皇上留神垂问臣等敢不仰体  圣心加意撙节如遇边臣奏讨酌量请给＜锍-釒＞入报闻
　　○授固安县民张存仁为锦衣卫百户带俸存仁常嫔兄也
　　○甲寅升南京大理寺卿张白□木为兵部右侍郎兼都察院右佥都御史提督两广军务河南右布政使裴绅为都察院右佥都御史巡抚狭西光禄寺少卿刘朝佐为太仆寺少卿
　　○乙卯升湖广布政使司右参政万士和为江西按察使狭西布政使司左参政陈其学为山西按察使
　　○命诚意伯刘世延署都督佥事周于德佥书前府事定西侯蒋佑佥书左府事临淮侯李庭竹掌南京左府事兼提督操江丰城侯李儒掌南京右府事
　　○诏故锦衣卫带俸都指挥使杜友男继宗袭指挥佥事一辈继宗康妃侄也例不当请袭  上特许之
　　○丙辰流贼犯江西泰和县清军副使汪一中分巡佥事王应时督官军御贼于鹳朝镇部署未定贼五路掩至我军惊走一中及指挥王应鹏千户陈策唐鼎等俱被杀应时为贼所执置之营中数日赎还
　　○丁巳河南归德府地震
　　○戊午调原任巡抚山西右副都御史孟淮为应天府府尹原任总督漕运右副都御史胡植为南京光禄寺卿原任太常寺王秩为河东运司副使
　　○四川容山土舍张问韩甸等紏合川贵生苗为乱侵掠湖广境贵州总兵石邦宪督诸军讨之斩获百余人问潜出探军被执我军乘胜入甸巢会暮大雨迷失道守备叶勋百户魏国相等俱陷伏中死之于是湖广抚按官劾邦宪及参将郭元夫事罪章下兵部覆邦宪先有擒张问功宜准赎罪仍责以督擒韩甸等诸苗乃并论其功元禠职待勘勋国相各袭升其子二级报可
　　明世宗肃皇帝实录卷之四百九十七


大明世宗肃皇帝实录卷之四百九十八
　　嘉靖四十年六月己未朔以宣府镇河台失事谪保安卫署都指挥佥事张臣戍边陕西都司署都指挥佥事郭震等八人输赎还职
　　○庚申升巡抚贵州右副都御史鲍道明为南京大理寺卿户部郎中冀炼为南京光禄寺少卿
　　○江西赣州府盐税每年约银二万余原题事例以十分为率二分留充军饷八分解部济边时抚臣以增兵益饷支用窘急请全留之户部覆以该府节年逋欠盐税自三十六年起至三十九年止准留三分以七分解部以后年分仍照旧例从之
　　○时蓟州境外属夷有阑入石门寨攘民家牛者边臣以诘其酋都督影克及其弟兀鲁思罕长秃等以其牛还既而索盗则縳中国被掠者二人诡夷名兀可赤虎喇赤以献守臣译得其情以其事闻  上从部议赐影克织金纻丝衣一袭彩币二表里兀鲁思罕长秃彩币二表里所献中国人各递归原籍
　　○先是四月中延绥总兵官李辅被论革职会有虏警辅遂不候代輙委印游击李希靖而去虏自镇靖堡入扑杀缮塞卒三千余人住龙州十余日始遁至是陕西抚按官以闻因参辅推避希靖不敢輙受印及守备石玉防守疏虞陕西总兵曹世忠迁延不救之罪兵部议覆诏革希靖任削世忠署都督职仍夺俸二月辅等及玉并下按臣逮问
　　○辛酉命翰林院修撰唐汝揖充  裕王府讲官
　　○庚午致仕总督陕西三边兵部右侍郎兼都察院右佥都御史王梦弼卒赐祭葬如例
　　○辛未唐府卫辉王宇漳薨赐祭葬如例谥端顺
　　○壬申山西太原大同等府陕西榆林宁夏固原等处各地震有声宁固尤甚城垣墩台房屋皆摇塌地裂涌出黑黄沙水压死军人无算坏广武红寺等城
　　○兰州庄浪天鼓鸣
　　○癸酉夜望月食
　　○甲戌  睿宗献皇帝忌辰  奉先殿行祭礼
　　○吏部言旧制朝觐考察之期凡抚按官论劾官员非系用兵重地暂停议覆所以重大计一法令也第各官一经指摘多甘心自弃不复砥砺留之反为民害是宜明开自新之条令抚按官廉其省愆悔过治绩可采者即注与优考以凭一体存留庶中才有转移之机不至播恶为生民害报可
　　○敕兵部职方司主事许汝骥阅视蓟镇补练军士
　　○乙亥户部奏先年解京钱粮能及时完纳者恃有专官以为催督有定限以为遵守有法例以为惩戒耳迩来管粮官率多营求别差及当报部夤缘改委延至二三年俱不到部虽有提问住俸降级之例未曾从实举行是以人心玩愒亏欠愈多如山东济南府通判高冈凤等迟误尤甚宜加重治得旨各省钱粮不完原非民欠罪当坐解官愆期不至及解部领揽侵没者高冈凤等职当赴部营求改委俱禠职为民以后悉依此例行
　　○丙子诏取南京芦课银二万七千八百余两两淮余盐银二万两移南京织造叚疋用从南京工部请也
　　○命发太仓银十五万两差宪臣一员赴宣大二镇收籴以备来岁客兵粮饷再发大同主兵银三万两宣府辽东主兵银各二万两山西延绥宁夏固原甘肃蓟州密云昌平易州客兵银各一万两令管粮官收籴以实边储
　　○丁丑升翰林院修撰唐汝楫为右春坊右谕德尚宝司卿王有任为太常寺少卿照旧办事各以九年秩满也
　　○南京吏部等衙门太子少保尚书等官王用宾等各自陈乞罢诏户部尚书刘米工部右侍郎全元立致仕降通政使司右通政秦梁一级调外任余各供职如故
　　○命惠安伯张元善佥书后府事南京右府佥书署都督佥事方恩佥书右府事
　　○戊寅南京吏部会都察院奏上考察南京诸司官不谨户部郎中张体乾等十四人浮躁江西道御史赵时齐等八人才力不及原任兵科给事中傅鸣会等十人罢软刑部署郎中吕钦诏黜降如例
　　○己卯升南京太仆寺卿赵釴为都察院右佥都御史巡抚贵州江西道御史吴遵为光禄寺少卿光禄寺寺丞徐应为尚宝司少卿
　　○壬午修  裕陵祾恩殿
</div>
    <div class="pagination">
<a href="明实录世宗实录_page243.html">上一页</a><span>...</span><a href="明实录世宗实录_page239.html">239</a><a href="明实录世宗实录_page240.html">240</a><a href="明实录世宗实录_page241.html">241</a><a href="明实录世宗实录_page242.html">242</a><a href="明实录世宗实录_page243.html">243</a><span class="current-page">244</span><a href="明实录世宗实录_page245.html">245</a><a href="明实录世宗实录_page246.html">246</a><a href="明实录世宗实录_page247.html">247</a><a href="明实录世宗实录_page248.html">248</a><a href="明实录世宗实录_page249.html">249</a><span>...</span><a href="明实录世宗实录_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
