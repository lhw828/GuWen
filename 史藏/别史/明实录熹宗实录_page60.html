<!DOCTYPE html>
<html>
 <head>
  <meta charset="utf-8"/>
  <title>
   明实录熹宗实录 - 第 60 页/共 111 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录熹宗实录 - 第 60 页/共 111 页
  </h1>
  <div class="content">
   丙辰宣大总督兵部右侍郎兼右佥都御史吴用先改总督蓟辽广西巡抚何士晋为兵部右侍郎兼右佥都御史总督两广
　　兵科左给事中章允儒论总督杨述中祸黔不足又祸天下贵阳之守食人几尽而不可下鸭池之溃成师十万而抚臣不归非兵少也今复调浙广之兵动经数省万一乘衅起者则吴粤皆重庆而樊龙辈将接踵可不寒心遂下部议
　　丁巳上疾良已
　　狭西巡抚右佥都御史孙居相为兵部右侍郎尚宝司丞濮中玉为少卿礼部主事旷鸣銮为尚宝司丞并添注
　　总督蓟辽兵部尚书王象乾去冬闻讣至是代去进少师兼太子太保
　　广西道御史宋师襄言终日筹务矣饬吏治矣弭盗贼矣而终不能行也何则台臣条上即云尽职而条奏之行否置勿问部臣题覆即可了事而看议之行否置勿问阁臣票拟即为丝纶而票拟之行否亦置勿问皇上励精图日览章奏日下严旨而某事能行某事未行谁还报皇上上故毅然更始愤然力行臣敢望之皇上并以责之臣工报可
　　登莱巡抚袁可立罢
　　戊午大理右少卿傅振商为太常少卿添注
　　庚申南京吏科都给事中姜习孔为南京大理右丞
　　辛酉南京户科给事中欧阳调律为南京通政右参议行人卢时泰知县李恒茂为礼科给事中
　　朵颜等卫都督花歹等遣头目可脱赤等贡马
　　户部尚书李宗延请发帑银八十万救黔上命部先措十万借价十万余俟外角□羊毋请帑塞责
　　浙江道御史袁化中言弭灾实政请召邹元标王纪毛士龙熊德阳侯震旸江秉谦贾继春文震孟郑鄤徐大相等上许之
　　山东道御史王尊素言时事十失封疆多故动辄覆辕庸阃懦将所在而是一也人来鼠伏人去燕怡误国丧师者蒙荫血守孤城者薄酬二也会推启事捷如飞电昨日所进又云资俸已深今日所推忽而复图改转三也邪正杂糅忠谗并进直言敢谏之气挫于揣摩臆度之手四也辽人穷来归奸宄风影捃摭致效顺之未动愁坃阱反侧之子从中煽惑五也户兵要务不于实事专精覆疏行否不问六也市井无赖好语兵革入幕山人巧占风候令孤忠束手事机渐移七也门巷街衢苞苴充满吮血朘膏希营窟穴八也大臣依违毁誉之念转为模棱情面之心旁观却顾致误军国九也论议庞杂当局莫措十也若夫百姓愁怨司农仰屋京边尚少二百余饷内库钱粮改折金花旧额暂济便可救急而必云内库仍解天下谁之天下而留此朽蠹为也至阿保重于赵娆禁旅近于唐末萧墙隐祸惨于夷狄异日有欲言不敢欲闻不得者上怒夺俸三月
　　壬戌太仆寺少卿魏说为应天府尹
　　癸亥山东右布政程启南为南京太常寺少卿南京福建道御史谭锴为南京光禄少卿吏部验封郎中张守道为大理右寺丞
　　甲子河南巡抚兵部右侍郎兼右副都御史冯嘉会改总督宣大狭西参政宋槃为右佥都御史巡抚狭西太仆少卿董元儒为右佥都御史巡抚广西太常少卿王命璇为少卿
　　乙丑右通政涂乔迁为南京太仆寺卿
　　日讲官太子宾客礼部右侍郎赵秉忠还里改葬赐金币
　　丙寅兵部直方郎中邹维琏改吏部稽勋司时验封主事吴羽文亦江西也求去吏部尚书赵星南言羽文求去曰江西不宜两人维琏亦求去有从更维琏者曰是不繇咨访夫同乡不嫌两人臣前已言之而又求去意臣耄不足与有为抑别有所畏耶其应否到任候裁上命即到任毋避
　　丁卯户科给事中周之纲请裁黔督处分镇道优恤死事诸臣秦明屏等下部议
　　天津巡抚毕自严言天津海防营水陆见兵二千五百名岁饷四万五千金前抚汪应蛟因海滨亡儆屯田八千亩人耕四亩岁谷八石共值四千八百金操练尽废舟楫器械皆不存今兵部欲以葛沽兵移归屯田春作力田仍令津抚兼统遇敌听调一柄两持屯操俱废不若水兵隶臣增足二千陆兵千人分隶屯臣兵部尚书赵彦执如故
　　戊辰阮大铖为吏科都给事中
　　通政左参议李茂英为右通政刑部郎中张肇枋为通政右参议己巳户科都给事中朱钦相为太仆少卿尚宝司丞金士衡为少卿河南按察使藩文为太仆寺少卿并添注
　　翰林编修方逢年纂修实录
　　庚午大理右少卿谢应祥为太常寺卿
　　辛未太仆寺卿程绍为右副都御史巡抚河南太常寺卿武之望为右副都御史巡抚登莱户部给事中郭巩大理左寺丞
　　进士普宁徐天凤奏父朝纲以乙榜任贵州安顺府推官殉安酋之难部覆上赠朝光禄寺卿予祭葬祠谥  荫锦衣正千户
　　壬申尚宝少卿姜忠礼为尚宝司卿
　　户部给事中孙锦统疏剌元辅叶向高夺俸六月
　　癸酉上视朝
　　甲戌四川左布政林宰为太仆少卿
　　工部尚书陈长祚覆御史姚应嘉修浚漕渠请恤泇河始事尚书刘东星侍郎李化龙郎中梅守相等上从之
　　乙亥瑞安公主庶子万长祚荫锦衣卫都指挥使
　　尚宝司丞陈以闻为卿
　　王维周薛国观补户部给事中
　　贵州道御史张矿请逮督臣杨述中并罪镇道诸臣不问
　　左都御史孙玮言御史奉使回道考察旧制也今多称疾不繇本院请自今考察回道俱定于御前复命违限二月以上炤会典参处各御史果疾在地方巡抚代题如到京臣院代题不得自奏从之
　　河南道御史熊则祯言时事因纠吏部郎中张国绅赃污不报再纠之仍不报
　　巡按直隶御史彭鲲化请恤故户部尚书李三才不许盖三才起官未任
　　丙子礼部右侍郎何如宠公鼐为礼部左侍郎实录副总裁左庶子张广为少詹事右中允刘鸿训左赞善缪昌期为左谕德撰诰敕
　　进田尔耕少傅兼太子太保
　　狭西巡抚御史刘廷宣请祀宋儒张载父迪于启圣公祠下礼部户科都给事中尹同皋言铨途大势已清卑局弊端犹盛选者不论先后升者不论浅深颠倒不测惟意所为即州邑佐□兵马之缺至数百金千金以上他可知已请序考纳先后资俸浅深类刻一版人给一册视缺出方补推之内外官亦仿此下部酌覆
　　丁丑魏忠贤荫锦衣百户赉金币缉伪劄吏科右给事中彭汝楠言其滥不听两朝从信录荫魏忠贤□侄一人锦衣百户赐银币钞敕以获伪造印劄通同卖官项君锡英守福等并
　　前后缉拿开矿盗换鞘银屡除奸弊故也不知擅权作威之渐已酿于此矣御史宋祯汉随上疏言爵荫不宜轻畀有以哉说者曰于此可以观赏爵之失宜矣逆珰除奸弊之功与梁侍御获奸细刘保之功孰大而此辄得爵荫彼不过在寻常迁序流转人心何有而平耶
　　总兵萧如薰镇保定黄越镇贵州提督平清等卫王云鹏署都督佥事总兵镇湖广
　　戊寅福建道御史李应昇言内操皇祖曾一举行不两年而罢今圣躬初愈神气易惊奈何遽忘静摄金鼓之声如昨不听
　　巡抚贵州右副都御史蔡复一上六议曰审夷情猡鬼恋主虐之不怨千年未尝易姓向者首恶未擒版章先定夷犯皆有不全之心邻司亦怀狐兔之感遂激猡鬼而致死于我所谓自树敌也今止以必得罪人安邦彦为主奢社辉安位被胁归顺准宥诸目把投降者管事如故能擒邦彦者代其土同知之职虽同逆能相擒斩者尽宥前罪而赏其功凡夷目念安氏先人即宜共献首恶方可全安氏之祀曰清官道臣度逆贼未攻省城必突出偏镇清兴之间煽诱仲黑二苗掠我馈运梗则我师饯道绝则人心震故今通道护运最为急务独土知州蒙诏颇称忠顺凯里司土兵亦目可用今宜奖犒蒙诏即委以清平平越路苗之事如苗仲弭耳道路亡惊叙功优异凯里土官亦如之至邻土司相机操纵俾就御勒彼以垂亡之司而失同恶之助自亡能为矣曰严法纪土司者激之路苗之梗毒路苗者扰之事难追论宜反其所失至于用兵贵严纪律采拾浮粮已伤降民之心即旋师之日辎重妇女累累载路何以不复欲辟夷土先拊夷凡领兵掳掠副将以下治以军法仍行参奏曰明协援之信地自黔发难奉旨协援未有其实则信地不明之过也奢安既合则蜀黔决不可分要在宿重兵遵义以拊贼之背而扼其吭宜令总兵李维新统精兵四万往遵义便以沙溪等处为信地听臣调度策应而云南兵直往毕节广西兵直往普安冲其胸胁新偏沅抚臣李仙品素得遵义民心宜就彼开府治兵由间道度偏桥暂住与遵义相应而上下诸卫隐然有虎豹在山之势盖遵义去水巢近而贵阳反远异日灭贼终繇之曰重兼制之事权贵州皮骨半存喘息未属之国也今赖蜀楚为用二楚之物力辰沅之转运皆所以固黔而遵义寄兵则藉所以图贼也用楚者其势阔而节长  周蜀者其势险而节短若两臂不运先为朽人何以搏贼诸将川东湖南北兼制诸路暂假臣以军法治之有调必赴有呼必应一切举剌俱同本属庶足示鼓舞候事平仍旧曰正失事之法班师失利镇道与抚臣偕出而不偕入此从来用兵所未闻也中标军营官宜正法以狥监军道总兵俱令总督分别处分才力可用者戴罪任事领兵官杀贼自赎安邦彦能断指歃血效兽穷之攫而我行间失一巡抚恬为固然  令叛夷见也上大是之复一又请湖广下荆南道右参政刘宇烈屯盐道按察使  为监军郧阳游击蒋吉嗣改贵州行都司佥书尚廷栋进游击夷陵知州刘炳文荆州经历尤印监造军器九江道副使陆梦龙宜升贵州参政前湖广参政王世德可起贵参政临洮知府冀懋中可改贵州副使令募延绥骁骑五百尚有可大用者山东右布政熊文灿前四川佥事越其杰皆贵州人倘川广湖邻省有缺移而用之必有殊绩上许之
　　己卯谕兵部京城缉盗
　　左通政邹德泳为太常寺卿摄少卿事
　　慧济扯包寺等族番僧马你完卜郎劄巴贡方物
　　吏部覆吏科都给事中阮大铖疏重惩贪凡抚按论劾各官赃私见任追之本任未任追之原籍载入考成转角□羊户部如顽梗不解解不如法并地方官参处从之
　　庚辰巡抚凤阳吕兆熊奏获徐鸿儒遗党金科马嘉等俱伪造符谶诖误江淮间命诛之余仍缉捕
　　辛巳南京户科给事中欧阳调律调建文君编年庙祀言臣备员南垣数趋陵庙及望东陵爽若有失夫建文太子庙貌宛然岁九祭而建文生为帝王殁无谥号既不得入祔太庙又不得别享一祠封墓莫识魂魄安依二祖列宗必有不安至编年一事成祖诏中原无降削位号之说前此祗属承讹今即列建文年号于永乐之前亦有嫌忌而强附之洪武后统系不明乞敕廷议毅然举行成一代之美不许
　　癸未太仆寺少卿陈伯友为太仆寺卿摄少卿事大理右寺丞易应昌为右少卿
　　大学士叶向高等言今岁夏至祭地工部营缮司官及巡视工程御史向臣等言皇上亲行其坛当预修筑神幕器服等距期月余日夕并工亦未能及求来岁举行臣等谓方泽大祭岂能稽迟职掌谓何但祭期迫近不得不据实以请如祭典有举毋废略加修饰仍令举行倘以躬祭毋率暂遣官躬代上命来岁亲享
　　户科给事中孙绍统言驿募佥派之累命部严禁其扰
　　东江都司张盘议守金州必栅南关岭御敌方肇工厂兵骤至被获死之
　　两朝从信录是月秋闱在迩礼臣请酌滇黔试事上曰宾行大典云南京官主考仍早与题差贵州不得停科暂照壬午前例听御史便宜行时礼科魏大中以南服弗靖请以云贵暂仿壬午以前故事敕彼中抚按便宜辟召旁近邻省或司道府有职业暇而文章素著者或即于提调监试四人中省二人者或巡按御史无监军之责即监军而时值奏凯无烦帷筹者即以御史领其事故礼部虽有此请已而命工部主事施邦耀御史张□陛往仍敕各省巡按沿途严兵护送勿至疎虞  吏部尚书赵南星请革乞恩穵选时听选诸人纷纷控诉皆言本以需次入京谓当即选而守候益久上首之人益多衣食乏绝恐一官终不可得而为异乡之鬼悲唳呜咽不忍见闻其人大抵皆吏员也流品猥杂巧猾多有臣等愚暗既不能烛其隐微之币乃并其公然坏法显然乱政者而不敢问则负皇上之任使太甚矣我国家科贡外置吏员一途按职部职掌纳银充吏必□其文义行移书札三事俱可取者为一等二事可取为二等目一考不已又再考两考不已又京考御史考不已又部堂考其间考不中者又有降参斥退即中者入参先拨办日积月累必俟三考役满然后题给冠带盖冠带若斯之难也至冠带后又官办半年回家又省祭十五年或二十年到京又守部半年或一年过期者又有压选复考时又分别考中不中者日积月累必俟各项俱满然后取次选除盖除选若斯之难也盖岂非其人众而弊多故隘其途而扼其进以防滥觞哉迨事例既开铨政已坏矣乃今又凿空出乞恩一例而祖宗立法之意荡然无余矣初吏典有随军随工随边事完而各衙门辄与具奏以减免其当该省祭官两考试者后遂有非军非工非边而驾言三事者因又有军工边外私劳者因又有非吏非典而径登其亲知使令之白丁走卒者因又有不奏而移咨臣部者总名之乞恩不知此恩何谓而岂朝廷之官可谓臣子之私恩耶且乞恩之职又偏得丞簿夫丞簿者朝廷之八九品官也如实历则吏员正八品省祭考中者始得丞吏员正九品省祭考中始得簿即援例亦纳银八百七十两者始得丞纳银七百七十两者始得簿今既不实历又不援纳朝而白丁夕而品官赏爵已为秕政而乞恩则为怪事矣至于官有定行行有定序前后既叙搀越何从乃今又有穵选一例纳银于库取选于部不论年日不论上下首一有库收便可得官于是后者既穵而前者遂压而后已压又穵贫者何日出头次序一淆吏弊百出而皇法益不可问矣夫吏员无怪耳乃明经正途亦有穵者此其人理都尽而可使之立于民上哉总之事例行则实历三考滞乞恩行则援纳与实立并滞穵年行则收卯出序者亦滞此贫穷守候者所以膏雨泣血也臣等请自冠带除选俱用旧法乞恩穵选者一概停止若夫已穵之官每行每选十名搭选二名渐次消除其明经穵选者不得选为正官夫停止乞恩不必再计理财者即患贫何止有穵选之例夫各吏上粮不问行头而概齐以三十两非户工例呼各吏本行俱二等杂职候选仓巡而州典上粮则从九矣州司上粮则正九矣府司上粮则从八矣道司上粮则正八矣以无名之仓巡视有品之丞簿不啻天渊何至以三千两银遂令拾级而上也且纳免转考俱准上粮假令力役三年者纳免之费不过四十金以三十金准上粮而二年照力役乃以十金免可乎何不纳免自纳免上粮自上粮而上粮之银数定照四级为多寡夫然后以上粮之所加抵穵年之所减无捐户工之库藏而不坏职部之选法倘亦可乎夫自辽左用兵以来司计者所为笼召之术至穵选而极矣臣等以为不若追贪官之赃为便今世道衰颓士风浊秽贪官甚多有一人而至十数万者何不追之以助军饷民贫彻骨以此而省加派一便也民之怨此辈极矣以此而洩众怒二便也士风吏治或由此而稍变三便也  杭州兵变正月十七日夜陆生员家开宴张灯火起延烧有闻许两生与抢乂各兵用斗众生员及市民遂入接待寺与把总为难而把总举铳为号各兵云集执生员而诉之杭严道将生员朴责羁候以谢乱兵而九营兵心愤愤不平犹拆毁钱塘门外以北更楼十座矣有一营杨把总出示约束营兵不许与战而各兵手缚本弁还营悬之高竿开弓彀矢欲毙之而后怏两游击跪拜求之得免今杨把总且革退矣似此乱象西湖一片地几同战场矣此即东之奴酋西南之安奢也焉用此兵为哉  刑科沈惟炳时事百无一恃疏曰臣还署后应有入告之章以广圣德而章满公车几无剩语即皇上未必尽行其言而言已尽矣第一年来东北之烽警未传西南之兵气略振便以为太平无事燕雀处堂之安而一旦黔祸再张抚臣被虏风霾地震黯黯三精天道恒赐月食再告而又值圣躬违豫静摄几朝则人心皇皇遂不无爱君忧国之臣廑于中而不释者夫以皇上孑然孤立于上而内廷无可恃也诸臣怠缓悦从于下而外廷无可恃也戎事侥幸相蒙于各边而长城无可恃也百姓剜肉医疮于蔀屋而邦本无可恃也徼天之幸祖宗之灵皇上如天之福以幸一日抱大厝薪之安诸臣乃得以功名富贵妆点盛世之景象万一奴不悔祸虏且败盟不知此时家居何恃以无恐则君臣文儆转念彻桑尚可不为汲汲也哉如节起居省侍御约恩赏亲正人还逐臣简名硕停内操慎中旨诸事此皆诸臣所已言宸聪所信听尧舜之君必有次第采纳之日断不至以规为瑱所虑者主圣臣直之盛事或挠乱于在旁时弋亦获之苦衷或挤落于败类阴魔有伏莽之戎阳德受驳襍之累至如诸臣各勤其职共白乃心以对圣明之主则有心者应知自效无俟职琐琐条陈矣  御史李应昇缕诉民隐请实行宽恤疏曰臣观今之议者但知急财用而不暇急民生但知忧边疆而不知忧地方加派之始在在重额取盈即不毛之土求捐丝毛司农坚不肯应又歛急民贪贼乘其隙川滇黔齐相继而告变所在题留分给捐天下之半而又益以太仓之转输皇皇焉应之恐后知人心一去所得之不偿所失也今四海之中稍留宁宇以供数百军万储者九鼎一系之全在东南半壁而使东南有事即欲开转漕之粟岂可得哉故今日安天下之大机括莫如恤内地之民生民之憔悴极矣兴利而未必可兴不如且与之除害徭役繁重奸胥欺隐一害也矣表吏贪残酷罚重耗二害也逆家窃访诛连诬陷三害也马户河夫破家荡产四害也盗贼充斥邪教勾连五害也抛荒虚粮赔丁□欠六害也里甲修理粮长铺办七害也俗吏妨农非时而比八害也白丁下乡乘船骑马九害也势力投占私债侵夺十害也又有五反国家设预备仓以为民今佥粮里买谷以厉民而该部至欲括取平粜之半则郡国何以备水旱乎一反也祖制立保甲以弭盗今立泛地捕役以诲盗而议者尚申乡兵召募之说则秉耕尽化斩木二反也侵欺抵狱而攀指平民以完赃预仿工食而搜征民欠以抵解三反也惩贪无法而转以王官进其阶察吏怙终而仍予州县肆其毒四反也诏书停阁而丞尉朱票如飞讼师横行而南院十词九准五反也臣闻之养马者去其害马此数者不去则民生之憔悴未有已时伏乞敕下该部通行抚按应禁革者禁革应清理者清理毋使贪墨长气塌冗捱时而贪民嗷嗷日在水火之中以伤皇上平明之治若夫加派之害势未能去者臣不敢言而又有灼然宜去者莫如积久并徵之害今夫人日有百今之担疾病委积数日一旦举而并肩之则立见其仆民方剜肉医疮完天启见征之不暇而能完万历年间之旧欠乎该部明之无益姑免参罚然朝廷既未蠲除人户日见追扰州县滑吏喜于诛求营干司府粮房一纸行催即纷然出示佥差每牌赏钱数贯虎狼四出鸡豚一空公家未获丝毫胥役之腹已饱故苏轼谓积欠之民为县胥食邑户哀怨之气上通于天大江南北连省通圻所在以地震告盗贼即作水旱随之复有徐鸿儒叶朗生史八舍陈鼎相之徒一呼而起实可寒心皇上试思前项旧欠与其空挂虚名不见实利年年搭帐终无完期何如下数行之诏明示蠲免以感格天意收拾人心有不鼓舞终事以输见徵者臣不信也所谓捐虚名而收实利无过于此又近年吏部申饬考察署官不许征科可谓曲体民瘼第计吏往返少亦四月察处留部更为迢递且三冬收获之际贪民亦可奉公转盼春夏之交荒月讵能应手今四方多事议可从权必查州县正官官评无玷俸未及期者悉留免觐早与题明免其数月之前营营于行李馈送之费既可资地方之抚循亦可省长安之书帕岂非安民之切务哉惟望圣明采择实见实行不以猥琐弃之民生幸甚
　　明熹宗哲皇帝实录卷之四十
　明熹宗悊皇帝实录卷之四十
　　天启三年闰十月丁亥朔督理军务大学士孙承宗奏守关大略臣念朝廷为边疆远计要令贤豪据以有为中材据以有守方今关门于辽左特隔一垣而神京去关门七百里非有名山大川之限是天下安危系于一垣即有沉雄之将骁捷之兵尚是以人为金汤而况将不必沉雄兵不必骁捷何能倚金汤于人今天下戒刘杜之浪战而未察辽广之坐守言守者料于不敢为战而未必真见其所以为守假令无辽左而神京可安也臣何敢侈谈于榆关之外不知失辽左必不能守榆关失觉华宁远必不能守辽左臣敢再阅三百里情形以悉守之略臣于九月初八日自关东发过八里铺合兵民可六百有奇田近关而耕不尽堡人抵中前所将为杨应乾抚夷则朱梅以抚歹青者合两将之兵一千五百有奇殊锐马复膘壮居人可三千田可五百顷有奇种不满三十顷高岭站为前屯后劲其兵当有三千而仅十之一民可千余田可百余顷未种近易其官遂有生气又一日抵前屯其协将为赵率教远望其获田表畷若鹅鹳之群百千欲来登其陴则里口工竣若周行四达厚二丈五尺高益之尺者九其台于巽隅一如臣所议筑于都城者炮可以外迎可以内护卫之田十四屯可一千七十余顷官民种可半之而收可七万石率教以去年率三十八人出守此城辑臣所后先接济之老弱数千渐为团结去年九月率难人以徒手葺城今年三月臣东阅始议与牛价三千六百两榖种五百石而今穑事穰穰城且岿然力能使其人劳而不怨兵民可六万更勇于公战有警立赴夺胡骑四十二折其酋首者三顿使款虏踆踆不敢渝固将材也抚夷协将为王牧民以暂抚虎酋诸部于此广宁道近议迁兴水矣又一日抵中后所将为鲁之甲兼抚哈剌慎诸部而抚夷王之栋近分抚拱兔尚同城而居又一日抵中右所其将为王楹臣以四月令之甲出守而楹迟两月兵各三千其兵马器甲及所拣裨将以供之甲者差饶于楹故中后城工不减前屯而炮火器具种种精坚且地饶多资兵民不下万余田可千余顷而所隶堡田可百余顷领牛种费三千种迟于前屯亦稍有获除原荒地外尚有暂荒田六百顷未种中右地硗于中后而出复后时城内筑可三面其高厚合格田可千余顷而暂荒者七百五十顷所隶堡田可三百顷时过不及种种仅二百顷亦不甚获予牛种费二千止领其半然回思春秒经过幔幕墟＜土幻＞短檠墙角视今之兵民万余人缝弁交错居然全盛不觉其澘然涕也又一日过曹庄遂抵宁远曹庄为宁远后劲官民自相团结五十余家臣初以宁远去关愈远去虏愈近且城大而瑕地广而荒姑以祖天寿司版筑汪翥司窑造无事则功可铢积有警则众可指臂即旧抚拟以徐应垣统兵为守臣未敢应盖既无全力以必争宁为不争以自完也不意后先接河东之人万余合兵民不下数万臣率诸臣登城四望生气郁然因念为国家远计则此城为必据必争之地其城之原新者两面而低薄不及格其两面更为朽腐以祖天寿筑内一面而益以高见贺谦又方登元李应魁亦分一面其汪翥吴守礼已烧甎二十万促以今岁完里口明春石□固其外其田则一千五百顷而布种者四百顷又次日向觉华岛岛去岸十八里而近过龙宫寺地濒海而肥可屯登岸之兵次日遍历洲屿则西南望榆关在襟佩间独金冠之水兵与运艘在土人附夹山之沟而居合十五沟可五十余家而田可耕者六百余顷居人种可十之三盖东西中逵水陆要津因水风之力用无方之威固智者所必争也其旧城遗址可屯兵二万臣未出关即令龙武两营分哨觉华而特于山巅为台树赤帜时眺望时游哨于数百里外以习风泛曲折次日还宁远又次日阅汤泉亦可屯兵然不若望海台其台之下泊辽船登其巅北望首山旁之黄毛山南望觉华之靺鞨口刘家山参差相对如两门其南麓入海可为堡屯万余人而北之孤起者曰望海圈固台也树赤帜南接觉岛唐城之帜各驻一军置铳炮其上舣沙唬之舟于下海门天设片帆不能飞渡而又于岛之背设台以向其外则水道可绝盖大海汪洋虽可四达而辽舟非傍屿不行虏固不以水至即以水亦望此心折且三门之势若吸之应呼无论贼不能从水旁击即由陆亦多顾盻也又次日以漏下五鼓起出宁远东行十五里始辨色则黄沙白草閴其无人独墩台依然荆棘中二十里至双树堡荫木犹存人家若在又十里至连山堡则城垣已尽惟余角城民家果树犹交枝亚干于其间又十余里至罩笠山其巅有大士祠可立为炮台望大红螺可百里杏山则三十里笔架山遂当眼底其近则西去瓦窑冲九百步东南去山头镇倭堡三千六百二十七步而海环其三面又东南有径而险臣于先一日在望海台与金冠期以次日之辰会于葫芦套套在镇倭台南而臣从陆冠从水比臣投策而冠已舣舟于套时盖旁风以昼一时夜两时而到臣议于套可设水伏特令冠随地习风色时其近远迟速以便策应而瓦窑冲有东宁伯焦礼所创寺可设山伏以西应沙河北应椵木冲东南连罩笠山以及于海而海之□田而犬□山之＜土幻＞与海山之间可为疑为奇盖海山夹罩笠山可十二里而瓦窑冲山去椵木冲可三十里如以宁远为关则此地可当前矛又北为塔山即中左所在众高之下又东北为杏山亦平地广衍无可守由椵木冲而西北为红螺山迤逦西南抵威远山后其东接康家台山折而东南为蜡子山遂至首山其西则白塔峪历兴水以西通于一片石臣旋由五河西望茨儿堡历团山堡小憩安山下令参将祖大寿稍步其地初马上私念安山去胜家山可当关门一片石自安山西直庾山之背可当黄土岭其东北接红螺为西虏地东虏假道入大红螺红哈喇侵地西则犯前屯以及于蓟东则独兴水县可犯宁远盖西去亦若蓟门之于昌镇而安山以南接望海台亦若大石崖之于望海楼私拟以徐中山达建山海法竟可筑为关南从望海台北接首山其与王□空珑山相夹处当大道之冲可立关城名以宁远北接蜡子山中有平原河水环其下可为堡西北直接康家台抚臣从臣初议仍置安山灰山于中灰山石可煆灰而随在有石有薪其西则拟以戚总兵继光修蓟门法为台垣臣先阅宁远曾议及之独旧称南北可五十里而遥且悬在东偏二百里内邈无一人兼未悉贼所入路不险不可据不要不可塞抵城分诸将一再步之约略可六千一二十丈其一等平地二千零七十丈为十一里半二等下山坡三百八十丈工可减十之二折平地一里七分九毫三等山岭二千八百七十丈工可减十之六折平地五里九分七厘九毫四等山顶五处八百丈工可减十之七折平地一里九厘一毫合之为平地二十里二分六毫尚不及八里铺之阔且地当险要可以尽收形势于内而外截东来之路盖据大势于首山而旁截其借道即西虏所通之地似多然既有抚赏以为覊縻徐修墙台以准蓟门之例则以收此二百里为内镇而山海不觉在重垣之内且去京师愈远则声势不得恫疑  祖宗时必有訏谋而力未及修举创之可以垂千百年之利盖先后筹边诸臣每言筑边为据即督臣亦言筑垣附山挑壕引海旧经臣请帑金百万修二十里边城中外未议其费臣于时亦未敢指为费而特曰与其以百万修边于八里铺之近何若以百万修边于二百之远今倘得借三万班军之力假三年之期合金谷得经臣十分之半遂可成经臣之深心盖道远物贵地逼人危稍为加食而未大费且其地去红螺山在百里间镇臣毛大龙曾昌言为守臣以不能舍内地徇虏疆然守于此则红螺之险已收其钥前抚臣实与臣同议守宁远而后先远近未悉遂见为虚恢今关以外为名城者五俱已填实为内堡者七已填实其五为边堡者十有七亦已填实其半再为料理便可图修筑于远总之以修筑因辽山以策应因辽海以守辽土因辽人以养辽人因辽土以斟酌远近分布控扼因先后事于辽之大吏而总因之以成其为  皇上守关臣从去岁商度唯有开屯一法可以因土食民顷新抚臣阅边归即以开屯为议开田植柳以限胡马先是仅有前屯数千之众赵率教以修守之余试之而效然关以内若人浮于地关以外若地浮于人非人之不足也食土之人多而播土之人寡也盖臣不欲撤关门已成之势□关外未就之局而今关以外所急者防守修筑尽以辽人如既用其耕之人以为战却又用其战之人以为耕自非精心悉计如率教未有不两废者今总计五城三十堡兵民不下十余万而可田之地当有五千余顷今不为牛种计则来岁为迟而计莫先于得牛臣与督抚计以帑金买牛其他耕具粮料俱为储算仍令胡维宁赵佑同各城堡官大集旧人核其原隰肥硗五土多寡之数以报仍尽民间有力可占种者许以三年起科适又以督抚诸臣议因煤以铸钱因地以煮盐因船以资用物皆关门稍行之而效者但需工料之给发而抚臣精心能行之臣由连山回遂驻前屯凡一应战守之具关门所有者足关门之用则渐移于外关上诸臣不得独缓可以旬月取办至远而难猝得者虽近来明纶督责诸司犹不能不大声疾呼以终望  皇上之叮咛盖关城守具拮据经年略已粗备其振刷训练特借新抚旌旗之色以鼓朝气于关城而督臣复以十月抵关为调度臣先令杜应芳程仑及郭竹徵林凤翔刘诏同三镇会抚臣料理应发令袁崇焕同三参将经营宁远而三镇仍与杨嘉谟等更迭习兵于二百里内外查国宁督发水兵于觉华臣与鹿善继茅元仪万有孚及满桂孙谏赵率教得以备关城者促其备前屯而又为练车炮仍以万有孚提调王世忠王牧民同项俊卿等理款虏待前屯既备便可以备前屯者备宁远盖前屯备而关城安宁远备而前屯益安倘不以此计而以一步不出关为守关遂以安插辽人为强迎遂以经营宁远为冒险夫无辽土何以护辽城舍辽人谁与守辽土无宁前何所置辽人不修筑何以有宁前而修筑之事不一劳何以贻永逸而维万世之安我  太祖高皇帝平定辽东初则以叶马两将从登莱入金州其初亦惟完城缮兵屯田兴学后遂以守为战迄以平定而又以徐大将军建筑山海以阻其西盖施为大略可按而要亦自金州自山海之屯筑则臣言固有据也得旨览卿奏关外情形及区画防守甚为明晰依议俱听卿便宜调度施行其应议覆的著该部作速具奏
　　○太仆寺卿柳佐以  皇子诞生颁给应赏员役军士等项取马价银十五万两极陈冏藏匮竭无措乞恩求减不允
　　○己丑  上视朝
　　○庚寅甘肃巡抚徐餋量题新推甘肃镇参将盛略改庄凉参将镇羌堡守备柴时亨加都司佥书职衔炤旧管事准中军游击任汝威回卫调理
　　○辛卯升吏部左侍郎萧云举为礼部尚书兼学士掌詹事府事太常寺卿管国子监祭酒事南师仲为礼部右侍郎协理詹事府事左庶子黄士俊为詹事右庶子施凤来为少詹事俱兼侍读学士
　　○  上传  神庙清惠顺妃坟地不必另择著祔葬于银钱山恭顺荣庄端靖皇贵妃坟内著钦天监择日开隧道兴工
　　○以恭写  怀冲太子铭旌颁赐辅臣叶向高等中书官张邦经等银币有差
　　○壬辰兵科都给事中赵时用言济黔楚额欠五十余万屡催不应宜责成楚抚及楚藩司暂那别项转发限以日期令其回奏第恐楚额未足了黔事则非发帑别无可望又言调发之兵泗田诸土司狼子野心不可倚信宜如粤抚何士晋议止用板角安龙两路官兵间道以分贼势而遵义为水蔺之冲须以重兵扼之大兵则从陆广而入渐逼贼巢贼乃局而不得展此时或剿或抚惟吾所命今未可遽议抚也得旨楚省应给黔饷如议行余该部议覆
　　○调山东曹州营都司佥书李在沐充兖州府总兵标下坐营游击
　　○甲午礼部尚书林尧俞题  圣驾亲诣  南郊臣等具仪注进呈  御览讫其前期五日视牲奉旨遣公张惟贤恭代其前期一日  圣驾诣  南郊至昭亨门臣等同太常寺少卿等官同导  上从昭亨左门入至内壝左门太常寺卿跪迎同导  上至西陛臣等俱止太常寺卿导  上至  圜丘恭视坛位臣等俱先诣东陛前伺候  上视坛位毕太常卿导  上从东陛下臣等同导  上至神库视笾豆神厨视牲等因此臣查炤历年之仪注也本月初三日朝毕会同太常寺等官齐至  郊坛演习见太常寺所开仪注有臣等导  上至内壝左门太常卿跪迎之后同导上至午陛之文夫午陛者中陛也臣等始觉与前所进仪注西陛下之仪稍异因互相参考  上从西陛升  圜丘者尊
　　天也又  太祖高皇帝配位在敬  祖也旧仪所载未必无谓既而思之东西二陛钦命分献官从此升降  皇上宜从正南而南面仅只一陛不得如  太庙中从左陛上则  皇上恭视圜丘似以太常寺仪注直从午陛升东陛下为是昭有辨也盖臣等既至  郊坛审视酌量不敢不明白具请伏惟  圣明裁定  上命著查明万历三年会典开载仪注行
　　○兵部右侍郎刘曰梧引疾乞休不允
　　○南京兵部右侍郎沈儆炌三载考绩以抚滇有功升南京工部尚书炤旧管事
　　○乙未  上视朝
　　○大学士叶向高等奏以  皇子诞生颁行恩诏令臣等议拟进呈臣等谨将六部各衙门送至诏条斟酌删润仍仰遵  圣谕毋得滥及其非各衙门所开者必不敢增其各衙门所开而有泛滥难行者量为除去要于宽严适中无虚德意亦无开幸门统候  圣明裁定至于勋戚诸臣从来诏条所无及特恩出自皇上者臣等不敢擅拟惟是近岁降谪翰林科道各官如文震孟郑鄤毛士龙侯震旸熊德阳贾继春江秉谦等七人或怀芹曝之忠不识忌讳或轸封疆之虑间有条陈或被讎口之妆诬舆情称枉或出一时之诖误悔念旋萌此皆  皇上所作养拔擢之忠良足以光廷对重词林而毋恭言路者今普天率土已无不沾濡休泽而此数臣独沉伏沦踬不得蒙旷荡之恩此中外所共叹息而臣等亦悚然不能自安也昔周诗之称文王曰文王孙子本支百世即继之曰济济多士文王以宁盖帝王御宇必子孙蕃衍而后祚胤可以日昌亦必贤士众多而后子孙有所恃赖我  皇上春秋鼎盛将来  圣子神孙百千万亿未有纪极若贤才之生只有此数长养甚难摧折甚易臣等之为诸臣请者非私诸臣乃所以为国家计也得旨文震孟等逞臆妄言遽难宽释诏款报闻
　　○加荫原任大学士余有丁孙维训入监读书以纂修年久念系  皇祖旧辅从不为例
　　○福建道御史周宗建疏陈铨政一用人之途宜辟得百众人不若得一贤士拔一平进之贤不若拔一久郁之贤彼有事起一人之构者当就一事而白其端委误出一时之偶者尤当就一事以雪其生平疏幽抑以鬯太和此今日新铨秉政之第一义也一用人之路宜清今用人者首重起废一途顾起废者拔之久锢势难拘以常资而考其生平应稍为分别同一争国本而或杖或夺或留中宜分同一争矿税而或逮或谪宜分同一争国是而或抑或伸宜分此尤今日士风臣节一大关键也一用人之权宜专冢臣者长六卿而为之表者也国有保衡百工莫不望而起惮假令问升除之目必兴觖望之嗟古大臣正色立朝启事入而人且莫知其由除书出而下且无从措手风轨未遥可师可法此尤今日澄清世道一本领也一用人之法宜一自昔唐虞尚严考绩之期岂当今日可行越格之事宜于内外各官各定其应转之格预列其资俸之序勒成一书合于格者就其官俸之上下以为迁转之低昂而不及格者即贤者弗溷功令一定悬诸日月即有躁进者自安心于资序之尚浅而无营即有孤孑者各昂首于程期之相遇以自慰此尤今日疏通内外一大补救也得旨用人自当公严以后有钻求的著参来处治
　　○顺天巡抚岳和声奏臣受事入阅月所为拮据边防课兵核饷者不过就见在之兵酌量调发移腹里于冲边撤无用为有备无创募也就见在之饷汰冗员于戎幕核虚伍于尺籍无滥增也今议将原防昌平调防深河兵饷原防巩华城改建芦峰口威武营兵饷俱发永平饷司原防黄花镇及通湾浙兵留防遵化者与原防昌平调防蓟州者俱发蓟州饷司原防黄花镇调防石匣兵饷发密云饷司将以前应得月饷俱听各道严查虚冒即行支领其顺义官兵二千八员名分隶二总兵并所汰各兵虚冒额粮听二总兵各行募补者俱分发蓟密两饷司以后按月造支如有逃冒及不行简练空糜额饷者分别轻重一切以白简从其后所有营房盔甲器械车马旗帜响器各项动支永平库贮视师银两事完造册奏缴部覆如所请
　　○御史刘惟忠等公＜锍-釒＞言门军数百窘辱御史赵延庆抄掳一空此等犯上作乱岂真游手乞食之辈盖大奸巨恶阴有依凭明有嗾使万一元恶未擒止取二三无赖塞责致使营军边军狃为固然其又可诛焉  上命该部作速查处
　　○南京兵部等衙门尚书等官陈道亨等题比岁山东妖贼薄彭城南都大震稍稍征缮敝赋而江南北之奸徒毕会冶城于是陈鼎相遂以其女许婚齐庶人睿爁而鼎相自负知兵法候星气日夜聚江南北盗贼及有罪亡者治器械积金钱妄作奸言推戴睿爁以其为齐王苗裔足以耸动天下又以其身长七尺腰大五尺轻财博塞可以树众藏活死士胡五郎陆明宇号为飞将武举汤之辂故哨官胡祯等为羽翼推步星历见六七月间火星贯斗魁五十日不退舍邪谋益急颇部署兵所从入睨视南都幸鼎相与其母叔兄弟发其谋先行就系胡祯等乃密遣胡五买兵器于南都睿爁阴为递送聚党太湖谋劫狱篡取鼎相行有定日会大索之信至踰日擒于江浒入城之时罢肆聚观宗人庆栋等率其宗属二百余人佥名署押声言其恶然以臣等视之固一騃竖子也徒以血肉之昂藏托在属籍为数妄男子所荧惑一至于此随下郡县杂治事验颇明白而两郡所摉书节印图与盗贼所赂遗衣带亦颇有状臣等安敢不暴章其罪使天下明知臣子之道毋敢复为邪僻背叛之意然事案尚在两郡未经会问收缚连逮未齐除一面行各郡县应迹捕者迹捕应角□羊散者角□羊散应安辑者安辑今止据见在情形及各犯供词据实报闻得旨下法司看议刑部等衙门尚书等官孙玮等覆言陈鼎相等簧鼓妖言群聚不逞推狂宗以树帜钩亡命而横行幸天厌其恶自投网罗么＜麻骨＞余党遂角□羊散而不敢聚不一重创之以警醒域中何以令荧惑男子晓然于祸福之机顺逆之数哉但此事之初发难也睿爁鼎相实为戎首一二无知宵小蚁附焉歼厥渠魁正两观之诛宥彼胁从角□羊三面之网庶乱萌既戢而反侧亦安得旨是仍著勒限作速具奏毋致稽延
　　○南京广东道御史王允成＜锍-釒＞陈留都要务一土风不可不正言士子把持丞尉鱼肉细民服饰奇异廉耻道丧宜申饬提学官严降黜之条重德行之选一宗法不可不立言齐庶虽有宗长未得皆贤以致倡乱窝盗致睿爁且以无将告变应如题准新例径同庶民犯科者刑罚一体一民心不可不戢何伟然树万人一心之旗于杭郡曾雩结千人之会于维杨张元建谋逆于姑苏叶朗生思逞于槜李总法轻而众为政故也宜严行保甲之法专责五城御史有大奸大恶虽公侯驸马之家径行锁拏一城守不可不严言守城官军多雇倩市丐如铜贼一事入禁门踰禁城从无一人盘诘至纵火而烧大内之宫宜申饬营官常川分闸而巡视之一钱法不可不变言铜铅来自滇蜀烽火道梗铜价涌贵宜仿国初故事尽籍天下铜山设局责之藩司一式冶铸使罄地之产悉归国计而又严私铸之律悬告赏之条一武备不可不修宜专其责于兵备道臣兵备得人武备不严而振矣得旨这条奏留都要务有可择行的该部即与议覆
　　○兵部尚书赵彦题我国家设立九边星罗棋布皆与夷虏比邻经营制度纤悉具备有一边之兵将自足供一边之战守有一边之储糈自足饱一边之士马有一边之材官自足振一边之威武蓄之未两之先色色具足不扰而亦不乱用之临敌之际人人效力有勇而亦有谋未闻无事则冒军冒饷而上不问有事则缺兵缺马而功不成失事则互相欺蔽而法不行如今日流弊之甚者也远者无论如  世宗朝内顺外威称綦隆之盛治矣时吉囊雄据于河套俺答枭张于云中青把都虎视于上谷土蛮云扰于辽东亦未免年年征战在在堤防而边臣各以本镇之物力固本镇之封疆何常言兵单而轻言调募何常言饷薄而妄意加添即庚戌之虏直薄都城时亦岌岌殆矣各镇皆勇于赴义人心亦安如泰山并不闻有奔溃逃散之形者何也由我  世宗肃皇帝赏罚严明纪纲振肃有罪者虽尊显不少假借有功者虽卑微必加褒奖综核密而欺隐者不能避其情功令悬而偾事者无所逃其罪讵意承平日久法令尽弛惯战宿将久已消亡纨裤余息未履艰险至债帅之声色货利世所罕闻服食器用拟于王者武弁之豪奢纵欲至今日无以加矣彼不管土地不理民人累累长物何所从来止闻粮饷之侵克也军丁之虚冒也马匹之消耗也武弁之剥削无忌亦至今日无以加矣臣等请不厌烦琐为我  皇上一一陈之以图振作可乎边军月粮多则七钱次则六钱五钱至凉薄也召补之初以贿而进将官有例中军千把有例至椽房头役亦有例率三五钱一二两以为常又全扣粮银一两月以为公用计一军之收伍已缺半年之口食矣至每月放粮之时纸劄使换有扣四时节寿有扣馈送庆贺有扣抚夷犒赏有扣又散帽袜散弓箭散粮食散柴草各有扣皆加倍而取盈焉计一军应领一两者得七八钱即喜其多再扣而至五钱六钱亦敢怒而不敢言也又有占役之弊夫役使诚不可少自有定额足矣今占役之数常多强半挑绣打造匠役有占打牲采草农圃有占内丁火头役使有占牢伴门厨帮粮有占甚至盖造房屋修理花园动以数百名计废闲将领家仆口粮亦以数十名计无一而非占军之粮藉军之力也又有空粮之弊藉口休息轮流放班每月全扣粮银五七钱者有营充牢役仍作生理每月纳班银三四钱者有空粮数十名前月在一哨后月移一哨两相躲闪莫可稽考者有空粮一二百或三四百止寄诡名全不召补按月支粮充囊者又有占马之弊将官常以款叚换上驷内丁多因抢马累贫军长差短差率有折乾驮柴驮草不惮跋涉至占养小马多则二三百匹少则百十匹即中军千把亦各占十余匹七八匹皆全扣草料入已将马匹付之旷野而刍牧无人随即倒失者又甚之空马虚名一如空军月粮公然入已无所忌惮者至于买补之弊尤属厉阶每马一匹官价十二两而所买者皆将市易之达马也多索高价又出使换竟陪垫几一半矣是以贫军马倒率出涓滴私补将官又索银一二两老骡充数率不问矣是营马之虚冒视之营军殆有甚焉今合九边而论之军马实在之数多则七八分次则五六分其余皆冒粮之虚数也即实在七八分又多老弱占役之似人总计堪用之战兵不过三分上下已耳遇查点则那东补西弥缝最巧遇调遣则长雇短觅冒滥更多非无挺然特立者众所共嫉嗤为怪物祗见矜夸饰诈者人所共称是以虎视鹰扬之雄悉化而为蝇营狐媚之态而将材之销铄亦至今日极矣夫捍卫边疆惟兵马训练兵马惟将领今将领贪肆成风而兵马虚耗太甚又兼之月粮常多拖欠差役苦累不均故壮勇好汉别图生计而应募著伍者非老弱充数之辈即游手好间之徒一闻征剿即脱逃稍不顺意即鼓噪而军法之废弛亦至今日极矣嗟乎陋规已久孰不能知之清革当早又孰不能言之卒未有实力行者或谓极重难返势不可为已然为之有枢焉治人是已有机焉治法是已何谓治人臣部与督抚镇道是已臣部职司调度又职在用将督抚身在地方封疆之利害筹之必审矣将品之贤不肖鉴之必精矣惟臣部有行督抚必应督抚有咨臣部必从可否商确不嫌于往覆谋断兼资务协乎至当共以国家起见不以畛域生嫌又臣部期与各督抚同心共济者也督抚而外有兵备道矣兵道而下又有监收府厅合于年终疏内与道府一体甄别有举有劾知所激劝蒙蔽之习可顿革也文臣而外最要者惟总兵矣总兵者三军之司命一镇之表率总兵而整饬营伍谁敢怠玩总兵而勤恤军士谁敢科求总兵而勇往直前谁敢退缩如榆林之道镇同心振刷军营改观两年来黠虏屈伏而烽燧不惊者非明效乎是臣等所谓治人也何谓治法精核将材充实兵马严禁剥削是已天下之事得人则兴匪人则废有一贤总兵则一镇之政举有一贤副参则一路之政举有一贤游守则一营之政举合行各督抚将所属大小将领随时考验据实评品以营伍之虚实定官评之殿最至于中操千把及世职武科中有奇才异能可备缓急者一如将领例续造册后臣部即凭册注以酌推用如是而内外一心实实力行何患无真才无廉将而任使之不效乎将领之乾没空粮空马也九边皆然点查则雇替即有人有马点过则散去仍无人无马即至察亦难尽革惟于简练之中遇清查之法明谕各营不追既往自今为始原额三千名者补足三千实数原额五七百者补足五七百实数小马空马亦然凡开操之日各炤哨炤队排立教场中道府点阅无差而后分队较艺仍令哨总管五百人者必熟识五百人面貌技艺百总管百人者必熟识百人面貌技艺队长管五十人者必熟识五十人面貌技艺如是而行之以实持之以恒如有冒粮五石以上者即揭报督抚提问追赃从重参究惩一警百而虚冒之弊庶可革乎然练之之法又非放炮呐喊仅循故事已也必步伐止齐不越尺寸而后为练蹈汤赴火不避艰险而后为练头目手足联为一体而后为练练既精矣兵可用矣必分布信地预图战守一遇有警某营守城池某营扼险要某营追剿某营埋伏不待调遣径自应援失期者有罚失事者有罚退缩逃走者有重罚每年终督抚与总兵各造一手揭报部凡有功罪即按籍以赏罚不致临敌开躲闪之路事后有推诿之艰庶军马皆得实用地方可保无虞乎至于占役剥削又武弁膏肓之证惟每营每路有总镇一坐月旗牌凡营路之一动一静无不熟闻而目击之者无不尽报于总镇者总镇肯以厘弊为己任凡营路之有冒粮占役科敛者小则径行提治大则开报督抚从重参问雷厉风行积蠹自清谁敢不革心而易面也然亦不易言矣人必先自治而后可以治人今总镇之与营路各有寄名之空粮有发赏之劣马又有节寿喜庆之馈献长夫长马之拆乾游客术士之作兴寺观僧道之布施陋规相沿视为固有必先除此数端而后源清流洁人心自肃所谓其身正不令而行者也合行各督抚每半年报部册揭并开总镇之能否清革以为殿最俾臣部有所凭据会兵科以酌议焉总之计安于封疆非苛责乎大将是臣等所为治法也得旨这条奏选任将领稽核兵马等事具见安攘猷略便行与督抚各官协同心力著实举行其册报题覆内外相应仍遵屡旨部科注销查参务振积玩毋事虚文
　　○湖广沅陵县清水坪民家悖牛生犊一身二头三尾又玩坪溪民家产一猪长嘴猪身人腿只眼旋毙抚按以闻
　　○总督四川等处兵部右侍郎朱燮元塘报七月十七日监纪李仙品刘可训等报官兵于龙场坝将崇明父子巢穴上下两街旧衙放火焚毁烧死男妇不知其数以致二酋栖止无定该镇随督参将林兆鼎等领兵至楠木坪白水尾等处斩获伪都司王么儿等三十六颗苗级四百五十七颗生擒伪都司陈清等四名口又遵义路副将秦衍祚等各率兵攻打茶园横山箐等处斩获奢寅伯父奢阿东蜡九父子三人大头目四名苗级三百八十四颗生擒伪总兵王朝臣夷苗七十九名口招降高寨大头目王廷彭家营头目赵汝安及苗夷四十余名口又绥阳路加衔都司傅元勋等攻打白荡毛台等处斩获黑苗大头目阿□犭臼廿□李狗儿苗级二十一颗又于杜包等处招降伪守备李廷相等苗夷五十余房所据各路擒斩招降贼势渐迫总兵李维新移住古蔺催兵逼进只俟银米稍凑即便过河下所司知之
　　○山东巡抚赵彦劾德州营参将栾维城登莱水营游击蔡同春各革任回卫
　　○丙申升游击将军张应辰巢丕昌赵世臣都司掌印周官都司佥书柴时秀为参将都司佥书潘惟忠为游击将军应辰通州中营丕昌蓟镇石塘岭时秀山东德州世臣广东雷廉官川贵西路惟忠固原东路
　　○丁酉升河南彰德府知府张梦鲸为本省按察司副使分巡河北
　　○浙江巡按傅宗龙劾原任浙西运粮把总今升山东都司佥书赵荣祖革任回卫
　　○戊戌以刑部尚书孙玮为吏部尚书管都察院左都御史事
　　○起礼部右侍郎张邦纪以原官管理军职贴黄
　　○礼科左给事中魏大中言今岁十一月朔日  皇上有事于  南郊计  皇天助顺万灵欢忭而臣以为近来四郊多垒法纪陵夷夹道填衢五方庞杂营军禁旅雇倩替身地广人稠易为奸薮其自正阳门以南与坛宫之侧宜令该城以保甲之法编为籍甲十家家几人冬至以前无寓人于其室一切旗尉色役护呵警跸之傍宜人悬一牌牌列某卫所某伍下某人而统之于其长长以勋臣画为信地俾司讥防乘与所临轻尘不耸千屯万骑肃然无哗盖悠悠旆旌徒御不惊车攻所以占大成也  上然之
　　○升兵部左侍郎张经世为户部尚书总督仓场巡抚天津副都御史李邦华为兵部右侍郎左佥都御史郑三俊为左副都御史
　　○河南道御史袁化中言保定抚臣张凤翔拏获妖贼于弘志招称滦州石佛口王好贤系闻香大教主门下有数十万徒弟原约燕赵秦晋齐鲁徐豫之党俱于八月望日同起不意山东偶以他事相激早举了我今闻师傅有难欲往救他等语凤翔审毕即密书二劄一投顺天抚臣李瑾一投按臣倪应眷二臣得劄即密行一票于永平道岳和声此时和声见票之后亲为掩捕贼首除而永蓟可无事矣何和声视好贤之富为奇货差人唤好贤至檐下曰汝今有人妄报你是妖党奈何机本至密而先洩何为乎虎已入槛且使之归而治装至次日方差千总孙继先领家丁四名拘之继先至其家受五百金而回竟置不问至好贤捆载率家丁杀人而去人谓继先当重处和声犹曰妖贼既去地方无扰还当算继先之功噫和声以受贿放贼为功则景武之削平邹滕之殄灭得无嗤以为罪乎此无他利昏之也得旨巡抚封疆重任不得以一事追求王好贤还著严缉务获
　　○平辽总兵毛文龙塘报董骨寨大捷斩级二百三十有奇生擒四人获马九十四匹器械二百三十件所司勘实  上嘉其功降敕奖励赐以金蟒仍发帑金三万两充赏功等费其粮饷令户部议处
　　○大学士叶向高等为毛文龙请发帑金  上命该部将各官捐助银凑发数万以济急需
　　○己亥  上视朝
　　○宣延绥宁夏甘肃三镇捷祭告
　　郊  庙遣侯吴汝胤伯陈伟驸马万炜各行礼
　　○升山东道御史刘惟忠为太仆寺少卿福建道御史彭际遇为大理寺右寺丞
  </div>
  <div class="pagination">
   <a href="明实录熹宗实录_page59.html">
    上一页
   </a>
   <span>
    ...
   </span>
   <a href="明实录熹宗实录_page55.html">
    55
   </a>
   <a href="明实录熹宗实录_page56.html">
    56
   </a>
   <a href="明实录熹宗实录_page57.html">
    57
   </a>
   <a href="明实录熹宗实录_page58.html">
    58
   </a>
   <a href="明实录熹宗实录_page59.html">
    59
   </a>
   <span class="current-page">
    60
   </span>
   <a href="明实录熹宗实录_page61.html">
    61
   </a>
   <a href="明实录熹宗实录_page62.html">
    62
   </a>
   <a href="明实录熹宗实录_page63.html">
    63
   </a>
   <a href="明实录熹宗实录_page64.html">
    64
   </a>
   <a href="明实录熹宗实录_page65.html">
    65
   </a>
   <span>
    ...
   </span>
   <a href="明实录熹宗实录_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
