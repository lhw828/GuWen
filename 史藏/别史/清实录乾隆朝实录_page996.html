<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 996 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 996 页/共 1860 页</h1>
    <div class="content">
○辛巳。军机大臣等议覆。福州将军明福疏称、福州出旗兵一千零一户。除将原有本地另户兵三十四名。及由郑家庄发到二百七十八名遇缺坐补外。其余六百八十九户。请分为三队遣来等语。应如所奏。将由京出派满兵六百八十九户。编为三队。头二队。各二百三十名。末队。二百二十九名。其前锋。马甲。领催。匠役。步甲等。亦分三队。将每队数目分均。二百三十名内。领催十八。前锋十八。马兵一百二十四。匠役二。步甲六十八。自本年秋季起程。至冬到闽。其三四队酌办之处。临期再奏。又据称、此次所派兵少。户口无多。即照去年例。由浙江江山县行走。毋庸由江西长山县分路。不必另派领队。即交进京引见之保放协领图海。防御福住。那斯珲等、顺便弹压。均与原奏相符。准其办理。从之　　

○壬午。谕军机大臣等、李星垣。朕素知其不安本分之人。前此奏代土知州岑宜栋进献银两一摺。乖张悖谬。朕即逆料其必有得受贿赂、及吓诈巧取情弊。因令李侍尧前往。会同冯钤。彻底根查。今据冯钤奏称、就近传询岑宜栋。据供。李星垣到任后。屡有勒索马匹。蟒袍、人薓三七、并令买婢女。俱不发价值等事。李星垣、经朕擢用总兵。不思洁已率属。乃敢婪索妄为。甚属可恶。著传谕尹继善、将伊徐州本籍家产。严行查封。知府邵大业、素爱沽名。至今尚未能改。办理此事。难免徇纵。著该督于满洲道府中拣派一员。前往会同该府查办。并将此旨传谕邵大业知之　　

○塔尔巴哈台参赞大臣绰克托奏、臣至塔尔巴哈台。会同参赞大臣爱隆河。以将军明瑞。所定筑城屯田事宜。逐一指出。查现领绿旗兵六百名。即派五百四十名。掘渠引水。开垦荒地。其余六十名。以十名入山。采取碾磨之石。余同满洲索伦兵砍取柳条。于营外周围插护。营内各分院落。苫盖窝铺。暂收粮饷缎疋等物。设立堆拨看守。计自驻劄月余以来。时雨数降。地亩开垦。次第播种。随于三月二十六日。令参将吴士胜。原任主事伏魔保。领绿旗听差兵兴工。伐木刈苇。合土筑城。仍于屯田兵内匀出协助。照明瑞所定玉尔。雅尔。两处筑城。计周围城垣二里四分。高一丈五尺。足敷兵一千五百名驻劄。所建官署仓库。共六百余间。仍有余地以备添建。谨绘图贴说。恭呈御览。报闻　　

○以侍讲谢墉。充日讲起居注官。编修宋弼。署日讲起居注官　　

○以故云南镇南州土州同段恒章子仁昭。袭职　　

○癸未。上诣畅春园。问皇太后安　　

○谕、奉皇太后懿旨。令贵妃敬慎柔嘉。温恭端淑。自膺册礼。内治克勷。应晋册为皇贵妃。以昭壸范。钦此。所有应行典礼。各该衙门照例举行　　

○户部议覆河南巡抚阿思哈疏称、豫省各府买补仓谷。大都委之州县。减开价值。浮交粮石。百弊丛生。请责成各首邑经管。知府祇许照例盘查。毋庸涉手等语。查知府为州县表率。仓贮盈亏。止应任稽查之责。其经管州县。如有弊端。全赖知府整饬。身自作弊。则州县等势必效尤。若将府仓改归首邑经理。知府责任稽查。于体制既合。而仓储之额设仍旧。应如所奏。将开封等府仓额贮谷石。均改归首邑经管。一切借粜买补事宜。悉照县仓办理。所有仓廒斗级人数。悉循旧例。如有应需协济动用府仓者。仍听上司酌拨。并饬令各该府于每年奏销时。照例就近盘查结报。如该首邑有藉称府仓名色。私行科派各属州县分买。短价累民情事。查出即行指名题参。至该首邑既兼管府仓。仓谷较前为多。其升迁离任。如何展限交盘之处。令该抚分晰详报。以凭查核。再各省均有府仓。今豫省既改隶首邑。应将直省府仓。均准其改归首邑。以昭画一。从之　　

○甲申。吏部带领京察保送一等之翰林院侍读卢文弨等、五十七员。引见。得旨、卢文弨、钱大昕、李中简、谢墉、观文、德风、观光、钱载、杨述曾、汪永锡、俱准其一等。穆克登泰、重禄、五彰阿、锦格、满岱、陈朝础、鞠光、讷清额、庆泰、福森布、岱哈、富兴、觉罗双福那、诺穆福、英敏、张三宾、张附凤、毛应藻、明安、宗室恳特、宗室存格、宗室平泰、宗室五壮、宗室巴哈岱、宗室炳文、哈丰阿、五尔喜、吉尔彰阿、瑚世泰、德成、富勒贺、王猷、刘秉恬、策璘、七十五、阿克栋阿、策亶、那继德、福重、三藏保、俱准其一等加一级。苏楞额、于侍读任内、成策、于中书任内、鄂尔昆、于笔帖式任内、准其一等加一级。图鞳布、张曾敝、塞布腾、永禄、俱著改为二等　　

○户部议、山东巡抚崔应阶疏称、新城、高苑、博兴、三县。乾隆二十四年劝垦水田。六顷三十三亩。应徵银一十六两有奇。按年升科。于三十年入册徵收。从之　　

○以故翁牛特三等子衮布侄旺扎勒、袭职　　

○乙酉。上临果恭郡王弘瞻殡所。及简勤亲王奇通阿园寝。赐奠　　

○旌表守正捐躯之安徽宿州民谢永和妻张氏。河南济源县民李学顺妻郭氏　　

○丙戌。上诣畅春园、问皇太后安　　

○谕、向例官员等有未完应追官项。果系无力完交者。取具承追各官印结。题请豁免。上年因参革葭州知州刘度昭。拖欠核减城堡工程银一千余两。该旗查奏请豁。朕以刘度昭。本系获罪之人。而其拖欠之项。乃系工程银两。若既免其追赔。复宽其治罪。不足以示惩儆。是以降旨将刘度昭治罪。续有已故凤台县知县吉禄。应追修城核减银两一案。该旗已坐扣其子孙名粮。又将伊子送部治罪。刑部议以罪无重科。奏请此后款项有著者。其子即免治罪。虽视该旗所办较为平允。但未将何项应行追赔。及为数若干应作何治罪之处。分别定议。条例尚未明晰。恐各衙门仍不免误会谕旨。办理未能允协。夫工程核减之项。必须严追治罪者。原以承办工程人员。或草率误工。或任意浮冒。或上司原参。即以侵欺为核减。是较之显然侵欺者。不大迳庭。而玩延不完。自有应得之罪。若因已无可追。既行豁免。不复加之罪谴。则幸免之徒。转自以为得计。即如张宏运。前在南河糜帑误工。侵欺显然。而皆坐之以核减。应赔之项累累。至今未完。又岂可任其脱然事外。不加追究乎。至于核减内采买水脚等项。今昔时价不同。经部核驳后。该督抚有将实在情形奏闻者。朕每特加宽免。此与浮冒工程者。判然不同。即经费项下长支溢领。误发各款。情节亦非一律。若不论事理之重轻。概行议罪。并且累及子孙。则竟漫无区别。与胶柱鼓瑟何异。嗣后应如何酌定章程。使巧侵者不致漏网。获罪者知所创惩。无事者免于拖累。著户刑二部会同详悉定议具奏。寻议。凡遇工程核减。除浮冒侵欺。仍按本律定拟外。如实系核减本身无力完缴请豁银数一千两以上者。请照知府分赔属员侵欺不完例治罪。以十分为率。未完五分以内者。杖一百六分者。杖六十。徒一年。十分者。杖一百。徒三年均不准纳赎。如不及千两者。仍照例请豁。免其治罪。至身故子孙无力完缴者。亦照旧例请豁。无庸议罪。再核减采买水脚等项。今昔不同。或物价较昂。或工食渐贵。名同核减。与侵欺者回别。如果力不能完。自应照例豁免。其余经费项下。若长支溢领。及分赔代赔之项。或失于详查。格于成例。欠项零星亦援例豁免。若为数较多。未便漫无区别。应令各该旗籍声明。将本身照现定工程核减治罪之例。酌减一等问拟。免其治罪。从之　　

○吏部带领京察保送一等之户部郎中迈拉逊等、六十员引见。得旨、迈拉逊、塔章阿、色明阿、于雯峻、王日杏、张应田、杨大鹏、觉罗图思德、富森布、兴泰、庆桂、西成、博清额、福明安、钱受谷、戈源、汪承霈、长际泰、德宁、顾廷芳、普琏、福柱、雯欓、图明阿、五尔勒、惠龄、德瑛、齐发、七十五、景福、文志、海都、五灵阿、敏德、鄂奇善、书成、福勒贺、觉罗明善、珠鲁讷、和隆鄂、罗敏、萨哈禅、萨郎阿、永长、保成、明伦、戴文灯、哈琳、图桑阿、觉罗奉和、觉罗恒龄、伍纳锡、德宁、梁永年、觉罗福勒贺、兴顺、清德、永信、俱准其一等加一级。赫绅、于员外郎任内。沈清任、于主事任内。准其一等加一级　　

○丁亥。遣官祭关帝庙　　

○谕军机大臣等、明瑞等奏、闻贼有决战之信。即整兵进剿。连战败贼。恐其事急潜逃。于要隘分兵防守等语。以贼人现在情形计之。赖和木图拉。若不为其属人所杀。必至潜逃。此时胁从之贼。若擒献首恶。尚可宽贷。否则仍遵前旨办理　　

○又谕、据额尔景额参奏、和阗总兵和诚。于上年十二月。派阿奇木伯克阿什默特、署笔帖式松科泰。家人李文等、假巡查六城为由。松科泰。李文。索取回人金钱衣物。众回人无不嗟怨等语。和诚以办事大员。任听属官家人。求索所部。甚属不堪。且安保无指使情事。和诚。著革职拏问。奏内有名人犯。俱交明瑞。阿桂。严审定拟具奏。至阿什默特。虽有干涉。若众人不行首告。即毋庸深究。昨据额尔景额参奏、和诚私采哈朗圭塔克之玉。隐匿不进。朕以采玉尚无关。紧要。姑从宽贷。此次所奏情事。又在采玉以前。则是和诚向日行止不端。额尔景额。未免为之姑容。今见素诚在乌什以贪婪偾事。始补行参奏。殊属阘茸。著传旨申饬昨伍讷玺以布政使衔。赴和阗办事。此时著富明安暂署。丑达亦著往和阗办事　　

○又谕、驻劄各回城办事大臣。理宜洁己奉公。约束下人。抚辑因众。毋令丝毫扰累。乃大臣等、遇事往往彼此歧视。漠不相关。以博长厚之名。虽有见闻。概行容隐。若果能以国事为重。于同官有不法之举。即行参奏。则不肖之徒。知所顾忌。何至滋生事端。即如乌什一事。可为炯戒。现在和诚。又纵伊属员家人。求索所部。额尔景额、平日岂无见闻。而仅以私采玉石一事入奏。朕以为无关紧要。姑从宽贷。及乌什事发。始补行参奏。若早如此直切指陈。则和诚早经治罪矣。额尔景额、即系姑息瞻徇。著传谕各该大臣等、嗣后有仍蹈覆辙。扰累回人者。邻城一有见闻。即据实参奏。其或以私事不合。互相倾轧。亦不能逃朕洞鉴　　

○吏部带领京察六法官宗人府主事延德等、四员引见。得旨、延德、景椿、著照部议降调。德山、积兰泰、著照部议休致　　

○兵部等部议覆、绥远城将军宗室蕴著奏称、绥远城官五十四员。兵一千三百余石。右卫官四十八员。兵一千五百余名。二处官兵多寡不同。请量其敷用均齐。将绥远城满洲作为佐领十六。蒙古作为佐领四。共二十佐领。右卫满洲作为佐领八。蒙古作为佐领二。共十佐领。绥远城现在协领九员内。满洲八。蒙古一。佐领二十一。防御十骁骑校十四。今设佐领二十。按一佐领下防御骁骑校各一员计算。多佐领一员。少防御十员。骁骑校六员。两翼蒙古。少协领一员。均应添补。右卫现在协领六。佐领九。防御十一。骁骑校十七。今设佐领十。按数计算。少佐领一员。多防御事员。骁骑校七员。协领六员内。多满洲协领一员。均应裁。请将右卫应裁满洲协领一员。暂令其管理绥远城协领。俟缺出仍于蒙古内补放。其右卫满洲协领一缺即裁。至绥远城所少之防御十员。将多余佐领一员。令其原衔在防御上行走。再将右卫应裁之步军章京一员。防御一员调补。尚少七员。即在右卫世职闲散官。及骁骑校内拣放。其绥远城所少骁骑校六员。即于右卫应裁骁骑校七员内调补。其余一员。俟缺出裁。至右卫少佐领一员。即行保送补放。又绥远城、右卫、二处。每兵百名作为一佐领。每佐领下。除匠役各二名外。领催。前锋。马甲。各七十五。养育兵。步甲。各二十五。绥远城应额兵二千。现一千三百。不敷满兵七百。于由京派来驻防兵内补。不敷蒙古兵一百。于右卫蒙古余额兵内补。其右卫蒙古余额兵。俟缺出裁。均应如所请办理。至奏称右卫满洲蒙古兵搬移家口。请照移驻张家口之例。给与口粮车价。亦应准其照例办给。至称右卫每兵一名。马三匹。口粮十分。绥远城每兵一名。马二匹。口粮五分。今既均齐移驻之兵。亦照绥远城例。每名裁马一匹。每兵各给口粮十分等语。查乾隆二十九年右卫移驻案内。据晋抚咨报。每大口日给口粮粟米八仓合三勺。小口减半。并未议有兵一名。给与口粮十分之处。所有此次移拨绥远城兵家口。应令该将军查照定例支给。毋庸议添。从之　　

○兵部议准、湖广总督吴达善疏称、湖北省现存驿站座船十二。沙船二。皆毋庸议减。惟宣楼船三十六。船多差简。请裁减十只余。各项站船四十。足敷拨用。统计拆造苫盖。及水手工食银。每年可节省二千七百余两。倘遇差添。即于裁存工食银内雇船备用。从之　　

○旌表守正捐躯之湖北蕲州民冯三女冯氏　　

○戊子。上诣畅春园、问皇太后安　　

○诣大高殿行礼　　

○还宫　　

○己丑。上御太和殿视朝。文武升转各官谢恩　　

○幸圆明园　　

○吏部议准、贵州巡抚方世俊疏称、平越府属湄潭县。向因地广人稀。政务较简。定为简缺。近生齿日繁。实属难治。非拣选强干之员。不能胜任。又安顺府属清镇县。昔为兼三要缺。近则该处民苗相安事务较少。请将湄潭县。改为繁疲难兼三要缺。在外拣补。清镇县。改为冲难兼二中缺。归部铨选。至石阡府属龙泉县。向例定为简缺。今亦请加以繁难二字。改为中缺归选等语。应如所请。准其更调注册。从之　　

○户部议覆、大学士管两江总督尹继善疏称、丁溪、庙湾、二场。原报熟地四千一百八十二顷。内除实丈出熟地一千三百八十六亩外。荒地银四千六百九十两二钱九分。请自二十八年为始。久远减除。至查丈熟地。较二场原报、共多出地二百二十二顷五十七亩。应将查丈不实之员附参等语。应如所请。将各员附参。并前项丈出余地。自二十七年以后应徵锞银。按数追缴。送部查核。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十六


大清高宗法天隆运至诚先觉体元立极敷文奋武孝慈神圣纯皇帝实录卷之七百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。五月。庚寅。赐哈萨克阿布赉敕书曰、昨尔所遣恭请朕安之鄂托尔齐等、来京瞻觐朕颜。览汝表文。并据鄂托尔齐口奏、布噜特带兵入尔哈萨克游牧。戕害多人。掠去牲只无数。仰乞睿鉴等语。前据驻劄伊犁大臣奏称、巡察塔尔巴哈台等处。路过尔哈萨克之鄂罗木拜等、禀称、阿布勒比斯纠合多人。带兵二千余名。将布噜特人畜抢掠无数。彼此讲和完结。哈萨克、布噜特、俱系仰慕皇风。为朕藩服。朕一视同仁。毫无轩轾。今汝奏称布噜特侵扰尔哈萨克。然汝之阿布勒比斯带兵二千余名。掳掠布噜特而回。为我大臣所遇。布噜特若以尔等入彼游牧掳掠人畜入告。朕将以谁为直耶。看来尔二部彼此抢掠。习以为常。尔等两处游牧。系属比邻。理宜彼此和睦。守分安居。互相劫掳。最为恶习。两俱无益。布噜特掳掠汝等一事。汝使人来后。尔等哈萨克亦将布噜特抢掠报复。业已讲和完结。嗣后尔等当感激朕恩。恪遵训谕。改革抢掠之习。循分安居。戒除贪图小利之心。则长受朕恩。各享昇平之福矣。勉之。此事布噜特并未入奏。伊即入奏。亦照此旨晓谕。无论何人。朕不偏袒也。外特赐阿布赉、蟒缎、文绮、若干。尔其祇受朕之恩赐。并赏来使鄂托尔齐。三品顶翎。额哷克拜、吐鲁根、摩呼赉、雅尔监博浑、五品顶带。萨噶尔哲尔格齐、萨坦、巴朗、阿达伯克、六品顶带。及前次赏给三品顶翎之玛穆特、五品顶翎之和通额哩叶伯克、和屯鄂罗满、图满等、十七人。服饰器用银两有差。再尔奏请人薓等药。俱如所请赏给。尔一并祇领　　

○吏部带领京察保送一等之工部郎中萨穆哈等、四十八员引见。得旨、萨穆哈、永庆、务实、桂林、孙琦、福重、玉琳、巴克唐阿、威中额、范树礼、德沾、萨泰、鄂敏、舒勒赫、明善、发哈、伊克坦布、明海、海拉逊、图桑阿、查锡纳、德兴、岱永、佛逊泰、查尔斌阿、诺穆图、睦成额、拉布坦、道贵、布达扎布、瑺泰、觉罗扎进泰、长庚、阎循琦、王铤、吴绶诏、秦黉、阿隆安、萨灵阿、官泰、福永、凤翔、佛尔庆额、伍云珠、八格、书启善、素尔纳、俱准其一等加一级。玛尔洪阿、准其于郎中任内、一等加一级　　

○以侍讲谢墉、为福建乡试正考官。御史毛辉祖。为副考官。户部员外郎钱受谷。为湖南乡试正考官。编修张坦。为副考官。内阁侍读学士汤先甲。为四川乡试正考官。吏部员外郎王猷。为副考官。翰林院侍读学士卢文弨。为广东乡试正考官。吏部员外郎刘墫。为副考官。御史积善。为广西乡试正考官。吏部主事孟超然。为副考官　　

○命副都统伊勒图、往雅尔办事。更换副都统讷苏肯、往阿克苏。同参赞大臣绰克托办事　　

○辛卯。戌刻。京师地微震　　

○谕军机大臣等、据刑部议覆、明德审拟程秋香致死胞兄程成一一案。该抚照弟殴胞兄至死例。拟斩立决。虽罪无增减。而于本内声明该犯实系失手致伤。并非有心殴死等语。殊属非是。当程成一之猪。在该犯程秋香田内践食白菜。其事本属甚小。该犯执担赶打。及猪已跑回。何至穷追入室。且人与猪高下相去悬殊。岂有举担向猪。遂至伤及伊兄顖门之理。于情事尤为未协。从来外省办理卑幼殴死尊长案件。虽据例定拟。每于供词内多方迁就。以冀一线可原。久已成为锢疾。屡经降旨饬谕。明德向来办理刑名。尚为详慎。何以亦蹈此恶习。著传旨申饬　　

○又谕、前明山参奏、粮道王概、浮收仓米卖银入己一案。业经该督抚审拟完结。但思从前明福。于粮道任内。因有浮收斛面等弊。特派刘统勋前往彻底查办。此后自应夙弊一清。何得王概尚有浮收之事。且自查办明福以来。阅今已十余载。其间任粮道者。不止一人。如历任道员。并知洁己自爱。而王概独敢复蹈覆辙。致有浮收私弊。则更无可曲贷。若其事为历任相沿之陋弊。而道员之为督抚所偏护者。即曲为掩盖姑容。其意所不悦者。即登之白简。是督抚以爱憎为是非。致同一贪墨之员。或显罹刑章。或幸逃法网。实于政体有关。况仓粮本有定额。若任意浮收。计图赢溢。必致苛累小民。尤非整饬官方之道。朕办理庶务。一秉大公。岂容含糊了事。使监司同罪异罚耶。著传谕李侍尧、明山、将明福以后。王概以前。所有历任道员。有无似此浮收私卖等情节。逐一彻底查明具奏。毋得稍有袒徇讳饰。并将此后如何立法不致仍生弊端。著悉心详议具奏。明山如已赴江西。于接到谕旨后。即回廉东会同李侍尧、悉心查办此案。定议后。再赴新任。将此谕令知之　　

○吏部带领京察保送一等之吏科掌印给事中陈作梅等、三十七员引见。得旨、宋弼、准其一等。陈作梅、福章阿、范宜宾、塘古泰、宁泰、吉尔章阿、庚音、布占、达哈布、照玉、兆灵阿、诚明、图起、瑚什理、毕沅、李汪度、赵翼、彭元瑞、韦谦恒、褚廷璋、图拉、积福、杨义、那礼善、袁匡肃、怀诚、宁廷璋、阿昌阿、阿山、纳清阿、福庆、德明、素楞额、墨尔根额、俱准其一等加一级。德庆、佛佑、俱著改为二等　　

○壬辰。上诣畅春园、问皇太后安　　

○谕军机大臣等、本月十七日戌刻。京师微觉地动。旋即宁静。直隶地方。距京师甚近。所有畿辅一带情形苦何。朕心深为廑念。著传谕方观承、令其即速查明具摺覆奏。寻奏、保定省城。亦于是日微觉地动。臣查问城内外居民。有觉有未觉者。保定距京三百余里。情形既属相同。谅各处不过如此。报闻　　

○户部议准、调任陕西巡抚明德疏称、凤县地方。幅员辽阔。请将附近留坝一带村庄。及松林、武关、二驿。分隶通判管辖。其民壮一项。除现在筹议外。禁卒二名。应准在凤县内酌拨二名。仵作一名。于皂役内拨充。斗级四名。于弓兵内拨给。从之　　

○癸巳。谕军机大臣等、明瑞等奏称、四月十八日。贼人驱出牲只甚多。一半渡河牧放。因伏兵五十名。候贼人舍骑刈草之时。突起冲击。擒三人。杀二十人。其渡河之贼。被歼大半。收取牛马驴三百余。分赏效力官兵等语。此次官兵击贼。收其牲只。甚属奋勉。著查明有应赏巴图鲁号者。奏请赏给。仍酌量奖赏。以示鼓励。今日据纳世通等、虽奏称与贼交战数次。并未有实在劳绩。著传谕明瑞。凡城西堵截贼人樵牧。俱著一体加意办理　　

○吏部带领京察保送一等之光禄寺署正福宁等、二十九员引见。得旨、福宁、汪守锜、佛尼勒、班济泰、奇成额、承基、舒鲁富炎泰、道宝、舒明、陈孝泳、什勒密、喜常、白士杰、永德、张肱、扬桑阿、玛兴阿、觉罗法海、那澄、常庆、富勒浑、张桂、马进泰、顾光旭、冯章宿、松禄、筠翮、书鲁、俱准其一等加一级　　

○乙未。上诣畅春园、问皇太后安　　

</div>
    <div class="pagination">
<a href="清实录乾隆朝实录_page995.html">上一页</a><span>...</span><a href="清实录乾隆朝实录_page991.html">991</a><a href="清实录乾隆朝实录_page992.html">992</a><a href="清实录乾隆朝实录_page993.html">993</a><a href="清实录乾隆朝实录_page994.html">994</a><a href="清实录乾隆朝实录_page995.html">995</a><span class="current-page">996</span><a href="清实录乾隆朝实录_page997.html">997</a><a href="清实录乾隆朝实录_page998.html">998</a><a href="清实录乾隆朝实录_page999.html">999</a><a href="清实录乾隆朝实录_page1000.html">1000</a><a href="清实录乾隆朝实录_page1001.html">1001</a><span>...</span><a href="清实录乾隆朝实录_page997.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
