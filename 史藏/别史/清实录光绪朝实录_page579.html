<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 579 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 579 页/共 1316 页</h1>
    <div class="content">○勾到山西直隶热河情实罪犯。停决山西斩犯二人。直隶斩犯四人。绞犯二人。余八十七人予勾。　　

○蠲缓山东青城、滨、利津、蒲台、濮、平阴、长清、东阿、博兴、东平、乐安、济甯、历城、章邱、邹平、长山、新城、齐东、齐河、济阳、禹城、临邑、肥城、惠民、阳信、乐陵、商河、邹、阳谷、寿张、菏泽、曹、钜野、范、朝城、聊城、博平、茬平、鱼台、沾化、高苑、潍、金乡、平原、泗水、汶上、郓城、蒲、观城、堂邑、莘、高唐、海丰、寿光、德陵、德平、滋阳、曲阜、甯阳、滕、清平、馆陶、单城、武定、陶、夏津、邱、嘉祥、兰山、郯城、费、沂水、日照、益都、临淄、昌乐、昌邑、武城、恩利、津、八十州县。暨济甯、东昌、临清、三卫。东平所。永阜等场。被灾各屯庄新旧粮赋。并盐芦杂课有差。　　

○庚午。谕军机大臣等、崧蕃奏、库需匮乏。协饷欠解太钜。请饬催解一摺。据称黔省协饷。近惟四川广东江苏九江关等处。源源报解。余如山东湖北湖南等省。每年解不及半。其江西浙江福建东海关。迄未拨解。积欠将及三百数十余万两。本省现在进剿苗匪。需饷孔亟。请饬部分催迅解。以济急需等语。本年六月。贵州黎平府属苗寨滋事。防剿各营。应发欠饷。自应迅筹散放。俾免贻误要需。著户部飞催应协黔饷各督抚。务将本年协饷。迅即如数解清。仍将历年欠饷。陆续筹解。以重边防。原摺著钞给阅看。将此谕令知之。现月　　

○以吏部右侍郎敬信署都察院左都御史。现月　　

○调镶白旗汉军副都统桂祥为镶黄旗蒙古副都统。译汉　　

○以襄办广西边务出力。赏翰林院编修熊方燧侍讲衔花翎。摺

包　　

○以耆年笃学。赏广西训导黎申彦光禄寺署正衔。摺包　　

○辛未。谕内阁、叶志超奏、官军进剿榆树林等处股匪获胜情形一摺。前因喀喇沁等旗被匪滋扰。谕令叶志超分兵防剿。该提督派令副将潘万才由五虎马梁一带。节节进剿。十月二十九日。行抵榆树林地方。与贼接仗。该匪二千余名。堵塞街口。抵死抗拒。当经都司蒋广栋等、分率劲旅。四面围攻。鏖战两时之久。将该匪悉数歼除。夺获马匹器械甚多。附近各庄之贼。闻信来援。各队分投迎剿。阵斩黄衣贼目数名。击毙马步贼匪一百余名。伪王李妖师、伪领兵侯孙惠等五名。均被击毙。随即进剿西桥头踞匪。又建昌迤东之叶柏寿一带。有匪首刘怀等、纠党千余人。盘踞杀掠。本月初三日。提督聂士成督队进剿。参将叶玉标等。左右奋击毙匪首刘怀、并匪四百余名。夺获枪炮车马旗鼓多件。贼众纷纷溃散。聂士成现率各队驰往黑水地方。雕剿另股贼匪。现在平泉建昌等属。要路已就疏通办理甚为得手仍著叶志超督饬各营将弁。乘胜进攻。合力兜剿。务将窜扰蒙旗各股匪。悉数殄除。毋留余孽。以绥藩服而靖地方。现月　　

○谕军机大臣等、绵宜奏、奉天办理军务情形。敬陈管见各摺片。前据定安、裕禄奏报、进剿朝阳贼匪。叠获大胜。并生擒匪首郭万淐等多名。业经降旨宣示。兹据绵宜奏称、所斩获者。多系裹胁难民。未与真正贼匪交战。览奏殊堪诧异。军营奏捷。向有以少报多之弊。岂生擒首匪。亦敢造言粉饰耶。著定安、裕禄、确切查明。据实覆奏。至所请添派重兵。运送炮位。并将换练西丹酌调防堵各城旗兵。拨守奉省内外城门。会同地方官严查保甲。倡办团练各等语。所陈有无可采。著定安、裕禄、体察现在情形。妥筹办理。原摺片均著钞给阅看。将此各谕令知之。寻奏、叠次所获匪犯。均经讯明。实非裹胁。军械等件。亦经各营陆续解省查验存储至添调重兵倡办团练各节。现在前敌援军。足敷战守。均请毋庸置议。报闻。现月摺包　　

○又谕、宗人府奏、斩犯宗室玉生拟入情实。将盛京所缮黄册进呈请旨一摺。玉生叠次纠劫得财。因坚不成招。由立决量改监候。例应入实。惟该犯真赃究未起获。又无自认口供。罪疑惟轻。著免勾。仍牢固监禁。将此各谕令知之。现月　　

○以贝勒载漪为正黄旗领侍卫内大臣。镶黄旗蒙古都统容贵为正白旗领侍卫内大臣。译汉　　

○以滇越电线。如期通接。予在事出力云南补用道李必昌等优奖。赏洋员占臣宝星。摺包　　

○壬申。以捐建清节善堂。予江苏嘉定县职妇陆朱氏建坊。摺

包

　　

○癸酉。圣祖仁皇帝忌辰上诣寿皇殿行礼。遣官祭景陵谕军机大臣等、理藩院奏、据昭乌达副盟长呈报该盟被扰。盟长暨印信均无下落。请旨饬查一摺。前因昭乌达盟长敖罕贝子达克沁府第。被匪焚毁。杀伤人众。当谕李鸿章饬令叶志超分兵驰赴该处。实力防剿。认真保护。惟该盟长敖罕贝子达克沁、暨盟长印信。尚无实在下落。亟应迅速查明。著该都统迅即派员确查。据实覆奏。原摺均著钞给阅看。将此谕令知之。现月　　

○派兵部右侍郎巴克坦布。会同原派大臣崇礼、敬谨承修寿皇殿工程。摺包　　

○以兵部右侍郎巴克坦布署镶黄旗蒙古副都统。译汉　　

○甲戌。护理伊犁将军富勒铭额奏、惠远新城。地旷人稀。请将伊犁府知府移驻。以资治理。下部议。摺包　　

○乙亥。谕军机大臣等、户部奏、豫拨来年京饷一摺。历届京饷。均系年前豫拨。光绪十八年京饷。该部拟在地丁盐课等款内。指拨银七百万两。请饬各该省关、于来年分批起解等语。京饷关系紧要。现经该部就各省关情形。酌量指拨。自应遵照奏定数目。源源报解。以应要需。著该将军督抚监督等、务于接到部文后。分批赶解。限于来年五月前解到一半。十二月初闲全数解清。不准截留改拨。藉词延误。傥届限不到。即著该部照奏定章程。指名严参。原单均著钞给阅看。另片奏、光绪十八年内务府经费。拟拨两浙盐课银五万两。广东盐课银五万两。福建茶税银五万两。闽海关常税银十万两。洋税银五万两。太平关常税银十万两。九江关常税银十五万两。共银六十万两。请饬依限完解等语。除闽海关常税银十万两。应径解北洋。并各省关应还部库垫放银二十万九千二百余两。应由指拨各款内匀解部库外。下余银二十九万七百余两。著该将军督抚监督等、务于来年开印后。陆续径解内务府交纳。仍限六月前解到一半。十二月初闲埽数解清。不准稍有蒂欠。原片单并著钞给阅看。将此由五百里谕知福州将军、直隶两江湖广闽浙两广四川江苏安徽江西浙江湖北湖南河南山东山西广东各督抚、暨传谕粤海关淮安关监督知之。现月　　

○又谕、户部奏、豫拨筹边军饷一摺。据称壬辰年筹边军饷。共指拨银二百万两。请饬依限报解等语。此项饷银关系紧要。著该将军督抚监督等。按照指拨银数。于来年四月前解到一半。十月内全数解清。毋稍迟逾。原摺单著钞给阅看。将此由四百里谕知福州将军、两江湖广闽浙两广江苏安徽江西浙江湖北广东各督抚、并传谕粤海关监督知之。现月　　

○河南巡抚裕宽奏、请留嵩武军裁撤饷银。添募勇营。以资防务。下部议。摺包　　

○命户部右侍郎崇礼兵部左侍郎洪钧、在总理各国事务衙门行走。洋务　　

○命吏部尚书麟书教习庶吉士。现月　　

○以亏欠库款。革已故署河南延津县知县郭炳新职。提属勒追。摺包　　

○纂修官舒伟俊恭纂　　

总纂官王荣商恭辑监修总裁世恭阅一签十月初十日正总裁那月日专司藁本陆恭覆阅癸丑七月十一日徐月日荣月日副总裁唐月日宗室宝恭阅三月十三日陈恭阅三签正月二十二日熙月日郭恭阅二签五月初一日宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百四　　

光绪十七年。辛卯。十一月。丙子。谕内阁、溥龄等奏、陵寝仪树。被贼锯伤。请将疏防各员议处。并自请议处一摺。孝陵北砂山地方仪树。本年八月二十日夜闲。被贼斧伤一株。锯伐一株。殊属目无法纪。著直隶总督严饬各州县。并著溥龄等派委旗绿营弁。一体严拏正犯。务获究办。内务府郎中达桑阿、员外郎富隆额、主事禄云、疏于防范。均著交部议处。溥龄、麟嘉、英廉、亦有失察之咎。著一并交该衙门分别议处。现月　　

○又谕、前据给事中张延燎奏参河南巡抚裕宽。人地不宜。于地方公事。未能整顿。当派尚书昆冈、侍郎钱应溥、前往查办。嗣据该给事中奏、河南尉氏等县。劫案叠出。该抚裕宽毫无振作各节。复经谕令昆冈等、归入前案一并查覆。兹据查明覆奏。已故彰德府知府谢祖源、并非气忿殒命。已革临漳县知县连英。亦非匿报蝗灾。已故延津县知县郭炳新、因亏短交代。情急自尽。非由后任逼勒。已革河南候补直隶州知州徐本华、已革东河候补同知秦培、委办河工。查无夤缘入局情事。巡抚裕宽。亦无信任家丁等情。既据分晰查明。均著毋庸置议。南汝光道朱寿镛、于队勇误拏顾桂生身死一案。不即申报巡抚。仅将武弁黄全文发县审办。实属疏忽。朱寿镛著交部议处。武陟县知县贾联堂、于所属劫案。迄无一获。实属捕务废弛。贾联堂著先行交部议处。仍勒限缉拏逸犯。署光山县知县蒋斌、审理案件。将原告秦熊氏责押病毙。已属任性妄为。修理城桥各工。并未禀报上司。辄即派捐钱文。显有苛歛欺饰情弊。临颍县知县孙宝璋、勒捐科罚。罔恤民艰。修理衙署。派令书役捐办。尤属糊涂荒谬。蒋斌、孙宝璋、均著即行革职。似此贪劣不职之员。该管上司。毫无觉察。实难辞咎。著吏部查取职名。分别议处。河南巡抚裕宽。于地方应办事宜。尚无贻误。惟本年夏闲。信阳等处百姓。因讹言惊徙。并无拏人激变。互相杀伤之事。该抚于查明后。不即具奏。亦有不合。裕宽著交部议处。唐县袁潭镇设卡稽查。试办之初。商民不免阻挠。现在业已相安。仍著该抚督饬局员。随时体察舆情。妥慎办理。毋任再滋事端。河南盗风本炽。游兵散勇。所在句结。该抚务当严申禁令。督饬地方文武、暨留防各营。实力查拏。严行惩办。如果稍有懈弛。即著分别撤参。寻吏部议。裕宽、朱寿镛、俱应降二级留任。得旨、准其抵销。现月　　

○又谕、定安等奏、官军击散朝阳窜匪。续获胜仗一摺。热河股匪。前在朝阳县界滋扰。经定安等派出各军会剿。叠次获胜。该匪窜至朝北营子一带占踞。经总兵张永清等、于本月初三初七等日。督饬马步队进剿。擒斩千余名。复乘胜探剿照树沟贼巢。生擒匪首李洛道、即李教明正法。北路边界。人心安定。总统丰升阿、由大庙贝子府一带进剿。擒获贼目陈洛溟道士盛信沧等二十名正法沿途歼毙贼匪百余名。并获匪首潘岳淋一名。仍分督各队。四路巡缉总兵聂桂林追贼至兴隆洼等处。斩贼一百四五十名复分队攻击又毙贼六百余名。生擒贼目侯可均讯明正法。各路剿办情形。均属得手。仍著定安、裕禄督饬诸军。会合直隶官军。迅速进剿。务将各股窜匪。悉数歼除。毋留余孽。所有打仗出力各员弁。著该大臣等分别存记汇案奏请奖叙。现月又谕、叶志超奏、官军进剿毛家窝铺贼匪获胜暨剿除高尔磴一带贼匪各摺片。本月初二三等日。西桥头之贼。退并毛家窝铺一带。纠合道匪共有二千余人。负固死守。初四日。经副将潘万才。饬营官蒋广栋等、率队分路攻击。杀贼甚多。并击毙贼目多名。贼始退至庄内。凭墙死拒官军复三面攻击。当将贼巢击破。阵毙伪大王赵金贵、徐小枝、及伪领兵侯陈忠等十余名。并马贼三百余名。道匪一千余名。夺获枪炮马匹旗帜无数。并生擒伪大王刘献堂正法枭示复于初六日。在二十家子地方。将起事贼首王廷照、宋学智、宋洛大三名。一并擒获。均经讯明正法。又建昌县属高尔磴等处。匪徒盘踞。经总兵曾腾芳等、率队在澜泥沟、苇子沟及三官庙各地方。叠次获胜。毙贼多名。并起获金丹道盟簿符咒等件。生擒匪首于刚、及著名贼匪八名。均已正法。并将道士吴广生一股。悉数歼除。又据总兵蔺福喜禀报。在建昌附近将伪平西王佟杰拏获交县讯办。高尔磴一带现已平静剿办甚为顺手仍著叶志超督饬各营将弁。乘胜进攻。合力兜剿。毋留余孽。以靖地方。现月　　

○谕军机大臣等、前据卞宝第奏、福建德化县匪徒滋事并匪首陈拱逃赴戴云山聚众竖旗意图抗拒叠经谕令督饬孙开华等。迅速剿办嗣据御史林启奏该匪踞山自守。势甚猖獗。复谕令将现在办理情形覆奏。兹据奏称、匪首陈拱窜往陈板后宅等乡聚众数百。沿山筑卡。经孙开华等先后会剿。因山径崎岖。未敢深入。责令后宅乡耆族捆送。具限交犯等语。该匪首聚众负嵎。当此官军四集。何难合力兜拏。克期蒇事。傥迁延不进。或至该逆翻山逃遁。别滋事端。该提督等安能当此重咎。著卞宝第严饬孙开华迅速进剿一面扼要堵截。严防窜逸。孙开华平日打仗奋勇受恩深重。务督饬各将弁。实力摉拏。认真剿捕。毋任日久蔓延。致贻后患。将此由四百里谕知卞宝第、并传谕孙开华知之。现月　　

○又谕、电寄定安等、前据定安、裕禄等奏调左宝贵回省助剿。嗣后未据奏报起程。著即电覆。现在各路叠获胜仗。剿办尚属得手。惟此匪股数太多。应否添兵助剿。以期迅埽逆氛。著定安、裕禄、妥筹电奏。现寄　　

○东三省练兵大臣定安等奏、东土默特旗札萨克达尔罕贝勒色淩那木济勒旺宝属境被扰。请免年班。得旨、著免其本年年班进京以示体恤。摺包　　

○闽浙总督卞宝第奏、遵议部议裁勇腾饷办法。请就阙额暂停募补。如限内不足一成。请展限办理。有警仍准随时募足。以备调遣。从之。摺包　　

○以违例苛罚。革浙江金华都司贺兴策职。永不叙用。摺包　　

○以擅收规费。革台湾沪尾守备康长庆职。摺包　　

○勾到朝审情实罪犯。停决斩犯三人。余十四人予勾。　　

○丁丑。上诣醇贤亲王园寝。行除服礼。早事　　

○缓徵两淮丁溪、草堰、富安、安丰、梁垛、东台、何垛、刘庄、伍祐、新兴、庙湾、板浦、中正、临兴、十四场新旧灶课钱粮。现月　　

○戊寅。东三省练兵大臣定安奏、三省练兵。改分三班轮换。营制不齐。调集不易。拟请变通办法。将各省步队八营。改为八起。仍仿旧制。每队以二百五十人为率。每省各练二千人。原有马队二起。添练二起。合成一千人。作为常练之兵。满三年后。察看地方情形。撤练归旗。再调一班接练。遇有征调。仍将撤练之兵。按册编队。下部议。现月以操行清峻。博学通经。予故江苏江甯县举人汪士铎。宣付史馆立传。从两江总督刘坤一请也。现月　　

○已卯。谕内阁、仓场衙门奏、仓廒不戒于火。分别参办一摺。据称本月十六日夜闲。海运仓失火。延烧吕字空廒。当即扑灭。请将该监督议处。并自请议处。花户人等送部讯究等语。海运仓不戒于火。延烧廒座。其中有无别项情弊。亟应彻底根究。所有该仓花户人等。著交刑部严行审讯。务得确情。按律惩办。监督孙汝璋、宗韶、疏于防范。著交部分别议处。祥麟、许应骙、著一并交部议处。现月　　

○以正黄旗汉军副都统恩全兼署正蓝旗汉军副都统。译汉　　

○予海防军营积劳。病故记名提督李宝林、参将胡九兰优恤。摺包　　

○缓徵安徽泗、凤阳、定远、灵璧、凤台、霍邱、盱眙、铜陵、合肥、滁、全椒、来安、寿、六安、天长、五河、含山、怀甯、桐城、当涂、芜湖、无为、庐江、巢、舒城、怀远、和、潜山、繁昌、亳、宿、阜阳、太湖、宿松、贵池、东流、涡阳、三十七州县。暨建阳、安庆、庐州、凤阳、长淮、泗州、滁州、七卫被灾歉收地方新旧粮赋杂课。现月　　

○上以冬至祀天于圜丘。自是日始、斋戒三日。照例　　

○庚辰。以热河道廷雍暂护都统。现月　　

○辛巳。谕内阁、定安、裕禄奏、官军剿贼获胜情形一摺。朝阳匪徒窜居黑城子地方。本月初十日。经总统丰升阿、副将程楠森、总兵耿凤鸣、三路进攻。击破贼巢。余贼退踞贝子府公所。抵死抗拒。复经官军奋勇进剿。先后生擒匪首于发等、暨王振芳即王洛师等九十余名。歼毙一千余名。其大障子地方匪徒亦经总兵聂桂林击剿获胜。阵毙头目王莛锐、于莛顺二名。生擒三十余名。总兵张永清、亦在石佛沟拏获于振声、韩泳溎即韩达子等正法。即著该大臣等乘此声威。饬令派出各军。会同直隶官军。迅将余匪摉除净尽。毋留余孽。现月　　

○谕军机大臣等、电寄李鸿章等、奉直两军。叠次剿贼获胜。尚属得手。惟败残贼匪。现在分窜何处。股数尚有若干。著即饬令确切侦探。详细覆奏。并先电闻。电寄　　

</div>
    <div class="pagination">
<a href="清实录光绪朝实录_page578.html">上一页</a><span>...</span><a href="清实录光绪朝实录_page574.html">574</a><a href="清实录光绪朝实录_page575.html">575</a><a href="清实录光绪朝实录_page576.html">576</a><a href="清实录光绪朝实录_page577.html">577</a><a href="清实录光绪朝实录_page578.html">578</a><span class="current-page">579</span><a href="清实录光绪朝实录_page580.html">580</a><a href="清实录光绪朝实录_page581.html">581</a><a href="清实录光绪朝实录_page582.html">582</a><a href="清实录光绪朝实录_page583.html">583</a><a href="清实录光绪朝实录_page584.html">584</a><span>...</span><a href="清实录光绪朝实录_page580.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
