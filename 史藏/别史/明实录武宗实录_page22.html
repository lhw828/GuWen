<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 22 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 22 页/共 127 页</h1>
    <div class="content">　　○寿王奏乞赐德安府岐王遗下刘家隔税课局杨子港并东山仑河泊所钱钞以供祭需养赡从之
　　○锦衣卫查革带俸指挥同知柏俊乞复原职指挥使并为其叔指挥拳等求还原职诏皆复之俊  宪庙贤妃之侄也
　　○锦衣卫百户杨玺  孝庙保母之侄也求复革去指挥佥事原职诏许之仍令世袭
　　○戊辰以灾免河南开封等府睢阳等卫山西大同府并大同等卫夏税有差
　　○命发太仆寺马价银三万两于大同补买战马免山西清源等县民三千名戍威远止令人出银一两二钱以助买马从镇守大同太监侯能奏也
　　○命杭州右卫指挥同知杨辂提督捕盗以都指挥体统行事
　　○赐镇守山西副总兵署都督佥事李玙大红织金蟒衣一袭从其乞也
　　○晓刻火星犯积尸气
　　○福建长泰县大风雨连三日夜平地水深二丈文庙堂庑门斋颓损漂民居八百余家伤禾稼五百余顷溺死男妇五十余人牲畜财物甚众
　　○庚午复除服阕按察司副使王懋中于福建
　　○升江西按察司副使周东为山东按察使
　　○复翰林院管孔目事中书舍人刘讯官讯坐誊写通鉴纂要差讹罢职乃奏办所司惟出入钱粮收掌文册而誊录实非所预乞宥其罪礼部为请复之
　　○太傅庆云侯周寿奏所买昌平州等处田土一千六百余顷乞蠲除粮草从之
　　○整理盐法右都御史张宪请敕福建清军御史兼管所属盐课岁终奏报并令巡海副使带理巡盐听盐法御史提督从之
　　○宪复查奏福建盐法当兴革者三事一欲将福兴漳泉四府盐借行于江西广信建昌抚州三府发卖仍委官查验不许私贩越界一漳之柳营江泉之新桥等处俱有私盐船只宜设批验把截许其首报盘验每引纳银一钱通收本布政司官库以备剿贼给赏之用一查得未中盐课数少发到勘合数多兼□人报中者稀勘合难完宜令运盐司量留五十道开中填缴余缴部户部覆议＜锍-釒＞通盐法恐开借行之端难禁越界之弊若欲纵其纳银私贩则私盐盛行公盐阻碍俱难准行独查缴勘合宜依所奏诏从之然宪谓江西三府与福建接壤往往私贸福盐而淮浙之盐不能遍及官民俱不获利则亦未为无见也
　　○福建南靖县连三日风雨不止水深丈余漂没民居及禾稼甚众
　　○辛未南京户部尚书杨廷和以升秩具＜锍-釒＞谢其略曰臣历事三朝荐更八任叨居禁从久侍经帷近者转官吏部进授左衔曾几何时骤膺峻擢窃惟户部乃国计所关尚书实经总其要两京之政理繁简虽殊官府之建置职掌则一况  祖宗根本之地财用不可不充而东南困惫之余民力尤所当恤再命而伛甚欲循墙数日以来未敢视篆仰窥  圣意倍感愚怀岂以铅椠之迂堪任金榖之事盖谓政事可以泽物因试之剧司谓经术本以济时乃责其实效此造化曲成万物之德圣主振励群策之机也章下礼部
　　○伊王奏旧给食盐止二十引乞照襄王例给三百引于两淮运司关支从之
　　○命杭州前卫指挥使江洪守备温处地方以都指挥体统行事
　　○锦衣卫千户杨瑾求复指挥佥事并其弟谦原任镇抚诏皆允之谨  宪庙恭妃兄也
　　○复开白塔河及江口大桥潘家通江四闸先是总督漕运都御史洪钟言苏浙运舟由下港口并孟渎河泝大江以达于瓜洲者远涉二百八十余里往往覆于风浪惟孟渎河对江有夹洲可抵白塔河口旧设四闸径四十里至宜陵镇再折而北即抵扬州运河于舟行甚便请开浚如旧至是成
　　明武宗毅皇帝实录卷之二十八
明武宗毅皇帝实录卷之二十九
　　正德二年八月壬申朔复除裁革山东按察司副使何琛于江西
　　○给隰川王府镇国将军聪瀡聪潢岁禄各一千石以隰川王言其由辅国将军加封例应增给也
　　○南京户部尚书杨廷和等奏近欲＜锍-釒＞通钱法凡解户口食盐及商税鱼课钞钱赴部者必历代旧钱与洪武等钱中半兼收但洪武永乐等钱贮库虽多给领尚少况弘治通宝鼓铸未完市未行使解户措办不及官府收受亦难若令每洪武等钱折纳旧钱二文愈见负累请自今解到钱钞不拘中半之数新旧钱俱暂与收受候弘治通宝铸造完日照例中半兼收仍行巡城御史等官访有阻格及私铸私用者严加究治则钱法＜锍-釒＞通官民称便户部议覆从之
　　○癸酉以南京都察院右都御史洪钟为南京刑部尚书○命义勇卫指挥使郭宇总督广东备倭以都指挥体统行事宇寻乞升遂升署都指挥佥事
　　○甲戌云南布政司左参政于凤喈乞终毋养许之
　　○镇守延绥总兵官张安奏初奉敕谕止开每年户部运到银两遇有动支湏与镇守巡抚管粮等官会同支给缘本边仓库钱粮自户部运送之外各处解纳者尚多近者吏部移文奉有明旨则臣等皆得管理未知宜何所从诏如吏部所奉旨
　　○乙亥复除裁革贵州按察司副使王倬于广东
　　○镇守浙江太监刘璟题近奉旨收买果品及捕罗禽鸟输送京师其装载器具乞如宣德成化年例量取□人脚价以备置造从之于是采逻四出东南骚动矣
　　○遣大慈恩寺都纲劄巴也失充正使大能仁寺都纲锁南短竹充副使赍诰敕赏物往封灵藏赞善王端竹坚昝以其徒剌麻十人与俱而差来使臣剌麻星吉等复奏远赍赏赐徒从稀少不便防护乞更容徒二十人以行礼部覆奏  上以其累请仍添与十人
　　○丙子以裁革山西布政司右参政王缜为云南左参政
　　○锦衣卫遇例降级百户姚瑾求复原职正千户诏特许之瑾  宪庙安妃之侄也
　　○丁丑释奠先师孔子遣户部尚书兼文渊阁大学士王鏊行礼
　　○戊寅祀  大社  大稷
　　○太监李荣传旨取太仓库银二十万两太仆寺马价十五万两贮于内承运库
　　○后军都督府都督佥事戴广卒广初袭祖职为大宁前卫正千户正统天顺间屡立战功历官至都指挥使掌号团营受敕守备偏头关成化癸巳虏入边广率所部御之多所斩获久之乃论功迁都督佥事召还神机营管操俄命本府佥书管事卒于官子纶先殁无他子承袭纶妻李氏主其丧乞祭葬诏如例给之
　　○夜流星如弹色青白光烛地起自毕宿正南行至云中沉沉有声如雷
　　○己卯遣户部侍郎张缙祭京都太仓之神
　　○升都察院右副都御史张鼐为南京都察院右都御史
　　○广西南宁太平二府地震有声如雷
　　○庚辰顺天府乡试命翰林院学士刘春侍读学士吴俨为考试官
　　○巡按直隶御史赵斌奏弘治十二年清出顺圣川佃种余地堪税者二千八百三十五顷有奇每顷定拟粗粮三石草四束未纳今又于蔚州卫小关村清出地一十六顷有奇欲将前后地土自今年为始平厚地每顷徵细粮三石次者二石其顺圣川等处所负粮草除革前免徵自余仍行宣大巡抚管粮等官照册徵收户部覆议从之
　　○命安远侯柳文充总兵官镇守两广地方○改保安新城守备指挥佥事王忠于万全左卫四海冶堡守备指挥佥事张勋于马营堡以保安卫指挥同知朱寿守备保安新城宣府都指挥杨玉守备柴沟堡宣府左卫指挥同知时春守备保安旧城宣府都指挥佥事周显忠守备四海冶堡万全右卫指挥同知陶杰守备新河口堡
　　○工部以接济工程请令阴阳僧道医官有缺许其生徒及仕宦子孙农民纳银送部免考授官其等有四军民客商人等许纳银授以正七品而下散官荣其终身仍免杂徭其等有三民间子弟许纳银参充都布按府州县诸司承差知印吏役其等有八诏皆从之时方修理南海子殿宇桥梁制造元宵灯火及诸项工程所费动以万计自正月以来盖已用银二十余万两故为此权宜之术也
　　○辛巳  今上皇帝生于安陆之藩邸
　　○命广西按察司佥事胡献提督学校
　　○命营州后屯卫指挥同知杨瑀守备蓟州等处地方以都指挥体统行事
　　○壬干逭顺天府官祭宋丞相文天祥
　　○大学士李东阳＜锍-釒＞曰近以衰病恳辞伏蒙  皇上慰谕不允继又命医调治遣内臣颁赐酒肉等物臣受恩稠叠无以自容钦遵  圣谕用心调理冀获苟全而阅月以来病势不解窃惟臣之于君报德之心无穷而趋事之力有限臣禀赋羸弱生而多疾早窃官职勉强驱策已经四十余年精力消磨气血凋耗其所余者能复几何今骨痛目昏病日益增药饵虽良猝难取效凡卑官散秩尚不可容瘝旷之人况辅导之亲臣爕调之重任不能赞理政机乃徒叨冒禄位虽  圣德优容不加谴斥而臣心内省诚不自安伏望  陛下大度同仁容光下物察臣衰病之迹实自累年控诉之情已非一次解臣机务特许退休则臣虽莫酬既往之恩犹免积将来之咎此臣惓惓犬马之私不能自己者也  上曰卿辅导有年德望久著朕方切毗倚宜亟起供职慎勿再辞
　　○广东韶州府同知韩铣征獞贼战死诏赠朝议大夫广东布政使司右参议锡之诰命
　　○给周府永宁王府辅国将军同金□御所遗宫眷子女养赡米岁五十石从周王请也
　　○命漕运参将都指挥佥事梁玺三千营坐司管操
　　○癸未升都察院左佥都御史张鸾为右副都御史
　　○命广宁卫投降带俸达官都指挥佥事羊哈子守忠袭指挥使于原卫带俸
　　○甲申中书舍人吾翯服阕复除原职
　　○太监李荣传旨光禄寺卿署鸿胪寺事杨瑢令夺情起复
　　○降病痊工部都水司主事欧阳琼为浙江崇德县知县责其养病年久也
　　○命辽东署都指挥同知庄椿充参将协同漕运兼守淮安地方
　　○命前军都督府带俸都督佥事蓝敬右府佐贰佥事
　　○乙酉靖江王约麒奏请全赐桂林府税课司三季钞料以助弗给户部执奏系近年题准还官之数难从所请上特命与之
　　○掌詹事府事礼部左侍郎兼翰林院学士刘机等奏端门内之左有房五间乃詹事府及左右春坊司经局候朝之所兼置诸司印信文卷什器于其中迩因署门事右少监李显等奏乞皆以与之缘近侍诸司端门内各有直房望念臣等春宫官属尝效微劳祗候出入无所栖止持敕该部查照卷案奏请定夺诏既有文案在内准留与两间
　　○广西太平府地震
　　○丙戌赐手敕少师兼太子太师吏部尚书华盖殿大学士李东阳加俸一级太子太保吏部尚书兼武英殿大学士焦芳进少傅兼太子太傅谨身殿大学士户部尚书兼文渊阁大学士正鏊进少傅兼太子太傅武英殿大学士吏部尚书许进兵部尚书刘宇俱加太子少保
　　○盖造豹房公廨前后厅房并左右厢房歇房时  上为群奸蛊惑朝夕处此不复入大内矣
　　○永和王表桻奏原赐随侍官军近改隶太原卫乞取回仍听管束改作群收所如旧轮戍大同事下兵部议宗藩听随侍官军之谋往往偾事且边方军伍虗甚防守缺人王所请不可许得旨如王请已后各王府不得援例
　　○丁亥敕南京户部尚书杨廷和今特命尔内阁办事敕至尔即驰驿来京毋或稽违故敕
　　○太师兼太子太师英国公张懋奏乞养疾特许之
　　○泾王奏岁禄万石内仅支红梗米二千石欲比荣府例加支户部言各府常禄盖随土产以便小民输纳也山东粟多粳少其请难从诏以王既累奏再改支粳米五百石不为例
　　○以旱灾减免南京锦衣等四十二卫屯粮三之二
　　○四川天全六番招讨使司土官招讨使高勋遣舍把高文璧等贡马谢受职恩赐宴赏宝钞彩叚马价如例
　　○戊子太学士李东阳奏顷奉手敕加臣俸一级夫爵禄之待人臣必量才以授计功以进臣病质衰颓药物过于饮食时注门籍退处半于趋朝尝承  圣谕曰图弘治化臣实未能有图曰勉副重托臣实无能求副加进少师之官又进一级之禄求退得进心奚自安愿留有余之宠以归朝廷还无功之赏以待天下臣感始终之恩当口□衔生死之报矣  上曰卿屡陈衰病已有旨再四勉留今兹加俸盖录旧劳朕方图治任贤卿尚体古人许国之义毋复固辞
　　○太监李荣传旨以太子太傅伏羗伯毛锐镇守准安等处地方兼充漕运总兵官召郭鋐还
　　○升镇守金齿腾冲地方右参将云南左卫指挥佥事沐崧为署都指挥佥事
　　○锦衣卫原任指挥使降级正千户孙煇查革副千户冠带小旗石诚闲任百户吴宽乞复原职调卫署指挥佥事刘宝副千户刘铎所镇抚刘勤求复锦衣卫诏听煇宽复职宝等复卫诚升百户煇诚戚里宽保毋属宝等都督刘宁弟侄也
　　○己丑命都察院右副都御史张鸾清理军职贴黄
　　○庚寅复除服阕福建布政司右参议蔚春于狭西改福建按察司裁革佥事院宾于江西
　　○调服阕狭西按察司佥事刘道立于广西以考察才力不及也
　　○巡按狭西御史李高奉命阅视边镇劾奏狭西行都司都指挥佥事陈瑄等十四人管操都指挥同知李清等七十六人守备西宁都指挥同知徐廉等四人及分守肃州右参将都指挥佥事吴鋐协赞署都指挥佥事杨义整饬固原等处兵备副使高崇熙李端澄萧翀等各因循怠玩戎务废弛其甘肃监枪太监等官沈让姚远梁玉接管太监张昭巡抚都御史毕亨等亦难辞责得旨边备废弛本当究问姑从轻贷鋐瑄等各夺俸两月让亨等既去任昭代理未久俱宥之令加意整饬边务毋得仍前怠玩
　　○辛卯召总督苏松粮储右佥都御史韩福莅都察院事  赐郑府东垣王四书集注圣学心法各一部
　　○壬辰巡按广西御史张津奏广西修仁荔浦二县田塘顷亩节被獞贼占种致粮多逋负遗累官民请暂停粮税并行总督等官从宜抚捕其占种田塘责令还主庶几不失原额户部议覆从之
　　○太监李荣传旨羽林前卫指挥佥事安钦以都指挥体统行事于定州管理达官军余操备
　　○狭西巡按御史李高兵备副使张天衢兰州知州姜闳俱谪戍初闳与甘肃游击将军徐谦有隙因谦麾下百户刘钦王钦累骑而行与闳遇冲其导从闳叱而缚之钦部下军士遂率众入州喧哄闳避伏床下以为谦主之也因并讦谦贪淫暧昧之事以呈于高会虏入庄浪抢掠西宁兵备副使亦以诸将领失事之状呈于高高委天衢鞫问坐谦贪淫及失事罪以狱上谦奏辩亦讦高天衢及闳交通鍜炼之情命刑部右侍郎陶琰锦衣卫指挥余寘往讯之琰等言各奏多非情实因劾高失宪体天衢情涉交通闳肇启祸端遂非诬众奏上俱发肃州卫永远充军事内指挥同知星拱辰以宿娼应调卫止令纳米正千户杨铭以提调墩台防守不密应充军止降级谦以御众欠严分守庄浪副总兵把琮以守备不设计皆当逮问止夺俸三月盖瑾方欲右武左文而琰寘所上狱辞于谦等亦多从末减故瑾得以高下其手也后琰寘自狭归报命内批升寘为指挥同知
　　○癸巳  宪宗纯皇帝忌辰  奉先殿行祭礼遣驸马都尉马诚祭  茂陵
　　○命都指挥佥事徐勇掌江西都司印
　　○锦衣卫都指挥使叶广卒广字大用浙江青田县人由总旗成化间以侦事有功历升副千户末年兵部推镇抚司理刑掌印弘治癸丑升指挥佥事管卫事续以奉敕提督官校巡捕有功累迁都指挥同知正德元年进今官掌卫事至是卒赠右军都督府都督同知广器局魁硕敏而能断遇事不苟又能体悉群情不过苛刻谳狱以公平见称于时
　　○晓刻土星犯灵台上星○乙未祭太岁风云雷雨岳镇海渎山川月将等神
　　○丙申吏部拟服阕都御史邓庠起用都御史洪汉总督苏松诸郡粮储诏以汉因事罢废勿得再举令别具二人以闻
　　○四川守臣请仍设兵备副使诏以兵备官已革复举不谙事体其并狭西三边兵备革之
　　○敕锦衣都指挥同知高得林掌本卫印并提督官校办事
　　○丁酉命都指挥佥事梁玺补中都留守司正留守
　　○升播州宣慰使杨斌为四川按察使仍莅宣慰事旧制土官有功惟赐衣带或旌赏部下人无列衔方面者斌狡横不受两司节制讽安抚罗忠等上屡平普安蛮贼功阴重赂瑾故有是命后数年卒致支爱凯离之乱
　　○以那端袭元江军民府土官知府○革靖江王府五辅国中尉约□□崔爵坐酗酒欧死其妻之母及妻家养子又潜出城故也
　　○己亥升四川左布政使罗鉴为都察院右副都御史总督苏松诸郡粮储
　　○南哈及阿著等族番人居藏少并劄节等各贡马及盔甲等物赐宴并彩叚宝钞如例
　　○夜宁夏卫有大星自正南起流往西南而坠后有赤光一道阔三尺长五丈
　　○庚子长芦都转运盐使司运使邢霖乞致仕许之
　　明武宗毅皇帝实录卷之二十九
明武宗毅皇帝实录卷之三十
</div>
    <div class="pagination">
<a href="明实录武宗实录_page21.html">上一页</a><span>...</span><a href="明实录武宗实录_page17.html">17</a><a href="明实录武宗实录_page18.html">18</a><a href="明实录武宗实录_page19.html">19</a><a href="明实录武宗实录_page20.html">20</a><a href="明实录武宗实录_page21.html">21</a><span class="current-page">22</span><a href="明实录武宗实录_page23.html">23</a><a href="明实录武宗实录_page24.html">24</a><a href="明实录武宗实录_page25.html">25</a><a href="明实录武宗实录_page26.html">26</a><a href="明实录武宗实录_page27.html">27</a><span>...</span><a href="明实录武宗实录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
