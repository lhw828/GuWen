<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 15 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 15 页/共 127 页</h1>
    <div class="content">　　○福建汀州府永定上杭二县地震空中有声如雷漳州府地震有星大如椀陨于地其声如雷
　　○乙亥改兵部尚书许进为吏部尚书进疏辞不许
　　○调刑科右给事中汤礼敬外任停给事中吕翀陈霆刘泽俸各两月以礼敬等言决囚之日仍有奏诉者宜勿封进非旧制故也
　　明武宗毅皇帝实录卷之十八
　明武宗毅皇帝实录卷之十九
　　正德元年十一月丙子朔钦天监进正德二年大统历  上御奉天殿受之给赐百官颁行天下
　　○命重庆卫指挥佥事李荫守备叙泸大坝等处地方以都指挥体统行事
　　○丁丑狭西按察司佥事郝本乞致仕许之
　　○升太常寺少卿吴昊为太常寺卿仍掌钦天监事以九年秩满也
　　○以镇江苏州常州松江等府镇江苏州二卫灾伤免其存留粮草子粒有差
　　○戊寅赐左春坊左谕德兼翰林院侍讲毛纪父敏祭葬以纪在讲筵且常侍春宫旧学故也
　　○己卯太常寺少卿乔宇祭中镇诸神还上疏言古帝王有功德于天下者皆世享血食商汤陵在荥河县北相传为河水所啮基址不存历代皆于岸东设位而祭但屋宇卑隘不足以揭虔妥灵请拓其庙后隙地建置祠宇庶足以隆一代之典工部议移文守臣计处具奏  上是之
　　○夜月犯金星
　　○庚辰  恭让章皇后忌辰遣内官祭  陵寝
　　○南京户部尚书秦民悦乞致仕不允
　　○南京守备太监傅容成国公朱辅等以尚书林瀚等会奏南京营操官军诈病者众月粮皆截日扣除极言其不便谓官军实患病者宜仍给月粮兵部议给粮养兵正欲操练以备用也若称病偷安养之何益自今实病者乃俟一月后住支诈病者宜亟扣除仍究其官旗作弊之罪得旨患病三月以里者不必住支
　　○辛巳升兵部左侍郎阎仲宇为本部尚书
　　○裁革福建漳州府税课司及福宁州莆田南平尤溪将乐崇安光泽晋江七县税课局
　　○壬午给怀仁王府故辅国将军成锊宫眷养赡米岁五十石
　　○乙酉升吏部右侍郎梁储为本部左侍郎詹事府少詹事兼翰林院学士江澜为吏部右侍郎
　　○河南镇巡官会勘徽府所奏乞彰德卫官田二百一十三顷有奇实本卫屯田旧额也户部覆议前田视周德衡三府护卫及开垦庄田不同  先帝洞见此弊故特诏所司给军领种著在册籍难再变更今会勘既明乞治长史承奉等官主谋拨置之罪  上以成化初特旨所赐令仍与徽府管业
　　○巡抚顺天等府都御史柳应辰言顺天永平二府并各卫所差役不均审户虽有三等九则之名而上则常巧于规免论差虽有出银出力之异而下户不免于银差且有司均徭当出于人丁近年兼徵地亩军卫均徭当出于余丁近年兼派正军奸弊难稽民穷财尽必须总括府卫所当用之役而均派于所见有之丁仍省冗差革妄费重必办于富势轻则及于贫穷而后畿民始得其所乞行户部差官查处户部议其言可行请如拟但官则勿差可也  上曰然近来徭役之不均者多矣其令应辰悉心整理务使均平以纾军民之困
　　○驸马都尉樊凯以母贾氏卒乞祭葬诏特与之未几凯复为其故父旺援例陈乞礼部言旺死已久乃止赐旺祭一坛
　　○守备凤阳太监倪文奏乞辖凤阳庐州等府卫州县军民  上从之兵部议凤阳内臣为守护陵寝设耳其中都留守司八卫一所例应听辖其余府卫事无干涉文不过欲假权以济贪虐不宜听  上曰祖陵重地其仍依文奏
　　○赵府和川郡君仪宾齐锡敺打父母私宫幼男且与郡君出城宴饮其父琮奏发其罪下巡按御史鞫实坐斩并劾郡君不能以礼相夫有违  祖训郡君又愬乞革己禄米以缓锡死刑部覆奏锡罪恶深重宜固系仪宾张哲常与锡狎饮以济其恶彰德卫守门镇抚冯麒纵锡出城皆宜逮问诏是之而宥郡君之罪
　　○是日卯刻木星见己位
　　○丙戌升广东道监察御史刘淮为狭西按察司副使汉中等处抚民
　　○授理刑知县陈和华珩为南京试监察御史和江西道珩狭西道　　○总督东厂太监丘聚言苏州等府纳户解折粮大布三十余万疋赴甲字库交收自三月至今仅收二万五千疋余尚未完必该库有留难之弊乞户部定与限期会官收受有仍前留难者听巡视科道等官参究治罪户部谓聚言深中时弊自后各处解布到库每五万疋限十日内收完否则必治其罪  上是之
　　○  西南昌府大雨震电南康府雷电交作赣州府安远县地震
　　○丁亥升兵部右侍郎马中锡为本部左侍郎改南京兵部右侍郎韩重为兵部右侍郎
　　○命湖广宝庆卫都指挥佥事李晟备御广西清浪卫都指挥佥事陶霖守备靖州
　　○戊子户部侍郎王俨先是往各边召商纳米定与九一成色盖每石米九分带榖一分也分守独石马营左少监唐禄欲乘时牟利而不得遂乃诡言九一米粗必绝榖始可以充军饷刑部主事俞稳奉命会巡按御史勘实具得其情于是奏谓九一便于久贮况今米价犹贵须因时收受待岁丰乃收绝榖庶米商易召户部覆奏九一既便特恐各仓场监收官攒人等徇情受嘱不足其数耳宜移文巡抚宪臣及管粮郎中今后收米俱欲足九一之数若将三七二八粗粝混收及有插和糠秕等弊治如例  上是之
　　○己丑升四川按察司副使苏葵为福建布政司右参政
　　○夜月犯昴宿西第二星
　　○辛卯升工部右侍郎兼都察院左佥都御史张宪为右都御史仍整理两浙盐法以九年秩满也
　　○改浙江湖州府安吉县为安吉州改设知州同知判官吏目学正各一员添设训导为三员阴阳医学僧道会司改典术典科僧正道正各一员其税课局及独松天目山松坑口三巡检司巡检各一员俱仍隶本州管辖
　　○南京户部尚书秦民悦再乞休致  上曰民悦才望老成方隆委任乃累疏乞休宜从所请仍给驿以归
　　○致仕太子太保南京兵部尚书王轼卒轼字用敬湖广公安人天顺甲申进士授大理寺评事升右寺正录囚四川平反甚众历四川副使按察使南京右佥都御史寻升副都御史督理粮储改贵州巡抚进大理寺卿凡法司送审罪牍轼躬自检勘多所参驳升南京户部尚书时贵州米鲁叛虏镇守内臣杀方面等官轼兼左副都御史率兵剿平之仍求立故酋长后以统夷民师还改南京兵部轼连章求去加太子太保而归家居五年卒赐祭葬仍赠少保轼性淳谨自奉简约人罔訾议遇事不避劳险所至有声而贵州功尤钜论者谓无愧一代名臣云
　　○壬辰夜月犯井宿北第一星
　　○癸巳少傅兼太子太傅户部尚书谨身殿大学士李东阳上疏乞休且曰谓可以适情逊志则臣之愚戆有所未能犹欲其替否拾遗则臣之罄竭无复可强展转日多诚不自安  上曰卿德望重于海内  先帝遗命以辅朕躬方切倚毗图弘治化岂可累陈休致其勿复言
　　○升提督抚冶郧阳都察院右副都御史孙需为南京兵部右侍郎
　　○升四川按察司副使王恩为辽东苑马寺卿
　　○荆府樊山王见澋薨见澋靖王第三子也母王氏景泰七年正月二十三日生成化三年十月袭封至是薨辍朝一日赐祭葬如例谥温懿
　　○给晋府庶人奇浟子斗禄并家眷等口粮绢布如例
　　○诏与宜山王诠满四书集注洪武正韵各一部从其父沈王奏也
　　○兵部议覆南京监察御史李熙等所言四事一公侯伯以下应袭子孙送武学三年无成者递降其爵有碍成法惟试而不中者虽听其袭而减其禄赐之半一章疏之虚言无补者例应立案其切于时宜者当议处以闻一各营官军及内府库军匠各仓军斗俱已清查复为近幸占留乞断自宸衷如本部初拟送操一南京锦衣等卫巡捕官不法宜禁治有犯者降级调卫议上得旨军伍仍旧毋复纷更奏扰余可
　　○革德州沂州添设守备
　　○升南京豹韬左卫指挥佥事杨勋为署都指挥佥事福建总督备倭
　　○甲午升湖广道监察御史黄瓛为陕西按察司佥事
　　○户部侍郎顾佐等奏勘过顺天府顺义等县各民地土在牲地界内者北望村史山营马连洼黄后店中务村绛州营苏家驼七处应还官界外法信营贰张营二处应还民管业前此各民侵种牲地已起科纳税者宜照顷亩开豁仍各立疆界以杜后争从之
　　○乙未调刑科给事中陈霆为六安州判官以决囚之日当守科侯旨批帖传行而霆乃退食致有迟滞故也
　　○丙申敕兵部尚书阎仲宇同太监苗逵英国公张懋等提督团营操练军马
　　○海西兀者等卫女直都督斡黑能等来朝贡马及貂皮赐宴并金织衣彩叚宝钞等物有差
　　○丁酉南京十三道御史陆昆等疏言自古奸臣欲擅人主之权必先惑其心志人主或不自觉反信为贤而祸乱随之如秦赵高劝二世严刑肆志以悉耳目所好齐和士开说其主无自勤约宜及少壮为乐唐仇士良教其党常以奢靡娱其君勿使亲近儒生以知前代兴亡之故卒之亡秦而祸齐唐使其君能听忠言而预斥之必无此患矣  皇上嗣位以来天下方颙然望治未几乃宠幸阉寺颠覆典刑太监马永成魏彬傅兴罗祥谷大用蒙蔽左右游宴无度以致上干天和灾异叠见臣等屡言未蒙省览其意必谓宫中游乐关何治乱此正奸人所以欺其君者殊不知人君一身为天地百神之主系宗社安危之机一或不谨贻患非细且  陛下广殿细旃岂知小民穷檐蔀屋风雨之不庇锦衣玉食岂知小民祈寒暑雨冻绥之弗堪驰骋游宴岂知小民疾首蹙额赴愬之无路迩者雷震西中门及天地坛彗出紫微垣夏秋亢旱江南米价腾贵京城内外盗贼充斥  陛下顾思纵欲不一省念之乎此臣等所以日夜皇皇恨不碎首王阶以清君恻之恶也内阁部院大臣受顾命之托者所宜弘济艰难随事匡救言之不听尤须伏阙死诤以悟  圣心顾乃怠缓悦从间为忠义所激论谏类多巽顺退托其身谋得矣其如  先帝付托天下属望何哉伏望  陛下因事知惧侧身修行亟敕内阁部院科道官会同司礼监通查嬖幸马永成辈尽行屏斥以绝祸端由是委任大臣务学亲贤讲求古今理乱以为劝戒庶祸乱不作灾异可弭  上不能从第下其章于所司
　　○南京十三道御史葛浩等言朝廷用人之途有限小人欲进之心无穷幸门一开则希恩求进更相援引而传乞之事多矣圣明之朝岂宜有此迩者太监高凤辞免升赏乃命其侄高得林锦衣卫堂上管事坏  祖宗铨选之法违  先帝推举之旨挠  陛下查革之诏言官论列竟置弗行恐天下奸回以夤缘为得计小人由此而竞进岂可不加之意哉伏望不惑近习特赐英断罢高得林官仍治其罪以惩幸进则群小革心而纪纲亦振举矣章下所司知之
　　○乌思藏大宝法王遣僧徒畜吉叭藏卜等贡氆氇方物来朝赐宴赏衣服彩叚等物仍令赍敕并彩叚表里等物回赐大宝法王及留边诸僧
　　○己亥升南京都察院右都御史高铨为南京户部尚书
　　○起用提督操江南京都察院右副都御史雍求以病辞免许之
　　○后军都督府都督佥事王铭卒铭景泰间以父征麓川战殁袭授锦衣卫指挥佥事累以功进都指挥使守备辽东宁远旋充右参将分守锦义等处地方以清谨自饬遇士卒有恩而号令严肃弘治十七年升后军都督府署都督佥事充总兵官镇守蓟州永平山海关等处地方十八年实授都督佥事至是卒于任赐葬祭如例
　　○辛丑利族等大三族番人族头仓卜萧等各贡盔刀来朝赐宴赏彩叚绢纱有差
　　○壬寅  明日冬至节遣驸马都尉蔡震黄镛林岳祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○山西左布政使俞俊河南右参政刘约为言官论劾下巡抚官核勘无贪残实迹吏部覆请俱留用时议谓俊以重货赂刘瑾遂并约□留
　　○癸卯冬至节以大丧未毕免贺  上御奉天殿文武百官具公服行五拜三叩头礼太皇太后  皇太后  皇后俱免命妇朝贺
　　○改提督两广军务兼理巡抚都察院右都御史熊绣为南京都察院右都御史
　　○赐安圣夫人田氏父宗冠带以其子宋受恩为锦衣卫正千户婿郭勋为所镇抚以阿保恩也
　　○甲辰户部尚书韩文落职闲住先是文倡九卿随大学士刘健等伏阙请诛内侍刘瑾等瑾等恨之昼夜求文过不可得适有解户以赝银输内库事觉归罪于文降一级致仕户科左给事中徐昂上疏言文历官年久端谨素著正色立朝但赋性近缓立法尚宽偶致属官失检银课今遽弃之非所以全大体而隆远业也乞听以旧官致仕内批昂褒美大臣显有嘱托文遂落职并除昂名文驰去乘小竹兜夜不宿传舍行李仅满一车瑾密遣官校伺察无以加其罪而益憾之
　　○掌通政使司事礼部右侍郎沈禄卒禄字汝学顺天府宛平县人由举人授通政使司经历禄妻为今  昭圣慈寿皇太后之姑弘治改元  皇太后正位中宫禄遂超迁本司右参议俄转左甲寅进右通政戊午进通政使壬戌改礼部右侍郎仍掌司事卒于官赐祭葬赠礼部尚书禄以恩泽致位九卿遭逢之异近世所无然其人笃于友爱少失怙其兄浙江佥事举教之有成后举致政家居禄事之甚恭抚遗孤典尽恩义人以是多之  九江府雷电作
　　明武宗毅皇帝实录卷之十九
　明武宗毅皇帝实录卷之二十
　　正德元年十二月乙巳朔  上亲视郊牲
　　○升南京刑部员外郎时中为山西按察司佥事管屯种  扬州府通州雷再震
　　○丙午命西安左卫阵亡指挥使朱鼎子鳌袭升都指挥佥事本卫带俸
　　○升赏宁夏有功官舍旗军指挥使白俊等十人有差以斩获虏寇功也
　　○戊申升南京户部右侍郎陈金为都察院右都御史总督两广军务兼巡抚地方
　　○丁未改崇府食盐于两淮运司关支从世子请也
　　○庚戌昏刻流星如盏色赤光烛地起自紫微西蕃外发光如碗东南行至井宿七小星随其后
　　○青州府有气如龙色红黄久之变青白而散
　　○辛亥升户部左侍郎顾佐为本部尚书○调户部主事苏时秀为镇江府通判时秀监收城门钞课忤刘瑾意使东厂觉察其过调之
　　○复以杨玉为锦衣卫都指挥佥事玉先以事降千户遇赦复职调万全都司带俸至是奏称其姑卫圣恭僖夫人之坟在京师乞留锦衣卫以便护视许之
　　○壬子命会昌侯孙铭奋武营坐营管操
　　○癸丑保国公朱晖奏大同御虏官军有冲锋破敌三次当先并被伤者有斩获首级查无明文到哨并自首改正者有随军书办勤劳者先议俱止给赏人多觖望乞照成化间白狐庄例加升兵部执奏今次边功科道交章劾其冒滥欺罔纪功御史刘淮亦称事多茫昧兵部勘官又谓功无显迹给赏已为殊恩矣而晖意犹未满宜究冶以为人臣罔上市恩之戒得旨晖所列诸有功官军俱准照白狐庄事例各升实授一级既而物议沸腾兵部覆请止给赏如初或量升试署职衔止终本身其自首改正无文到哨官军待勘明照例升级自后俱不为例庶人心稍平法令不至全失不听
　　○恭顺侯吴鉴卒鉴以天顺四年袭爵弘治间命镇守狭西踰年召还至是卒赐祭葬如例  昏刻金星犯垒壁阵西第六星
　　○甲寅升南京太仆寺卿王珩为南京户部右侍郎
　　○命万全都司都指挥使王杰守备中路葛峪等堡万全右卫指挥佥事刘杲守备顺圣川东城怀来卫纳粟都指挥佥事张湖守备隆庆州城
　　○乙卯命定辽右卫都指挥佥事金辅充辽东游击将军
　　○总制狭西延绥宁夏甘肃等处边务兼督理马政都察院左副都御史杨一清辞右都御史之命  上曰狭西戎务方以仗卿宜益展才猷以副重任其勿复辞
　　○丙辰礼部奏明年元旦有朝会宴赏之礼今  孝宗皇帝未踰大祥人当日食宜免称贺  上曰三朝日食灾变非常朕心警惧何以贺为诸礼其悉免之
　　○丁巳太监李荣传内旨六科给事中俱令守科日常至酉乃出仍令锦衣卫直宿指挥不恃点闸违者以名闻其奉京差非远出者亦如之
　　○戊午以江西赣县民郭执桓尝输榖二千石助有司赈饥从巡抚都御史张本请赐之玺书羊酒听自立表于门以为尚义者之劝
　　○升都指挥佥事温和为右军都督府署都督佥事充总兵官镇守蓟州永平山海等处地方
　　○庚申加少傅兼太子太傅户部尚书谨身殿大学士李东阳为少师兼太子太师吏部尚书华盖殿大学士升吏部尚书兼文渊阁大学士焦芳为太子太保武英殿大学士尚书如故吏部左侍郎兼翰林院学士王鳌为户部尚书文渊阁大学士于是东阳上疏曰臣以衰病乞休诏旨未允官医遣视中使颁恩感德难言殒身莫报但向犹扶病入阁今已伏枕在床三孤非忝窃之官内阁非旷散之地忧切于内志在决休乃今加秩愈增愧惧无以自容恳乞  圣恩停止前制仍以本官致仕庶全终始眷顾之恩免贪冒宠荣之咎  上曰卿累朝耆硕辅导有年劳积显著特兹加秩朕倚托方重顾可引疾求退乎不允
　　○芳亦上疏曰臣学非适用仕不谋身尝侍讲于  先朝继窜官于远地荷蒙日月拔置云霄每中夜之靡宁惧末路之难保伏望追寝新命容供旧职鳌亦上疏曰臣志惟守已才不逮人误蒙  先帝有正人端本之求继荷  陛下置密勿赞襄之地岂期涣号复赐崇迁伏望秩由功序不羡一岁九迁之荣庶几志以分安可免终朝三禠之议上并答曰卿老成端谨中外素闻兹故加秩正期匡辅朕躬以隆治道其勿复辞
　　○刑部左侍郎何鉴以黄河已平议停防河夫役事下巡抚河南都御史陶琰查奏河患不常先年荆隆口决水奔入海漕河夫利冶河大臣建议起夫并力修塞其患始息因备行一省随户丁之多寡编佥河夫五万八千七百余名以备之近已减五分之一矣若再停革恐非  先朝预防之意况所设虽有前数亦惟用于有事之日若河流循轨固不防废农业但宜严禁有司勿频扰而私役之耳工部覆奏谓勿革便从之
　　○辛酉升户部右侍郎张缙为左侍郎光禄寺卿王佐为户部右侍郎改南京工部右侍郎叶贽为刑部右侍郎召管理易州山厂工部右侍郎吴洪回部管事
　　○升浙江道监察御史夏时江西按察司佥事林廷玉俱按察司副使时狭西廷玉广东
　　○命应城伯孙钺殚忠效义营坐营管操
　　○太监李荣传旨腾骧右卫都指挥使吴安升都督佥事后军都督府带俸
　　○夜月生晕白虹弥天俱苍白色良久渐散甲子夜亦然
</div>
    <div class="pagination">
<a href="明实录武宗实录_page14.html">上一页</a><span>...</span><a href="明实录武宗实录_page10.html">10</a><a href="明实录武宗实录_page11.html">11</a><a href="明实录武宗实录_page12.html">12</a><a href="明实录武宗实录_page13.html">13</a><a href="明实录武宗实录_page14.html">14</a><span class="current-page">15</span><a href="明实录武宗实录_page16.html">16</a><a href="明实录武宗实录_page17.html">17</a><a href="明实录武宗实录_page18.html">18</a><a href="明实录武宗实录_page19.html">19</a><a href="明实录武宗实录_page20.html">20</a><span>...</span><a href="明实录武宗实录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
