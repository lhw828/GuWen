<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 971 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 971 页/共 1860 页</h1>
    <div class="content">
○上诣皇太后行宫行礼　　

○御澹泊敬诚殿。扈从王公大臣官员。及蒙古王公台吉等、行庆贺礼　　

○谕军机大臣等熊学鹏奏嘉、松、二所。本年产盐不敷接济。请借拨闽盐运浙等语。虽引旧例。所见过于拘泥。甚属不谙事理。嘉、松、二所。与扬州地本接壤。一水可通。即其配运苏、常、一带之用。协济尤为近便。自应就近咨商江省督。抚。及两淮盐政。拨运接济。乃转借拨闽盐。必由海道转运。种种艰难。其事殊不可解。即如奏中。杨廷璋欲拨及台湾余盐。而熊学鹏亦称其不必。是亦知其路远难济也。行盐各分地面。原为寻常配引而言。若当闾阎淡食之时。何必舍近求远。胶柱鼓瑟若此乎。在该抚不过以浙闽为一总督。非江督所辖。因而心存畛域。又岂封疆大臣权宜办公之道。著传谕尹继善、庄有恭、会同高恒。于两淮盐觔内。量其有余。就便协拨应用。即一面办理。一面奏闻。以济民食。如闽盐办运已有先到者。亦不妨量用少许。余即取给两淮。倘尚无成局。则竟行文停止。将此详悉传谕该督等、及熊学鹏知之。原摺并均钞寄。或实有不可行之处。不必遵旨。即将实情奏闻。寻尹继善、庄有恭、熊学鹏、高恒等会奏、查筹拨盐觔。在臣熊学鹏目击春夏艰产情形。遂不计远近难易。冒昧具奏。今伏土已觉起旺。秋间雨少。就目前论。似已不至大形艰绌。臣等悉心筹酌。拟先借拨淮盐一万引。足敷接济。将江都。甘泉、上元、江宁、句容、五县已经纳课过坝之盐即在扬州截留。每觔给钱八文。就近运至行销杭、嘉、引额之常、镇、二府。分配匀销。卖出后。分别淮、浙、课费。应还应纳。即以杭、嘉、二所应配常镇之盐。就近分拨苏、松、口岸。现在赶办。不致稽迟。将来旺销之候。设浙盐仍有不敷。当彼此计议。或仍拨就近食盐。或另以场盐捆运。均不敢少分畛域。有误民食。报闻　　

○癸巳。谕曰、阿桂奏、松茂道驻劄茂州。有弹压诸番之责。向来道员。每藉口在成都办公。驻茂之日恒少。殊旷职守。请分别改隶。以杜推托等语。著照所请。将成都、绵州、二属。改归驿盐道兼巡。其松茂龙安。杂谷厅所属。专令松茂道员管辖。并兼兵备职衔。改为题调之缺。其松潘镇属各协、营、都司以下。均听其节制。该道驻劄地方。所需赏费颇繁。本任廉俸之外。应于公项内量为增给之处。该督阿尔泰。酌议妥协办理　　

○谕军机大臣等、阿桂奏、前往番地。体察各酋情形摺内。所称郎卡狡狯。岂不知有内地主张。但不肯明言速祸。且欲以尚未见弃天朝。为安慰熟番之计等语。所见颇悉番酋情状。看求以番攻番。自是乘机善策。九土司等、果能齐心协剿。其势实有可图。但各土司未经明白传谕。未免尚存观望迟疑之见。著传谕阿桂。俟阿尔泰回任时。悉心会商妥议。不必云奉有谕旨。但称钦差总督之意。明谕九土司。郎卡反覆狡诈。为众土司之害。彼虽藉词欺诳番属。自以为不见弃于天朝。然天朝岂肯以众人之蠹。再事曲为覆庇。是以从前请颁印信。现在留存成都。不准给发。尔土司等、集众往攻。原为自除已害起见。钦差及总督控制边隅。不惟不为禁制。且有应行奖励之处。亦决不为之勒惜。尔土司等、能殄灭此酋。所有金川之地。就各审寨所近。即令分析。画界管理。如此开导。土司等既可翦灭仇讎。又得增开疆土。自必倍加踊跃。其事尤属易成。而于内地不动声色。镇靖边番之道。亦深有裨益。阿桂与阿尔泰、即熟行计议。一面相机妥办。一面将宣谕后。该土司等情形若何。据实奏闻。阿桂不必在川候旨。即来京可也　　

○又谕曰、阿桂奏、巡边查阅营伍摺内。所称新附杂谷苍旺番民三千余户一节。此事端委。未甚明晰。已于摺内批谕。苍旺番民。自前此策楞等办理之后。其设立土屯。是否兼隶内地官员管辖。抑或另设屯弁专管。弁现在兵制营务。一切情形若何。著传谕阿桂。令其详悉查明奏闻。寻奏查此项番民。自乾隆十七年。经策楞等办理后。改土归流。将威茂协副将。都司。带兵共七百名。移驻弹压。并设理番同知。办理案件。又于各寨番民内。设屯兵三千名。土都司。守备。屯总。及大小总旗等项头目。分隶管束。平时不支粮饷。遇有调遣。照土兵例支给守粮。每年秋间。该协点验一次。衰弱者裁汰另补。土都司。守备等员。俱在弄职衙门听差。各土弁。仍听该管文武统辖。二十年。督臣黄廷桂、议请设法鼓励。每年秋冬。调集土兵。行围一月。操演武艺。动余息五千余两。以为支给一月口粮。及修理军装。赏给牛酒花红之用。嗣于二十三年。督臣开泰。恐碍番民耕作。奏准减围十日。照旧佥兵。止拨银七百余两。分赏土备屯总等、七十七员名。又银二百四十两。买办烟茶牛只。于佥兵时分赏屯兵。现在遵照办理。臣此次巡边。查各寨番民。日在该管文武衙门听候差遣。豫备夫马。为数颇觉过多。已严饬该协丞。减去十之八九。并将酌定数目。移咨提督行令藩司立案。除额外差派。报闻　　

○又谕曰、额尔景额等奏称、由叶尔羌、和阗、派往伊犁回人五百户。原议官办资装起程。而阿奇木伯克鄂对等、再三恳请照旧捐助。已晓示鄂对等、将回人现有零星什物。准其协助。至衣服路费。仍由官给等语。各城资送回人。朕惟恐稍有扰。累谕令概从官办。今额尔景额等、既据回众情词。感恩图报。即照所请。量行协助。其衣服路费。自应动支帑项。至协助之回人等。著查明照例给赏。以示体恤　　

○甲午。补行江西省乾隆二十八年分大计。卓异官五月。分别议叙如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十六


大清高宗法天隆运至诚先觉体元立极敷文奋武孝慈神圣纯皇帝实录卷之七百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。八月。乙未。谕曰、新任南澳镇总兵官德滋。系历任陆路之员。于外海水师不甚相宜。著调补福宁镇总兵。其南澳镇总兵员缺。即著王巍调补　　

○谕军机大臣等、闻秦蕙田病体尚未向痊。著传谕舒赫德。将伊近日情形若何。并或需拨医调治之处。即行奏闻　　

○丙申。吏部议覆、贵州学政李敏行奏、请筹酌定例。一、教职委署。宜如照学臣也。查各学教职员缺。督抚委员暂署。例不知照学臣。惟该员于署事后。详报到任日期。亦往往迟延时日。于稽察之法。尚属疎漏。请嗣复教职缺出。无论暂署委署。督抚均即咨明学臣。该员仍将到任日期。报明学政备案。一、生员承袭土司。宜裁酌定例以杜规避也。查土司由生员承袭者。仍以生员应试。但往往以办地方事务。详请宽限。竟有欠考至二三次。始补考一次者。实以土司为藏拙之地。请嗣后此等生员。台土司事繁。自揣不能应试。准其告退。愿应试者。饬令如期赴考。不得托故规避。违者查照定例斥革。边省凡有土司地方。一体遵照。均应如所奏办理。至所称拔贡之年。优贡宜暂停止之处。似无庸更改定例。惟黔省既称应考之人无多。应听其宁缺毋滥。从之　　

○调任湖广总督李侍尧奏、湖南北毗连八省。差使往来。络绎不绝所有各州县额设驿马。遇有倒毙。向系领禁出口采买补额。口马身高力大。堪以负重致远。本地土马小弱。虽胜驰载。是以屡禁私购充数。嗣于乾隆十七年。前督臣永常。以赴口采买。路远费繁。楚地湿热。口马土性不习。易于倒毙。奏准将各营马匹。就近采买土马。又于十八年奉谕旨。嗣后江浙各省营。驿购买口马之例。停止。钦遵各在案。但自奉行办理以来。两省有驿各州县。皆以土马于驿站未宜。遇紧要差使。每多贻误。臣自到任。细加体察。口马初购到楚。若不善餧养。原易倒毙。各驿中俱有素识马性之人。及额设兽医。加意调养。一两月后。即可服习。现在驿站中。亦各蓄口马数匹。应付紧要差使。及递送六百里公文之用。往往经五六年之久。惟土马倒毙。赔累实多。应请仍准给票赴口买马。加意节省。现定每匹价银十六两。亦足敷用。母庸再请复原减一两之价。况两省各驿岁需马不过数百匹亦无妨于马政。至营伍购回马匹。分给各兵。其中未识马性不善餧养之人。以致倒毙。亦非尽因水土不宜所致。查各营从前例买口马。必积至一岁之久。始差弁往买一次。其中空旷日多。各兵于马乾草料。均不能支领。遇操演又缺马合队。诚不若就近购买。可以随时补额。是土马惟于营伍相宜。而口马实于邮务有裨。得旨允行　　

○丁酉。刑部议准、云南按察使良卿奏称、滇省夷猓。沾濡教化。有名列青衿者。有捐纳监生者。冠裳既与民人无殊。应请嗣后此等改苗为民者。罪犯军流徒遣。照黔省例。与民人一体办理。其实系苗民。未改苗言苗服。犯军流徒遣者。仍照例折枷完结。其情罪较重。或再犯不悛。亦照例将本犯折枷后。仍将家口各就土流所辖。一并迁徙安插。不使混入腹地。从之　　

○戊戌。上奉皇太后自避暑山庄启銮。幸木兰　　

○诣皇太后行宫问安　　

○谕曰、尚书秦蕙田、以现在病未向痊。奏请开缺。给假回籍就医一摺。著照所请。准其给假南旋。既可乘便就医。而江乡水土。于伊调摄自必相宜。可以日渐痊愈。所有刑部尚书。不必开缺。其事务著刘纶暂行兼署　　

○谕军机大臣等、纳世通等奏称、阿布都喇伊木之弟阿布都克哷木等、俱系叛逆亲属。应行缘坐之犯。拟以斩决。候旨正法等语。阿布都克哷木等、按律自应正法。但与阿布都喇伊木。谊属兄弟。尚非子嗣可比。著加恩免死。送至京师。赏给王大臣等为奴。仍传谕回众知之　　

○又谕、据蕴著奏称、移驻张家口之十二佐领内。有二汉军佐领官员兵丁。或仍移张家口。或照右卫汉军六佐领办理之处请旨等语。此二佐领弁兵。虽原议入于移驻张家口数内。今既将右卫汉军官兵出旗为民。调拨绿营此二佐领。自应照彼六佐领一体办理若谓移驻张家口官兵额缺。尽可将彼处满洲官兵照数拨补。著传谕蕴著知之　　

○是日、驻跸中关行宫　　

○己亥。以福建水师提督黄仕简、广东提督吴必达、对调。　　

○是日、驻跸波罗河屯行宫　　

○庚子。上诣皇太后行宫问安　　

○遣官祭贤良祠　　

○谕军机大臣等、伊犁。雅尔等处。设领队大臣四员。尚觉不足。著增为六员。伊犁酌派四员。雅尔酌派二员。伊勒图、鄂津观音保、勒克、著驻劄伊犁。伍岱、讷苏肯、著驻劄雅尔。绰克托、著授为参赞大臣。驻劄塔尔巴哈台。伍弥泰、李景高、仍留乌噜木齐。同五福办理屯田贸易事务。奏事时。伍弥泰列名在前。绿旗兵事务。著五福管理。俱听伊犁将军节制。伍弥泰李景高或一处驻劄。或分驻库尔喀喇乌苏著该将军议奏　　

○军机大臣等议准、直隶总督方观承奏称、右卫移驻张家口兵。除兵房现在加紧建盖外。其协领等官四十四员。兵一千二百二十二名。岁需粟米。一万七千四百七十八石。此内有张家口原设官十三员。兵三百名。每年额支米。六千九百九十三石零。即在新移官兵应支数内。无庸另筹。实不敷米一万四百八十五石。宣属产米本少。采买维艰。请将宣化。怀来。怀安。三县现支半豆。照乾隆二十六年例。一并折给银两。将豆八折改徵粟米。二千六百九十一石。运交张家口仓收贮供支。又蔚州。西宁。二处酌拨屯豆。六千六百石。照例改徵。可得粟米五千五百石。但道远运繁。请于本地出粜。即以粜价。在张家口照数买米交仓。米价不得逾原粜之数。如有赢余。报明充公。尚不敷米二千二百九十四石。即于移驻之领催前锋、马兵、岁支米十五石内。每名改给折色三石。以准筹拨之数。再张家口米价。较右卫为贵。除旧支折色。仍每石折银一两五分外。所有新改折色之三石。应请每石以一两二钱增给。得旨、依议。所有此项兵丁内。已经出旗之汉军额缺。无庸另行派往　　

○是日驻跸济尔哈朗图行宫　　

○辛丑。谕曰、奉宽在盛京年久。著回京另候简用。所遗盛京工部侍郎员缺。著雅德补授　　

○是日、驻跸阿穆呼朗图行宫。翼日如之　　

○壬寅。世宗宪皇帝忌辰。遣官祭泰陵　　

○谕军机大臣等、苏昌奏、肇庆协火药局失火一摺。营中库贮火药。岂有无故自行轰毁之理。乃苏昌并不将典守人等、严行根究。仅以查无别故为辞。所奏已属草率。甚至以副将专司之员。漫无纳束。毁及军储。仅请参处疎防。并不责令赔完。别请动项制备。办理尤为失当。此事已交与明山查办。并著传旨申饬。该督现赴闽浙新任。嗣后若不知警省。仍蹈前辙。恐不能曲邀宽贷也　　

○又谕曰、苏昌奏、肇庆协火药局轰毁一摺。所拟开参疎防。及酌量制补之处。殊未允协。营中火药。如果库贮严谨。岂有无故自行轰毁之理。其中必有乘机偷窃。或看守之人。遗失烟煤等事。何得仅以查无别故。不行根究示惩。至典守专司。责在副将。乃以漫无约束。轰毁军储。自应责令赔补。以昭炯戒。若止照例以疎防参处。谁复知所警惕。所请动用修署银两一节。尤为失当。著传谕明山。令其详悉查办具奏　　

○癸卯。上诣皇太后行幄问安　　

○行围　　

○兵部议准、调任湖广总督李侍尧奏称、湖南辰州府属之乾州。永绥、二同知。凤凰营通判。俱各分驻苗疆。康熙年间。乾州、凤凰、二厅。各拨给标兵一百名。把总一员。以供驱使巡缉。乾隆六年。又将宝庆府同知。移驻长安地方。专管城步。绥宁。二县苗猺事务。亦给标兵一百名。把总一员。以资护卫各在案。今三厅所辖苗人。久已输诚向化。与民一体。该同知、通判、止审理词讼。催科抚字等事。所有标兵三百名。把总三员。应裁汰。饬该镇、营、将各兵逐加考验。年衰技疎者。先行汰除。其年壮技优各兵。俟该镇、营、额兵缺出补伍。厅标把总。俟附近镇、营、缺出拨补。其乾州、凤凰、二厅标弁兵。原拨防汛地者。仍于镇标内酌拨。查管理苗务四厅内。永绥同知、因未有标兵。额设民壮五十名。乾州、凤凰、二厅各止十五名。长安厅、止二十名。今三厅兵既裁。民壮不敷差遣。而永绥原设五十名。未免过多应请每厅分设民壮三十名。除将永绥厅民壮裁拨外。尚应增二十名。其工食。即于裁汰兵饷项下动拨。从之　　

○是日、驻跸博都尔昂阿大营　　

○甲辰。上行围　　

○豁陕西朝邑县水冲滩地、二顷六十亩有埼额赋　　

○是日、驻跸永安湃昂阿大营。翼日如之　　

○乙巳。上诣皇太后行幄问安　　

○行围　　

○丙午。秋分。夕月于西郊。遣理郡王弘＜?日为＞行礼　　

○上行围　　

○谕军机大臣等、军机处议奏、南巡驻跸程途。内山东德州以下。每处向用大城住顿者。俱已间站酌添坐落数字。毋庸随带两分大城。更番转替。于运费深为简省。惟江南境内之林家庄。鲁家庄。徐家渡。三处。俱须大城番替。此段道里非遥。以中间祇少数椽。因须随涂多带两分大城。驮运劳费。较之小小结构。相去倍蓗。著传谕尹继善、高恒。于鲁家庄地方酌添行宫。或动办理差赏给余银。或用高恒所奏淮商等情愿修理行宫之项。量葺数间。程站既属适均。行营倍多便益。可将此传谕知之　　

○是日、驻跸鄂尔吉库哈达大营　　

○丁未。上诣皇太后行幄问安　　

</div>
    <div class="pagination">
<a href="清实录乾隆朝实录_page970.html">上一页</a><span>...</span><a href="清实录乾隆朝实录_page966.html">966</a><a href="清实录乾隆朝实录_page967.html">967</a><a href="清实录乾隆朝实录_page968.html">968</a><a href="清实录乾隆朝实录_page969.html">969</a><a href="清实录乾隆朝实录_page970.html">970</a><span class="current-page">971</span><a href="清实录乾隆朝实录_page972.html">972</a><a href="清实录乾隆朝实录_page973.html">973</a><a href="清实录乾隆朝实录_page974.html">974</a><a href="清实录乾隆朝实录_page975.html">975</a><a href="清实录乾隆朝实录_page976.html">976</a><span>...</span><a href="清实录乾隆朝实录_page972.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
