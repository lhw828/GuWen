<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 19 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 19 页/共 263 页</h1>
    <div class="content">　　○丙子  上谕右都御史陈智等曰天寿山  祖宗陵寝所在比闻有无赖者敢剪伐其树木而所司恬然不顾尔等即揭榜禁之复令锦衣卫遣官校巡视敢有犯者械来治以重罪迁其家属戍边遂遣工部偕钦天监官环山立界界外听民樵采仍敕官校巡视者毋徇私受贿以纵盗毋假威生事以害民违者亦罪不宥
　　○赏征剿鞑贼将士先是鞑贼寇庄浪城抢掠人畜右都督蒋贵帅土汉官军剿捕都指挥江源等战死至是上其功状命行在礼部议赏尚书胡濙等请如镇番杀贼例凡斩获首级并阵亡及被伤者官银二两绢二匹旗军舍人银二两布二匹仍赐死者祭及优恤米都指挥十石指挥八石千户六石百户四石旗军舍人二石从之
　　○宥行在太常寺卿姚友直光禄寺少卿刘祯罪先是行在礼科给事中李性等劾友直等奏支俸米失写奏目宜正其罪  上命锦衣卫逮治既而宥之
　　○镇守洮州都督佥事李达等奏岷州卫番贼出没杀死民人俱系剌章札工榆树三簇贼首交结邻住和睦禄工部簇熟民叠州答剌等簇生番往来潜路劫掠请调官军剿捕  上敕达等曰朕以番夷梗黠乃其本性若即调官军剿捕不无伤害良善尔等宜宣布恩威令其各安生业若仍出没抢掠即相机擒捕将贼首监候具奏来闻务在事妥民安毋因而激变庶称委任
　　○革福建闽县南州税课局并其所办课程于本县税课局以收钞不及三万贯也
　　○丁丑初行在兵部言洪武永乐间各都司卫所俱有杂造局以造兵器所需物料出自军民今动輙请兵器于京库宜仍令各都司卫所造办  上从之已而济南等府请以官库赃罚物造兵器至是巡按御史三司奏称各卫所缺兵器以百千计赃罚不给用请以在库钞户口食盐商税钞给之庶不扰民从之
　　○戊寅初行在工部右侍郎蔡信以年老请令其子祺代督工作从之未几信又乞命祺以官  上不许至是工部请罢给信俸  上曰姑与之
　　○巡按河南监察御史苑恪奏归德陈州项城鹿邑逃民五百四十余户先已寄籍近闻官司取勘仍各逃移及访得逃移之人情状不一有因原籍赋税浩繁家道贫窘者有因犯强窃盗劫杀人命越狱在逃赦所不原者有因为事发充军脱逃者至今三四十年亲故不能察识官司无所挨究山藏谷聚所在成群若不招抚恐生事端乞敕该部从长计议务使人人有自安之心国家无意外之虑事下行在户部议有罪犯者法司销豁军匠逃者该部优免愿回原籍或愿流移所在占籍者皆听从其便从之
　　○己卯监察御史李匡给事中汤鼎主事张恕朱瓒俱于天财库会同理事匡輙擅退鼎奏之责令自陈匡辞不服六科劾匡罪  上命锦衣卫鞫之赎徒还职
　　○有逃吏诈死事觉罪当徒赎工满日发直隶为民行在刑部言吏发为民往往逃避工役  上诏自今犯徒逃吏俱决杖一百即编发配所免其工役
　　○独石操备都指挥佥事杜衡奏欲将独石等处指挥何楫姚贵等二班官军内选精锐者千五百名分作三班每班五百人如马营守备例更代回卫置备军装  上命总兵官署都督佥事李谦等议行之
　　○初行在户部奏去年山东河南顺天等府蝗已命官督捕今恐复生  上命卫所府州县设法捕之既而蝗果复滋蔓于是复命户部差主事等官驰驿督捕
　　○壬午毛怜等卫都督同知李撒满答失里等来朝贡珠五百颗  上谕行在礼部曰先王盛时四夷之献惟服食器用珠于国用何益曩已谕缘边总兵官凡诸夷来贡献者不用珍玩今撒满答失里乃复贡珠本欲却之第念远人输诚姑酬其直无以为例仍赐使者宴
　　○行在吏部言巡按河南监察御史陈颢同布政司按察司堂上官考察归德州知州李志存心媮薄贪暴著闻今志称冤宜移文原考官员详察辩理从之
　　○先是巡视盐场监察御史尹镗言扬州等卫所自狼山至盐城旧设烽堠八十六座大河等卫张网海口迤比烽数尤多初用民守了以侍郎成均言易以军今各卫军少欲将问拟犯私盐者编充哨卒限满释之事下行在刑部右侍郎何文渊左副总兵官都督王瑜等集议至是文渊等奏盐徒编戍难于钤束不无逋逃且军得以因缘脱籍合于官军户下有犯当徒者拨充仍于附近卫所管领通行南京法司并南直隶卫所拨发以足为度从之
　　○行在兵部右侍郎柴车奏直隶广平顺德二府所属各县蝗未能尽捕黍榖俱伤已令覆实田亩税粮乞为除免从之
　　○巡抚河南山西行在兵部右侍郎于谦奏开封彰德河南怀庆卫辉五府所属州县自去年闰六月以来天雨连绵河水冲溢渰没田土其被灾地亩粮刍乞为除免从之
　　○癸未命故平江伯陈佐子豫袭父爵
　　○黑娄等处使臣指挥哈只马黑麻陛辞命赍敕并金织纻丝彩绢归赐其国王沙哈鲁锁鲁檀等
　　○初南京操守旗军力士校尉月粮以营造减节后以少保兼户部尚书黄福言仓粮足用于是有室家者增至八斗无者六斗至是襄城伯李隆复以为言  上命有室家者给一石
　　○甲申命故通州卫指挥同知江原子璇永清左卫指挥使蔡广子瑛锦衣卫带俸鞑官指挥同知打儿麻子满克台指挥佥事喜忠弟信木答忽子北斗奴济阳卫指挥使刘深子漙金吾右卫指挥使胡贵孙玺指挥同知筐福子胜指挥佥事高斌锁郎海歹子铭金吾左卫带俸鞑官指挥使捌哈子锁住指挥同知哈剌那海子野驴羽林前卫指挥佥事杨兴子春俱袭职献陵卫指挥佥事袁狮子荣大兴左卫指挥佥事刘亨子顺羽林前卫指挥佥事范谦子俊燕山右卫指挥佥事李端子贵俱代职
　　○镇守狭西都督同知郑铭并巡按御史布按二司累奏西安等六府乾州咸宁等十三州县连年乾旱二麦不收人民饥馁已移文各处发官粮验口给济俟秋成偿官  上是之
　　○乙酉亦力把里舍人也力者失以父哈只任狭西凉州卫百户兄哈只也速行在锦衣卫带俸所镇抚乞居京自效赐钞一千贯绢二匹命随兄居住
　　○行在吏部奏顺天府宛平县知县管裕闻母丧当还家守制县民四百余人伏阙奏称裕公勤正直知民疾苦人皆悦服不忍舍去乞留裕复任从之
　　○日生晕色赤黄夜有流星大如杯色青白出天市西垣内西北行入游气后一小星随之
　　○丙戌劄肥河卫女直指挥捏陇加及四川盐井卫土官男剌马佐并招抚至西番头目摆都塔他等来朝贡马及方物赐宴并彩币等物有差
　　○行在吏部言巡按浙江监察御史等官王琏等考察处州知府武全庸懦无为今全诉称与琏有私隙故被考黜宜移文巡抚侍郎王瀹等辩理从之
　　○行在刑部奏大兴左等卫百户王宁等酷法挟取军士财物律止徒罪然比来军职贪暴日肆宜示重罚  上命俱杖之发戍边卫著为令
　　○丁亥松滋王贵烆奏岁禄米一千石乞如例于本府自收从之仍遣书谕王于收纳之际宜饬其下人毋事掊克
　　○浙江严州府知府万观言本府平田不多山隘土瘠低患雨水高虑乾旱岁无全收以此洪武初额定秋粮折收丝绢今户口食盐反令纳采民困可矜乞依旧例纳钞为便又本府桐庐县旧有严子陵钓台子陵方西汉之季风俗颓败独能恬退廉靖实颓波之砥柱也宋范仲淹即台建祠复其为后者四家以奉祀事又创书院训其子孙臣亦叨守是邦勉循故事重建祠堂访其后裔严来使之看守乞定议致祀仍免严来丁役以励名节  上纳其言即命该部议行
　　○己丑擢行人李磐序班刘甄推官胡宗知县魏忱姚福为监察御史盘等先以朝臣荐举理刑考称故擢之
　　大明英宗实录卷二十九终
　明英宗睿皇帝实录卷之三十
　　正统二年五月庚寅朔命行在兵部尚书王骥理甘肃边务先是狭西都指挥刘永言甘肃兵冗饷匮诏下廷臣议佥以为今之计在简精锐汰冗懦严训练明号令公赏罚广屯田谨斥堠且耕且守以养威蓄锐宜令总兵官计之  上以此事非大臣不足与计乃命骥往至是陛辞赐之敕曰边务国家大事而甘肃尤为要冲比者将非其人兵备废弛今特命卿往同总兵镇守官会议战守方略务一一区画允当听卿便宜施行仍具奏闻卿国家大臣临大事其体朕心夙夜惓惓以副倚注之重合行事宜条示于左一论功行赏务合至公否则无以为劝其临阵奋先杀贼者巡哨有功者夜不收能探报实踪者即加升赏而奸诈妄冒者必罪之一军机最宜慎密万夫谋之一人泄之则败狭西多夷人杂处军中奸诈亦多交引漏泄故边境虚实动静贼皆知之得以踪横出没卿其会议寄居鞑靼西番诸人当发遣者如例徙之江南以杜其患当留者亦宜严关防申禁令使不得肆其奸一烟燉为边境耳目必时加修葺毋致颓圯尤宜严督军士定以班次更番守了故违及误事者重罪之头目连坐一总兵镇守都司官及备御都指挥指挥有贪虐荒淫不理边务寇至不能追剿者具奏处治其于军官即械系来京付法司鞫之军士有贿赂权要不入伍差操者有豪猾健讼挟制上官者发了边墩逃及误事者斩一边储宜令原督官员转运务使粮饷充足其军民夫宜加抚恤毋致失所防护官军尤宜戒严俾贼不敢犯违者俱治以罪一故官及老疾官下袭代子弟有堪任用者即授之职以备调遣一军职罪抵死而情有可矜者令戴罪立功有功即复其职一官舍旗军有智勇过人者许众推举试实悉听委任有陈言奇谋长策者其采用之毋以浅近弃遗一凡官军有不遵卿号令沮坏政务漏泄事机及遇寇畏缩者究问明白斩之以徇
　　○给平江伯陈豫岁禄一千石
　　○辛卯升建州卫指挥佥事金家奴为指挥同知副千户牙失为指挥佥事百户七十所镇抚阿不栾俱为副千户时金家奴等来朝贡  上嘉其诚故加秩并降敕谕之
　　○行在户部奏各府县洪武中俱设预备仓粮随时散歛以济贫民实为良法近岁有司视为泛常仓廪颓塌而不葺粮米逋负而不徵岁凶缺食往往借贷于官今江浙等处丰收请令所司出价歛籴以防荒岁赈民从之
　　○镇守河州狭西都指挥同知刘永奏河州卫调至凉州策应官军马出哨倒死例应免追恐误巡边已与总兵官议量其殷实之家借陪近因出哨马驴骡又有死者欲将狭西官贮布绢偿其直  上命行在户部遣官勘实以闻
　　○壬辰命安远候柳溥镇远候顾兴祖驸马都尉赵辉行在礼部右侍郎王士嘉为正使行在吏科等科给事中郑泰王锡李性邓籥为副使各持节封代王桂第七子逊炓为宣宁王第八子逊烠为怀仁王楚王孟烷第二子季埱为黔阳王第三子季塛为东安王永安懿简王孟炯第二子镇国将军季塾袭封永安王韩王冲＜火或＞庶长子范圯为开城王第二子范土□卬为西乡王第三子范壑为平利王第四子范堮为褒城王第五子范墅为通渭王鲁王肇辉第五子泰野为东阿王第六子泰塍为邹平王册训科徐鷟女为东阿王泰野妃百户项通女为邹平王泰塍妃
　　○楚府镇国将军季坁娶徐氏季坩娶姚氏季墀娶乔氏代府镇国将军仁墰娶刘氏秦府镇国将军志侄娶李氏志埵娶王氏命俱为夫人以鲁王女福山郡主配汤文瓒沈简王女介休郡主配周镐通山王女宜章县主配姜敏兴平王女渭源县主配王亨命文瓒等俱为宗人府仪宾给赐诰命冠服等物
　　○行在工部奏浙江金华县机户进岁造纻丝罗千疋赴京船坏湿其半请罪之令别市以偿官  上以旧制类进必以官吏今乃委之机户令按察司记所司罪状令均办以偿官湿损者斥还之
　　○癸巳命狭西左参政郭坚复任坚丁父丧去职属民诉于镇守都督郑铭等言其廉能有惠政乞为起复视事铭等以闻故有是命
　　○守备延安绥德监察御史章聦奏请每岁八月以各卫操备官军选三千六百人分三队令都指挥或指挥领之一自府谷抵榆林庄一自榆林庄抵大兔鹘一自大兔鹘抵保安塞门往来巡哨寇至则合兵追剿仍以都指挥王永提督如故从之
　　○甲午端午节赐文武百官扇及晏
○沙州卫古南他木儿哈密卫巴木各率妻孥来归愿自效俱授所镇抚赐冠带令于山东属卫支俸有司给田庐器皿牛羊
　○山东兖州府直隶顺德府山西蒲州俱奏春夏亢旱二麦槁死黍榖不生恐负租税  上命行在户部勘实蠲之
　　○给辽东操备京卫官军马八百余匹
　　○乙未行在户部奏浙江等布政司直隶苏松等府宣德年间税粮犹未完足官吏俱宜逮治  上命姑记其罪移文督完之
　　○镇守河州都指挥同知刘永奏乌思藏等处使臣自宣德间入贡以道梗  河州彼既覊留异土此亦虚费边储乞为发遣  上敕永令与番使共筹可否如道途可通宜以兵卫其出境毋乖朝廷绥怀远人之意
　　○行在中军都督佥事陈敬卒
　　○丙申仪封郡主薨遣中官赐祭命有司治丧葬
　　○丁酉琉球国中山王尚巴志遣陪臣义鲁结制等贡马及方物赐晏并彩币表里等物
　　○郢府仪宾周韵奏臣自永乐中选尚郡主遂留京师今父殁于原籍乞归视衰事少效人子之心  上特许之
　　○巡抚山东两淮刑部右侍郎曹弘奏淮安邳州蝗  上命行在户部遣官驰驿往督军卫有司捕之
　　○庚子升行在刑科给事中周善为贵州按察司佥事以九载任满也
　　○省江西临川县东馆航步二税课局以其事省课少并于本县坪塘税课局也
　　○夜月犯木星
　　○辛丑  仁宗昭皇帝忌辰遣卫王瞻埏祭  献陵
　　○增设大同宣府诸卫八仓以贮边饷从巡抚佥都御史卢睿奏也
　　○夜月犯罚星火犯土
　　○壬寅命行在刑部尚书魏源往大同整饬边务源陛辞赐以敕如前遣兵部尚书王骥巡甘肃事例
　　○命都督同知李撒满答失里仍掌毛怜等卫事撒满答失里女直人祖阿哈出永乐中赐姓名李诚善父莽哥不花累官至都督同知继掌毛怜等卫及是撒满答失里来朝自陈世受国恩欲居京自效  上嘉其忠诚锡赉有加以其世居塞外部属相安仍令抚绥其众以捍边圉赐敕谕遣之
　　○镇守山西左都督李谦言太原府河曲县西薄黄河而无城垣民皆散处每冬寒河冻达寇数侵难于防御乞俟秋成后城之使民春耕于野冬居于城庶寇至可以无患从之
　　○癸卯命贵州广西云南湖广四川卫所官旗犯杂死并徒流者俱送总兵官处立功满日各还职役备边军人犯盗及土官土民与官旗轻罪者俱于缺粮处纳米赎罪从贵州按察使应履平言也
　　○甲辰遣神乐观乐舞生赍香帛分祭岳镇海渎之神以祈岁也
　　○云南威远州土官知州刀盖罕遣人贡马及银器赐彩币等物并以新信符给之
　　○广西总兵官右都督山云奏柳州怀远县板江等寨蛮寇韦潮振等一千七百余人啸聚行劫恐滋蔓为民患宜调兵剿之  上敕云曰治夷与中国殊其先遣人抚谕如肆恣不服剿之未晚
　　○丙午给宁化王子镇国将军美垎美坊美埇岁禄各一千石
　　○初镇守甘肃总兵太监等官占据田亩侵夺水利事闻  上敕兵部侍郎柴车等官核实斟酌田地肥瘠各官家口多寡量存与之余悉发屯兵耕种至是奏报西宁候驸马都尉宋琥太监王安王瑾崇信伯费献都督刘广史昭共占田六百余项内以八十六顷存留各家官属自种食用余田五百一十六顷拨与无地军余耕种从之
　　○宥山东都指挥佥事张安罪初安儹运粮储提调临清闸擅役官军以造私室事觉  上命安自陈安输罪乃宥之
　　○镇守狭西右副都御史陈镒奏都督蒋贵等奉敕征虏兵至鱼海子逗遛弥月而还虚糜馈饷今夏旱无麦禾亦未植第恐边储不继乞敕总兵镇守等官度事势缓急储蓄多寡或选兵守御或去冗省费养威蓄锐以图后举  上命行在兵部移文尚书王骥同都督任礼等会计以闻
　　○巡抚河南山西行在兵部右侍郎于谦奏河南诸处连年蝗虫水旱今清理军伍中间有福建两广云南贵州四川辽东军役途路荒远盘费艰难每军用长解违限亦发充军当此岁歉民饥安居尚不存活远行何得聊生乞将税粮丝绢暂且停徵军及长解省令措备盘费缓其期限则被灾之民庶得少宽而新徙之兵亦不失所  上命所司行之
　　○贵州按察使应履平建言四事一食盐臣所辖镇远等六府洪武时俱隶湖广食用淮盐永乐中改隶贵州食用川盐且诸府去四川陆路月余盐商素所不至土民经年不知盐味乞许其仍食淮盐一军饷臣所辖贵州等卫军粮俱于重庆等府仓关运缘彼舟楫不通就易轻赍回卫给散展转贸易十耗八九实非良法今所属镇远等府土民秋粮计五千四百六十余石却于湖广清朗等卫输纳乞运贮镇远府仓听附近清平等卫关支一杂办臣所辖思州镇远等处已有额办黄蜡一千五百六十余斤今又派黄白蜡于黎平乌罗等府买办夷民家无甔石衣不掩胫额办粮马已为重难加派重买刀何能胜乞为停免一俸粮贵州都布按三司开设之初因粮储不充都指挥每月关俸不及一石布按二司官暂支食米一石方今仓廪充足况三司官员不过数人乞每月人给俸米五石就于官收赎罪米内关支  上从其言惟俸米止给二石
　　○丁未行在户部奏巡抚南直隶工部侍郎周忱移文言徽州府地产无丝每年夏税绢于各处营买织纳请每疋折银五钱解京淮作北京军职俸粮  上命姑从之俟一年后仍旧例
　　○镇守狭西都督同知郑铭奏狭西平凉等六府所属州县今岁亢阳所种豆麦灾伤秋田乾燥播种甚艰即今徵纳夏税民力消耗不能营办  上命行在户部遣官勘实蠲之
　　○戊申增置山西行都司大同左卫等八卫经历司经历各一员以巡抚佥都御史卢睿言各卫仓支收粮储岁久弊滋故也
　　○行在鸿胪寺劾奏太师英国公张辅等二百四十人无故不朝参合寘于法  上俱宥之
　　○福建行都司都指挥佥事蒋贵受部属贿赂及改官房为私室事觉行在刑部请械贵诣京  上命贵自陈其实贵输罪宥之
　　○庚戌度僧道六百五十三人
　　○顺天府府尹姜涛奏昨修灵济宫市物民间应给钞十二万贯  上命御史一人监给之且曰凡市物民间所司即给直毋迟缓以困民
　　○四川布政司奏重庆府武隆县民逃徙死亡乡落空虚乞补编户以承租税事下行在户部议以四川湖广所问罪囚应徒流迁徙者连家室迁往为民从之
　　○辛亥贵州按察使应履平奏窃见所在郡邑郊野之外或坟墓被发或骸骨委弃所司不为掩藏收痊有伤至仁之治  上即命行之仍令按察司及巡按御史以时督察
　　○行在户部奏河南布政司每年于夏税内折徵布一十万疋运赴狭西给军后又增一万疋今巡抚侍郎于谦奏河南连岁荒旱殚民之力止可输纳十万疋其余宜于京库关给遣官运赴狭西备用从之
　　○下行在刑部主事蒋铭监察御史马昂等锦衣卫狱铭昂等决囚复命讫有顷方以奏本送科本有遗脱字给事中宋雍劾其迟慢不谨遂下狱已而论赎还职
　　○夜有流星大如杯色赤有光出卷舌西北行入文昌后五小星随之
　　○壬子封汉纪信为荥泽侯谥忠烈制曰汉将军纪信当草昧之际能捐躯以脱主难用肇洪业岂独有功于汉室其危身奉上之义足以表励于后世朕载阅前史嘉念惟深特赐封谥立祠命有司春秋致祭灵爽不泯尚克歆承先是郑州儒学训导郭明郁奏郑州荥泽县孝义保实信死节之地今其遗墓尚存而刍牧不禁祠庙未立窃以为汉祖荥阳之厄非信则大事去矣是四百年之天下实信一死之所致而汉定天下褒恤之典未闻史氏之传复缺至今泯泯夫以楚汉相持大事未定纷纷者不过苟相依乘以图富贵而信之忠烈如此良可嘉尚乞下礼部定议封谥表墓立祠以为人臣之劝且使信千年不白之大忠一旦表著于天下其于风教不为无补  上命有司定议以闻故有是命
　　○命行在尚宝司卿张信复职升正四品俸升行在山西道监察御史陈耘为浙江按察司佥事俱以九载考满故也
　　○夜有流星大如杯色赤有光出奚仲东北行至浊
　　○癸丑安南国遣陪臣蔡士明等来朝贡金银器皿占城国遣使臣逋沙帕麻叔奉金叶表文贡方物辽东东宁卫达官指挥教化等四川马湖府平夷等长官司遣土吏来朝贡马赐宴并彩币表里等物有差
　　○甲寅给晋府乐舞生厨役乐户月粮初晋王始复国未得给至是以为请故给之
　　○乙卯敕镇守狭西右副都御史陈镒曰安边在得人而尤贵谋略今将帅多玩愒不事事而卿夙夜在公朕甚嘉之特命卿往宁夏抵延安绥德遍历边徼其大小政务同总兵官史昭及都指挥王永从宜区画务致允当卿所奏设墩堡及委官巡督方略其再相度可否可即行之毋俟再奏
　　○给三千五军神机等营官军马一千八百余匹
　　○丙辰行在户部奏广备库盘并收粮仓廒一十一连请以五连立彭城卫南新仓六连立府军前卫南新仓从之
　　○丁巳命辽东苑马寺卿方圆复职仍兼掌行太仆寺事圆以九载任满考称当迁因其在官有过故有是命
　　○命故广东都指挥佥事朱瑛子瑱袭为指挥使旗手卫署都指挥佥事张雄子献袭为指挥佥事金吾右卫指挥使崔荣子敬通州左卫指挥使陈礼子雄金吾左卫指挥同知马源叔腾济阳卫指挥佥事陈胜弟刚俱袭职致事金吾前卫指挥佥事刘海子全代职
　　○行在兵部奏四川会川卫数为蛮贼罗罗集众劫掠乞敕三司委官相机抚捕从之
　　○戊午升直隶顺德府知府张时为山西右参政仍理府事先是时以九载任满考绩诣京为部民所保留升从三品俸至是时以职名为请故有是命
　　○给狭西西安卫操备官军马一千匹
　　○行在吏部奏浙江嘉兴府知府齐政为监察御史等官考其老疾黜之今改自陈久理剧郡素无过举亦非老疾宜移文巡抚侍郎广询细民验其诬实从之
　　○旌表义民十人胡有初谢子宽吉安府人范孔孙浮梁县人于敏榆次县人巩得海邳州人张雷石州人梁辟李成俞胜徐成俱淮安人人各出稻千石有奇佐官赈济诏赐玺书旌劳复其家
</div>
    <div class="pagination">
<a href="明实录英宗实录_page18.html">上一页</a><span>...</span><a href="明实录英宗实录_page14.html">14</a><a href="明实录英宗实录_page15.html">15</a><a href="明实录英宗实录_page16.html">16</a><a href="明实录英宗实录_page17.html">17</a><a href="明实录英宗实录_page18.html">18</a><span class="current-page">19</span><a href="明实录英宗实录_page20.html">20</a><a href="明实录英宗实录_page21.html">21</a><a href="明实录英宗实录_page22.html">22</a><a href="明实录英宗实录_page23.html">23</a><a href="明实录英宗实录_page24.html">24</a><span>...</span><a href="明实录英宗实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
