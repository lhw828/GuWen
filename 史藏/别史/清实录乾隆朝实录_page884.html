<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 884 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 884 页/共 1860 页</h1>
    <div class="content">○御书涿州拒马河龙神庙扁曰。泽流畿甸　　

○是日。驻跸永安湃昂阿大营。翼日如之　　

○甲寅。上行围　　

○吏部议覆、广东按察使来朝奏称、地方官失察假印之案。例降一级调用。但其中情节不同。有吏役私雕本官印信者。有奸民私雕官员印信者。有在此县雕刻。携往彼县行用者有潜匿雕刻。并未行用者。失察吏役私雕较之失察奸民私雕。更重。应降二级调用。而未经行用。较之已经行用。稍轻应减为罚俸。一年。余俱如例等语。应如所奏。从之　　

○乙卯。上行围　　

○谕、据清保奏、八月初一日。致祭陵寝。副管领兼防御孟德。到时甚迟。请将孟德交部治罪等语。陵寝官员。祭祀是其专责。理宜恪谨将事。且每月察祀二次。何至迟误。伊等在彼。皆经赏给世职。当益加奋勉。乃孟德竟敢于祭祀之日迟到。甚属可恶。孟德著革职。其防御员缺不准承袭。嗣后有似此者。所有赏给世职皆不准承袭。将此谕该处人等知之　　

○又谕曰、窦光鼐与刑部秋审两议一案。已经大学士来保等、秉公确核定议。因窦光鼐愤争过当且具奏时。未将陈布统。并欲改拟缓决。及罗阿找。于画题后。旋复。改议缘由详悉声叙是以令其明白回奏。今据奏到。其于集议言辞忿激抵牾自知难以辞咎。至前此欲议更张。摺内未经入奏之处。则以到班签商。不知刑部以为口实。先已密行入告自解。此事在刑部。以两议未奏之案。节次具摺。诚未免有先发制人之意。但国家会谳大典。窦光鼐竟气质自用。甚至纷呶谩骂而不自知。设将来与议者。尤而效之国宪朝章。尚可为训耶。是刑部所有不合。究不若窦光鼐之甚。窦光鼐。著交部严察议奏。刑部堂官并著交部察议。窦光鼐摺并发　　

○谕军机大臣等、高晋奏、筹办清口二坝情形。摺内既称下游黄水断流。复云回空粮艘。已出口渡黄。行文殊未明晰。朕前因豫省漫口。方虑上游旧道断流。江广漕艘。不无浅阻之患。今此已过杨庄之漕船一千四百余只。何以经径渡断流之黄。或系彼处黄流尚有停蓄。抑仍藉济于清口之水著传谕尹继善、高晋令其祥悉覆奏。再杨桥夺溜之水。虽距洪湖尚远。但漫水下趋。究以入湖为归宿。其要策当以清口畅其流。不当以五坝过水。贻下游之害。此决然无疑者。先因尹继善等奏到。已详谕之高。晋想尚未奉到耳。著一并谕令知悉。寻奏、江省黄河。自豫省漫口夺溜。下游早已断流。今杨庄出口之漕船。实藉济于清口之水。并非黄流尚有停蓄。报闻　　

○兵部以武会试中额请。得旨、这考试。汉军取中二名。直隶取中十二名。陕西取中七名。广东取中五名。河南取中四名。山东取中五名。江南取中四名。山丁取中五名。湖北取中二名。湖南取中一名。四川取中二名。广西取中一名。福建取中三名。浙江取中二名。江西取中三名。云南取中二名。贵州取中一名。　　

○以广东澄海协副将叶相德。为广东南澳镇总兵　　

○是日。驻跸布都尔昂阿大营　　

○丙辰。上诣皇太后行幄问安　　

○谕军机大臣等、昨据方观承奏称、于本月十五日。自工次起程。趋赴行在。但闻该督现在患病。不知近日病体如何。此时已经出哨。并无紧要交办之事。原可不必亟亟赶赴热河。该督惟宜善为调治。即于口内所至地方。静摄数日。候朕回銮进口时。再于途次接驾亦可。著传谕该督。并令特现在病势曾否少间之处。先行奏闻。以慰廑念　　

○又谕曰、成衮扎布等奏、杜尔伯特王车凌乌巴什。乌梁海内大臣察达克等。呈称、伊等生计。近渐饶裕。嗣后轮班随围。情愿自备马驼。扎哈沁公扎木禅之子扪特什。亦行呈请等语。车凌乌巴什等所请。具见忱悃。深属可嘉。但伊等生计。较前虽稍有起色。未必饶裕。若准其自备马驼。尚恐不无拮据。著传谕成衮扎布等办理杜尔伯特。乌梁海。扎哈沁人等、轮班随围。仍照前给与马驼。俟数年后。生计果足。再如所请停止官办。仍将加恩伊等之处。晓示知之　　

○江南河道总督高晋覆奏、清口东西二坝。前因湖河盛涨。五坝过水。业经开展五十一丈。旋闻豫省漫水。流入颍属之涡淝等河。有由淮汇归洪泽湖之势。随将清口暂停收东。今下游黄水无阻。上游淮水极清。五坝已有两坝断流。洪泽湖水势畅利。足资宣洩。清口东西二坝。似可暂缓开展。若霜降后。湖水大落。又当将两坝次第收束。得旨。总以五坝俱断流。然后可言束清口。若束清口。令从五坝出水。甚非计。此最易晓者。尔等不可固执前说也　　

○陕甘总督杨应琚奏、巴里坤种获豌豆。试有成效。该处商民。愿认垦荒地。请给与执照。听其开垦。得旨、甚好。应广为劝垦者　　

○以故喀尔喀头等台吉索诺木喇布坦之子喇嘛扎布。袭职　　

○是日。驻跸布克大营　　

○丁巳。遣官祭历代帝王庙。遣官祭都城隍之神　　

○赐扈从王公大臣。及蒙古王公台吉等食　　

○谕军机大臣等、据方观承奏、北运河东岸之马家庄。孤云寺。于家庄三处堤埝。漫溢汕刷。一摺。该处系南北运河交错之区。关系紧要。亟宜上紧堵塞。该督现已回至通州。亲往查勘。应即速率属协力儹办。务期刻日竣工。所有附近被淹村庄。一面即行查明照例抚恤。母致失所。将此传谕知之　　

○又谕曰、高晋奏、筹办黄运湖河善后工程。约估需银四十万两。请就近酌拨等因一摺。甚非核实办工之道。今年江省运河一带。虽有风暴漫溢之处。然黄河大势。实因豫省上游夺溜。下游得以不致盛涨。是江南所有工程。迥非杨桥可比。从前所降谕旨。特令其于贾鲁河散漫下游处所。先事防范。遇堤工残缺汕刷。亦不过间段补筑。俾足资捍御可耳。何至需用如许浩繁。在豫省重险要工。现在需用。不下三百万。朕亦何所靳惜。但欲以此例之江省。则轻重大为失伦。南河岁修。已有定款。今即因此番增修。应需拨帑备用。亦何至与帝年大相悬殊。且国家经费有常。今年豫省工赈各项。所费不赀。为大臣者理宜通盘筹算。悉心调剂。摺内以堤岸各工。概议加高增厚。谓之善后。于工程缓急。全无差等。况核之现在堵筑各口所用。又不在此数。尤非情理。向来河员积习。惟以工多帑费为得计。而工系水土。亦难确核。高晋初任总河。未免为属官怂恿。尹继善久任江省。何以不行详核遽会词陈请。高晋现赴河南。所有江省实在应办各工。著交与尹继善、令其另行通核加意撙节。妥议奏闻。并将此摺因何如此估办缘由。一并声明。到日再降谕旨　　

○陕甘总督杨应琚覆奏、乌噜木齐招募内地流民垦种事宜。查安西、肃州、甘、凉、一带。地邻乌噜木齐。应就近招募。今于安西、肃州、二处。招得贫民百户。情愿挈眷前往。拟分为两起给以车辆口食衣服。派员照料起程。其自哈密以西。沿途俱无旅店。请于军需余帐房内。酌拨带往。到彼交还。初到时。按给口粮。届明岁麦熟后。停止。至乌噜木齐官兵。有愿将家口迁往者。现移咨安泰查明。俟移覆到日办送。得旨、好。　　

○以光禄寺卿宗室实麟。为通政使　　

○旌表守正捐躯之甘肃宁州民马生才妻王氏　　

○是日、驻跸济尔哈朗图行宫　　

○戊午。上诣皇太后行宫问安　　

○谕军机大臣等、胡宝瑔奏、原任刑部主事余腾蛟。诗辞狂悖。请旨即行正法一摺。朕初阅摺内所叙、事属大逆。已批三法司核拟。及检阅诗文各稿。即原首及签出各条。率多蹈袭旧人恶调。语句踳驳。不得谓之诽谤悖逆。胡宝瑔。或有鉴于从前胡中藻之案。以为既经首出。不得不严行处治。且入告少迟。又焉知不为谢溶生先得居奇。是以如此具奏。殊不知逆恶大罪。国法不容。胡中藻狂悖实迹种种。朕不能为之贷。若此等诗辞。岂可从一例论耶。看来余腾蛟。自恃曾为职为。武断乡曲。如余豹明所控帮助争田等事。实所不免。然此亦自有应得之罪。若摭拾诗句。吹毛求疵。置之重辟。不独无以服其心。即凡为诗者。势必至不敢措一语矣。朕明慎用刑。一切捍网之徒。轻重惟其自取。从来不设成见。况摺内既称余豹明素属健讼。倘将余腾蛟竟行严办。刁陷之风。又可长乎。胡宝瑔现已到豫。著将此案交与常钧。令其详悉研审。将余腾蛟所有居乡恃符争讼各本罪。按律定拟具奏。原摺钞寄阅看。并传谕胡宝瑔知之　　

○吏部等部议准、调任湖广总督苏昌等疏称、湘阴县县丞。移驻林子口。零陵县县亟。移驻冷水市。湘潭县黄茅驿。醴陵县渌口。清泉县新城市。添设巡检。俱应改建衙署。从之　　

○河东河道总督张师载奏、杨桥漫口。现随同刘统勋等、驻工催筑。其杨桥以下。南北两岸各漫口。当此黄河将归故道之时。急宜赶筑以资拦截。已饬属分限办理。得旨、杨桥不悉无人。汝竟宜急赴下游两岸。督办各工。仍与刘统勋等、声息相通。以期全善无虞。勉之　　

○命内阁学士周煌。提督江西学政。　　

○是日。驻跸波罗河屯行宫　　

○己未。谕军机大臣等、非高晋奏、南河善后工程。估需银四十余万一摺。已有旨详谕尹继善、令其确核具奏。今细思高晋此奏、于事理全无体会。乃系专为属员所愚。不独应行撙节。竟可无庸置议也。豫省贾鲁河。既经夺溜。则上游断流。下游之势自减。南河工程。方当藉以节省。前旨所云。先事防范者。不过就本河所有额兵正项。豫为整理。如獾窝鼠穴。加意补苴。以备不虞。足矣。倘因此而概议增卑增薄。需用浩繁若此。则自杨桥而下。逦迤河东两省。直至云梯关入海。凡一路堤岸。处处必须大兴工作。势将无所底止。有是理乎。即以江省而论。前此若张家马路等处决口。岂全河堤工。皆缘此一例增修乎。向来河员陋习。惟利于有事。可以冒销肥槖。而水土之工。亦虽于稽核。迩岁安澜日久。伊等无所施其伎俩。今因此故智复萌。而高晋又初任总河。误认前旨。为应行大修之意。劣员遂乘间怂恿胁制。乃堕其术中而不自觉耳。著再传谕尹继善令其将高晋所奏各工。究系如何。查勘。如何估计。以致工多用费。并听何人怂恿缘由。逐一确查据实覆奏。河工原有岁修定项。应力持定例。屏斥浮言。毋得为其所动。聊作核减调停之策。并不得以原奏曾经会衔。稍有游移回护　　

○又谕曰、都统丰安等、驻劄新疆日久。应派员更换。著派副都统鄂津。前往伊犁。更换丰安副都统曹瑛。更换丰讷亨。副都统常岳。前往喀什噶尔。更换富虎。副都统素诚前往乌什。更换永庆。副都统扎拉丰阿。前往乌里雅苏台。更换扎隆阿。副都统雅郎阿。更换福禄　　

○又谕曰、海崇阿现在病痊。著以总兵官职衔。前往喀什噶尔。更换杨宁　　

○军机大臣等议覆、定边左副将军成衮扎布奏称、乌里雅苏台。有马六千八百余匹。又喀尔喀四部落。官马亦多。现在需用处少。请量拨四五千匹。送内地牧群等语。该地既需马无多。自应拨解。但内地牧群。马亦足用。议派给八旗。及听直隶兵民购买。再来年往伊犁回部换班官兵。须给马。巴里坤官马六百余匹。尚不敷用。请将此项官马。量拨四五千匹。送巴里坤牧放备用。从之　　

○是日。驻跸中关行宫　　

○庚申。上奉皇太后驻跸避暑山庄。至甲子皆如之　　

○诣皇太后行宫问安　　

○谕曰、傅景。著前往西藏。更换集福。于明春起程　　

○谕军机大臣等、山西省所办本年秋审。九卿从缓决改入情实者。至有六起之多。且其中如诈财害命诬良政毙挟嫌凶杀纠夥抢夺等案。皆属凶恶不法之徒。无可宽贷。何以概列缓决。于情罪甚未允协。此在他人。尚不应出此。况鄂弼曾为刑部堂官。尤非未谙谳牍者可比。或系初任封疆。会鞫时。仅系草率致误。已不可为训。若意欲博宽厚之名。以致任情开脱。则深负委任。将来恐不能承受朕恩也。鄂弼。著传旨申饬　　

○吏部等部议覆、直隶总督方观承疏称、滦州地阔政繁。该州耳目难周。旧设州判。与知州同城。专司河汛。此外并无应管事务。请将该州判。移驻于州南之胡家庄。兼司巡检。并建衙署。颁给滦河管河州判兼胡家庄巡检条记等语。应如所请。从之　　

○礼部奏、本年十一月二十五日。皇太后七旬万寿。时值斋戒期内。请豫行庆贺礼。得旨、著于二十二日行礼　　

○辛酉。谕曰、汪腾龙。著往叶尔羌。与定柱更换。额僧额。著往英吉沙尔。与福永更换　　

○谕军机大臣等、据永宁奏称、驻劄各处官兵。应行补领钱粮。经总督杨应琚。咨会各该大臣。以哈密无册籍可稽。不便据官兵等呈词给发。应由本处支给。今奉饬谕。谨将缘由回奏。请将官兵补领之项。令各该处造册知会等语。所办亦是。军需关系钱粮。若无册籍可稽。仅据官兵呈禀。即行支给。必致冒销滋弊。又费催追之力。公私俱属不便。嗣后各该处大臣。凡遇官兵补领钱粮。务即出具印照。以备查核。并著通行传谕知之　　

○兵部等部议。广东崖州营外海哨船遭风漂没。应免赔补。淹没步兵李奇芳。照例恤赏。从之　　

○壬戌。孝慈高皇后忌辰。遣官祭福陵　　

○谕、接驾进献诗册之马占鳌。陈顾＜氵联＞。叶藩。俱著赏缎一匹　　

○军机大臣等奏、回部归诚。伯克等轮班来京。已成年例。若每次官给牲只。转觉劳费。请嗣后每年入觐之回人。若系赏物。行装牲只不敷。派员代办。至自带什物。则皆以原来马驼驮载。毋庸官为办理。从之　　

○兵部议覆、青州将军宗室额尔德蒙额等奏称、革职协领寄车布。犯事原案。罪非贪婪。现派印房效力。实心办理。请援废员挑取披甲。改过奋勉。于应升处列名之例。以骁骑校录用等语。查奇车布。于参革将军色克慎等贪婪徇庇案内。侵用马价。并指称部费。攒银入己。是所犯已非公罪。再例载革退兵丁。准其挑甲。如果改过奋勉。于应升处列名。系专指革退兵丁。拨员不得援以为例。得旨、部驳是。依议。奇车布从前犯事。如果因公获罪。尚可援例声请。量为录用。今经该部查明原案。系侵用马价。复指称部费。攒银入己。既非因公挂误。且与复经挑用兵丁应升列名之例不符。何得复以罪非贪婪。以骁骑校朦混保奏。甚属不合。额尔德蒙额等、俱著交部察议　　

</div>
    <div class="pagination">
<a href="清实录乾隆朝实录_page883.html">上一页</a><span>...</span><a href="清实录乾隆朝实录_page879.html">879</a><a href="清实录乾隆朝实录_page880.html">880</a><a href="清实录乾隆朝实录_page881.html">881</a><a href="清实录乾隆朝实录_page882.html">882</a><a href="清实录乾隆朝实录_page883.html">883</a><span class="current-page">884</span><a href="清实录乾隆朝实录_page885.html">885</a><a href="清实录乾隆朝实录_page886.html">886</a><a href="清实录乾隆朝实录_page887.html">887</a><a href="清实录乾隆朝实录_page888.html">888</a><a href="清实录乾隆朝实录_page889.html">889</a><span>...</span><a href="清实录乾隆朝实录_page885.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
