<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 208 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 208 页/共 502 页</h1>
    <div class="content">
○丙辰。上诣寿康宫、问皇贵太妃安。　　

○谕内阁、户部奏、请发宝钞、易换当千当五百大钱等语。此项大钱。或令换钞。或于捐输等项内。分成酌量收回。著户部再行妥议具奏。寻奏。当千当五百大钱。甫经行使。即形壅滞者。以折当过多。私铸益众。利之所在。法难尽除。既停铸以清其源。必收回以防其弊。而尤在收之迅速。使私铸无隙可乘。则不禁自绝。前议以宝钞收回大钱。少则旬日之间。多亦不过一月而止。不致迁延滋弊。捐输之搭收大钱。与大钱换钞。殊途同归。而一速一迟。不无区别。仍请将宝钞发给钱行经纪。验明局铸大钱。如数收回。以昭便捷。从之。　　

○又谕、德通奏、保留年满笔帖式一摺。乌什印房笔帖式麟祥、既据该大臣奏称、行走已历多年。且通晓清汉文义。为办事可靠之员。乃本日德通清字谢恩摺内。多有脱漏错误之处。该笔帖式既在印房当差。即有缮写校阅之责。其于清文不悉心讲究。已可概见。麟祥、著仍撤回本城。毋庸留于乌什帮办章京事务。　　

○命扎鲁特扎萨克贝勒诺尔布林沁、在乾清门行走。　　

○丁巳。谕内阁、雷以諴奏。土匪聚众焚抢、派员剿扑、捦获首要各犯一摺。扬州府东乡地方。土匪董文澜、李大坤、佴万祥等、藉霸租为由。联络各庄。歛钱聚众。经雷以諴访闻。即传知留营差委之已革扬州府知府张廷瑞、督同文举人李寅清、赴远近村庄妥为劝谕。先后解散者五十余庄。六月二十五日。董文澜等、鸣锣纠众。分起抢掠。当即派委直隶州知州衔陈锡麟、拣选知县任桂、会同张廷瑞、带勇分路进剿。该逆纷纷逃窜。并经琦善、饬令扬州营参将玉德等、带兵会剿。任桂带勇。追至董文澜所住之官刘庄。剿毙匪犯多名。并将其巢穴房屋焚毁。旋于孙家墩。将董文澜捦获。复追至六甲地方。将李大坤等、住房拆毁。即会同州县营汛。将李大坤、佴万祥、两首犯拏获。并知情同谋之要犯刘长明等、十八名。另股纠抢要犯陈加桐等、七名。先后拏获到营。均于讯明后。就军前正法。东乡各属。现已安靖。此案东乡土匪。聚众肆扰。经琦善等、派委员弁、剿抚兼施。立将首要各犯。悉数捦获。办理尚为妥速。所有在事员弁。著琦善、雷以諴、择其尤为出力者。酌保数员。以示奖励。各该地方州县营汛各官。虽经失察于前。尚能协缉于后。所有应得处分。均准其宽免。其东乡一带地方。仍著琦善、派委妥员。随时稽查。毋稍疏懈。　　

○谕军机大臣等、有人奏、广东省每遇□山戊不□科考试。州县官所取案首。多系以财行求。琼州府属尤甚。往往于未考之先。即已讲定。多则洋银七八百圆。少则四五百圆不等。甚至自第二名至第十名。非用洋银数十圆。亦不能得。儋州文昌县各文童。每因考试不公。有殴官毁署情事。陋习相沿。任意贿卖。学政所得棚规程仪。由各州县摊派。是以瞻徇情面。将案首全行录取等语。童试为士子进身之阶。似此骫法营私。若不严行参办。何以儆贪吏而挽士风。著叶名琛、柏贵、严饬各管道府。于所属州县。认真查察。每遇□山戊不□科考试。务当择其文理优长者。置之前列。如有前项积弊。即行据实严参。如学政瞻徇录取。亦即查明参奏。毋稍隐饰。原摺著钞给阅看。将此谕令知之。　　

○又谕、吉尔杭阿奏、三次轰坍沪城、大获胜仗一摺。逆匪占踞上海县城。我兵攻围日久。总未能埽穴捦渠。此次三处地雷。同时举发。叠次环攻。虽歼毙贼党一千四百余名。而该逆于城中豫筑土垒。挖掘内壕。以致未能即时克复县城。且我军伤亡弁兵。亦复不少。失此机会。殊觉可惜。该逆经此惩创。或仍负嵎死拒。或意图他窜。均未可定。著吉尔杭阿、仍严饬各营将弁。迅速进攻。务将县城克复。首夥各犯。悉数歼捦。毋令乘间窜逸。吴健彰、现已拏问。所带水师。必须拣派得力将弁统带。以期水陆夹攻。克期收复。毋得再事迁延。致干重咎。前据怡良奏、咪酋有欲偕＜口英＞酋赴津之说。该酋狡诈百端。此时情形究竟如何。著怡良、吉尔杭阿、随时密探。据实具奏。另片奏、红单船驶入长江。铅子火药、已委员解送等语。此项船只。现已入江。攻剿正当吃紧之际。所需铅药。刻不容缓。著怡良等、督饬在局各员。源源接济。毋令缺乏。将此由六百里加紧各谕令知之。　　

○予江苏阵亡副将清长、都司世铭、千总丁占先、祭葬世职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。七月。戊午。谕内阁、前有旨、严定私铸当百以下大钱、并阻挠行使、各罪名。各该衙门、谅已遵旨出示剀切晓谕。俾兵丁商民人等、一体懔遵矣。因思大钱制造之初。民间极知宝贵。嗣因私铸充斥。真伪难分。以致商民猜疑。钱法不免壅滞。兹已降旨、停铸当千当五百大钱。但铸当百以下各项大钱。与制钱相辅而行。轻重相权。均匀搭配。便民利用。必可畅行。惟官局制造若不精良。仍恐私铸得以淆混。著该管钱法各堂官、严饬监督司员等、督率工匠。所铸当百以下大钱。务须加工磨鑢。色泽光润。俾私铸不能相混。而市侩奸商。亦无所藉口。傥查有偷减工料、及搀杂破碎者。即行严参惩处。其奸民私铸、及官局偷漏等弊。仍著步军统领、顺天府、五城、严拏务获。按照新例从重治罪。至各直省鼓铸大钱。亦著各该督抚、严饬局员、认真查验。如有前项弊端。立即查明。从重惩办。毋稍疏懈。　　

○又谕、陈启迈奏、剿办武甯匪徒、叠获胜仗、收复县城一摺。江西武甯县被匪窜扰。经陈启迈、派委浙江处州镇游击常海等、带兵往剿。并令南昌府知府史致谔、前往督办。六月初四日。驰抵该处。会同已革署武甯县事通判王宇英、分拨兵勇。堵贼窜路。初七至十七等日。五次进攻。多有斩捦。其由紫鹿岭败逃贼匪。亦经义甯、靖安、官兵剿杀获胜。复于十九日、派湖南邵阳县知县刘馨朝等、分投设伏。王宇英等分为四队。史致谔、常海、督同临川县知县马永炽等、管带兵勇。往来策应。于是日巳刻出队。分扑贼营。该逆突出二千有余。向前迎拒。常海亲督兵勇。枪炮齐施。众军左右冲突。刀矛继进。自巳至未。鏖战三时之久。贼匪纷纷败窜。我军收复县城。并将南西二面贼营、一律踏毁。败逃余匪。多被刘馨朝等、伏兵所杀。城内城外。贼尸枕藉。长发居多。黄衣红衣贼目、亦复不少。统计毙贼不下千余。其追偪落河、及翻山跌毙者。不可数计。生捦冷绍仁等二百三名。均即审明正法。此次剿除武甯匪徒。收复县城。办理尚为迅速。该抚仍当严饬该文武等、摉剿逆匪。勿留余孽。所有在事出力员弁兵勇、及阵亡士卒绅勇。即著查明汇案核办。南昌府知府史致谔。例有应得处分。惟剿捕出力。克复县城。功过尚足相抵。著加恩免其议处。另片奏、司道各员。平日办事。实力实心。且股匪皆由湖北窜入。并非本地奸民会匪。请免处分等语。藩司陆元烺。督粮道邓仁堃。均未督办。臬司恽光宸。虽带兵出省。亦未前赴武甯剿捕。应得处分。未便概予抵免。仍著该抚咨部照例办理。　　

○谕军机大臣等、前据琦善奏、向荣催提红单船只。当谕令该大臣等、体察情形。扼要布置。兹据向荣奏称、艇师扼驻六合江面。江镇贼已不通。而上游逆艘往来。必应赶紧布置。断其接济。已指调吴全美船二十五只、迅图进击等语。所奏各情。自系因上游紧要。欲将此项船只、径赴太平一带、扼驻芜湖、为往来剿洗之计。惟分提二十五只。即再配师艇二只。为数尚不甚多。是否足资堵击。且该逆在夹江赶扎木篺。并增筑炮台、及火攻船只。是逆匪已有准备。此项红单船只。或宜分攻。或宜合剿。前已有旨、令琦善、向荣、妥商酌办。该大臣等、惟当扼要攻剿。务令上下游船只、声息相通。互为策应。断不可稍分畛域。致误事机。该逆诡计百出。尤应严饬统带水师各员、加意严防。毋稍疏懈。至向荣奏称、逆匪因瓜州难守。欲归并镇江。现已陆续窜往。筑造石城。此时瓜州贼情究竟如何。若因我兵攻击甚紧。又复全数窜赴镇江。如扬州潜窜故智。余万清所带兵勇。恐难抵御。著琦善、督饬将弁。迅攻瓜州。仍严防该逆窜路。毋令与镇江之匪、合而为一。并著向荣、严饬余万清、迅图克复。不准再事迁延。师船既扼截江面。则陆路防剿。更宜严密布置。浦口一带。与上下游师船、是否联络。恐该逆由此路乘虚北窜。该大臣等、务须统筹全局。迅埽贼氛。以慰廑念。将此由六百里加紧各谕令知之。　　

○又谕、据向荣奏、饬催续调船只一摺。此时江省水师。叠获胜仗。红单船、已于七月初二日、击至瓜州之上。亟宜乘势进攻。肃清江面。兹据向荣奏称、续调红单等船、至今尚无到江信息。似此迁延。必致贻误大局。著叶名琛等、即饬将红单等船兵勇口粮、及一切应用火药等项、赶备齐全。催令谢焜、飞速管带、直赴江南。不准稍有迟延。并著沿途闽浙各督抚、于该师船过境时、迅即催趱前进。前此红单船由粤抵闽。经王懿德截留、剿办匪徒。不但迁延时日。未能迅速驶入长江。而船只器械。多有损坏。又回粤东修理。节节耽延。至今始到金陵应用。已属缓不济急。此项后起船只。开行后、断不准截留迟延贻误。致干重咎。入江以后。著怡良、吉尔杭阿、查看口粮火药齐备。即令上驶。听候琦善、向荣、调遣。俾得并力攻剿。至红单拖风各船、所需经费。仍著叶名琛等、设法筹备。派员解往。以资接济。毋稍迟误。将此由六百里加紧各谕令知之。　　

○又谕、陈启迈奏、收复武甯县城、摉剿余匪一摺。江境各股贼匪。前经官兵痛剿。将德安、建昌二县、次第收复。此次复攻克武甯。毙贼无数。办理尚属得手。惟败窜逆众。仍纠合余匪、在横路等处屯聚。并有往招武昌贼夥、欲图报复之说。刻下剿办机宜。更不容缓。亟应将余孽剿除净尽。勿令丑类踞隘负隅。再成滋蔓之势。该抚已檄调游击富克金泰等、带勇由德安前往会剿。著即严饬史致谔、常海等。乘势扑灭。若进剿稍迟。难保不句引武昌逆匪、越境为患。此股逆党。本系由九江阑入滋扰。是九江为该逆来路。必须堵截。前次所称、派集弁兵、在彼处蹑贼后踪。是否足恃。臬司恽光宸、前赴九江布置。是否周妥。如仍须大员在浔督办。则该臬司不必急急回省。地方情形。缓急靡定。务须随时侦探。妥筹兼顾。勿稍大意。义甯一州。紧连楚北所属之梁江蒲口等处。均系由楚入江要隘。自赵如胜等、焚毁港口贼巢之后。近日如何接仗。有无贼踪屯踞。虽该处乡团齐心。守御严密。亦应飞饬带兵官弁、赶紧歼除。方免后患。前此陈启迈、奏陈堵剿情形。曾经批谕该抚、不分畛域。不准祇顾本境。暂图目前静谧。现在武汉贼氛。仍前狓猖。杨霈、虽已驰抵德安郡城。其能否进偪汉阳、直抵武昌。尚未可定。而武昌、黄州、各州县。皆密迩江西。即湖南岳州一带。亦皆犬牙相错。陈启迈、务当外殄寇氛。内除土匪。毋得专顾一隅。稍有疏懈。将此由六百里加紧谕令知之。　　

○署陕西提督丰伸奏、由商南防所移兵、遵赴湖北襄阳扼截。得旨。抵襄后、一切情形。详细入奏。汝既能不分畛域。甚好。　　

○赏扎噜特扎萨克贝勒诺尔布林沁、双眼花翎。　　

○己未。谕内阁、和春、福济奏、连日攻剿庐州舒城逆匪、大获胜仗一摺。皖省贼匪。困踞庐州。并扰舒城。七月初九日。经和春等、督率官兵、前赴得胜门、尽力击杀。贼势大溃。官兵追杀。直至城下。统计毙贼一千余名。十二日黎明。复令楚勇、于得胜门外诱敌。突出贼匪千余人。各勇迎击。后路官兵驰至。毙贼二三百名。舒城逆匪、劄驻横岭。经秦定三、于七月初六、初七、初八、初十、十二日。督同郝光甲等分剿。毙贼无数。庐州舒城逆匪。屡经痛剿。势更穷蹙。仍著和春、秦定三等、督饬将弁兵勇。乘此声威。克期收复。毋稍延缓。阵亡兵勇。咨部照例议恤。另片奏、请将叠次进剿出力之文武员弁兵勇鼓励等语。著择其尤为出力者、酌量保奏。其堵剿出力之绅耆团勇。并著从优保奏。以昭激劝。　　

○谕军机大臣等、胜保奏、遵旨覆奏高唐进攻情形。览奏殊多粉饰。以马步兵勇、列营分布。攻此孤城。不能迅速灭贼。专事昼夜巡防。直是反客为主。胜保带兵转战经年。何至如此不知振作。培成、那敷德等。系屡经严谕、饬令查参之员。既称不能得力。即应从严甄别。何以一味姑容。不行参奏。转以尚非退缩畏葸等词、为之开脱。军营人员。必须随时察看。方能一人得一人之用。若委曲迁就。徒事瞻徇。无怪将骄兵惰。日久无功。所称铸造大炮、以为轰城之具。尤属无此办法。已于摺内详晰批示。胜保前此进攻高唐。月余之久。始称步队未有藤牌。今又越月余。始拟铸造大炮。竟似进攻之始、毫未计及。傥铸成之后。又似吕公车之不能适用。胜保又将何所藉口。至覆奏、吉林帐房、被贼挑破一节。诿为造饭帐房。尤属含混。外省覆奏事件。每多避重就轻。朕方且力加整顿。军营之中。岂容有此习气。其所称过蒙宽恕优容、即不免人言藉藉之语。更属非是。胜保果能克日奏功。即有人言。从何而入。况经朕访闻。特旨询问之件。而胜保敢为此语。将必使朕毫无闻见、以遂其迁延掩饰之私耶。所请筹拨饷银。此时筹饷之艰。胜保谅所深悉。即有指拨之款。亦恐不能克期解到。自应仍由东省筹画。就近供支。亦岂能任听该省、以不能接济为词。专待他省协拨也。将此由六百里加紧谕令知之。　　

○又谕、前据骆秉章奏、常德贼匪、全窜岳州、欲图久踞。当以该郡为南北冲要。谕令骆秉章、并谕塔齐布、曾国藩、速将此股逆贼。合力歼除。方可出湖东下、为进攻武昌之计。连日未据续报。朕心悬念殊深。此时盘踞武昌之贼。仍恃黄州汉阳为掎角。杨霈行抵德安后。能否即日渡江进剿。尚未可定。而岳州大股。又成负嵎之势。塔齐布所领各兵。早由湘阴一路、直趋前进。嗣复添拨练勇三千六百名。兵力尚不为单。一切剿办机宜。是否确有把握。曾国藩后起师船。如已布置停妥。亦应跟踪疾进。以图并力环攻。前派赴龙阳、常德、援剿之升任臬司胡林翼。所带楚黔各勇。亦有二千余名之多。目下常德贼匪、退窜西路。情形较松。即可飞催该臬司、迅即移归岳郡。随同塔齐布等、相机协剿。其由平江进剿崇通之江忠淑一军。前奏早抵湖北。傥剿办得手。亦可由通山咸甯一路、驰赴武昌。攻贼之背。并著该抚等、酌度情形。妥速筹办。值此兵力厚集之时。该提督等、惟当迅图攻剿。毋致坐失事机。所有紧要军情。即由塔齐布、曾国藩、随时由驿驰报。不可稍涉拘泥。本日据胜保片奏、在高唐州城外、捦获伪总制一名。供称、逆首杨秀青、籍隶湖南耒阳县。住城外西乡三角坪地方。伊父杨大朋犯罪。早经明正典刑。家中尚有亲属等语。著骆秉章、迅即遴委妥员、密速驰往查访。如逆首杨秀青。实系耒阳县人。即将逆族亲属、尽行拘拏到省。尽法惩治。并将该逆祖父坟墓、查明后发掘焚烧。以除孽种。将此由六百里谕知骆秉章、塔齐布、并传谕曾国藩知之。　　

○钦差大臣胜保等奏、连次进攻高唐州贼匪。均未得手。现在设法剿办。得旨。屡次进攻。总有伤亡兵勇。殊堪痛恨。胜保负恩贻误。即在军前正法。亦属罪有应得。姑念汝以前尚知奋勉。暂观后效。懔之。又奏、筹措经费。拟铸万余斤大炮轰城。批。藉此迁延时日。断无此办法。即使造成能放。何以运转灵活。朕闻汝等营盘、离城有十里外者。览此、益徵万余斤大炮、非近攻之具。不过冀其猛烈。实先存畏葸之心。胜保近日习气已深。朕为汝惜。利害太分明。身家之念重。朕为汝恨。　　

○以山东高唐州剿贼迁延。拔钦差大臣胜保花翎。　　

○予山东阵亡从九品衔张翊庄、祭葬世职。　　

○庚申。谕内阁、骆秉章、曾国藩奏、水师克复岳州、湖南贼＜舟宗＞全数殄灭一摺。逆匪自复踞岳州以后。多添城垒。设卡毁桥。并将攻陷常德逆匪、悉数收回。屯聚该郡。意图负嵎久抗。经骆秉章、曾国藩、于水师战船齐备后。即派令道衔山西候补知府褚汝航等、管带头帮师船、进泊鹿角。并调升用知府罗泽南等、各带练勇。会同塔齐布所派陆路官兵。约期并进。六月二十九日。水师分队设伏。先遣文生何南青、以疑兵佯败诱贼。逆船蜂拥出追。即补守备杨载福、即选知县彭玉麟、伏兵齐起。褚汝航坐船亦到。立将手执黄旗大贼目一名轰毙。贼船溃乱。自相撞击。我军乘胜进追。沈毁逆船百余只。夺获三十四只。毙贼三百余人。生捦六十二人。逆匪穷蹙宵遁。当将岳州府城克复。七月初三日。逆匪复率贼船三四百号。悉锐来犯。甫过城陵矶。即与我向导小船相遇。褚汝航、与升用同知夏銮、催船齐进。枪炮兼施。先将该逆头船夺获。并将戴紫金冠黄伞龙旗之贼、轰击落水。彭玉麟、由湖西抄尾而来。炮子所至。洞中贼船。冒火冲烟。奋力追杀。歼毙伪丞相一名。生捦贼匪三十五名。杨载福、由湖东沿岸斜进。亲执长矛。将身披黄袍之伪丞相汪得胜、登时刺杀。众炮齐发。贼众纷纷落水。逆匪三路皆败。褚汝航等、亲督大队。乘胜穷追。将此股贼＜舟宗＞、全数殄灭。斩首二百七十二颗。生捦一百三十四名。烧毙溺毙者、不可数计。夺获船七十六只。大小铁炮五十余尊。枪械、铅药、旗帜、衣帽、无算。其由陆路来犯之贼。亦经塔齐布、派都司彭三元等、沿岸截剿。歼毙贼目一名。余匪百余名。生捦四十五名。由水路败窜上岸者。悉被斩杀。此次克复岳州。大获胜仗。湖南逆＜舟宗＞、业就肃清。江路已通。重湖无阻。即著塔齐布、曾国藩、会督水陆兵勇。乘此声威。迅速东下。力捣武汉贼巢。以冀荡平群丑。至此次督战获胜之即补知府褚汝航。综理水师营务。叠著战功。著以道员归部尽先选用。升用同知夏銮。轻舟诱贼。不避危险。著以同知归部遇缺即选。并赏戴花翎。即选知县彭玉麟。亲点大炮。立毁贼船。著赏加同知衔。并赏戴花翎。补用守备杨载福。手刃贼目。裹创力战。著以都司留于本省遇缺即补。并赏给彪勇巴图鲁名号。蓝翎军功文生何南青。向导得力。诱贼有功。著以主簿归部选用。其余员弁兵勇。著骆秉章等、择其尤为出力者。核实保奏。候朕施恩。　　

○谕军机大臣等、御史伍辅祥奏、钱法新定章程、请饬速为晓谕、以期疏通一摺。京师粮食。最关紧要。据该御史奏称、近因京外各处、贩卖粮食来京者。不肯使用大钱。致外来粮食日少。粮店纷纷歇业。至银市以钱买银。大钱制钱。价值悬殊。且天津通州等处。私铸甚多。潜运入京。以致大钱愈贱各等语。前经叠降谕旨、停铸当千当五百大钱。其当百以下大钱。饬令通行。已由户部、步军统领衙门、顺天府、五城、出示晓谕。京城内外。现已遵行收使。惟京外顺天、直隶、所属地方。尚未能一律周知。乡民贩卖粮食来京者。恐仍不免疑虑。以致京师粮店。不能以大钱收买。粮价日昂。于钱法仍有窒碍。著贾桢、李钧、桂良、饬令所属、将前奉谕旨、于城乡等处遍行晓示。并谕以现铸当百、当五十、当十、当五、各项大钱。于便民裕国之计。实属权衡至当。行之永久。决无变更。俾小民知当百以下大钱、可以久远存储。自必争相宝用。远近通行。如粮市经纪、有把持阻挠等弊。即著严拏惩办。务使京师粮食无昂贵之虑。而大钱亦无壅滞。其银市以钱易银。亦著严饬经纪、大钱与制钱均匀配搭。毋许稍分轻重。任意折抵。庶钱价平、而百物之价俱平。至私铸罪名。业经加重。仍恐差役等、有得钱卖放之弊。著顺天府兼尹、府尹、直隶总督、饬令所属、于私铸大钱人犯、务应严密查拏。毋任漏网。天津、通州等处。私铸甚多。并著严饬各属、认真查拏。按律惩办。如有奉行不力者。即据实严参。毋许徇隐。将此各谕令知之。　　

○又谕、骆秉章、曾国藩奏、克复岳州一摺。此次收复岳州。得力全在舟师。塔齐布、于陆路亦有斩获。览奏稍慰朕怀。据称该匪败窜后、率皆自相仇杀。可见此等乌合之众。一经官军剿洗。无不立就殄除。若乘此机会。设计诱捦。又何患剿办不能得手。惟逆众既经宵遁。越日复有大股续至。虽经我师将逆船全行沈毁。其窜往下游之匪、为数尚多。究竟遁归何处。褚汝航、现在督令大队、追至临湘县对河。该处已临近大江。所有此股逆匪。是否下趋武汉。抑或上窜荆州。亟须探明贼踪。追蹑其后。随地剿灭。方不致令该逆复肆鸱张。塔齐布所统陆路诸军。著即迅速管带启程。由间道驰赴武昌。遵照节次谕旨。为协同攻克之计。曾国藩、已率领后起水师、自长沙启行。务即赶紧出湖东下。会合水陆兵勇。沿途察看情势。遇贼即剿。以期节节打通。直达鄂省。傥须先攻汉口贼巢。或用舟师横截江面、断贼往来接济之路。则攻剿武昌、较易为力。惟在体察机宜。妥速筹办。以副朕望。仍随时知照官文、严防荆襄上游。并知会杨霈、迅速督兵进攻武汉。南北夹击。毋稍延误。至湖南省虽无贼＜舟宗＞。而岳州一郡。屡陷屡复。几为该逆来去自由之地。著骆秉章、迅饬胡林翼、督带练勇。严密筹防。仍极力摉捕余匪。俾地方一律肃清。毋致再有疏失。将此由六百里加紧谕知骆秉章、塔齐布、并传谕曾国藩知之。　　

○又谕、骆秉章、曾国藩奏、水师攻剿、急需洋炮接济、请饬广东省、将应行续解之炮、赶紧解楚等语。前据叶名琛等奏、因江西战船将次竣工。急需炮位。已将本拟续解楚省之夷炮一百尊、改解江西。兹据骆秉章等奏称、水师克复岳州。湖南贼＜舟宗＞。全数殄灭。曾国藩即日统师东下。江面攻剿。必须洋炮陆续接济。广东先后所解之炮。俱甚得力。惟现止解到六百尊。尚属不敷分配。自应由粤省续行解往。以资攻剿。著叶名琛等、迅速设法购办。将应行续解楚省之夷炮数百尊。配齐炮架炮具等件。派委妥员、克期分起解赴湖南。毋稍迟延。将此由六百里加紧谕令知之。　　

○又谕、骆秉章、曾国藩奏、请调候补知县等、赴楚造炮等语。浙江候补知县龚振麟。及其子龚之棠。著黄宗汉、即饬该员等、携带铁模、迅赴湖南。以资铸造。将此由六百里加紧谕令知之。　　

○前任礼部侍郎曾国藩奏、亲督后起水师启程。得旨。览奏稍慰朕怀。汝能迅速东下。藉此声威。或要埽除武汉之贼。朕日夜焦盼。忧思弥增。护船陆勇。终恐未可深靠。　　

○江苏巡抚吉尔杭阿奏报到任日期。得旨。现在上海未复。攻剿正在吃紧。汝既任巡抚。地方之事。应一面兼顾。汝外任不久。尚无因循习气。趁此时奋发有为。或不致动辄回护。以后但须竭力办理。莫负委任。　　

○辛酉。谕军机大臣等、前因胜保围攻高唐逆匪、日久未能克复。降旨拔去花翎、以示薄惩。高唐贼匪不及千人。我兵将及万人。何以蕞尔孤城。进攻两月。竟不能迅埽妖氛。殊不可解。朕闻胜保、有俟连镇告捷后、高唐即启报捷之语。尤堪诧异。胜保、与僧格林沁、虽分剿两处逆匪。实则共办一事。朕宵旰焦劳。日盼北路肃清。捷音速奏。若该大臣果有此语。是直坐拥重兵。迟延观望。深负朕恩。其心术尚可问耶。前闻七月初一日、贼由南面窜出。将吉林马队冲散。我兵多有伤亡。复窜至胜保营后。帐房被贼挑烂。当谕令该大臣、据实覆奏。昨据奏、吉林帐房被贼挑破一节。诿为造饭帐房。殊属含混。崇恩于五月初间、即赴高唐、同胜保攻剿逆匪。本月初三日、始赴武定。与该大臣共事两月。自必知之最悉。胜保初到高唐。究竟如何布置。屡次进攻。是否认真督办。始则赶造吕公车。近复铸造大炮。并称炎暑大雨。不利军行。高唐城外、积潦甚深。攻具难施。将士不敷分拨。限于兵力。该大臣有无藉词搪塞、任意耽延。我兵屡有伤亡。是否该逆扑出。抑系我兵进剿、致有挫失。胜保身膺重寄。崇恩责任疆圻。高唐贼匪。虽系该大臣总办军务。而该抚亦不能辞地方之责。逆匪早一日殄灭。东省即早一日肃清。于北路大局。关系甚钜。崇恩经朕弃瑕录用。身受重恩。务须激发天良。毋负委任。该抚接奉此旨。即据实密奏。不准稍有隐饰。自干重罪。本日据奏、驰赴乐陵察看边隘。拏获奸细。供至武郡窥探虚实、并逆匪方欲东窜大柳镇之说。著该抚、仍随时体察情形。何路紧要。即至何路堵剿。并严饬地方官、实力防范。毋稍疏懈。将此由六百里加紧密谕知之。　　

○山东巡抚崇恩奏、遵覆军需驿站情形。得旨。可稽之款。虽有浮冒。尚可参赔。凭空捏报借领之款。恐归无著。惟在汝激发天良。任劳任怨。　　

○以验收海运漕粮完竣。予郑亲王端华、署仓场侍郎全庆等、议叙。　　

○壬戌。仁宗睿皇帝忌辰。遣官祭昌陵。　　

○上诣奉先殿、寿皇殿、行礼。　　

○谕内阁、官文等奏、克复沔阳州城、并连获胜仗一摺。逆匪窜踞沔阳州城。经官文等、派拨兵勇乡团。会同该州知州萧荫恩、并力收复。其沔阳属之洪湖贼巢。亦于十五日、经守备衔黄鹏程等、督率勇船炮船、四面合围。击沈贼船六只。余船败走。连日追剿。又陆续击沈贼船数十余只。杀毙多名。十六日。该州仙桃镇地方。有贼千余、上窜鱼泛洪黑流渡等处。署总兵双保、派署参将常德等、于七月初七日、带领弁兵。会合潜江县知县龚焕枝所带壮勇、前往截剿。毙贼三百余名。余贼奔逃。复摉捦数十名。沔阳地接汉阳。此次各路兵勇。协力进剿。叠次获胜。并将州城迅速克复。道路疏通。著官文等、即饬令带兵文武、乘胜前进。随同杨霈、将武汉一带贼氛、全行埽荡。毋任蔓延。　　

○谕军机大臣等、官文等奏、兵勇克复沔阳州城一摺。又片奏、京山县土匪、句结天门县粤匪、复窜安陆府、于六月二十八日失守等语。与杨霈前奏、大略相同。该将军、现派建昌镇福炘、带兵驰往。正可与该署督所调之双保、刘富成等、会合攻剿。福炘、双保等、所带兵勇。均归杨霈调遣。即饬各该员、迅将郡城克复。毋稍延缓。傥兵力不敷。该署督并可酌量分拨兵勇、驰往助剿。总期上游肃清。则荆襄一带。可保无虞。我兵进攻武汉。亦不致为该逆牵掣。前据骆秉章等奏、水师克复岳州。惟下游之匪。为数尚多。难保不尽趋武汉。此时褚汝航大队、追至临湘县对河。已临近大江。曾国藩亦率领后起水师、自长沙启行。塔齐布、所统陆路诸军。已谕令由间道驰赴武昌。该署督、前有三路进兵之议。即可赶紧督饬桂明、布克慎、台涌等。与湖南水陆大军、会合夹击。毋失事机。并将现在贼势、及我兵如何布置情形、随时奏报。以慰廑念。又据蒋霨远奏、委员赵鸿吉、王敬烈、领解癸丑年上运第一起、下运第二起京铅。共计三百二十二万三千一百七十余斤。又带解营操黑铅二万斤。因道路不通。起存东湖县库。宜昌失守。所存之铅、是否全失。未据湖北咨报等语。此项铅斤。系京局鼓铸要需。宜昌虽经贼扰。旋即收复。所有存库铅斤。当不至全行失去。著该署督、迅即派员确查。毋令不肖官吏、藉词隐没。查出存铅若干。著即设法、由襄阳一带、起解运京。毋稍延缓。将此由六百里加紧谕令知之。　　

○又谕、官文、贵升奏、安陆府城失守、派兵援剿等语。六月二十八日。京山县土匪、句结天门县逆匪。复陷安陆府城。现在沔阳虽已克复。而安陆仍为贼踞。荆州接壤地方。该将军即派员严为扼守。不可稍涉大意。调回张于铭所带之勇五百名。由荆门州进援安陆。是否足资得力。务须妥筹布置。岳州收复。贼匪下窜。沿江一路。即督饬李光荣、统带义勇炮船、严密堵截。知会湖南追剿之兵、相机协剿。务窜匪埽除净尽。毋任再有蔓延。将此由六百里加紧谕知官文、并谕贵升知之。　　

○以江西防剿训练出力、免已革总兵官赵如胜遣戍军台。　　

○癸亥。上诣寿唐宫、问皇贵太妃安。　　

○谕军机大臣等、有人奏、地丁搭收钞票、请严定章程、以杜侵欺一摺。据称、民间应完地丁银两。均系凭地完银。其田地非在一处、典卖非出一时者。虽分起注册。而交银时、则准其总计交纳。故有一人完银数十两、而串票多至数十张者。为数既多。则搭收钞票自易。现在大兴、宛平、二县办理章程。同户各串者、均令各计各串。不准合计。以致钞票无从搭交。是名为搭收钞票。实则概徵银两。将来报解时。必复私买贱钞搭交。请饬查参、以杜侵欺等语。现行宝钞章程。裕国实以便民。岂容不肖州县、从中渔利。著贾桢、李钧、严饬大兴、宛平二县、及所属各州县。于徵收地丁钱粮。务遵奏定章程、搭收钞票。毋得骫法取巧。渔利病民。并著贾桢、李钧、严饬各属、遍行出示晓谕。并密查各州县。如有前项情弊。即行严参惩办。以儆官邪。原摺著钞给阅看。将此谕令知之。　　

○甲子。谕军机大臣等、阿彦达奏、请严饬地方查拏私铸一摺。据称当百等大钱。现在行使尚未流通。半系奸商阻挠。亦由私铸过多之故。近日副都统都尔通阿、在霸州盘获贩卖大钱人犯二起。所带当百大钱、至七八十吊之多。该副都统阿彦达营内。盘获形迹可疑人犯刘得仁。携带大钱三十余吊。供认贩卖。并供出私铸四处。均属新城县地方。即经札饬该县拏办。尚未报获一犯。请饬认真查拏等语。私铸当百以下大钱人犯罪名。业经刑部从重定拟。并谕令步军统领等衙门、严行拏办。至近畿一带。于新定罪名、或未深悉。愚民无知。难免仍前盗铸。著贾桢、李钧、桂良、饬令所属地方官。将新定私铸大钱罪名、于城乡等处、迅速遍行出示晓谕。并认真设法严密查拏。务期有犯必惩。毋任一名漏网。以重钱法而裕民用。至新城县地方、私铸四处。经阿彦达札县查拏。何以犯无一获。著桂良、严饬该县。速行按照犯供地方、严拏究办。傥该县有意消弭。或任令吏胥包庇贿纵。即著从严参奏。毋稍徇隐。将此谕令知之。　　

○以兑收海运漕粮完竣。赏户部员外郎成琦、王及端、花翎。余加衔升叙有差。　　

○乙丑。谕内阁、王懿德奏、生捦噶玛兰谋逆戕官首要各犯、地方安靖一摺。上年八月间。台湾府属之噶玛兰厅地方。贼匪滋事。通判董正官遇害。经代理通判署头围县丞王衢、纠集壮丁团练、焚毁贼巢。并将暗为贼谋假充义首之林汶英一犯、设法诱杀。会同都司刘绍春等、分投摉捕。歼捦多匪。惟首犯吴磋、及戕官正犯刘木等、同从逆余匪、仍潜匿山内。通判杨承泽、到任后。复与副将曾玉明等、入山摉剿。署淡水同知朱材哲、并侦获逸犯吴大等多名。本年二月间。该管文武、探知贼踪。带兵围捕。先后拏获要犯刘木、沈钟等。并歼毙夥犯十余名。复督率营弁梁青芳、义首谢集成等、探明逆首吴磋、在中心仑地方潜匿。挥兵直入。轰毙贼匪二十余人。格杀十余人。将逆首吴磋生捦。并将吴磋、刘木、沈钟、押赴被害之噶玛兰通判董正官柩前、淩迟处死。一并枭示。现在地方肃清。全台民情镇定。所有在事出力之文武员弁、义首、兵勇等。著王懿德、饬令台湾镇道、查明保奏。候朕施恩。　　

○又谕、王懿德、奏参都司巡检、请革职提讯等语。福建噶玛兰营都司刘绍春、于通判董正官被戕。未及救援。复于厅署仓库、不能派兵防护。致被贼匪抢掠。显系擅离职守。畏葸逃避。署罗东巡检沈树政、运送库项洋银一万九千圆。该员辄禀称、仅止提银六千圆送营。四千圆作为兵勇费用。数目多寡悬殊。显有侵那情弊。刘绍春、沈树政、均著即行革职。交裕铎亲提严审。务得确情。按律惩办。毋许稍有瞻徇。　　

○又谕、崇恩奏、查明沂州府属剿办土匪出力官绅、请旨鼓励一摺。本年二月间。江省徐海幅匪朱广田等、乘逆匪北窜时。聚众阑入兰山、郯城、沂水、莒州、边隘村庄。肆行抢掠。经沂州府知府李维醇。督率兰山县知县陈纪勋等、并在籍办理团练绅士丁守存等、派委员弁、分路防剿。升任臬司厉恩官、调派前署台庄营参将郝上庠、带兵策应。会合各州县、督兵兜剿。屡战屡捷。贼始退窜赣榆县欢登埠地方。经文武各员追剿。郝上庠、督同署沂州协都司姜长清、开放枪炮。歼毙逆匪一百余名。生捦七十余名。匪首就歼。地方一律安谧。办理尚为妥速。所有在事官绅。著崇恩、择其尤为出力者、酌保数员。另片奏、曹州府属、节次剿办土匪出力各员、恳请恩施等语。曹州府文武员弁、摉捕逸匪。亦属著有微劳。并著该抚、核实酌保数员。毋许冒滥。　　

○谕军机大臣等、僧格林沁等奏、贼扑套堤、歼毙多名一摺。据称所筑套堤。均高丈余。周围环抱。我兵立于堤顶防守。声势联络。该逆于二十五日夜、大股出巢。扑奔西面。扛擡长梯。向侍卫都兴阿营盘段落套堤濠墙支搭。该侍卫镇静以待。俟贼攀援将登。始开枪炮。毙贼甚多。并夺获旗帜刀矛等件。逆匪被围日久。其势已穷。自必亟思奔窜。此次虽经我兵歼毙多贼。而该逆诡谲异常。难保不乘间仍图窜逸。著该大臣等、督饬各营将弁、一面严密防剿。仍一面设法力破贼巢。毋令负嵎久踞。屡据奏称、逆众被围情急。众心渐离。且粮草均已缺乏。正可乘此机会、奋力埽除。该大臣既知专恃大炮轰打。及零星捦斩、无济于事。自应力筹进剿。为埽穴捦渠之计。不可因套堤筑成。仅以防贼窜逸为词。再延时日。前此批谕甚明。谅僧格林沁、必能懔遵严旨。妥速办理。以慰廑念。将此由六百里加紧谕知僧格林沁、并谕西淩阿、托明阿知之。　　

○山东按察使昇福、奏报到任日期。得旨。一切公事。务须件件从实。慎戒轻听妄发。收心历练。庶克有成。志之。　　

○实授扎拉芬西安将军。　　
</div>
    <div class="pagination">
<a href="清实录咸丰朝实录_page207.html">上一页</a><span>...</span><a href="清实录咸丰朝实录_page203.html">203</a><a href="清实录咸丰朝实录_page204.html">204</a><a href="清实录咸丰朝实录_page205.html">205</a><a href="清实录咸丰朝实录_page206.html">206</a><a href="清实录咸丰朝实录_page207.html">207</a><span class="current-page">208</span><a href="清实录咸丰朝实录_page209.html">209</a><a href="清实录咸丰朝实录_page210.html">210</a><a href="清实录咸丰朝实录_page211.html">211</a><a href="清实录咸丰朝实录_page212.html">212</a><a href="清实录咸丰朝实录_page213.html">213</a><span>...</span><a href="清实录咸丰朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
