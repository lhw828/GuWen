<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 170 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 170 页/共 505 页</h1>
    <div class="content">
○又谕、都兴阿奏、甘省难回过多。请派大员查办。妥为安置一摺。据称陕西回众前经大兵剿办。望风逃入甘省。自平凉固原盐茶收复后。凶悍之徒多就诛灭。其余被胁之众。扶老携幼。尚不下数万人。甘省无从安插。现经署臬司杨柄锃等。饬令该头目等查明籍贯人数。造具清册。请派大员赴甘查明。准将该回众解回陕西原籍安插等语。前因陕西回匪煽乱。荼毒生灵。朝廷命将出师。无非欲除暴安良。登斯民于衽席。叠经谕令统兵大臣。但分良莠。不分汉回。初未尝因回民中偶有逞凶藐法之人。即将安分良回。概行诛戮。兹据都兴阿奏称、陕省回民。逃入甘省者。其中被胁难回。尚盈数万。此等回民。大率因大兵进剿。惑于奸回谣言。被其偪胁。纷纷远窜。此时天戈所指。叠克坚城。悍党业就歼戮。而该难回等荡析离居。嗷嗷待哺。朝廷一视同仁。岂忍令数万生灵展转沟壑。因思此等回众。籍隶陕西者已数百年。与该省汉民相安已久。且邱墓田庐。均在原籍。该回众等自必乐归故土。即该省汉民。亦断不至因遭逆回荼毒。致与安分良回。稍存嫌隙。总之汉民回民。皆吾赤子。初未尝稍存歧视。该地方官果能宣布朝廷德意。使汉回居民。各安生业。永息争端。民虽至愚。岂有不为感悟之理。著派陕西按察使张集馨驰赴甘肃。将陕省难回。详细查明。如实系被贼偪胁。现已投诚者。概准免罪。其有原籍可归者。即分别解回安插。并著刘蓉于此起回民回籍时。酌量情形妥为安置。傥该回众等回籍后。仍敢怀疑构衅。不遵约束。或汉民中有意存歧视。逞忿寻仇者。均著该地方官分别从严惩办。该督抚即刊刻誊黄。遍行晓谕。用示朝廷胞与为怀。秉公办理至意。　　

○谕议政王军机大臣等、都兴阿奏、官军连获大捷。攻克宝丰县城。固盐收抚回众过多。安置为难。请派大员来甘查办。并饬恩麟妥筹守御。行知阿拉善王等。将应派蒙兵暂缓派往各摺片。杜嘎尔督军。深入沙碛。背水成军。旬日之闲。连获五捷。立将宝丰县城攻克。实属勇敢有为。勤劳懋著。即著都兴阿饬令杜嘎尔统带各军。节节进剿。以竟全功。甯灵地广贼众。该将军务当严饬各军稳慎图功。毋稍大意。陶茂林一军。进剿张家川贼匪。近日接仗情形。未据雷正绾奏报。殊深廑系。著雷正绾即饬陶茂林激励将士迅速埽荡。以孤贼势。平凉虽经克复。西北逆氛尚炽。雷正绾当督率所部各军。相机进剿。俾贼匪有所牵制。不敢赴援甯灵。是为至要。恩麟防守省垣。并著督饬将士扼要驻守。不可以狃于抚议。稍涉松劲。盐固回匪就抚。本日已明降谕旨。准予投诚免罪。并派张集馨前赴甘省查办。惟据该将军奏称降众不下数万。甘省汉回仇隙已深。无从安插。必须遣回陕省本籍。各复本业。方可设法安置。所奏自系实在情形。张集馨接奉此旨。即著迅赴甘省悉心筹画。妥为办理。前据张集馨奏、西同两府。概不准回逆复回再行入境。以杜衅端等语。原为保卫闾阎起见。现在就抚回数甚多。若不准其还籍复业。难保不别生事端。张集馨办理此事。毋得胶执己见。惟当分良莠。不分汉回。如果该回众真心反正。即派员查明该回人原籍州县。陆续护送回籍。俾复故业。该回到陕后。著刘蓉妥为安插。毋致失所。该降人等经此次特恩免罪。务各洗心革面。永安生计。傥敢别滋事端。即著从重惩办。陕省汉民。亦不得与回人寻仇启衅。致生枝节。如敢故违。即著随时认真惩办。毋稍宽纵。发去谕旨一道。著都兴阿、刘蓉、刊刻誊黄。宣布德意。伊克昭盟长固山贝子巴达尔呼、应派杭金鄂多克二旗兵一百余名。著都兴阿饬令严防本境。无庸派往助剿。沿途运送军火米粮。仍饬鄂尔多斯各该旗豫备驼只。妥为护送。将此由六百里谕知都兴阿、雷正绾、刘蓉、并传谕恩麟、张集馨知之。　　

○又谕、明绪奏、回匪肆扰连陷三城。现拟统带蒙古官兵。赴伊会商军务。并请将塔城回汉掌教乡约等赏给顶带。及行文俄国。准照议单分界各摺片。所奏回匪变乱情形。与昨日常清摺报大略相同。惟西路兵单饷绌。变起仓卒。筹办防剿万分棘手。明绪此次所带察哈尔厄鲁特等弁兵五百名。并巴霞管带之土尔扈特兵五百名。筹备盐菜口粮。已属左支右绌。兼之军火器械亦不齐全。殊难望其御侮。著明绪再于塔尔巴哈台存留军器内酌量添拨。或于现在无事各城。拨给若干。俾荣全妥为驾驭。以利军行。想该大臣必能斟酌办理也。回民掌教石金斗、乡约陈生福等、既能稽查匪徒。弹压回众。始终不懈。自应量予恩施。石金斗著赏给五品顶带。陈生福、海玉珍、著赏给六品顶带。马义等十名。蔡以函等四名。均著赏给空金顶。以示奖励。明绪现赴伊犁。即著锡霖、博勒果素等。宣布朝廷德意。将止分良莠不分汉回办法。妥为抚辑。俾汉回永远相安。毋令他处回匪。潜来塔城。煽惑滋事。伊犁为各城领袖。常清身膺疆寄。责无旁贷。务当与明绪统筹熟计。就现有兵力及调到各军。实力防剿。乌噜木齐满城危急。平瑞等当力筹守御。迅解城围。毋稍疏懈。麟兴车林敦多布恪遵昨日谕旨。将应调喀尔喀蒙兵。会商科布多办事大臣。速行调派前赴乌城。以厚兵力。此时新疆地方。回氛猖獗。而俄国兵队又节节移近吐尔根河西驻扎。强占卡内地方。明绪等以内忧外患。相偪而来。已行文西悉毕尔衙门。准照该国议单分界。自系因势处万难。不得不从权筹办。且既已行文。即属无可挽回。将来俄使到塔。明谊、锡霖等、务当妥为办理。迅速定界。以安人心。不得于议单之外。再生枝节。将此由六百里各谕令知之。　　

○江西巡抚沈葆桢奏、江省军务稍松。拟将本年甲子科并补行辛酉科乡试于十月举行从之。　　

○以克复甘肃宝丰县城。副都统杜嘎尔得旨嘉奖。并赏白玉搬指一个。翎管一枝。火镰一件。大荷包一对。小荷包两个。江?马褂料袍料各一件。以二等侍卫色楞额为头等侍卫。　　

○予江西新城殉难主事邓桂荣、庶母李氏、妻王氏、暨子女等分别旌恤如例。　　

○蠲缓江西湖口、彭泽、鄱阳、南昌、新建、丰城、进贤、新淦、清江、新喻、莲花、万安、安福、永新、余干、乐平、建昌、德化、德安、十九厅县被水被旱被扰地方新旧额赋暨杂课有差。　　

○壬申。谕议政王军机大臣等、官文奏、官军约期会剿。连获胜仗。并派兵豫扼黄孝要隘一摺。另片奏、攻克银家官塘等贼垒。并克白杲老巢等语。七月十九等日。成大吉等三面进攻白杲及夫子河等处发捻。杨朝林等率军横攻。将沙河等处贼垒。蹋平多座。该逆奔逃无路。伏慝于银家官塘三角湾垒内。姜玉顺等进剿密耳山股贼匪。亦获大捷。贼向鹅笼司安家寨等处北走。其中馆驿聚贼。亦经姜玉顺等击败。发逆马融和等窜蕲水县属之关口蔡家河一带。梁洪胜等抄入贼馆。颇有斩捦。二十一日。各军将银家官塘等处贼垒。悉数毁平。并克白杲老巢。余匪东西分窜。蔡家河及净瓶山等处。官文已飞咨僧格林沁等会合夹击。著僧格林沁督饬马步各军。将麻城贼匪。认真剿洗。其窜光山新集之贼。趋向未定。僧格林沁现驻光州。谅可确探贼踪派兵迎击。张之万责任封圻。亦不得坐视逆匪阑入。并著于光罗等境。严密防剿。毋稍疏忽。贼踪飘忽靡常。恐不得志于楚豫。将犯皖疆。曾国藩、乔松年、当督饬派出前敌各军。遇贼即击。如防剿不力。查由何路入境。即将派防之带兵官。严行参处。或仍图由旧路回陕。即著刘蓉、李云麟、扼要设防。以杜回窜。现在由白杲山内东窜之贼。由大坳小坳窜蔡家河等处。鹅笼司安家寨各贼股。尚未尽除。是楚北贼氛仍炽。未可稍涉松劲。官文当指挥各军。多设侦探。视贼所向。跟踪蹑剿。未可复任扰及完善。致滋蔓延。正在寄谕闲。据张之万等奏、豫军会剿麻城获胜。并捦获汝正新息境内余匪一摺。麻城之贼。如败窜东北。即系豫之商城地面。叠经谕令张之万派兵防堵。现经僧格林沁派令张曜徐连升所部。前往商城驻扎。著张之万严饬该总兵等实力守御。如能出境迎击。更胜于本境设防。如由黄孝折而西北。即是豫省之信阳罗山。著即饬令派出之张士元。驰赴信罗。严扼要隘。其荆子关一路。毗连陕境。陕贼未靖。仍应加意防范。毋稍大意。汝正新息余匪。时名书等。解营正法。办理尚为认真。此外余匪。难保不潜匿各处。仍图煽乱。著张之万毛昶熙督饬赵鸿举等认真□□穴□又□捕。务须尽绝根株。毋留后患。将此由六百里各谕令知之。　　

○癸酉。谕内阁、御史富稼奏、吏部铨政纷歧。恐滋弊窦。并胪陈办理歧异各条。请饬查核一摺。据称前任河南考城县知县郑荣禧。本系例应归选人员。该部准其仍发原省。调补河南商邱县知县朱焜前在内乡县任内已有四参起限处分。该部未据实指驳。即准调任。江苏海州运判一缺。本应陈照补授。而以沈炳拟补。河南候补知县王简。山东候补知县任敬。均应补交捐免保举银两。而办理两歧各等语。吏部总司铨选。必须细查成例恪守定章。况近来月选较繁。稽查尤宜严密。若如该御史所奏。准驳淆乱。蒙混迁就。何以惩奸蠹而叙官方。所有该御史指陈各条。著该部详细查奏。如有吏胥舞弊等情。即著严究惩办。此外有无办理歧异之处。并著该部堂官督率司员等。随时稽核。以肃铨政。　　

○谕议政王军机大臣等谭廷襄奏、汶河戴村等处坝工。请旨办理一摺。据称东平州戴村坝。遏汶入运。该处有玲珑乱石滚水各石坝。相连又有三合土坝。均为遏汶而设。现在玲珑石坝闲有损坏。土坝冲成决口。汶水洩入盐河。运道日形淤浅。核实估计。补修玲珑石坝。需实银四千五百余两。拆修三合土坝。需实银一万五千三百余两。如照部咨。即在每年□山戊不□抢修并咨案酌减实银内拨给。则全河坐废。如欲彼此俱为核减。势成两误。请旨办理等语。此项坝工关系极为紧要。如将就了事。旋修旋决。劳费将无已时。既据该河督奏称、就现时筹得实银。加以藩运两库再为续筹。或将兖沂道库存储河银。酌量提用。均可集事。著照谭廷襄所请。就现筹各款办理。无庸照部议在每年□山戊不

□抢修并咨案酌减。实银内拨给。并著该河督严饬承修各员。认真兴筑。限令汛前办竣。务期工坚料实。毋得稍涉草率。致误要工。将此谕令知之。　　

○又谕、恩麟奏陇西汉回民团互相戕害。同城文武禀报两歧一摺。甘肃陇西县西乡武生李耀荣等。聚众万余。名为海团。围攻巩昌府城。由西关拥入。与回民互相戕害。署游击周胜近在同城。何以所禀海团来城焚杀情节。与该府知府斌越等率多两歧。至西乡海团。与府城回民。究间平日因何结怨。并因何事启衅。均著恩麟确切查明。据实具奏。该护督现派都司邹玉标所带调省黔勇八百名。留驻巩昌。并经林之望添派勇目文象奎。带黔勇一千二百名驰援。即著恩麟檄饬林之望。统率兵勇。将一切防剿事宜。妥为筹办。俾巩城速臻安谧。毋令再行滋扰。知府斌越等办理不善。实属咎无可辞。至诱执团首李耀荣等。欲行正法。尤难保无杀团媚回情事。代理陇西县知县黄国锦、著先行革职。巩昌府知府斌越、著一并撤任。恩麟即督饬林之望彻底根究。严行惩办。回疆匪势鸱张。军情万分危急。亟须添拨劲旅。以资埽荡。著都兴阿、雷正绾、懔遵叠次谕旨。将甯灵等处贼匪。迅速殄灭。庶可腾出兵力。剿办新疆之匪。新疆回逆。如入关暗图句结。与甘省回匪联络一气。防剿愈形棘手。著都兴阿雷正绾酌度情形。调派精兵严扼要隘。使口外之贼。与口内之贼。不能句串联为一气。方为妥善。俟川陕兵到。再行派员统带进剿。将此由六百里谕知都兴阿、雷正绾、并传谕恩麟知之。　　

○又谕、恩麟奏、兵饷紧急。请饬催各省协拨银两。并新疆回氛猖獗。请并催各省协饷各一摺。现在甘省回气尚炽。而制械之赀。养军之用。罗掘俱穷。实有朝不谋夕之势。叠据呼吁再三。各该省岂容以应解之款。日久宕延。著曾国藩、骆秉章、左宗棠、毛鸿宾、李鸿章、沈葆桢、张之万、阎敬铭、刘蓉、沈桂芬、郭嵩焘、懔遵本年六月二十九日寄谕。无论何款各先拨银二三十万两。迅解兰州省城。以应急需。其余欠款。仍著源源报解。以资接济。至新疆回匪大肆猖獗。库车喀喇沙尔乌噜木齐汉城。叠报失守。古城又复被围。军情吃紧万分。饷需尤刻不容缓。甘省自顾不遑。更难望其协济。著骆秉章、阎敬铭、张之万、各将原拨银两。懔遵前旨。迅速解交甘肃安肃道库。转解新疆。并著沈桂芬仍遵前旨。将截留防费内下余银二十万两。及欠解之八万两。迅即派员解往。作为新疆军饷。以济军食。毋得再有延宕。致误事机。将此由五百里各谕令知之。　　

○又谕、庆昀等奏、杜嘎尔援兵从钮家沟渡河与贼接仗获胜。应即遵照前旨。妥筹夹击。惟城防不容稍松。兵丁不能多拨。又甯郡迤南之纳家牐王家团庄两处。为逆首纳万镒占踞。与郡城为犄角之助。拟派团首入山招集数百人。凑合官军共千名以上。即由常升统带。先将纳家牐之贼。与郡城划而为二等语。杜嘎尔之军渡河后。五战皆捷。并克宝丰县城。北路援兵。军威丕振。该将军等拟先攻郡南之纳家牐贼巢。亦牵制贼势之一法。杜嘎尔之兵。如已进攻甯郡。即著常升迅带所拨兵勇。严断该逆往来道路。疏通郡南各乡堡运粮要道。使贼兼顾不遑。一面饬令平罗县知县长谦多备云梯攻具。以备杜嘎尔援军进攻之用。并即严檄梁生岳将中卫靖远一路要隘。严密扼守。遏贼西窜。并将西路援贼。力筹堵截。以分贼势。庆昀仍将满城守御。妥筹布置。毋稍疏虞。将此由五百里各谕令知之。　　

○又谕、保恒奏、贼势猖獗。官兵挫失。自请议处。并请饬派署哈密印务各摺片。古城逆匪纠众滋扰。经官军击退后。余匪盘踞济木萨泉子西南山。依险扎营。保恒派协领巴哈布等。督率满营。会同古城绿营官兵暨知县文光所带民勇等。分路进剿。遇贼接仗。颇有斩捦。贼众大乱奔溃。因山路崎岖。时已薄暮。即行收队。讵文光管带在东西两沟堵御之民勇。见贼败窜。贪取财物。舍营直捣贼巢。致被贼队四面围攻。由中沟败回。将官军队伍冲乱。该逆乘势绕出谷口。从后夹攻。官军腹背受敌。亦即败乱伤亡。及遣失军械甚多。现在逆氛甚炽。计已蔓延山外。该城兵勇新经挫衄。防剿更形吃紧。亟须添拨劲旅赴援以厚兵力。著麟兴车林敦多布懔遵前谕。即行飞劄前调蒙古部落盟长挑选精壮官兵五百名。配发军火。星速驰赴古城。并著广凤奎昌于科布多屯防蒙古官兵内。迅速拣调精锐二千名。懔遵前次谕旨。配给军火器械星驰赴援古城。毋得稍有稽延。致误事机。常清统辖各城。值此匪踪肆扰。岂得莫展一筹束手坐视。前经谕令与平瑞等筹商。如就近各城中。有精壮兵勇可资调派。即一面奏闻。一面分拨。仍著常清平瑞遵照前旨。迅筹办理。乌噜木齐汉城被陷。平瑞固守满城。惟当激励存防弁兵。严行守御。以待援军。麟兴车林敦多布广凤奎昌迅将前日谕拨之喀尔喀官兵。即行尽数调派驰援。保恒因联捷未到。未能即赴哈密。著平瑞悉心筹画。如乌垣有可派往接署之员。即行委赴哈密接授印务。文祥即可驰赴古城与保恒筹剿该处逆匪。以次进援迪化。均著平瑞文祥妥筹商办。保恒于所派员弁进剿回逆。未能先事妥筹。以致伤兵失械。咎无可辞。著先行交部议处。协领巴哈布佐领德寿尚阿本骁骑校讷尔精额、前任奇台县知县文光、济木萨营参将倭贺、县丞陶玥、著一并交部核议。分别按律惩办。正在寄谕闲。据恩麟驰奏、六月十九等日。奇台汉回构乱。回匪逃窜古城。将街道全行焚烧。伤毙民人一千余名。刻下围困满汉二城。万分吃紧。又迪化回匪。于六月十二日。将乌垣汉城焚毁。业布冲额已被戕害。平瑞带领满兵在红山觜接仗。几至失利。逆焰方张。已成不可扑灭之势。请饬乌科二城迅速派兵援剿等语。著麟兴、车林敦多布、广凤、奎昌于接到此旨时。迅即遵照调拨。驰赴乌噜木齐古城。以资援剿。傥敢稍涉观望。贻误戎机。必将麟兴等从重惩处。业布冲额被害暨乌噜木齐汉城失陷详细情形。并著常清平瑞查明驰奏。将此由六百里各谕令知之。寻兵部议保恒应降二级留任。从之。　　

○又谕、新疆地方紧要。近来简放各城大臣。除哈密办事大臣保恒本在古城。即可赴任。乌什帮办大臣伊昌阿在都兴阿军营外。新授伊犁领队大臣阿隆阿、乌噜木齐领队大臣德克吉讷、巴里坤领队大臣讷尔济、吐鲁番领隡大臣扎克当阿、古城领队大臣联捷、库尔喀喇乌苏领队大臣惠庆、叶尔羌帮办大臣常绩、喀什噶尔办事大臣常明、和阗办事大臣奎章、乌什办事大臣庆明、阿克苏办事大臣崇恩、哈密帮办大臣明瑶、先后奉旨＜??闲＞放为日已久。俱尚未据报抵任。新疆回匪纷纷变乱。占踞多城。军务正当吃紧。各该大臣均有统兵防剿弹压抚绥之责。岂容任意延玩。节节逗遛。著阿克敦布、刘长佑、沈桂芬、于接奉此旨后。查明各该大臣现在行抵何处。即传知迅速趱程前进。毋许再有稽延。如有托故不前藉词延宕者。即指名奏参。毋稍瞻徇。将此由六百里各谕令知之。　　

○工部右侍郎和润因病解职。以内阁学士毓禄为工部右侍郎管钱法堂事。载鷟署兵部左侍郎。　　

○予浙江杭州殉难内务府六品司库继曾祭葬世职。眷属人等分别旌恤如例。　　

○予浙江诸暨殉难从九品衔朱仁、布政司理问衔朱礼祭葬世职。眷属人等分别旌恤如例。　　

○甲戌。谕内阁、万青藜泰科场人数众多。号舍不敷。拟请变通办理。御史台斐音等奏、乡试号舍不敷。添搭棚号各一摺。据称贡院号舍适用者。向止九千三百余闲。本年应试士子。已交纳试卷一万六百套。号舍不敷。现拟将向来誊录对读各号舍。全给士子。另搭蓆栅数处。给誊录对读暂为办公。其运用物料。及添设栅栏等件。所有匠役人等。拟令于初八日以前。士子未经点进之先。昼夜赶办完竣。至三场试卷。亦拟先后盖印送进各等语。本年甲子科顺天乡试士子踊跃观光。人数较多。万青藜等所请各节。自系因时制宜。即著该兼尹等迅速办理务臻妥善。　　

○又谕、李鸿章奏、官军克复湖州府城一摺。堵逆黄汶金等固守湖州。希图号召贼党。抗拒官军。经李鸿章派令郭松林等分路进攻。该逆于尹隆桥南岸坚筑垒卡。掘濠钉桩。防守极为严密。郭松林调齐开花炮队。于十五十六十七等日。奋力轰击。黄汶金复挑悍党数千。绕吕山后路八字桥。欲阻官军粮道。十九日郭松林抽派李长乐等三营。驰往李家巷抢筑营垒。贼众蜂拥来扑。官军迎战两时。毙贼甚夥。贼遂溃退。二十日。湖贼大队。自尹隆桥接连八字桥等处。延袤二十余里。倾巢来争。郭松林饬令易用刚等分路迎敌。山上群逆冲下。郭松林李长乐等卷旗突入纵横荡决。并饬王平西炮船。由河内助击。毙贼无数。贼阵渐乱。王永胜等由山脊翻下疾如风雨。逆众遂苍黄纷窜。阵斩伪列王黄十四及余逆数千名。二十六日夜闲。昇山守逆。弃垒先遁。潘鼎新会合浙军。带队追剿。二十七日。追至八里店。水陆各军。并力夹击。贼众大败。三里桥逆垒。望风奔溃。李朝斌刘秉璋张树声等各进大钱口。攻毁贼营。并至湖州城下沿途杀毙溺毙贼匪无算。败贼拥挤入城。闭门不及。潘鼎新等率勇先登。由东门攻入。斩馘甚众。立将湖州府城克复。剿办甚为得手。著左宗棠李鸿章督饬苏浙各军。将溃窜之贼分投追捕。悉数歼除。尤为出力之提督李朝斌谋勇兼优。所向无前。著发去白玉四喜搬指一个。玉柄小刀一把。火镰一件。大荷包一对。小荷包二个。交李朝斌祗领。道员潘鼎新督队苦战。克复名城。著赏穿黄马褂。翰林院侍讲刘秉璋躬冒矢石。治军整严。著赏给振勇巴图鲁名号。遇有应升之缺开列在前。道员张树声坚忍百战。积功甚多。著赏给二品顶带。以按察使遇缺提奏。用示优奖。署福建陆路提督郭松林奋勇剿贼。左膀受伤。著先行交部从优议叙。仍著俟广德四安克复后。由李鸿章查明劳绩。与提督刘铭传等一并从优保奏。　　

○谕议政王军机大臣等、李鸿章奏、官军进攻四安广德连获胜仗。乘势克复湖州府城一摺。览奏甚为嘉悦。湖州一城。为发逆悍党麕聚之所。现在虽经收复。而群贼一日不尽。终成不了之局。且堵逆尤为著名悍贼。洪幼逆复潜入其中。难保不纷窜旁趋希图兔脱。湖州西通四安。毗连广德。该逆既节节筑垒。护其窜路。是蓄意谋窜。已非一日。李鸿章既饬刘盛藻驰抵广德。即著督令派出之军。迎头截击。并将四安广德迅图克复。使该匪无可驻足。自当易于翦灭。郭松林屡著战绩。此次因奋勇剿贼。身受枪伤。著传旨存问。勖其力疾杀贼。以竟全功。左宗棠亦当饬在事诸军。迅速追剿败匪。尽行歼除。以绝根株。余匪若由广德上犯。则徽甯一带又形吃紧。著曾国藩迅派得力将弁。会同李鸿章所派之军。合力扼击。毋令逆踪上窜。以保皖南大局。将此由六百里各谕令知之。　　

○以吏部尚书瑞常为顺天乡试正考官。吏部尚书朱凤标、户部尚书罗惇衍、礼部尚书李棠阶为副考官。　　

○以兵部尚书载龄、刑部尚书赵光兼署吏部尚书。工部尚书单懋谦兼署户部尚书。都察院左都御史齐承彦、署礼部尚书。兵部左侍郎曹毓英署兵部尚书。户部右侍郎崇纶、兼署礼部右侍郎。　　

○以镶白旗满洲都统倭什珲布署正蓝旗满洲都统。正蓝旗汉军副都统穆隆阿暂署左翼前锋统领。镶蓝旗满洲副都统明善署镶黄旗护军统领。镶蓝旗蒙古副都统恩龄署正蓝旗护军统领。正红旗满洲副都统基溥署正黄旗满洲副都统。正红旗汉军副都统。增庆暂署正黄旗蒙古副都统。正红旗汉军副都统裕瑞暂署镶红旗满洲副都统。　　

○以江苏苏州等府抚恤难民出力。赏在籍郎中王恩寿等花翎。余升叙有差。　　

○予浙江湖州阵亡参将何锡恩、游击张祖述、都司余兆贵等、祭葬世职加等。　　

○追予安徽甯国殉难知县朱丙林、陈葆森、外委张云华等、祭葬世职。监生吴楠赏恤加等。　　

○追予安徽庐江殉难文生卢堃祭葬世职。如训导例。　　

○乙亥。谕内阁、曾国藩奏停止广东厘金请加广该省文武乡试中额一摺。前因浙江江苏安徽三省军饷支绌。经曾国藩奏请开办广东厘金。三成留办本省防剿。七成协解江皖。现计自同治元年七月起。截至同治三年八月止。除留归该省军需局外。前后约解过军饷银一百二十万两。该省商民踊跃输将。集成钜款。俾江甯各军。藉得迅速成功。实属好义急公。有裨大局。著照该大臣所请。加广广东文武乡试永远中额各四名。以示鼓励。现在江甯既克。各军已议陆续裁撤。该大臣奏请停止广东厘捐。自系为体恤商民起见。惟裁勇之欠饷。征兵之口粮。需款仍钜。自应将该省厘金暂行照旧办理。以裕饷源。俟各营饷项稍充。再由该大臣奏请停办。　　

○又谕、前据沈葆桢奏、道员周汝筠禀讦知县石昌猷袒匪杀良。请派大员审办。当经降旨交曾国藩提审。兹据曾国藩审明定拟具奏。此案江西前署南康县知县升任督粮道周汝筠、因在署县任内。奉文办理防剿事务。借捐助饷。任用许高鸿、杨韶九等、遂令倚势勒捐罚产。偪毙多命。并有诬人为匪各情。屡次经人控告。周汝筠皆为曲庇。致招物议。该员卸任后。经前任江西布政使李桓。属令后任南康县知县石昌猷。将周汝筠劣迹详查。而石昌猷刻意□□穴□又□求。诬列多款。以重其罪。于拏办许高鸿杨韶九时。并将许高鸿之父许观国获案。偪令呈送忤逆。将许高鸿正法枭示。任听勇丁残毁尸骸。又不释放其父。复查拏其母。捕其家属。追取田产充公。直以叛逆治之。至张书火□学杨韶九寻仇互控。两相抢夺。与此案本不相涉。因许高鸿被杀后。杨韶九往愬周汝筠。该员遂并为一案。指张书火□学为匪。即以石昌猷袒匪杀良具禀。现经审明许高鸿平日倚势害命。藉局吞财。业经正法。著无庸议。石昌猷于此案并不悉心研鞫。按律惩办。仍偪令许高鸿之父呈送忤逆。加以极刑。又复株连籍没致有罪之诛转同枉杀。意存倾陷审办矫诬业经革职。著发往新疆充当若差。遇赦永远不准援免。周汝筠虽无擅杀人犯受赃侵饷情事。而偏信小人。勒捐滥罚。殃及无辜罪有应得。惟念该员前此办团剿贼。保障江西南路曾著功绩。著从宽拔去花翎。革去历保道员知府等官。以知县降补。革生杨韶九因与张书火□学积有嫌隙。屡行陷害抢扰并禀请查拏张书火□学父子。株累张姓多人。实属非常倾险。著发极边足四千里充军。到配折责安置。张书火□学于查拏杨韶九之际。意存报复。乘便抢夺杨姓多家。亦属有干法律。业已身死。著无庸议。沈葆桢办理此案。虽意在急于除恶。惟因石昌猷呈首忤逆一言。率令回县速办。致石昌猷得将许高鸿一犯专杀。非寻常疏忽可比。李桓因闻周汝筠苛政病民。密令石昌猷详查禀复。固是正办。惟于石昌猷覆禀周汝筠得受典商赃银等款。概置不问。辙将不应立决之忤逆一款。草率定案。并函令石昌猷于请将许高鸿正法之禀删去奉某劄谕等字句。不必具禀总督等语。措置未能正大。实属不合。沈葆桢、李桓著交部分别议处。寻议、沈葆桢降二级留任。准其抵销。李桓降三级调用。不准抵销。从之。　　

○谕议政王军机大臣等、有人奏、直隶清丰县奸民马学孟即马三黑。本系逆党。经地方官宥其既往。调随官兵剿贼。保至守备。兹复怙恶不悛。不遵该督调省当差。辄敢私行回籍。与在籍绅士孙怀珍构衅兴讼。擅将孙怀珍之子登时斫毙。该县知县急出弹压。复被枪刺。几至殒命。现闻结党思变。若不及早歼除。恐酿成巨患等语。马学孟曾以团练为名。经该督裁撤后。是否安分守法。若如所奏怙恶酿命目无法纪。大为闾阎之害。著刘长佑严密确查。如实有前项各节。亟应严密布置。使之猝不及防。立即殄除。以弭巨患。如尚能遵守约束。并无不法情事。即著据实具奏。亦不必因有此奏。操切从事。致生事端。原摺著钞给阅看。将此谕令知之。　　

○又谕、曾国藩奏、遵覆遣撤勇丁。详查逸贼。及江皖近日军情各摺片。金陵大功虽已告蒇。而裁兵之欠饷。与出剿之行粮。正烦筹画。曾国藩现派江苏官绅赴沪劝捐。并函商李鸿章酌分松沪厘金。殊恐缓不济急。本日已于明发谕旨内。令将粤厘暂缓停止。并寄谕毛鸿宾等照旧筹解。计曾国藩军营有此一款源源拨运。自可稍济兵糈。李鸿章仍当督饬官绅。将劝捐抽厘等事认真筹办。务令涓滴归公。以资协济。裁撤勇丁为善后第一要务。既据曾国藩奏称、湘勇有业者多。无根者少。但使欠饷有著。当可安静回籍。即著责成该大臣。妥速办理。毋令游惰无归。别生枝节至挑补兵额一节。既属窒碍难行。即著照该大臣勇则遣回原籍兵则另募土著之议。次第擘画以期经久可行。洪幅瑱败残之余。即使其人尚在。亦属无能为役。惟该逆潜称伪号。刻有金玉伪玺。非其余贼酋可比。其存亡实在下落。必应查究明确。方足以靖人心而弭后患。仍著曾国藩详细访查。务得确据。此时湖州已复。该逆曾否窜入湖城。不难查访而知。并著左宗棠一体查明具奏。至金陵逸贼。既据曾国藩奏称、漏网者至多不过数百。所有在防将士。均著免其查参。以励有功。听逆陈炳汶、率众求抚。自系慑于军威。勉思效顺。惟党众有六万余人。洋枪队七千余人。为数太多。安置遣散。均不易办。杨岳斌当督饬饱超察看真伪。妥筹办理。不可稍涉大意。现在办理情形。及汪海洋谭逆李逆等踪迹。杨岳斌如尚未带兵赴甘。即著会合沈葆桢迅速详细具奏。湖北之贼。尚盘踞罗田麻城一带。曾国藩当会商乔松年将皖北防守事宜。严密布置。其皖南广德一路。防剿尤关紧要。著迅派得力陆师。筹给饷项。饬令克日起程。扼要驻扎。会同李鸿章派拨弁兵迎剿窜贼。毋稍延玩。将此由六百里各谕令知之。　　

○又谕、曾国藩奏、停止广东厘金一摺。现在江甯省城。虽经克复。曾国藩军营欠发遣勇饷项。暨征兵行粮。为数甚钜。且该省余匪未净。尚须拨兵防剿。需饷浩繁。若将此项厘金遽行停止。深恐饷项不继。筹办又形棘手。毛鸿宾等办理厘金。向能不分畛域。接济邻封。该省商民亦能踊跃急公。有裨军务。著毛鸿宾、郭嵩焘、督饬该局员等照旧徵收。并仍照原定章程。以三成留作本省军需。以七成拨解皖营。俟江苏上海等处筹定款项。足敷接济皖营之用。再行停止解往。将此由六百里各谕令知之。　　

○又谕、吴棠奏、东民侵占铜沛民田。现在剿逐一摺。据称铜山沛县境内之微山湖滨新淤地亩。前有山东鱼台钜野一带灾民迁避。开垦湖荒。并无民田。迨后另有东民。潜至沛县境内。占种民地。创名新团。与沛民时有抢割争斗之案。屡经驱逐不法。六月初三日。突有新团奤匪。纠众抢入沛境刘庄寨。杀伤人口等语。山东民人。始因避水徙入铜沛境内。开垦湖滨闲田自谋生业。尚属情有可矜。乃另来东民。占种民地。胆敢创立新团名目。纠集匪党劫寨杀人。实属目无法纪。且有私筑新团各圩。濠深圩固。抗拒官军。若不迅速剿办。何以除横暴而安善良。现在吴棠已派徐州镇道等带兵剿逐。将新团各圩平毁。余匪逃往西北新团两圩。著吴棠饬令派出各员弁。实力追剿。尽歼丑类。将所立新团各圩。一律平毁。毋令逸匪逃匿。其从前开垦湖荒之东民。如查明实系开种闲田。无碍本境民人生计。且能安分谋生。不致别滋事端。即著饬令该管地方官编成户籍。责令按地升科。输租执业。傥查有侵占民田及句通新匪情事。即立加驱逐。毋任逗遛生事。庶不致贻患将来。山东教会各匪。甫经荡平。难保无逸出匪徒窜入其中。希图啸聚。江南铜沛一带。与山东兖沂曹各属。地界毗连。此股匪徒。虽经官军剿散。而此拏彼窜终为地方之害。著阎敬铭督饬山东江南交界处所地方文武各官。遇有前项逸匪。务当不分畛域。立即掩捕尽法惩治。以净根株。将此由五百里各谕令知之。　　

○又谕、乔松年奏、皖营饷需奇绌。请饬山西盐务应拨该营饷银二万两。迅速报解一摺。据称原任漕运总督袁甲三。于同治元年奏请于山西山东地丁盐关项下各提银二万两。限期赶解。业经奉旨允准。嗣经山西巡抚咨部。无款筹动请另行改拨。复经部驳。以奉旨筹济之款。仍令迅速筹解。叠经前任安徽巡抚唐训方及该抚屡次咨催。而迄今已逾两年。未据报解。现在临营饷源久已告竭。请饬迅解等语。皖省防剿诸军。需饷孔亟。如令悬釜待炊。关系非轻。山西盐务。尚称完善。二万金亦非难办。此项银两。系降旨允准之款。何得任意延宕。著沈桂芬迅饬河东道将前项拨款二万两。速解皖营。以济急需。毋再推诿。至前拨李世忠月饷。改拨皖营每月五千两。并著陆续筹解。毋稍缺乏。将此由五百里谕令知之。　　

○安徽巡抚乔松年奏、罗田踞贼。西窜蕲水。已饬道员蒋凝学跟踪追剿。得旨、刻下贼匪既有西窜之意。著督令蒋凝学认真追剿。仍一面力顾皖防。妥筹布置。　　

○旌表守正捐躯顺天大兴县回民女沙爱子。上以祭社稷坛。自是日始、斋戒三日。　　

○丙子。谕内阁、官文奏、恳恩将嫡堂弟一并赏入正白旗满洲旗籍等语。大学士湖广总督官文前因克复江甯省城。懋著勋劳。降旨加恩将其本支擡入正白旗满洲。无庸仍隶内务府旗籍。兹据奏称该督因乏子嗣。以嫡堂弟内务府衣库六品库掌官广之次子荣彩承继为嗣。垦恩将荣彩之生父官广、并官广之胞兄官永、一并赏入正白旗满洲等语。向来奉特旨将本支擡旗。仅指本身及其子孙而言。即同胞兄弟已不得随同擡入他旗。诚以世系蝉联而下。旁支即不能连及。荣彩虽经过继官文而嗣。其本生父官广及官广之胞兄官永均著与官文之胞弟胞侄。不准一并擡旗。　　

○又谕、杨岳斌、沈葆桢奏、贼酋率众投诚。恳恩给奖并留营效力等语。前经朝廷明降谕旨。凡被贼胁而悔罪自新者。皆准免死。此次陈炳汶等自拔来归。并率六万之众同心反正。愿纳炮械数千件。助剿残匪。且据禀从前屡欲投诚均被康逆汪海洋所阻。康逆图犯江西省垣。该降众等未经允从。尚属真心悔罪。若不宽其既往。无以昭激劝而广仁恩。陈炳汶等均著准其投诚。陈炳汶并赏给参将衔。张学明、陶金会、陈报林、均赏给游击衔。李三畏赏给六品顶带。并均准留营效力。此系朝廷恩施法外。予以自新。若他股贼众咸知不杀之仁。闻风向化。仍著该督抚等妥为酌办。　　

○谕议政王军机大臣等、前因保恒奏请饬拨饷银数万两。由草地解运。并知照经过各城一体趱运。当交户部速议具奏。兹据该部奏称、古城需饷孔殷。请仍令前次指定各省将未解新疆饷银。迅筹转解等语。新疆回氛肆扰。军情吃紧万分。亟应厚集饷糈。以利攻剿。前经户部奏拨山西等省解济新疆军饷银。前后共六十万两。解赴镇迪道库转拨各城。现据保恒奏。请由北路草地行走。系为慎重起见。著照该部所议。前次奏拨新疆各城饷银六十万两。除山西省解过三万两。山东省解过一万两外。其山西未解银二十万两。著沈桂芬于接到此旨十日内。无论何款赶紧先行筹措银八万两。派委妥员解交绥远城。并著德勒克多尔济豫派妥员。俟前项银两到时核计运至科布多。应用盘费若干两。即饬归绥道于库存各款内迅筹发给。委员乘坐加杆车解送乌里雅苏台城。毋稍延缓。并由麟兴车林敦多布遴派员弁。会同解交科布多。广凤奎昌于解到时。即行知照保恒。派员全数领回。以济要需。其山西并绥远城筹垫解费。著沈桂芬德勒克多尔济核明实用数目。准其作正开销。至山西省下余欠解饷银十九万两。仍著沈桂芬迅速筹拨。分为两批陆续起解。即由各城接替趱运。解交科城存库。常清明绪豫行核定南北各城。每城应用若干。知照各城。派员赴科布多自行分提。并著平瑞文祥锡霖于接到常清知照时。派员妥为提解。以昭慎重。其山东省未解银六万两。河南省未解银七万两。即著阎敬铭张之万速行筹拨。解交山西。一并由沈桂芬从北路草地转解绥远城科布多等处。听候常清等分拨济饷。此外四川未解银十六万两。著骆秉章饬司迅筹拨解。并选派妥员。探明道路。由陕西甘肃境内行走。解交安肃道库。以备南路各城就近提用。此项饷银过境时。并著都兴阿、恩麟、派委弁兵。沿途迎护趱解。暨饬安肃道妥为收存。毋稍疏忽。将此由六百里谕知常清、明绪、德勒克多尔济、都兴阿、麟兴、车林敦多布、平瑞、文祥、骆秉章、张之万、阎敬铭、沈桂芬、广凤、奎昌、锡霖、保恒、并传谕恩麟知之。　　

○又谕、杨岳斌等奏、收复宜黄克复南丰详细情形。克复新城大概情形。王文瑞一军在槎路口等处获胜。陈炳汶等投诚。请赏虚衔顶带。毛鸿宾等奏剿办戴梓溃一股。斩馘极多。请饬曾国藩扼防赣南。并嘉应石阬堡乡民械斗。派兵弹压各摺片。官军收复宜黄并南丰县城。亦经霆字等营克复。办理均极得力。所有出力人员。著准其择尤保奏。惟败匪上窜广昌甯都。已偪南赣。其东乡金溪败匪。现聚泸溪新城。南赣甯三府州。毗连闽粤楚南。杨岳斌等已派鲍超进剿新泸。防贼入闽。王开琳等回驻弋阳贵溪。以备浙西败贼句结。杨岳斌不日驰赴赣甯调度。著即飞催刘典等绕出贼前。扼要兜击。并令席宝田等跟踪追剿。以期一鼓聚歼。毋任再有窜逸。湖州业经克复。浙西败贼。恐复上窜。并著责令王开琳王德榜以剿为防。毋稍疏懈。陈炳汶等投诚。既属真心悔罪。自应网开一面。准予自新。所请奖赏参将等衔。未免过优。惟念该降人等尚知顺逆。且以激劝未降各股。是以俯如所请。杨岳斌等当传知该降众等。俾知感奋图功。如续有劳绩仍准保奖。但其人数在数万以上。概予遣散。后患必多。是否酌留效力。未据声明。其洋炮等件。曾否呈缴。均著饬令鲍超等妥为经理。李侍贤汪海洋现在何处。此二逆必须歼除。方免滋扰邻省之患。宜黄之贼。屡犯槎路口交湖。经王文瑞三次痛剿。兹复往扑甯都。著即催督各军。四面截杀。败匪上窜广昌甯都。已偪南赣。若开此一路。纵令入粤。又成不了之局。本日据毛鸿宾等奏请控赣南。自系目前切要之图。著曾国藩杨岳斌等饬令派出各军。绕前截击。务须就地殄除。能否增兵绕越甯都石城一带。扼贼南窜。并著曾国藩等酌度办理。毛鸿宾等亦当派兵出境防堵。不得任其阑入。其窜甯都之贼。与闽省切近。左宗棠徐宗干务饬兵练认真设防。遇贼即击。张运兰已取道嘉应赴闽。即著令其迅速前进。择要驻扎。毋令一贼窜入闽境。毛鸿宾奏、剿办客匪伪军师戴梓溃一股。余匪退入五阬。五阬为客匪所居。山深林密。经卓兴等进剿获胜。传言戴逆已死于乱军之中。著该督抚仍饬卓兴查明戴梓溃实在下落。并将余匪一并歼灭。毋使再有句结。嘉应州石阬堡温淩等姓。因事挟嫌械斗。温姓子弟。复句通揭阳匪首温亚乔等率党相助。长乐兴甯二县亦有械斗之事。毛鸿宾等已派吴赞诚会同地方官查拏惩办。著即责令妥为办结。不得草率了事。正在寄谕闲。左宗棠奏、官军进规湖郡。叠次获胜。另片奏、据蒋益澧禀报。湖州踞贼。夜开西门窜出。刘树元已率所部入城等语。湖州克复。昨已据李鸿章奏报。仍著左宗棠将详细情形查奏。洪幅瑱逃避广德。李鸿章所派之军。力攻州城。自未可稍涉松劲。著曾国藩、左宗棠、李鸿章、督饬各军。务将该逆捦获。毋令漏网。湖州收复后。贼由西门出窜。究竟已窜何处。著左宗棠李鸿章查明具奏。一面饬令蒋益澧等会同苏沪各军。蹑踪紧追。不得任其纷窜。致令死灰复然。致剿办又形棘手。四安梅溪等处。踞贼尚多。李鸿章当饬各军节节埽荡。以期渐次肃清。将此由六百里各谕令知之。　　

○又谕、富明阿奏、驰回扬营。并请将扬防陆军。暂缓裁撤一摺。据奏接据富森保函称。湖北捦获贼供。因麻城一带。无粮可掳。闻江北饶富欲于秋凉时大股东下。为就食扬城接援金陵之计。所供各情。该逆自尚未闻金陵克复之信。此时老巢业经攻克。江南一律荡平。楚北之贼。自必闻风丧胆。且叠据官文等奏称官军剿办甚属得手。贼势已蹙。似尚不至大股东趋。惟罗田麻城一带。贼踪趋向未定。逆情诡诈。难保不因被剿穷蹙。复图窜扰完善。是江北之防仍不可稍松。若遽将各军概行裁撤。未免太形空虚。且据该将军奏称水陆各军欠饷甚多。一时难以筹给亦系实在情形。著即照所拟。俟水师三批裁竣后。即将扬防陆军先为酌撤数千名。以节糜费。其余酌留若干名。暂缓裁撤。仍著认真训练实力巡防。以期有备无患。毋致虚糜饷项。所有扬防各营官弁兵勇。从征有年。著准其查明尤为出力者。奏请恩施。毋许冒滥。将此由四百里谕令知之。　　

○又谕、寄谕山东巡抚阎敬铭前因御史陈廷经奏请将江浙降卒移拨大名兖州添作额兵以资分布。当经谕令刘长佑阎敬铭妥议具奏。业经刘长佑奏称、事多窒碍。兹复据该抚历陈诸有未宜。该御史所奏著毋庸议。惟是该省营制废弛已久。亟应选将练兵。力求整顿。即营房塘汛亦宜即日兴修以资防守。不得以饷需支绌积习难返为词。致负委任。懔之慎之。将此谕令知之。　　

○广东南韶连镇总兵官勒福因病解职。擢琼州镇左营游击卓兴为南韶连镇总兵官。　　

○以虚报勇粮。山东已革知县吴瑞珊遣戍军台。　　

○予浙江湖州阵亡游击杨应龙、伤亡副将蒋荣彩、祭葬世职加等。　　

○予山东东昌阵亡殉难民勇妇女二千八百五十四名口分别旌恤如例。　　

○丁丑。太宗文皇帝忌辰遣官祭昭陵。祭先师孔子遣工部尚书单懋谦行礼。　　

○谕内阁前因山西潞安府知府铃祥升补冀甯道。所遗员缺当经降旨以升用知府解州直隶州知州叶桂芬补授。嗣经吏部以与定例不符议驳。兹据沈桂芬奏称、潞安府与豫省接壤。近年逆匪屡扰豫疆。边防极为紧要。请仍以叶桂芬升补等语。山西潞安府知府员缺著仍以叶桂芬补授。此系特旨＜??闲＞放之员。嗣后不得援以为例。　　
</div>
    <div class="pagination">
<a href="清实录同治朝实录_page169.html">上一页</a><span>...</span><a href="清实录同治朝实录_page165.html">165</a><a href="清实录同治朝实录_page166.html">166</a><a href="清实录同治朝实录_page167.html">167</a><a href="清实录同治朝实录_page168.html">168</a><a href="清实录同治朝实录_page169.html">169</a><span class="current-page">170</span><a href="清实录同治朝实录_page171.html">171</a><a href="清实录同治朝实录_page172.html">172</a><a href="清实录同治朝实录_page173.html">173</a><a href="清实录同治朝实录_page174.html">174</a><a href="清实录同治朝实录_page175.html">175</a><span>...</span><a href="清实录同治朝实录_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
