<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 172 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 172 页/共 505 页</h1>
    <div class="content">○谕议政王军机大臣等、乔松年奏、发逆大股。窜至英山。接仗防守情形。并拟将何绍彩防兵移向霍山各摺片。发逆纠众数万。屯围英山县城。经蒋凝学统率所部官军。驰往进剿。力战数时之久。贼匪败窜。追杀至南路山冈。毙匪甚众。剿办尚为得力。惟捻逆散漫东窜。势将接踵而来。六安舒城一带。均须实力严防。该抚已添派都司罗元超等带勇数百。交张得胜统带。驻守六安。并调陈飞熊往守舒城。布置甚为周妥。著即饬令张得胜等严密防守。毋稍疏懈。蒋凝学一军。兵力过单。发逆败退之后。复句结大股围攻英山县城。现仍悉力拒守。傥发捻合窜皖境。一半牵掣英山。一半径犯霍山。以断英山后路。则蒋凝学一军。势成孤立。乔松年现已函商曾国藩、拟将巢县防兵何绍彩一军。移向霍山。即著曾国藩迅饬何绍彩统带防兵。进扎霍山。与蒋凝学之军。前后夹击。一鼓歼除。甘肃凉州镇总兵冯标、前在该大臣军营。此时甘省军务紧急。即著迅饬赴任。毋得任令延缓。昨据官文奏、白杲之贼。经官军击败。悉数东窜英六一带。当经谕令僧格林沁、官文、乔松年等、分投截剿。兹据乔松年奏称、该匪由松子关一带。图窜六安。是六安防剿更形吃紧。乔松年拟调英翰一军。回皖协剿。惟据该抚奏称、据英翰禀报。陈国瑞部下将士。不肯同叛。均投归英翰营中。陈国瑞自带亲队千余人。仍在麻城之三河口驻扎。必须陈国瑞之事办理就绪。英翰之军。方能调赴皖境。著僧格林沁仍遵前旨。将陈国瑞所部。交郭宝昌接统。迅调陈国瑞来营。相机查办。陈国瑞到营后。即饬英翰驰往六安。与在防各军。迎头截剿。并著督饬色尔固善、速即剿除捻逆。移师东击。并著官文督饬各路将弁。追贼出境。会合英六等处防兵。两面兜击。尽歼丑类。将此由六百里各谕令知之。　　

○又谕、左宗棠奏、克复湖州安吉两城。并追剿窜贼。大获胜仗。及督饬官军□□穴□又□捕划船土匪各摺片。所奏克复湖州情形。与李鸿章前奏。大略相同。至安吉一城。与湖郡有掎角之势。经杨昌浚及周廷瑞等军。分路进攻。迅将坚城攻拔。并追剿窜贼。大获胜仗。杀毙溺毙及逃散就抚者。约计不下十数万人。剿办甚为出力。所有在事文武。数月以来。叠次苦战。尚属著有劳绩。著俟此股窜贼剿除。即由左宗棠分别保奖。候旨施恩。湖州安吉已克。浙境肃清。惟堵逆黄汶金、挟幼逆洪幅瑱、由昌化绩溪一路逃窜。值逆黄汶英、与忠逆之子、向泾县祁门一路窜去。漏网余氛。分路上窜。必将假道徽池以扰江西。而为入粤之计。若不迅速兜剿。深恐匪党联络句结。其势复张。左宗棠已饬提督高连升等蹑踪紧追。并饬黄少春、王德榜等军。从徽严一带绕出贼前。相机截击。即著严饬诸军。尽力截剿。无论窜江窜皖。总期悉数歼除。李鸿章恪遵前旨。飞调得胜兵勇。会合浙师。出境追剿。竟此一篑之功。杨岳斌、沈葆桢、督饬饶景等处在防将士。实力扼堵。毋令一贼入境。庶不至与前股窜匪联成一气。又成不了之局。江右败贼窜至赣甯。南赣防务吃紧。此次湖州等处窜贼。又有由江入粤之意。毛鸿宾、郭嵩焘、务当懔遵叠次谕旨。先事图维。派兵出境防堵。张运兰已取道嘉应赴闽。即著徐宗干催令迅速前进。择要驻扎。以固闽省边防。皖南防兵单薄。曾国藩当迅拨陆师。前往助剿。毋稍疏虞。湖州苏州土匪。乘坐小划。肆行劫掠。人数多至数万。划船多至数千。恃其港汊纷歧。船炮利便导贼抗军。习为故智。实苏浙两省心腹之忧。著左宗棠督饬水陆各军。及地方守令。乘此兵威。密速妥办。尽绝根株。毋留后患。左宗棠、徐宗干奏、台湾文武。藉词诿过。派委胡肇智前往查办一摺。此案前因丁曰健奏称、林文察顿兵逗遛。并其叔林天河依势作威等语。曾经谕令左宗棠等查参。兹览左宗棠所奏。林文察以余匪复炽。诿过于地方官。是该处文武。竟见不合。互相攻讦。殊属不成事体。著左宗棠、徐宗干、督饬胡肇智将实在情形。确切查明。分别严参惩办。以肃官常。另片奏、林文察等日久尚未赴调等语。已明降谕旨。将该总兵交部议处矣。仍著左宗棠饬调该总兵等迅速内渡。毋再延缓。乔松年奏、皖省军务日紧。军饷已竭。请将江苏停拨月饷。照旧拨解等语。著李鸿章将江海关每月旧拨皖饷二万两。仍饬该司道照旧按月协拨。解赴乔松年军营。毋稍延误。将此由六百里各谕令知之。　　

○又谕、雷正绾奏、攻毁张家川逆巢。现移营进攻龙山镇贼垒。及河州戒严。请饬曹克忠迅赴本任各摺片。张家川逆匪踞险抗拒官军。经雷正绾与陶茂林合军攻剿。破其巢穴。余贼向龙山镇败窜。雷正绾已与陶茂林各派队伍。拔营跟踪进剿。即著该提督等将龙山镇莲花城迅图攻拔。尽洗逆氛。都兴阿之军。进规甯灵。前经派兵渡河将宝丰攻克。军声丕振。贼胆已寒。惟甯灵一带。回踪麕集。仍应厚集兵力。方能迅就荡平。雷正绾拟俟龙山镇等处克复。亲督各营。直趋隆静就近察看固原情形。顺道北向。与都兴阿之兵。会办甯灵。即著会商都兴阿、妥筹夹击。固原回匪。虽称乞抚。前据恩麟奏报。该处回众北窜。甯灵中卫等处吃重。是乞抚之说。尚难深信。雷正绾务当详察真伪。相机办理。不可大意。中卫地当紧要。梁生岳等军。本不足恃。雷正绾拟令陶茂林、于攻克龙山镇莲花城后。率所部驰赴中卫兰州一带。扼要防剿。所筹深合机宜。著即饬令陶茂林、将该两处贼巢。迅即攻克。率师前进。以资得力。前次恩麟奏称、赵必达统带果义一军。剿办河州回匪。连战皆捷。而此次雷正绾则称河州绅民。禀诉赵必达防练疏忽。恇怯无能。是该员之不能得力。已可概见。恩麟乃以此等劣员。统兵剿贼。已属用人不善。又不将该员据实参奏。犹且粉饰多词。铺张入告。该护督是何居心。甘省遍地贼氛。恩麟贻误不少。不知力图补救。稍尽心力。尚如此昬愦糊涂。任令地方糜烂。自问当得何罪。著雷正绾即将赵必达劣款查明。如果防练疏忽。恇怯无能。务即严参惩办。一面派委知兵大员。前往接统其众。至河州镇系曹克忠本任。该处情形吃紧。陕西贼势已松。无须该员在陕助剿。著刘蓉即饬曹克忠统带所部原营。迅赴河州本任。不准迟延。并不准刘蓉再行奏留。致误事机。陕省近日军情。仍著刘蓉随时驰奏。曹克忠抵河州后。如尚须添兵助剿。著雷正绾会商都兴阿、酌量派拨数营。以资攻剿。将此由六百里谕知都兴阿、雷正绾、刘蓉、并传谕恩麟知之。　　

○又谕、麟兴等奏、遵调喀尔喀蒙古官兵。驰往古城助剿。并拨给科城腰刀火药。广凤等奏、蒙兵向无军器。粮饷尽匮。诸多掣肘情形。暨屯防兵丁。无可分拨等摺片。古城待援甚亟。乌噜木齐贼氛更炽。经麟兴等于西两部落蒙古官兵。及各旗防边蒙古官兵内。前后调拨一千名。并飞咨文盛等、调蒙兵一二千名。广凤等已拣选蒙兵一千名。前往古城应援。即著催集各军。星驰进发。赶抵古城。以备各城调遣。所有该官兵口分。仍著保恒、平瑞、设法筹备。若因远道而来。枵腹荷戈。非但征剿不能得力。兼恐有哗溃之虞。其乌城迤北一带。西接科布多。路通古城。恐该处回匪奔窜靡定。人心惶惑。著麟兴等飞饬该盟长等、传集各旗蒙古官兵。扼守要隘。遏贼东窜之路。科城军器不敷。麟兴等将库储腰刀火药等件。拨赴科布多应用。即著饬令蒙古台站弁兵。按站护送。以期妥速。科布多调拨之兵虽经广凤等飞饬杜尔伯特等选兵备调。而该蒙古等向不应私置军械。且均未经出征。科城粮饷支绌。器械饷糈。均难筹画。古城以西各城。回氛四起。万难坐视不救。但调兵即须得一兵之用。若以乌合之众。凑集成军。器械又不应手。到防后不能御贼。徒耗饷糈。于事何济。著广凤等慎加遴选。择其精壮可用者。酌量派往。以期得力。正不必拘定数目。反致有名无实。科布多屯防兵丁无多。既属不敷分拨。即著留于本城。毋庸勉强调派。将此由六百里各谕令知之。　　

○又谕、广凤、奎昌奏、查勘科尔沁海留图等处居住内服之哈萨克作何安置。应由塔城办理。并豫筹科属蒙古情形。仍须照旧游牧各摺。据称接准分界大臣咨称。令查科尔沁海留图一带居住交纳租马内服之哈萨克人众。作何安置。查此项人众。虽居科境。不属科城管辖。遇有事件。向系由哈萨克汗绰坦、公阿济、呈报塔尔巴哈台参赞大臣核办。其每年交纳租马。亦系由塔城派员解交科城。科布多并无此项册档。无凭查其确数等语。此项人众。既据广凤等奏明系属塔城所管。即著明谊会同锡霖等按照广凤等此次咨送哈萨克居住地名清单。酌核办理。并据广凤等查明乌梁海边境。除玛呢图噶尔勒干卡伦一带。科尔沁海留图及霍呢迈拉扈等处。有哈萨克居住外。别无空闲地方。将来分界后。如须内迁。应由塔尔巴哈台参赞大臣酌地安置。明谊尤当与锡霖等、豫筹安辑之方。免致失所。至科城所属蒙古人众。现经广凤等体察情形。未便迁入卡内。万不得已。仅可在北八台等处暂为安置。而临时有无掣肘。日久能否相安。均难豫定。并据杜尔伯特乌梁海等处蒙古呈报。游牧处所。无可让出。总以照旧游牧。方为妥善各等情。现在西路分界。业据明绪等给与俄国照会。准照议单分界。是该处地方。恐不免为俄国包去。应如何妥筹办理。俾该蒙古等得安生业之处。著明谊相度情形。知照广凤等妥为商办。将此由五百里各谕令知之。　　

○以防剿迁延。福建署提督林文察、曾玉明、下部议处。　　

○予安徽英山阵亡副将王福斋等十一员祭葬世职加等。　　

○拨工部火药六万斤。解赴陕西提督雷正绾军营备用。　　

○拨山西归绥道库银三万两。解赴科布多城。以备军需。　　

○甲申。谕议政王军机大臣等、本日据特普钦奏请回旗省亲。业经明降谕旨。赏假两月。黑龙江将军。令宝善署理。盛京副都统。令庆春署理。山海关副都统。令长善署理矣。前据宝善奏称、巴尔虎、喀尔喀、互争地界一案。拟俟来□山戊不□春融。再行起程会勘。业经批示照准。现在宝善既署黑龙江将军。著即驰赴署任。将勘界事宜。先行熟筹情形。以便临时勘办。较有把握。庆春著俟长善驰抵山海关后。即行交卸起程。驰赴盛京署任。将此各谕令知之。　　

○又谕、僧格林沁奏、剿匪获胜。贼分东西两路逃窜。亲督马队。堵剿西窜股匪先胜后挫一摺。麻城以南踞贼。经成保等军。在闵家集蔡家畈等处。叠获胜仗。僧格林沁亲督马队。驰赴罗山。堵剿西窜股匪。追至萧家河一带。大股援贼继至。我军马力难施。陷于深沟之中。以致失利。据该亲王奏称、伤亡兵丁。不过二百余名。稍加整顿。即可进剿。即著僧格林沁整饬队伍。激励将弁。相度地宜。实力进攻。以期迅歼丑类。该亲王成算在胸。虽偶有挫失。自能运筹决胜。以振军威。僧格林沁拟就近招募本地勇丁千余名。作为向导。该处地势。既须步队方能得手。即著该亲王酌量办理。该匪现窜霍山叶家集一带盘踞。并分扰商城黄土岭以南游弋。英翰、郭宝昌等军。已抵商城之丰家集。即著僧格林沁檄令该臬司等偪贼而营。与张曜等军会筹埽荡。迅殄逆氛。僧格林沁大军。进捣罗山逆匪。非有步队协剿。不足以资取胜。著官文速派成大吉、李成谋等步军。出境跟踪追蹑。并一面派拨步军。绕出罗山之前。拦头截击。以收夹攻之效。该逆现窜英霍一带。乔松年虽已调何绍彩一军。与蒋凝学协同扼守。如兵力尚嫌单薄。著曾国藩酌调数营。前赴英霍助剿。曾国藩现驻安庆。即可就近权衡缓急情形。妥为调度。并著张之万就现有步队檄赴光罗等处。均归僧格林沁调遣。以厚兵力。乔松年仍遵本月十四十五等日两次谕旨。妥为筹防。陈国瑞曾否到营。现在情形若何。著僧格林沁详查具奏。另片奏、请将张曜开复等语。业经批示照准。仍著该亲王随时策励认真追剿。以期迅速蒇功。将此由六百里各谕令知之。　　

○又谕、穆图善奏、遵旨驰援甘省。将各营部署起程。庆昀奏、抽挑兵勇夹击获胜。并闻有西同回匪来投入夥各摺片。穆图善所统各营。经该将军饬各营官剀切晓谕。均各深明大义。志切同仇。实属奋勉。著先行传旨嘉奖。仍著刘蓉查明各该营欠饷。酌量给发。如一时未能全给。俟各处协饷到后。陆续补解。并著查明从前各营兵弁勇丁。随同多隆阿在陕打仗实在出力。未经得有保奖者。准穆图善、刘蓉、择尤汇案请奖。不得稍有冒滥。以昭平允。穆图善所请令金顺两起马队。随同赴甘。即照所请行。此次追剿蔡启各逆劳绩。亦准查明请奖。穆图善当随时激励诸军。勖以大义。俾边徼早就肃清。同膺懋赏。仍将兵勇实数及起程日期。赶紧奏报以慰驰廑。都兴阿于此军到后。商酌调派。以期得力。蔡启等逆。向秦岭一带逃窜。刘蓉仍驻盩鄠一带。务当督饬将弁。尽力追剿。楚豫各边防。尤须慎固封守。不可大意。仍将近日剿办情形。据实驰奏。庆昀即知照常升、在纳家牐一带。择要屯扎。牵制贼势。以通南堡运道。一俟杜嘎尔之军到齐。即行会剿。不可率行深入。致有疏虞。都兴阿当饬杜嘎尔等、与常升所带兵勇。联络声势。以收夹击之效。城防一切事宜。仍著庆昀妥为经理。际此事机渐顺。尤不可稍涉大意。堕贼诡谋。懔之慎之。庆昀另片奏、近日侦探平固败贼。入金积堡。为马化漋挑选收集。次入纳家牐王家团庄以及郡城等处。已麕聚六七千名。并闻郡城中有西同两府投来入夥之贼。此等匪徒聚集多人。必图大逞。都兴阿、庆昀、均须督饬带兵各员。认真防剿。毋任肆意句合。又滋蔓延。庆昀欲于绥远城劝捐马匹解送甯夏。著即咨催德勒克多尔济、迅即筹办可也。将此由六百里各谕令知之。　　

○黑龙江将军特普钦乞假省亲。以盛京副都统宝善署黑龙江将军。山海关副都统庆春署盛京副都统。镶黄旗蒙古副都统长善署山海关副都统。　　

○以力战受伤。赏甯夏防御连瑞花翎。　　

○予湖北罗山阵亡都统舒通额、侍卫隆春、奇克塔善、参领祥恩、营总常德、西蒙额等、祭葬世职加等。复已革副将徐连升原官。予祭葬世职。　　

○蠲缓广西永安、修仁、荔浦、容、岑溪、贵、武宣、横、永淳、新甯、淩云、宾、归顺、宣化、隆安、崇善、左、养利、永康、甯明、来宾、迁江、上林、西隆、天保、北流、苍梧、藤、桂平、柳城、象、武缘、西林、兴业、三十四州县。暨归德、果化、太平、安平、田、五土州被扰地方旧欠额赋有差。　　

○乙酉。以前任西安将军福兴、为正黄旗汉军都统。正白旗汉军副都统乌勒兴阿署镶黄旗蒙古副都统。正红旗蒙古副都统奕贵署正白旗蒙古副都统。　　

○丙戌。顺天府以宗室乡试中额请。得旨、取中五名。　　

○丁亥。谕内阁、绵宜、万青藜奏、本年顺天乡试试卷。较前加倍。誊录书手。齐心赶办。将头场试卷全数誊完。并无迟误。恳请将书手奖励等语。总办书手蓟州经书赵际亨、著赏给从九品职衔。以示鼓励。嗣后不得援以为例。　　

○又谕、前因仓场侍郎奏、本裕仓役满花户郭画溪等把持仓务。并该仓监督家人及书吏等舞弊各情。当将该监督等撤任。并将花户郭画溪等、暨被控之该监督家人书吏。均交刑部审讯。兹据宗人府刑部讯明定拟具奏。此案本裕仓满监督宗室康来之家人侯三、恃该监督平日信任。辄敢听许财物关说公事。倚官诈赃。情节较重。著即发近边充军。该仓散夫梁二、于散米之时。胆敢听从已故夫头李瑞、勒索得赃。实属藐法。著即发云贵两广极边充军。照例改发黑龙江。交该将军酌量安插。满监督宗室康来、信任家丁。关说公事。汉监督司智、于仓役李瑞勒索得赃、及同官家丁舞弊等情。毫无觉察。均有不合。著交部分别议处。逸犯卢应辰、贾九、郭画溪、周六、吕三、侯四、侯七、仍著步军统领衙门顺天府五城一体严拏。务获究办。　　

○又谕、都察院奏、奉天民人邱吉孟、遣抱告邱仓儿、以伤母害子焚尸霸产等词。赴该衙门呈诉。此案邱吉孟因典与堂伯山场。坟树被伊堂伯之子邱吉卜根伐涉讼。邱吉卜贿买赵四阎王等、将伊母殴伤。并将伊幼子踢死焚尸等情。于咸丰七年六月。八年三月。先后赴都察院具控。叠经奉天府府尹提讯。嗣于同治元年。复以案悬未究。赴该衙门呈诉。当经降旨严催。何以案悬八载。至今仍未奏结。实属玩视人命。任意延阁。著宝珣、德椿、即行亲提人证卷宗。严讯确情。定拟具奏。毋再玩延。　　

○谕议政王军机大臣等、张之万奏、麻城败贼。被剿狂奔。官军沿途追截。互有胜负。现筹添募劲旅。相机兜剿一摺。所奏情形。与僧格林沁前奏。大略相同。现在东窜之扶逆。折回商城近境。与张曜相持。而西窜逆氛。麕集于楚豫之交。贼势甚炽。僧格林沁现已移扎罗山。扼贼西向。惟该处地势崎岖。田塍交错。马队仍难著力。僧格林沁派杨长春招募秦军散勇二千名。张之万饬宋庆添募步勇一千五百名。固为因时制宜起见。第贼计甚狡。难保不一气狂奔。肆其冲突。况仓卒招募之勇。训练未精。亦恐难以御敌。僧格林沁、张之万、总当就现有兵力。熟筹堵剿。毋令贼踪西犯。扰及完善之区。仍一面将存营步队。逐加选汰。去弱留强。一面将募勇事宜。迅速办理。务期精壮可用。以辅马队之不足。毛昶熙所部。步队居多。可否调赴前敌以厚兵力之处。并著酌量调派。官文懔遵前旨。速派成大吉、李成谋等步军。出境跟踪追蹑。并一面派拨步军。绕出罗山之前。拦头截击。归僧格林沁调遣。以收夹击之效。不得画疆自守。贻误戎机。自干咎戾。将此由六百里各谕令知之。　　

○以正红旗汉军副都统增庆署正白旗护军统领。镶白旗满洲副都统载容署正黄旗满洲副都统。　　

○戊子。谕内阁、前因户部奏将军需报销变通办理。当经明降谕旨。凡同治三年六月以前。各处军务未经报销之案。准将收支总数。开单存案。免其造册报销。兹据该部奏、请严饬各统兵大臣督抚认真督办。另片奏、请将已经咨题题覆各案。画一办理等语。向来粮台造报。本易矫诬。此次开单。更恐肆行冒滥。傥封疆大吏。不能破除情面。认真删减。将使朝廷逾格隆施。转为属吏侵渔地步。殊非国家实事求是之心。所有同治三年六月以前。各处军需用款。准照新章奏报者。有统兵大臣。责成统兵大臣办理。无统兵大臣省分。责成各该督抚办理。至江苏徐州及江南江北粮台。向准管理粮台之员。径行咨销。此次若仍由粮台开单。殊不足以昭核实。徐州粮台。著责成吴棠办理。江南江北粮台。著责成曾国藩、吴棠办理。各省钜万军需。由该大臣督抚一言而定。傥有不实不尽之处。必惟该大臣督抚是问。至开单存案。事属创始。其中款目繁多。应如何分年分起核实开报之处。著该大臣督抚等、各就实在情形。先行妥议章程具奏。如有吏胥人等在外藉端撞骗者。著懔遵前奉谕旨。严行查拏。从重惩办。其同治三年七月初十日以前。已经咨题到部尚未核覆之案。即由户部查照收支总数。暂行存案。无庸题覆。仍行文各该省。自行覆加确核。遵照新章。开单奏报。毋许稍有含混。至从前已经题覆各案内有指款驳查之件。并著各该省详细查明。应删减者核实删减。应声明者据实声明。各归各起。奏报存案。以归画一而杜流弊。　　

○又谕、户部钱法堂奏、请饬催直隶积欠宝泉局铜批饭银一摺。户部宝泉局。例由直隶省藩库每年拨解银四万二千余两。以资办公。历年积欠。已有四十二万七千余两之多。节经该部奏催筹拨。先后仅据直隶总督解到银九千两零。除由该部例分工局三分之一。及搭解钞票。并归还库款银两外。所余实银。已属无几。现在鼓铸正当吃紧。该炉役人等。岂能枵腹从事。著直隶总督严饬该藩司。于应解前项银两内。无论何款。先行筹解银三万两。并前次所欠奏准未解之一万九百余两。通计四万两。限一月内。迅速如数批解。以应急需而资办公。毋许延缓。　　

○又谕、前因英元奏、山海关监督任内短徵银两。与凤安无涉。请将部议令凤安摊赔之款。仍由英元赔缴。谕令户部查议具奏。兹据该部奏称、各关管关人员。向例无论两任数任。统以一年为期。傥有短少。各按在任月日摊赔。惟嘉庆二十四年。崇文门左右两翼。遇有前任未经缺额。后任始行亏短。即著落后任赔缴。奉有谕旨。咸丰四年杀虎口短徵银两。亦系按日核计。并不将前后任牵算。亦经办有成案。查英元接收交代摺内。曾经奏明凤安代徵一百三十五日。移交均属敷额。是短收新徵赢余银两。系英元接徵后始行亏短。自应援照成案。准如所请办理等语。各关短徵税银。如第按任期摊缴。恐后任恃有前任分赔。转滋弊窦。所有英元在山海关监督任内短徵新增赢余银一万八千三百八十三两内、议令凤安摊赔之六千余两。著照部议。责令英元于限内照数完缴。毋庸令凤安分赔。嗣后山海关及张家口杀虎口关期任期。暨代徵名目。悉仍其旧。惟应徵税课。凡在此次奉旨以后交议者。无论经徵代徵。均按在任月日核计。毋庸按年统算。以归画一而杜牵混。并著纂入则例。永远遵行。此外各关。仍不得援照办理。又谕、贾洪诏奏、假期已满。病难速痊。请开缺调理一摺。贾洪诏自＜??闲＞放云南巡抚以来。朝廷因该省军务紧要。叠经谕令迅速前赴昭通。妥为办理。该抚以告病人员。经朝廷特加超擢。＜??闲＞任封圻。宜如何激发天良。遵旨前往。实心任事。乃自上年三月闲＜??闲＞放后。该抚即托词节节逗遛。迟至十月。始抵四川省城。方冀其抵川后权衡缓急迅赴昭通。悉心筹办以副委任。迄今又将一载。未离川省一步。措置毫无。览其奏报。均属纸上空谈。并不认真筹画。前以呕血益剧病体难支等词入告。给假两个月。俾资调理。兹复据奏称、云南军务紧要。未敢以病躯恋栈。请开缺回籍调理等语。显系饰词规避。辜恩昧良。实堪痛恨。云南为边陲要地。治理需人。若奉旨＜??闲＞放之员。均似贾洪诏之托病不前。工于趋避。尚复成何事体。贾洪诏著即革职。以为规避取巧者戒。　　

○以故乌喇特辅国公拉旺哩克锦子贡桑栋噜布袭爵。　　

○以恭纂文宗显皇帝实录过半。予提调等官盛京户部侍郎前内阁学士宝珣、翰林院侍读学士童华等、升叙有差。　　

○以四川剿灭发逆全股出力。赏知州梅震煦、土守备陈文魁等花翎。教谕萧鸿吉等蓝翎。余加衔升叙开复有差。　　


大清穆宗继天开运受中居正保大定功圣智诚孝信敏恭宽毅皇帝实录卷之一百十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。八月。己丑。谕内阁、曾国藩奏、从前保奏攻克各城水陆出力人员各案。叠经吏部咨覆。令将各员劳绩。分晰注考。报部核办。时因军务倥偬。未及按名分注。现在事隔数年。积至二十二案之多。势不能逐一补注。恳请均免加考报部。即照原单一体注册等语。向来军营保举人员。均应将何项劳绩声明。报部核办。此次据曾国藩奏称、所保各案。均系首先陷阵战功卓著者。始保越级免补免选等项。与部章本无不符。况现已事隔多年。积案不少。若必令逐一补注考语。再行核准。转使积功将士。官阶悬而无薄殊不足以示激励。所有曾国藩奏保各案人员。均著照原单一体给予奖叙。其有原保与例未符。业经有旨更正者。亦即遵旨给奖。无庸加考报部核议。此系特旨允准。嗣后不得援以为例。　　

○又谕、前因江苏厘局过多。谕令该督抚等逐加裁撤归并。兹据富明阿、吴棠奏称、遵饬妥员。周历扬通各属。逐加履勘。计裁并各局卡共七十二处。现存各处正局分局。系因各军尚未尽撤。暂行酌留。以供扬镇两营并江甯清淮等军月饷。商民之力。自可稍纾。即著照所议办理。江苏省城。业经克复。水陆各军。亦将次第减撤。此后需饷。较前渐省。仍著富明阿、吴棠、随时体察情形。酌量妥办。并严饬现设各局委员。认真核办。以期有裨军需。无扰商民。如查有官吏蒙混侵蚀。致滋扰累者。即著指名严参惩办。　　

○谕议政王军机大臣等、有人奏、直隶赞皇县知县李传黻庸劣不职。请饬查办一摺。据称该县令人本庸阘。所募捕快。半系马贼。以致邻近州县均被滋扰。如果属实。糊涂谬妄。于斯已极。著刘长佑查明据实参办。毋稍含混。原摺著钞给阅看。将此谕令知之。　　

○又谕、曾国藩奏、接奉寄谕。分条覆奏一摺。江南北现经荡平。亟宜振兴文教。前次寄谕以贡院有无损坏为问。原欲于来□山戊不□特开一科。以免士子日久向隅。兹据奏称、该大臣亲至贡院履勘。至公堂等处及号舍均尚完好。惟号板毁失。监临主考房官等屋。片瓦无存。现已派员采办木料。赶紧兴修。拟于九月奏请＜??闲＞放考官。于十一月举行乡试等语。著即饬令委员认真经理。如工料一时不能毕集。即缓至来□山戊不□岁补行乡试。亦无不可。仍著该大臣酌度时势。再行奏请。江甯旗营驻防现存不过八百余人。京口旗兵。已挑补足额。该大臣拟将江甯满营概发全饷。京口旗营。暂给半饷。俟库藏渐裕。再行一体全支。均著照所议办理。旗营兵丁。现无屋宇栖止。其情形倍极困苦。著饬令办理之员。迅即督工修理。毋稍延缓。至挑闲散京旗。补江甯兵额之不足。俟营房稍有眉目。即与富明阿商酌办理。陈廷经前奏变通疆舆一节。朝廷即恐轻议更张。未必实有裨益。该大臣以为吏事军事之废兴。全在疆臣之贤否。似不必轻改成宪。可谓要言不烦。陈廷经所奏。应毋庸议。江西军事渐平。惟侍康等逆。尚未诛锄。杨岳斌赴任后。鲍超与刘典等分办南北两路。不必另派大员督办。沈葆桢有地方之责。著与鲍超等随时商搉。和衷办理。以靖疆圉。现在湖州广德克复。余逆窜甯国等处山内。曾否续窜江西军情旦夕不同。曾国藩仍当会同沈葆桢统筹兼顾。即饬令鲍超等分任南北两路。以专责成。俾收廓清之效。英山被围。粮路梗塞。深为可虑。该大臣即严催刘连捷等二十一营。迅赴皖北。如一时饷项未集。即先到十数营。亦可期其得力。著即妥为区画。务将英霍一带窜匪。剿除净尽。不得稍留遣孽。皖南北近日军情。并著随时驰报。以慰廑系。江忠源已屡次加恩。于朝廷报功之典。亦尚允当。此次该大臣所请。与何桂珍、刘腾鸿、毕金科等三员。应如何一并加恩之处。即著该大臣查明具奏。再降谕旨。密片一件留中。将此由六百里各谕令知之。　　

○又谕、前因有人奏、已革臬司李元度罪重罚轻。请仍按律定拟。先后谕令左宗棠、曾国藩、确切查明。据实具奏。兹据曾国藩奏称、李元度从该大臣最久。艰险备尝。咸丰十年守徽之役。到郡不及十日。侍逆大股猝至。兵力未厚。府城失陷。奏参革职拏问。本属从严。十一年援浙之役。参案未结。遽行回籍。沿途饰报胜仗。又不努力救杭。奏参革职留营。尚为允当。且当六年春闲江西糜烂之时。赖李元度力战抚州。支持危局。该革员本有兼人之才。惟战阵非其所长。用违其材。遂致身名俱裂。现在大功粗成。追思昔年患难与共之人。惟李元度独抱向隅之感。恳请酌量录用等语。李元度一员。前因有人参奏。于同治元年闰八月闲。寄谕左宗棠查奏。此次曾国藩所奏各情。仍著该督详细查明李元度从前被参罪重罚轻之处。是否允当。迅速具奏。至湖州安吉克复以后。堵逆黄汶金、挟幼逆洪幅瑱、由绩溪一路窜去。该督饬高连升等追剿。并令黄少春等军绕前截击。近日军情若何。此股败匪。向西奔窜。必并趋江右。以图句结。著左宗棠严饬派出各军。前截后追。将湖郡逸出之匪。悉数就地歼除。毋任窜入江境复形滋蔓。将此由五百里谕令知之。　　

○又谕、文盛、阿尔塔什达奏、酌派东两盟兵丁。前赴乌噜木齐等处助剿一摺。据称所属两盟。北面皆与俄罗斯连界。边防极关紧要。该两盟仅有备操兵丁二千名。若尽数调遣。于防范俄人。恐有疏虞。现由两盟调拨兵五百名。选派得力之扎萨克公等管带。至乌里雅苏台承领军火。前赴乌噜木齐助剿等语。东两盟与俄国毗连。若将防兵全行徵调。本境未免空虚。文盛等所奏。自系实情。即著文盛、阿尔塔什达、将派出兵丁五百名。遴选得力之扎萨克公等管带。星速起程。前赴乌噜木齐。会筹埽荡。迅复城池。此项兵丁行抵乌里雅苏台所有应领器械铅丸火药。著麟兴、车林敦多布、宽为筹给。俾资攻剿。并著平瑞派员迎提。催令该官兵趱程前进。督饬会同乌噜木齐官军。实力进攻。以期迅歼丑类。常清领袖各城。责无旁贷。并著随时统筹兼顾。妥为布置。至该官兵素无军械锅帐等件。库伦向未设立仓库。亦属无款可筹。情形殊为苦累。该官兵口粮马乾及应需锅帐器械等件。著麟兴、车林敦多布、文盛、阿尔塔什达、仍设法妥为筹画。一面知照沿途经过各城大臣。先期豫备随时给发。毋令稍有缺乏。至到乌噜木齐后并著常清、平瑞、源源接济以收饱腾之效。将此由六百里各谕令知之。　　

○命翰林院编修曹秉浚提督福建学政。　　

○以江南陆军克复省城出力。赏提督周惠堂、总兵官晏理周、邓泰志、王群贤、宋茂英、副将雷正清、杨富有、鲍昌胜、杨瑞堂、李麟定、王恒丰、武银山、王连升、黄一升、张耀春、一品封典。总兵官唐景春、方万盛、蒋得胜、王道达、易忠信、张泰交、欧阳清鉴、丁得胜、戴佑胜、副将熊隆名、赵有名、李春森、罗高政、杨廷辉、淩子龙、邹廷赞、罗泽润、陈必友、李隆典、王先胜、罗紫临、李宏珍、陈万山、胡作成、王本祥、王玉贵、张泰、葛青云、刘璧友、贺猷武、熊春森、孙俊杰、戴洪福、陈复茂、苏有奇、彭秀清、黄寿龄、袁明亮、刘大贵、陈辉章、陈锡林、陶青松、袁光明、贺广兴、唐洪福、萧玉吉、熊品佳、董文华、沈镇湘、殷鸣岐、徐复仁、刘昌英、宋步云、参将张日昇、成与国、曾传俊、胡楚楠、周荣亭、蒋月华、周仕达、田天禄、陆开德、颜光杰、刘第益、刘秀礼、李孔英、周玉堂、王佑山、龙开宗、刘子贵、陈新光、皮开荣、冯光顺、谢正印、杨遇泰、马吉祥、彭大中、朱启柏、范心墉、杨显明、朱安国、姚桂林、梁经魁、谢洪胜、梁宪章、武文彪、舒赞彪、蒋玉贵、曹良臣、宋有亮、邓敬财、秦有胜、朱士达、刘伦昱、欧阳胜、巴图鲁名号。道员庞际云、副将张家魁等花翎。都司周寿春等蓝翎。余加衔升叙开复有差。予阵亡副将彭迎祥等祭葬世职。　　

○庚寅。谕议政王军机大臣等、工部奏、硝斤需用甚急。各省勒限已逾多日。请将承办督催各员。再行交部议处。仍勒令按批解部交纳等语。现在火药。需用浩繁。外省奏请调拨者。又复络绎不绝。工部配造本年及明年备用火药。尚短硝五十余万斤。各省报解。仍复任意迟延。贻误军火。所关非细。著直隶山东河南各督抚、顺天府府尹、接奉此旨后。迅将欠解硝斤。督饬承办各员。赶紧按批星速赴部交纳。毋得再行玩延。致干重咎。将此各谕令知之。　　

○署河东河道总督谭廷襄、奏报抢办中河厅下三堡险工。得旨、著督饬各员。认真抢办。以期稳固。仍著随时驰奏。以慰廑系。　　

○以办解硝斤迟延。直隶山东河南顺天府各督抚府尹、暨承办督催各员、均下部议处。　　

○辛卯。秋分。夕月于西郊。遣睿亲王仁寿行礼。　　

○世宗宪皇帝忌辰。遣官祭泰陵。　　

○上诣寿皇殿行礼。　　

○谕内阁、吏部奏、湖北咸甯县知县罗琳、疏防连劫盗案。限满无获。暂署湖北巡抚唐训方、迟至四个月疏防限满之后。始会同湖广总督官文奏参摘顶勒缉。应比照徇隐例议处。拟请将唐训方降二级调用。官文降一级调用。俱无庸查级纪议抵等语。官文著加恩改为降二级留任。唐训方著加恩改为降三级留任。其议以降二级调用之知县罗琳。著准其抵销。　　

○谕议政王军机大臣等、乔松年奏、陈报西南两路军情。并英翰一军。政克金家寨。及陈国瑞折回光州各摺片。据称贼窜过松子关后。一股窜往豫境。一股窜入皖境之金家寨。地在六安霍邱之闲。乔松年以军情紧急。将英翰调回。英翰随与郭宝昌、进兵攻克金家寨。余贼向南溃遁。即著饬令英翰等跟踪蹑剿。务将此股败匪。尽数歼除。毋令死灰复然。又成滋蔓。其英山一路之贼。围攻蒋凝学营垒。经该道督军苦战。捦斩甚多。贼始解围。惟该处偪近罗田。恐贼接踵而来。尚须后路接应。蒋凝学兵力本单。前经谕令曾国藩、拨营前往英霍助剿。现经该督调派刘连捷、朱洪章、两军来皖。官文亦派谭仁芳驰赴英霍。兵力已厚。著乔松年催令各军迅速前来会合。蒋凝学等军力遏凶锋。杜其窜扰。张得胜现在六安。与英翰、蒋凝学两军。相为掎角。著饬令勤探两路军情。何处紧要。即往何处协助防守。巢县之兵。如尚可拨援英山。仍著曾国藩调派前往。其窜入豫境一股。现已在商城罗山一带游弋。僧格林沁进捣罗山。步队不敷分布。著官文遵照前旨。速派成大吉等出境追蹑。并派拨步军绕前截击。张之万亦当遵旨。将现有步队。檄赴光罗。归僧格林沁调遣。前谕僧格林沁于陈国瑞到营后。查看该员曾否实有反情。妥筹办理。兹据乔松年奏称、陈国瑞本由光山赴该大臣军营。现已折回光州。不知曾否谒见等语。该总兵向来打仗勇敢。曾著功绩。本属有用之才。惟在驾驭得宜。恩威并用。此次该员叛状。既未确有实据。或尚可就我范围。惟因何折回光州。曾否到营谒见。著僧格林沁详细具奏。如果叛迹昭著。自外生成。自当声罪致讨。乔松年即可饬防军杜其入皖。若因迹在疑似之闲。操之过蹙。激成事端。亦非朝廷保全功臣之道。此事惟在僧格林沁辨别真伪。斟酌机宜。妥筹办理。正在寄谕闲。据富明阿奏、遵拨富升马队赴皖。并详陈江北情形一摺。富升所部马队一百二十余名。现经富明阿饬令赴皖。即著迅催该副都统克日起程。前往寿州。听候乔松年调遣。惟据富明阿奏称、贼有秋凉东窜之语。恐其绕越安庆。由巢舒各城。直达和含。则里下河一带。亦不可不防。如该逆觊觎江北。扬防处处吃重。乔松年当仍饬令富升管带所部马队。迅速回扬。不得稍分畛域。曾国藩随时侦探。如果扬防有警。亦当酌量拨兵。协助富明阿之军。先事豫防。毋稍大意。皖北现在兵力较厚。乔松年务将此起窜匪。就地歼除。并力扼要隘。毋令贼匪东趋。扰及完善。将此由六百里各谕令知之。　　

○又谕、扬岳斌、沈葆桢、奏筹防东路情形一摺。江省之贼。自许湾败溃后。金溪南丰等城。相机克复。贼焰顿衰。相率西遁。杨岳斌督军跟追。并饬江忠朝等绕赴上游截击。其浙省之贼。自湖州克复后。已弃广德赴甯国。分道狂窜。贼悍且多。广饶防兵单薄。甚属可虞。是江省东路。尤为吃紧。前因左宗棠奏、堵逆黄汶金等、由绩溪祁门等处。分路上窜。恐其假道徽池。以扰江西。当经谕令左宗棠严饬提督高连升等军。从徽严一带截击。李鸿章飞调得胜兵勇。会合浙师。出境追剿。现在鲍超拟由抚州至东乡。刘典已由甯都拔营。前赴婺源。即著该提督等各统所部。星驰进击。力挫凶锋。左宗棠、李鸿章、恪遵前日谕旨。督饬派出各军。分路追击。与江省诸军会合。四路兜捦。将湖州逸匪。尽数歼除。毋任逃窜。侍康等逆。西窜何处。必须极力跟追。方免滋蔓。江忠朝、王文瑞等业经绕赴上游。席宝田、韩进春、既已拔营西行。自应探明贼踪。相机剿办。昨据曾国藩奏、杨岳斌赴任后。江省南北两路。令鲍超刘典分办。现在刘典已赴婺源。其势不能折而西驰。著沈葆桢责令席宝田、韩进春等、觇贼所向。实力截击。如兵力尚嫌单薄。即由沈葆桢酌量调派。杨岳斌接奉前旨。谅已部署起程。沈葆桢身任封圻。责无旁贷。著会同鲍超、刘典等、和衷商办。迅图蒇事。曾国藩亦当妥筹兼顾。以维大局。正在寄谕闲。恽世临奏、黔匪大股。复行句结下窜。侍康等逆。窜近赣郡各等语。江西之贼。由甯都扰及雩都县属乐坳地方。偪近赣郡。恽世临已派赵福元驰抵太和。刘德谦等添募一营。同驻兴甯。周兴隆募勇五百名。前赴酃茶边隘。以便王永章、唐应聘等、移营出境。即著饬令赵福元等会同席宝田等军两路夹击。一面饬令王永章等移师出境。觇贼所向。横出截剿。以期聚歼。刘德谦、周兴隆等、募勇守边。自为添助兵力起见。惟新募之勇。训练需时。各营勇丁。裁撤回籍者甚多。著恽世临酌拨若干名。交刘德谦等管带。严防要隘。以资得力。黔匪图扑沅州。经湖南官练击败后。窜回贵州金家场张家寨遁匿。玉屏县苗匪。下窜洞坡汪家溪。败归竹寨章寨一带。另股图扰凉伞之贼。虽未得逞。而天柱股匪。又分窜靖沅边界。纵横纷窜。四出滋扰。若不迅图扑灭。势将处处燎原。终成不了之局。著劳崇光、张亮基、饬令派出防兵。会合楚师。联络声势。认真兜剿。以收夹击之效。楚境边隘。仍著恽世临督饬周洪印等严密堵遏。以保疆圉。将此由六百里各谕令知之。　　

○又谕、前因富明阿奏、请将遣撤吉林等处官兵照数更调。并添调正兵各一百名。来扬助剿。当经寄谕各该将军。照所请更换添调。兹据富明阿奏称、扬防马队单薄。请将前次调换吉林官兵。催令来扬。其黑龙江前调兵丁。来营需时。请即行停止。止将所捐马匹。解送来防等语。现在皖境防务吃紧。富升所部马队。已拨赴寿州防剿。扬防马队。弥形单薄。著景纶、麟瑞、将富明阿前奏调换之吉林官兵一百二十七名。迅速催令起程赴防。以资得力。其黑龙江调换兵丁。既据富明阿奏称、距扬较远。毋庸更换。即著宝善将捐办马匹。酌派官兵。由扬营前次带去整装银两内。发给川赀。下余之银。仍尽数凑买马匹。交委营总那逊达赉等、解回扬营。以备操防之用。如宝善尚未到任。即著特普钦妥为办理。将此由五百里各谕令知之。　　
</div>
    <div class="pagination">
<a href="清实录同治朝实录_page171.html">上一页</a><span>...</span><a href="清实录同治朝实录_page167.html">167</a><a href="清实录同治朝实录_page168.html">168</a><a href="清实录同治朝实录_page169.html">169</a><a href="清实录同治朝实录_page170.html">170</a><a href="清实录同治朝实录_page171.html">171</a><span class="current-page">172</span><a href="清实录同治朝实录_page173.html">173</a><a href="清实录同治朝实录_page174.html">174</a><a href="清实录同治朝实录_page175.html">175</a><a href="清实录同治朝实录_page176.html">176</a><a href="清实录同治朝实录_page177.html">177</a><span>...</span><a href="清实录同治朝实录_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
