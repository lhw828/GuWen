<!DOCTYPE html>
<html>
<head>
    <meta charset="UTF-8">
    <title>国朝献征录 - 第 149 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 149 页/共 245 页</h1>
    <div class="content">　　姚夔 
　　正统十有四年夏北虏大举入寇边庭累失利　英宗皇帝震怒下亲征之诏元戎启行百职扈从而刑科掌科事给事中鲍君与焉君素以直言简知于　上遂命督右掖军纪战功师还之土木遇贼陷没迄今二十有二年其子凤以国子生授建宁府寿宁县知县谒予请曰先人没于王事凤与母尝奉衣冠葬于先茔之次宰木巳拱未有文刻诸墓道之石以表先人潜德不孝之罪凤不敢逃知先人者莫如执事敢以请予哀凤之言而闵君之行未白义不可辞乃表曰公讳辉字淑大温之平阳人宋元丰右谏议纯之孙曾大父景大父德善皆不仕父起以君贵则刑科给事中母林氏封太孺人君幼庄重如老成人父知其异遣游邑庠登癸丑进士第拜工科给事中丁外艰服阕改刑科君人外和内刚遇事敢言言必达大体有益于国于民正统己未夏京师水浸淫患君言疏导之方患遂息又言有司抑配商盐敛怨于上州县官考满夤缘保留奸宜禁缉之又曰朝觐官恶者既黜善者不可不旌其一二劝　上皆雅纳焉延绥列校讦奏参赞都御史不法君往察其诬状白于朝抵其罪陜西山东直隶保定诸郡民饥流徙君请分命大臣亟赈之仍宽其徭贼以安未徙之民边将多役占军士侵种屯田废戍守亏边储君请厘正其弊又谓承平日久天下兵卫多纵弛宜董之宪臣严简阅之法示安不忘危之意又谓瓦刺使臣入贡勿令得易鬵釜鞍辔以归资其利皆见施行君博学能文喜吟咏性介特择人以交交必以道谊士林推重焉嗟夫仕莫先公行道道莫先于得言言莫急于济时时苟有济则言用道行生不徒生死不徒死鲍君葢庶几乎或者惜公之才不及大用以死是未知君者也 

　　○兵科给事中刘君褆墓表（邹守益） 

　　邹守益 
　　呜呼此吾友石峯刘君持美之墓刘系出长沙定王安成在汉隶长沙国王子思侯分圭茅以汤沐邑传序婵嫣入国朝学士忠愍公以义槩兴族望殷殷有闻君讳褆字持美幼隽爽习见其世偘偘自将志不落先植父南山翁散朗负奇节有知人之鉴每异视君馆粲名师儒及羣从颕睿攵者日夜相澡磢弘治辛酉举江西春秋第一正德辛未第进士试政天官卿时盗起淄青历河洛淮泗民嗸嗸无奠居冢宰石淙杨公发策诸进士持美条六事其一欲徙准阳总漕行台于彭城以殿南北之冲杨公批答曰是契吾怀葢默以经济器之会给事中阙员遂奏补兵科踰月以才干分守安定门壬申遂奉诏按狱岭南初狱起时相贼杀百余人根株勘报经数载弗决言者乞简风力近臣覆核之众率戚蹜而持美毅然不自避或危之曰吾奉天子命以栉垢剔蠧宪程具可覆是纷纷者谁能恤之竟谳其实以闻癸酉驰传归南山翁寿疾遂作啽呓中犹咄咄道公家事竟至不起得年甫四十有三持美貌充而气宏喜谈论臧否人物揆事变成毁率粲然倾其坐人交际溥而有甄别与尚巳处握手出肺肝至不可意者或面析之刺刺不自休居恒事南山翁及□氏周旋无违志壬申之春某归侍易斋大夫疾持美午夜过别从容言曰吾家世忠孝父兄有耳言且尝受教于大夫矣吾以言责不能随波□躯以速官谤顾念二亲老终鲜兄弟稚子弘教弘政辈无以养旦夕请于大人吾亦欲归耳葢谘报间而有岭南之行卒赍志以没吾少读太史公伯夷传未尝不三复疑之以天人之际惠廸从逆顾点闇不可诘以持美之志且材业得居耳目要地葢有显道焉而竟夺之年孰谓之天可谌耶虽然世之喔咿突梯连组交绶皤皤而蒙诟□者其于天寿将且谁属也约其年而侈其名不赢其躬以昌其后昆天之报施善人其果终诬乎 

　　○工科给事中赠太常寺少卿王公科传（郭朴） 

　　郭朴 
　　王科字进卿涉县人正德十二年进士授蓝田知县蓝城狭隘民太半居城外科拓筑贰倍于旧城中苦无水乃导西山水入城以便汲更新县治及公署学宫二吕先生祠其木石诸材咸取之所毁淫祠及庵寺者僧少壮者悉以境内尼配之督令还俗蓝俗婚礼论财女有踰三十未嫁者咸令省礼成婚旧俗大变及科被征所生男女几百余携抱于秦岭拜送感饭僧之梦谕城门守者遇游僧令诣县居数日果有十余僧至守者收之科隔别审究一人泣下曰我妇人也羣僧所掠受污久矣幸公脱我乃置羣僧重典而还妇人于里由是邑中有神明称近境土贼马隆辈三百余徒谋攻蓝田科设方畧防守及据戹隘口且请兵剿捕所给械甲急运至商南三百余里贼知有备不敢入境以贤征授工科给事中后五十余年蓝田士民追思功德建祠祀之在谏垣驳宗藩修府役夫之请劾内监工匠赏之滥上爱惜人才六事又上利民生八事咸蒙采纳疏论兵部尚书金献民西征无功欺罔三罪及固原总兵赵文纵虏杀掠宁夏总兵种勋玩寇失事风节凛凛士论壮之时武定侯郭勋新被宠掌团营科奉命点闸劾勋卖放军役大狱初起劾勋交通反贼李福达明受贿赂暗学妖法诸罪会执政者右勋下科诏狱削籍民居乡疏食布衣耕田治圃每劝乡人为善勿佞佛酗酒俗渐以化以疾卒隆庆初　世宗遗诏追录言官忠谏者赠科中顺大夫太常寺少卿 

　　○兵科给事中张公原传（郡志） 

　　郡志 
　　张原字士元别号佩兰后号玉坡幼有异质眉目秀朗言动一于古人自成童声誉籍籍弘治乙卯乡举正德甲戌进士授吏科给事中遇事敢言即上书言十二事曰正守令择将帅理刑狱汰冗食省正敛慎工作恤士卒明赏罚礼大臣开言路崇天道进德学忤旨降贵州新添驿驿丞至新添学者闻原名莫不裹粮负笈而从经所指授充然有得用是造诣益精阅历益熟夷方士风之丕变先后中乡试者二十余人嘉靖纪元复召兵科给事中原感知遇益以谏诤巳任知无不言言无不尽凡逾年所上凡四十余章言皆剀切至论国家大计及进贤退不肖词严色正凛然风生　上亦多嘉纳之三年七月竟以谏死阙下原年十八九时通诗赋善楷行草书入能妙品尝纪事得史体可观长益博学工文笔辄数千余言挥毫若风樯阵马不可止者故在谏垣凡论奏众方拟议构思其疏巳上而报下矣其敏如此使天假之年事业岂可量耶卒年五十一所著有黄花集蛩鸣稿石渠先生言行录玉坡奏议若干卷 

　　○礼科给事中刘公墓志铭（陈九川） 

　　陈九川 
　　公讳最字振廷五世祖永立自建昌徙崇仁之枫桥世崇仁人累善弗显王考璲由太学生湖州通判尝麾暗投之金民服其廉平逋负尽输前吏得脱羁去考讳崇邵武训导迁枣阳教谕刚明而乐施姚杨氏生四子长即公幼颕敏有大志尝道获遗金默坐以俟卒得遗者还之长好读书博览而约取然豪宕不羁耻循拘儒车丸躅顾尊慕孟氏号孟斋以示志正德丁丑举进士授慈利知县县介万山与苗夷杂处又值采木之役命使冠葢相望公理画曲当事集而民忘其劳嘉靖初征拜礼科给事中时执政欲以定策功要封爵议下公抗论其叨天之功遂寝然心衔之会宦官有以斋醮怙宠者张甚公劾其罔上靡内帑财乃黜判广德州不巳复讦公道假舟夫逮系诏狱适戍邵武公行且慰曰兹吾童游拾遗地也幼志未竟天岂以是成我邪益安之言者屡荐不报乃得解戍致仕亦惟角巾青袍屏迹城府生平有气魄见不狥故常伟论英发四座尽倾既扼抑不获用性故嗜酒益托以自放亲友醴之辄携大觥以随酣则诙浪号跳傲睨一世居常或经月不栉容与□亭浇花命酌意豁如也性虽刚厉孝友天成二弟皆登甲第一山东参议一福建佥事时序宴集怡怡如也然每以盛满戒诸弟而敛戢以先之邻里贫而有丧者则给之衣木乡党称其惠嘉靖戊申十一月公疾且革以诗别诸弟了达生死人争传之属纩正寝家人环泣有吁天呼屈者公睁目曰吾数尽自往耳孰杀我邪遂瞑目而化呜呼公之豪矌于是乎成章矣 

　　○给事中宗铠传（黄佐） 

　　黄佐 
　　宗铠字子修生而聪慧少有大志与叔侨同登嘉靖癸未进士知贵溪县执父丧号绝复苏五日水浆乃入于口终丧乃以母言起补任将乐以才堪治剧乃更建阳政务大体开诚心剔奸蠧约滥费去民贼首修庙学建桥梁毁淫祠置赡田以资贫士复考亭后以主祀事俗多淹女禁止之活者几千人遇荒饥赈济先发后闻宁以身受罚被召给事中时吏书汪鋐奸佞憸邪乃上疏极论其内怀欺罔外餙忠爱恶贯四凶行兼正卯圣明嘉纳矣鋐肆餙辩言者继以激怒遂下诏狱受杖八十赋诗自誓诗曰大奸在位毒流缙绅爰及三年愤积人神乃披忠悃乃吁帝宸惟帝时嘉俟时而行惟彼奸谗捏构诬绳惟帝赫然迟彼佞人爰逮小臣亦寘于刑于皇明圣实余寡诚大奸既去遑恤我身阳德方亨永底乂宁五日而死 

　　○兵科给事中刘君琦墓志铭（吕柟） 

　　吕柟 
　　君讳琦字廷珍别号北郭陜西延安府洛川县人也举正德甲戌进士授行人司行人嘉靖乙酉擢兵科给事中时值　圣上新政即陈六事且嘉纳焉尝被旨差放冬衣布花因极言侵渔十一弊且日诣卫衙支放虽经寒暑遇风雨亦不废僚长尝推其勤励不可及锦衣卫多权右乃愈振风采有玩慢者即疏治其罪腾骧卫所统力士又率内竖厮养人也惯以私债领官银以取利君阴识之兼廉得其情数十辈俱罪之是年冬当述职期多有假称缉纺吓诈人财者君上封事请旨下金吾捕治并上亲贤远佞疏他如峻宫墙之禁严宿卫之铺一劾而中官逮罪者四十人皆人所不敢言者一时京邑之肃然尝存恤军士严督五城及诸卫司勿得匿情其假充军妻者皆察治之卫司谓给事神目也未几奉命清军条举三十事切中时弊咸下司马勘行凡比试袭荫同事诸大臣中官多请嘱以从宽贷君竟劾治之虽事干勋戚权贵亦不顾也是时京师大饥乞丐刼夺莫之能御君请行舍饭开仓之政饥民存活殆亿万计盗贼横行寻以屏息是时谏台多以罪遣君又疏爱惜人才有少过者得赦不深咎其点视草场马匹多羸惫权贵者私耗之也奏劾既举马至秋即繁硕矣河南闑司都司相通奸以庶易嫡君发其罪俱罢官若乃卫卒病发误入宫门君又极力请救以从轻典其旦夕承弼不敢专于严也妖人有犯系晋狱当事者惕于权势莫任其咎君抗疏陈其颠末　上命山西鞫讯得旨依拟发落然妖人者又权贵所庇君遂发其隐过急切乃自是谪戌辽东沈阳卫矣厥后　圣上犹谅给事之心曰刘琦者是尝进谠言者也乃因东宫之建大赦天下得还原籍抵家五年疾作而卒然则君亦不可谓不遇也君于观政时尝解年例银之云中毫发必记于官后又解银陜西请大司徒原对印封至则称对差谬及开原封方伯惭谢其行人也差葬保安王府即檄教授令举会典定礼及古制数十条诸宗室遵之事竣彩币诸物一线不取人于君进身之始巳瞰其后日之忠直也少从父闰易州经卫即好诵书史不同羣儿嬉戏又知奉甘旨于父母而自甘粗粝寻易州遣君就学殷先生后谓易州曰贤郎初试愈出愈奇吾不能君师矣明年还家邑尹严君面试月给石米特加礼重时东川王公守延安考绩县学文在首选其后乡有术坐肩舆舁神曰金龙太子道路祈福君毁其舆执巫者诣县尹田侯田甚重之寻李妖扇惑乡人君又上书田侯云履霜坚当防其渐田厌其繁稍不听用后田妻子皆遇害邑有孤贫冯姓者君抚畜之病卒于宦邸寄柩僧舍及戍还仍携衬归葬于里凡乡有贪死者必赒殡之计给棺者四十余家是知君童孺书生时以及患难显微之际皆不忘忠孝仁义之道如此也始祖讳景先元末避兵洛川因家焉尝以贤良征仕河南按察副使至其祖讳姜生易州公配孺人廉氏感异梦寔生君焉则君之所源流可不谓远且厚哉 

　　○贞山先生给事中陆公粲墓表（黄佐） 

　　黄佐 
　　给事中陆公讳粲字子余一字浚明尝读书贞山远迩闻其学行称贞山先生其先得姓自姜齐陆乡元侯通至汉豫章都尉烈令吴子孙因家焉宋季辟目始居长洲之陈湖曾祖讳瑄祖讳溱以别子贵赠工部主事考讳应宾世传儒业旁通轩岐医学正科母胡氏生公郡城弦歌里幼颕悟绝人六岁日诵数千言善属对能评汉史塾师大奇之九岁工文十有四选入邑学受业于伯氏焕焕与季氏采皆太学生并称聪警兄弟自相师友乡党谓三凤云后又传经义于钱鸿胪贵而学益进布素谨敕出入敻异贵游人雅重之先正震泽王文恪公鏊见所作叹曰此子当魁天下今翰林无此文也嘉靖乙酉以春秋举乡荐第四丙戌举会试第三比廷对石文隐公珤将置首选忌者计沮遂列名三甲寻被选入翰林庶吉士连七试居首少师石淙杨公一清称通儒才足用世非但文士而巳丁亥冬诏简五人充史职公复居第一内批改授工科给事中舆情骇异故事所者葢新贵人用事公与同辈不肯往揖新贵人衔之故有是命拜官甫三日闻边警即上疏请修宁夏边墙以遏虏冲又疏言古今祸乱之原每生于壅蔽壅蔽之害常起于上下之不交故　圣祖御制大诰首言君臣同游其虑至深远也请每日视朝罢退御便殿接见羣臣商确政事至于经筵月惟三御寒暑又皆间歇惟日讲最亲近然接对不过数刻情意不交请如洪熙时开弘文阁慎简天下博闻有道之士置诸近侍更番入直听政之暇从容下问讲经史论治道涵养渐磨自然有益又论人才不独进士可大用举人监生有贤能者亦宜同升教职卓异有成效者曁王府官一体迁转边方长吏视内地尤当慎简不宜以愿就远方苟图利禄者充之其考察才力不及调远省者亦宜调停今朝廷屡议通盐法修马政然太仆苑马盐运皆不择人而徒变法无益也又陈四事曰久任使慎考察汰冗官复制科　上皆采纳戊子春奉命考牧劾御马太监阎洪欺罔因上十事　上允行之宦官之夺气其秋始用朝官主试各省公往浙最称得人还朝适有张福弒母狱厂卫与法司异断未决　上命会鞫熊都御史浃请依法司所奏被谴以回护免官公抗疏言大狱之疑必当详慎不宜轻斥大臣厂卫积威巳久每株送囚犯于法司法司虽知冤滥莫敢平反今据理与争辄黜诚恐法吏以浃戒非国之福也　上震怒下公锦衣狱杖三十踰月释之适奏黄河清自灵宝达平阳凡六日廷臣欲称贺巨僚以畏公言而止自是代言者有新进立异之指矣时张桂用事公夜草疏论之有鬼啸于庭公笑谓曰死即死尔吾义不可巳也言既啸乃寂翌旦疏入自分必死杖下乃获旨□以原职蕚落散官以尚书致仕二人贵震天下一旦免黜百寮震悚都下讙称奇男子梓其疏纸涌贵岳司副伦王给事凖继有章　上内批曰陆粲等何不早言俱下诏狱既而霍詹事韬上疏诋公辨蕚与巳同荐王琼初不受贿且谓石淙与腹心门生嗾公之于是　圣意顿回召璁还政府而石淙亦退矣公谪丞贵州都镇驿与伦准偕出都城有赋三生行美之者公抵谪所旦夕读书如常时士子执经请业与之讲授有掇科第者壬辰稍迁知江西永新县县素嚚讼蕃盗号难治公损益保伍法随户稽口召诸藏盗者与之好语令捕送自赎有出入可疑者保长率其甲夫捕之前后获盗数百人时彭陈二渠魁行刼江湖莫敢谁何力请于郡出其党周继于狱释其罪而购以重赏令设伏擒之以献又有邓姜二剧盗猝起郡邑间公密布方略旋亦就擒土豪左铎攘敓杀人曁唆讼号十虎三彪者悉毙之杖下道路称快有张轩者客死庐陵族众诬害其幼子虎欲私其产公廉得其实继还虎业其锄暴植弱此类也乃篡家礼以教愚氓邀士大夫共行乡约俸外革去私供堂馔明清法律修广庠序赈给师儒孝子贞妇由是吏畏民怀夜户不阖浇讹之俗渐于礼义而江湖遂以肃清尝欲引疾求去假寐斋庐彷佛有人谓曰昌黎子岂鄙夷阳山者耶惊寤以告赵别驾廷松廷松署其堂曰梦韩尹学士台之记及童虎传皆实录也抚台高都宪公韶巡院李侍御循义连章褒荐癸巳冬念太夫人春秋高上疏乞休即日就道士民攀号追送者数百里不绝既归养志惟谨祭先惟敬事寡姊抚孤甥皆极恩礼复等祠外王舅胡少参琮于居第之西报其育巳也又画王文恪杨少师钱鸿胪三像悬而敬事之报其知巳也陆长史锺张都水约托孤皆抚之成人徐文学元禄亦赖以成名且又造就其子尝曰人不以死生利害动其心然后可以干天下事又曰忠孝少亏虽积百善无足称矣优游林壑十有八年尺笺不入京师达官道吴非就见不往答馈遗一无所受前后抚按推荐及科道会举章凡三十余上皆尼不行大臣有餍事者荐剡及公公贻书友人曰吾不幸乃匪人所污其劲直每如此己酉侍太夫人疾亲调汤药衣不解带比宅忧哀痛踰礼苦凷殡侧不入便寝经理窀穸日渐羸尫见者忧之竟弗克终丧病且革清明不乱顾其子曰大丈夫当马革裹尸今待尽牖下得无马文渊笑耶言迄翛然而逝辛亥十二月二十五日也距其生弘治甲寅六月二十六日春秋五十有八呜呼公于忠孝之道尽之矣而严气正性未尝员刓委屈所谓昆玉比质者也忆予己亥起宫僚北上舣舟吴门始晤公公长身朗秀美须髯风采英发贯穿经史练达典故而多心得故其析疑经国持论坚定与之语辄中准绳纚纚不休王文恪尝出所记辄订其疑似一二在永新时与罗文庄公钦顺谈道亦订其困知记数条二公心服皆翻然从之博识古今奇字见杨修撰慎韵林移书指摘每相契合又尝索予所记革除遗事证以所见无不精确姜宪副龙者博达少所许可尝曰文章节行政事三者有一足以名世求其全者惟吾浚明乎公著述雄深雅徤比予家居丽泽时寄数篇□以隽永着左氏春秋隽及附注有前贤所未发者今行于世文集及胡传辨疑烟霞山房书尺庚巳编藏于家他若礼史二记注释见闻随笔钩玄抉秘诸录皆未成书公虽刚毅然见善恒若不及后生有好古工文者必加推重与之莫逆如彭君年其著者也彭君状公行谓公孝悌廉明如汉庐江太守忠谏节义如吴选曹尚书文章该洽如晋平原内史经术淹通如唐太子侍读予深以然呜呼向使公登翊泰阶得如宣公展其谋猷则格我圣明匪直贞元之世而巳惜公靖献之初已沮于人甫行所学一斥弗复虽流风百世可以立懦而年仅下寿赍志以终呜呼命也夫呜呼命也夫 

　　○工科给事中冯公汝弼传（申时行） 

　　申时行 
　　公名汝弼字惟良别号佑山浙之平湖人也父俊号居易翁以乡贡馆陶教谕迁遂平令母胡氏公生而不类凡儿性至孝六岁从遂平公于官会流贼压境邑无城守遂乎公乃匿家人山中独身督兵拒战贼既退或讹言翁死敌众大惊不知所而公拊心徐曰必无是也我心乃不动其颕识如此及长折节读书益通博是时遂平公解官归贫甚公昕夕奉菽水能使遂平公忘其贫及丧葬倾赀营办曰吾不忍俭其亲也久之举嘉靖壬辰进士初试行人巳选工科给事中奉命视光禄及盔甲厂劾巨珰数人置于法中贵人廪廪相戒惮之汪大宰鋐怙宠骄恣言官争之　上不能得最后公疏入　上怒持之不下巳有旨逐汪并逐诸言者公出潜山丞时左降官多自矜重不事事公至则召吏抱文书前决事视它丞弥谨监司诸公乃益注意高仰焉稍迁常熟令将行例有赆公留置学田若干亩以去常熟暴苦水民居多坏公便宜发仓粟赈急而后计处以报上官曰拯溺救焚岂暇先言大人耶巡抚中丞甚器重之巳复筑堤建闸丈田均赋事有便于民率先诸邑严办具有惠政可纪然竟以是蒙忌谮台使者惑之论调余干余干治如常熟而清校赋籍禁诸乘急舸往来湖中者以绝盗本民尤德之擢知太仓州至则减供亿除民所疾苦部使勾校积逋甚急民相株连坐系公说使者缓征民得不病有剧盗聚江海间前守不能诘公设方略卒购得之复袭击其党擒斩殆尽州又大治转扬州府同知而使者罪公故尝后催科复论调公浩然叹曰吾道固如是矣遂拂衣归公之归也值倭寇发海上往言于督府请城平湖躬畚锸以先作者人初病之及寇至赖城守得全而邻邑未城者皆被蹂躏人乃竞德公服之郡邑长吏亦往往叩公受筴焉邑郊垧西接郡五十里而遥河塘半废莫理公鸠工筑堰凡十有五津梁三十有二复勒石示子若孙世世修辑每岁菑民饥辄输粟县官助赈或市麦给贫不券责也其处家尤务惇睦亲戚故旧以次惠施无弗周伯兄贫既析居矣迎而奉养余三十年仲季诸兄下逮弟侄咸给田产其最贫者更时时衣食之先族之人农于田商于市学于塾序与夫室庐婚丧咸倚办于公其它扶义俶傥可书者甚众公以寿终平生著述有史案数十篇革除备遗三录行于世伯子曰敏功举嘉靖壬戌进士山东参政以敢任通达称葢能世公之德者参政君副使时以恩诏封公如其官犹称给事中者公以谏显也家世别有志不载论曰夫出处升沈之际可以观人矣人或先贞后黩或暂而弗持困而改节则志鲜宏远禾畜积无素之故余揽冯公行事忻慕焉始公食贫也不知贫也一旦蹑风云登谏垣张胆论天下事既国威重臣矣抑而就冗散簿书吏安位行志低回十数年无觖望无勌心坦坦翼翼如一日及目罢去不用而犹功德乡邑戚党者终其身也斯乃定志素禾畜实尔伟丈夫哉伟丈夫哉至所施予能饱义自愉快是亦人所难也语云仁义附富岂然也哉  

　　○礼科给事中许公相卿行述（许闻造） 

　　许闻造 
　　自昔许以国氏历世久经乱多分布散迁系莫可绪耆旧相传宋之南也许有扈跸来者肇家海宁灵泉里谱始四九提督国朝洪武间海州同知懋祀学宫懋生橓橓生祯祯生紃紃生滋滋封给事中妣赠孺人俞氏是生先考谏议公先是成化四年外王父卒子少封谏议以俞孺人往经纪其室明年己亥生谏议于俞氏三岁俞孺人卒明年继娶封孺人居氏谏议年十六受诗鄞人张先生福正德二年举于乡十二年成进士告归十六年给事兵科明年嘉靖元年壬午谏议抗疏论政令不当者数事某一曰臣窃照阉竖张锐张忠等罪恶载于刑书百死莫赎　陛下登极首逮凶邪而数月以来天诛尚逋明旨中革元奸巨憝许之减死赎金是以前日人心庶几　孝皇太平之望比来识者虑有正德纷纭之渐矣继曰臣闻故兵部尚书于谦再造社稷官其子冕锦衣千户今兵部尚书王守仁克平汀贑官其子宪锦衣百户顷者钦准荫授太监张钦义子李贤锦衣世袭指挥一时誊物议乖旧章累新政有必不可者部臣彭泽科臣许复礼相继言之而　陛下必欲私之是忠勋大臣之子曾不若近幸中人之奴也天□狥国死事之臣其谁不解体哉三曰　陛下入继大统御席未宁登用耆德嘉纳忠谠申敕法守裁抑侥幸窜殛凶邪可谓明也巳矣可谓刚也巳矣曾未再期秕政乖令日以益甚崔某左道罔上辅臣恳恳言置不答罗洪载守职逮系秘狱臣工疏七十上说不行近又庇崔某之奴夺法司之守斥林俊以违旨怒言官之奏扰矣夫俊士望也俊去而俊之类臣知其不能留矣然则　陛下将与近习私人共理天下乎天下且帖然乎臣知其必不能一日安也四曰伏睹科臣李学曾章侨部臣林应骢言事各罚俸有差臣不觉叹息自恨奉职无状愧服三臣之忠鲠深惜陛下气骄志怠逈异初心甘蹈过举也晋武以平吴怠隋文以乎陈骄信史记之至今陋之　陛下睿质圣志天下想望上文巾尧舜三王而乃下同二君岂不大失中外之望哉居岁余章虑数十上语抗直多类此明年秋八月自免归又明年居孺人封谏议相继卒谏议冢庐茹饘衰衷朱殷须发尽白王文成湛甘泉各贻书慰谕封谏议墓在杜曲山杜曲海盐紫云山也丧毕徙居墓陵遂自称云邨老人嘉靖十年诏补前职不起又明年海宁令胡公以学官诸生□谏议树棹楔故事当入谢谏议谊不入公府则漏下五鼓伺城东门外门启趋入令尚卧谏议北向再拜亟去先是邑人吏归谓令令致舆从供张种种而具谏议不善是也尝曰贵人严重固当苐今贵人即故诸生岂两人哉役属闾里乘舆拥葢坐扬扬自如视父老亲故走匿旁舍不当如是吾谊不入公府徒苦闾里也嘉靖十五六年前后诏补前职皆不起其明年右使邵公钖以宁令沈公瀚临门谕诏谏议辞病不起时年六十矣先生自结屋紫云山中食力咏志读书弹琴无一迹抵城市四十许年临终索治命左右皆浴曰无污我巳而冠幅巾被深衣命闻造及孙敦俭扶两腋坐息渐微闻造泣问顾言谏议瞠目视曰吾平日教汝学何事而今问我言讫而逝时八月十日也墓在袁花龙山上谏议生平不事荣利不喜俗间生作事时显仕里居部使监司多因岁时行金钱问遗谏议曰吾岂以贫故□诸公哉乃终身不受一钱也初谏议自灵泉徙也里中少年多反目视少乃渐安既乃大德之柘林之役县籍民趋数百里转饷军中谏议□□□□曰徒以膏夷兵无也寻罢之卒之十年里父兄醵钱文以祭至墓下皆叹有泣者居家冠笄婚丧祠墓享祀考经中礼具有条法性好游时时出游秦峰云岫间盘礴下上遇山僧野叟班荆尔汝即喜与饮食或目公贵人也谢不敢即拂衣去去归无所事事喜读书攻文词于书无所不窥而尤喜读秦汉间书凡忠臣孝子悌弟贞妇辄心存笔记藏之紫云山中郡邑志多采录者 

　　○徐给事中易墓表（李攀龙） 

　　李攀龙 
　　公讳易字希文举嘉靖甲辰进士明年授鄞县令先是县以饥馑饿莩载道公至辄大发赈起者万计夏大早用壁天井山龙见于雩雨踵公至邑遂以有秋乙巳复大旱乃再雩而雨邑每火公不惮郁攸出必直风风以反其气相感动类如此葢治赋则具有参伍无产厚薄无不如手剂其槖中民至今无不均之患开万金湖若干顷筑堰东西乡凡三十二所潴泄唯时邑至今赖之尝乘城见胔骼赫然在陴下辄属吏某棺葬焉而后去诘朝冢累累数十出其地上矣不必尽见其胔骼赫然也繇是旁邑之民来归者葢数千户居则募兵教水战大储饷以养其年或以渊薮逋逃谏阻之弗听也何而海寇作矣人始服其前识云日听狱常数十牒狱无留系庭无暴卒岁厉疫则出囚克期入逮若固在焉性敏捷一经目即更数年不忘以故人不能欺然亦不以欺人其视百姓之害去之如仇雠视敝政如匪澣衣之于体葢三年人无能犯其守者属歉邑中豪家竞相劝输矣莫不曰庶几有事效公上乎郡报檄下则自取其偿又若谓不敢以小民微劳之使神明令有宿义公卒听之亦谓不敢以其守妨赒恤之美俗云久之征户科给事中凡三月而卒于官父某子克敬世广信之永丰人鄞人薛晨时郡诸生尝馆于其署所次状如此余曰万家之邑精物亦大矣凡以令身自出之也雩而雨火而反风者天邪岁一歉家相劝効急公上而后食人不自知其使之开万金湖贻数百年之利流泽无巳时即后之君子不以其居常募兵教水战迂而益斥守倭安能辄传城下也鄞之政备矣以给事中何加焉三月而卒于官美先尽矣乎然未有今臣而遗力让贤者也才不特数者哉 

　　○礼科给事中道峰章君适墓志铭（徐栻） 

　　徐栻 
　　大丈年遭际明时身依日月囊简簪笔供奉赤墀与天子宰相论天下贤否用舍之是非利害兴革之得失四夷百蛮其顺其逆或抚绥而辟壤之吾见其人矣至于事关国本宗社安危系焉生民休戚系焉众咸知其所当而退缩畏避不敢出诸口此则奋然兴曰天下事孰有大于此乎遂侃侃言之不顾身害若人也虽旷世不一见焉故贾谊请教谕大子仁杰欲恢复庐陵虽所处不同要国家尽忠则一而巳明与言官着声于天下者辉映后先而求其知大本能言人所不能言吾惟于兰溪道峰章君见之君由丁未进士授行人前后本诏使驰节惟恭交际必慎所至缙绅宗室倾心爱敬至乐其言论风旨而日就焉君之节槩动人可知巳及改礼科给事检科中故牍章疏阅之叹曰皆非今日急务今日急务孰有大于二王之讲学乎遂草疏上言孔子大圣以十五而志于学二王今逾志学之年正值讲读之候可不妙选宫僚逐日劝讲使圣质日启圣学日新固他日宗社无□之庆也疏上留中继奉旨少忤人皆君危而君怡然未几讲读命下人始知君之疏果适其当而圣天子所见诚非寻常所能测识也葢君先伯祖枫山先生理学名臣其谏灯火一疏耿耿世称诵君今视之不逾有光也哉君在谏垣仅逾年而羸病日甚叹曰吾地不遂命也葢君于边防国计铨法漕宜欲次第论列而病未克也请告得归扫车丸焚香潇然若忘人世而卒不起矣呜呼天生才贤所以国家也今芒颕少露而遂捐焉岂天之于才贤固有所限耶抑天隆章氏始使之各自鸣其盛将纵之于其弟若子耶呜呼信未可知也君少有异质长从师问学即有志于圣贤事业尤喜赋咏精医药迫蹑陶韦入彀岐黄家藏有集其余事耳君居常以父母不逮养恨而事俱父犹父凡训弟厚族至刲股以疗祖疾忍贫以杜私请皆有非今人情所能及云 

　　○吏科给事中张公正学墓志铭（黄辉） 

　　黄辉 
　　孝莫显乎忠忠莫盛乎谏谏而利国即不顾其身身焉往哉乃仓卒无柰时何也言之吐愤之吞身与困老矣而后乃归名于其身归孝于其家悲夫吾何以铭吾可宗哉可宗忠孝人也自其大父张来衮先生名谏议以抗疏争大礼得戌瞿塘平生最善□用修氏卒与用修同赠太常卿贰焉来衮仲子肃以孝廉起家官至普安剌史生三子伯曰正道与公同举丁卯成辰成进士卒佥越宪仲即可宗生能言则敏特善记三岁知属对洊晓声律七岁刺史公试细雨润新篁诗辄三十二韵甚新丽时号奇童大母金夫人爱其英发与伯等宁页抚之曰两儿绰有祖风皆闻孙也吾门其大乎胜冠就试常与伯迭首诸生曁同举公得第七人是时剌史公方别驾承天明年擢守普安遂拂袖还里公侍养甚适丁刺史公艰柴毁如礼伯佥福建宪公将太宜人就之养巳移镇越复奉以归因便揽东南名胜无何伯卒官公大恸曰天乎吾以扬显付吾兄身可毕志慈闱耳今当奈何丙戊第春官趣归太宜人寿俄授中书舍人复假差归省念弟兄鼎足而伯季先后逝顾影膝下不忍出太宜人曰而家世忠孝吾以而无废顾不荣哉母□使人谓若以我废而家乎公不得巳泣就道己丑考三年绩恩进一阶封配汤孺人公忽心动曰白发闾倚而乌乌万里乎遂陈情乞终养时有　旨考选台谏冢宰业籍公名上矣特使人谕止之而新安许文穆雅重公亦劝留曰方虚左省待足下公不可乃诣太仓泣以恳新安尚执前意太仓曰彼忠之日长孝唯今兹我辈有听之耳公实太仓门下士故相知特深云得　旨驰归甫及淇而计音至公绝复苏者再泣血茹蔬三年既葬复庐于墓呜呼人荣之于天性也何啻远哉然中人以还鲜识匡欲乃至绝裔裾不顾矧夫清华尺只物望羣归音容天末药粥无耗而方寸怔怦若朝不能夕此曷故哉夫山崩钟应吐弦绝虽理无违物而物罕及情孰能精感万里如曾参蔡顺也者若吾可宗盖庶几焉矣免丧除原官甲午充顺天同考官最称得士寻授吏科给事中时　上深居上下否鬲公亟疏言君臣一体元首主于上而心思得官使股肱耳目咸効厥有然后血脉流畅而太和生焉宜延见辅臣委任大臣召用言官反复千余言自是娄进言无不倾赤诚者而饬吏治筹 

　　○赵谏议汉传（张凤翼） 

　　张凤翼 
　　赵谏议者名汉字鸿逵嘉兴之平湖人其先世宋疏属谏议以正德辛未成进士司建昌理方是时李宪副梦阳按江西欲变其好鬼尚巫之俗檄郡县毁淫词顾群吏惧鬼责毁不力也谏议佐建昌守一日而毁城内外十有五祠故盱江书院记有志超厉而力向往之褒其它平反督役账贷戡乱之续载在郡乘者可考也擢拜给事中居谏垣最久凡历三科三转官时当改革之际宿弊未尽除而怙宠骄恣者接迹谏议绝愆弼违有抗直不挠风前后奏疏不一上武庙者三　世庙者十有四责回话者二奉诏逮狱受杖者一其间若论箫敬之怙终崔文之擅政谷大用之请乞扶安之传升凿凿中窍至指斥同官紏□当路尤人所难后竟以失要人意出参晋藩不数□且乞骸骨归矣史氏谓其当司言则凤鸣当葆光则龙卧不可得其槩哉论曰世之仕宦任言责者宁专攻君身至城狐社鼠辄敛手不敢问此无他以批逆鳞者得全而罹蜮射者不旋踵也正德间逆瑾鸱张流毒缙绅亦岌岌矣虽旋扑灭而烈熖之灰未寒方骎骎有燎原之势谏议能撄其锋至遭摧折不惧不东封条武备诸疏尤切时弊见未然颇见木纳云及□两宫灾尘　诏献言讽谕详切　孝安皇太后引□发有　旨遣代公时摄礼科遮同事谓曰送终大礼也日　上大行皇后谥册羣臣睹　天颜哀喜交集岂其永诀而简一送愿共争之乃率诸僚上疏力请有　旨报闻寻奉　敕视太仓发前两主计墨状顽风顿警巳复监　两宫工程时复行各省采木公家食时稔知蜀□木故乃极言诸弊状宜委廉能招商人破虚又荆州沙市商木聚也巳离川险转运差易就工曹税易木解京可集事省费便章下所司时　三殿灾西安门复有雷火之异　上震恐下　诏责谕诸臣修省有疏宜罢开采以回天意者不报巳复疏言调停采矿宜可久欲责成抚按部臣岁额令可得厚利而又享鸿名公大诧曰修政弭灾如救头然奈何乃尔乃上疏极论其非略云人臣之谊当纳牖以启聪明乃今昨自相矛盾逢迎迁就借口调停所谓月攘邻鸡耳引君当道固当如是耶且利与害相随名与利难并世宁有不亏　国课又不累小民受厚利且享鸿名者乎开采一事无论远者第以中原言之倾富民十家之产所得不满百金命曰好利哉内顾隐微欲曲有所就不能无利乎利之好而心知其不韪乎众也则密从臾之显修饰之阴阳于利与名间计且必兼焉而因欲移之以便　人主嗟乎难矣哉庸医之用毒药也先挟其所以解之之具而解之者亦毒也则又有解解者以毒济毒蓄害滋甚而犹词之曰不尔不良夫孰与不用之善而循其本曷故哉利之而巳矣以是利则不如勿利焉呜呼一指在前泰华不见横流易决砥柱甚难公宫不过七品而气凌鼎足横折耶铓不遗余力官可夷身可瘴而气不可夺发舒君实之忠愤于数百年后凛凛然如生视来衮先生疑有光矣公赴谪所不能其土乃乞假还里徜徉山水间与诸耆旧修香山盟暇则教子侄俶后进陶然无倦创立家庙奉太常公以父兄配享置义田百亩以赡宗人近属或告乏周之唯力是视焉公内行纯备伯母独居事之如太宜人弟正论夭孤在襁褓请与伯以剌史公所遗产与之又割巳产妹氏冶舍所进太宜人七箸类如此有司下访虽绝不及人曲直事若大利害必倾心告焉归田虽久忠爱常在吟咏闻　庙堂有新政则喜见颜色　册婚礼成整衣冠东向称贺欢饮竟日也于古书无所不读暇则手一卷若堪舆医卜星历筭数无不游习所著有稿若干种诗好陶文好苏奏议好敬与无苟作者公讳正学别号怀鹿可宗其字也卒年六十有七 

　　◆南京六科给事中 

　　给事中李公濴传（陆粲） 
　　南京刑科给事中史公鲁墓志铭（韩邦奇） 
　　南京工科给事殷公云霄墓志铭（崔铣） 
　　南京礼科给事中剑溪郑□□云墓志铭（徐阶） 
　　谏议梁公格传（朱睦木挈） 

　　○给事中李公濴传（陆粲） 

　　陆粲 
　　给事中李公者大梁之祥符人也名濴字宗禹一字原洁其先自燕来居大梁世有显人称衣冠家公早孤力学被选校官弟子员美须眉仪观丰伟好倜傥大节举成化辛丑进士久之拜南京户科给事中会　敬皇帝初即位是岁六月朔日有食公上疏劝上饬躬修政以销弭变异因陈慎始保终之戒　上嘉纳焉都民当供杂调者其高赀富人大抵贵势家私役而官中百需特倚办下户公令所司核实而均其征有挟私于请者痛斥绝之于是宿弊尽蠲上下称便中贵钱能素饕诐时典留钥兄弟奸利暴横都城中公奏劾其罪状又论刑臣不宜干纪与政辞指尤峻切用事者怒俄有盗取土于　孝陵壖中者公廉得其主名以闻用事者因指擿以诬罔非所宜言有诏镌一阶补肥乡丞肥乡小邑去京师差近朝贵往来境上每有所发取守令不能距违公至则一切裁之以法其后遂莫敢妄求皆白无挠彼强项丞也是时左降官多简傲不省事独公尽心吏职推情与下先谕教而后笞法民大信爱之□恐其去也一日集数百人走阙下上书言愿从□明天子乞李丞惠养小民书报闻而公以母忧归矣孔居丧年纔五十余遂无仕进意家居旦暮手一编绝迹公府部使者以下造门不辄见既见语不及私所居湫隘或请更诸爽垲者谢曰先人安焉余不足以嗣之余保此足矣巡抚都御史孙需陶琰先后列荐于朝使郡守丞即其家劝之复出譬说良苦公弗应既而拊心笑曰此中乃坚过于石何可转也因署所居曰石庵以着其志中贵廖镗镇守河南势张甚蔑视士大夫独心敬公间具召之时宾客满坐待公举酒公不得巳强往酒一再行即据席睡大鼾镗惭顾左右曰李公老人也不胜桮杓矣少选公起拭目理髯长揖径去镗惘然自失自是不复召也论者儗之宋广平待王毛仲事云素轻财居官所得俸禄悉分遗族人未尝营立产业既老益贫常饭脱粟犹时时弗继独居一室土床苇席而巳然无不足之色遇良日乘小车从子姓出游茂林广野靡所不之意欣然乐也正德癸酉年七十一乃终公善书所诗文皆有思致今存者若干首藏于家陆子曰班固书称朱云着节汉廷后不复仕常居鄠田时乘牛车游衍自适虽宰相欲延致之东合弗屑也余观李公仕盛明之朝钦上书显讥贵势亦矫矫壮激矣其谪也非　士意令异时复起必且驯致大官乃泯迹里闾优游终老遭有力者相援而执志弗变方诸槐里令屈强哀世者虽所遇不同然风操则髣髴似之世恒言古今人不相及岂其然乎抑吾闻马文渊有言凡人既贵当使可复贱也今之仕者一日去其官即愁沮丧志如鱼失水喁喁然死所谓不可复贱者邪若李公食贫不悔可以难矣公子世德礼部郎坐小法谪吴邑博士间述公行实视余余列其大者以传 

　　○南京刑科给事中史公鲁墓志铭（韩邦奇） 

　　韩邦奇 
　　首山子道丰而位俭体达而用阻志士至今心恻昔首山子官南都居谏垣也竭节致忠伸志就列侃侃然弹射勿畏高明巧中者指宗室伤之而首山子罢葢正德中也比及天日既朗心迹巳白而首山子病天下知首山子者日望其愈乃留连二十余年而竟不起天于首山子何饶于赋而靳于施邪呜呼贾生屈于长沙仲淹老于河汾从古则然哉公姓史氏讳鲁字宗道号首山子山西平阳蒲之大族也曾祖讳仲谦祖讳全义官考讳臣南阳府经历封给事中妣冯氏封孺人公幼聪悟初授书读声朗朗即通晓大义顾庄雅不同羣儿好学不倦虽暑且就灯火学既成章而尤精举子业弘治戊午以尚书魁乡多士入太学祭酒方石谢公校六馆士而公首曰若人者性理之学也正德戊辰登进士授镇江府推官时羣阉擅政上下交征吏治多苟且公治其尤者数人而一郡肃清江东讼者皆愿之公曰史青天也然又决久冤之狱而人祀其惠寝怀金之谢而众服其廉裂太宰之剌而人莫干以私三年而政成颂兴当道交章论荐之曰良吏也乃擢给事中比当权瑾之后言路久塞公乃以谏诤巳任弹射皆当世贵人葢自吏部尚书而下二十余人既而又劾参赞司马及守备太监曰表里擅权淫朋也宁藩宸濠逆节巳萌人皆知之然濠权术巧中婴之者奇祸立至又以离间典重在廷无敢言者公乃首发其奸曰濠必变无疑也又上疏请省国用以节民财葢前后二十余章刘驾部读之曰此切当世之务俊杰之见也会师臣不合于幸宁宁嗾稔奸枉状评师臣守备太监素善稔奸因窜公于状曰给事中师臣门下士也遂罢归公素敦孝友事封公孺人终身仁若孺人卒卧地枕块感疾风湿痿痹几伤生处其弟知县君周情同忧喜人以难乃又艰关脱封公之难生则构堂而奉没则建祠而祀尝诲诸子曰孝弟者仁之本也未尝刻意诗文然自典则尔雅绝腐脱俗所著者首山集曰文艺末也人坦夷平易弘人之度素优终身未尝与人有睚眦绝口不言人短不较人恶高知州瀹贪狠悖德寻常视公及事败士民尽欲害之圜围其弟公问遗如常瀹祈曰知州罪则滔天矣柰妻子何惟仁人是望公允其托图全归之或以过厚曰犯而不校学者所当师也与人恭虽卑贱亦抗礼曰均是人也初公既里居闭门扫轨不事请谒与诸弟商确义礼校勘古今物我进修之图公素不营产业凡俸薪又不入私室岁少歉妻子不免饥寒或鬻田圃具粗粝充膓而巳然未尝有所怨故蒲人曰贞庵之后惟公一人贞庵者蒲产杨少参也清介慎取与蒲人重之君子曰首山子可谓安贫乐道者也公生成化癸巳八月卒嘉靖己亥五月年六十七岁 

　　○南京工科给事殷公云霄墓志铭（崔铣） 

　　崔铣 
　　殷氏凤阳大族也元末有讳仲名者避乱东平因家于寿张仲名生尚文尚文生胜胜生铎铎生玘号刚斋以贡士昌黎令刚严多知民畏爱之刚斋娶张氏继室以任氏皆不孕子乃内李氏孕七月生近夫既长修眉碧目口可容拳体羸而骨徤读书数行下既成诵终身不忘年二十有六举弘治乙丑进士明年以疾归卜居石川作畜艾堂聚书数千卷旦夕诵思欲以作者自名正德辛未病愈还京师授靖江知县近夫明察有断不劳而治蓟盗过渡淮江掠常州将如靖江近夫有备盗谍知之乃如江阴近夫发兵追之江阴得完常守檄近夫修郡城又自修学宫费省而工坚民朱铠死于文庙西庑中莫知杀之者忽得匿名书曰杀铠者某也铠素雠某众谓不诬近夫曰此嫁贼以缓治也密问左右与铠狎者谁对曰胥姚明近夫乃集羣胥于堂曰吾欲写书各呈若字视明字类书诘之曰尔素狎铠杀之向明大惊曰铠将贩于苏独吾饯之利其赀故杀之耳近夫叹曰利重忘亲交非其道者必□□乎嗟乎乃杀明癸酉调青田青田剧邑也近夫去其害民者六七事他无所更张近夫雅好游眺川壑览物歌咏靖江青田有大江孤山混元峰每暇辄出啸咏其间旷然自得乙亥考绩如京师青田民号而送之吏部以最闻选授南京工科给事中上疏言事者五曰清弊苏民曰安重地曰防奸微曰除邪以全治曰公赏罚既病封其疏题曰理事晓意忠词驯付其母曰兹以归云霓弟遂卒丙子七月七日也年三十有七近夫讳云霄号石川娶岳氏男子一人曰哻初刚斋卒近夫则礼治丧既卒服始冠将昏与其妻之父母约必如昏礼举后又考订古今祭礼行之惟谨故鲁人多执礼者近夫爱诵程朱书其文非秦汉人语不习又以诗者抒情表志风人善自汉魏至唐作者皆辨其音节而拟之作古乐府四百篇集志谷录金仆姑数十卷又览庄周书说其达性善喻最后自病太博必六经之旨然后究心焉近夫方峭克约国子司业穆伯潜笃行苦学无匹也犹畏近夫曰近夫之耻不善不啻负秽近夫居常不谈人过及论文则指摘疵瑕不以一言假人葬于石川之南会者千人咸哭之失声 

　　○南京礼科给事中剑溪郑□□云墓志铭（徐阶） 

　　徐阶 
　　呜呼自剑溪君卒而予无益友矣君性高迈介直不随人愠喜亦不能隐人之过其论说剖析义利决择是非能使人听之凛凛坐不敢言去予昔司理延平与君处三年有不善未尝不予告苟弗能改未尝不忧即能改未尝不饮予酒欢笑竟日也而今不可作矣呜呼是岂独君之不幸哉自道世交丧臣之于君既靡然謟以求利之务至于朋友其利几何然而一辞色之好能不謟以求之者寡矣故苟志于利无所不至焉苟不志于利亦无所不至焉以君之处友而其事君可知也以予之不获受君之益而天下之失望于君可知也呜呼夫岂独君之不幸哉君讳庆云字舜祥延平之南平人世有隐德考友以贡□宾州司训娶林氏生君君幼奇敏文多不属草然具词乃若宿构故自少即有声年二十二领正德癸酉福建乡荐明年申戌举进士拜潜山令部使者优其才徙南昌当是时宁庶人方恣横藩臬大吏莫取裁以法君不挠踰年以异政□□使者嗛君行遽诬奏之事下巡抚都御史核治会庶人败士人大多失节者由是君名重甚中丞阳明先生王公御史渔石唐公连疏白其诬且荐之拜南京礼科给事中　今皇帝即位首劾中官杨琳贪不奉法及留守大臣之不职者立报可后三年大礼议起君引濮议以争不能得引疾归剑溪家如诸生时志晏如也未几遭宾州丧独不用浮屠服除会新制廷臣病满三载皆罢不用当路者素嫉君文致以当罢竟斥去君亦不尤复归剑溪闭门吟诵若遂与世绝然人益贤君东西过延平者莫不造其庐君亦与之倾倒桮觞诗奕各志满而去予之始谪也君方待命国门一见语合及予抵郡数月君亦罢归予于是数过君潇洒脱落人咸得亲之而规诲劘切则予所得多焉葢君之得予厚矣次其事而之铭 

　　○谏议梁公格传（朱睦木挈） 

　　朱睦木挈 
　　谏议公名格字君正别号定斋山西稷山人也其先曰铸者以岁贡授河南杨庄巡检铸生溥溥仩至秦府右长史生子三公其季也公生而秀郎八岁即解经义长史公奇之携之宦所授以毛诗时文安纪先生以易教授关中公闻讲易心悦之又从纪先生受易居数年二经俱精习嘉靖乙酉领乡荐乙未登进士第授济阳知县济阳剧邑也其俗谖而喜讼或虞之公曰顾治者何如耳比至讼者羣集公尽收之越数日别淑慝察情伪乃惩者若干人旌者若干人于是民稍安辑而讼亦衰止先是兼并之家地匿而税不办公乃履亩而计按籍而核未几得隐田若千万亩分别肥塉差三品各立文簿奸吏无所容诈公又劳来不怠于是复业者甚众其地通舟楫商贾恒苦无名之税至是公尽罢征又定宾旅往来之式其费省约民甚德之丁酉　章圣皇太后梓宫返葬承天道出东郡济阳属当供亿而阉寺横索无厌势熖赫奕同事者咸逊避公独毅然以往卒事不淆其施不挠其守诸阉寺知济阳贤亦皆敛迹云公审□明敏是时诸郡县难决之讼多属之禹城有冤狱黑岁不白监司移公鞫之得其情一县尽惊它日禹城人持数百金以谢公曰法当如是非私尔也竟郄之公居常慕薛文清之为人锓其言行录于官舍诵而法之又自奉贬损纤毫不取于下尝扁其堂曰一鹤一琴亦是身边长物匹夫匹妇执非膝下婴儿其自信有如此公暇亲诣学舍课试诸生出其门者皆循循雅雅济阳自是多德艺之士矣在职三年有羣乌集于庭都御史御史各荐于朝先后凡十有三疏及公满去百姓遮道泣留送之者相属于道越宿始罢明年庚子公以考最封文林郎父溥赠奉政大夫母姚氏封太宜人是年冬征授南京兵科给事中既陛辞过文安谒纪先生墓始行抵平阳闻太宜人讣擗踊踰节遂婴疾既襄事乃于墓所建永思洞维则亭葢致终身之慕云再踰年竟以毁卒乃壬寅十二月三日也年四十有四所著有窥易集四书古义补及定斋存稿藏于家公卒数年伯子纪仲子纲季子维相继举于乡壬戌仲子纲登进士第授户部贵州司主事　庄皇帝嗣位覃恩中外公以仲子贵进阶承德郎又三年庚午加赠奉政大夫辛未济阳诸父老奉木主祀公于名宦祠是年仲子以河南按察佥事擢湖广布政使司参议乃上疏乞归养诏许之既归定省之暇乃树阡表修谱牒起使大梁属余传睦木挈曰稷山古河东之地山川盘郁代不乏贤及我明兴梁氏锺厥美自淳化令迄今衣冠不绝谏议公之治济阳惠而直贞而约其所施设虽古之循吏不过也赞曰梁公挺秀筮仕济阳旌别淑慝观省耕桑和气攸萃羣鸟来翔乃迁给舍乃登岩廊志虽未究百世允光 
</div>
    <div class="pagination">
<a href="国朝献征录_page148.html">上一页</a><span>...</span><a href="国朝献征录_page144.html">144</a><a href="国朝献征录_page145.html">145</a><a href="国朝献征录_page146.html">146</a><a href="国朝献征录_page147.html">147</a><a href="国朝献征录_page148.html">148</a><span class="current-page">149</span><a href="国朝献征录_page150.html">150</a><a href="国朝献征录_page151.html">151</a><a href="国朝献征录_page152.html">152</a><a href="国朝献征录_page153.html">153</a><a href="国朝献征录_page154.html">154</a><span>...</span><a href="国朝献征录_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
