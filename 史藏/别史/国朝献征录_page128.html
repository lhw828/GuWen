<!DOCTYPE html>
<html>
<head>
    <meta charset="UTF-8">
    <title>国朝献征录 - 第 128 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 128 页/共 245 页</h1>
    <div class="content">　　太常寺少卿兼翰林院侍讲学士杨时畅字知休陕西咸宁县人太子少保户部尚书鼎之子也成化戊戌进士改翰林院庶吉士授检讨弘治初与修　宪庙实录书成升修撰未几充经筵讲官同考礼部会试诏选　东宫官属吏部尚书马文升以时畅荐改右春坊右赞善秩满升左春坊左谕德会典成再迁侍讲学士正德改元以　东宫讲读恩升太常寺少卿仍兼侍讲学士寻卒时畅羙风仪善谈论居家以孝友闻大臣子多□国朝典故及前辈遗事有干济才未及用而卒 

　　△太常寺少卿张衍瑞传（朱睦□） 

　　朱睦□ 
　　张衍瑞字符承河南汲县人也祖杰监察御史父继湖广左参政衍瑞举弘治十八年进士明年正德改元授清豊知县以勘事执法逆瑾所恶矫旨下诏狱楚毒备尝濒于死者数矣瑾诛赦出历升吏部文选司郎中十四年　毅皇自榆林还复欲南狩时宁藩蓄逆上下以忧大臣科道交疏留不听江彬辈又从诏以三月壬子驾出衍瑞曰即畏罪不言宁不宗庙朝廷虑乎乃抗疏率同官六七辈赴阙上之大畧言廵游费财动众寓县骚然而隐忧伏祸且不可测　上不许明日诸曹属各又上疏谏前后百有七人询益亟切　上怒罚跽门五日而京师忽风霾昼晦禁内海子水溢高四尺许桥下七铁柱折有金吾卫指挥张英者以是变之明验□□袒戟于胷以死谏　上大惊诏诸言事者各杖三十倡之者谪外衍瑞得平阳府同知　今上即位召复原秩寻擢太常寺少卿踰年卒于是言官疏衍瑞性忠直两遭困厄宜加褒恤以励臣工诏可赠太仆寺卿仍赐祭葬荫子先是衍瑞同邑人刘珏以贡士任刑部照磨亦以谏止南廵杖卒赠刑部主事 

　　△太常寺少卿潘府传（实录） 

　　实录 
　　太常寺少卿潘府淛江上虞人以进士仕至提学副使乞终飬遂不起后以荐升太仆寺少卿改太常寺少卿致仕嘉靖五年六月癸酉卒府性至孝尝疏请行三年之丧又上圣学渊源中兴治要诸疏居家有笃行好著述乡评重之廵按御史潘仿请乞祭葬礼部复言四品文臣例有祭无葬　上以府孝行可嘉特令有司量与营葬 

　　△太常寺少卿兼翰林院侍读学士郭维藩传 

　　太常寺少卿兼翰林院侍读学士郭维藩河南仪封县人正德六年进士改翰林院庶吉士除检讨升南京国子监司业翰林院侍讲学士管南京翰林院事历七载召还以原职管理诰勑充经筵讲官寻改侍读学士巳充讲大学衍义官纂修　列圣御制文集充管录官擢今官嘉靖十六年十月卒　上念其讲读劳特恩赐祭葬维藩敦朴孝友乡人称之 

　　△翰林院提督四夷馆太常少卿李开先墓志铭（殷士儋） 

　　殷士儋 
　　嘉靖初文治恬熙群良汇进于时仕于中朝者有八才子称中麓李公其一也公以隆庆二年二月望卒于家嗣子幼弱里中无赖稍稍齮龁之而一二有司复持之急以故不克襄事者数年至是始议以壬申某月日葬公绿原村祖茔前期嗣子持状来请铭余曰公吾邦之良也铭恶可辞按状公名开先字伯华中麓其别号也先本伯阳之裔居陇西者最着其后始自陇西徙长城岭又自长城岭徙绿原村于是遂章丘人数传有名子瞻者公曾大父也子瞻生聪皆邑诸生聪生淳正德庚午举于乡娶于王而生公以公贵累赠奉直大夫吏部验封员外郎王累封太宜人公举嘉靖戊子山东乡试第二人明年成进士授户部云南司主事久之调吏部考功历稽勋验封员外郎郎中巳又改文选寻擢太常寺少卿提督四夷馆居无何罢归盖家居者二十年而卒公生而卓荦颕异七岁善属文读书一见辄成诵而又即知声律吟咏之学稍长补愽士弟子员里中有繇役苦公公自言于令令面试大奇之复其家于是齐鲁章缝之士咸唶唶推毂李生矣未几赠公捐馆舍公哀毁尽礼巳又丧其祖母公持服如赠公乡人称之服除连举进士尝运饷金诣宁夏当是时关中有两太史康公海王公九思家在武功鄠社之间公业闻两公名及使还过访之此两公者居以才自雄睥睨一世乃见公独欢然相得留数日始别复移书唐太宰荐之抵家以疾在告者踰年始授户部主事户部金榖剧曹而公所督太仓粟时尚有中贵人监之公不兢不絿委曲调停无挠法焉复奉命出理徐州仓顷之以望调吏部太宰汪公鋐所器重故任吏部者率矜岸高自标致扄门谢宾客虽亲故人不相接以示尊公顾数与诸友游以诗文相赓和暇则浮白对奕谈笑竟月而无废事卒之人莫敢干以私而称吏部能谢绝请谒亦卒无踰公者公既才气居铨衡要路素伉直不善事权贵人而诸侥侥见抑者又日媒蘖之时柄臣衔公不附巳遣逻卒廉公阴事久之无所得终不释公至是盖巳迁太常矣会九庙灾公例上疏自陈竟中以他事令公归归时年才四十耳居六岁而配张宜人又卒六岁而太宜人卒公哀毁弥甚每哭辄抚棺号曰天乎乃不令母见开先举子耶盖迟迟者越八年始葬焉公故尝病脾间岁作不至剧丁卯秋乃大作踰年竟不起距生于弘治壬戌八月二十八日凡六十有八岁公少慱学强记有大志所与交皆当世知名士以意气相许遇事筹划剖析多出人意表往　先皇帝幸承天尝命少傅翟公廵九边云翟公议自辽东始业巳行矣公独请间谓曰公国家重臣也　主上所倚任京师密迩边塞藩篱单弱虏飙迅可至今车驾在江汉公柰何复远去京师令缓急不相及乎公往宜自宣大此声实相副万全之画也翟公矍然悔失计拊手□曰老誖不任事微君幸教几失之卒改行如公策公之慷慨知大计皆此类也呜呼以彼其才假令秉筦钥之寄所建竖必且掀揭可观乃于方壮之年竟一蹶不复起虽致位卿贰稍称通显矣然实未究厥施也昔人论冯唐李广有不逢时之叹乃　先皇帝长驭远揽臣下一言称旨即不次待以卿相可谓有时而公卒摈弃不偶以死此又何说也比　先皇帝上宾公闻之躃踊几绝意若无复有知巳者公之情见矣公目罢归稍益充拓旧学与荆川唐公念庵罗公约□天台鴈荡之游值丧其内子不果行既而叹曰会□处不必在远吾直岩居而川观耳乃辟亭馆招致四方宾客时时以其抑欝不平之状发之于诗尤好金元乐府不经思索顷刻千余言酒酣与诸宾客倚歌相和怡然乐也以是公之长篇短调徧海内而名亦随之人或以靡曼谓公者公不顾呜呼古贒智之士抱琬琰而就煨尘者或傍山而吟或被发而啸或鹿裘带索而歌要之其中皆有所而未庸故缘此以自泄而世以恒度测之远矣若公者母亦有所而欲泄也欤良可悲已所著有闲居集十二卷杂集二十一种行于世 

　　△提督四夷馆太常少卿前南京国子司业讷溪周公怡墓志铭（姜宝） 

　　姜宝 
　　公讳怡字顺之号都峯后改号讷溪世宣州太平人高祖端庆祖德夫祖全皆不仕父本秀号西畴西畴公初以公考推宫满赠如公官继因　穆皇帝登极覃恩以公南太常少卿贵加赠中宪大夫母刘封太孺人又加赠太恭人公少游邑庠中嘉靖甲午乡试登戊戌进士初授推官司理顺德以治行第一人征选吏科给事中言事忤旨杖阙下仍逮系锦衣卫诏狱时嘉靖癸卯六月二十七日也历甲辰乙巳凡三年　上用箕降神之言乃与前此言事同逮系侍御富平杨公爵员外郎泰和刘公魁并得释未弥月而　上箕神造台太宰熊公浃极言不可然忘其请释三公也　上于是怒罢熊公民而复逮三公焉历丙午丁未凡两年而　内殿灾　上亲于火光中闻半空有神语令释三公于是三公者竟释云公归犹得送母刘太孺人终自是家居凡十九年岁丁卯肃皇帝宾天　遗诏还公吏科寻转太常少卿未及任改而北既任太常也又以言事忤旨外补山东按察佥事戊辰转南京国子监司业己巳复转太常少卿提督四夷馆事未及行而疾作度不可行也托友人操江都御史吴公时来上疏以请疏少师石鹿李公所力阻不果上竟卒于家时隆庆三年十月十七日也公自诸生时即能有日拆镬不避沟壑不忘之志郡倅古冲李公督学介庵章公大司成白山伦公方举业相知巳奇公器识非寻常矣及顺德司理书皋陶祥刑之戒时自观省旁郡邑皆以神明称其署府篆也适　章圣太后国丧　肃皇帝南廵省视　陵寝之日　驾往来境上诸供应取诸仓卒公一以身应之无不立办也既而梓官从舟南行当有恊办于他郡时则守既至视事矣卒未能办公代办其事亦无不井井于是抚按其地者皆荐公卓异才天曹授公吏科犹以资望当擢铨司适南畿员数充溢不获留恨居掖垣朞月而封事凡八九上如谓廵抚论不肖不及方面文臣论郡守不及见任举令丞自矛盾举境内人才滥及贪邪失体谓计部本兵及司空三大臣皆不职宜亟罢谓文选考功二司宜得人而久其任谓赠谥予夺失当出相嵩调旨专恣而欺罔元旦日食昧爽前不及三分免救护也谓少亏不如无亏救护可免修省不可无种种皆确论最后大臣不和憸人党比言官罢谪大敌在前而文武构衅皆非国之福三可惧辅臣窃威福吏部轻黜陟督抚辱将官而将官怀小忿误大事四当戒盖指相銮嵩冢宰瓒总督翟鹏赵廷瑞总兵张凤周尚文而意专在嵩谓嵩威灵气熖陵轹百司中外不畏　陛下而惟畏嵩尤人所不敢言嵩故多中党激　上怒摘疏中日事祷祀语讪谤于是被廷杖前后系诏狱四五年志愈壮既起废官奉常犹疏陈五事以仰答　新天子之知遇一曰定君志二曰畏天命三曰敬大臣四曰择左右五曰勤朝政时近习用事之人以方导　上宴游公所言妨巳也由□亦遂忤旨调外矣公既名高海内且自中朝清贵出宜薄外僚不屑事事也然在山东最肯留心职业暇则与僚友义河李公幼滋颕泉邹公善时讲授湖南闻者兴起盖东郡因公在庶几还邹鲁之风焉其司业南雍也真能以身师而宝适承乏祭酒深愧糠粃在前故自予以及六馆师生无不耆蔡事公者后转奉常当去争欲请留而不能人以比唐阳公城然又谓阳公稍似激而公德器浑全实过之盖公学圣贒之学非但节槩过人如阳公而巳也尝遡公问□渊源所自其蚤岁师事东廓邹公龙溪王公以二公皆阳明先生高弟弟子欲因以窥先生之蕴奥而得其传既于传习等录皆口诵而身体矣然而公之心未巳也于是又旁求曲取上自宰执下至山林布衣远而数千里外近在乡井间凡有道望可印证学术者每往来辨难要归于一是而不喜高而无实之谈故惟公之学能会知行于一条非窽言者比也性甚孝居西畴公之丧及葬而庐于墓能尽哀以复古礼奉母刘太孺人尤善承颜始论事必跽而得请乃可狱中以书寄慰皆曲尽人子之情与二弟忭恪□垂老犹不忍分爨念族谊恐离散置祭田以展墓而合食斛山晴川二公卒数千里吊哭于其家时辈倾巳者顾其人才可用犹荐之当道无几微芥蔕于□中比垂歾口授子若弟遗嘱犹谓生平以讦直□忤甚多戒子孙勿干有司祠乡贒真所谓得正而□焉者欤公生弘治乙丑十二月年六十有四所□□奏疏若干卷集若干卷并梓行 

　　△太常寺少卿傅公霖墓志铭（吕本） 

　　吕本 
　　公讳佩字朝鸣虗岩其别号也上世本汴人至宋从高宗南迁遂占籍仁和高祖十二公曾祖得祥惇信好义邑令旌其闾祖讳延定父讳祺号实斋母姚氏生二丈夫子公其季也姚孕公及期实斋公梦冠盖贵人造门窹而生公公生甫三岁而实斋公弃世母鞫育训课之童年即有志远到经史皆通涉大义顾数以病癈及冠始克专力于学补邑庠弟子员嘉靖乙酉举于乡至乙未余阅其卷学慱而识高大奇之因荐列峻等同事者亦皆叹赏不置以真济世才也既而见其丰颐修髯以然出群辈及与论国家利害生民休戚莫不了然胸中余心窃喜朝廷得人当是时公声名籍籍传播士林不特余一人知之而己未几选授兴化知县公至爬垢剔蠧日夜皇皇求蠲民瘼甚甚者军灶夺民之田地而不税不役民累逃亡过半至困死无愬司军灶者又深庇之而视民如雠前令不敢诘诘辄所构往往罢去公曰若是何以令吾奉　天子命民父母民在倒悬而不解安能腼颜在位哉乃极言宿弊疏上于朝者三必行而后巳虽沮挠百计至有擐甲以攻者公棘棘持议益力卒还军灶所攘夺于民者民乃苏田赋悉平适余以使事过淮闻颂声啧啧满道路因折简寄之曰公可谓不余之知矣民肖公像立祠于邑公又以余力修治学宫日群士子讲说周公孔子以相磨礲疏浚河流萦绕回合如玉带以启卿相之兆公在兴化三年百姓知公之心以恩上官知公之政以绩天下士大夫知公之才以誉于是　天子知之召兵科给事中公亦知无不言言无不尽而所以报　朝廷者不遗余力矣　世庙幸承天公以才望扈从有武定侯郭勋恬宠骄恣不法无人臣礼回銮之日即抗疏劾之忤旨夺职公闻命欣然就道归数年郊庙礼成得还章服公夙禀正直平生无脂韦媕婀态又素有经济天下志地方诸所利弊有可以禆民生益国计者遇事侃侃论辨不少假听者无不捧手起敬以是观风使者咸谓公宜大用前后荐剡凡十四上竟不用　穆宗新即位广开言路搜罗海内名士时廵抚赵公玉泉首荐公以应又以例当引年仅晋秩太常寺少卿致仕向使不久处山林壮志宏议获竟厥施其济世安民奚难嗟夫昔人谓士果能自材耶公天性孝□事寡母色飬兼至与仲兄南楼公皓首相聚朝夕怡怡母及兄病尝割胸股肉和药以进病随愈敦睦宗党婚丧患难咸力佐其费如煮粥以活饥民施衣以庇啼寒施饮以济道渴种种善事皆彰彰在人耳目其济世之意于此亦可槩见云 

　　○寺丞 

　　太常寺丞张来仪传（实录） 
　　太常寺寺丞金陵杜公环传（黄佐） 
　　太常寺寺丞赠太常寺少卿柳庄袁珙墓志铭（姚广孝） 

　　△太常寺丞张来仪传（实录） 

　　实录 
　　张羽字来仪后以字行更字附凤本浔阳人刺史戬之后元季俶扰徙家湖州领乡荐授安定书院山长再徙于吴洪武四年以儒士征至京应对不称　旨放还再征太常司丞俄坐事谪居岭南未半道召还自沉于龙江驿前羽慱学好古文章精洁有法□长于叙事诗亦清丽作画师小米所著有静居集 

　　△太常寺寺丞金陵杜公环传（黄佐） 

　　黄佐 
　　杜环字叔循金陵人其先本庐陵人侍父一元游宦江东遂家焉一元好交四方名士多裒其词翰以教环以是环慱　经史长于翰墨其书法端妍至于行草亦各臻妙岁丙午太学初建环以儒士荐被除学录以其书法示六馆之士皆仿而式之寻入侍春坊大大皇太子所眷时天下以工书名者皆被征而至然流辈中罕见其比焉故环之书名腾京师学士大夫有所述作借其书以取重洪武改元迁太常赞礼郎后晋王府录事终太常寺丞人谨饬重然诺好周人急父友兵部主事常允恭死于九江其母张氏年六十余哭九江城下无所归有识允恭者怜其老告之曰安庆守谭敬先非允恭友乎盍往依之母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣随人至金陵因访一元家所在道上人对以一元巳死惟子环存其家直鹭州坊中门外有双橘可辨识母服破衣雨行至环家环方对客坐见母大惊颇若尝见其面者因问曰母非常夫人乎何而至于此母泣告以故环亦泣扶□坐拜之复呼妻子出拜妻马氏解衣更母湿衣奉糜食母抱衾寝母母问其平生所亲厚故人及幼子伯章环知故无在者又不知伯章存亡姑慰之曰天方雨雨止母访之苟无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无他思时兵后岁饥民骨肉不相保母见环家贫雨止坚欲出问他故人环令媵女从其行至无所遇而返坐乃定环购布帛令妻制衣衾自环以下皆以母事之母性扁急少不惬意辄诟怒环私戒家人顺其所勿以困故轻慢与较母有痰疾环亲烹药进七筯以母故不取大声语越十年环以赞礼郎奉诏祠会稽还道嘉兴逢其子伯章泣谓之曰太夫人在环家日夜念少子成疾不可不早往见伯章若无所闻第曰吾亦知之但道远不能至耳环归半岁伯章来是日环初度母见少子相持大哭环家人以不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯□疾顿加后三年遂卒将死举手向环曰吾累杜君□累杜君愿杜君子孙咸如杜君言终而绝环殡而□之岁时常祭其墓学士宋□□□传其事云 

　　△太常寺寺丞赠太常寺少卿柳庄袁珙墓志铭（姚广孝） 

　　姚广孝 
　　永乐八年岁在庚寅十二月五日承直郎太常寺丞柳庄袁先生卒于家讣至京明年辛卯正月二十二日其子中书舍人忠彻奉闻　上之哀悼赐钞六百锭营葬事遗中官祭于其家二十四日忠彻传奉敕旨命臣广孝撰先生墓志臣谨奉命按吏部员外郎臣陈宗问行状先生讳珙字廷玉姓袁氏系出南昌世多闻人宋南渡有讳子诚者知临安府兼大宗正司丞扈跸至鄞遂家焉其孙镛以进士死忠于德佑间曾祖讳景安登进士苐祖讳衍隐德弗耀考士元文林郎翰林国史检阅官慱学能文器量恢廓性明果义有所不可则奋力正之故乡闾以忠直称初衍无子以弟泽民承后泽民仲子士元谓弟无继兄之义白于有司奉泽民归宗而巳衍子俾得伦序不紊自号菊村先生实德佑忠臣之嫡孙也生子四人曰珙曰珪曰瑛曰璟珙即先生也先生性刚毅直方不泛交于人安贫飬志当胜国之季励精儒业九流百氏之书靡不涉究然时与愿违遂游历湖海闾遇异僧古崖于补沱洛伽山一见而奇之因授以相人诀期先生后必以术显先生决人贵贱寿夭祸福休咎如指诸掌凡求占者必先察其心志听其语言次观其形气然后断以吉规以忠义虽达官贵人遇之不以礼则拂袖而去圣朝启运天下和平先生乃归鄞城之西聿新其先业所居前后皆树以柳扁曰柳庄乡之人皆称柳庄先生洪武间　上在潜邸闻先生名遣使以币礼聘焉先生即拜受即沐浴戒行李而起及见　上大悦先生于是肃恭而前凝神伫思俯仰左右一日而尽得矣先生再拜稽首而言曰　圣上太平天子也龙形凤姿天广地阔重瞳龙髯□□若肉□之状龙行虎步声如洪锺实乃苍生真主也但年交四十须长过脐即登宝位时　上虽听其说而未全信居无何先生辞还故里锡赉殊厚洪武三十五年壬午六月十七日　上嗣登□宝万几之暇因感先生昔言之验若左右券于是敕□内侍驿召至京拜太常寺丞授承直郎待以特礼赐冠服鞍马文绮钞锭及居第在京以便其老　上□狩北方己丑冬十月寻有旨召至行在先生即日就道东殿特念其衰老非霜露所堪于是赐貂裘安□而敦遣焉既入觐奖论有加巳而得请展□□□□□□□归其乡及先生卒　上赐钞营葬事遣中官□于其家复敕臣撰墓志先生卒时年七十有六先生平日笃于孝友亲疾革则焚香吁天□巳之年以益亲寿疾果差人以孝感所致暨失怙恃哀毁过礼先生时厄于贫窭衣衾棺廓之必竭其力由是礼无不备宗族之贫乏者恒啬巳用以赈之弟妹之孤嫠者咸推恩以抚之有嫁娶之不能者出财力以相成之先生与乡党也正而不群妻子也严而有礼交朋旧也以信义而不阿恤患难也救之惟恐不及人有以役当徙而委之金百镒不相闻者余十年及其归以金还之封识如故友人以事逮于殁者莫之能赎先生厝以归其母先生临利害一以理胜略无顾忌趋避其忠义正大如此先生好歌诗与客燕饮酒酣击仰天豪吟人以康节先生也先生知命之终属纩之日怡然如常溘尔而去故乡闾父老及所交游者罔不悲叹公卿大夫士走哭奠祭者踵相接于道平生刚方中正学纯行端绰有古君子之风于是　皇上见知特加礼遇岂惟其技术之精妙而致然尔昔袁天罡父子事唐太宗名著方策以希世之有今观先生与其子忠彻际遇　圣天子始终恩宠莫大之荣显岂天罡父子可能跂及者哉先生平日相人之奇验九灵山人戴良传备详兹不复系 
　　袁太常珙相术之妙在胜国时巳擅天下洪武初姚少师广孝缁流寓嵩山寺珙一见即以匡辅器期之曰公刘秉忠之俦也后广孝以高僧选入燕邸预密谋言珙于　王王亦素闻其人乃托以珙名隶尺籍遣旗勾取既至未即得见阴命选卫士长身多髯貌与王类者九人王杂其中俱微服适市拉珙入酒肆饮　王位列第三珙遽前引其裾俯伏呼殿下众哂其妄珙言愈切　王即起还宫召珙入见珙曰殿下千里召臣而于酒肆相见乎问何以识对曰殿下入肆时手操弓矢臣望见知之皮皱而瘦龙掌无肉也世所传辨宰相于嵩山佛寺识真主于长安酒家者即此更使详视因极道天表之盛曰年交四十髯长过脐当登大宝必二十年太平天子王悦由此遂决大计珙留燕城未久过列校散卒多以公侯大臣官许之语往往流播　王恐有他虞因遣还乡其后渡江登极驿召至京拜太常丞赐与甚厚及议建储　上意有所属迟回累年使珙相　仁宗曰后代人主又相　宣宗曰万年天子于是国本始定他日见　仁宗于东宫问曰吾寿得几何曰过七七之年天福无疆及乙巳鼎成竟如此数云子忠彻亦传其术官至尚宝卿 

　　◆南京太常寺 

　　卿 
　　少卿 

　　○卿 

　　南京太常寺卿徐初传（实录） 
　　南京太常寺卿愧斋陈先生音神道碑（倪岳） 
　　兴化府志 
　　南京太常寺卿吕常心传（实录） 
　　南京太常寺卿矫亭方公鹏生圹志（方鹏自撰） 
　　南京太常寺卿牛公凤墓志铭（张璧） 
　　南京太常寺卿赠礼部右侍郎谥文简穆公孔睴墓志铭（王道） 
　　南廱志（黄佐） 

　　△南京太常寺卿徐初传（实录） 

　　南京太常寺卿徐初传 【 以下南京】 

　　实录 
　　南京太常寺卿徐初字复阳浙江会稽县人永乐中由举人授山东潍县教谕秩满擢户科给事中洪熙元年陈治道十事皆见嘉纳赐金织文绮升都给事中宣德间升大理寺卿中官姓阮者守辽东失利侍郎柴车按其当死者三十余人初奏当诛首恶勿滥及非辜工部侍郎罗汝敬廵抚陜西坐事出官遇赦吏部辄复其官言官劾以党罪应死初曰是特失覆奏耳吏部因得释初寺丞杨复论事不合被劾俱下狱　宣庙特宥之正统初调南京太常寺卿□致仕景泰三年七月卒于家初人孝友宽平出言未尝忤人至于论事决疑侃侃形于色及卒朝野惜之 

　　△南京太常寺卿愧斋陈先生音神道碑（倪岳） 

　　倪岳 
　　弘治甲寅六月二十有六日南京太常寺卿莆田陈先生以疾卒于长安西街之第先生讳音字师召姓陈氏别号愧斋世家闽莆之涵江宋明州观察使淬与子仲刚俱死靖康之难旌其里居曰忠孝坊则涵江之祖也曾大父宗义大父光远父崇澄号耕乐俱有隐操以先生贵初□耕乐翰林编修进南京太常少卿妣黄氏亦自孺人进恭人先生生而敦朴嗜学少长补郡庠生有文名牟都宪俸时佥闽臬一见奇之遣诸子从之游举天顺壬午乡荐登甲申进士第入翰林庶吉士成化乙酉简授编修丁亥预修　英庙实录成赐白金文绮进禄一阶壬辰乞归省墓赐宝镪道里费丙申满九载升侍讲入侍经筵辛丑同考礼部会试癸卯擢南京太常寺少卿弘治己酉南京翰林学士员缺命兼掌院事壬子满九载始进今官仅越二载遂得疾以卒先生天性孝友痛二亲不逮禄飬每忌日悲泣不自胜仲弟祖理家政输粟给边授以冠带季弟员事举业亲指授遂领乡荐叔母居孀力赡给遗孤子女之婚嫁□□之贫者周恤恐后平生和易坦率与人交诚意恳□或与论事知莫可如何率曰也罢人遂以此称之弗校也至其操履则刚介坚定不势利屈在翰林时西厂初建方用事其爪牙韦英者乘之鼓扇密捕兵部主事杨仕伟于家并棰掠其妻事叵测人皆闭门避之先生与之邻即登墉大呼曰汝何人斯非奉　上命敢擅辱朝臣耶其人诘之曰汝谁而言乃若是复抗声曰我翰林侍讲陈某也惧汝辈坏国法祸福非所惮其人之少戢在太常时守备中贵究理乐器岁久损失益多欲归咎先生然实无预也同事者亦密喻俾少俯就先生与之抗礼益辩论不顾其人怒甚遂并劾于朝所司覆核卒无所及盖仁者之勇其不可夺率类此居官详慎于义所当不遗余力编修疏上时政十事皆切治体时论韪之及任卿佐于凡祀享荐献必躬阅视务竭诚敬举用僚属一秉至公人不敢干以私先生素明经学四方之士争欲出门下京邸至不能容经其指授往往取高第尝有一登其门两魁多士者则先生造就人才可知矣今太常齐卿章春坊王谕德鏊皆显名者其它布列中外尤多所作诗文肆笔而成畧不构思南京士夫公卿之家凡有庆吊之礼必藉一言重委□而请者无虗日焉先生始入官余忝同升得朝夕聚处谈经论史未尝少间至相约逓主以会箴规之资切磋之益亲芝兰而醉醇酎者久矣及官于南书问往来不绝尝遣幼弟从之游教爱笃盖先生之处友久而益敬忠信笃厚非他人所能及而今不可见矣每翻阅箧笥见其遗墨之怆然呜呼惜哉先生以正统内辰三月十有七日生春秋五十有九 

　　△兴化府志 

　　音人和易坦率细事无可不可至分别义利则界限截然在翰林时尝上疏陈时政数事剀宜不阿权珰黄赐有母丧省寺院监咸赴吊翰林亦有倡议欲行者音奋曰堂堂翰林相率而拜内立之门奈天下笑何议遂止大学士刘吉起复音移书止之其后当路有缺吏部欲拟音吉曰陈某腐儒也不可用其少卿满九载乃进卿音问学深愽古文肆笔而成率平实有理致遗藁累十卷弟员乡荐常州府通判子举乡荐华正德戊辰进士孙湏乐乡荐历和平知县性谨愿凝重故友某贫甚求佐湏乐索箧中屡空乃以一银酒斚应之不令内人知其隐德足尚矣湏孝荫叙历承天通判 

　　△南京太常寺卿吕常心传（实录） 

　　实录 
　　吕常心字秉之翰林学士赠礼部左侍郎谥文懿原之子也以荫录国子生成化初又以　东宫恩授中书舍人仍上疏乞应试遂荐京闱中书舍人之得应试也实自常心始秩满迁礼部员外郎郎中擢南京太仆寺少卿改通政丙辰擢太常寺卿正德丁卯始致仕阅四年卒诏葬祭如制常心人坦易喜读书作诗又习闻典故文与行能世其家 
　　吕常心字秉之浙江嘉兴府嘉兴县人父原内阁翰林学士赠礼部右侍郎谥文懿常心有异质书过日成诵未成童精故训尤善度时事多□中文懿奇之既文懿卒　英庙念辅导功推荫补国子生成化丁亥授中书舍人犹刻志文学居常手不释卷谓诗必经指授乃中矩则时黄岩谢方石诗有盛名遂就学谢称其所就非时辈所及文章务学左传史记唐宋诸大家弗屑也或时独坐朗诵史汉中警语首肯沉思客至若弗闻或戏其志太高曰取法乎上斯得其中顾不以阶身科目恨曰先公所期待我者讵止是哉乃疏乞应试报可言者劾其非例　宪宗特允之有朕念吕常心儒臣子孙有志科目之谕遂中顺天辛卯乡试时中书员多杂进独与石淙杨公一清相友善兵部事有与中书当会行者恃柄臣势不复关白同杨论之得旨悉仍其旧秩满迁王客员外郎石淙曰子攻文墨吏事非所习盍慎诸常心曰欧阳子文章不少夷陵之阅牍曹司故有部案皆吾师也巳而能声勃勃起公卿间进本司郎中琉球国乞岁一入贡谓子之事父定省不可间其意实利于贾市以自便耳廷议难之而患无辞常心请折之云若□□子之礼当从父命众服其言西夷回回奏乞取广东道归国朝廷将从之常心执不可曰西域贡有常道更之恐有他衅且经涉江海万余里劳费将不赀遂寝其奏丙午以荐擢南京太仆寺少卿建白处置操备马匹免征苜蓿种子诸四事以公务之京师又上言立诚信习礼乐尊前王表英灵凡十有二事多见采行故事太仆马数不得人所窥文卷例不刷浸以磨登耗无所于考常心曰他官不相涉是也太仆所掌何事而可不与知乎乃建白凡马政卷许太仆官三年□照刷以例弘治中改南通政进太常寺卿祀事多更张卷牍浩穰至或相抵牾又采辑累朝沿革为条例若干卷事至按而行之至今赖以无误正德□卯致仕大学士杨一清称其志存泽物而久官闲散不克自展布其政事终文学所掩云 

　　△南京太常寺卿矫亭方公鹏生圹志（方鹏自撰） 

　　方鹏自撰 
　　先生姓方氏名鹏字时举矫亭其所自号远祖万二元海运提领仲子富代之洪武中官录其产谪戌于边富兄德又以析居不与其难德又生荣荣生文贵鹏之曾祖也祖槐庭府君讳盛始业儒教授乡里以高年懿德膺冠服与乡饮父节庵府君讳麟例授福宁州幕宾赠承德郎礼部主事详见大宗伯顾公鼎臣新建伯王公守仁所志表母封太安人公以成人庚寅三月二十二日生昆山南新渎里长以明经补县学生领弘治辛酉乡荐第二名不赴会试开门士徒自远方来者弥众正德戊辰与母弟凤同举进授高等任南京礼部主事丁外艰服阕改南京刑部升员外郎郎中丁内艰服阕改南京职方道闻逆藩之变兼程赴难适车驾南廵备尝辛苦调南京文选所至颇举其职言官交荐升浙江布政司左参议□辞不允岁余又以言官荐升山西按察司副使提□学政与部使者语不合意即弃官而归累疏得允□仕自是屏迹田野放情丘壑嘉靖丁亥又廷臣□□荐召右春坊右庶子兼翰林院修撰仍阶四□□经筵讲官主考顺天府乡试复充廷试掌卷官编纂御札同修会典升南京太常寺卿三疏得准飬疾未几有忌我者非例削去新衔终身不录忌我者罢台谏荐剡交上而先生病且老不可用矣所著矫亭存稿责备余谈续观感录纪元要览行于世昆山人物志名臣节录藏于家先生受气甚薄操心素危力不足以任劳学不足以阿世故主者怒之以慢法而不武滞而不化悒欝而不舒故达者病之以拘平生无他玩好惟躭嗜经史殆忘寝食故逸者悯之以癖赴人缓急若拯溺焚或其人以怨报德亦不中止日用不给未尝轻以干人人或告乏则倾囊而与之弗吝故智者笑之以愚晚婴疾痛杜门谢客不入城府而躬庆吊故责备者罪之以蕳其人如此不足以当名笔之铭谨自述履历如右他日纳之圹之中足矣葬某年月日则虗以竢 

　　△南京太常寺卿牛公凤墓志铭（张璧） 

　　张璧 
　　□讳凤字道征别号西唐先世上党人避元乱宗人散居河南高祖讳大占籍于叶遂叶人大生广广生贵贵生麟世有隐德麟生铎公考也始起家陜西陇城廵检后以公贵封吏部验封郎中公生而端凝恂悫验封公爱之长随任乃边方寡文学士公志向学顾无书凡购得诸家尽读之了其大义后任满还岁大侵乃侨居南阳验封公谓公曰吾以薄宦归汝能力学成名吾无憾矣公由是刻厉入学诸上验封公卒家益落公依季父和以居虽窘甚志不少衰乃正德庚午举于乡辛未登进士第时冢宰邃庵杨公考选诸进士给事中独奇公卷留授验封主事满考升验封员外郎郎中时沐国公薨其子景欲自滇袭爵当路者请公曰沐氏世守臣自　祖宗朝皆陛见请袭并谢今若是与海外诸国何异卒从公议时钱宁用事尝挟势嘱索吏人冀得吏代役厚赂公咈然锦衣金吾要官顾羣小嘱耶竟不与部中事无纤巨必执例以行冢宰晋溪王公称公执法吏　武皇帝南廵公率僚众抗疏谏诏杖之廷滨死　今上登极录言者功升公俸从四品己卯转考功郎中公悉心采核不毁乱真冢宰白岩乔公一日出一帖云兹实钻剌得官者公视之曰诸固不能尽知中二人皆九年考满升级非速化者乔公大骇怒投帖者因命公详核之留者太半愈益重公久之升南京太仆寺少卿寻调太仆寺少卿奉勑督畿内马政公振颓修坠马政大举升南京太常寺卿公益寅清饬修祀事神乐观隶太常故事钱榖俱免核公召知观语之曰　祖宗优若曹甚厚予故不检括顾可诿不知乎乃粗立法岁积羡米四百石复命量给观中老弱投闲者人人感悦己丑夏会奉天门鸱吻灾诏两京堂上官自陈公遂上疏请休　上可其奏乃纳禄归所忤当国者乃以前神乐观余羡诬公公援律奏辩得白既归生产置不问即小筑城南以居与其子弟日讲诵其中倦则登眺游衍啸咏终日有诗惟兴所至而止平生少病一日晨起偶瞑目若闷晕状家人惊掖巳不能言端坐而逝享年七十有五配任氏归公时室悬磬仅备釜爨宜人躬薪水绩纺以佐日用子若女虽孙提言色不少假尝曰凡不肖子皆母匿不父闻致终失教耳及公贵俸入渐丰惟俭勤如故封宜人先公卒 
</div>
    <div class="pagination">
<a href="国朝献征录_page127.html">上一页</a><span>...</span><a href="国朝献征录_page123.html">123</a><a href="国朝献征录_page124.html">124</a><a href="国朝献征录_page125.html">125</a><a href="国朝献征录_page126.html">126</a><a href="国朝献征录_page127.html">127</a><span class="current-page">128</span><a href="国朝献征录_page129.html">129</a><a href="国朝献征录_page130.html">130</a><a href="国朝献征录_page131.html">131</a><a href="国朝献征录_page132.html">132</a><a href="国朝献征录_page133.html">133</a><span>...</span><a href="国朝献征录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
