<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 98 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 98 页/共 523 页
  </h1>
  <div class="content">
   ○截留江南铜山、睢宁、砀山、萧、丰、沛、邳、七州县。本年漕粮四万余石。备赈徐州府属灾民。　　

○乙亥。上御懋勤殿。勾到朝审情实罪犯。停决官犯三人。斩犯二人。绞犯五人。余十六人予勾。　　

○谕内阁。整饬吏治。以清廉为本。盖必有守然后可责以有为。若操守先不可问。则一切措施。皆属昏瞀。不能治己。焉能治人。此贪墨之风。首当严惩也。向来秋审朝审案犯。其常犯内。多系谋故杀人。及因奸盗问拟死罪者。若官犯则少此等情节。自因身列仕途。习知法律。不敢任意妄为。而身罹重罪者。每由于贪黩。前车已覆。后辙相循。夫以寒素之士。一旦食禄于朝。己可赡及身家。若简擢外任。则养廉尤厚。焉有一行作吏。较之未经服官以前。转形匮乏。何欲壑之难盈。如蛾投火。实堪悲悼。推原其故。总由恣情糜费日事奢华。以致廉俸所入。不足供其挥霍。因而败检踰闲。多方婪索。伊等岂不知得受赃款。律有明条。而利令智昏。遂自蹈重谴而不顾。当其计肥囊橐。虽未必显有干系民命之事。然督抚司道等则取之州县。州县则取之百姓。层层朘削。无非苦累良民。罄竭脂膏。破家荡产。且有不胜搒掠。自戕躯命者。不知凡几。较之谋故、罪孽更重。此等赃私败露之员。既经按律定拟。宪典昭然。岂能曲为宽贷。祖宗所定刑章。朕实不敢废法沽名。本日勾决朝审官犯富纲、郑源璹、二员。均因赃获罪。其所定罪名。皆系内外问刑衙门详细推鞫。始定爰书。朕岂豫有成心。亦实不愿臣工等、获此不赦之诛也。即如本年秋审案犯。因屡次停勾。经朕再三酌核。凡有一线可原。免其勾决者。共有一百八十余名。予勾者。尚有一千三百八十名。此皆求其生而不得。朕实怀哀矜勿喜之诚。不但愚民犯法。务存钦恤。即邪教匪徒。每次军营报到。阅至官兵歼戮贼匪多名。亦系赤子弄兵潢池。未尝不为之怜念。何况臣工屡经拔擢至大僚者。惟望其各矢公廉。共襄郅治。岂忍以一朝触法。即予刑诛。而贪吏之毙。必至害民。此而稍存姑息。势必无所顾忌。民困莫伸。酿成重案。转非辟以止辟之道。嗣后内外大小臣工。务当喻朕惩贪执法。不得已之苦心。洁清自矢。俭以养廉。以期吏治澄清。闾阎安堵。无负朕谆谆训诫至意。将此通谕中外知之。　　

○明亮等奏、追剿上龛贼匪。赏总兵官孙清元侍卫富翰、双福等、巴图鲁名号。马甲鼐济保、蓝翎。　　

○以截剿铁掘寨等处窜匪功。赏已革翎顶之湖北巡抚倭什布、四品衔。以蓝翎侍卫明亮、为领队大臣。　　

○以镶蓝旗满洲副都统那彦宝、为内阁学士。兼礼部侍郎衔。　　

○续缓徵甘肃平番、古浪、山丹、三县。雹灾旱灾本年额赋。　　

○赈浙江金华、永康、武义、丽水、缙云、诸暨、遂昌、松阳、八县、被水灾民有差。　　

○丁丑。上御乾清门听政。　　

○调正黄旗蒙古副都统庆杰、为热河副都统。以内阁学士德文、兼正黄旗蒙古副都统。上驷院卿图默慎、为正红旗护军统领。　　

○加给福建浦城、建宁、宁化、清流、长汀、五县、被水灾民一月口粮。并蠲缓浦城、建宁、宁化、清流、长汀、沙、永安、七县沙壅石压田。新旧粮米有差。　　

○戊寅。上诣奉先殿寿皇殿行礼。　　

○旌表守正捐躯河南许州民史柱妻彭氏。　　

○是月。署广东巡抚瑚图礼覆奏、抚恤大埔等县被水灾民。得旨、朕抚绥万方。除爱民之外。别无他念。然爱民之实政。固在有灾即恤。而察吏尤为最要。恐泽不下逮。徒饱吏胥之橐耳。此则在贤督抚勤加访察。有毙即惩。切勿姑息。勉之望之。　　

大清仁宗受天兴运敷化绥猷崇文经武孝恭勤俭端敏英哲睿皇帝实录卷之七十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。十一月。己卯朔。旌表守正捐躯河南汝阳县民王殿奇妻杨氏。　　

○庚辰。谕内阁、朕前在藩邸时。曾于乾隆四十八年。随皇考祗诣兴京盛京。恭谒祖陵。今仰荷皇考付托之重。缵承鸿绪。自上年亲政以来。即应躬亲展谒。因在二十七月之内。所有祀神升殿宴赉一切典礼。不便举行。是以未经降旨。明年四月。已届释服。著于七月十八日自京师启銮。由山海关至兴京。恭谒永陵。旋至盛京。恭谒福陵。昭陵。并循例举行祀神升殿宴赉各典礼。回跸。仍由山海关诣东陵。敬告礼成。所有一切应行豫备事宜。著各该衙门察例具奏。　　

○辛巳。以圜丘大祀致斋。前期命皇次子旻宁诣孝淑皇后殡宫。行冬至祭礼。　　

○遣官祭先医之神。　　

○谕内阁、大挑各省举人。业经降旨。于明年会试后举行。原以疏通寒畯。及时自效。俾各省膺民牧者多读书人。于吏治民生。实有裨益。近年定例。将近四科举人扣除不挑。是应挑者皆系远科。恐人数过少。难以甄录。若将近将概行与挑。又恐挑取者多系新进。而科分较深者。仍致淹滞。所有明岁大挑举人。著将近年乙卯戊午庚申三科举人扣除。其甲寅以上各科举人。俱准一律与挑。　　

○又谕、据理藩院奏、哲哩木盟长科尔沁卓哩克图亲王拉旺等呈称。辅国公鄂勒哲依图。年已及岁。伊祖固伦额驸色布腾巴勒珠尔。从前因功所封王爵。可否仍令鄂勒哲依图承袭之处。恳请转奏一摺。色布胜巴勒珠尔王爵。乃皇考念其宣力戎行。准照军功例世袭罔替。迨鄂勒哲依特木尔额尔克巴拜承袭后。因罪革退。赏给公衔。身故后令其过继之子鄂勒哲依图承袭。去年朕复加恩晋封辅国公。今查阅袭次原委。所有郡王爵。自应推广皇考之恩。仍令鄂勒哲依图承袭。惟伊年岁尚幼。著加恩赏给贝子。如果能奋勉供职。再行施恩。　　

○予江西故江苏布政使陈奉兹、入祀乡贤祠。从巡抚张诚基等请也。　　

○壬午。上以冬至祀天于圜丘自是日始。斋戒三日。　　

○癸未。谕内阁、户部议覆、长麟筹办甘省盐法章程一摺。各省盐法。原无设局收税之例。甘省额引。本属无多。因私贩充斥。官盐不能畅销。自当严行查禁。设法疏通。若照姜开阳原奏、设局收税。并弛禁阿拉善盐斤等事。不特各省盐务无此办法。而该处私贩。一经弛禁。既于该省官引有碍行销。并恐碍及两淮引地。户部照依长麟所奏驳饬甚当。所有蒙古盐斤。及内地私盐经由各处。责成文武各官严缉。并一切浮费分别裁减之处。均著照议办理。姜开阳冒昧陈奏、著交部议处。　　

○大学士庆桂等奏请、满洲翰詹等官缺出。轮用外班升补。向例专归大学士吏部拣选。是拣选大臣。先时豫定。恐不免有希冀趋避情事。请嗣后钦派大臣拣选。以昭慎重。此外应行拣选人员。尚有十项。并请于各例内逐项改主。从之。　　

○予故奉恩辅国公绵策、祭葬如例。　　

○予故杭州将军范建中、祭葬如例。谥恪慎。　　

○旌表守正被戕广东南海县民李岳昆女李氏。　　

○甲申。上诣南郊斋宫斋宿。　　

○缓徵陕西毗连灾区之岐山县。本年额赋。　　

○乙酉。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭端慧皇太子园寝。　　

○停次日朝贺。　　

○谕内阁、本年冬至斋戒期内。气候晴明。今早朕恭诣郊坛行礼。天光和霁。允兆嘉祥。惟赞引之侍郎多永武。引礼错误。朕随侍皇考多年观礼。幸弗致諐仪。旋经侍仪之左都御史禄康等参奏。请将多永武交都察院议处。实属过轻。恭祀坛庙。典礼最钜。执事各官。理宜敬谨严肃。设有错误。即非寻常处分可比。自应严议示惩。此次多永武引礼舛错。若行交议。亦必将该员议以革职。或降级调用。姑念多永武平日于读祝尚为熟谙。不必交议。亦不应仍留侍郎副都统之任。并革去花翎。所有吏部右侍郎员缺。著范建丰调补。现在阿桂子孙辈。并无官至卿贰者。所有兵部右侍郎员缺。著加恩以那彦宝补授。吉纶、著补授内阁学士。所遗太常寺卿员缺。著加恩即以多永武降补。遇有典礼执事时。准暂戴花翎。此后凡遇祀典。专派多永武读祝。其赞引、著派扎郎阿。禄康、英和、陈嗣龙、奏多永武引礼错误。仅请议处。亦属不合。著一并交部察议。嗣后坛庙大祀。执事官员。遇有错误。于参奏时应请交部严议。　　

○谕军机大臣等、川省贼匪。经德楞泰、勒保、追剿紧急。分股折窜陕境。庆成派海洪阿、与阿哈保、带兵分路并进。扼要堵剿。海洪阿因众寡不敌。受伤阵亡。庆成即抽带马步兵勇。驰往接应。在板橙垭土地岭。遇贼接仗。歼贼三百余名。一股由马家湾原路逃奔。一股向北折窜白沔峡。自瓦脊沟偷渡汉江。庆成系总统防堵之人。不能先事豫筹。致贼匪踹浅偷渡。究属疏防。其自请严加治罪。本所应得。姑念庆成此次歼贼多名。余匪偷渡之处。尚非有心玩误。免其治罪。至额勒登保。此时仍当在陕督剿。不可遽往川省。务将陕境窜匪。迅速歼除。不得再有迟缓。将此谕令知之。　　

○睿亲王淳颖薨。以成亲王永瑆、为宗人府左宗正。调定亲王绵恩、为右宗正。兼正黄旗领侍卫内大臣。镶红旗满洲都统布彦达赉、为正黄旗满洲都统。以大学士保宁、兼镶红旗满洲都统。都察院左都御史禄康、兼正黄旗汉军都统。　　

○调镶红旗汉军副都统高杞、为镶白旗满洲副都统。以伊犁领队大臣言勒章阿、为镶红旗汉军副都统。　　

○丙戌。谕内阁、明年正月初四日上辛祈谷。初三日朕诣坛斋宿。是日正值皇考二周年忌辰。礼统于所尊。一切仪文。自应循照每次宿坛成例。惟卤簿大驾。现值二十七月内。虽应照常陈列。亦当稍有区别。因恭阅乾隆辛丑年皇考御制诗集。内有世庙今朝值忌辰銮仪五辂例应陈之句。盖缘正月初八日上辛。初七日皇考诣坛斋宿。正值世祖忌辰。礼重明禋。是以銮仪一辂。仍照例陈设。至明岁正月初三日为皇考二周年。时日过近。又与世庙忌辰常例不同。所有应用服色礼仪。对越维虔。朕自不敢稍有减损。而卤簿大驾。则系为朕而设。若照旧陈列。朕心究有不安。著传知銮仪卫。明年正月初三日朕诣坛时。不必陈设卤簿大驾。不御礼轿。乘坐八人轿。至初四日祈谷礼成回宫时。仍照例陈设卤簿大驾。二十七月以后。或遇正月初四日祭辛。初三日诣坛斋宿。所有应用卤簿大驾。恭照皇考正月初七日诣坛成例行。　　

○丁亥。上临睿亲王淳颖第赐奠。　　

○谕内阁、朕本日亲往睿亲王淳颖邸第奠醊。见其屋宇窄狭。因询知尚无茔地。深为悯恻。著加恩于例赏外。由广储司库加赏银五千两。为置茔之费。以示着注优恤至意。　　

○谕军机大臣等、剿办教匪大局。总宜将各股贼匪。逼入川省。则贼势不能散漫。官兵得以并力剿办。年来朕与在廷诸臣。均持此议。盖川省办理团勇筑堡等事。极为认真。该处民人同心御贼。实能踊跃急公。而陕省地方。民心散懈。于团勇筑堡等事。不能实力奉行。总由地方官不能善为劝谕、朕思百姓之久经从贼。怙恶不悛。固不足惜。至良善之民。亟应力为保护。著长麟。陆有仁。督饬亲民之吏。实心绥抚。务令得所。其乡勇中有能御贼出力者。即当奏明奖擢。若临阵捐躯。则更当倍加赏恤。至地方州县。果有尽心民事者。必当据实保奏、若不肖劣员。则严行参劾。治以应得之罪。不可稍存姑息。庶地方官及乡勇等。共知激劝。不致仍前弛懈。　　

○戊子。谕内阁、前据经略额勒登保奏、将贼营内投出之张效元解京审讯。据供于本年三月闲。同李广荣、袁有得、王应惠等、携带银两。前赴喀什噶尔地方。深望邪教遣犯王发生。该犯等行至肃州地方换票。原籍印票。祇有李广荣、袁有得、王应惠、三人。张效元因票内无名。嘉峪关盘查严紧。该犯不能私自出口。从肃州折回兰州。到韩家店地方。投入王廷诏贼营嗣见王廷诏一股贼匪。到处杀人放火。肆行掠食。该犯曾向王廷诏劝令投首。或可免死。王廷诏不依。张效元害怕反悔。逃出贼营。至经略军营投首。当经降旨。令保宁等截拏出口之李广荣等三犯。审明具奏。今据保宁奏、将李广荣、袁有得、王应惠、三犯拏获。录取供词具奏。朕详加披阅。该犯等所供情节。与张效元供词均各相同。惟该犯等供系张效元之父张全、使令伊等交往探望一节。张效元前此未经供出。当经提讯张效元、亦据该犯供认不讳。是张效元一犯。本系习教之人。听从伊父。携银欲往新疆地方探望同教匪徒。因不能出口。折回投王廷诏贼营。种种不安本分。实有应得之罪。但朕节经降旨。从前曾经习教而并未从贼者。即与齐民无异。概免查办若纠众谋逆。抗拒官兵。即当一律翦除。罪在不赦。其自贼营投出者。亦无不一体妥为安置。今张效元虽经习教。因在王廷诏贼营内。见贼凶横。真心害怕。反悔投诚。尚知畏法。稍有一线可原。张效元一犯。著加恩释放。交该部行文顺天府。派委妥员解至直隶。所有经过地方。一体派员小心接递。至安徽省交与荆道乾。督同藩臬两司。将伊父张全传到。向其明白宣谕、以张全令伊子私自潜往新疆。探望教匪王肆生。本属不法。今因伊子张效元。尚知畏惧。从贼营内投出。不特伊子免罪。即张全应得罪名。一并加恩宽免。令张全将张效元领回。俾伊父子团聚。嗣后务须安静守法。各务农业。毋许再有滋事。如该犯等不知悛改。仍前纠约同教。互相传习。煽惑愚民。一经发觉。必当加倍严惩。决不姑宽。并将此通谕知之。　　

○己丑。上诣大高殿行礼。时应宫昭显庙拈香。　　

○谕内阁、向来翰林院编修、检讨、遇有京察保列一等、引见记名者。与开坊各员一体简放道府。但编检祇系七品。而道府则系四品。职级相去甚远。乃编检等一经保列记名。即邀简用道府。未免太优。且编检职系词垣。其由掌院学士保列一等者。大率因其学问较优。年力精壮。登之荐牍。引见时量予记名。并非考试优等者可比。该员等即长于文艺。究未经历政务。于地方民事。岂能谙习。遽膺方面。恐不免致有贻误。嗣后除业经开坊之翰詹等官。及修撰。京察一等记名外用者。遇有道府缺出。仍开列请旨外。其编修。检讨。永察一等记名外用者。遇有同知直隶州知州缺出。开列简放。著为令。　　

○以广东南澳镇总兵官王模、不谙水师。留粤候补陆路总兵官。以香山协副将潘韬、为南澳镇总兵官。　　

○庚寅。谕内阁、昨已降旨。将翰林院编修检讨京察一等记名外用者。遇有同知直隶州知州缺出。开列简放。原因编检与道府品级相去较远。遽加擢用。未免过优。今思编检开坊。祇系按照俸次。其京察引见准列一等者。未必俱系俸深人员。嗣后编检各员。遇有坊缺。著将京察一等记名之员。于引见排单绿头牌。及开列本内。详细注明。如各该员开坊后。遇有道府缺出。即一体开入简放。著为令。　　

○旌表守志捐躯湖北石首县民龚家忠聘妻陈氏。守正被戕河南许州民宋思敬妻庞氏。　　

○辛卯。圣祖仁皇帝忌辰。遣官祭景陵。
  </div>
  <div class="pagination">
   <a href="清实录嘉庆朝实录_page97.html">
    上一页
   </a>
   <span>
    ...
   </span>
   <a href="清实录嘉庆朝实录_page93.html">
    93
   </a>
   <a href="清实录嘉庆朝实录_page94.html">
    94
   </a>
   <a href="清实录嘉庆朝实录_page95.html">
    95
   </a>
   <a href="清实录嘉庆朝实录_page96.html">
    96
   </a>
   <a href="清实录嘉庆朝实录_page97.html">
    97
   </a>
   <span class="current-page">
    98
   </span>
   <a href="清实录嘉庆朝实录_page99.html">
    99
   </a>
   <a href="清实录嘉庆朝实录_page100.html">
    100
   </a>
   <a href="清实录嘉庆朝实录_page101.html">
    101
   </a>
   <a href="清实录嘉庆朝实录_page102.html">
    102
   </a>
   <a href="清实录嘉庆朝实录_page103.html">
    103
   </a>
   <span>
    ...
   </span>
   <a href="清实录嘉庆朝实录_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
