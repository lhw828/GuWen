<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 708 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 708 页/共 1860 页
  </h1>
  <div class="content">
   ○蠲江苏靖江县、原额田地内、二十年分新坍折实平田、二十四顷有奇额赋。　　

○丙子。孝懿仁皇后忌辰。遣官祭景陵。　　

○定边左副将军哈达哈等奏、据副都统职衔唐喀禄咨称、闻达瓦藏布、至额尔齐斯河、与乌梁海博博、共谋劫掠。随带兵五百名。派索伦总管鄂博什前往。在库尔图阿氐尔干、拏获达瓦藏布、并收服所属三百余人。内有阿逆属下二十八人。先行正法。将达瓦藏布、解至军营。经讯明从逆实情。并现在纠众抗拒大兵缘由。遂将达瓦藏布、及同行宰桑等八人、阿逆所养喇嘛一名、俱行正法。其余人等、俱照古尔班和卓人等一例办理。擒获贼人之时。和托辉特公多尔济车登、至军营告称。从前为贼拘留。今始得脱。恳求军前效力。谕军机大臣等、和托辉特公多尔济车登、于伊犁扰乱时。力弱被擒。贼散之后。他人俱已全归。伊独未出。朕意其或顺从阿逆。苟且偷生。不独深负国恩。且实为众喀尔喀之辱。是以降旨、令将军等擒拏正法。今览哈达哈等奏、大兵擒拏达瓦藏布、多尔济车登、始得乘间来归。前此为贼拘留。身经劳瘁。甚属可悯。著加恩仍复其公爵。令在哈达哈军营效力行走。索伦总管鄂博什、带兵剿杀达瓦藏布、甚属奋勇。著加恩授为副都统。　　

○丁丑。上诣畅春园、问皇太后安。　　

○戊寅。谕军机大臣等、杜尔伯特辉特人等、已孙旨令迁往各原游牧地方。其扎哈沁人等、亦应一体办理。但扎木禅现在军前。无约束管辖之人。暂令停止迁移。著传谕哈达哈、俟大兵凯旋时。即传旨扎木禅、令其率领属众。迁往原游牧地方。安居乐业。副朕体恤伊等之意。　　

○吏部奏、各省驿丞。裁缺之员。回籍候补。查各省驿丞共二百五缺。此次裁去一百二十八缺。仅存七十七缺。裁缺之人。候现存之缺。不能及时补用。而一切应选应补人员。更属守候无期。查有与驿丞同品之典史。各省共一千二百八十五缺。以之借补。自必较速。而于典史本项人员。亦不致壅滞。但典史系驿丞应升之缺。骤补未免稍优。查试用人员。原有小衔借补大缺之例各省驿丞按俸次约三年有余。可升典史此项裁缺驿丞。于原任省分情形。素所熟悉。应请仍留各该省。遇本缺准补。如有典史缺出。准其咨署。三年后称职实授。其已回籍及在部候挑之员。有愿赴原省委用者准。从之。　　

○以赞善郑虎文、为河南乡试正考官。编修罗典、为副考官。编修李中简、为山东乡试正考官。工部主事魏梦龙、为副考官。检讨敬华南、为山西乡试正考官。刑部员外郎闵鹗元、为副考官。　　

○己卯。谕军机大臣等、阿敏道奏称绰和尔宰桑恩克博罗特会集众鄂拓克。令将游牧移至珠勒都斯。惟得木齐绰克察屡谕不遵。恩克博罗特、亲往责问。为绰克察戕害等语。绰克察、目无法纪。务即拏获正法。以示惩儆。恩克博罗特绰和尔宰桑员缺。著吞图布补授。吞图布员缺。著达勒当阿等、拟定正陪。具奏请旨。恩克博罗特性本粗暴。朕见时即加训谕。从前授伊宰桑特以其为彼处旧人之子。至于残刻属众之事谅所不免其所属人等。亦应将实在情形、告知图什墨勒等奏闻请旨乃敢擅自杀害此等恶习断不可长。吞图布应严加约束。毋得再生事端前恩克博罗特、向哈萨克进兵时。诈称坠马伤足。居心欺妄。宜为属人所害。若能如吞图布之勇往任事。自当承受朕恩。著并将此旨、晓谕哈萨克锡喇、尼玛等知悉。哈萨克锡喇、系恩克博罗特之叔。恩克博罗特、有无子嗣。令其查明具奏。　　

○又谕曰、舒明等奏、明噶特宰桑恩克图属人色布腾、带领三十余户。前来投诚等语。色布腾等、著暂归于扎哈沁游牧居住。如恩克图亲身来投。亦照此办理。并将恩克图解送来京。从前鄂勒哲依奏称、恩克图、与阿逆同谋。抢掠乌喇特、和硕特游牧。今伊属人色布腾等内附。而恩克图未见前来。未知隐匿何处。既系附和阿逆之人。断不得任其潜逃。著传谕达勒当阿等、俟凯旋时。中途查出。拏解来京。并传谕众鄂拓克等、协同搜捕。再明噶特、舍楞、及额琳沁之孙策伯克扎布等、至今并未拏获。亦著达勒当阿等、留心查拏。其或逃入哈萨克境内。此等人非阿逆可比。毋庸带兵向索。可即遣人晓谕。令其献出。其明噶特属人。著交与沙克都尔曼济管辖。舍楞、策伯克扎布属人。著交与鄂勒哲依、哈萨克锡喇、尼玛等管辖。　　

○庚辰。上诣畅春园、问皇太后安。　　

○谕曰、漕运总督瑚宝、历任封疆。宣力有年。前以患病乞假。即命御医前往诊视。以冀速痊。今闻溘逝。所有应得恤典。著该部察例具奏。　　

○谕王公大臣等、轿夫多开赌场。不独引诱旗人。有碍生计。此等恶习。所关甚钜。前降旨王等、及头品文职大臣。并年岁已到之文职大臣。准其坐轿。余俱不准乘坐。特令娴习骑马。并为旗人生计。禁止轿夫开赌之意。今年少职分未到之人。俱皆乘轿。又不严行管束。任听轿夫开赌。殊属不成事体。嗣后惟亲王、郡王、大学士、尚书、准其坐轿。贝勒、贝子、公、都统、及二品文职大臣、俱不准坐轿。仍饬令坐轿之王大臣等、各将轿夫管束。倘仍违例乘轿。及轿夫开场聚赌。著步军统领衙门、该察旗御史、参奏。严加议处。如若徇隐。经朕访闻。定将失察各员。一并治罪。　　

○兵部议准、闽浙总督喀尔吉善疏称、福宁镇驻防府城。仅止中营一营。兵丁不敷调遣。向于分防福安、宁德、两营内。拨兵四百四十九名。贴防府城。每年轮派千总一员、随防经理。但以末弁率众兵。未免事易因循。亦于营制未合。请将分防之福安、宁德、两营守备。令各带千把一员。仍回府城驻劄。从之。　　

○以兵部侍郎张师载、为漕运总督。内阁学士程景伊、为兵部侍郎。　　

○辛巳。中元节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○户部议准、河南巡抚图勒炳阿疏称、封邱县、十八年分、被淤粮地二百六十三顷有奇。应徵额粮。仍照旧额徵收。免其加则。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十六


大清高宗法天隆运至诚先觉体元立极敷文奋武孝慈神圣纯皇帝实录卷之五百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。七月壬午。谕曰、杭州副都统卓鼐、因腿疾奏请解任。所遗员缺著五十七补授。　　

○军机大臣等议准、吉林将军额勒登等奏、移驻拉林阿勒楚喀之三千户满洲、红白赏项。请定限十年。限满停止。从之。　　

○予故多罗顺承郡王泰斐英阿、祭二次谥曰恭。　　

○癸未。上诣畅春圆、问皇太后安。　　

○谕曰、班第、鄂容安、灵榇将次到京。前已降旨亲临祭奠。并令三品以上大臣齐集。用昭优恤。二臣临危致命。能勇决以示远夷。有不贪生苟免之人。义烈所著。可嘉可悯其灵榇著准其入城。各于本家停设。并加恩入祀昭忠祠。所有应得恤典。仍著该部察例具奏。　　

○谕军机大臣等、纳木扎勒等奏、杜尔伯特、辉特、王公等。带领属众。移于卡外居住。请俟明年再移至原游牧地方等语。杜尔伯特、辉特、王公等、感朕深恩。约束所属。甚属可嘉。著舒明、纳木扎勒等、传旨奖谕。明年迁至原游牧地方。务宜管辖属人。耕种谋生仍如在喀尔喀时、守分安居。禁止盗窃。其有不遵约束者。即照定例治罪。所有补授盟长、副盟长、及扎萨克等事。奏明酌量补授。其余官员及办理属人事宜。应归扎萨克办理者。各扎萨克自行办理。应会同盟长者。会同盟长等办理。朕当降旨哈萨克、令其各守边界。不得越境侵犯。倘哈萨克无故滋扰。伊等以逸待劳。善为防御。如有投诚人众。即送至乌里雅苏台军营办理。伊等亦不得妄生事端。与哈萨克构衅。务宜善体朕心。永享承平之福。　　

○甲申。谕军机大臣等、前降旨、俟擒获阿逆后。令达勒当阿、富德、带领索伦、察哈尔、兵丁。由北路凯旋。哈宁阿、带领健锐营兵丁。前往兆惠处候旨。但思索伦察哈尔兵丁。俱由北路彻回。即不复至伊犁。所有驻劄伊犁兵丁。应先行派定。此时达勒当阿、应已擒获阿逆。毋庸更派兵前往。兆惠亦应将抵伊犁。著传谕兆惠、至伊犁时。即留索伦兵二百名。察哈尔兵二百名。健锐营满洲兵、或一百名。或二百名。共兵丁五六百名。为驻劄伊犁大臣差委之用。其伊犁办事大臣。亦毋庸永远驻防。一切事宜。俱与图什墨勒、扎尔呼齐等商酌妥协。令伊等熟习内地条例。俟一二年后。即交伊等轮班管理。所有办事大臣印信。已饬部铸给管理厄鲁特二十一昂吉印信颁发。其图什墨勒向用图记之处。亦著停止。俟驻劄大臣彻回后。此印贮于公所。即令值班之图什墨勒掌管。永著为例。再蒙古等遵奉黄教。固勒扎、系伊犁善地。理宜重新庙宇。遣大喇嘛前往诵经。著即将此庙为大臣等办事之地。但应酌量于厄鲁特内、派人就近防守。准噶尔原有济喇特辖一项人员。即于此内派出防守。其伊犁附近地方。可否发绿旗兵前往屯田。亦著兆惠等豫为筹酌奏闻。　　

○豁免江西抚州所帮、军丁徐王吴漕船、遭风漂没米一千一十石有奇。　　

○乙酉。上御勤政殿听政。　　

○吏部议奏、定例官员多支驿站钱粮者、降一级调用。支后随即扣解者、罚俸六个月等语。无论多寡。概议降调。未为允协。请嗣后驿站奏销各官。其一年内应付钱粮廪给。多支在十两以内者、降一级留任。十两以上者、降一级调用。如多支后。未及一年奏销之期。随即扣解者。仍照例罚俸六个月。从之。　　

○以翰林院侍读何畴、充日讲起居注官。　　

○丙戌。谕军机大臣等、前据三格奏、在阿巴噶斯处。拏获阿道齐属人。应将阿道齐一并治罪等语。阿道齐、并未附和阿逆。早同伊兄前来投诚。其属人在阿巴噶斯处。毋庸深究。况投诚人内、似此者正复不少。如必一一办理。众心易致拟惧。著传谕达勒当阿等、免其究问。　　

○丁亥。上幸清河。临奠将军班第、参赞大臣鄂容安。　　

○谕曰、班第、鄂容安、与萨喇勒一同驻守伊犁。当阿睦尔撒纳叛乱之时。班第、鄂容安、捐躯殉节。而萨喇勒独自脱逃。及拏解来京。朕亲加审讯。据称、彼时以贼众四集。恐力不能支。是以带兵逃出。以图再举等语。朕因其情节。尚有应需质对之处。将伊暂行监禁。今巴宁阿、伯琨等到京。质讯之下。情节相符。并供出脱逃时。将朕所赐花翎拔去。是其偷生负国。已属显然。然在满汉世受国恩之臣。而临难苟免如此。自当明正典刑伊本系厄鲁特新附之人。不足责以死绥大义。今班第、鄂容安、灵榇已到。朕亲临祭奠。优予恤典。灵榇俱令进城。即著旺扎勒、带同萨喇勒、前往班第、鄂容安、柩前。将逆党阿巴噶斯、克什木、先行馘耳祭奠。令萨喇勒在旁看视。夫人孰无死。使萨喇勒亦能如二臣之引决就义。则今日哀荣之典。自当一体同受。乃颠越至此。使伊稍有人心。能无愧乎。其阿巴噶斯等俟阿睦尔撒纳拏获到日。一并正法。以彰国宪。萨喇勒、著永远拘禁。将此传谕中外知之。　　

○戊子。上诣畅春园、问皇太后安。　　

○谕、去年伊犁乱时。跟随将军大臣之满洲、蒙古、侍卫官员。喀尔喀王公台吉等内。其奋勇杀贼、及自尽复生。后经陆续脱归者。朕已悉加恩赏晋秩升用至阵亡自尽之满洲、蒙古、侍卫官员、喀尔喀台吉等。甚属可悯。著俟兆惠查明奏到之日。交该部照阵亡例议奏。赏给世职。　　

○谕军机大臣等、前因土尔扈特、遣人前往西藏。特派麒麟保、带领同行。今据奏称、已于七月初旬起程赴藏。计其回时。朕已驻跸热河。著传谕麒麟保、即带领土尔扈特使臣。由张家口外、前赴热河入觐。　　

○以故喀尔喀扎萨克辅国公巴图蒙克弟丹巴旌准、袭爵。　　

○己丑。谕军机大臣等、据纳木扎勒奏、青滚杂卜、遣人至乌里雅苏台。煽惑喀尔喀等。情形可疑等语。青滚杂卜、居心诡诈。深可痛恨。著舒明等、详细察看。此时若已露背叛情形。即会同亲王成衮扎布、德沁扎布等、相机擒拏。若尚未生事端。止宜留心防范。俟哈达哈彻兵回时。再行办理。青滚杂卜游牧。与唐努山甚近。其或在游牧。或向唐努山至乌梁海。皆未可定。并著传谕哈达哈、临期确访。或先派兵豫阻去路。再行擒拏。毋得任其脱逃。再贝勒车登扎布呈称、不能办理台务。必系青滚杂卜指使。著一并拏解来京。其台站事务。即速交亲王成衮扎布、接续办理。毋致贻误。至哈达哈等、自哈萨克回时。马匹不免疲瘦。舒明等即豫选马匹。善为牧放。俟哈达哈将到。即解往接续。以增兵力。并著内阁学士阿桂、速赴军营。协同办理。　　

○谕喀尔喀王公等曰、青滚杂卜、原系获罪斥革之人。因其尚知奋勇。仍加恩承袭贝勒。并授为喀尔喀副将军。上年从征伊犁。加恩封授郡王。稍有人心。自当感激图报。孰意其深负厚恩。实出情理之外。伊前同阿逆进兵时。听从指使。将巴特玛车凌之弟诺尔布丹津、私行带回。将军大臣参奏阿逆罪状。竟敢潜为洩漏。嗣后追擒阿逆。退缩阻挠。奏请两路出师五万。方可追缉。种种悖缪乖张。不可枚举。彼时本应即行正法。朕因念及伊祖博贝、旧日劳绩。特加宽宥。以观后效。是以此次办理乌梁海。复授为参赞。予以自新之路。伊至乌梁海。并未拏获鄂木布、果勒卓辉等。即彻兵而回。虽尚有将军哈达哈等领兵在彼。伊即退回。无关轻重。但既为参赞。并不奏请谕旨。亦不咨报将军。带兵擅回。律以军法。罪不容诛。且捏为种种浮言。煽惑众听。其心实不可问。试思办理准噶尔一事。原为喀尔喀经理久长之计。是以命将兴师。以期一劳永逸。然选派喀尔喀官兵。俱经赏给钱粮米石。派办牲只。何次不发给价值。而青滚杂卜、乃谓喀尔喀以连年用兵为累。是诚何心。至于军行赏罚。乃国家宪典所必行。达木巴扎布、系管理杜尔伯特游牧人员。纵令巴朗脱逃。讳匿不报。额琳沁多尔济、监视阿逆来京。明知其叛迹已露。袖手旁观。致令兔脱。二人情罪断难姑容。然犹念伊等祖父不忍加之显戮。令其自尽。此而曲为宽纵。国法何在。而青滚杂卜、乃谓喀尔喀系青吉斯汗后裔。向不治罪。此语舛谬更甚。如朕宗室中有犯刑章者。朕又何尝废法耶。至于稍知奋勉。如巴雅尔什第、桑寨多尔济、及车布登扎布等、则俱优封显秩。赐予便蕃。青滚杂卜、宁不闻之耶。已交军营大臣等、拏解青滚杂卜、来京治罪。本应除其属众。削其封爵。朕始终眷念伊祖。不忍泯其劳绩。所有贝勒封爵。仍施恩准令额琳沁之子旺布多尔济、承袭。朕办理庶政。一秉至公。有功者予之厚恩。犯法者断无姑贷。将此晓谕众喀尔喀王公等知之。　　

○又谕军机大臣等、亲王成衮扎布、世受国恩。深知感激。伊闻青滚杂卜、种种狂悖即移咨纳木扎勒转奏。能念伊父额驸素日笃诚。力图报效。深堪嘉予。著赏荷包一对、以示优眷。青滚杂卜去岁进兵时。迎合阿逆。种种不法。今又擅自彻兵。复托言众喀尔喀以用兵为累逞其诡诈。喀尔喀等、深受国家厚恩。断不为伊煽惑。已降旨详悉晓谕。青滚杂卜应即拏解来京治罪。朕已谕舒明、阿兰泰等、会同亲王成衮扎布、德沁扎布等、审机办理。青滚杂卜、乃无足重轻之人。第喀尔喀旧臣仆中有似此败类。不可不申明国宪。成衮扎布等、务宜留心防范。毋得洩漏。此时如应速为擒治。即会同众喀尔喀王公等、领兵擒拏。否则仍遵前旨。俟哈达哈等回时。再行办理。　　

○参赞大臣富德奏、臣遣璊绰勒图、扎什保、确探两路大兵信息。至济尔玛台地方。遇定边左副将军哈达哈等、已渡额尔齐斯河。即令臣等由阿勒圭前进会齐。迅即带兵前往。俟遇哈达哈时会议。将兵丁分队进发。声息相通。协擒逆贼。再从前脱逃之唐古忒、至散秩大臣乌鲁木游牧内抢掠。已为乌鲁木所杀。又擒获与唐古忒同逃之索诺木达尔扎之子蒙固勒、讷默库、二人。系额琳沁之女所生。并喇嘛罗布占三济、亦系同额琳沁行走之人。现在派员解至军营。报闻。　　

○庚寅。旌表守正捐躯之陕西乾州民吴代夫妻司氏。　　

○辛卯。吏部议奏、州县监狱。虽系吏目典史专管。至州县为有狱官。亦有稽察之责。从前例无处分。请嗣后斩绞罪犯。不加扭锁、以致自尽。该管官应降一级调用者。有狱官罚俸一年。凌迟罪犯。不加扭锁、以致自尽。该管官应降二级调用者。有狱官降一级留任。从之。　　

○壬辰。上诣畅春园、问皇太后安。　　

○谕军机大臣等、车凌、车凌乌巴什等、自归降以来。感朕厚恩。奋勉效力。今移至额尔齐斯旧游牧地方。遣使请定轮班朝觐之期。具见诚悃。伊等遣使请安。毋庸立定期限。每年原应遣人来京领俸。若于遣使请安之时。支领俸饷。事属两便。至轮班朝觐一事。杜尔伯特部落。著分作三班。每年轮值一班。来京入觐。即于明年为始。应何处盟长、带领王公台吉等来京。交该盟长等、酌量定议具奏。至伊等迁回旧游牧后。自需马匹应用。著施恩将从前领赴军营、应交马驼等项。展限至戊寅年交还。以示体恤。再从前舒明等、奏请安插达什达瓦部落人众、于和通鄂博、布勒罕察罕托辉地方。原因卡内额克阿喇勒等处。现有杜尔伯特人等居住。是以如此筹办。今杜尔伯特人等、既经迁去。所有达什达瓦人众。著即在额克阿喇勒地方游牧。　　

○又谕曰、舒明等奏、沙喇布鲁图等卡。所派和托辉特台吉兵丁。听从青滚杂卜、私行弃卡潜回等语。前因青滚杂卜、虽私行彻兵。尚无背叛形迹。姑俟哈达哈等回时。再行办理、今其罪状已著。不容稍缓。著传谕舒明等、此时如哈达哈等已回。即会同办理。否则即将现在驻劄兵丁。酌量调遣。会同亲王成衮扎布、德沁扎布、桑寨多尔济、及塔勒玛善等、同至和托辉特游牧。即将青滚杂卜、并伊妻子拏解来京。其属人内听从指使人等。俱著擒拏正法。俾众人知所畏惧。朕念青滚杂卜之祖博贝旧勋。不忍削其封爵。仍著额琳沁之子旺布多尔济、承袭贝勒。其属人等、俱查出交旺布多尔济管辖。上年青滚杂卜至伊犁时。收取达瓦齐之物甚多。一一查出。有应解京者。即行解京。余著赏给效力官员人等。并将从前进兵时。掠取马匹牲只等。一并查出。归公充用。阿兰泰、著仍留纳密尔沙扎海军营、办理事务。俟青滚杂卜拏获后。再将擅弃卡座之台吉兵丁等。查明从重治罪。
  </div>
  <div class="pagination">
   <a href="清实录乾隆朝实录_page707.html">
    上一页
   </a>
   <span>
    ...
   </span>
   <a href="清实录乾隆朝实录_page703.html">
    703
   </a>
   <a href="清实录乾隆朝实录_page704.html">
    704
   </a>
   <a href="清实录乾隆朝实录_page705.html">
    705
   </a>
   <a href="清实录乾隆朝实录_page706.html">
    706
   </a>
   <a href="清实录乾隆朝实录_page707.html">
    707
   </a>
   <span class="current-page">
    708
   </span>
   <a href="清实录乾隆朝实录_page709.html">
    709
   </a>
   <a href="清实录乾隆朝实录_page710.html">
    710
   </a>
   <a href="清实录乾隆朝实录_page711.html">
    711
   </a>
   <a href="清实录乾隆朝实录_page712.html">
    712
   </a>
   <a href="清实录乾隆朝实录_page713.html">
    713
   </a>
   <span>
    ...
   </span>
   <a href="清实录乾隆朝实录_page709.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
