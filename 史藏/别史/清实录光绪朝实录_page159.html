<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 159 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 159 页/共 1316 页</h1>
    <div class="content">
　　

郭恭阅一签六月十五日　　

熙月日初校修改下卷拾陆签曹元忠恭校陈恭阅八月初三日覆校修改下卷贰拾肆签吴葆諴详校宗室麒月日总校修改下卷拾叁签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之九十二　　

光绪五年。己卯。闰三月。己丑。湖广总督李瀚章等奏、湖北襄阳、老龙堤冲塌。拨款兴修。又奏、沔阳天门等州被水灾民借款修堤。以工代赈。均报闻。摺包　　

○庚寅。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。吏部奏、主事吴可读、服毒自尽。遗有密摺。代为呈递。摺内所称请明降懿旨、豫定将来大统之归等语。前于同治十三年十二月初五日降旨。俟嗣皇帝生有皇子。即承继大行皇帝为嗣。此次吴可读所奏、前降旨时。即是此意。著王大臣大学士六部九卿翰詹科道、将吴可读原摺会同妥议具奏。

现月

　　

○谕军机大臣等、前据夏同善并广寿等奏疏治黄河下游、并保护利津县城各事宜。先后谕令文格妥筹覆奏兹据奏称现饬道员潘骏文前往查勘等语。周恒祺到任后。即著详加体察悉心筹画。妥议具奏。并著文格将现在筹议情形。详细告知。以凭参酌办理。将此各谕令知之。现月　　

○又谕、御史邓庆麟奏、请饬严拏仓匪一摺据称、近闻旗仓领放兵米。匪徒从中舞弊。句串把持。现有仓匪五名。号称唐家五虎。俱系回民逃军。唐大即唐棣、又唐二、唐五、唐老、唐顺成、均助匪办事。唐顺成现充太平仓花户。结党搅扰难免不偷盗米石等语。仓储重地。岂容匪徒句结把持舞弊。著步军统领衙门、顺天府、五城御史、将唐大等按名严拏务获。解交刑部审办。毋任漏网。将此各谕令知之。现月　　

○山东巡抚文格奏、筹疏黄河下游。先陈委勘情形。又奏筹款先修戴村草坝。又奏八里庙口门势难改移现于南岸挑穵引河。均报闻。　　

○上以穆宗毅皇帝孝哲毅皇后永远奉安礼成。祭太庙。自是日始。斋戒三日。　　

○壬辰。谕军机大臣等、户部奏、请饬催各省关赶解历年积欠京饷一摺。各省关积欠京饷。叠经户部奏催。未据如数解清。现在部库支绌。应放各款。关系紧要。著该将军督抚等。按照单开历年积欠京饷数目。赶紧照数补解。以济要需。毋再延宕。将此由五百里各谕令知之。现月　　

○守护东陵大臣荣颐等奏、拟将隆福寺暂安殿奉祀守卫各员择尤保奖得旨所有该处承办差务、及执事等官。业于三月二十六日。降旨分别奖叙。且从前亦无另行请奖成案。所请著毋庸议。摺包　　

○癸巳。祭太庙上亲诣行礼。记注　　

○甲午。云南巡抚杜瑞联奏、姚州知州刘瑞祥、与盐提举玉璋、互讦。请革职。得旨。刘瑞祥著暂行革职审办。摺包　　

○乙未。以京师及山西雨泽稀少。上复诣大高殿祈祷行礼。遣惇亲王奕誴诣时应宫、恭亲王奕诣昭显庙、贝勒载治诣宣仁庙、贝勒载澂诣凝和庙、拈香。记注　　

○谕内阁、前因恩承等奏、川省官运局。经灶民呈控多款。请饬妥为区画。当谕令丁宝桢确查具奏。兹据该督奏称。自上年开办官运后。本年奏销。核计边计各额引。已全数销清。复带销积引一万余张。所收税羡截厘及各杂款。至一百余万两。商人从前一切无名使费。悉予删裁。民皆食贱。私枭潜踪。实属商民皆便。现经访闻呈控各节。系富厂一二奸灶。捏词耸听。意在阻挠。其犍射两厂、及富厂灶户。不下千余家。商人则黔边及近边十三厅州县、计岸不下一二百家。均无异词等语。川省从前盐务。积弊甚深。亟应力图整顿。惟裕课仍须便民。方可行之永久。既据丁宝桢查明官运商销。实为有利无害。成效昭然。即著该督悉心经理。慎始图终。勿以浮言而滋疑惧。现月　　

○又谕、前因御史英震家人林六、有干预保奖情事。谕令该御史交出送部讯办。嗣据刑部奏、该御史呈报林六病故。恐有别情。当降旨将英震解任。听候传质。兹据宗人府刑部会同讯明具奏。此案御史英震咨奖弁兵。虽非林六所求。惟该御史抽查漕粮。于委员巡役摉查之外。并不照章咨调巡粮兵丁。辄据书吏禀求。任令王耀德等投效。内朱玉祥等四名。并未当差入伍。而该御史单内填写守兵字□□羕。均赏六品顶戴。实属冒滥。英震著交部议处。现月　　

○又谕、御史文鐍奏、步军领衙门。弊窦滋多。并各营捕务废弛。请饬整顿各等语。据称该衙门司员。每日戌刻。便服进署。办事草率玩延。与书吏串通舞弊。遇有控案。先由书吏讯问。诈索多端。各案叙供。意为轩轾。该衙门刑讯之案。并有皂役擅行掌责等情。种种弊端。殊堪痛恨。著步军统领衙门查明分别□□□尔□办。并破除情面。认真整顿。嗣后如再有前项情弊。惟该管官是问。各营捕务。岂容稍有废弛。若如该御史所奏。各堆拨直班官兵。率皆空额。或雇老幼顶替。或任妇女杂居。以致匪徒肆行无忌。抢案叠出。殊属不成事体。著步军统领衙门。严饬城内外各营。认真巡察。各堆拨务令按额直班。互相联络。并派员随时稽查。傥有失事。即将该管官、暨稽查之员、一并从严□□□尔□办。现月　　

○又谕、御史文鐍奏、直隶州县、交代延玩。请饬勒限督催一摺。据称直隶近日州县交代。旧案结报甚少。新案堆积。相沿日久。纷纷效尤。几至莫可究诘。请饬严催等语。州县交代之案。库款攸关。岂容任意积压。著该督将所属州县未结交代各案。督饬藩司。无论新旧。均仿照山东章程。勒限严催。如现任各州县延不接收。并著查明择尤□□□尔□处。以儆疲玩。另片奏、广东州县交代。从不结算。任意亏挪。请饬将旧案宽予时日。酌令赔偿。新案严定章程。逐一盘查等语。著该督抚严饬藩司。将各州县新旧交代。认真清厘。毋任蒙混。现月　　

○又谕、丁宝桢奏、遵查臬司不能胜任一摺。四川按察使方浚颐、性近优柔。习尚瞻徇。发审案件。既多延阁。且有收受陋规情事。实属不能称职。方浚颐著即行革职。现月　　

○谕军机大臣等、总理各国事务衙门奏、请＜闲＞派大员会办南洋防务一摺。前于光绪元年四月闲。曾经派令李鸿章、沈葆桢、督办北洋南洋海防事宜。数年以来。渐有头绪。惟值海疆无事之时。难保不日久生懈。现在泰西各国。皆练习水师。日本船炮。亦效西人。该国密迩东隅。近且阻梗琉球入贡。情尤叵测。亟应未雨绸缪。力图自强之计。因思北洋所辖海口较少。李鸿章一人尚能兼顾。著即责成该督认真整顿。妥筹布置。不得冀幸目前无事。稍涉大意。至南洋统辖数省。地面辽阔。洋人来华。亦首当其冲。沈葆桢驻扎江甯。缓急恐难兼顾。前福建巡抚丁日昌。办事认真。于海疆防务。向来亦能讲求。著赏加总督衔。派令专驻南洋。会同沈葆桢、及各督抚。将海防一切事宜。实力筹办。所有南洋沿海水师弁兵。统归节制。以专责成。如海防与江防有相为呼应之处。亦即会同彭玉麟、李成谋、妥商办理。丁日昌接奉此旨。著即驰赴江南。会筹督办。毋误事机。至应驻扎何处。并巡历各海口随宜布置。及需用薪水公费。著沈葆桢、丁日昌、随时酌核。奏明办理。沿江沿海各督抚。亦当各筹防范。自固藩篱。以期有备无患。本日据侍郎夏同善奏、遵查沿江炮台情形。所称各处所筑炮台。经费甚钜。缓急能否足恃。殊无把握。宜择留吴淞江阴及焦山等处扼要之区。余可置而不修等语。著沈葆桢、吴元炳、彭玉麟、李成谋、酌度情形。会商筹议具奏。原摺著钞给沈葆桢等阅看。将此密谕总理各国事务衙门。并由五百里谕知李鸿章、沈葆桢、丁日昌、彭玉麟、何璟、李瀚章、刘坤一、吴元炳、李文敏、裕禄、梅启照、李明墀、潘霨、邵亨豫、并传谕勒方锜、李成谋、知之。洋务　　

○又谕、丁宝桢等奏、会筹藏中应办事宜一摺。藏中事务。关系紧要。必须该处汉番各官。合而为一。方能提纲挈领。操纵咸宜。近来各国洋人。请入藏游历者甚多。又哲孟雄地方。界在印度西藏之中。该番往往以披楞欺占彼地为言。希图生事。全在该督与驻藏大臣等妥慎筹画。方期彼此相安。丁宝桢等拟于藏中及各路交界之处。择要增设文委员二人。归驻藏大臣统属。专司稽查。护送游历洋人各事。并分一员驻江孜。与哲孟雄毗邻。俾得探访该处番情。就近稽查弹压。所筹尚妥。惟洋人行踪无定。防不胜防。丁宝桢、松溎、色楞额、务当饬令该员认真防范。遇有入藏游历洋人。设法阻止。傥不能阻。则加意防护。勿稍疏玩。以免滋生事端。至委员仅有二人。尚须分一员专驻江孜。设有缓急。势恐不能兼顾。官职过卑。亦难期得力。著丁宝桢等悉心筹画。应如何实事求是。有裨大局之处。即行妥速会商。奏明办理。色楞额到任后。著与松溎悉心筹商。力图整顿。以期消患未萌。是为至要。将此由五百里各谕令知之。洋务　　

○直隶总督李鸿章奏、候补知府薛福成、服阕后。请饬来直差遣。允之。摺包　　

○赏候选道李凤苞、三品卿衔。以海关道记名。充出使德国大臣。洋务　　

○改铸甘肃平庆泾固化兵备道关防暨固原直隶州、印信。补铸肃州镇属桥湾营都司、红崖堡守备、陕西平凉城守营游击盐茶营都司、各关防。从陕甘总督左宗棠请也。摺包　　

○丙申。谕内阁、左宗棠奏、请将故员事迹宣付史馆一摺。已故内阁中书安徽颍州府教授夏炘、学有经术。通知时事。曾在营幕代筹军食。师得宿饱。已故刑部主事王柏心、学识过人。熟悉山川形势。左宗棠督师关陇。多资其议。已故中书科中书吴士迈、治军严整。同治年闲。随同剿办回匪。所向有功。已故翰林院编修吴观礼、潜心书史。笃于内行。左宗棠治军闽浙陕西等省。深资筹策。以上四员。均属有裨军务。志节可嘉。著照所请。将该故员等事迹。宣付史馆立传。以资观感。现月　　

○又谕、左宗棠奏、特□□□尔□贪劣狡诈各员一摺。甘肃补用知府毕成霖、侵吞公款。劣迹昭彰。卸署平罗县事两当县知县任懋修、苛歛营私。声名狼藉。前代理奇台县知县甘肃补用直隶州知州冒沂、倚信丁役。舆论沸腾。前署张掖县知县甘肃补用同知吴本烈、嗜利无厌。心殊狡猾。甘肃补用知县周之鉴、浮收粮石。需索票费。前署甯夏府经历补用典史陈宝善、藉查罂粟。诈索银钱。均著革职。永不叙用。甘肃大通营游击副将衔参将屈复扬、婪索票税规费。诈扰商民。前署平川堡守备尽先游击朱玉昆、谬率任性。紊乱旧章。均著革职。不准投效军营。以示惩儆。现月　　

○又谕前据广寿、钱宝廉、讯明山东委员高文保被杀一案。定拟具奏。当降旨依拟。将同谋纵凶潜逃之署峄县知县朱永康、发往黑龙江充当苦差。其因朱宝森未获。仍请监候待质各节。均照所拟办理。兹据给事中王昕奏、朱永康系造意之犯。不科以谋杀之罪。元恶轻纵。请将该犯立正典刑。并将高文保破格赐恤等语。著大学士会同刑部妥议具奏。现月　　

○前福建巡抚丁日昌奏、恭报回籍日期。得旨。遇有应行商办之件。仍著随时与何璟等会商妥办。昨有旨将该前抚赏加总督衔。派令专驻南洋。会同沈葆桢及各督抚、筹办海防事宜。本日复令兼充总理各国事务大臣。丁日昌当懔遵谕旨。即行驰赴江南。会筹督办。以副委任。摺包　　

○命总督衔前福建巡抚丁日昌、兼充总理各国事务大臣。洋务　　

○以降调贵州巡抚黎培敬、为四川按察使。现月　　

○予内阁学士兼读祝官庆福、优叙。现月　　

○以亏短银两革前福建清流县知县崔光簏、已故大挑知县桑沛、候补知县蒋洪润、试用县丞俞灿职。分别押解。提属勒追。摺包　　

○丁酉。谕军机大臣等、崇厚奏、遵查边境滋事匪徒、与俄国商办情形一摺。据称逃匿俄境之回匪。分道寇边。经俄国外部尚书格尔斯面称。此项人众。并非俄国之人。路票内写明地方。系在界内。并不料其越境滋事。现已知照各边界。认真查禁。嗣后越界滋事之人。任听中国办理等语。即著左宗棠、金顺、随时相机。妥为筹办。至照会中有中国将回人赦免。准其回籍一节。自系指未经滋事良善回民而言。并著左宗棠酌度情形。出示晓谕。其首要各逆。及怙恶不悛者。固为法所难宽。其洗心迁善。情有可原者。自应分别办理。以示劝惩。至俄国商民入境贸易。前经降旨。于未经收还伊犁以前。应行设法禁止。仍著左宗棠、金顺、遵照前旨办理其入境俄人。务当妥为保护。免生枝节。崇厚即将议办各事。妥慎筹商。期于迅速了结。将此谕知崇厚、并由五百里谕令左宗棠、金顺、知之。洋务　　

○湖南巡抚邵亨豫、提督罗大春等奏、常德地方紧要。请添练勇一营。以资防剿。得旨。前据邵亨豫奏、湘省勇丁。暂缓酌减。仍应随时陆续裁撤。以节糜费。该省现无紧要军务。军营足资弹压。且该省标协各营。均该提督所辖。何以不练额设之兵。而必加练勇丁。殊不可解。著该提督务将各营官兵认真训练。整顿营规。俾令缓急足恃。所请添设练勇之处。著不准行。摺包　　

○湖南巡抚邵亨豫奏、捐助晋赈。拟分别请奖。得旨。王文韶等所捐银两。均著照各省赈捐章程请奖。察哈尔副都统奎昌因病乞休。以参领花尚阿、为察哈尔副都统。明发　　

○戊戌。谕内阁清安等奏、科布多满营换防官兵。每届年满。向与乌里雅苏台官兵。一并更换。由绥远城咨送乌里雅苏台将军。照数酌留后。再行分拨。前赴科城。办事难资得力。请饬变通办理等语。著照所请。嗣后科布多换防官兵。由绥远城将军查照应行更换员名数目。选择通晓满洲蒙古汉文者。造具清册。专送科城。毋庸送由乌里雅苏台分拨。现月　　

○伊犁将军金顺奏、吉江六起马队翼长统领等官、月支饷银章程。请饬立案下部知之。摺包　　

○旌表节妇、广西昭平县文童邱珖锦妻徐氏。摺包　　

○己亥。旌表直隶节妇、袁邱氏。袁艾氏。浙江节妇、冯施氏。摺包　　

○庚子。谕内阁、御史和宝等奏、援照成案。请将办事各员开单奖励一摺。据称内务府承办穆宗毅皇帝孝哲毅皇后大事、暨永远奉安山陵一切典礼。该衙门总司稽核。稿件繁多。请将承办各司员。援案奖励等语。所援同治十一年该衙门保奖成案。既属不符。至请按五城保奖司坊绅董旧章一节。尤属不合。所请著毋庸议。现月　　

○江西学政吴仁杰奏、遭风舟毁。遗失案册。自请议处。得旨。吴仁杰著加恩改为交部察议。摺包　　

○以驻守隆福寺出力。予副都统成章、仍以副都统记名。开列在前。赏翼尉富森布、护军参领景绪等、花翎。余升叙加衔有差。现月　　

○予江苏丹阳、宜兴、金坛、等县殉难生员毛觐文等。绅民妇女四千二百七十三名口、分别旌恤如例。并准其自行捐赀立祠建坊。从御史朱以增请也。现月　　

○旌表割臂疗亲、浙江孝女刑部主事顾肇新妻顾徐氏。矢志殉节、兵部主事赵斯镈妾李氏。摺包　　

○辛丑。予江苏殉难潘培仁等、绅民妇女八百一十名口、分别旌恤如例。从江苏巡抚吴元炳请也。　　

○上以孟夏享太庙、自是日始。斋戒三日。　　

</div>
    <div class="pagination">
<a href="清实录光绪朝实录_page158.html">上一页</a><span>...</span><a href="清实录光绪朝实录_page154.html">154</a><a href="清实录光绪朝实录_page155.html">155</a><a href="清实录光绪朝实录_page156.html">156</a><a href="清实录光绪朝实录_page157.html">157</a><a href="清实录光绪朝实录_page158.html">158</a><span class="current-page">159</span><a href="清实录光绪朝实录_page160.html">160</a><a href="清实录光绪朝实录_page161.html">161</a><a href="清实录光绪朝实录_page162.html">162</a><a href="清实录光绪朝实录_page163.html">163</a><a href="清实录光绪朝实录_page164.html">164</a><span>...</span><a href="清实录光绪朝实录_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
