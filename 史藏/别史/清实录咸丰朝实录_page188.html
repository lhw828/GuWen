<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 188 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 188 页/共 502 页
  </h1>
  <div class="content">
   ○又谕、齐承彦奏、海运米船停泊牐口。偪近天津郡城。或有奸匪溷迹。拟援商船例改泊葛沽。自为慎重起见。现在海运新漕。计已放洋。南省逆氛未靖。所募水手。难保无奸匪冒充。其应湾泊地方。及兵勇驻劄之处。并剥运事宜。皆应豫为筹画。勿致临事周章。著桂良、悉心妥筹。并传谕文谦、就近体察情形。酌派兵勇。实力巡查。勿令滋事。原摺著钞给阅看。将此由四百里谕知桂良、并传谕文谦知之。　　

○又谕、盛埙等奏、请旨酌拨官兵赴晋一摺。贼匪前窜河南永城一带。山西与豫省壤地毗连。自应及早筹防。既据恒春咨令盛埙等、派兵赴省。所有绥远城前经备调之官兵一千名。即准恒春调拨。至绥远、归化、各城地方。仍著盛埙等、随时稽察弹压。毋稍疏虞。将此由六百里各谕令知之。　　

○参赞大臣僧格林沁、钦差大臣胜保奏、连日进攻贼巢。骤难得手。现用大炮轰击。设法攻取。得旨。岂能再宽时日。若不赶紧歼除。汝二人厥罪维均。若即日蒇功。则皆膺爵赏。即或胜保移营后方能竣事。该大臣转战数省。朕岂忍泯其功绩。又奏、该逆密布鹿角树栅。层层增设。批。若果穷蹙。能如是乎。又奏、我兵冒死拉砍树栅。及至拉开一层。伤亡已十余人。未经拉开者。尚有七八层。又批。该逆树栅。多至七八层。使该逆初踞阜城。即行速剿。何至又成负嵎。又奏、此外铺毡垫板。靡计不施。竟难扑入。又批。岂无别计可施。又奏、昼夜轰击。俾贼不能安身。乘闲诱令出巢。以便痛加剿洗。又批。即使出巢。该逆岂肯专待团剿致毙。并力冲突。北犯无虞。必直窜东省。与南贼句合。更滋蔓难图也。　　

○湖南巡抚骆秉章奏、逆匪上窜岳州。拟俟南省剿办事竣。即拨兵援鄂。得旨。楚南之贼。明系分窜。现在湖北尚有多贼。曾国藩炮船。原为肃清江面。第此时道路不通。暂可留在湖南剿办。亦不能专待事竣。缓缓北上。俟楚南办有头绪。仍应速赴湖北为是。曾国藩、素明大义。谅不敢专顾桑梓。置全局于不问。北重于南。皖鄂重于楚南。此不易之局也。又奏、饬委贵州候补道胡林翼、在楚南剿贼。批。胡林翼著暂留湖南。俟岳州府收复后。即行饬令速赴湖北。或至武昌。或至台涌军营。　　

○两江总督怡良等奏、请饬前任江南河道总督潘锡恩、安徽学政孙铭恩、办理甯国等属防剿事宜。允之。　　

○以歼毙直隶阜城逆首吉文元。赏甲兵金升、伊勒喜、六品翎顶。　　

○以湖南岳州府、甯乡县两城、被贼窜陷。革参将乌拉理、署知县马丕庆职。均逮问。予阵亡训导储玫躬、祭葬世职。　　

○以剿办福建艇匪出力。赏同知张启煊蓝翎。余升叙有差。　　

○予福建阵亡通判董正官、祭葬世职。　　

○予安徽阵亡知县唐治、祭葬世职。　　

○壬寅。谕内阁、裕瑞、奏参知县被劾、禀讦藩司一摺。四川前任梁山县知县臧翰、因该省举行计典。经该督裕瑞督同藩司杨培、署臬司清安泰、察看该员精力就衰。难期尽职。汇案题参。该员于被参后。辄敢摭拾空言。列款禀讦藩司。实属怀私报复。逞刁挟制。臧翰著即行革职。以示惩儆。　　

○又谕、裕瑞奏、请将擅离营伍投效军营之世职、注销保举一摺。四川绥甯协属世袭云骑尉王家冀、前在该副将衙门、禀请前赴广西军营差遣。不候转禀该管总兵批示。即行启程。迨军营得有保举。又复告病回营。实属谬妄。王家冀、前经降旨以本班尽先补用之处。著即撤销。由营责惩。军营投效人员。原期有裨实用。若本无技能。钻营保荐。以为进身之阶。实为近来恶习。前经叠次申谕军营。严行甄核。恐滥竽充数者。仍复不少。著各路统兵大臣、查明现在军营效力文武员弁。除奉旨发往。及该大臣等、奏明带往外。如有自行投效。于军务不能得力者。即著严行裁汰。不准稍事瞻徇。致多冒滥。将此通谕知之。　　

○谕军机大臣等、善禄奏、二十七日、驰抵东昌。探闻贼众三四千。被胁难民无数。占踞张秋镇。该处为三岔总路。且横跨运河。中有桥梁。分头进剿。既难防其分窜。又恐直扑东昌。该将军、现在南关外劄营。严兵以待。二十九日、该逆又窜入阳谷县城等语。此股逆匪。意在救援阜城。贼众奸谋诡谲。声东击西。现既与贼相遇。著即赶紧督兵进剿。并知会张亮基、星速前进。为两路夹攻之举。正可乘其喘息未定。激励弁兵。一股歼除。毋得专事堵御。致失事机。若攻剿稍迟。该逆非负嵎死守。即乘间纷窜。剿办更难得手。昨据僧格林沁、胜保等奏、已派总兵桂龄、带西甯固原河州官兵一千名。台禄、带吉林马队二百五十名。驰赴德州。以为该将军后路声援。本日复谕令该大臣等、酌量派兵策应。著善禄即催提此项续派官兵。应于何处分拨。遏贼窜路。务当以剿为防。万勿迁延贻误。张亮基所带之勇。改赴东平。计日已早到营。该逆利在狂奔。临清大名各路。均关紧要。此股逆匪。即责成善禄、张亮基、合力进攻。傥有疏虞。致令乘隙窜扰。朕惟善禄、张亮基是问。将此由六百里加紧各谕令知之。　　

○又谕、善禄奏、探明贼踪、迎头堵剿一摺。该将军驰抵东昌。探闻贼匪数千。窜入阳谷县城。声言仍扑东昌。善禄现在南关外劄营。已咨胜保添兵截剿。此股逆匪。势甚剽疾。意在接应阜城之贼。必须乘贼踪未定。一鼓歼除。勿令句结为患。著僧格林沁、胜保、即酌量添派精兵。驰赴善禄军营。毋稍迟误。其直隶大名一带。仍严饬张殿元、实力巡防。妥为布置。该大臣等、务当统筹全局。权衡轻重。断不准任令匪踪阑入直境。更滋蔓延。将此由六百里加紧谕令知之。　　

○又谕、有人奏参山西徐沟县知县贾联芳、声名狼籍。屡藉捐输为名。按户勒帮。有威偪县民刘青万等、馈银之事。上年因贼扰怀庆。深夜送眷出城。以致民心慌乱。该县之甥骞锡龄、库吏乔树德等、现在县署。表里为奸。把持公事。户吏孟吉、经该府因控案责革。该县仍不斥退。似此贪劣之员。种种荒谬。亟应严参惩办。著恒春、按照所参各款。逐一严行查究。据实参办。以儆官邪。毋得稍有回护。原摺著钞给阅看。将此谕令知之。　　

○癸卯。谕内阁、裕诚等奏、北新仓开放正蓝旗满洲甲米、不堪食用。请派员查办一摺。此项米石。既据户部将廒座开单声明。俱系上年新收。并无年分较多之米。何以遽致霉变。显有搀杂情弊。著派绵森、会同仓场侍郎、迅速查明。据实具奏。　　

○又谕、孙铭恩奏、恳恩开缺、回籍省亲一摺。上年以贼窜池州等处。谕令安徽学政孙铭恩、传谕各属绅民。认真团练。曾据将筹议情形覆奏。昨复明降谕旨。令该学政督同潘锡恩、办理防剿。原以皖省贼氛肆扰。该学政于考试事宜。未能按期举行。正可专心督办防剿。兹据奏称、伊父年老多病。请开缺回籍省亲。并未声明伊父年□山戊不□若干。亦未奏请假期。并云臣自履任以来。深以规避为耻。意图欺饰。岂知欲盖弥彰。该学政值国事之艰。则视如秦越。朕断不深究。若该学政之父。病非沉重。孙铭恩尚有面目见天下士乎。若必留伊在皖。于事无益。孙铭恩、著准其开缺、回籍省亲。俟销假时。以三四品京堂降补。　　

○谕军机大臣等、平安峪吉壤。本系陆应谷等选择。前年朕亲往履看。复令裕诚等、前往覆勘。其时陆应谷、在河南巡抚任内。未及随同前往。现派柏葰、庆锡、带同陆应谷、查勘迁安县桑园山银矿。著俟勘明后。柏葰即督同陆应谷、前往平安峪。覆加相度。详细履勘。前年所定标识处所。高下丈尺。是否合宜。并山向水法。一切形势。绘图贴说。由柏葰具奏。将此谕令知之。　　

○工部右侍郎载龄奏、分派各员。择要防堵。并请饬长芦盐政文谦、筹防天津。得旨。东路防堵。即由汝处行知文谦等遵办。　　

○命国子监司业沈祖懋、提督安徽学政。　　

○以都察院左副都御史李菡、为兵部右侍郎。　　

○命江西九江镇总兵官佛隆、来京引见。以浙江湖州协副将居隆阿、为江西九江镇总兵官。　　

○甲辰。谕军机大臣等、前曾叠降谕旨。以直隶大名一带空虚。饬令僧格林沁、胜保、统筹布置。并令桂良、严饬张殿元、督兵前往扼截。兼令副将达年、带兵迎剿。屡次寄谕。并谓不得专事防堵大名。致成株守。原以张殿元、未经与贼接仗。恐不能深悉贼情。所带各兵。尤恐不能得力。既经谕令桂良、严密防堵。仍责成该大臣等、酌拨马步精兵。前往剿办。该大臣等、自应遵照谕旨。通筹大局。断不准东境贼踪。阑入直隶。致与阜城贼匪会合。乃本日据胜保驰奏、贼由阳谷窜过莘县。攻陷冠县。竟于初一日、窜至清河县属之小滩地方屯聚。并有由馆陶清水庄、窜至距临清二十五里之李官庄各禀报。览奏曷胜愤懑。善禄前奏、已抵东昌南关。而贼由西路绕出其后。张亮基在东平。尚隔运河。均恐为该逆避实击虚、奸计所误。胜保带兵星速前进。所见尚是。崇恩防守临清。未悉兵力如何。著胜保于驰抵故城后。迅即迎至清河。尽力截剿。万不可令北与阜城之匪联络。仍飞饬善禄、赶紧设法绕赴馆陶、冠县、西北各路。面面兜围。俾不得溷入大名界内。与威县等处。并随时与僧格林沁知会。如须添调马队。即由该大臣咨商妥办。总期兼筹统计。不可顾此失彼。此股贼匪。自皖豫北来。众至数万。亡命赴援。其凶悍殊堪发指。若不迅将阜城贼匪埽除。万一突围而出。与南贼合并。势更不可收拾。僧格林沁、督兵一万数千名。足资围剿。著即迅图攻克。不得再事迁延。坐俟南贼之至。其武邑、衡水、枣强各处。尚有胜保大军在南。如阜城附近各村、贼匪南窜。尚可回兵夹击。其阜城东北各路。如何设防。该大臣有无把握。双禧、穆辂、所带官兵二千名。曾否赶到。添拨何处防守。均著迅速驰奏。并著该大臣等、随事随时。得有探报。飞咨桂良、载龄、一体严防。将此由六百里加紧各谕令知之。　　

○又谕、前经叠降谕旨、令各省大吏。严饬地方官。实力举行团练。藉以协助官兵之不逮。如果认真办理。著有成效。何至逆贼经过地方。所向披靡。如入无人之境。若直隶省之天津、饶阳、武清等县。练勇甚为整齐。即山东单县、嘉祥两县。民勇亦甚得力。贼踪均无由阑入。是即认真团练之明验。现在阜城余贼。尚未歼灭净尽。而南来之匪。复窜及钜野、郓城、阳谷各县。已偪直境。即纷纷檄调官兵。亦恐缓不济急。著桂良、张亮基、仍遵前旨。严饬所属。凡未经被贼各府州县。一体劝谕绅民。赶紧办理联庄。既可协助兵力。即以自卫身家。惟在该地方官妥筹办理。傥有不肖官吏。阳奉阴违。均著随时从严参办。至直隶大名一带。情形紧要。本日复谕令僧格林沁等、酌派得力将弁。添兵前往。协同张殿元加意严防。张亮基、向东平一路迎剿。并未与贼相遇。若再不迅速探明贼踪。与善禄分投夹攻。任令逆贼北窜。必将该抚从重治罪。将此由六百里加紧各谕令知之。　　

○又谕、怡良、许乃钊奏、剿办上海逆匪情形一摺。所叙连日接仗情节。均系逆匪扑出。我兵堵截。并未见奋力进攻。不过小有斩获。何时能埽穴捦渠。蕞尔孤城。剿办如此费事。实所不解。据奏逆匪图窜之意甚坚。连日窜扑。或千余人。或数百人。而我兵所杀。总不甚多。即十二日之战。逆匪改装冲突。被兵勇追击。四路溃散。尤难保无乘间逃逸之匪。潜匿附近地方。上海接壤各处。如松江府嘉定、太仓、川沙、南汇等属。虽经怡良等、前此派有弁兵。豫为防范。究竟能否得力。傥城中逆首未歼。而邻境复有句结。剿办愈形费手。现在向荣添派之兵。又经续到一千名。岂得尚以兵力单薄为词。著即严饬带兵各员。赶紧进攻。万不准徒事堵御。空劳兵力。至水路各营。据连次所奏、仅于陆路接仗时。遥为声援。尤属不成事体。岂将以黄浦师船。为吴健彰等藏身之固。而专恃一投诚报仇之李绍熙。遂能力遏贼锋耶。许乃钊若再不迅速筹攻。祇知以阴雨难行、硝磺不继为词。朕决不能再从宽贷。怡良身任兼圻。亦难辞罪也。将此由六百里加紧谕令知之。　　

○又谕、台涌奏、统筹两省全局一摺。所见俱是。楚北逆匪。全股盘踞汉阳。其分窜德安一带之贼。前经台涌、拨兵截剿。业将黄陂县城攻克。必须乘胜进攻。将云梦、应城、孝感等处余匪。次第歼除。方能全军南注。为肃清汉阳之计。武昌省垣、为江路阻隔。目下贼踪。蚁聚北岸。省城情形较缓。且存城兵勇。为数尚多。足敷布置。若将北路得力之兵。撤调赴省。则江北更属空虚。崇纶现在丁忧。仍留该省办理防剿事宜。已授青麟为湖北巡抚。叠据该抚奏报各情。惟以孤守无援为词。别无筹办之策。节经谕令就现存之兵。尽心守御。惟能否得力。殊不足恃。著台涌体察机宜。随时与该抚互为知照。以期声势联络。所调江西水陆各军。并著飞提驶赴上游。会合迎剿。傥能先将江面疏通。则汉阳、与武昌。南北无阻。剿办庶易得力。该督又称岳州对岸之荆河脑地方。为荆州要口。若窜岳之贼。被剿穷蹙。恐由此路旁趋至荆。所虑亦不为无见。昨据骆秉章等奏称、带勇分剿靖江乔口。及甯乡等处贼匪。办理尚属得手。该逆现已全数下窜。曾国藩亦即统领兵勇。跟踪进剿。仍著台涌兼筹扼截之策。于四川松潘、建昌、两镇官兵提到后。即严饬各该员弁。将此项兵丁。驻劄荆州。严密布置。以扼贼匪上窜之路。仍须探明岳州贼情。如须出境迎击。即克期统带前往。与湖南会剿。勿以有用之兵。置之无用之地。本日已谕令布克慎、署理湖北提督。该员现在黄陂一带进剿。著即毋庸前赴湖南。台涌身任兼圻。责无旁贷。一切剿办机宜。惟当妥筹大局。迅埽妖氛。以副委任。将此由六百里加紧谕令知之。　　

○又谕、本日据郑敦谨奏、归德土匪。现有牛鉴等督勇剿办。请饬桂明速由黄河北岸。径趋曹州一带迎击。自系先其所急。惟据胜保所奏、逆匪已由莘县窜入直隶清河县境。郑敦谨所请。意在保山东以固河南。就军情缓急而论。惟有径赴直隶。方能迎头邀击。若专注曹州。已落贼后。著桂明既统所带官兵。无论何处渡口。星夜渡河而北。沿途遇贼。即行截击。若能闲道出奇。绕赴大名以北。更可得手。断不准故意纡折。致误事机。桂明防堵潼关。已将一载。所带官兵。蓄锐已久。谅不致沿途停顿。自干重罪也。将此由六百里加紧谕令知之。　　

○又谕、本日据胜保奏、探闻贼已攻陷冠县、并踞馆陶县所属之地。距临清甚近。北路情形。万分紧急。傥再有南来逆匪。陆续渡黄。与东省之贼接应。剿办愈难得手。杨以增既专辖黄河。百胜等又防堵徐州日久。业已疏忽于前。漫无抵御。若再任该逆偷渡。罪更难逭。兹据张之万奏、黄河上流各渡。惟砀山一带河口。最关紧要。若该处不扼要严防。必致皖省之贼。任意往来。与渡河逆匪。时通消息。著杨以增等、迅将砀山一带。赶紧设法筹防。派令精锐弁兵。严缉奸宄。断其往来之路。并著百胜等、即就现带兵勇。实力防剿。傥仍不知奋勉。叠次严谕。视为具文。使逆匪续有偷渡。必将该河督等、从重治罪。所有现在筹办情形。并著随时奏报。毋稍延缓。将此由六百里加紧谕知杨以增、并传谕百胜、王梦龄知之。　　

○户部右侍郎王茂荫奏、钞法未善。酌拟章程四条。并以兵民怨恨。自请严议。得旨。王茂荫身任贰卿。顾专为商人指使。且有不便于国而利于商者。亦周虑而附于条款内。何漠不关心于国事。至如是乎。并自请严议以谢天下。明系与祁寯藻等、负气相争。读圣贤书。度量顾如是乎。且谓废黜不敢怨悔。设是时故激朕怒。将伊罢斥。伊反得身后指使。百计阻挠。看伊奏摺。似欲钞之通行。细审伊心。实欲钞之不行。且有挟而求。必应照伊所奏。如是欺罔。将谓朕看不出耶。此摺著军机大臣详阅后。专交与恭亲王、载铨、速行核议。以杜浮言。又奏、愚民误用伪钞。请饬下刑部。但有来手承认。即将收用之人省释。以免民累。批。此奏尚不为无见。　　

○两江总督怡良等奏、上海逆匪。向奸夷买铜火药帽。自来机火枪。虽大雨亦可利用。得旨。铜帽枪实为利器之最。尤利于风雨。现在军营、能否购买应用。著传知吴健彰、酌量筹办。虽不甚多。亦可。若无风雨时用之。固觉捷便。然出枪太多。内有药火□查堵塞火门。尚不如火绳可百发百出。　　

○江南河道总督杨以增奏、分饬扬徐海三属。将已徵钱粮、漕米盐课、迅解江北大营。接济兵饷。得旨。非寻常照例饬催者可比。著加紧严催。以期军营早得接济。　　

○钦差大臣胜保奏、南贼急图北犯。移师前进。相机迎剿。得旨。汝在军营。得信较速。权其缓急。自应移营前进。总以遏其北窜为要。　　

○湖广总督台涌奏、贼窜湖南。统筹全局。酌拟办理。得旨。朕惟观汝之心地。试汝之才具。学与不学。何关紧要。汝由将军放总督。朕尚冀汝无文员习气。何任事之初。先存此见。又批。始终如一。不可行与言违。　　

○以江苏常镇通海道吉尔杭阿、为布政使。　　

○以已革贵州提督布克慎、署湖北提督。　　

○以江南扬州剿贼出力。赏总管西昌阿、副总管海全、协领台斐音保、富明阿、亮德、布特哈、佐领乌尔恭额、恒吉、富克锦布、色克图恩、全永、双成、防御常魁、常寿、魁霖、外火器营营总德克津布、都司吴奉龙、满禄、守备石皓、花翎。骁骑校托克托布等、蓝翎。余加衔开复升叙有差。　　

○以江南瓜州剿贼奋勇。赏副都统德兴阿、巴图鲁名号。德崇额、开复处分。　　

○予江南阵亡千总卢铭扬、把总蔡致胜、外委罗坤、张天升、李信、常万里、李万春、祭葬世职。　　

○乙巳。祭先蚕之神。皇后亲诣行礼。　　

○谕内阁、德龄等奏、各城年班伯克、请俟下届进京。并应进贡物、请旨遵行一摺。所有各城年班伯克。著统俟咸丰六年年班。再行来京。叶尔羌、喀什噶尔、应进道光二十七年额贡。著加恩豁免。其咸丰三年分贡物。著俟六年年班伯克进京时。一并呈进。以示体恤。　　

○谕军机大臣等、僧格林沁等奏、连日攻剿逆匪一摺。此次诱贼离巢。殄毙贼匪二百余名。仍不过小有斩获。未能迅克贼巢。览奏殊深焦急。胜保移营后。阜城东北。令德勒克色楞、托明阿、带兵驻劄。自应如此布置。胜保及善禄等、所带官兵。统计一万一千余名。谅已足敷剿办。设该逆绕道北犯。德勒克色楞、西淩阿、托明阿、皆系帮办大员。尽可酌派一员。督带马队前往。奋力截击。若僧格林沁自行带兵前往。竟将阜城围困之贼。交德勒克色楞等剿办。该帮办等无所统属。事权不能归一。傥该逆乘虚窜出。与南来之贼。互相句结。或仍由东北回窜交河等处。岂非该大臣贻误之罪。此时逆匪窜扰清河。胜保由故城进剿。必应力遏贼冲。尤当设法兜截。勿令逆匪绕越。致我兵又成尾追之势。本日据张亮基奏、探闻真贼不过千名。余皆沿途裹胁。此等乌合之众。自入山东境内。并未大受惩创。若我兵奋力攻击。尚不难一鼓歼捦。兵贵神速。万不可少涉观望。致误事机。双禧、穆辂、所带官兵二千名。前谕令调赴河间。兹据僧格林沁奏称、北防紧要。复令折回涿州。朕思远防不如近剿。该逆知我兵由故城进攻。或折而西窜。则枣强、南宫、冀州等处。在在堪虞。著僧格林沁、即将双禧等所带官兵。酌拨于保定迤南、扼要地方。以剿为防。毋庸折回涿州。其北路一带。已谕载龄、妥为布置矣。阜城逆匪不过数千。僧格林沁、尚有兵二万三千余名。胜保亦带兵万余。兵力不为不厚。若以兵分力单为词。再事迁延。不思迅埽贼氛。是该大臣等、一误再误。厥罪维均。朕惟执法从事。不能幸邀宽典也。将此由六百里加紧各谕令知之。　　

○又谕、本日据张亮基奏、丰单交界处所。已委同知高振洛募通巡防。惟丰工南北两岸。均隶江南。请迅饬拨兵严守等语。现在偷渡逆匪。窜扰山东阳谷等县。距临清甚近。为数亦复不少。若再有逆匪续行偷渡。恐句结愈多。更难剿办。著杨以增等、迅就现有兵勇。于丰工两岸各要隘。严密堵御。遏贼续窜。前派秦定三、赴徐会剿。并吉连、刘玉豹、所带各兵。是否赶到。并著星速迎提。以资防守。该督等屡误事机。罪无可逭。若再有疏虞。国法具在。朕断不能曲宥也。将此由六百里加紧谕知杨以增、并传谕百胜、王梦龄知之。　　

○又谕、前有旨、令载龄饬双禧、穆辂、各带防兵一千名。赴河间献县、听候僧格林沁等调遣。本日已谕令驰赴保定迤南。迎贼所向。以剿为防。遏其纷窜。该逆既狂奔北犯。各路官兵。即须层层分布。移缓就急。使贼匪无隙可乘。是为至要。载龄所统各路防兵。若固安、东安、通州等处。防堵似不甚吃紧。而涿州一带。尚觉空虚。著载龄、熟筹北路缓急。权其轻重。悉心体察形势。扼要布置。或应分拨。或应移营。总须实力堵御。以重北防。毋以有用之兵。置之无用之地。将此由六百里加紧谕令知之。　　

○又谕、昨据胜保奏称、贼由阳谷窜过莘县。攻陷冠县。初一日、窜至清河县属之小滩地方屯聚。本日据张亮基奏报各情。大略相同。惟贼窜清河。并未提及。岂该逆已由东入直。该抚竟茫无闻见耶。此股窜匪。剽疾异常。渡黄后连陷金乡等处。豕突狼奔。意图北窜。自到山东。所过州县。毫无阻滞。如入无人之境。张亮基统辖全省。已属罪有应得。乃该抚前由景州迎剿。并未与贼一遇。复由齐河绕至东阿。贼方北窜。而该抚转向南趋。据称由博平清平一带。绕越前进。岂非徒托空言。仍落贼后。刻下胜保、已带兵由故城迎头截击。遏贼北窜。张亮基若不赶紧督带练勇。设法攻击。为两路夹攻之计。岂以贼匪窜出东境。遂可卸责诿罪耶。至各属土匪。即饬臬司厉恩官、痛加剿洗。毋令与逆匪句结。并饬同知高振洛、于丰单交界处所。严防河口。勿任南匪续窜。将此由六百里加紧谕令知之。　　

○又谕、现在直隶万分吃紧。贼窜清河。复有由馆陶等处。窜至临清州李官庄之信。显系分股窜扰。张亮基由博平一带。绕越前进。善禄由东昌一路横击。均恐落后。胜保现已带兵、驰赴故城。遏其窜路。桂明接奉前旨。谅亦渡河由北岸行走。著即督率官兵。迅速前赴直隶境内。沿途侦探贼踪。何路紧急。设法追截。若能出其不意。中途邀击。剿办更为得手。万不可稍有迟延。致误事机。前调之山西泽潞官兵一千名。并著飞催赶到。以资攻剿。将此由六百里加紧谕令知之。　　

○又谕、本日据张亮基奏、山东省额兵、屡经徵调出营。请将三汊河防堵官兵、调回山东等语。贼匪窜扰山东。连陷金乡钜野等处。现在窜扰临清一带。直东交界处所。情形十分吃紧。该省南北两路。防剿均关紧要。额设官兵。既无可抽拨。附近亦难徵调。既据该抚奏称、请将调赴扬州之兖曹等营官兵一千名。仍调回营。以本省之兵。为本省防剿之用。更为得力。现在北路防剿。重于南路。不能不先其所急。著琦善即饬德州营参将安勇、寿张营游击毛三元、将所带官兵。迅即管带回东。以资防剿。该大臣务当统筹南北大局。力遏瓜州等处逆匪北窜。将此由六百里加紧谕令知之。　　

○丙午。上诣寿康宫、问皇贵太妃安。　　

○谕内阁、前因安徽贼匪。由丰工偷渡黄河。窜扰山东金乡等处。经僧格林沁、胜保、派令善禄等、督兵迎剿。本日据崇恩奏、逆匪直扑临清州。该藩司派济南城守营参将吉兴等、分路迎击。复派署临清营副将庆顺等、出城接应。轰毙贼匪数百名。夺获旗帜器械火药云梯多件。生捦贼匪三十余名。该逆复在南关占踞。又据善禄奏、驰抵临清。探知贼在李官庄等处屯聚。该将军派令魁福、带马队在临清迤南堵剿。善禄等、带兵进攻。贼匪分股抗拒。我兵奋勇攻扑。枪炮齐施。毙贼不计其数。贼众蚁聚河岸。我兵大队继至。复毙贼七八百名。此次逆匪窜扰临清。崇恩督率将士等、奋力击退。所有出力官兵绅勇。著崇恩酌量保奏。毋许冒滥。善禄等督兵进剿。叠获胜仗。惟逆匪分股偷渡运河。该将军等未能竭力堵御。实属罪有应得。善禄、魁福、均著革职留任。胜保现已带兵迎剿。即著该大臣、督率各路官兵。迅殄贼氛。毋稍延缓。　　

○谕军机大臣等、善禄奏、贼匪屯聚李官庄、我兵接仗情形一摺。本日已明降谕旨。将善禄等革职留任矣。该将军行抵临清。初次与贼接仗。虽歼毙贼匪约七八百名。而该逆已渡河北窜。临清关外尚有未经渡河之贼。屯踞民房。前据胜保奏、贼于初一日、窜至清河县属之小滩地方。该大臣已带兵由故城迎击。计日当可赶到。此时善禄、自应迅速渡河追剿。与胜保大兵合力夹击。为一鼓荡平之计。断不准藉口兵马疲乏。迁延贻误。任令逆匪纷窜。剿办更难得手。善禄等不能遏贼北窜。已属罪有应得。若再有疏虞。不知奋勉。国法具在。岂能幸邀宽典耶。正在寄谕间。据胜保奏、驰抵郑家口、先派桂龄督带马步各队官兵、前往临清攻剿等语。该大臣因恐该逆绕道北趋。暂驻该处。为南北兼顾之计。善禄系帮办大员。著即督同桂龄、迅将渡河逆匪。合力歼除。毋得专待该大臣驰往督剿。转滋贻误。此股渡河窜匪。剿灭净尽。即著驰赴临清以南。与张亮基等、督率兵勇。肃清东境。毋令蔓延。将此由六百里加紧谕令知之。　　

○又谕、和春、福济奏、徐州军情较缓、无庸拨兵一摺。前据袁甲三、百胜、王梦龄、叠次奏报逆匪窜入徐境。其被兵勇击败逃回永城者、亦距徐甚近。袁甲三折回宿州扼截。徐州兵勇单弱。叠经降旨、谕和春、福济、拨兵赴援。并因秦定三、已至庐郡。即令统带官兵、驰往会剿。原以徐州窜渡之贼。皆由皖省未能严密堵御。致令陆续北来。故为此兼权南北之计。现在逆匪奔突。已窜至清河。屯踞小滩、及李官庄等处。胜保分兵、由故城迎头截击。善禄、崇恩、亦于临清各获胜仗。此股贼匪。冒死深入。原为接济阜城而来。若和春等、早能先事豫筹。断贼来路。何至肆其狂奔。分我兵力。此时秦定三、既无庸前往徐州。则庐州西北等处。亟应密筹布置。不但围攻庐城。尤当力杜南来匪徒。勿再令乘间续行北窜。此时若专待向荣拨到贵州官兵。再令秦定三带往。已误事机。著和春、福济、即酌拨官兵。交秦定三、带赴西北一带、扼要截剿。或将拨归袁甲三调遣之临淮、寿州、各路防堵官兵。移交秦定三调遣。欲固徐州之藩篱。必严杜皖省之窜匪。和春福济、业经疏防于前。若但知围一庐州。而不顾贼匪由颍亳各处、阑入徐界。贻误之罪。复将谁诿。庐州逆贼。虽被攻剿穷蹙。尚未克复城池。和春等所统兵勇。不为不厚。岂容藉口于城大兵单。迁延时日。著即激励将士。乘胜克复。毋再延缓。其甯国、徽州、广德等属。防剿事宜。现在孙铭恩、已告假回籍。即著福济、督饬潘锡恩、认真筹办。毋稍疏虞。将此由六百里加紧谕令知之。
  </div>
  <div class="pagination">
   <a href="清实录咸丰朝实录_page187.html">
    上一页
   </a>
   <span>
    ...
   </span>
   <a href="清实录咸丰朝实录_page183.html">
    183
   </a>
   <a href="清实录咸丰朝实录_page184.html">
    184
   </a>
   <a href="清实录咸丰朝实录_page185.html">
    185
   </a>
   <a href="清实录咸丰朝实录_page186.html">
    186
   </a>
   <a href="清实录咸丰朝实录_page187.html">
    187
   </a>
   <span class="current-page">
    188
   </span>
   <a href="清实录咸丰朝实录_page189.html">
    189
   </a>
   <a href="清实录咸丰朝实录_page190.html">
    190
   </a>
   <a href="清实录咸丰朝实录_page191.html">
    191
   </a>
   <a href="清实录咸丰朝实录_page192.html">
    192
   </a>
   <a href="清实录咸丰朝实录_page193.html">
    193
   </a>
   <span>
    ...
   </span>
   <a href="清实录咸丰朝实录_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
