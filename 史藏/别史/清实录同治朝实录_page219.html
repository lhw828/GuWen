<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 219 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 219 页/共 505 页</h1>
    <div class="content">
○句到四川情实罪犯。停决斩犯六人。绞犯一人。余三十六人予句。　　

○辛卯。谕内阁、惇亲王奏、请严缉奸宄。以靖京畿一摺。辇毂重地。理应严肃。惟京城五方杂处。难保无奸匪溷迹。亟宜设法拏办。以靖地方。著步军统领衙门顺天府五城御史各饬所属员弁及司坊等官。无分畛域。昼夜严查。遇有形迹可疑之人。立即盘问。拏交刑部讯办。此次申谕之后。各该衙门务须实力奉行。不得视为具文。傥互相推诿。泄沓自如。定行从严惩办。懔之。　　

○谕军机大臣等、魁玉奏、江甯驻防衙署兵房。尚未兴造。及请拨款筹办京口善后各等语。江甯驻防拨补兵额。现虽暂缓南下。而营制久废。仍须及时兴复。魁玉以按额应添造兵房一万余闲。公廨官署二百余所。工程浩大。钜款难筹。拟先盖兵房数百闲。续再接办。自系必不可缓之事。著李鸿章迅即筹款。与魁玉会同妥办。并将旗营善后各事宜次第兴办。毋得日久稽延。遂至因循废弛也。至京口驻防。较江甯规模粗备。额数齐全。而饷需久缺。庐舍全无。兵丁栖止乏所。困苦已极。亟应将善后事宜作速办理。著刘郇膏赶紧派委妥员。将应行修盖官署兵房。履勘工程。筹款兴造。其额设器械尚未齐备者。一律制补。俾得早复营制。而免流离。将此谕知魁玉、李鸿章、并传谕刘郇膏知之。　　

○又谕、张凯嵩奏、官军偪攻那檀山泽贼巢情形一摺。逆首孙芢广、盘踞那檀山泽两处。官军分路进攻。叠有斩捦。逊逆或接战辄逃。或伏巢不出。亟应乘其穷蹙之际。并力围剿。以期一鼓歼除。刘坤一所部之军。现已归刘培一接统。并经张凯嵩派令道员覃远琎会同剿办。即著张凯嵩督饬刘培一等严密布置。奋力进攻。务将此股贼匪迅速剿除。毋令日久负嵎。致兵力为所牵掣。张凯嵩拟俟添募湘勇到粤。亲赴南甯督剿。自必更臻周密。一俟孙逆一股剿平后。即分派各军将镇安太平等处贼匪次第埽除。廓清疆圉。冯子材现已抵任。近因贵州黎平都匀苗匪猖獗。柳庆一带边防。亦关紧要。即著张凯嵩传知该提督妥筹防剿。毋稍疏忽。俟黔防稍松。或须该提督移军督办之处。仍著张凯嵩酌量具奏。将此由五百里谕令知之。　　

○江西巡抚刘坤一奏、交卸南甯军务。起程赴任。得旨、该抚所奏各守各疆。未免劳师糜饷。且恐防久生懈。亟须会合闽楚各军越境围剿等语。极合机宜。与历次寄谕闽浙江西各督抚谕旨均暗相吻合。著于到任后约同各该省督抚分路进兵。合力围攻。以期一鼓作气。克竟全功。　　

○以广西浔州剿匪出力。赏道员李均三品封典。提督郑长希巴图鲁名号。知府刘楚英、守备覃士雄等花翎。知县赵沃等蓝翎。布政使苏凤文等加衔升叙开复有差。　　

○予广西各属阵亡参将王有元等二十九员祭葬世职。　　

○予广西贵县殉难训导冯会李炳南、祭葬世职。　　

○壬辰。以神灵默佑。海运平稳。颁直隶天津府海神庙扁额。曰寰海镜澂。天后庙扁额。曰赞顺敷慈。风神庙扁额。曰功昭圣若。　　

○谕内阁、前任詹事府中允冯桂芬、著来京交吏部带领引见。　　

○又谕、曾国藩奏、曹南未能救护主将之总兵。同罪异罚。补行纠参一摺。浙江处州镇总兵陈国瑞、随同亲王僧格林沁带兵剿捻。与郭宝昌分统左右两翼。本年四月闲。僧格林沁在曹州府南境追贼阵亡。郭宝昌等救援不力。均经降旨分别惩处。朝廷因陈国瑞向来打仗尚属奋勇。且于曹南之战。身骑俱受重伤。从宽暂免置议。兹据曾国藩查明陈国瑞与郭宝昌均充翼长。不应同罪异罚。惟念其接仗受伤。尚可稍从末减。陈国瑞著撤去帮办军务。褫去黄马褂。责令戴罪立功。以示薄惩而观后效。薄惩而观后效。　　

○又谕、曾国藩奏、总兵患病恳请开缺一摺。江南徐州镇总兵詹启纶、安徽寿春镇总兵易开俊、均著准其开缺调理。惟易开俊于闰五月闲呈请开缺养病。正值捻逆围攻雉河。该总兵不候该督批示。径赴徐州军营禀请验病。实属擅离营次。本应治以应得之罪。姑念该总兵曾经打仗受伤。右目已成瞽废。情尚可悯。易开俊著从宽撤去勇号。以示薄惩。　　

○谕军机大臣等、曾国藩奏、遵覆历次寄谕。并请饬中外臣工。会议剿捻事宜一摺。据称周家口为八面受敌之地。不可无重兵镇驻。若令刘铭传西进恐无益于晋。而有损于豫。所见亦是。刘铭传一军。著仍令驻扎周家口。如贼踪回窜。即责令带兵剿击。该大臣现令张锡嵘招募淮北之勇。备他年征剿西北之用。此军若招有成数。加以训练。可先派赴楚豫交界助剿。前谕整顿马队。已有几起堪以赴豫。著即查明。一面调往。一面奏闻。该督前奏查办民圩。坚壁清野。及直皖东豫等省。均设有劲兵雕剿截击。均是剿办流寇要著。想已通饬各省一体办理。如何布置之处。并著遇便陈奏。逆匪窜入湖北之枣阳。后股由临颍郾城折回上蔡。并有将窜周口之说。贼踪飘忽不常。亟应四面兜剿。著官文、郑敦谨、乔松年、吴昌寿、懔遵叠次谕旨。催督各军合力夹击。该逆曾否复窜周口。及连日各军接仗情形。曾国藩等随时驰奏。以慰廑念。曾国藩以北路防河之法。西路堵剿之方。均非力所能逮。请饬山西河南速办舟师。守御黄河。亦为当务之急。著吴昌寿、王榕吉、派员查勘黄河地段。何处应行添设船炮。即仿照直隶山东添造炮船办法。咨商办理。以资得力。曾国藩办贼之法。前摺已见大概。惟军情变幻靡常。岂能遥制。著仍随时与各用兵省分督抚筹商妥办。以期克竟全功。所请饬九卿科道八省督抚会议之处。著毋庸议。另摺奏参陈国瑞、未能救护主将。已降旨将该员撤去帮办。褫去黄马褂。稍示薄惩。该提督能否改过。仍著该大臣随时察看。多方策励可也。将此由五百里谕知官文、曾国藩、乔松年、吴昌寿、郑敦谨、并传谕王榕吉知之。　　

○盛京将军玉明等奏、剿办新民厅盗匪。歼捦过半。得旨、著严饬带兵员弁赶紧□□穴□又□拏务获。不准一名漏网。　　

○两广总督瑞麟等奏、广东恩平悬客民与土民仇衅日深。现在派员前往晓谕解散。得旨、著严饬王澍等相机妥办。不准敷衍了事。又贻后日无穷之患。　　

○以记名总兵官董凤高为江西徐州镇总兵官。记名提督李祥和为安徽寿春镇总兵官。　　

○予故前任吏部右侍郎王茂荫祭葬如例。　　



大清穆宗继天开运受中居正保大定功圣智诚孝信敏恭宽毅皇帝实录卷之一百五十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。八月。癸巳朔。上诣绥履殿问慈安皇太后安。平安室问慈禧皇太后安。至壬戌皆如之。　　

○绥远城将军德勒克多尔济奏、遵旨迎提防兵。并拟俟桂成起程时。拣派绥远城协领穆精阿署理归化城副都统。得旨、桂成驰抵该处后。著即侦探贼踪。相度地势。会商扎那格尔第等严密布置。两城防守事宜。著德勒克多尔济督同穆精阿妥筹办理。毋稍大意。　　

○甲午。谕军机大臣等、崇厚奏、选派马步官兵。驰赴蓟州一带会捕马贼。长善奏、贼匪突窜入口。请将骁骑校等官议处。文谦奏、贼由遵蓟东窜情形。顺天府奏、访得贼匪居址姓名。请饬飞速掩捕各等语。马贼聚众多人。突入喜峰口。肆扰遵化蓟州宝坻一带。复行东窜出关。经过州县地方。任贼横行。毫无阻遏。虽有官兵追捕。未受惩创。若不认真堵遏。任贼肆意出没。其患何所底止。刘长佑身任封圻。责无旁贷。著懔遵叠次谕旨。迅派兵弁。会同顺天府所属地方文武员弁。合力剿办。崇厚已派邓启元管带马步三百余员名。驰赴蓟州东路一带捕拏。并密派姚怀德访查窝藏句结之人。知会各路官兵□□穴□又□捕。此股贼匪。倏忽往来。必有窝藏之处。且难保无各州县蠹役串通消息。即著照崇厚所拟。严饬派出各员。知会各路官兵。密速□□穴□又□捕。以遏乱萌。长善、连成、徐廷楷、均有稽查关口之责。著懔遵前旨。遴派明干员弁官兵。于要隘各口。严加堵御。并随时盘诘奸宄。庶免该匪出入自由。长善于山海关教练马兵。谅已著有成效。本日所请将防守不力之骁骑校等官分别议处。已明降谕旨照所拟办理。仍著严饬该员等加意巡防。如敢仍前玩忽。致贼匪任意往来。必将该员等从重治罪。不仅以参处了事。现在贼踪离关不远。匪首谅在其中。并著刘长佑、长善等、密饬派出兵勇。一体捕拏务获。毋令远扬。将此由四百里谕知刘长佑、崇厚、长善、连成、并传谕徐廷楷知之。　　

○又谕、万青藜、卞宝第奏、查得马贼来踪。暨贼首居址姓名。请饬飞速掩捕一摺。据称此次马贼。系由八沟等处抢劫标车。旋自喜峰口闯入关内。现在宝坻县知县于城南大洼地方。生捦马贼一名。供称伊等夥众。共一百七八十人。内有为首二人。一名张三。系锦州红罗山人。一名张玉。系平泉州臭水阬人。又有忙牛营子十余人。都不知姓名。请饬飞速掩捕等语。该匪等纠集多人。闯入关门。若非地方官吏。平日养痈成患。何至盗匪结党横行。目无法纪。至于此极。此时既将踪迹讯有端倪。亟应赶紧□□穴□又□拏。以除奸宄。著恩合、玉明、宝珣、德椿、庆春、麒庆、均各密派兵勇。分往供出住址。将张三张玉等犯。严密掩拏务获。并将忙牛营子从贼逆犯。及其余夥党。严究姓名。按名弋捕。不准一名漏网。更不准机事不密。致令贼首闻风远扬。贼踪飘忽无常。难保不在关外地方滋扰。并著恩合、麒庆等、严饬所属。随时侦探捕拏。傥该将军等泄沓成风。纵盗养奸。致地方实受其害。定必执法严惩不贷。万青藜等摺。均著钞给阅看。将此由四百里各谕令知之。　　

○又谕、本日据文谦奏、探闻马贼出口。及添派兵丁守护隆福寺暂安殿情形。崇厚奏、派兵赴蓟会缉贼匪。万青藜等奏、查明贼踪。请通饬严缉各摺片。隆福寺暂安殿处所。经奕劻等并文谦先后添派旗绿各营兵丁。现在统计共有三百数十名。本日谕令奕劻、载岱、文谦、并察杭阿等、于文祥到时。将防护事宜。会商妥筹办理。文祥此时计已驰抵隆福寺。所有应办事宜。自可与奕劻等详慎妥商。其所带之神机营兵四百余名。即著留于隆福寺附近地方。择要驻守。现据文谦奏称、贼由遵化州烟园店。至迁安县之刀马栈。向边界东路逃窜。询据路过行人所称。或由刀马栈。或由喜峰口。或由铁门关逃逸。均尚未见的确。万青藜等奏称、据宝坻县获贼询供。则称贼由八沟喇嘛庙五十家子等处窜入喜峰口。文祥现抵隆福寺。于贼匪踪迹及窜扰情形。就近探访。自必知之更悉。贼匪如已出口。现在屯踞何处。应如何追捕。并知照热河都统、就边外附近地方一体截拏会捕之处。谅已妥筹办理。荣禄所带之神机营官兵。即著文祥饬令探明贼踪。酌派马队追击。或应在何处扼要防扎之处。亦著相度办理崇厚声称现派马步队三百余名。赴蓟州东路。会同地方文武捕拏。并派守备姚怀德改装易服。密访匪踪等语。所筹尚妥。其所派之兵三百名。并著文祥留于蓟遵一带防缉。应在何处择要驻守。随时斟酌情形办理。文谦摺片。并崇厚、万青藜等摺。均著钞给阅看。将此谕令知之。　　

○又谕、此股马贼闻风逃窜。未受惩创。离边必不甚远。昨日已由神机营派兵。随同文祥前往隆福寺妥筹防护。本日复据崇厚奏称、已派都司邓启元带马步队三百余员名。赴蓟州东路。探踪捕拏。声势自已联络。奕劻等派防葛头等处要隘兵三百余名。仍应严饬实力防守。不可稍涉大意。所有隆福寺一带防护事宜。并著奕劻、载岱、文谦、察杭阿等、会同文祥详慎妥筹。以期周密。将此各谕令知之。　　

○又谕、本日据文谦奏、贼由遵蓟东窜。是顺天所属。已无贼踪。惟此股马贼剽疾异常。出没靡定。若不随时侦探。认真查拏。则乘闲而入。又将去而复来。且顺天所属。五方杂处。最易藏奸。更难保无不法匪徒。暗中窝藏句结。万青藜等身任地方。责无旁贷。即著督饬所属。力行保甲。严查奸宄。以靖乱萌。毋得玩泄因循。致形废弛。懔之慎之。至查拏贼首。本系秘密之事。万青藜等于此等事件。不用封奏。独不虑外闲传播。漏洩风声。致贼匪得有信息。先期远扬。何大意疏忽若此。除卞宝第现在通州外。万青藜著传旨申饬。将此各谕令知之。　　

○以疏防马贼。山海关骁骑校穆琳、防守尉锡昌、防御吉忠阿、分别严议议处。　　

○句到奉天、江西、陕西、情实罪犯。停决奉天斩犯二人。余三十人予句。　　

○乙未。谕军机大臣等、文祥奏、驰抵邦均。探悉贼踪窜逸。拨兵□□穴□又□剿各情形一摺。长善奏、派兵守隘。并查访马贼来路行踪。可否督兵驻扎罗文峪各摺片。据文祥奏称、贼由喜峰口进关。沿遵玉等州县。窜入宝坻。绕至邦均之陈家庄滋扰。经文谦派兵。与该处团练会击追至别山及燕山口。枪杀八名。贼由遵化之烟园店。窜至迁安之滦阳一带。势欲出口。现在蓟州暨马兰镇一带。均无贼踪等语。与文谦万青藜等昨日所奏。情形大略相同。贼匪是否已经出口。尚难豫定。文祥现带马步各队赶赴隆福寺。并分派荣禄、英良、管带马队绕由玉田燕山口。向遵化迤东一带。探踪剿捕。著即饬令荣禄等。会同崇厚文谦所派官兵。实力□□穴□又□缉。长善所奏热河地面八沟一带。尚有马贼六七百人等语。文祥俟抵隆福寺后。一面将防护事宜。妥慎布置。一面即将长善所奏贼情。详细探明。近边一带各口防兵。务须均匀分布。徒聚一处。则势难兼顾。荣禄等所带各马队。碍难远剿。如贼匪业已出口。相距较远。即著将此项马队。并崇厚所派官兵分布近边一带。周密巡查。如口内各要隘。有崇厚等所派官兵。足资接替。即可将荣禄等所带马队撤回。其应留应撤。均著文祥相机酌办。长善所奏。密派官兵在山海关隘口防守巡缉情形。所筹尚妥。即著照所拟认真办理。不得有名无实。该副都统拟请于巡阅罗文峪时。亲督官兵驻扎防守。即著届时赴罗文峪一带。择要驻扎。以期周密。至山海关地方亦甚紧要。著拣派得力协领等员。认真巡守。毋稍大意。长善摺一件。片二件。均著钞给文祥阅看。至马贼执持火器。由热河边外。闯入喜峰等口。有三百余人之多。八沟一带。尚有马贼六七百人不等。麒庆身任热河都统。何以毫无闻见。并不派兵剿捕。殊堪诧异。著即懔遵昨日谕旨。迅拨重兵。将此股巨匪赶紧扑灭。毋得稍留余孽。并将口内马贼力行截击不得纵令出关。与八沟股匪合并。该都统既已疏防于前。若再不力将此股匪徒扑灭。任令他窜。岂能辞咎。长善片一件。著钞给阅看。昨据万青藜等奏、贼首张玉系平泉州臭水阬人。本日文祥奏、马贼头目系杨五巴等。是否即系平泉州臭水阬一股。并著麒庆查明具奏。将此由四百里各谕令知之。　　

○又谕、刘长佑奏、南路防务较松。拟调臬司回省。并请将旧部将弁。暂予留营各摺片。贼踪已窜豫省。直境防务较松。既据刘长佑奏称、东西两路。水陆声势联络。边防益固。即著照所请。调臬司李鹤年回省。以便该督出省。督办桥道及巡缉事宜。惟贼踪虽远。防务未可稍弛。仍著严饬大名镇道。统带文武各员。认真操防。并令杨毓楠管带所部。实力巡防。以期有备无患。黄仁遗等远道来直。自可及时录用。未便阻其报效之忱。惟杨岳斌抵任后。所部仅五千人。不敷差遣。揆度军情缓急。甘省需人尤亟。著刘长佑于黄仁遗等各员弁内。择其尤为得力者。酌留数员。以资臂助。其余均著赴杨岳斌军营。听候调遣。以遂其奋勇从征之志。谅该员弁等敌忾情殷。必能踊跃前往也。另摺奏、派兵巡缉马贼等语。朝廷因该督老于戎行。故特＜??闲＞来直。以期整顿营务。壁垒一新。用收杀敌致果之效。迩来马贼于遵蓟一带。肆意横行。虽有神机营官兵前往剿办。并有崇厚等所派之兵协同捕缉。究属该督分内之事。不得因各路兵勇渐集。稍存膜视。著懔遵叠次谕旨。迅速派兵。会同地方文武员弁。赶紧访拏。悉数翦除。傥敢稍事延缓。致令匪踪任意出没。日益蔓延。该督其能当此重咎耶。懔之。本日据奏善奏、马贼入口后。三屯营游击万禄出城迎击。众寡不敌。被执至遵化州属之火□查糕店。经该处开店回民杨三巴等说合。始行释放。并有偪劫宝抵县帮银二千两之事。又绿营汛地。大半空虚。有阅操临期雇募充数。事毕即行分散等语。著刘长佑确实详细具奏。毋稍徇隐。原片一件。著钞给阅看。将此谕令知之。　　

○又谕、成禄奏、即日西征。堵剿窜匪。迅筹添兵以资接济一摺。甘省北路水阜河等处。经杨岳斌拨营驻扎。将成禄所部。全行替回。成禄现令鹤龄川兵作为头起。于七月十五日拔营。而自率卫队及马天祥、赵德正二营。即日向西进发。拟驰抵平番。探贼所向。迎头截击。即著督率各军。相机进取。节节埽荡。早日出关。毋得藉口兵单饷绌。稍涉畏葸因循。至直隶绿营官兵。现因防捻紧要。不能远调。吉林马队。徵调太多叠经该将军奏明边地不可空虚。停止再调。成禄请调直隶官兵三千及吉林马队一千之处。均著毋庸置议。本日据刘长佑奏、记名提督黄仁遗等二百余员名。赴直投效。已谕令酌留数员差委。其余均令前赴甘省听候调遣。俟此项将弁到甘。成禄即可咨商杨岳斌酌量调取。以资得力。成禄另片奏、请留遣员差委等语。所有已革之总兵庆瑞、副将王梦麟、参将邹学镛、知县窦型、副将杨永魁、通判秦自德、均著准其暂留成禄军营。以供驱策。赴新疆时乘便带往。成禄片奏、请饬陕抚制办棉衣裤五千件。迅速解甘等语。已谕令该省巡抚赶办。边地苦寒。自应豫为绸缪。此项棉衣未经解到以前。著杨岳斌先饬甘凉所属各州县。分派迅办无面大皮袄五千件。陆续解送成禄军营。俟陕省棉衣裤解到。即可留作甘省军士之用。成禄请饬山西等省每月筹解银二万两。各该省月协甘饷。为数已属不少。岂容增此钜款。本日已谕令该督抚等酌量情形。每月解银数千。至所需火药等件。已谕令王榕吉等筹解矣。将此由五百里各谕令知之。　　

○又谕、成禄所部各军。现由甘省取道西进。克日出关剿贼。需饷浩繁。必须宽为筹备。方不至停兵待饷。致误军行。即著官文、骆秉章、刘蓉、吴昌寿、郑敦谨、王榕吉、于各该省按月各筹拨银数千两。酌定数目。一面奏闻。一面迅速派员。如期运解成禄军营。源源接济。毋稍延缓。将此由五百里谕知官文、骆秉章、刘蓉、吴昌寿、郑敦谨、并传谕王榕吉知之。　　

○署吉林将军皂保奏、遵派右翼协领永寿署喀城副都统。德英展限赴京。得旨、览奏均悉。既派永寿前往署篆。著仍催德英将缉捕操防等事宜。赶紧部署交代。迅速来京。不必俟三十日限满。始行起程。　　

○山东巡抚阎敬铭奏、查办兖州东昌等处逆绝各产完竣。得旨、据奏分别抵拨兵饷。添资书院。斟酌均尚妥协。即著照所拟办理。沂属兰费等县荒地。并著查明核办。　　

○陕西巡抚刘蓉降调。擢四川按察使赵长龄为陕西巡抚。以四川候补道杨重雅为按察使。　　

○以劝办军械出力。予直隶知府卞宝书等升叙有差。　　

○命陕西制办棉衣裤各五千件。山西陕西拨火药各五千斤。解赴乌噜木齐提督成禄军营备用。　　

○上以祭社稷坛。自是日始。斋戒三日。　　

○丙申。秋分。夕月于西郊。遣定郡王溥煦恭代行礼。　　

○谕内阁、宗人府奏、前任副都统宗室惠密之嗣子荣普、系在恩诏以后承继。现据呈请补荫。查与定例不符。应否议驳。请旨等语。荣普著照例毋庸补荫。　　

○又谕、长善奏、马贼阑入关内。布置未周。自请议处等语。此次马贼扰害遵化玉田各州县。山海关失于防范。长善固属咎无可辞。因思该匪在热河等处。聚党成群。已非一日。该处都统何以漫无觉察。及扰至直隶所属之遵化玉田。顺天所属之宝坻等处。该地方官事前既疏于防范。事后又不能迅速掩捕。实属不成事体。若不将该管上司量加惩处。势必至相率因循。酿成巨患。兼管顺天府府尹万青藜、府尹卞宝第、直隶总督刘长佑、热河都统麒庆、山海关副都统长善、署直隶提督徐廷楷、均著交部议处。以示惩儆。寻议。万青藜、卞宝第、刘长佑、徐廷楷、均降一级留任。长善、麒庆。均降二级调用。得旨、均著准其抵销。　　

○又谕、前因刘蓉奏、丁忧起复知县唐正恩、前于淳化县任内。政声卓著。民情素洽。请留于陕西补用。业经降旨允准。嗣据吏部以例案不符议驳。兹复据刘蓉奏称。该员服阕到陕后。委署三原县事。到任以来。规画地方利弊。俱有条理。复与泾阳县会修龙洞渠要工。未便改委他员。致有贻误等语。自系为地择人起见。唐正恩著仍准留于陕西补用。免交分发指省银两。　　

○又谕、前因陕西城固县城失守。降旨将略阳营游击王其发、四川尽先游击杨发祥、革职拏问。交刘蓉严行审讯。兹据讯明该游击等于城固县城被陷时。俱在城外御贼。因众寡不敌勇丁枵腹力战。伤亡过多。王其发身受重伤。杨发祥力不能支。致被冲散。委无弃城逃走及临阵退缩纵勇抢掠等情。请免其治罪。准予留营等语。已革游击王其发、杨发祥、均著免其治罪。准其留营效力。以观后效。　　

○又谕、前因穆图善奏参湖北参将胡得成因病请假。取巧规避。当经降旨革职。兹据刘蓉奏称、该参将因病请假。以距营较远。未及守候批示。与有心规避擅自离营者不同。该参将现在陕省。颇著勤劳。人亦谨饬。请开复原参革职处分。仍留陕省抚标右营游击署任等语。副将衔湖北候补参将胡得成、虽非有心规避。究属不候批示。著改为开复参将原官。准其留于陕西抚标右营游击署任。仍带革职留任处分。毋庸赏还副将衔。以示限制。　　

○谕军机大臣等、御史夏献馨奏、京城八旗地面。向设栅栏一千一百余道。日久损坏实多。外城栅栏。废弛已久。致明火盗劫。纠结往来。毫无觉察。请饬申明旧例。严密稽查等语。著步军统领衙门顺天府五城御史严饬所属员弁及司坊等官。于安设栅栏处所。一律修补完整。并责令兵役人等。实力稽查。专司启闭。傥查有疏懈情事。即行从严惩办。以戢奸宄而昭严肃。原摺著钞给阅看。将此各谕令知之。　　

○又谕、长善奏、大股马贼窜出铁门关。官兵追击接仗情形一摺。据称贼众从滦阳窜至三岔口。由东北奔出铁门关。官兵追出关外。迎头抄击。至桃树岭地方。该匪伤亡十数人。现已远窜。又探闻口外哈达地方。贼目丁起陇、张洪礼、邀集马贼数百人。在于八沟各处。结党成群。并有欲来报复之语。著麒庆懔遵叠次谕旨。迅拨重兵。认真扑灭。以期净绝根株。贼目丁起陇、张洪礼、在于八沟地方。结党啸聚。若不赶紧剿除。必致酿成巨患。并著该都统即行查明。迅速筹办。若任令远扬。贻害他处。必治该都统以应得之罪。懔之。刘长佑身任封圻。责无旁贷。著即遴选能带马队之战将数员挑派得力马步队数百名。驰往八沟地方。会同热河兵弁。痛加剿洗。毋稍懈忽。马贼虽窜出铁门关。难保不去而复来。长善务当督率弁兵。严防关隘。并于附近一带地方。多设侦探。遇贼即击。所有边墙倒塌地方各小口。著刘长佑、麒庆、长善、派员查勘。设法堵御。为一劳永逸之计。本日又有人奏、贼扰遵化。署知州恭钧、并不带役堵御。转给与酒食。大张筵席。任其饱扬而去等语。如果属实。实属不成事体。著刘长佑查明据实参奏。片一件。钞给刘长佑阅看。将此由四百里各谕令知之。　　

○又谕、长善奏、大股马贼窜出铁门关。现已远扬。又探闻哈达地方。有贼目丁起陇、张洪礼、邀集马贼数百人。在八沟各处结党成群。并有欲来报复之语。已谕令刘长佑、麒庆、认真剿办矣。昨谕文祥将荣禄所带马队。及崇厚所派官兵。分布近边一带。周密巡查。仍著懔遵前旨。将应留应撤官兵。相机分别筹办。哈达地方贼目丁起陇等情形若何。麒庆曾否派兵剿办。能否得力。并著密派妥弁前往侦探。如热河兵不得力。应否添调之处。并著酌度奏闻。长善摺片二件。著钞给阅看。将此由四百里谕令知之。　　

○又谕、玉明等奏、协领接仗失利。现筹援应情形一摺。开原属之九社孙家台等处。叠有贼匪三百余人。窜扰焚掠。昌图厅属。又有盗匪二百余名。前往焚劫。该匪复从吉林东山。句来盗首乌痣李匪党五百余名。占踞偏梁屯等处。其开原城西古城子明安碑等处。复有另股贼匪一百四五十名。协领恩科等。由明安碑渡河往击。未及渡齐。为贼所乘。陷于水淖。器械多失。该协领统兵七百余名。遇百数十名之贼。遽至败衄。虽属不识地利。其懦弱无能。亦可概见。恩科著暂行革职。戴罪剿贼。以观后效。目前昌图开原等处。一片贼氛。恩合计可抵任。即著确探贼情。应否亲带劲旅出省督剿。并著酌量办理。恩科现已失利。饬令整顿队伍。会同协领古尼音布等。驰往昌图偏梁屯等处。力歼群丑。并移会吉林将军、派兵两面夹击。务将乌痣李等犯首捦斩。以绝根株。明安碑等处股匪。著饬令协领德印、会同开原尉县追击。毋任纷窜。添调之锦州义州马队。即拣得力之员统带。以为援应。孙家台等处贼匪。现窜何处。并著恩合等设法兜剿。恩合经朝廷特＜??闲＞。于地方军务。必须实力整顿。破除情面。将牟中如有畏葸迁延。即行严参惩办。省中操兵缉匪诸事。该将军尤须会同宝珣等认真办理。匪犯徐五回踞大孤山。现在情形若何。如须水师助剿。即遵前旨奏调。恩合未到任以前。玉明责无旁贷。不得存五日京兆之见。自干咎戾。奉省为根本重地。总由地方官平日养痈贻患。以致贼匪横行。宝珣、德椿、傥再不知振作精神。力图补救。厥咎甚重。朝廷岂能曲贷也将此由五百里各谕令知之。　　

○又谕、刘蓉奏、击退甘回。进攻吴旂镇。剿办甘省逃勇。探明捻逆窜扰情形。分防潼商等处。并张家川窜回猖獗各摺片。甘省逆回。由合水窜入鄜州所属之王家角。经鄢太愚、杨得胜、整军进剿。该逆闻风遁回。而吴旂镇大股逆匪尚盘踞未动。该处偪近陕边。定靖鄜保一带。均虞窜越。刘蓉现饬杨得胜驻兵河上原。以防贼回窜。鄢太愚率所部四营。进攻吴旂镇踞逆惟兵力较单。必须甘省分兵会合。始能收夹击之效。刘蓉请派魏添应一军会同截剿惟该军前在金积堡败挫后。能否再振。著杨岳斌督同杨能格斟酌情形。就近调拨一军会同鄢太愚等。将吴旂镇踞逆实力剿洗。毋留余孽。灵州金积堡之匪。扰及红柳沟羊圈山等处。刘蓉现派陶茂森带兵千名。驰防柳树涧。著杨岳斌饬令翁同书将甯条梁所驻防兵。移扎柳树涧。以资厚集。刘正高所部溃勇。由汧陇窜至鄠县。经邱时成、彭体道等、督队剿杀。歼毙数百名。余众七百名。弃械悔罪。剿办尚属认真。所有捦获之首犯王得顺等。即著刘蓉讯明正法。以昭炯戒。刘蓉以该溃勇等擅敢相率逃逸。复于沿途掳抢。若准其回籍。恐甘省各军效尤。更无固志。现仍勒令文元兴等。带此项投诚溃卒。回甘归伍。所见固是。但此等溃勇。留在军营。徒糜饷需。恐难得力。著杨岳斌酌量驱策。分别去留。毋令再萌故态。张家川逆回。前已为雷正绾剿除。此时复有逆回数千窜踞。著杨岳斌派兵驰剿。刘蓉即饬萧德扬、刘玉兴等军。迅于汧陇择要堵御。毋令阑入。河南张总愚等股。窜入宛境。蔓延南阳镇平邓州等处。内乡淅川一带。俱有边马肆扰。是陕省商南防务。尤形吃重。刘蓉已派刘厚基督率五营。驻防武关一带。黄加焜招募两营。扼堵漫川关。著即严饬各员。会同该处地方团练。严密布置。毋稍疏虞。其潼关防务。并著迅催黄鼎之军。赶紧驰赴金陡关。妥为备御。秦豫壤地毗连。逆踪时虞西窜。豫省各军。业经屡谕吴昌寿迎头堵击。毋令窜陕矣。昨因刘蓉于前次回奏蔡寿祺所参摺件。语乖敬慎。已照部议将该抚降一级调用。并＜??闲＞放赵长龄为陕西巡抚。赵长龄到任尚需时日。陕省东西两路边防吃紧。刘蓉在任一日。即系责无旁贷。傥敢存五日京兆之见。致误疆事。必将刘蓉再行治罪。懔之。将此由六百里谕知杨岳斌、刘蓉、并传谕杨能格知之。　　
</div>
    <div class="pagination">
<a href="清实录同治朝实录_page218.html">上一页</a><span>...</span><a href="清实录同治朝实录_page214.html">214</a><a href="清实录同治朝实录_page215.html">215</a><a href="清实录同治朝实录_page216.html">216</a><a href="清实录同治朝实录_page217.html">217</a><a href="清实录同治朝实录_page218.html">218</a><span class="current-page">219</span><a href="清实录同治朝实录_page220.html">220</a><a href="清实录同治朝实录_page221.html">221</a><a href="清实录同治朝实录_page222.html">222</a><a href="清实录同治朝实录_page223.html">223</a><a href="清实录同治朝实录_page224.html">224</a><span>...</span><a href="清实录同治朝实录_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
