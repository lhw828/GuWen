<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1045 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1045 页/共 1860 页</h1>
    <div class="content">○谕曰、杨应琚办理缅匪一事。种种捏饰乖张。俱非情理所有。节经明降谕旨宣示矣。今复据奏、因闻缅匪窜入孟艮。拟亲往普洱。就近督率堵剿等语。所奏尤属荒谬可笑。杨应琚前此具奏。亲往沿边一带。督率将士。亟图克复新街。以为进兵之地。今忽将新街一路。委之一副将哈国兴。藉称堵御孟艮。前往普洱。试思普洱距永昌尚远。计伊到彼。贼匪又不知窜往何地。且目下已非进兵之时。伊即亲往。又何益于事。明系因新街有贼。惮于前进。故欲退回普洱。希图潜避。颠倒错谬若此。实不解其具何肺肠。此皆杨应琚罪案彰著之处。难以自行掩饰者。所有杨应琚奏到之摺。并著钞发。俾中外知之　　

○谕军机大臣等、鄂宁密奏、杨应琚毫无调度。粉饰迁延一摺。已于摺内批示。又杨应琚奏、现在亲往普洱。不近督率堵御等语。明系欲避新街之役。故藉词往普洱堵御。亦降旨宣示中外矣。杨应琚办理缅匪一案。偾事失机。乖张错谬。种种不可枚举。此事已断非伊所能筹画。且伊大学士。及总督。业经革退。即令伊仍在云南。暂管事务。将弁等亦必不能听其约束。徒因彼在前。得以售其欺诳。更于事体无益。杨应琚。著革职拏问。传谕鄂宁。即遴委妥员。押解赴京。交刑部治罪。明瑞未到之先。所有总督印务。即著鄂宁暂行署理。缅匪敢于侵扰内地。抗拒官兵。不可不兴师问罪。大示惩创。但此时已非进兵之期。杨应琚零星调兵抵御。并未能有克捷之处。徒伤官兵元气。益令将士心生畏怯。即鄂宁所奏、夔舒禀请加调贵州官兵之说。亦属无益。且恐众人闻之。转生惊疑。鄂宁此时。惟当示以静镇。不可稍涉张皇。况边外瘴疠已盛。亦不必复令将士冒触轻进。莫若暂为按兵不动。使得养蓄锐气。俟明瑞到彼。相度时势。克期□入。以奏肤功。至杨应琚请将召丙革职拏问。并欲将临阵退缩土练等正法一节。尤属不知事体。杨应琚以督臣膺剿贼重任。尚不能督率士卒。鼓勇长驱。致绿营将弁。畏功偾事。杨应琚前此。惟任欺朦。曲为狥庇。此时乃欲于新附土司。求全责备。何颠倒若是乎。况召丙并未为缅匪胁从。仅因力弱无能。携家潜避。尚属情理所有。而土练等尤不宜令其独当一面。如果善于驱策。自当与官兵同效疆场。又岂可胁以刑威。过于刻责乎。若此时将伊等一体治罪。既不足以服其心。转使徼外土司。心生疑畏。又安能望其归诚用命乎。召丙及土练等。俱不应如杨应琚所奏办理。若彼已将召丙拘执。即令鄂宁释放。并宣示朕旨。俾其感戴德意。永受绥怀。其现在一切军营应办之事。并著鄂宁悉心筹画。务期妥协。至进剿机宜。俟明瑞到滇办理。可将此传谕知之　　

○又谕曰杨应琚办理缅匪。舛谬乖张。已降旨革职拏问。伊子杨重谷亦经革职。所有杨重谷任所资财。昨已谕令鄂宁。派员赴湖南查抄。但往返稽时。或致彼闻风豫为寄匿。著传谕方世俊。即就近派委司道大员。速行严密查抄。毋庸使稍有隐匿寄顿。其宝庆府知府员缺。候朕另行简员补放。杨重谷此时。应已回至湖南。俟杨琚拏解经过该省时。该抚即令杨重谷随同来京候旨　　

○是月。奉天府府丞李绶奏、盛京宗室、觉罗、二学。章程本极详明。缘奉行不力。日久渐就废弛。自上年二月内。业经臣等严立课程。每月逢五逢十。繙绎作文作诗。逢三六九日射箭。仍将所习清汉各功课。按日登簿。臣等仍于每月面课一次。将军府尹。亦每月前往一次查验。现在诸生。学业稍有进境。从前怠玩之习。均已革除。得旨、好。实力为之　　

○直隶总督方观承奏、子牙新河。系滹沱河下游。上年伏秋水盛。自大姚铺以下。至洼子头十里以内。堤身祇高出水面至七八寸。又夏秋大汛时。新旧两河。合而为一。水面宽阔。每遇北风鼓浪撞击。虽用埽由搪护。堤身仍多汕刷。应请将堤帮坍刷处所。一律修补。并将大姚铺以下堤身。就地势高下。酌量加高一二三尺不等。所需土方夯硪银两。请于天津道库。存贮节年河淤租银内动拨报闻　　

○漕运总督杨锡绂奏、每年二进粮艘过淮。例于江南江安、苏松、二粮道内。轮委督押抵东。原以船帮过多。必须大员弹压。而南漕道员。以江安、苏松、为近。故定为递年轮委。但粮艘行走迅速。及不致滋事。总由沿途委催得人。请嗣后如遇运河水小。需大员前往筹水接济。并办理剥船诸事。漕臣临时。仍于二道内奏派一员。如水势充足。即可毋庸专员押解。得旨、如所议行　　

○江西巡抚吴绍诗奏、江省各州县社谷。通计七十五万八千七百六十余石。惟仓廒甚少。多系零星寄贮。虽经前抚臣饬议士民捐建。仅据武宁县具报兴工。且易滋勒派扰累。应即酌拨息谷。变价兴修。现已责成府州。亲赴各属。勘明各村适中之地。统计社谷多寡。酌定间数。建设总仓收贮。仍遴选社长、社副。加谨主守。春借秋还。册报州县。报闻　　

○闽浙总督苏昌、福建巡抚庄有恭奏、闽省信巫尚鬼。迎赛闯神。前饬地方官实力查禁。其风已戢。而省城内外。又有虔事五帝者。谓其神专司瘟疫。偶逢时症传染。奸徒乘机歛钱。设坛建醮。抬像出巡。其费竟以千百金为计。不独废时失业。劳民伤财。即种种不法之事。皆由此起。现已痛切晓谕。并饬地方官。收土木之偶。投畀水火。倡言奸棍。严拏治罪。得旨嘉奖　　

○山东巡抚崔应阶奏、东省武定府属。逼近海滨。地多洼下。每遇伏秋汛涨。汶河及沙赵二河水。灌注运河。往往宣洩不及。全恃东岸之大清河、及徒骇、马颊、二河。分流入海。大清河、现在深通。徒、马、二河。自聊城、博平、河头。至沾化、海丰、入海之处。各长五百余里。均已逐段挑浚。惟徒骇上游。河面俱宽百余丈。及六七十丈不等。独至沾化将次入海之处。自小牟家庄起。至齐家圈止。计五十余里。地形独高。河身过窄。仅十二三丈。且曲折纡回。掣消未能迅速。若逐段开挖。需费过多。又河身太曲。即挑浚仍难畅达。查坝上庄东北。有旧时漫口一道。极为径直。长二十五里。宽自二十余丈。至四五十丈不等。若开挑宽深。即可两路分洩。惟民地洩水。非运河可比。祇应劝民用力。而工程稍钜。又值积歉之后。请照河工开挑引汉例。每土一方。准赏食米银八分一厘。又武定府城西北。有八方泊。上承临邑、德平、商河、惠民、阳信、各处坡水。泊之东北。为古钩盘河。由海丰之石桥庄入海。久成湮废。每遇伏秋霖雨。泊水东下。河身不能容纳。水势倒漾旁溢。急宜开浚。俟再加查勘后。如夫工有限。即劝用民力挑修。倘经费浩繁。臣仍另行据实请旨。得旨。甚好。如所议行　　

○又奏、东省城工。原估未尽妥协。如东平州土城。周围十六里。估银十八万六千四百五十九两零。惟导汶济运以来。兖泰各处山泉。俱归汶河。环绕州城。每遇伏秋涨漫。土城易于浸塌。又居民稀少。西南隅多系空地。请将西面收撙二里三分。改土为砖。城身祇高二丈。应改估银十六万五千四百余两。又临清州砖城。原估银十一万二千八百五十五两。系将西南二面拆修。东北间段挖补。但砖块多系酥裂。应手坍落。若仅以挖补完结。恐新工甫竣。旧墙又坍。更费周章。应将原议城高二丈六尺之处。撙低五尺。即以所减项。作东北二面全行拆修之费。又滕县砖城。原估银八万三千九十三两零。嗣因该县知县。仅拟黏补残缺。估银一万三千七百余两。目下现应兴工。但城墙坍损不堪。实非黏补可完。即原估之数。尚恐不敷。仍应据实另估题修。得旨、如所议行　　

○河东河道总督李清时奏、东省运、泇、二厅所属南阳以下。运河西岸碎石堤工。系漕船挽纤之路。但兴筑已阅十年。土沤水泡。难免朽腐断折。石无桩管。土随石卸。急须修补。查运河厅。自田家单闸起。至徐家营房止。长二千九百余丈。泇河厅。自葛墟店起。至郗山上下止。长一千五百余丈。湖河相夹。两面皆水。现在全无堤顶。塌卸过甚。应补签排桩。砌石加工。估需银两。请由司库动支。得旨、如所议行　　

○河南巡抚阿思哈奏、据渑池、灵宝、陕州、陆续禀报。衙署被窃。随饬各属多派干役躧缉。兹据该州县等报称。陕省临潼县。拏获拒捕殴伤事主贼犯李世德。讯出夥犯马大汉等五名。均系甘肃回民。并供出行窃渑池等州县署。现仍严饬各属。务将逸犯拏获究报。得旨、汝向称留心盗窃。常令严缉。今果若何。此案宜速即严行审究。莫又如外省恶习。近亦有旨。何不面会司道即审　　

○陕西巡抚明山奏、据长武县知县禀报。该县里民。夥众百余入城。以告借耔种为词。将书役七家房屋拆毁。现已会同营员。获犯三十余名。臣当即驰抵该县。查勘被拆房屋属实。随将获犯逐一研究。惟武肖等十一名。系夥同滋事之犯。又据陆续供出姓名。续获三十五名。讯系尚景福起意指使。武肖首先纠约。胡良孝喊令拆房。但夥犯尚未拘齐。应俟全获后。从重究惩。至知县曹立基。都司赵廷栋。既不能查察于先。临时又不实力擒捉。均容另摺参奏。得旨、所办好。速行审拟定案。俟罪人正法后。再参官可也。不然。将启刁民挟制长官恶习　　

○署两广总督杨廷璋、广西巡抚宋邦绥奏、粤西太平、镇安、二府地处极边。汉土相间。并南宁府属之迁隆土峒。皆与安南接壤。广袤二千余里。中间三关百隘。均属紧要。向例每年冬月。令知府。副将查勘一次。但一年之久各隘砖石栅栏。遇有损坏。府协相离窎远。耳目难周。请嗣后于春夏秋三季。责成太平等三府同知。通判。会同汛弁。前往各所属隘口。逐一查勘。随时修整结报。冬季仍令府协亲履遍查。至各关隘原设汛弁。现已饬令制造签旗。填明某汛名目。各于所辖隘内。率兵梭织游巡。签往旗来。轮班交替。仍按月具报。汛弁疎懈。令丞倅详报惩治。丞倅偷惰。由府协查报。倘府协草率。即令镇道揭参。报闻。



大清高宗法天隆运至诚先觉体元立极敷文奋武孝慈神圣纯皇帝实录卷之七百八十一　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。夏。四月。甲午朔。享太庙。遣显亲王衍潢恭代行礼　　

○乙未。谕、昨鄂宁奏抵滇查询缘由一摺。内有接据署普洱府黑光等。禀称钦差监军杨之语。其名甚属不经。已于摺内批示。恐该省无识之人。尚有袭为谬称者。不可不明白宣谕。前令杨重英驰往云南军营办事。其时杨应琚。乖张荒谬各罪状。尚未昭著。朕念其或因病后心神失据。致为绿营将弁所朦。贻误重务。伊子杨重英。平日尚属晓事。是以令其星驰前往。襄助伊父办理一切。至原谕内所云仿监军之意。亦犹杨廷璋前在粤西义宁。以道员而该省督抚。委以办监军之事。今杨重英在滇。亦不过令其同总兵等。与闻军营诸务。并非加以监军之名也。乃该省竟称为监军。且冠以钦差字样。实为不谙事体。杨应琚以总督膺剿贼重寄。断无命他省臬司。往监督臣之理。况杨重英又系其子。岂有以子而监父乎。设朕前此欲遣人往监其军。必特派大臣前往经略。彼一按察使。乌足以当之。看来此称。未必非出于杨应琚之意。或以伊子奉命赴滇。辄自引为荣宠遂尔张大其词。不顾称名之妄。而所属各员转相传述。加以艳称。几如明季令内监监军之事。成何体制。不可不亟为改正。现在已命明瑞。前往总督云南。办理军务。杨重英交与明瑞。以道府衔听候差委。至杨重谷。前此谕令至永昌侍伊父疾。今已回省城。将赴湖南原任。杨应琚现在自取重戾。虽罪人不孥。其子原无庸一体坐罪。但杨应琚如此负恩误国。其子岂可仍旧服官。晏然安享爵禄乎。杨重谷著革职。同杨应琚进京。有问讯之处。并将此通谕知之　　

○又谕曰、杨应琚奏、副将哈国兴等兵抵新街缅匪一面应敌。一面上船逃遁。现在我兵据守新街。严行搜捕防御等语可见缅匪原属不成事体。即从前杨应琚节次所奏、贼众数万。聚集新街之语。亦全不足信。皆由将弁畏葸退怯。不肯出边剿贼。遂至贼众得蚁聚新街。今我兵一到。缅匪即不敢抵敌。惟事奔逃。则乌合之众。猥劣无能。更可概见。使杨应琚早能策励士众。奋往直前。不独新街久经克复即乘胜长驱。径捣贼巢。亦易为之事。何至迁延玩误。动心虚词谎报。自取重戾乎。将此宣谕中外知之　　

○移派天津水师营官兵。于福州、广州、凉州、分驻。军机大臣等议奏、前因天津驻防水师营兵。武艺平常。甚至不能清语乘骑。奉旨将该都统等治罪。仍著臣等查明天津水师营设自何年。兵额若干。及应如何分遣另驻之处。详议具奏。查天津向无满兵。雍正三年因天津界海。为福建。浙江。江南。盛京等处商船出入要隘。驻兵二千名。乾隆九年。增一千名。二十五年奏裁五百。现驻二千五百名。养育兵三百四十二名。此项兵为防海口而设。今海面久已宁谧。自可移拨他省。查福州驻防。末队兵二百二十九名。现经该将军奏请调取。广州驻防。二队兵四百九十八名。向来缺出。亦系由京调取。似可将此项兵。分别派往。福州现在请调。到时即可补额。广州现未有积缺请调。到时令暂食原饷。俟缺出续补。再查凉州兵。前经移驻伊犁。所遗驻额。亦可派一千名。往补原缺。余兵七百余名。请分驻山海关。保定府永平玉田。三河。昌平。等州县。所剩养育兵三百余名。亦应一体分派带往。所有水师营额悉裁。再查天津有滋生银两。及官房。操船等项。请特派大臣。会同直督详查妥议具奏得旨、著新柱。珠鲁讷去　　

○以江宁副都统萨尔图、京口副都统图桑阿、对调　　

○丙申。兵部等部议覆、两江总督高晋奏称、疎防重犯越狱积至数案该管府州例止罚俸。不足示惩。查越狱之案。府州初参。罚俸一年。二参、亦议罚俸。原属过轻。应如所请。嗣后如有疎防越狱。府州罚俸一年。逾限不获。降一级留任或经前案发觉以后。及未经开复以前。又遇所属重犯越狱者。降一级调用。督抚司道。初参罚俸六个月。限满不获。罚俸一年再发遣等犯越狱经督抚将该管上司查参到部。应逐案议处。向例计案并议之条。请停止。从之　　

○丁酉。命镶白旗汉军都统四格、工部侍郎三和、俱在紫禁城骑马　　

○是日起。上以常雩祀天于圜丘。斋戒三日　　

○戊戌。谕军机大臣等冯钤奏审究行窃衙署贼犯丁云等。亦系马得鳌夥党。并陆续供出同夥为匪之马老六等。共四十八名。现在飞咨陕省查拏等语。马得鳌案内。未经就获之夥犯尚多。前已谕令该督。饬属严缉。今冯钤复究出同夥贼匪四十八名。不可不全行拏获。尽法惩治。以绝根株。著传谕吴达善。速即严饬各属。上紧缉拏。务期尽数弋获。毋使稍有兔脱漏网　　

○又谕曰、阿思哈题、陈善贤、及伊女陈氏、勒缢身死一案。先据新野令方鸣球、审系李矩娲、李阎氏等、起意致死。嗣因府审时。案犯称冤。经该府高走□翼。驳饬覆勘。复经臬司以案关重大。檄犯赴省委员覆讯。究出陈善贤、自将伊女勒死。旋即自缢殒命。该县原审时。妄听快役酆纯士等、酷刑逼认。拟将方鸣球拟流。酆纯士拟发乌噜木齐一本。内情节未免可疑。陈善贤之女。虽与其夫不睦。屡次逃匿回家。并无别项丑迹。陈善贤何致遽将伊女勒死。即或一时气愤。手毙其女。尚属情理所有。其女既死。复有何情急难堪遽尔投缳自尽。种种疑窦。难成信谳。此案系臬司提审翻驳。何煟平素念佛吃斋。每欲心存姑息。或见案内拟抵多人。冀为开脱。适府审有呼冤之事。遂尔委员另审。藉口平反。以为活人积德之地。亦未可定。事关出入死生。不容稍滋疑义。著传谕阿思哈。即将方鸣球并案内应讯各犯证。密速提齐。遴委干员。隔别押解来京。毋致中途串供。所有一切卷宗。并著封固送部。到京日。交军机大臣。会同刑部。详加研鞫。定拟具奏。其何煟能胜臬司与否。一并据实速奏　　

○命镶白旗蒙古都统扎拉丰阿、在紫禁城骑马　　

○己亥。上诣南郊斋宫斋宿　　

○谕曰、杨应琚奏、伊子杨重谷进京。行抵云南省城。将原任腾越州知州陈廷献长随汪朝。杖责身死请革职交抚臣审拟等语。杨重谷前已降旨革职解京。今复据奏、擅将无辜之人。杖责致毙。其事实出情理之外。著沿途地方官。锁拏解送云南。交与该抚鄂宁。严审定拟具奏　　

○又谕、今日朕恭视雩祭祝版。见侍班讲官励守谦。足立欹邪。有愆仪度。讲官职司记注。典礼所在。凡朕躬言动必书。自应恪恭将事。况励守谦系旧家子弟。身列清班。岂可不知检饬。同于市井轻浮之习。甚属不敬。励守谦著交部严加议处　　

○又谕、据安泰等奏称、喀什噶尔。自第七台至第十台。并腰站所养牲只。俱被雪伤。请借给该处领催。乌拉齐等。一年钱粮。于每年应得项下坐扣等语。台站人等。既遇雪伤牲只。著加恩赏给一年钱粮。无庸坐扣　　

○谕军机大臣等、杨应琚奏、伊子杨重谷、同御医李彭年进京。行抵云南省城。杨重谷将原任腾越州知州陈廷献长随汪朝、杖责身死。已飞饬沿途地方官。追拏解省。交抚臣审拟等语。杨重谷前已降旨革职。与杨应琚一同解京。今复将无辜之人。杖责致毙。其事更出情理之外。现已有旨交与鄂宁。严审定拟。但杨应琚摺内。称杨重谷业已自云南省城起程进京。著传谕沿途巡抚。派委妥员。于孔道探听。不拘何处途遇。即行锁拏解至云南。交与该抚鄂宁收审。并须小心防范押解。毋任有自戕等事。至御医李彭年。现在行抵何处。仍令该抚等。照例料理送京。可将此传谕知之　　

○庚子。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○谕曰、周琬前在刑部有年。著加恩授为刑部郎中　　

○辛丑。谕、据崔应阶奏、此次分发举人。请照京官告假回籍之例。量为变通。到籍后。限一年期满。即由本省给咨。赴原发省分补用一摺。询之吏部。据称此等举人告假回籍。即由本省给咨起用之处。业于上年拣选引见后。办理通行各直省在案等语。如此则崔应阶。并未查照案情。率为此奏。实属疎忽。著饬行。朕因举人铨选壅滞。是以加恩拣发各省。俾得及锋而试。其未经得缺以前。原与现任官员有间。伊等如有情愿告假回籍者。不妨听其自便。并无庸定以一年限期。可将此通谕各督抚知之　　

○又谕曰、戴第元奏、请增至圣诞辰祭祀一摺。殊非正理。诞辰之说。出于二氏。为经传所不载。国家尊师重道。备极优崇。释奠二丁。自有常制。援据礼经。实不同于寻常庙祀。且昔人于孔子生日。辨论纷如。尤难臆定。况孔子。儒者之宗也。尊孔子者。当即以儒者所闻孔子之道尊之。戴第元乃欲于彝典之外。轻增一祭。转为亵越而不足以昭隆礼。士不通经。所奏宜摈　　

○又谕曰、汤聘奏、前在永昌。于缅匪一案。丝毫不能赞理。及贼众滋扰整卖。复不能先事豫防。请交部严加议处等语。汤聘本一庸懦书生。军旅非其所娴。朕原不以剿贼之事。责成该抚。但伊驻劄永昌日久。目击杨应琚种种乖张欺饰。从前并未据实入告。直待朕万里之外。觉其诈妄。屡次降严旨。将杨应琚治罪。伊方知徇隐之咎。断无可辞。姑为此奏塞责。悔已晚矣。汤聘著交部严加议处。此次办理军务。种种不合机宜。所有动用帑项内虚糜妄费者。自应著落杨应琚名下赔补。如杨应琚不能赔完。即著汤聘赔缴。至汤聘之罪。自不同杨应琚。内地无事处巡抚。尚可循分供职。鄂宁已经到滇。汤聘仍著即赴贵州新任　　

○又谕曰、汤聘参奏、总兵华封。宁珠。平时既安坐普洱。并不加意防御。及缅匪滋扰孟艮等处。又不亲往统兵截杀。以致贼匪乘虚蔓入。游击权恕。司邦直。都司甘其卓。守备潘鸿臣。当贼匪窜入打乐猛混时。一味迁延观望。及闻贼至。遽行退避。转以接阵杀贼捏报。并请革职治罪等语。华封、宁珠、系总兵大员。权恕等、均身为将领。如此畏葸不前。种种贻误。情殊可恶。华封、宁珠、权恕、司邦直、甘其卓、潘鸿臣、俱著革职拏问。即令鄂宁派委妥员。解送刑部治罪　　

○又谕曰、额尔德蒙额、驻劄库尔喀喇乌苏年久。著三等侍卫伍吉、前往更换来京　　

○谕军机大臣等、据阿桂奏、四川省发遣伊犁为奴人犯饶玉相、于本年二月内脱逃。现在严拏未获等语。饶玉相本系身获重罪。免死发遣之犯。乃敢乘间脱逃。情殊可恶。朕观饶姓。系江西广东流入四川者。著传谕四川、广东、江西、各督抚。速饬各属上紧缉拏务获。即于该处正法。毋使兔脱漏网　　

○又谕曰、汤聘奏、缅匪侵扰边境情形。及参劾华封、宁珠等、各摺。已分别降旨矣。前闻汤聘亲往普洱。办理缅匪事务。因军旅非其所娴。曾谕令鄂宁。前往普洱接办。鄂宁此时谅已起程。九龙江一带隘口。为边境藩篱。岂容贼匪窜入滋扰。自应即速督率兵弁。悉力剿逐。勿使稍侵内地。但现在边外瘴气方盛。已非进兵之期。况官军元气受伤。未免心存畏怯。此时即长驱深入。于事转为无益。鄂宁于驱贼出境后。仍遵前谕。示以镇静。不必轻举妄动。所有该处用兵事宜。统俟明瑞到后。于秋冬厚集兵力。克其大举。以张挞伐。再整欠土司叭先捧。前此征剿莽匪时。即能奋勇出力。其人本属可用。兹复率领土练。坚守整固。又招集散妄。聚练二三千名。情愿截路剿杀。甚属可嘉。著鄂宁即行酌量奖赏。以示鼓励。至总兵华封。宁珠。及游击权恕等。现已有旨革职拏问。鄂宁可即派委妥员押解来京。其普洱镇总兵员缺令德保调补。永北镇总兵员缺。仍著福灵安署理。鄂宁即带同德保、前往普洱办理现在堵剿事宜。著将此传谕知之　　

○壬寅。上诣畅春园、问皇太后安　　

○以正白旗蒙古副都统观音保、署云南楚姚镇总兵　　

○旌表守正捐躯之山东阳谷县民李克绪媳朱氏　　

</div>
    <div class="pagination">
<a href="清实录乾隆朝实录_page1044.html">上一页</a><span>...</span><a href="清实录乾隆朝实录_page1040.html">1040</a><a href="清实录乾隆朝实录_page1041.html">1041</a><a href="清实录乾隆朝实录_page1042.html">1042</a><a href="清实录乾隆朝实录_page1043.html">1043</a><a href="清实录乾隆朝实录_page1044.html">1044</a><span class="current-page">1045</span><a href="清实录乾隆朝实录_page1046.html">1046</a><a href="清实录乾隆朝实录_page1047.html">1047</a><a href="清实录乾隆朝实录_page1048.html">1048</a><a href="清实录乾隆朝实录_page1049.html">1049</a><a href="清实录乾隆朝实录_page1050.html">1050</a><span>...</span><a href="清实录乾隆朝实录_page1046.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
