<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 201 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 201 页/共 848 页</h1>
    <div class="content">○署河东河道总督严烺奏报秋汛安澜。命诣河神庙祀谢。并下部议叙。出力员弁。升叙有差。　　

○旌表守正捐躯河南通许县民曹书正妻娄氏。　　

○丙午。上诣大高殿行礼。　　

○还宫。　　

○谕军机大臣等、据许乃普奏、兴义一府。毗连滇粤。为苗疆要地。田亩素称硗瘠。自嘉庆二年勘定后。苗民逆绝田土入官。作为科租。所有复业苗民。田亩无多。全恃山头地角。栽种杂粮。生齿日繁。又经汉奸盘剥。生计日益不支。设遇歉收之年。更形拮据。查逆绝租米。或千余石及百余石不等。除拨给土弁工食米外。余米照次年夏收分数。变价解司。以作公用。此项米价为数无多。不若实米仍存各处官仓。每年青黄不接之时。量为减价平粜。秋收谷贱之日。如数买补还仓。按期申报藩司。毋许亏短。十年后积贮不少。傥遇旱涝。即以此项租米备赈等语。黔省汉苗杂处。前经嵩溥奏准编查苗疆保甲。将客民户口田产。造册稽核。严禁流民续增户口。及盘剥准折等弊。原系筹画苗民生计。免致滋生事端。兹该学政以兴义一府。苗民生计维艰。奏请豫筹积贮。如果平时得资接济。歉岁亦有蓄储。未始非抚辑边陲之一法。惟逆绝租米变价。究有若干。向作何项公用。可否仍存实米备办平粜。于该处苗民生计。有无裨益。著嵩溥详细查察。悉心筹议具奏。俟奏到时再降谕旨。将此谕令知之。　　

○又谕、巴哈布奏、带领蒙古官兵。自阿克苏起程旋回一摺。所奏均悉。巴哈布前因带领蒙古官兵。会同达淩阿前往阿拉尔回庄打仗杀贼。并生捦贼匪。当经降旨将巴哈布优叙。颁赏物件。以示嘉奖。并因土尔扈特和硕特兵随同御贼。不应没其劳绩。降旨交长龄等查奏。兹据该大臣奏称、接奉折回喀喇沙尔谕旨。即传集贝子巴勒丹喇什等。晓谕各回游牧。于九月初八日自阿克苏起程。所血备用银一万两。除动用外。存银七千二百二十五两零。及铅斤火药火绳等项。均交长清等收存阿克苏库。其由乌噜木齐调解帐房等物。业经起程。已咨长清等俟解到收存。以备军需应用。办理均属妥协。另片奏、请将蒙古官兵带回原处。仍赴军前听候调遣。喀喇沙尔系回疆南路咽喉。土尔扈特和硕特游牧其间。并所属有库尔勒布古尔两回城。该大臣惟当旋回本境。镇静抚绥。令该处胥臻静谧。况大兵云集。一切军火粮饷。经过络绎。尤当沿途照料。迅速催趱。以利军行。不必身在行间。乃为报效也。至蒙古官兵借支俸银盐菜。前经降旨准其开销外。该大臣著有劳绩。所有巴哈布借支养廉银六百两。著加恩赏给银三百两。余著分年坐扣。其随带满汉官兵等。酌量借给防所原营盐菜饷银七百五十三两零。亦著赏给一半。作正开销。其一半著分年坐扣。以示体恤。将此谕令知之。　　

○修福建水师提标前营、后营、南澳镇左营战船。从巡抚韩克均请也。　　

○缓徵直隶宁河、大城、永清、东安、宝坻、武清、雄、新城、沧、广宗、龙门、丰润、玉田、隆平、宁晋、十五州县被雹被旱村庄新旧额赋旗租。并展缓开、大名、元城、南乐、清丰、平乡、钜鹿、广平、鸡泽、冀、南宫、枣强、新河、衡水、广宗、十五州县积欠额赋。　　

○以孟冬时享太庙。自是日始。斋戒三日。　　

○丁未。孝敬宪皇后忌辰。遣官祭泰陵。　　

○谕内阁、琦善奏、被水地方。粮价渐增。筹米平粜。并招徕客贩一摺。江苏省江北各府州夏秋间雨水过多。收成歉薄。淮扬海三属又兼坝水下注。淹浸成灾。米价昂贵。小民买食维艰。经该督等奏请勘定灾区。恳恩给赈。并将苏属粜賸米二万九千余石。拨运江北平粜。惟江北产米不多。向藉客贩流通接济。著照所请、上游客贩米船。来至淮扬一带者。经由九江芜湖龙江扬州淮安各关。概行照例给票免税。听其运往有灾州县售卖。将票呈该地方官钤印给还。至回空时过关销号。并著知会产米各省。广示招徕。各关监督等务当严禁吏胥留难需索。俾客贩闻风糜至。以平市价而裕民食。俟米多价平。再行照常徵税。停止给票。　　

○谕军机大臣等、孙尔准奏、番割窜匿内山。难以兵力穷摉。现在悬赏谕令生番缚献等语。番地山深箐密。官兵既未便深入。祇宜令该镇将等督兵驻守以壮声威。一面谕令番众将逃匿匪徒及番割等一并缚献。此时台湾地方。虽安堵如常惟恐匪徒于官兵既撤之后。散而复聚。该督务将一切善后章程。筹办周妥。不致复滋事端。再行内渡可也。将此谕令知之。　　

○以福建南澳镇总兵官刘起龙、为水师提督。台湾协副将潘汝渭、为南澳镇总兵官。　　

○调直隶正定镇总兵官刘廷斌、为福建台湾镇总兵官。山东登州镇总兵官舒通阿、为正定镇总兵官。以山东文登协副将成玉、为登州镇总兵官。　　

○以山东省上年歉收。展缓应补嘉庆二十四年截留漕粮。　　

○戊申。谕内阁、八旗清查抱养民人之子为词。屡经降旨饬谕严查。无任仍前隐混。本年正蓝旗满洲都统等查有存亮冒入旗档一案。复经申谕八旗都统副都统等。务各严饬参佐领等官详查。如仍毫无觉察。必将该管各员严行惩处谕旨甚明。本日乌尔恭阿等奏、据刑部咨查该旗马甲喜幅、抱养民人之子胡寿儿为嗣。现在逃走。实属失察。请分别交议等语。胡寿儿系喜幅抱养之子。直至逃走。始行呈报。该参佐领等从前业经出具切结。乃平日漫不经心。及经犯案讯出。仍复懵然罔觉。非寻常疏忽可比。参领兴福、副参领七十九、佐领庆柱、骁骑校德丰阿等、俱著交部严加议处。以为始终玩愒者戒。乌尔恭阿、福泰、吉勒通阿、久未查出。俱著交部议处。　　

○又谕、鄂山奏承办兵差。截用上站车马之州县请摘去顶带一摺。现在军行紧急。车马最关紧要。必须各送各站。方不致贻误。兹据奏甘肃署泾州知州罗文楷等承办兵差。将上站长武县车马。辄行截用过站。若非长武县设法赶办。则后起之差。转致延搁。署泾州直隶州知州渭源县知县罗文楷、署平凉县知县候补故县张琼、均著摘去顶带。责令嗣后各按程站。妥为备办。如仍有截用情事。即著严参。护平庆泾道甘州府知府景福、署平凉府知府洮州厅同知周石□廉、督办未能周妥。俱著交部议处。　　

○又谕、鄂山奏参、规避换防之守备。请革职严审一摺。署陕西延绥镇属镇静堡都司镇标中营守备席殿魁、前于四月间。经杨遇春派赴喀什噶尔换防。告假未准。旋据该守备禀称赔垫修署等项银两。并称镇标中营游击高殿鳌、署中营守备叶步云等、冒销侵吞科摊克扣等情。所禀均非近日之事。乃在营时并未随时禀报。及换防起程之际。忽行具禀。是希图藉案避差。显然易见。迨经鄂山发交两司讯供。又欲掩其规避之迹。禀恳缓讯。愿赴军前效力。居心实为狡猾。且不候接署都司之员到任交代。即行起程回籍。尤属胆大妄为。席殿魁著即革职。解往陕西。交徐炘督饬延榆绥道严行审究。由该护抚按律定拟具奏。如果高殿鳌等实有冒销等弊。一并据实严参。　　

○谕军机大臣等、有人条奏、筹备济运及抚恤事宜。据称近闻开御坝后十余日。清水仅落数寸。复开吴城七堡。是黄水淤高所致。恐明年春夏汛不涨发。易致倒灌。重运仍难全渡。减坝既开。河身不亟行挑穵。则减坝不能堵闭。明年汛水难免回溜倒漾。上游堤工。处处著重。尤为可虑。再高宝兴泰及海州沐阳等处。灾民甚多。请饬该督等安集等语前据该督等奏、启放减坝。接启御坝。及现在军船回空各情形。节经降旨令将河身挑穵刷涤。俾漕船如期北上。并以清水宣洩过多。豫筹收蓄济运。其续应抚赈之处。据实奏闻。琦善等奏准开王营减坝后。于挑河潴湖。及来年重运各事宜。据称并非毫无把握。自不至临事周章。致形棘手。外间无从闻知。故有此奏。惟河湖敝坏已久。熟筹不嫌详慎。著再钞给阅看。并将灾赈事务。著琦善速即会商陶澍。督饬藩司及地方官详查确核。据实具奏。俟朕施恩。毋任流离失所。将此谕令知之。　　

○朱谕陕甘总督鄂山。朕闻从前军需局及各粮台处所。多有趋利客人。携带珠玉玩好之物。前往售卖。婉转托销。而粮台各员。夸奢竞靡。互相购买。及至报销之时。借款浮开。此等积习。最为可恶。今番办理西路军需。不可不严防此弊。在汝与卢坤暨将军参赞等。皆系朕特简亲信大臣。朕断不致疑。且时非其时。地非其地。焉能如昔日之光景也。但道府以下委员甚多。岂能保其人人清廉公正。无非用其所长耳。诸将军大臣等务要正已率人。严明驭众。两地一体严查。当先行出示晓谕使各知例禁。如有犯者从严惩办。俾经费均归核实。方为各称乃职。不负朕用人之苦心也。毋忽。此朱批摺。可转寄与长龄、杨遇春、武隆阿、卢坤阅看。　　

○以缉获乌什零匪。赏伯克木萨等缎匹顶带有差。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。冬。十月。己酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○颁道光七年时宪书。　　

○谕内阁、昨据户部会同吏部议奏、推广常例酌增事例条款一摺。已依议行矣。同日又据御史黄德濂奏称、满汉荫生世职及各正途出身之子孙弟侄。俱准报捐。易滋流弊。更恐新例一开。且将常例条款议增。必不能及每年常捐之数等语。古人筹备军储。原有输粟于边之议。现值剿办逆回。军需繁重。虽口外存粮充裕。而转运一切。经费必须宽筹。断不能以内地岁入之常经。尽出为荒徼行军之用。兹经部臣会同议奏、于现行常例之外。不得已推广酌增条款。专为现在军兴而设。仍严定限制。以免流品混淆。其常捐事例。参酌情形。分别应增应减。并未一律加增。更与另开新例者不同。御史职司言路。凡遇臣工议奏之事。有未允协者。原可于具奏通行后据实直陈。如果所言可采。即已经施行。亦不难饬令改议。乃该御史于该部会奏时同日陈奏。试问该衙门所议条款。尚未具奏通行。该御史何由得知。非有意沽名。即近于取巧。此风断不可长。黄德濂本应重究。念系言官。著从宽交部议处。　　

○又谕、严烺奏、勘减豫东黄河两岸各工。请择要估办一摺。豫东黄河本年三汛安澜。惟叠经盛涨。堤身受淤。过于卑矮。并坐当临黄及河势圈进之处。单薄残缺。滩面刷成沟槽。自应择要估办。俾资保卫。经该署河督率属履勘。按取土远近。分别例津二价。核实估计。统计豫省两岸十三厅、共估例津二价银九万一千九百七十余两。东省曹河粮河二厅、共估例价银一万二千四百五十余两。著准于豫东两藩库分别照数拨给。即饬各该道具领转发。督令工员雇夫赶办。统限来年大汛前一律完工。该署河督仍不时稽察。工竣核实验收。如有草率偷减。即行严参。该部知道。　　

○又谕、嵩溥奏、查明楚局存铅尚多。请暂停续运以免久贮一摺。黔省每年办运楚铅。向视楚局存铅多寡。随时酌量增减。上年因楚省存铅充裕。奏准将乙酉丙戌两年楚铅暂行停运。现当办运丁亥年楚铅之期。据该抚查明楚省尚存白黑铅共计九百余万斤。足备一二年内各省采买之用。此时即照常办运。不过堆贮局中。于成本徒滋縻费。著照所请、所有黔省应运丁亥年楚铅。准再停运一年。该部知道。　　

○又谕、鄂山等奏、请敕山陕两省购备驼只。并调拨宝陕局钱文各等语。现在徵调各路官兵。并粮饷军火器械。皆由甘肃运送回疆。所需驼只。必须宽为豫备。且需用银两浩繁。以致钱价增昂。著福绵于杀虎口、归化城等处采买驼六千只。徐炘在于所属采买驼二千只。务须一律膘壮。委员迅速解送肃州。山西所买之驼。或由驿站。或由边外草地行走。即著福绵酌量情形办理。所用价银。由该二省核实造报。至陕西宝陕局现存司库钱文六七万串。除随时搭放兵饷外。尚有赢余。并著徐炘转饬该署藩司、于库存兵饷钱文内拨出三万串。沿途各尽额设车辆、运交肃州军需局应用以平市价。该部知道。　　

○谕军机大臣等、鄂山等奏、请饬山西陕西购备驼只。协济军需一摺。已降旨令福绵购驼六千只。徐炘购驼二千只。迅速解往矣。前据杨遇春等奏、请于口内各州县置办双套铁脚车四千辆。当饬鄂山等照数购备。此次又办驼八千只。是否前办铁脚车可以减少。抑仍须照数购备。方可敷用。著该署督等体察情形。撙节妥办。又据奏大兵云集。备贮三月之粮一节。此时所调各路官兵。陆续行抵阿克苏。前运之粮。虽可供支三月。惟大兵到彼。随时动支给领。自不能仍有此数。总须源源滚运。务令常存三月之粮。方为妥善。又所奏筹备军需各款。朕详加披阅。内请拨陕西省制钱一条。已降旨令徐炘饬司、于库存兵饷钱文内拨出三万串。陆续运至肃州军需局备用。又请赏给征兵皮衣皮帽并豫备赏需一条。所议甚是。前因吉林、黑龙江、劲旅前赴军营。御寒无具。曾经降旨、令鄂山徐炘酌量给办。所调满汉官兵。自应一体给赏。俾资挟纩。并照所议制备。解赴军营。按名颁赏。其牛羊茶叶银牌等项。亦军前犒赏所必需。并著豫为购办。解送军营。以备鼓励弁兵之用。此二项所需银两。约须若干。著该署督等酌量确数。奏明动支。事竣准其照数核销。又后路粮台驻兵防守。必应加意守护。以昭慎重。除吐鲁番已有多隆武带兵驻守外。其库车、喀喇沙尔、该署督等现咨长龄等酌办。著再传旨咨会该将军等、令其于所拨防守城池官兵之外。再酌量分拨官兵。于安设粮台处所。小心防范。务保无虞。将此由五百里谕令知之。　　

○又谕、据特依顺保奏、提督印信。经提臣齐慎带赴军营。所有提署应办公文事件。现在钤用中军参将关防等语。甘州提督齐慎、既将印信带赴军营。其固原提督印信。杨芳曾否带往。陕甘两省提督。军务较繁。钤用参将关防。不足以昭慎重。至军营应办事件。或借用印信。或另给钤记。著杨遇春妥为酌量。饬令遵行。所有前经带往之提督印信。遇便送回。交各该署提督钤用。将此谕令知之。　　

○抚恤琉球国遭风难夷如例。　　

○庚戌。上幸圆明园。　　

○诣绮春园问皇太后安。　　

○谕内阁、恒敬奏、请酌添军台马匹人夫等语。哈密为新疆南北通衢。向设军台十二处。驰递文报。各城?缎纸劄等项官物。通融驼运。现因军书络绎。并出征官兵过境。额设马匹兵丁。不敷支应。自应酌量添设。以免贻误。著照所请、自七月初十日起。每台添马四匹六匹。夫二名三名。其运送官物。著交地方官雇驼挽运。所需驼脚草料价值。准其核实报销。经此次增添之后。军需紧要差使。自可迅速应付。傥有迟误。惟恒敬是问。　　

○谕军机大臣等、据恒敬奏、吐鲁番迤西所需兵粮。由乌噜木齐所属州县仓存粮石动碾。现据咨报已运过米面十二起。计粮一万二千石。哈密所需之粮。系安肃道所属拨运。前据该道陆续起运来城。除沿途支给兵丁口粮不计外。现在运存本城四十余万斤。运至吐鲁番。由该处转输前进。现于本月初四日开运。计一月之内。可运送五十万斤。约计前后所调官兵丁投等五万人。每月口粮。总需面一百五十万斤。合之乌噜木齐每月运送粮面一百万斤。计口授食。仅足一月之需。哈密向无民车。饬令地方官雇觅骆驼赶运。尚不敷用。哈密回子郡王职衔贝勒伯锡尔、请将回民牛车凑备一千辆。以俟挽运军粮、至吐鲁番交卸。可期无误等语。前因英惠奏乌噜木齐存粮。可供征兵两年之需。已先后共拨粮三十万石。陆续转运。当饬鄂山等通盘筹画。如足敷兵食。即无庸由内地买运。今阅恒敬所奏、是口内外每月由两处运送粮面。始敷官兵等一月之需。是否必由两处转运。方可无误。抑乌噜木齐再添备车驼碾运。亦可源源供支。若能统归乌噜木齐一处转运。岂不较内地省便。再昨据鄂山等奏、请于山陕办驼八千只。其杨遇春前请采办铁脚车四千辆。现又据该回王伯锡尔、凑备牛车一千辆。虽祇由哈密接运至吐噜番交卸。与所购车驼长运者不同。但既有此项牛车。是否可将别项车脚、稍从节省。留为他项应付。著鄂山等通盘熟筹。会商妥办。其伯锡尔所备车辆。如果能得力。即著恒敬留供挽运。照例支给脚价。并奏请加以奖励。至各路粮饷车驮等项。虽派英惠、恒敬等、分段管理。而总局专设肃州。凡一切转运军火粮饷、雇备车辆驮载等事。必须统归一处核计。方可照察全局。恒敬因伯锡尔系该管回王、请备车辆。是以单衔陈奏。此外如有粮台应办一切事宜。务当随时咨商总局。会同奏办庶不致各行奏请。转有歧误也。将此由五百里谕知鄂山、卢坤、恒敬、并谕英惠知之。　　

○辛亥。谕内阁、各省将军。俱给有养廉。惟乌里雅苏台将军。祇月支盐菜银两。不足以昭画一。著自道光七年起。每年给予养廉银一千五百两。其盐菜银两。停其支给。该部知道。　　

○又谕。琦善等奏、本年开放各坝。以洩洪湖异涨。现在赶紧堵闭。统计十月初七日以前、均可全竣。惟昭关坝跌塘较深。须俟来源微弱。始可克期堵闭等语。现在清水消落。将吴城七堡先行堵闭。并将束清、御黄、两坝口门收窄。潴蓄清水。来年重运。自可足资浮送。仍须清水畅出。藉以刷涤黄淤。其高堰堤工。亦当及时修补完固。并将昭关坝察看情形。相机堵闭。无得过迟。俾下游各州县积水田地。及早涸复。毋误春耕。该督等务当随时斟酌。熟商妥办。期于河运民生。均有裨益。　　

○又谕、陶澍奏、藩库附贮项下借放各款。分别查办。江宁藩库附贮一项。历任藩司均有借放之款。经该藩司设局清厘。除陆续归补外。尚有未归借款银二十六万四千七百七十三两零。据该抚查明有著无著。分别催追赔补。其苏藩司欠款内有互相划抵、安徽省欠款内有开报已豁之项。尚须详查核办。藩库附贮款项。遇有借垫支放。必须随时清厘。筹议归补。所有两淮运司衙门欠解银四万四千一百四十二两零。江宁巡道衙门欠解银三千九百八十七两零。江淮各属欠解并已入清查追补银十一万三千一百七十四两零。著即催解。归还原款。毋得再有延宕。其无著银六万一千二十二两零。即著分年分任。按款追补。至苏藩司并安徽省各欠款。著该抚分晰查明。应还款者速即催解归款。应追者同前项一并催追赔补。应豁者按例核办。务令各归各款。扫数清还。毋任纠缠轇轕。致滋弊混。　　

○又谕、陶澍奏、续查被淹地方。恳请抚恤等语。江苏省被水州县。前经降旨加恩给予抚恤。兹据该抚续查阜宁县田地。因洪湖坝水下注。受淹较重。灾民待哺孔殷。自应先行抚恤。著即饬令该藩司酌发银两。交县易换钱米。随查随放。俾得早沾实惠。毋使一夫失所。并著该抚饬属认真查勘被淹地方。有应须蠲赈之处。核定灾分。迅即具奏。该部知道。　　

○谕军机大臣等、本日步军统领衙门奏、山西榆次县已革武举孙仁秀、呈控院书武祚昌、指伊向县官请托命案。诈骗魏晋家银两。闻信出首。转被斥革一案。已明降谕旨交福绵督同臬司戴聪审讯矣。此案孙仁秀所控榆次县民魏晋之妻身死不明。报县验讯。将魏晋之妾武氏、及其子魏四蛮带押。该县既将武氏等审讯。其魏张氏是否自缢。有无伤痕。曾否验讯明确。若无消弭情弊。何以院书武祚昌即从中诈索多赃。交该县之子收受。如系孙仁秀夥同诈索。因被斥革架词翻控。亦应切实究明。此非福绵任内之事。无所用其回护。务当督同臬司亲提严鞫。如魏张氏实有身死不明、官吏听嘱诈赃情事。必应彻底根究。严行惩办。倘系孙仁秀逞刁妄控。亦即治以应得之罪。无得稍涉颟顸。致干咎戾。将此谕令知之。寻覆奏、讯得魏张氏委系自缢。并无伤痕。武祚昌意图索诈。捏称孙仁秀嘱托衙门。实无向该县托情。亦无该县之子在内。武祚昌仍照原拟充军。惟孙仁秀前因查知武祚昌冒名诓骗。索分赃银不遂。挟制控告。审明咨革拟杖。辄怀疑复控。希图开复功名。实属健讼。应于原拟杖罪上再加枷号一个月。下刑部议。从之。　　

○又谕、英惠奏、大营官兵到齐后。不下四万名。每月需用粮一万五六千石。以现设之十二台滚运。每台须驼二千五六百只。按日周转三次。庶可挽运足用。现祇有驼五六百只。运过粮一万石。尚不敷用。咨照鄂山在口内备驼二万只。以资挽运。再前请由陕甘调拨银一百万两。迄今尚未解到。现在应发运粮脚价等项。用款浩繁。立等支发。那款垫用。将来即一百万两全数解到。除归补外。所余无几。又咨鄂山俟各省银两解到时。再拨二百万两。随时饬解备用。如有余存。即可留抵本处兵饷等语。粮台供支一切。用度繁多。固应宽为筹拨。惟军行久暂不能豫定。断无用银二三百万、一时运送两年兵粮之理。即据该都统奏、官兵到齐。不下四万。每月需粮一万六千石。纵再加以官弁跟役人等。以五万人计口授食。亦不过每月再加数千石。足敷支放。其转运驼只。何以需用二万。无论购备维艰。亦足见该都统筹算未能切当。昨据鄂山等奏、已于七月九月间。分起解送银一百万两。计可陆续到彼。此后鄂山等惟当体察情形。源源接济。所有京外拨解银两。岂能尽归乌噜木齐一处。俟其多余。留为兵饷耶。又据奏、官兵骑驮马匹出口。例不支应料草。此次官兵由口内远来。天寒草枯。难令牧放。自系实在情形。所有出口各路官兵马匹。至哈密迤西。准照口内地方供应之例。每匹日支草十斤。料三仓升。按站供支。现经该都统将吐鲁番一带所需草料。饬令该同知妥备。其喀喇沙尔、至阿克苏一带。派令委章京庆云、阜康县知县周庆曾采办。并咨喀喇沙尔、库车、派员逐站帮同照料。著鄂山等体察情形。如该二员未能筹办裕如。即当添派妥员前往帮同购办。英惠等经朕委任。自必力图撙节。惟向闻乌噜木齐习尚繁华。该都统所用委员既多。未必人人可信。或不免有藉端浮混之弊。当随时严密查察。无任稍有冒滥。总之口外各路粮台转运一切事宜。须由甘肃总局核实定断。不得各行奏请。转致歧误。所有分段派员若干、何员经理何事之处。均应详悉造具名册。咨报鄂山、卢坤、总办军需局。以备查考。如朱锡爵、张文浩等、皆不得经手钱粮也。将此由五百里谕令知之。　　

○两江总督琦善、江南河道总督张井、副总河潘锡恩、奏报秋汛安澜。命诣河神庙祀谢。并下部议叙。出力员弁。升叙有差。　　

○赏广安门外普济堂煮赈小米三百名。　　

○壬子。谕内阁、武隆阿奏参沿途滋事之侍卫。请革去顶带一摺。乾清门二等侍卫固英阿、前在豫省安阳县。于跟役殴打办差家人。漫无觉察。已有应得之咎。及抵甘肃永昌县住宿。该侍卫亲赴庖厨。打散厨役。攫取食物。行至山丹。复赴该县署中索要骡价。恣意肆闹。御前头等侍卫桂成、屡次纵容跟役滋事。复于平凉县住宿时。因未另备公馆。自行鞭责办差家人。皆属任性妄为。本应按军法严惩。念系行军之始。固英阿、桂成、俱著从宽革去侍卫作为披甲。交武隆阿带赴军前打仗效力。如再不知愧奋。即奏明从重治罪。容安据实揭报。武隆阿仅请革去顶带。未免失之轻纵。嗣后该参赞务当破除情面。再行谕饬该侍卫官兵等各宜懔遵纪律。安静遄行。现值大兵络绎出关。经历军台回部地方。尤当严明约束。除照例供顿外。不得丝毫扰累。如再有敢违犯者。即著严行参奏。悉照军法办理。不能再邀宽典也。　　

○谕军机大臣等、据杨遇春奏、咨会格布舍将所带宁夏汉兵一千名并于满洲兵五百名内、挑选尤为精锐者一百名。管带随进。拟令暂驻库车弹压。其余满洲兵四百名。派得力协领管带。留驻吐鲁番。所奏甚是。吐鲁番系新疆各城扼要之地。著留驻宁夏满洲兵四百名。归赓音岱督率防守。巴里坤总兵多隆武、著仍回本任。前派驻守吐鲁番之乌噜木齐满洲兵二百名。著即就近撤回。前有旨将格布舍调补乌里雅苏台将军。著带领宁夏兵一千一百名。暂驻库车弹压。俟那彦宝到任后。将前项官兵交那彦宝带领巡防。该将军即前赴新任。库车正南西南有通叶尔羌、和阗、及都齐特台戈壁捷径。防范尤关紧要。著长龄、杨遇春、体察情形。或另派带兵妥员前往。会同那彦宝防守。或即于管带此项官兵将领内、择其夙娴军旅者。责成帮办。将此由五百里谕知长龄、杨遇春、并谕格布舍知之。　　
</div>
    <div class="pagination">
<a href="清实录道光朝实录_page200.html">上一页</a><span>...</span><a href="清实录道光朝实录_page196.html">196</a><a href="清实录道光朝实录_page197.html">197</a><a href="清实录道光朝实录_page198.html">198</a><a href="清实录道光朝实录_page199.html">199</a><a href="清实录道光朝实录_page200.html">200</a><span class="current-page">201</span><a href="清实录道光朝实录_page202.html">202</a><a href="清实录道光朝实录_page203.html">203</a><a href="清实录道光朝实录_page204.html">204</a><a href="清实录道光朝实录_page205.html">205</a><a href="清实录道光朝实录_page206.html">206</a><span>...</span><a href="清实录道光朝实录_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
