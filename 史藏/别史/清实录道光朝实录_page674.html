<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 674 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 674 页/共 848 页</h1>
    <div class="content">
○又谕、本日据牛鉴奏、逆船闯过京口。瞬息可到江宁。现在竭力防守一摺。江宁为省会重地。牛鉴现在彼专办防堵。江北一带。势难兼顾。著责成麟庆加意严防。毋使逆船窜入。致运道文报稍有阻碍。且江北向有盐枭出没。当此逆夷肆扰之际。恐其乘机窃发。骚扰地方。或潜投逆党。反为所用。不可不力加防范。著麟庆严密稽查。毋致别酿事端。是为至要。将此由六百里加紧谕令知之。　　

○以捐资雇募义勇。制造炮车。赏江苏外委庞联奎。蓝翎。　　

○乙未。上诣绮春园问皇太后安。　　

○谕军机大臣等、昨因逆船闯过京口。江宁省城危急。有旨谕令奕经驰往应援。本日据德珠布奏、逆夷猖獗。大帮船只。已将瓜洲口门封堵。京口江宁现俱危急。并有夷船驶进仪徵口。扬州亦甚可危。又据齐慎等奏、夷船五十六只。由京口至瓜洲一字排列。并于金山插有红旗各等语。逆夷闯入大江。势甚猖獗。江宁镇江扬州一带。防堵均十分紧急。著奕经迅即带领得力将弁兵勇。星夜驰往该省。度量情形缓急。如江南吃重。即驰往江南。江北吃重。即驰往江北。该将军务当接奉谕旨。即速启行。毋稍贻误。将此由六百里加紧谕令知之。　　

○又谕、德珠布奏、逆船大帮。已将瓜洲口门封堵。江宁省城危急等语。昨据牛鉴奏到。已有旨谕令奕经带领将弁。星速赴援。并谕齐慎、刘允孝、酌量一人带兵赴省协防。该将军等仍遵前旨。会商妥办。务须激励将士。竭力守御。毋稍疏虞。御史吕贤基所陈防堵情形一摺。著钞给阅看。将此由六百里加紧谕令知之。　　

○又谕、本日据德珠布将常镇道周顼原禀钞录呈览。内称镇江于初八日闭城。城上开放枪炮。击杀平民。指为汉奸。又在城内摉索汉奸。每日约杀十余人。颇有冤枉。以致城内汉人。近城傍晚不得行走。府库银两为都统所据。该府系其姻亲。一切附和妄行等语。耆英此时当已行抵镇江。著将原禀摘录。发给阅看。一面详悉访查。一面安抚军民。毋致别滋事端。是为至要。将此由六百里加紧谕令知之。　　

○又谕、齐慎奏、夷船驶至京口江面。镇江情形危急一摺。逆船由甘露寺至金山银山。直达瓜洲河口排列。意欲上岸攻扑。经齐慎等于城外整兵静待。相机剿击。傥该逆敢豕突而来。该大臣等务须激励将士。奋勇堵截。于危急之中。力图保全之策。现在耆英驰赴京口。计已可到。著即会同妥为商办。毋致稍有疏虞。本日据御史吕贤基奏、筹度防堵情形一摺。著一并钞给阅看。将此由六百里加紧谕令知之。　　

○赏已革湖广总督周天爵、四品顶带。以知府候补。迅赴江苏。交钦差大臣广州将军耆英、两江总督牛鉴、差遣委用。　　

○丙申。谕军机大臣等、本日据伊里布等奏、京口情形危急一摺。伊里布现已驰赴镇江。会同耆英商办夷务。苏州省城。防守抚绥。均关紧要。著程矞采妥为筹度。设法保卫。毋得稍有疏虞。又据程矞采奏、江苏米商稀少。请饬邻省采买米十万石等语。已谕知程楙采、吴文镕、裕泰、赵炳言、饬委妥员采办足数。赶紧运苏。所需价脚。仍由苏省照数报拨。至此次江苏需米紧要。所有安徽江西湖北采办米石。经过各关。请一体免予徵税之处。著照所议办理。将此由六百谕令知之。　　

○又谕、现在逆船驶入大江。所有江北一带。防守紧要。前已有旨谕令麟庆设法堵御。惟河工向无带兵之员。著都勒丰阿迅即驰赴清江浦。会同该河督协力守御。该总兵如有素经练习亲兵。可期得力者。即著管带前往。仍著鄂顺安挑选精锐数百名。并将应用器械豫备齐集。听候麟庆等调拨。毋稍迟误。南阳镇篆务。著鄂顺安派员署理将此由四百里谕令知之。　　

○又谕、据耆英奏、逆夷扼据长江。势甚紧迫一摺。据称夷船四十余只。沿江停泊。丹阳新丰镇。为京口江宁后路。现经调派署参将刘长清、安营防守。并派侍卫咸龄等、时往察看。截留解往京口之炮位枪杆。交该参将择要安设。并资商巡抚。择要分设粮台腰站等语。逆夷船只沿江停泊。新丰镇为后路要区。必应分兵设炮。俾资应援。著该大臣督饬现派员弁严密防堵。毋稍疏懈。至江宁省城通济门。前经牛鉴奏请留放米商。业经有旨允准。现在计已遵办。该大臣所奏江浙食米。半藉川楚。设法晓谕米商绕道前往。以资接济等语。本日已谕知程楙采、吴文镕、裕泰、赵炳言、饬委妥员赶紧采办矣。将此由六百里加紧谕令知之。　　

○又谕、据耆英片奏、探见逆夷登岸。京口情形危迫。又伊里布奏、驰往京口。会同耆英筹办一摺。伊里布著即会同耆英妥筹商办。该逆既来诉冤。推诚晓谕。当可就我范围。该大臣等经朕特简。务须慎持国体。俾兵萌早戢。沿海解严。方为不负委任。将此密谕知之。　　

○又谕、牛鉴奏、逆夷围攻镇江府城。势甚不支一摺。江宁省城。紧与镇江毗连。一帆可至。难保不乘势驶至省城。且恐盐枭乘间勾结。该督现在驻守省城。著竭力保卫。该处在藉绅士。如蔡世松、周开麒、及寄籍之汤贻汾等、素受国恩。自顾身家。定必同深敌忾。著传知该员等抚慰人心。帮同守御。如果出力有效。朕必破格施恩。其城外如有可设伏防堵处所。仍著牛鉴相度机宜。豫为妥办。毋稍疏懈。所请设法羁縻之处。本日已有旨谕知耆英。伊里布。前往京口妥为办理。万一该逆驶至省垣肆扰。准该督暂事羁縻。将此由六百里加紧谕令知之。　　

○又谕、牛鉴奏、逆夷攻围镇江府城。齐慎、刘允孝、业已退至新丰镇等语。新丰为京口江宁后路。本日据耆英报到。已调派刘长清安营防守。并将解往京口之炮位枪杆。择要安设。齐慎、刘允孝、现在退守该处。著即收集溃散之兵。密探江南江北何处吃紧。与耆英会同商酌。前往应援。是为至要。将此由六百里加紧谕令知之。　　

○又谕、前因逆船驶入江口。谕令程楙采派兵前赴江宁救援。本日据牛鉴奏、该逆于十四日由京口登岸。攻围镇江府城。势已不支。由长江至安庆。水程甚速等语安省兵数。本不甚多。若再拨往江宁。诚恐本省防堵。转形单薄。著程楙采于该省要隘。设法严防。惟该逆凶焰甚张。若专恃兵力炮械。恐不足制其死命。务须度量该逆经由之路。择要设伏。以图截击。其后路埋伏官兵。务当处处接应。使该逆进有所扼。退有所制。自不至遽呈其志。若兵数不敷。一面飞调。一面奏闻。将此由六百里加紧谕令知之。　　

○署山东巡抚麟魁。奏报任事。得旨、一切认真办理。查奸宄。严海防。尤系当务之急。懔之勉之。　　

○福建漳州镇总兵官文兴、因病解任。以湖南永绥协副将张元直、为漳州镇总兵官。　　

○命四川候补都司张必禄、迅赴江苏。交钦差大臣广州将军耆英、两江总督牛鉴、差遣委用。　　

○丁酉。谕内阁、耆英、齐慎奏、镇江剿击情形各一摺。逆夷船只闯入大江。攻犯京口。我兵开炮击毙逆夷数十人。并落水多名。该逆复聚集多船。蜂拥而至。骤由西北分路登岸。经齐慎等督率将弁迎敌。把总周兆熊手点擡炮。击毙骑马红衣夷目一人。官兵乘势下压枪炮齐施。并令刀矛手左右抄袭。伤毙逆夷三百余名。该逆复用车推炮上岸。我兵仍奋力前进。伤毙逆夷不计其数。该逆突由间道攻扑北门。经副都统海龄督率弁兵。并力堵御讵复分股攻击西南两门城内突有火起。提督刘允孝带兵往救。该逆用炮塞断各路。汉奸到处放火截杀。前队多有受伤。不能前进。惟时西南门竟被攻破。府城失守。逆夷猖獗。我兵相持七八昼夜。卒因兵分力单。以致不支。所有副都统海龄。及府城文武官员。现在作何下落。并此次伤亡弁兵。著耆英等迅即查明具奏。其首先击毙夷目之把总周兆熊。著加恩以守备尽先升用。先换顶带。齐慎。刘允孝。自请从重治罪之处。仍暂令戴罪立功。以观后效。　　

○谕军机大臣等、赛尚阿等奏、遵旨筹办情形一摺。据奏涧河以东至山海关一带。先期遣人密与渔户杂处。如逆夷于空僻处所登岸。以便导引诱入。或该逆主使汉奸混入探道。即可将计就计。其陆路自良乡县起。至山东交界之景州。已委朱壬林督饬侦察行旅。不令汉奸潜窜等语。览奏均悉。其火药现饬各营加工碾造。可资接济。马匹一项。已令巴里善管带来津矣。所奏天津浮桥。准其照旧安设。仍派员弁驻守查察。毋稍大意。赛尚阿奏、请于直省调到新旧各兵内酌拨二千名之处。著讷尔经额照数拨发。以资差操。另片奏、沿江剿办机宜。已谕知奕经、耆英、麟庆、酌量办理。本日齐慎奏到。镇江剿击溃散情形。著钞给赛尚阿、讷尔经额阅看。将此谕令知之。　　

○又谕、本日据耆英、齐慎驰奏、镇江失守情形各一摺。已明降谕旨令查明海龄等下落矣。据奏刘允孝带兵一千名。驰往江宁应援。齐慎亦拟收集官兵。随后赶往等语。昨有旨谕知刘允孝、齐慎、密探江南江北何处吃重。驰往应援。现在刘允孝已抵江宁。齐慎著仍遵前旨。探明何处吃重。再行统带弁兵前往接应。将此由六百里加紧谕令知之。　　

○又谕、前因逆夷闯入大江。江宁、镇江、扬州一带。防堵紧急。谕令奕经迅即驰往应援。昨据牛鉴奏、镇江府城被攻危急。业经有旨谕令耆英、伊里布、驰往设法羁縻。计已遵旨妥办。该将军著姑缓前往。暂于嘉南之王江泾一带驻劄。听候消息。所带得力将弁兵勇。仍著妥为豫备。傥该逆诡诈。不受羁縻。该省事仍紧急。著即遵前旨星夜驰往。酌量吃重地方。竭力堵御。本日据赛尚阿等片奏、沿江防剿情形。是否可行。著钞给阅看。将此由六百里加紧谕令知之。　　

○又谕、耆英奏、逆夷攻陷镇江府城一摺。京口为江宁门户。镇江既已失守。省城尤为吃紧。刘允孝现已将湖北兵一千名带往应援。惟该逆此次船多人众。且用车推炮上岸。排列轰击。刘允孝所带之兵。若仍于城外江岸接仗。实恐不能得力。著牛鉴等会同商酌。即于城内择要分设。务使该逆无隙可乘。足资守御。本日已有旨谕令奕经带领兵弁。在嘉兴之王江泾一带驻劄。听候消息。若该逆仍肆猖獗。万难理喻。该督即飞咨该将军星驰赴援。协同防堵。该督等总当酌量情形。相机保卫。毋使省城稍有挫失。将此由六百里加紧谕令知之。　　

○又谕、现在逆船驶进江口。镇江失守。江北地方密迩。难保不闯入滋扰。前已有旨令麟庆严加防范。顺保驻劄江北。著即激励将士。与麟庆妥速筹商。何处扼要。即行前往防堵。毋稍疏虞。将此由六百里加紧谕令知之。　　

○又谕、逆夷两载以来。流毒闽粤江浙。近复由海入江。扰及京口。总缘各该省武备废驰。水师战船。有名无实。以致沿海郡县。屡遭失挫。因思逆夷所恃。惟有船坚炮利。设我沿海各省。亦有大小战船。可以多安炮位。一闻夷警。各处应援。主客之势既殊。劳逸之形迥异。彼以孤军深入。我可首尾夹攻。且跨海远来。后无所断。我能制其死命。逆必不敢跳梁。惟广东福建浙江江苏现在用兵。无暇办理。况制造大船。必资巨木。四川湖广向系产木之区。著宝兴。裕泰。广购木料。雇觅工匠。约计每年。可得船若干只。如何驶往闽粤江浙等省。妥议章程。先行具奏。一面赶紧制造。务须十分坚固。度其力量堪与逆船接仗。方为适用。其工匠应由各省调取者。即行调取。毋稍迟误。所有方熊飞所递原呈。著钞给阅看。将此谕令知之。　　

○钦差大臣工部尚书赛尚阿奏、查阅海口炮台。防堵严密情形。得旨、卿等所奏如是。自足可恃。妥为防备可也。　　

○赏已革理藩院尚书奕纪、四等侍卫。交钦差大臣工部尚书赛尚阿差遣委用。　　

○命乾清门侍卫巴里善、挑选南苑牧马一千匹。押赴天津。即留军营差委。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百七十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。六月。己亥。谕内阁、巴里善现赴天津。所有南苑牧放马匹。著添派赛什雅勒泰与培成、贵成、轮班照料。　　

○谕军机大臣等、逆夷闯入大江。镇江失守。江宁扬州等处防堵宜严。所有江北一带地方。已谕令麟庆带兵堵御。惟瓜洲口为军船回空必由之路。若届时不能前进。水手纤夫聚集一处。恐滋事端。不可不早为筹及。现在南粮抵通。军船已有陆续回空者。著朱树不必押运北上。无论行抵何处。即行折回。沿途察看情形。除江北各帮就近可以归次外。所有各省回空军船。著于黄河南北一带。酌量宽阔地方。分帮寄泊。并剀切晓谕。妥为安置。仍随时认真查察。俾无恃众滋弊之事。其如何严密防范之处。著该漕督悉心妥议具奏。将此谕令知之。　　

○又谕、奕经等奏、调拨兵勇。设法牵制一摺。现在逆船已入大江。江宁省城危急。浙省进兵牵制之说。恐已无及。该将军仍遵前旨。暂行驻扎王江泾一带。听候消息。傥江宁事仍紧急。即著星驰前往。酌量堵剿。其所奏拨调寿春镇兵五百名。迅赴江苏听候。该督差遣之处。著照所议办理。将此由六百里谕令知之。　　

○又谕、朕思陆路与逆夷接仗。当以大小炮位为先。以擡炮擡枪。又继以鸟枪。若至短兵相接。必先能御其火枪为要。欲御其火枪。我兵人各执两层藤牌。夹以牛皮。复用水浸透。可以抵御火枪。一手执钩连枪。蜂拥前进。有藤牌以敌其枪箭。复以钩连枪钩取逆匪足胫。令其颠仆。又继以刀矛手奋勇砍扎似能得力。而又有马队相机冲剿。著赛尚阿。讷尔经额即仿照前说。认真演试练习。以资得力。将此谕令知之。　　

○庚子。遣官祭火神庙。　　

○谕内阁、棍楚克策楞等奏参、擅自放回卡伦兵丁人员一摺。俄罗斯界卡伦。关系紧要。佐领诺木保。因马甲那木萨口□赖等往取盘费。擅自给假。辄离卡伦。殊属不知慎重。诺木保著交部议处。嗣后著严谕卡伦各官兵等。务须慎重边疆。　　

○又谕、前据御史黄铭先奏、山西平定州民人窦计小子。被殴身死一案。窦计小子现在存活。当降旨交梁萼涵派员将该民人访获。奏闻候旨。兹据奏称、将窦计小子获案。是死者究系何人。并是否杨稳殴毙。人命所关甚钜。亟应彻底根究。著梁萼涵亲提人证卷宗。秉公严审确情。按律定拟具奏。毋许稍存徇隐。致有不实不尽。　　

○谕军机大臣等、麟庆奏、筹防江北河道。以杜夷船内窜情形一摺。览奏均悉。逆船入江滋扰。江北兵单。清江浦为水陆咽喉。五方杂处。今又添运库移贮银两。时届大汛。河湖长水。修防吃紧。在在均关紧要。麟庆即在彼弹压调度。不能远离。自系实在情形。前有旨谕令狼山镇总兵顺保。与该河督筹商扼要防堵。复饬令河南南阳镇总兵都勒丰阿。先带练习亲兵前来策应。本日复降旨饬令鄂顺安挑选精兵数百名。又谕令托浑布。麟魁。挑选曹州兖州两镇兵丁一千名。或数百名。均携带擡枪擡炮前来。交麟庆调度差遣。各路兵丁到齐。已敷调拨。扬州为清江浦门户。且为江北藩篱。必须将该处保住。江北始获安全。著麟庆即将河标所辖。及河南山东陆续已到各兵丁分拨扬州各口岸。严密防范勿令逆船驶入。所有扬州府防堵事宜。著即责成但明伦督办。并饬令淮扬道恩龄。淮海道赵廷熙。各就所管地方。分头堵御要隘。毋稍疏虞。所奏夷船入河。赶即启坝。使水陡落以胶其舟。著随时体察。相机酌办。至京口仪徵为文报必经之路。牛鉴现在守卫江宁省城势难远及清江浦至仪徵尚近。其应如何接递。或改道行走。俾无贻误之处。著迅与程矞采会商妥议。嗣后有关军务摺件。著由六百里驰奏。赛尚阿片著钞给阅看。将此由六百里谕令知之。　　

○又谕、禧恩奏严防海疆。并深穵濠沟。杜绝夷马路径一摺。据查锦州复州两处海口。距城较远。惟金州最为近海。其西南面距城自二三里至十数里不等。在在皆可登陆。逼近城垣。现将炮械军火。运至距海较远之处并于海口可通陆路地方。穵掘濠沟。排钉木桩。散布蒺藜等语。所办俱属周妥。惟金州老水贴岸。在在皆可登陆。傥能晓谕居民。早为迁徙。既系空城。仍可相机设法埋伏。后路又有伏兵剿杀。当更得力。各处马队。现已足敷调遣。恐步队兵力尚单。如有警报。著该署将军酌量奏调。或团练义勇以资防剿。朕闻陆路与逆夷接仗。当以大小炮位为先。继以擡炮擡枪。又继以鸟枪。若至短兵相接。必先能御其火枪为要。我兵各执两层藤牌。夹以牛皮。复用水浸透。可以抵御火枪。一手执钩连枪。钩取逆匪足胫。令其颠仆。继以刀矛手砍扎。又继以马队冲突。似能得力。著即仿照前说。认真演试。又另片奏、该逆纠集天竺、佛喃、吕宋等夷。请晓谕解散。断其接济。所言不为无见。俟相机酌量施行。将此谕令知之。　　

○又谕、前有旨令都勒丰阿迅赴清江浦。会同麟庆协力守御。并著鄂顺安挑选精锐兵丁数百名。豫备精良器械。听候麟庆等调拨。计此时都勒丰阿定已起程前往矣。该逆攻陷镇江。江北情形极为吃紧。著鄂顺安即将所挑精锐兵丁数百名。派令曾经出师之员。迅速管带前赴清江浦。并著多备擡枪擡炮。一并带往。交麟庆等拨用。毋稍迟误。将此由六百里谕令知之。　　

○又谕、据程矞采奏、京口失守情形。并请饬麟庆带兵移驻扬州等语。现在该河督因时届大汛。修防吃紧。不能远离本日已降旨责成盐运使但明伦。专司扬州防堵事务。至江北一带。防兵短少。已饬河南山东调兵前往应援。该二省兵未到以前。该抚先行体察情形。妥筹团练。并饬但明伦带领兵勇。弹压枭徒。勿令酿成腹心之患。其江阴洋面。尚有夷船停泊。该抚已将浙江拨到之广西兵丁七百名。咨交耆英统带。在无锡县地方堵御。以防该逆乘虚闯入。著照所议办理。至副都统海龄遇害。该府县尚不知下落。俟查明确实。再降谕旨。将此由六百里谕令知之。　　

○又谕、现在＜?口英＞逆攻陷镇江。江北一带。防守紧要。著托浑布。麟魁。迅速于兖州曹州两镇内。挑选精兵。或一千名。或数百名。并选精良器械。多备擡枪擡炮。即交赵光璧管带。迅赴清江浦。会同麟庆协力守御。毋稍迟误。所有兖州镇篆务。著该抚等派员署理。至擡枪擡炮。为行军要需。并著该抚等仍饬属多为制造。以备随时调用。将此由六百里谕令知之。　　

○又新选安徽宁国府知府李湘棻、署太常寺少卿。命驰赴清江浦。会同江南河道总督麟庆、办理江北防堵事务。并会同漕运总督朱树、弹压回空军船。　　

○赏两淮盐运使但明伦、按察使衔。办理扬州至清江浦一带防堵事宜。　　

○以故甘肃碾伯县属土指挥同知李绳武子政、袭职。　　

○辛丑。谕内阁、耆英奏、查明镇江城陷时。京口副都统海龄。并其妻及次孙同时殉节。该副都统为国捐躯。忠义可嘉。著加恩照都统例赐恤。并著耆英派委妥员。寻觅该副都统及伊妻伊孙尸身。妥为盛殓。并查其现存子女。一同护送回旗。该副都统有子几人。著俟百日孝满后。由该旗查明一并带领引见。候朕施恩。俟军务完竣。著该地方官建立专祠。以表忠荩。伊妻及伊次孙。俱著附祀。又据奏、骁骑校祥云投水。殊堪悯恻。著耆英于查明确实后。咨部加等赐恤。并著于该副都统祠内一并附祀。寻予海龄谥昭节。　　

○谕军机大臣等、昨召见巴里善、察其精力。迥非从前可比。恐难胜带兵重任。著赛尚阿、讷尔经额、于该员到津后。详加察看。如果不能得力。即饬令回京。将此谕令知之。　　

○又谕、昨有旨令赵光璧管带兖州曹州两镇精兵。前赴清江浦。会同麟庆协力守御。因思该镇有催趱军船。弹压回空之责。在在均关紧要。未便远离东省。著托浑布、麟魁、将所挑兖州曹州两镇精兵。另派曾经出师之员管带。迅赴清江浦。交李湘棻统领。赵光璧毋庸前往。将此由四百里谕令知托浑布。麟魁。并谕令赵光璧知之。　　

</div>
    <div class="pagination">
<a href="清实录道光朝实录_page673.html">上一页</a><span>...</span><a href="清实录道光朝实录_page669.html">669</a><a href="清实录道光朝实录_page670.html">670</a><a href="清实录道光朝实录_page671.html">671</a><a href="清实录道光朝实录_page672.html">672</a><a href="清实录道光朝实录_page673.html">673</a><span class="current-page">674</span><a href="清实录道光朝实录_page675.html">675</a><a href="清实录道光朝实录_page676.html">676</a><a href="清实录道光朝实录_page677.html">677</a><a href="清实录道光朝实录_page678.html">678</a><a href="清实录道光朝实录_page679.html">679</a><span>...</span><a href="清实录道光朝实录_page675.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
