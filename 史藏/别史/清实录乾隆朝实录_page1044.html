<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1044 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1044 页/共 1860 页
  </h1>
  <div class="content">
   ○又谕曰。陈宏谋著补授大学士。刘纶现已服阕。著补授吏部尚书。仍协办大学士事务。刘纶未到京之前。吏部事务。著陈宏谋暂行兼管　　

○以火器营翼长世良。为镶蓝旗蒙古副都统　　

○壬午。上诣安佑宫行礼　　

○诣畅春园。问皇太后安　　

○谕曰。杨应琚办理缅匪。种种谬妄。已屡降谕旨。宣示中外矣。兹据覆奏从前询问各情节。其乖舛荒唐之处。皆不出朕所料。如所称。沿边地方。袤延一千余里。附近各关山僻小路。并未设法堵剿。其余巨石。万仞等关。亦止各派兵二百名。以致匪众越至盏达。并漫入户腊撒陇川等语。我兵自新街小挫之后。使能得其要领。鼓通直前。牧剿新街等处。擒斩一二贼渠。则乌合之众。自必闻风奔溃。何转致纷窜内地。皆由李时升。朱仑。畏葸馁怯。惟择贼少处所。退避幸安。不能掩击追捕。辅使贼众乘虚阑入。益无忌惮。敢于肆行滋扰。二人皆统兵大员。如此惧敌失机。此而不予以重惩。何以示警。而杨应琚从前竟视为泛常。姑容贻误。不知具何肺肠。且自十二月以后。总未出关剿贼。及乌勒登额驻答宛顶。并不就近掩击底麻渡江贼众。皆经朕洞烛及之按图严诘。杨应琚知难以再为隐饰。始一一倾吐。则伊前此所调度者何事。屡次所谎报者何心。不意其尽昧天良。一至于此。著再将此谕部知之　　

○又谕、云南临元镇总兵员缺。著王玉廷调补。永顺镇总兵员缺。著李全补授。俱著驰驿速行前往　　

○谕军机大臣等。据杨应琚覆奏诘问各情节。其种种舛谬。果不出朕所料。实为尽昧天良。业经明降谕旨矣。即如总兵乌勒登额。驻劄宛顶。于贼匪过底麻江逃窜时。并不调兵掩击。其坐失事机之处。从前奏报。并无一语提及。经朕降旨严询。昨始据将该总兵参劾。乃杨应琚今日奏到。则称前已参奏在案。计其发摺之期。相距仅隔一日。而竟若其事已早经办理者。明系因朕切责及此。自知参奏迟延。难以支饰。故倒提月日。先为前奏。然亦不过隔一日耳。何能希图站脚。复作此含糊之语。朦胧文过。其居心更不可问。著将此严切传谕杨应琚。令将前后两奏。是何意见。据实覆奏　　

○又谕、肃州朕赴哈密。向由安西一带。设立军台。嗣经杨应琚奏称、沙州地方。水草丰裕。挽运便易。各项运费脚价。亦多节省。请改由沙州行走。自乾隆二十八年以来。节据各该督每年奏报。节省银四五万两不等。今据明瑞面奏、沙州一带。名为较安西近便。其实程站辽远。转不若旧台直捷。且水泉性劣。人马汲饮。多不相宜。行旅往来。佥以由旧为便等语。军台孔道。期于安坦利行。若旅客经由。更可各从其便。以顺舆情。至历年所报节省银两。是否实在库贮。抑系作何开销。著传谕吴达善。即行详晰查明。据实覆奏。其安西沙州两路。究以何路最为妥协。亦著将确实情形。一并奏闻。寻奏、肃州至哈密。向由安西一带。程站适均。水土不劣。行路俱称便宜。其改由沙州新路。情形素未深悉。俟亲赴哈密查勘后。即行据实奏闻。至接年节省盐菜口粮。料草脚价。统计银十七万七千八百十二两零。原系每岁经费项下减发之项。并未另立款项贮库。报闻　　

○癸未。谕军机大臣等。今日据鄂宁奏到。已于二月二十四日。起程前赴新任。但现在汤聘等。因闻缅匪滋扰景遂。景线。及孟艮。整欠等处。率同按察使夔舒。前往普洱筹办。军旅之事。非汤聘所娴。云南省城。亦不可无大员经理。鄂宁著速赴普洱接办。鄂宁到后。汤聘即赴贵州新任。并令夔舒回省办事。鄂宁察看情形。若普洱现无可办之事。亦不必在彼久驻。即回至省城。专办巡抚事务　　

○又谕、据汤聘等奏、缅匪窜入孟艮地方。将整卖。景线乘虚侵占。已同杨重英。夔舒。前往普洱。就近督率料理一摺。已另有旨谕矣。此事先据杨应琚奏称、探闻缅匪。有欲滋扰整卖之信。普洱相距尚远。已饬该土司。并附近土司。协力防御。现在作何办理。及堵剿情形若何。此次缅匪窜入孟艮等处。杨应琚曾否据报筹办。著传谕杨应琚。即速覆奏。汤聘摺。并著钞寄阅看　　

○又谕曰。杨应琚办理缅匪一案。调度乖方。种种舛谬。钱度同在永昌军营办事。一切情形。自所深知。杨应琚屡次奏摺。谬妄支离。不可枚举。而近日览其覆奏各摺。似觉稍有条理。或由钱度代为商酌。亦未可定。著传谕钱度。将杨应琚前后办理各情节。及李时升。朱仑。欺罔军情各实迹。速即据实详晰覆奏。藩臬两司。遇地方紧要事务。督抚办理不善。原许其具摺奏闻。钱度从前不行入告。或以事关军务。不敢从旁干与。朕亦不加深责。此次经朕询问。若不据实陈奏。则是自取罪戾矣。况杨应琚乖张欺饰之处。皆经朕豫为烛照。因而底里毕露。并非有人指摘。此时杨应琚罪状已定。钱度即和盘托出。于杨应琚功罪。亦毫无增减。钱度更不必稍存掩护。代为受过也。著将此传谕知之。寻奏、杨应琚办理缅匪一案。先因腾越副将赵宏榜禀称。蛮暮土司投诚。我兵已驻新街。遂以为机有可乘。调兵三千六百名。即令赵宏榜先往受降。迨行至漾濞地方。接据赵宏榜告急文书。知新街已失。始加调各镇营兵。并提督李时升。总兵朱仑。于十月初。同至永昌督办。十一月十八日。官兵初抵楞木。与缅匪接仗。彼此互有杀伤。讵缅匪分众。由万仞关小路。窜入永顺。将盏达焚烧。延及户腊撒。并将铜壁官兵冲散。杨应琚随饬总兵刘德成、于盏达等处剿杀。李时升亦遣游击马成龙、由户腊撒堵御。旋被缅匪冲散。马成龙阵亡。贼众将截铁壁关。李时升、朱仑、竟将楞木兵一齐彻出。以致新街之贼。乘空窜入。会同户腊撒贼匪。焚烧陇川。十二月底。官兵陆续到齐。又误听该匪投诚之诈。未经环击。致匪众伺懈。于正月初旬。窜入猛卯。由底麻渡江。宛顶官兵。未能截杀。缅匪遂将木邦占据。杨应琚随饬李时升等、夺取新街。朱仑等、追剿木邦贼众。官兵复迁延未进。仅将新街收复。查滇省绿旗兵。除昭通、东川、开化、曲浔、四镇。尚敢与贼对仗。余皆退缩不前。李时升、朱仑、均未亲临行阵。混报斩获。并不以首级耳记为凭。杨应琚驭下姑息。染患痰症。既未能察究虚实。迨病势稍定。又不立将畏葸官弁参处。惟以该匪投诚具奏。实属欺罔。得旨、览奏俱悉　　

○又谕曰、新授西安将军素玉、违例自荆州带官员兵丁跟随前来。已被参奏。著传谕明山、素玉到西安时。即传旨摘去翎顶。并将随伊前来之章京色楚、及兵丁等。一并拘拏。派委干员。押解来京。如尚不至西安。明山仍应秘密。俟到后即行拏解。其将军印务。著明山署理　　

○刑部等衙门议奏、钦差侍郎期成额等。审讯原任湖南巡抚李因培。于署常德府锡尔达、揭报武陵县知县冯其柘、亏缺钱粮二万余两。因甫经保题仓库无亏。碍难奏办。与布政使赫昇额、商令桂阳州知州张宏燧、前往查核代为弥补。祇将有抵之项八千余两。转揭题参。并欲将原揭之锡尔达。寻事参劾。实属营私欺罔。赫昇额。扶同狥隐。并擅发藩库银五千两。给张宏燧代为补苴。任意舞弊。请照军务钱粮。合奏公事规避增减紧要情节。朦胧奏准。因事发露斩候例。拟斩。请旨即行正法。至冯其柘。侵亏钱粮。至二万余两。张宏燧。迎合上司。擅将官项挪移。代人弥补。并致本任库项亏缺一万余两。俱合依侵盗钱粮一千两以上斩候例。拟斩候。查该犯等。恣意侵蚀。数至逾万。应请立决。均应如所拟。得旨。李因培著从宽改为应斩监候。秋后处决。冯其柘。侵亏公帑。至二万余两之多。张宏燧。专事结纳交通。辄敢将帑项任意取携。私行弥补亏空。实属湖南通省劣员罪魁。均属法无可逭。张宏燧。冯其柘。俱著照部议即行处斩。至赫昇额。于冯其柘一案。令张宏燧覆查。减改亏项。代为弥缝。事由李因培专主。赫昇额扶同巡抚办理。情节自较李因培为轻。不应以此为赫昇额罪案。其擅将铅价五千两。发给劣员。并素与张宏燧交结保举。及侯七郎一案。怂恿常钧。狥庇张宏燧。颠倒案情。其罪实在于此。著军机大臣。会同刑部。再行覆讯明确。另拟具奏。再降谕旨　　

○以齐齐哈尔副都统常岳、熊岳副都统倭昇额、对调　　

○豁江南兴武卫二帮运丁傅公侯遇风漂没米。五百九十一石有奇　　

○甲申上御勤政殿听政　　

○军机大臣等议奏、陵寝官员太监。从前前分给菜地。以非例内应得之项。均经彻回。惟查东陵总管。尚有分受官地。应照泰陵总管向未给予例全彻。至两陵官员太监茶膳人等均各有官地。自三十亩。至二十四亩不等。坐落遵化、蓟州、新城、安肃、四处。其应否仍行赏给之处。现饬查明请旨。得旨、官员太监。一概不必给予　　

○又奏、现派健锐营兵五百名。令护军统领观音保、带往云南。应请照例赏给护军统领、及营总、章京。护军校、各二年俸。兵丁每人各银四十两制装。此次由驿站前往。经过南省。道路纡狭。一时全行。恐车马未能猝办。请作为十队。每队五十名。头队即于四月初四日。随总督明瑞起程余俱隔二日一队起行。每队令营总章京一名带领。仍著观音保。总管前后行走。妥为约束。其沿途经过地方。均交各督抚。照例豫备。勿致迟误。得旨、依议。兵丁经过直省。著观音保。河南、著佛德。湖北、著闵鹗元。湖南、著三宝。贵州、著良卿。善为照料起程　　

○以詹事德风、为内阁学士。兼礼部侍郎　　

○以陕西潼关协副将和邦额、为兴汉镇总兵　　

○乙酉。上诣畅春园、问皇太后安　　

○还宫　　

○谕、大学文庙。前经改用黄瓦。楹桷鼎新。迄今阅年已久。宜重加丹雘。式焕宫墙。著交现在派脩宫殿工程处。诹日鸠工。敬谨缮葺。用副朕重道右文至意　　

○又谕、各省驻防满洲官兵。原以骑射精强。习俗淳厚。为绿旗弁兵表率。平日训练精勤。乃各该将军大臣等专责。昨朕巡幸天津阅看满兵。技艺平常。又不娴习国语。徒拴官马。不能乘骑。已将该都统。副都统等治罪。天津如此。其余各驻防官兵。恐亦未必操演沌熟。朕屡次巡幸江浙。曾阅看该处兵丁。弓马尚属可观。此特知朕巡幸。豫为之备。若巡幸不及之处。即恐任意废驰。简任各将军大臣等。果何为耶。嗣后务将该管官兵。悉心训练。毋失满洲旧规。若复如天津颓靡。一经查出。维将该将军大臣等从重治罪。决不轻贷　　

○吏部议准、闽浙总督苏昌遵旨议奏、查闽省道员。除粮驿、盐道、同驻福州省会。及延建邵道、祗与副将同城。兵额无多。均无庸加衔。惟兴泉永道、驻厦门、汀漳龙道、驻漳州府。系与各提镇同城。又台湾道、海疆保障。抚御诸番。与台湾镇同驻。均请加兵备道衔。并铸给关防。从之　　

○户部议准、四川总督阿尔泰疏称、川省西充、仪陇、平武、泸州等属。产有余茶。应增腹引八十九张。请于每年额外豫颁茶引内。先行给发。其课银十一两有奇。税银二十二两有奇。照例徵收。从之　　

○又议准、山东巡抚崔应阶奏称、东省德州、德州卫、恩县、三州县卫。前因挑开四女寺支河。占压民地十一顷七十五亩有奇。请以乾隆三十一年为始。豁除地丁银三十五两有奇。米麦十石二斗零。又应给地价银一千二百九十七两。即于司库地丁项下动支。从之　　

○兵部议准、山西巡抚彰宝奏称、山西绿旗兵制。现定抚标左右两营。太原镇、辖二十七营。大同镇、七十二营。分隶井然。惟兵马钱粮报销册籍。仍列三关、腹里、二镇。名目。难免蒙混之弊。请以三关镇归入大同。腹里镇归入太原。汇总造报。将册内名目删除。从之　　

○丙戌。谕、前广东粮道。有折收米石之案。因思此事。自查办明福以后。积弊既清。复自何人发端。不可不彻底根究。重惩示儆。谕令李侍尧、明山、据实查奏。旋据李侍尧等奏称、折色之弊。复始自富明安。是以降旨革职拏问。令该督抚等严审定拟。嗣经杨廷璋、王检、讯奏。则于富明安是否首犯。并不能确有证据。转以所供例得折色之数。浮多七百余两。遂指为批外勒索。并赃科罪。当时阅其情节支离。似乎有意周内。不足以服其心。因谕将富明安解京。令军机大臣会同刑部质讯。今据查核卷册。详悉研究。则杨廷璋等所审。富明安批外勒索一款。毫无影响。即原奏未经入廒之米一百一十七石。业经富明安移交后任粮道张曾接收。现有交代印册可据。是富明安。并非此案罪首而作俑之故。又当于张曾是问。至李侍尧等初次查奏时。据收米草簿。见富明安任内。有未注入敖之项。且经仓书人等供认。因指富明安为首先复犯。但不根查交代册籍。亦难辞疏忽之咎。李侍尧。明山。均著交部察议。至杨廷璋。王检等。于富明安到案时。犯证具在。无难质讯明确以成信谳。如其事属子虚。即应据实奏闻。另行审办。何必迁就原参。曲为入罪。使非朕令解京覆讯。几致重轻颠倒。岂所以协情法之平。杨廷璋。王检。及承审各员。并著交部严加议处。朕办理庶务。一秉至公。从不稍存成见。使富明安果为此案罪魁。自难轻宥。今既讯与富明安无涉。自应究及接收之张曾。倘张曾到案后。又能供辩有据。确指始自何人。则张曾又为无罪之人。亦不难递行根讯接收之人。朕于富明安。张曾。并无所爱憎于其间。惟欲使其事水落石出。实在首犯毫无遁情。以正刑章而饬吏治。断不肯听其含糊了事也。恐外省督抚。审理案件。似此依违迎合者。正复不少。可将此通谕各督抚知之　　

○通政使宫焕文、乞假回籍修墓。允之　　

○调杭州将军福禄、为西安将军。宁夏将军额僧格、为杭州将军。以京口副都统穆尔奏、为宁夏将军。二等侍卫侯图桑阿、为京口副都统　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命简亲王丰讷亨、裕亲王广禄、愉郡王弘庆、各五推。署吏部左侍郎庆桂、户部右侍郎高恒、礼部右侍郎罗源汉、兵部右侍郎钟音、刑部尚书李侍尧、工部右侍郎珠鲁讷、左副都御史温敏、通政使觉罗志信、大理寺卿景福、各九推毕。顺天府府尹、率农夫终亩。赏赉耆老农夫如例　　

○戊子。上诣畅春园、问皇太后安　　

○幸圆明园　　

○谕、据福灵安覆奏、查询杨应琚。并李时升等办理缅匪情形。前后所奏。俱非实情一摺。此事初办时。朕于杨应琚深相信任。后见其奏到各摺。情节渐觉支离恐其病后受人欺诳。因遣福灵安。带同御医。前往永昌。胗视杨应琚病势。降旨福灵安。就近亲赴军营。将彼处实在情形。查明具奏。今据奏到。则赵宏榜从新街失事之后。即逃回铁壁关。朱仑。楞木一战。即退回一站。并为缅匪所欺。信其乞降。遽将兵丁彻退。以致贼匪从各隘口。窜入我境。至李时升。并未亲身打仗。节次所奏杀贼万余。并无其事。其虚诞各情节。与朕屡次诘询之处。无不适相吻合。竟不意杨应琚尽泯天良。荒谬一至于此。杨应琚种种欺饰之罪。终归败露。实由天道昭彰。从未有人在朕前豫为指其舛谬也。即福灵安此次覆奏。其初意尚欲俟回京复命时。详悉面陈。及朕复传旨询问。伊始将所知彼处实情。一一入告。此皆仰赖上苍默佑。启迪朕衷。得以先几烛其情伪。不致终于贻误。并非因福灵安此奏。始定杨应琚罪案也。所有福灵安奏到各摺。俱著译发。并谕中外知之　　

○谕军机大臣等、据福灵安奏称。杨应琚前此所奏、缅匪乞降。及陇川打仗。杀贼万余之处。悉属虚妄。果不出朕所料。已将伊原摺译出通谕矣。去冬因杨应琚患病。令廷璋驰往永昌。协办军务。该督入滇以后。自必沿途体察一切。如福灵安现在所奏种种情节。杨廷璋当时。岂竟毫无见闻。何以今春尚扶同杨应琚。饰词会奏。遽行回粤。及朕传旨询问。令将实情查覆。仍不据实入告。该督本系局外之人。即据耳目所及。和盘托出。于彼有何干涉。明系因办理缅匪一事。稍为棘手。恐将实情举露。即沾累及彼。不能脱身。故尔颟顸塞责。巧于趋避。此等虽外省恶习。尚属情理所有。但以受恩深重之大臣。止图自便。而不知实心任事。良心何在。杨廷璋。著传旨严行申饬。并著回奏　　

○己丑。谕曰、常钧。著自备资斧。前往喀什噶尔。协同绰克托办事。柏琨著即来京。常钧有应得云骑尉。仍加恩准其本身随带　　

○又谕、前汤聘等。参奏赵宏榜。在新街轻进失事。请将伊革职看守。彼时以赵宏榜如果系轻进。尚属勇往向前。犹可稍从末减。因止将伊革职。令在军前效力赎罪。今核此案情节。则赵宏榜于新街挫衄之后。即逃回铁壁关。以致新附地方。弃而不守。且此前又系伊怂恿杨应琚启衅。此后又从未闻其鼓励戎行。率兵前进。而杨应琚方且保奏欲以都司复用。是其謟媚总督。畏葸贻误军情之罪。不可不重惩以昭军律。赵宏榜。著即拏交刑部治罪　　

○福建道御史姚晋锡条奏、一、各省知县缺出。例准佐贰升署。但县丞等。居官日久。不设关防。与乡绅书吏。常相往来。若升署本县。难免报复瞻徇之弊。请嗣后县丞。及盐场大使驻劄之处。并府经历之同城者。祗令升署隔县。一、向来州县缺出。督抚每将现任州县委署。一人兼理两处。未免顾此失彼。又或假公济私。酌取两地赢余。弥补一人亏空。嗣后应概不准兼署。即一时实无胜任之员。必须委之现任州县。请以该员暂离之缺。另委一人。一、外省乡试同考官。间有参用候补人员。查此项人员。闲居省会。士子声气易通。请申明旧例。于现任州县内考选。其在省候补。及暂行委署。并借补佐贰者。概不准入内帘。一、府州县童试。有委之现任本学教官者。教官均系本省。多与童生熟悉。若委令阅卷。又任其朝来暮往。擅离试所。难保无请托情弊。应请禁止。得旨、此奏似有所见。该部议奏。寻议、查督抚量才升调。偶以人地相需。将本城佐贰。题升本县。原因平日才守可信。始行保题。又可随时稽察。办理本属周详。毋庸饬禁。余均应如所请。从之　　

○庚寅。上诣畅春园、问皇太后安　　

○谕曰、李侍尧服制将满。著回两广总督之任。杨廷璋、著来京。补授刑部尚书　　

○又谕曰。彰宝奏、游击卢武略。因闻总兵台布到任。藉称公费不敷。派索各营银两。经署总兵敬善。欲行揭参。畏惧退还。又于台布赴任时。卢武略备轿伺候。台布亦即乘坐。请将卢武略革职。台布一并参奏等语。卢武略。著革职。台布违例坐轿。亦有应得处分。著来京候旨。其山西大同镇总兵员缺。即著敬善补授　　

○又谕曰、杨重英、著以按察使衔。留于云南。听总督明瑞派办军营事务。所遗江苏按察使员缺。著吴坛补授　　

○吏部奏请、新授大学士陈宏谋、应定何殿阁。及兼衔。得旨、陈宏谋、著为东阁大学士。兼工部尚书　　

○兵部奏、拏获赌具等案。前经吏部奏准。首先访拏之员。应加二级者。改为加一级。协拏之员。应纪录二次者。改为纪录一次。其拏获描画纸牌。及贩卖赌具之案。未经议及。请嗣后将首先缉获此等人犯。并能访究根原。销毁器具之员。例加二级者。亦改为加一级。协拏之员。改为纪录一次。至但经拏获。不能访究销毁者。应将首先访缉之员。改为纪录一次。协拏毋庸议叙。从之　　

○以故杜尔伯特扎萨克贝子根敦子扣肯、袭爵　　

○辛卯。兵部议覆、闽浙总督苏昌奏称、福建长福营左军。应建营房三百间。右军、二百间。把总、外委、署舍十八间。一时建造。多糜经费。请先于福清县城教场隙地。建给左军一百间。长乐县治东西分司。塔山等处。盈余官地。建给右军一百间。择无力紧要之兵。先行配住。工料银、均于本年存公项下动支。应如所请。从之　　

○赈恤安徽怀宁、桐城、宿松、望江、贵池、铜陵、东流、当涂、芜湖、繁昌、无为、庐江、巢县、宿州、虹县、灵璧、泗州等、十七州县、及安庆、建阳、庐州、三卫、乾隆三十一年、水灾饥民。并蠲应徵额赋。绥徵蠲剩银米有差。其勘不成灾之凤阳、怀远、和州、三州县、应徵新旧钱粮。并予缓徵　　

○壬辰。谕军机大臣等、乾隆二十九年七月内。据高晋奏、江防厅所属之回澜坝。江滩塌陷。距瓜州城十一二丈及三四丈不等。原有之护崖埽。既经塌卸。已成坑塘。难以施工填补。议将新修埽工。签桩压实。并筑子堰为靠。及于埽外抛填碎石。以资巩回。旋据奏报工竣。三十年春。朕南巡亲临相度。埽工俱已修固。江流颇觉安澜。惟与瓜州城逼近处所。恐岸或续坍。即不得不筹及避让溜势。收筑城垣。为一劳永逸之计。迄今又阅数年。夏秋潮汛若何。埽岸有无汕刷。沿江一带。曾否长有沙滩。足资保护。未据奏闻。著传谕高晋。将迩年潮汛堤工。及现在护沙长落情形。确切查明。据实覆奏。以慰廑念。寻奏、江防厅属回澜坝工。自修筑后。节年用柴加镶。厚压重土。又于埽外加填碎石。两年潮汛。均庆安澜。形势平稳如旧。惟大溜虽已开行。碎石之外。坑塘尚未淤平。故未长有沙滩。现拟本年赴工防汛时。再加碎石。俾坑塘逐渐填平。即可望其长滩。毋庸收小城垣。让地与水。得旨、览。又批。应如是妥办　　

○癸巳。上诣畅春园、问皇太后安
  </div>
  <div class="pagination">
   <a href="清实录乾隆朝实录_page1043.html">
    上一页
   </a>
   <span>
    ...
   </span>
   <a href="清实录乾隆朝实录_page1039.html">
    1039
   </a>
   <a href="清实录乾隆朝实录_page1040.html">
    1040
   </a>
   <a href="清实录乾隆朝实录_page1041.html">
    1041
   </a>
   <a href="清实录乾隆朝实录_page1042.html">
    1042
   </a>
   <a href="清实录乾隆朝实录_page1043.html">
    1043
   </a>
   <span class="current-page">
    1044
   </span>
   <a href="清实录乾隆朝实录_page1045.html">
    1045
   </a>
   <a href="清实录乾隆朝实录_page1046.html">
    1046
   </a>
   <a href="清实录乾隆朝实录_page1047.html">
    1047
   </a>
   <a href="清实录乾隆朝实录_page1048.html">
    1048
   </a>
   <a href="清实录乾隆朝实录_page1049.html">
    1049
   </a>
   <span>
    ...
   </span>
   <a href="清实录乾隆朝实录_page1045.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
