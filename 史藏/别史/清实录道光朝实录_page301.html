<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 301 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 301 页/共 848 页</h1>
    <div class="content">○己卯。以故甘肃庄浪厅土千户管志兄玉、袭职。　　

○加修湖北万城堤。从总督嵩孚请也。　　

○开采湖南郴州三元冲上坪地方铅砂。从总督嵩孚请也。　　

○庚辰。上诣皇太后宫问安。　　

○封克勤郡王尚格子承庆、顺承简郡王伦柱子春英、春定、春静、贝子载锡子溥吉、三等镇国将军。顺承简郡王伦柱子春安、三等奉国将军。成郡王绵勤子奕繻、镇国公奕颢子载受、一等辅国将军。贝子绵岫子奕桓、辅国公成秀子继峰、二等辅国将军。镇国将军惠恩子安寿、镇国将军德文子苏淳、三等辅国将军。奉国将军哲林子奎安。奉国将军成英子淳龄。奉恩将军。　　

○予福建运米在洋漂没巡检祁泰绍祭葬恤荫如例。　　

○命刑部将缓决三次以上人犯减等发落。　　

○辛巳。谕军机大臣等、据御史刘光三奏、河南省经前任巡抚程祖洛、饬各州县设立义学多处。或劝绅民捐赀。或劝富户创修。规模既定。穷檐子弟皆得入学肄业。第此项银两。发商生息。仍由地方官经理。终非善策。即如新郑县捐输义学之项。于道光八年发商。即于本年勒令呈缴。洧川县书院。道光八年甫经创立。今年已废讲课。请明立章程。令各州县分派老成殷实绅民经管。发商生息买田招佃。听其自便。地方官设簿立案。公事稍暇。亲赴义学考其功课。其繁要地方。即令教官代为稽察等语。地方设立义学。最为善举。各绅民所捐经费。必须筹画经久之计。乃为有益。著杨国桢查明所属绅民捐出义学经费。各就地方情形。妥为筹议。立定章程。务须行之久远。断不可令地方官任意侵那。日久视为具文。以致有名无实。将此谕令知之。　　

○命江宁将军巴琫阿、广州将军庆保、在紫禁城内骑马。　　

○甘肃宁夏镇总兵官史善载、因病解任。以湖北竹山协副将中福、为宁夏镇总兵官。　　

○以捐廉创修郡志告成。直隶承德府知府海忠、下部议叙。　　

○免直隶南宫、新河、隆平、宁晋、安、五州县水占淀淤地亩本年粮赋。并减隆平、宁晋、二县积水半涸地亩本年粮赋之半。　　

○壬午。谕军机大臣等、据御史陆以烜奏称、浙江帮内。宁前宁后杭头杭二海宁所等处。丁力素疲。办运竭蹶。近年复以水手横恣。贪得无厌。除应发身工等项外。在途屡次勒索。一经加增。永远为例。日复一日。各船竟有加至百余千者。向来帮船沿途给发水手钱文。由各帮头船开写一单。递交在后各船。照单开发。谓之溜子。不法水手。一遇重空两运水浅停滞。或催赶闸坝。辄藉端向头船旗丁加索钱文。逼写溜子。溜子一出。即须挨船给付。傥头船不发溜子。未遂所欲。一二次以后。怀怨即深。每于停泊旷野处所。夤夜聚众滋闹以洩其忿。打船进舱。持刀恐吓。无所不为。不但旗丁畏之如虎。甘心隐忍。即该管之丞倅运弁。亦以人役无多。莫敢过问。间有能知大义。出而弹压者。仓卒之间。声援莫及。又往往受其欺淩。迨至禀报上司。交地方官审办。则已化大为小。不过将水手从轻拟罪。而禀报之员。已因约束不严。先干吏议。请饬漕运总督出示严切晓谕。有犯严惩等语。浙江帮船水手。向多无业穷民募充。凶悍性成。每致恃众滋事。该御史所奏藉端勒索加钱。逼写溜子。恐各省帮船水手。亦不能免此积习。必应一体查禁。以肃漕政。著朱桂桢查明。浙江及各省漕船水手应给款项共有若干。遇有沿途趱运剥浅等事。向皆如何加给。详立章程。逐款刊发。按帮出示晓谕。饬令帮弁等随时给领。不准拖延。此外亦不准水手格外多索。如有仍前藉端勒索、纠众滋闹之事。应如何责成该粮道。及总运丞倅押帮运弁。并沿途地方官稽察弹压。如何将滋事水手严行惩办。俾知儆畏。详筹妥议。务期经久可行。不致有名无实。方为妥善。该御史摺著钞寄阅看。将此谕令知之。　　

○以大学士长龄、署礼部尚书。都察院左都御史潘世恩、充经筵讲官。吏部右侍郎白镕、署经筵讲官。　　

○癸未。上幸瀛台。　　

○御勤政殿。赐蒙古王贝勒贝子公额驸台吉呼图克图等宴。并赏赉有差。　　

○谕内阁、蒋攸铦等奏、场商疲乏。未能及时收盐。请援案筹款调剂一摺。两淮商灶交困。灶盐存积甚多。场商无力收买入垣。自应设法筹济。著照所请、准其于运库徵存盐课内借动银十二万两。以为收买灶盐之用。现届隆冬。灶丁生计维艰。即责成各该分司。酌量各场缓急情形。分别银数多寡。先由运库放给银三万两。以济急需。其余九万两。陆续放给。不许假手书役商人。以致弊混。俟运商捆盐。按引扣收迟库。不准稍有蒂欠。并著严催运商赶紧办运。付价捆盐。以资垣商收买。勿使压搁存积。致启偷漏。该部知道。　　

○又谕、蒋攸铦等奏、淮盐奏销赶办不及。恳恩赏银一摺。两淮盐务奏销。前经福森奏明勒限赶办。兹据该督等查明、淮南岸引销数。仅及十分之三。商力积困。明岁二月奏销例限。不能赶副。自系实在情形。著加恩展至明岁五月底。将应纳课银全数完解。不许再有延宕。至该盐政请于来年开印后驰赴楚省。会同该督抚设法疏销。自系为整顿鹾务起见。惟江西口岸。现亦滞销。从前历任各盐政。曾否亲往该省巡视。此次应否于驰赴楚省时。便道至江西一并查看之处。著该盐政体察情形。自行酌量办理。其另片奏、淮北引盐。仍照旧章。以三引并为一包。运岸销售。著照所请行。该部知道。　　

○赏乾清门行走喀尔喀土谢图汗雅淩泰、三眼花翎。科尔沁头等台吉喇特纳噶尔毕、花翎。　　

○敖汉扎萨克郡王达尔玛济尔第等三人、苏尼特扎萨克郡王齐旺扎布、喀尔喀扎萨克郡王托克托瑚图噜等九人、扎萨克贝勒布木色楞等二人、土默特扎萨克贝勒济克默特扎布、茂明安贝勒达木丕勒等二人、翁牛特扎萨克镇国公乌呢济尔噶勒、阿拉善镇国公德勒格尔布彦、科尔沁辅国公巴图等二人、青海扎萨克辅国公达玛林扎布等二人、附在察哈尔旗下辅国公桑噜布多尔济等二人、喀喇沁多罗额驸巴勒丹蕴丹等四人、土尔扈特二等台吉诺尔布策林等三人、附在察哈尔旗下和硕特四等台吉多尔济锡喇布、赛哩木三品阿奇木伯克玉素普等三人、阿克苏伊什罕伯克色提巴尔底等四人、布古尔四品伊什罕伯克色提等四人、乌什五品阿奇木伯克哈莫特等二人、库尔勒五品商伯克阿布都克勒木等二人、伊犁五品噶杂纳齐伯克额依莫尔等二人、土司明正宣慰司甲木参多结等三十八人、于西华门外瞻觐。　　

○暹罗国使臣呸雅唆滑里巡段呵叭腊车突等四人、于西苑门外瞻觐。　　

○甲申。以前任阿勒楚喀副都统精钦保、署正红旗蒙古副都统。　　

○乙酉。孝庄文皇后忌辰。遣官祭昭西陵。　　

○上诣慈宁宫。寿康宫前殿行礼。后殿问皇太后安。　　

○谕内阁、恭修孝东陵隆恩殿。并琉璃花门泊岸等工。著派贵庆、李宗昉、前往敬谨详晰查勘具奏。　　

○又谕、那彦成奏、厅员亏短税银。解部审办。并筹议稽考章程一摺。直隶多伦诺尔同知裕昆、亏短税银。据禀数目。与户工二部参追银数不符。著即解交刑部。派富俊、卢荫溥、会同刑部审办。此项税银。向系该同知径自解部。以致无所稽考。著照所议、嗣后多伦诺尔同知经徵水旱木税杂税。饬令该员按季造册。报明藩司暨总督衙门查考。俟一年期满。将徵收银两、统限一月内详由藩司一律请给咨批。勒令全数解部。掣批备查。仍由司详请核题报销。俾年清年款。不致积压虚悬。傥有迟延亏缺。随时查明参办。该部知道。　　

○以承办回疆军需报销完竣。予户部员外郎恒文等升叙有差。　　

○丙戌。谕内阁、章嘉呼图克图习学经艺。甚属优长。且掌印数年。办理一切事务悉臻妥协。昨由理藩院转奏、据该呼图克图呈称请假回伊游牧验看新寺工程。顺途省视伊母一摺。已准所请。惟念伊母年已七十余岁。该呼图克图理宜归牧省视。著加恩赏给呼图克图之母佛一龛。御书福字一纸。寿字一纸。如意一柄。栅瑚数珠一串。大卷五丝缎袍褂料两套。?四色。交呼图克图赍往。颁给伊母。用示朕推恩至意。　　

○又谕、新调乌噜木齐都统成格。著赏戴花翎。驰驿前往。嗣后新放西北两路将军大臣等奉旨后。著仍照旧例赏戴花翎。驰驿前赴新任。　　

○修浙江东西塘石埽工程。从巡抚刘彬士请也。上以岁暮祫祭太庙。自是日始。斋戒三日。　　

○丁亥。以察哈尔副都统福克精阿、为都统。实授壁昌叶尔羌办事大臣。　　

○戊子。以岁暮祫祭。遣官祭太庙中殿。后殿。　　

○皇三子奕继薨。　　

○命苏尼特扎萨克郡王齐囗扎布、喀尔喀扎萨克郡王托克托瑚图噜、在乾清门行走。　　

○赏科尔沁卓哩克图亲王巴图、喀尔喀扎萨克图汗玛呢巴咱尔、紫缰、茂明安贝勒达木丕勒、双眼花翎。　　

○己丑。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○遣官祭太岁之神。　　

○谕内阁、扎隆阿等奏、请筹备经费等语。喀什噶尔岁需经费。向由甘肃省豫年拨用。道路窎远。拨解动须半载。该处地处极边。自应豫筹银款。以资储备。据该大臣等查明。道光十年系闰四月。除已调经费外。应就九年十年分连闰应徵赋钱提出补用。并照例按成搭放。实抵出已调经费银一万八千五百一十一两零。又军需存賸、及善后经费银一万九千四百七十六两零。并抽收茶税至停止日止。共银六千三百一十五两。统计银四万四千三百二两零。又徵收八年半岁赋钱未经搭放、连存賸九年十年赋钱、共计三千三百四十九千零。著照所请、将此项银钱。作为备用银款。另行封贮。不准寻常动用。以备缓急之需。俟下届应调经费时。再将十一年岁入赋钱核除减调。其西回城每年所用经费。嗣后著归各城自行奏调。以符旧制。该部知道。　　

○以拏获盗犯。予甘肃道员双兴等议叙。知县永铨等开复原官。　　

○缓徵江苏上元、江宁、江浦、山阳、句容、六合、阜宁、清河、桃源、安东、盐城、甘泉、兴化、江都、仪徵、高邮、泰、东台、宝应、铜山、丰、沛、萧、砀山、邳、宿迁、睢宁、海、沭阳、赣榆、三十州县。淮安。大河、扬州、徐州、四卫积歉田亩旧欠正杂银米有差。　　

○贷江苏驻劄灾区京口等营兵丁一季粮饷。　　

○浚江苏丹徒、丹阳、二县运河。从护巡抚梁章钜请也。　　

○朝鲜国使臣柳相祚等六人、于午门外瞻觐。　　

○庚寅。上御保和殿。筵宴朝正外藩。科尔沁、敖汉、苏尼特、扎噜特、土默特、茂明安、郭尔罗斯、翁牛特、喀喇沁、喀尔喀、阿拉善、青海、土尔扈特、绰罗斯、赛哩木、阿克苏、布古尔、乌什、库尔勒、伊犁、王贝勒贝子公额驸台吉塔布囊伯克土司并朝鲜暹罗国使臣等随文武大臣。依次就坐。诸乐并作。上进酒。召左翼科尔沁扎萨克卓哩克图亲王巴图、郡王多克默特敖汉扎萨克郡王达尔玛济尔第、郡王干咱巴拉、苏尼特扎萨克郡王齐旺扎布、右翼喀尔喀土谢图汗雅淩泰、车臣汗阿尔塔什达、扎萨克图汗玛尼巴咱尔、扎萨克亲王车登巴咱尔、车林多尔济、扎萨克郡王托克托瑚图噜、至御座前。赐酒成礼。　　

○命喀尔喀扎萨克亲王车林多尔济、在御前行走。　　

○以伊犁领队大臣塔斯哈、为喀什噶尔帮办大臣。喀什噶尔帮办大臣额尔古伦、为伊犁领队大臣。　　

○以喀喇沙尔屯田丰收。予员弁议叙。赏兵丁一月盐菜银。　　

</div>
    <div class="pagination">
<a href="清实录道光朝实录_page300.html">上一页</a><span>...</span><a href="清实录道光朝实录_page296.html">296</a><a href="清实录道光朝实录_page297.html">297</a><a href="清实录道光朝实录_page298.html">298</a><a href="清实录道光朝实录_page299.html">299</a><a href="清实录道光朝实录_page300.html">300</a><span class="current-page">301</span><a href="清实录道光朝实录_page302.html">302</a><a href="清实录道光朝实录_page303.html">303</a><a href="清实录道光朝实录_page304.html">304</a><a href="清实录道光朝实录_page305.html">305</a><a href="清实录道光朝实录_page306.html">306</a><span>...</span><a href="清实录道光朝实录_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
