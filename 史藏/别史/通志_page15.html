<!DOCTYPE html>
<html>
<head>
    <meta charset="UTF-8">
    <title>通志 - 第 15 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 15 页/共 155 页</h1>
    <div class="content">　　后元年冬十月新垣平诈觉谋反夷三族春正月孝惠皇后张氏薨诏曰闲者岁比不登水旱频仍丞相列侯吏二千石博士议有可以佐百姓者率意远思无有所隐
　　二年夏行幸雍棫阳宫六月代王参薨匈奴和亲诏布告天下
　　三年春二月行幸代
　　四年夏四月丙寅晦日有蚀之五月赦天下免官奴婢为庶人行幸雍
　　五年春正月行幸陇西三月行幸雍秋七月行幸代六年冬匈奴三万骑入上郡三万骑入云中以中大夫令免为车骑将军屯飞狐故楚相苏意为将军屯句注将军张武屯北地河内太守周亚夫为将军次细柳宗正刘礼为将军次霸上祝兹侯徐厉为将军次棘门以备胡夏四月大旱蝗令诸侯无入贡弛山泽减诸服御损郎吏员发仓庾以振民民得卖爵
　　七年夏六月己亥帝崩于未央宫年四十六遗诏曰朕闻之葢天下万物之萌生靡不有死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕既不德无以佐百姓今崩又使重服久临以罹寒暑之数哀人父子伤长老之志损其饮食絶鬼神之祀以重吾不德谓天下何朕获保宗庙以之身托于天下君王之上二十有余年矣頼天之灵社稷之福方内安寕靡有兵革朕既不敏常畏过行以羞先帝之遗德惟年之久长惧于不终今乃幸以天年得复供养于高庙朕之不明与嘉之其奚哀念之有其令天下吏民令到出临三日皆释服无禁娶妇嫁女祠祀饮酒食肉自当给防事服临者皆无践绖带无过三寸无布车及兵器无发民男女哭临宫殿中殿中当临者皆以旦夕各十五举音礼毕罢非旦夕临时禁无得擅哭临已下服大红【音功】十五日小红十四日纎七日释服它不在令中者皆以此令比类从事布告天下使明知朕意覇陵山川因其故毋有所改归夫人以下至少使令中尉亚夫为车骑将军属国悍为将屯将军郎中令张武为复土将军发近县卒万六千人发内史卒万五千人藏郭穿复土属将军武赐诸侯王以下至孝悌力田金钱各有数乙巳葬覇陵羣臣皆顿首上尊号曰孝文皇帝班氏曰孝文皇帝即位二十三年宫室苑囿车骑服御无所増益有不便輙弛以利民尝欲作露台召匠计之直百金上曰百金中民十家之产吾奉先帝宫室常恐羞之何以台为身衣弋绨所幸愼夫人衣不得曵地帏帐不得文绣以示敦朴为天下先治覇陵皆以瓦器不得以金银铜锡为饰因其山不起坟南越王尉佗自立为帝上召尉佗兄弟以德懐之佗遂去帝称臣与匈奴约和亲后而背约入盗令边守备不发兵深入恐烦苦百姓吴王诈病不朝就赐几杖羣臣如袁盎等谏説虽切尝假借纳用焉张武等受赂遗金钱觉上乃发御府金钱赐之以愧其心弗下吏专务以德化民是以海内殷富兴于礼义断狱数百几致刑措乌乎仁哉
　　孝文帝元年十六年后元年七年即位二十三年
　　孝景皇帝名啓之字开文帝太子也母曰窦皇后后七年六月己亥文帝崩九日太子即皇帝位尊皇太后薄氏曰太皇太后皇后曰皇太后九月有星孛于西方元年十月诏曰葢闻古者祖有功而宗有德制礼乐各有由歌者所以发德也舞者所以明功也高庙酎奏武德文始五行之舞孝惠庙酎奏文始五行之舞孝文皇帝临天下通闗梁不异远方除诽谤去肉刑赏赐长老收防孤独减耆欲不受献罪人不孥不诛亡罪除宫刑出羙人重絶人之世德厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施于万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰陛下永思孝道立昭德之舞以明孝文皇帝之德皆臣嘉等愚所不及臣谨议曰功莫大于高皇帝德莫盛于孝文皇帝高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献祖宗之庙请宣布天下制曰可春正月诏郡国或硗陿无所农桑畜民欲徙寛大地者听之夏四月赦天下赐民爵一级遣御史大夫青翟至代下与匈奴和亲五月令田半租令羣臣无朝贺秋七月诏曰吏受所监临以饮食免重受财物贱买贵卖论轻廷尉与丞相更议着令廷尉信谨与丞相议曰吏及诸有秩受其官属所监所治所行所将其与饮食计偿费勿论它物若买故贱卖故贵皆坐臧为盗没入臧县官吏迁徙免罢受其故官属所将监治送财物夺爵为士伍免之无爵罚金二斤令没入所受有能捕告畀其所受臧
　　二月冬十二月有星孛于西南令天下男子二十始傅春三月立皇子德为河间王阏为临江王余为淮阳王非为汝南王彭祖为广川王发为长沙王夏四月壬午太皇太后崩六月丞相嘉薨封故相国萧何孙系为列侯秋与匈奴和亲
　　三月冬十二月襄平侯嘉子恢説不孝谋反欲以杀嘉大逆无道诏赦嘉为襄平侯及妻子当坐者复故爵论恢説及妻子如法春正月淮阳王宫正殿灾吴王濞胶西王卬楚王戊赵王遂济南王辟光菑川王贤胶东王雄渠皆举兵反发兵西乡天子为斩御史大夫鼂错以谢七国大赦天下遣袁盎谕告不止遂西围梁上乃遣太尉周亚夫大将军窦婴将兵击之二月壬子晦日有蚀之诸将破七国兵斩首十余万级追斩吴王濞于丹徒六王皆自杀夏六月诏诸吏民为吴王濞等所诖误及逋逃亡军者皆赦之又楚元王子蓺等与濞等为逆朕不忍加法除其籍毋令污宗室立平陆侯刘礼为楚王续元王后立皇子端为胶西王胜为中山王赐民爵一级
　　四年春复置诸闗用传出入夏四月己巳立皇子荣为皇太子彻为胶东王六月赦天下赐民爵一级秋七月临江王阏薨十月戊戌晦日有蚀之
　　五年春正月作阳陵邑夏募民徙阳陵赐钱二十万遣公主嫁单于
　　六年冬十二月雷霖雨秋九月皇后薄氏废
　　七年冬十一月庚寅晦日有蚀之春正月废皇太子荣为临江王二月罢太尉官夏四月立皇后王氏立胶东王彻为皇太子赐民为父后者爵一级
　　中元年夏四月赦天下赐民爵一级封故御史大夫周苛周昌孙子为列侯
　　二年春二月令诸侯王薨列侯初封及之国大鸿胪奏諡诔策列侯薨及诸侯太傅初除之官大行奏諡诔策王薨遣光禄大夫吊襚祠赗视防事因立嗣子列侯薨遣太中大夫吊祠视防事因立嗣其薨葬国得发民挽防穿复土治坟无过三百人毕事匈奴入燕改磔曰弃市勿复磔三月临江王荣坐侵太宗庙地征诣中尉自杀夏四月有星孛于西北立皇子越为广川王寄为胶东王秋七月更郡守为太守郡尉为都尉九月封故楚赵傅相内史前死事者四人子为列侯甲戌晦日有蚀之
　　三年冬十一月罢诸侯御史大夫官春正月皇太后崩夏旱禁酤酒秋九月蝗有星孛于西北戊戌晦日有蚀之立皇子乘为清河王
　　四年春三月起德阳宫御史大夫绾奏禁马高五尺九寸以上齿未平不得出闗夏蝗秋赦徒作阳陵者死罪欲腐者许之十月戊午日有蚀之
　　五年夏立皇子舜为常山王六月赦天下赐民爵一级秋八月己酉未央宫东闗灾更名诸侯丞相为相九月诏诸狱疑若虽文致于法而人心不厌者輙谳之六年冬十月行幸雍郊五畤十二月更官名命廷尉为大理将作少监为将作大匠主爵中尉为都尉长信詹事为长信少府将作为大长秋大行为行人奉常为太常典客为大行治粟内史为大农以大内为二千石置左右内官属大内定铸钱伪黄金弃市律春三月雨雪夏四月梁王薨分梁为五国封孝王子五人为王五月诏曰夫吏者民之师也车驾衣服宜称吏六百石以上皆长吏也亡度者或不吏服出入闾里与民亡异令长吏二千石车朱两轓千石至六百石朱左轓车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之又诏酷吏奉宪失中令有司减笞法定棰令六月匈奴入鴈门至武泉入上郡取苑马秋七月辛亥晦日有蚀之后元年冬更命中大夫为衞尉春正月诏狱疑者谳有司有司有所不能决移廷尉有令谳而后不当谳者不为失欲令治狱者务先寛三月赦天下赐民爵一级中二千石诸侯相爵右庶长夏大酺五日民得酤酒五月地震秋七月乙巳晦日有蚀之条侯周亚夫下狱死二年冬省彻侯之国春匈奴入鴈门太守冯敬与战死发车骑材官屯以岁不登令内史郡不得食马粟徒衣七緵布夏四月诏曰雕文刻镂伤农事者也锦绣纂组害女红者也朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有畜积以备灾害今岁或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪五月诏曰人不患其不知患其为诈也不患其不勇患其为暴也不患其不富患其亡厌也其唯廉士寡欲易足今訾【与赀同】算【万钱为一算】十以上乃得官廉士算不必众有市籍不得官无訾又不得官朕甚愍之訾算四得官亡令廉士久失职贪夫长利秋大旱
　　三年春正月诏令郡国务劝农桑益种树吏发民若取庸采黄金珠玉坐赃为盗二千石听者与同罪又诏八岁已下八十已上及孕子未乳当鞫系者并颂【音容】系之皇太子冠赐民为父后者爵一级甲子帝崩于未央宫年四十八遗诏赐诸侯王列侯马二驷吏二千石黄金二斤吏民戸百钱出宫人归其家复终身二月癸酉葬阳陵【陵在长安东北四十五里】荀悦曰自汉初务本劝农累世承业至是始天下富庶家给人足京师之钱累百巨亿贯朽而不可校太仓之粟充实露积于外腐败而不可食众庶街巷有马阡陌之间成羣守闾阎者食粱肉为吏者长子孙居官者以官为姓号人人自爱而不犯法仁义兴焉
　　景帝初元七年中元六年后元三年即位十六年
　　臣谨按张晏曰自景帝至平帝本纪皆王莽时刘歆雄冯衍史岑等所记惟武帝纪迁没其书残缺禇少孙补之所谓褚先生是也
　　孝武皇帝名彻之字通景帝中子也母曰王羙人年四岁立为胶东王孝景七年废太子荣为临江王以胶东王为皇子王羙人为皇后后三年春正月景帝崩太子即皇帝位尊皇太后窦氏曰太皇太后皇后曰皇太后三月尊太后母臧儿为平原君封太后同母弟田蚡胜皆为列侯
　　建元元年【自古帝王未有年号始起于此】冬十月诏丞相御史列侯中二千石二千石诸侯相举贤良方正直言极谏之士丞相绾奏所举贤良或治申商韩非苏秦张仪之言乱国政请皆罢奏可春二月赦天下赐民爵一级年八十复二算九十复甲卒行三铢钱夏四月己巳诏民年九十以上已有受鬻法为复子若孙令得身率妻妾遂其供养之事五月令祠官修山川之祠为岁事赦吴楚七国帑输在官者秋七月诏省衞士卒万人罢苑马以赐贫民议立明堂遣使者安车蒲轮征鲁申公
　　二年冬十月御史大夫赵绾坐请毋奏事太皇太后及郎中令王臧皆下狱自杀丞相婴太尉蚡免春二月丙戌朔日有蚀之夏四月戊申有如日夜出初置茂陵邑三年春河水溢于平原大饥人相食赐徙茂陵者戸钱二十万田二顷初作便门桥秋七月有星孛于西北济川王明坐杀太傅中傅废迁防陵闽越围东瓯东瓯告急遣中大夫严助持节发会稽兵浮海救之未至闽越走兵还九月丙子晦日有蚀之
　　四年夏有风赤如血六月旱秋有星孛于东北
　　五年春罢三铢钱行半两钱置五经博士夏四月平原君薨五月大蝗秋八月广川王越清河王乘皆薨六年春二月乙未辽东高庙灾夏四月壬子高园便殿火上素服五日五月丁亥太皇太后崩秋八月有星孛于东方长竟天闽越王郢攻南越遣大行高恢将兵出豫章大司农韩安国出会稽击之未至越人杀郢降兵还
　　元光元年冬十一月初令郡国举孝廉各一人卫尉李广为骁骑将军屯云中中尉程不识为车骑将军屯鴈门六月罢夏四月赦天下赐民长子爵一级复七国宗室前絶属者五月诏举贤良天子亲策问之而览其对于是董仲舒公孙之徒出焉秋七月癸未日有蚀之二年冬十月行幸雍祠五畤春诏问公卿欲攻单于之要大行王恢建议宜击夏六月御史大夫韩安国为护军将军衞尉李广为骁骑将军太仆公孙贺为轻车将军大行王恢为将屯将军太中大夫李息为材官将军将三十万众屯马邑谷中诱致单于欲袭击之单于入塞觉之走出六月军罢将军王恢坐首谋不进下狱死秋九月令民大酺五日
　　三年春河水徙从顿邱东南流入渤海夏五月封高祖功臣五人后为列侯河水决濮阳汜郡十六发卒十万救决河起龙渊宫
　　四年冬魏其侯窦婴有罪弃市春三月乙卯丞相蚡薨夏四月陨霜杀草五月地震赦天下
　　五年春正月河间王德薨夏发巴蜀治南夷道又发卒治鴈门阻险秋七月大风拔木乙巳皇后陈氏废捕为巫蛊者皆枭首八月螟征吏民有明当世之务习先圣之术者县次给食令与计偕
　　六年冬初算商车春穿漕渠通渭匈奴入上谷杀略吏民遣车骑将军衞青出上谷骑将军公孙敖出代轻车将军公孙贺出云中骁骑将军李广出鴈门青至龙城获首虏七百级广敖失师而还诏书切责敖广等而赦其军士夏大旱蝗六月行幸雍秋匈奴盗边遣将军韩安国屯渔阳
　　元朔元年冬十一月诏曰十室之邑必有忠信三人并行厥有我师朕深诏执事兴廉举孝庶几成风今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕劝元元厉蒸庶崇乡党之训哉且进贤受上赏蔽贤防显戮古之道也其与二千石礼官博士议不举者罪有司奏议曰古者诸侯贡士壹适谓之好德再适谓之贤贤三适谓之有功乃加九锡不贡士壹则黜爵再则黜地三则黜爵地毕矣夫附下罔上者死附上罔下者刑与闻国政而亡益于民者斥在上位不能进贤者退此所以劝善黜恶也今诏书令二千石举孝廉所以化元元移风俗也不举孝不奉诏当以不敬论不察廉不胜任也当免奏可十二月江都王非薨春三月甲子立皇后衞氏诏赦天下与民更始秋匈奴入辽西杀太守入渔阳鴈门败都尉杀三千余人遣将军衞青出鴈门将军李息出代获首虏数千级东夷薉君南闾等口二十八万人降为苍海郡鲁王余长沙王发皆薨
　　二年冬赐淮南王菑川王几杖毋朝春正月诏令诸侯王得以邑土分子弟于是梁王城阳王愿以邑分弟于是藩国始分而子弟毕侯矣匈奴入上谷渔阳杀略吏民千余人遣将军衞青李息出云中至高阙遂西至符离获首虏数千级收河南地置朔方五原郡三月乙亥晦日有蚀之夏募民徙朔方十万口又徙郡国豪杰及訾三百万防上于茂陵秋燕王定国有罪自杀
　　三年春罢苍海郡三月诏赦天下夏匈奴入代杀太守入鴈门杀略千余人六月庚午皇太后崩秋罢西南夷城朔方令民大酺五日
　　四年冬行幸甘泉夏匈奴入代定襄上郡杀略千余人五年春大旱大将军衞青将六将军兵十余万人出朔方高阙获首虏万五千级夏六月诏兴礼乐丞相请为弟子置博士员学者益广秋匈奴入代杀都尉六年春二月大将军衞青将六将军兵十余万骑出定襄斩首三千余级还休士马于定襄云中鴈门赦天下夏四月衞青复将六将军絶幕大克获前将军赵信军败降匈奴右将军苏建亡军独身脱还赎为庶人六月诏军士比多克获受爵赏而欲移卖者无所流貤其议为令有司奏请置武功赏官以宠战士
　　元狩元年冬十月行幸雍祠五畤获白麟作白麟之歌十一月淮南王安衡山王赐谋反诛党与死者数万人十二月大雨雪民冻死夏四月赦天下丁卯立皇太子赐中二千石爵右庶长民为父后者一级诏赦天下遣谒者巡行天下赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻县乡即赐毋赘聚五月乙巳晦日有蚀之匈奴入上谷杀数百人
　　二年冬十月行幸雍祠五畤春三月丞相薨遣骠骑将军霍去病出陇西至臯兰斩首八千余级夏马生余吾水中南越献驯象能言鸟将军去病公孙敖出北地二千余里过居延斩首虏三万余级匈奴入鴈门杀略数百人遣衞尉张骞郎中令李广皆出右北平广杀匈奴三千余人尽亡其军四千人独身脱还及公孙敖张骞皆后期当斩赎为庶人江都王建有罪自杀胶东王寄薨秋匈奴昆邪王杀休屠王并将其众合四万余人来降置五属国以处之以其地为武威酒泉郡
　　三年春有星孛于东方夏五月赦天下立胶东康王少子庆为六安王封故相国萧何曽孙庆为列侯秋匈奴入右北平定襄杀略千余人遣谒者劝有水灾郡种宿麦举吏民能假贷贫民者以名闻减陇西北地上郡戍卒半发谪吏穿昆明池
　　四年冬有司言闗东贫民徙陇西北地西河上郡会稽凡七十二万五千口县官衣食振业用度不足请收银锡造白金及皮币以足用初算缗钱春有星孛于东北夏有长星出于西北大将军衞青将四将军出定襄将军去病出代各将五万骑歩兵踵军后数十万人青至幕北围单于斩首万九千级至阗顔山乃还去病与左贤王战斩首虏七万余级封狼居胥山廼还两军士死者数万人前将军广后将军食其皆后期广自杀食其赎死
　　五年春三月甲午丞相李蔡有罪自杀天下马少平牡马匹二十万罢半两钱行五铢钱徙天下奸猾吏民于边
　　六年冬十月赐丞相以下至吏二千石百金千石以下至乗从者帛蛮夷锦各有差雨水亡氷夏四月乙巳庙立皇子闳为齐王旦为燕王胥为广陵王初作诰六月诏遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子征诣行在所秋九月大司马骠骑将军去病薨元鼎元年夏五月赦天下大酺五日得鼎汾水上济东王彭离有罪废徙上庸
　　二年冬十一月御史大夫张汤有罪自杀十二月丞相青翟下狱死春起栢梁台三月大雨雪夏大水闗东饿死者以千数秋九月诏江南水潦下巴蜀之粟致之江陵遣博士中等分循行谕告所抵无令重困吏民有振救饥民免其戹者具举以闻
　　三年冬徙函谷闗于新安以故闗为农县十一月令民告缗者以其半与之正月戊子阳陵园火夏四月雨雹闗东郡国十余饥人相食常山王舜薨子防嗣立有罪废徙房陵
　　四年冬十月行幸雍祠五畤赐民爵一级女子百戸牛酒行自夏阳东幸汾隂十一月甲子立后土祠于汾隂脽上礼毕行幸荥阳还至洛阳诏求周后得孽子嘉封为周子南君以奉周祀春二月中山王胜薨夏封方士栾大为乐通侯位上将军六月得寳鼎后土祠旁秋马生渥洼水中作寳鼎天马之歌立常山宪王子商为泗水王
　　五年冬十月行幸雍祠五畤遂逾陇登空同西临祖厉河而还十一月辛巳朔旦冬至立泰畤于甘泉天子亲郊见朝日夕月诏以是月望见泰一修天文防乃辛卯夜若景光十有二明丁酉拜况于郊夏四月南越王相吕嘉反杀汉使者及其王王太后赦天下丁丑晦日有蚀之秋鼃虾蟇鬬遣伏波将军路博德出桂阳下湟水楼船将军杨仆出豫章下浈水归义侯越严为戈船将军出零陵下漓水甲为下瀬将军下苍梧皆将罪人江淮以南楼船十万人越驰义侯遗别将巴蜀罪人发夜郎兵下牂柯江咸会番禺九月列侯坐献黄金酎祭宗庙不如法夺爵者六百人丞相赵周下狱死乐通侯栾大坐巫罔要斩西羌众十万人反与匈奴通使攻故安围枹防匈奴入五原杀太守
　　六年冬十月发陇西天水安定骑士及中尉河南河内卒十万人遣将军李息郎中令徐自为征西羌平之行东将幸缑氏至左邑桐乡闻南越破以为闻喜县春至汲新中乡得吕嘉首以为获嘉县驰义侯遗兵未及下上便令征西南夷平之遂定越地以为南海苍梧鬰林合浦交阯九眞日南珠厓儋耳郡定西南夷以为武都牂柯越巂沈黎文山郡秋东越王余善反攻杀汉将吏遣横海将军韩説中尉王温舒出会稽楼船将军杨仆出豫章击之又遣浮沮将军公孙贺出九原匈河将军赵破奴出令居皆二千余里不见虏而还乃分武威酒泉地置张掖敦煌郡徙民以实之
　　元封元年冬十月诏曰南越东瓯咸伏其辜西蛮北夷颇未辑睦朕将廵边垂择兵振旅躬秉武节置十二部将军亲帅师焉行自云阳北歴上郡西河五原出长城北登单于台至朔方临北河勒兵十八万骑旌旗径千余里威震匈奴遣使者郭吉告单于曰南越王头已县于汉北阙矣单于能战天子自将待边不能亟来臣服何但亡匿幕北寒苦之地为匈奴詟焉单于怒囚吉然终不敢出上还祠黄帝于桥山乃归甘泉东越杀王余善降诏以东越险阻反覆为后世患迁其民于江淮间遂虚其地春正月行幸缑氏诏曰朕用事华山至于中岳获駮麃见夏后啓母石翌日亲登崇高御史乗属在庙旁吏卒咸闻呼万岁者三登礼罔不答其令祠官加増太室祠禁无伐其草木以山下三百戸为之奉邑名日崇高独给祠复亡所与行遂东廵海上夏四月癸卯上还登封泰山降坐明堂诏与士夫更始以十月为元封元年行所廵至博奉高虵【音移】邱歴城梁父民田租逋赋贷已除加年七十以上及孤寡帛人二匹四县毋出今年租算赐天下民爵一级女子百戸牛酒行自泰山复东廵海上至碣石自辽西歴北边九原五月归于甘泉秋有星孛于东井又孛于三台齐王闳薨
　　臣谨按刘氏按封禅书云其后三年有司言改元宜以天瑞命不宜以一二数推其所谓后三年者葢尽元狩六年至元鼎三年也然元鼎四年方得寳鼎又无縁三年而称之以此而言自元鼎以前之元皆有司所追命其实年号之起在元鼎耳故元封改元始有诏书
　　臣又按刘氏以元封改元始有诏书前此之元皆无也然元鼎元年五月得鼎汾水上所以改元为得此鼎非为四年所得之鼎也诚哉改元之号在后而追号前年以足武帝之始
　　二年冬十月行幸雍祠五畤春幸缑氏遂至东莱夏四月还祠泰山至瓠子临决河命从臣将军以下皆负薪塞河隄赦所过徒赐孤独高年米人四石作瓠子之歌还作甘泉通天台长安飞廉馆朝鲜王攻杀辽东都尉廼募天下死罪击朝鲜六月诏以甘泉宫内中产芝九茎连叶赦天下赐云阳都百戸牛酒作芝房之歌秋作明堂于泰山下遣楼船将军杨仆左将军荀彘将应募罪人击朝鲜又遣将军郭昌中郎将衞广发巴蜀兵平西南夷未服者以为益州郡
　　三年春作角抵戏以享外国朝献者三百里内皆来观夏朝鲜斩其王右渠降以其地为乐浪临屯元莬眞番郡楼船将军杨仆坐失亡多免为庶人左将军荀彘坐争功弃市秋七月胶西王端薨武都氐人反分徙酒泉郡
　　四年冬十月行幸雍祠五畤通回中道遂北出萧闗歴独鹿鸣泽自代而还幸河东春三月祠后土有神光集于灵坛一夜三烛幸中都宫殿上见光诏赦汾隂夏阳中都死罪以下赐三县及杨氏皆无出今年租赋夏大旱民多暍死秋以匈奴弱可遂臣服乃遣使説之单于使来死京师匈奴冦边遣拔胡将军郭昌屯朔方五年冬行南廵狩至于盛唐望祀虞帝于九嶷登天柱山自寻阳浮江亲射蛟江中获之舳舻千里薄枞阳而出作盛唐枞阳之歌遂北至琅邪并海所过礼祠其名山大川春三月还至泰山増封甲子祠高祖于明堂以配上帝因朝诸侯王列侯受郡国计夏四月诏赦天下所幸县毋出今年租赋赐鳏寡孤独帛贫穷者粟还幸甘泉郊泰畤大司马大将军青薨初置刺史部十三州名臣文武欲尽诏曰葢有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州郡察吏民有茂材异等可为将相及使絶国者
　　六年冬行幸回中春作首山宫三月行幸河东祠后土诏赦汾隂殊死以下赐天下贫民布帛人一匹益州昆明反赦京师亡命令从军遣拔胡将军郭昌将以击之夏京师民观角抵于上林平乐馆秋大旱蝗
　　太初元年冬十月行幸泰山十一月甲子朔旦冬至祀上帝于明堂乙酉栢梁台灾十二月防高里祠后土东临勃海望祠蓬莱春还受计于甘泉二月起建章宫夏五月正歴用夏正以正月为岁首色上黄数用五定官名恊音律遣因杅【匈奴地名因所征以名将军也杅羽俱切】将军公孙敖筑塞外受降城秋八月行幸安定遣贰师将军李广利发天下讁民西征大宛蝗从东方飞至敦煌
　　二年春正月丞相庆薨三月行幸河东祠后土令天下大酺五日膢五日祠门尸比腊夏四月诏曰朕用事介山祭后土皆有光应其赦汾隂安邑殊死以下五月籍吏民马补车骑马秋蝗遣浚稽将军赵破奴二万骑出朔方击匈奴不还冬十二月御史大夫儿寛卒
　　三年春正月行东廵海上夏四月还修封泰山防石闾遣光禄勲徐自为筑五原塞外列城西北至卢朐游击将军韩説将兵屯之彊弩都尉路博德筑居延秋匈奴入定襄云中杀略数千人行壊光禄诸亭障又入张掖酒泉杀都尉
　　四年春贰师将军广利斩大宛王首获汗血马来作西极天马之歌秋起明光宫冬行幸回中徙农都尉治武闗税出入者以给闗吏卒食
　　天汉元年春正月行幸甘泉郊泰畤三月行幸河东祠后土匈奴归汉使者使使来献夏五月赦天下秋闭城门大搜发谪戍屯五原
　　二年春行幸东海还幸回中夏五月贰师将军三万骑出酒泉与右贤王战于天山斩首虏万余级又遣因杅将军出西河骑都尉李陵将歩卒五千人出居延北与单于战斩首虏万余级陵兵败降匈奴秋止禁巫祠道中者大搜渠黎六国遣使来献泰山琅邪羣盗徐勃等阻山攻城道路不通遣直指使者暴胜之等衣绣衣杖斧分部逐捕刺史郡守以下皆伏诛十一月诏闗都尉曰今豪杰多远交依东方羣盗其谨察出入者
　　三年春二月御史大夫王卿有罪自杀初酒酤三月行幸泰山修封祀明堂因受计还幸北地祠常山瘗元玉夏四月赦天下行所过毋出田租秋匈奴入鴈门太守坐畏愞弃市
　　四年春正月朝诸侯王于甘泉宫发天下七科讁及勇敢士遣贰师将军李广利将六万骑歩兵七万人出朔方因杅将军公孙敖万骑歩兵三万人出鴈门游击将军韩　歩兵三万人出五原彊弩都尉路博德歩兵万余人与贰师会广利与单于战余吾水上连日敖与左贤王战不利皆引还夏四月立皇子髆【音博】为昌邑王秋九月令死罪人赎钱五十万减死一等
　　太始元年春正月因杅将军敖有罪要斩徙郡国吏民豪桀于茂陵云陵夏六月赦天下
　　二年春正月行幸回中三月诏改名黄金为麟趾褭蹏以协瑞焉因以班赐诸侯王秋旱九月募死罪人赎钱五十万减死一等御史大夫杜周卒
　　三年春正月行幸甘泉宫飨外国客二月令天下大酺五日行幸东海获赤鴈作朱鴈之歌幸琅邪礼日成山登之罘浮大海山称万岁冬赐行所过戸五千钱鳏寡孤独帛人一匹
　　四年春三月幸泰山壬午祀高祖于明堂以配上帝因受计癸未祀孝景帝于明堂甲申修封丙戍防石闾夏四月幸不其祠神人于交门宫若有乡坐拜者作交门之歌夏五月还幸建章宫赦天下秋七月赵有虵从郭外入邑与邑中蛇羣鬪孝文庙下邑中蛇死冬十月甲寅晦日有蚀之十二月行幸雍祠五畤西至安定北地征和元年春正月还幸建章宫三月赵王彭祖薨冬十一月发三辅骑士大搜上林闭长安城门索十一日乃解巫蛊起
　　二年春正月丞相贺下狱死夏四月大风发屋折木闰月诸邑公主【诸邑琅邪县也】阳石公主皆坐巫蛊死夏行幸甘泉秋七月按道侯韩説使者江充掘蛊太子宫壬午太子与皇后谋斩充以节发兵与丞相刘屈牦大战长安死者数万人庚寅太子亡皇后自杀初置城门屯兵更节加黄旄御史大夫暴胜之司直田仁坐失纵胜之自杀仁要斩八月辛亥太子自杀于湖癸亥地震九月立赵敬肃王子偃为平干王匈奴入上谷五原杀略吏民三年春正月行幸雍至安定北地匈奴入五原酒泉杀南都尉三月遣贰师将军广利将五万人出五原御史大夫商邱成二万人出西河重合侯马通四万骑出酒泉成至浚稽山与虏战多斩首通至天山虏引去因降车师皆引兵还广利败降匈奴夏五月赦天下六月丞相屈牦下狱要斩妻子枭首秋蝗九月反者公孙勇胡倩发觉皆伏辜
　　四年春正月行幸东莱临大海二月丁酉陨石于雍二声闻四百里三月上耕于钜定还幸泰山修封庚寅祀于明堂癸巳防石闾夏六月还幸甘泉秋八月辛酉晦日有蚀之
　　后元元年春正月行幸甘泉郊泰畤遂幸安定昌邑王髆薨二月诏以郊见上帝荐于泰畤光景并见其赦天下夏六月御史大夫商邱成有罪自杀侍中仆射莽何罗与弟重合侯通谋反侍中驸马都尉金日防奉车都尉霍光骑都尉上官桀讨之秋七月地震往往涌泉出二年春正月朝诸侯王于甘泉宫赐宗室二月行幸盩厔五柞宫上疾笃乙丑立皇子弗陵为皇太子丁卯帝崩于五柞宫入殡于未央宫前殿三月甲申葬茂陵【在长安西北八十里】年七十一班固曰汉承百王之弊高祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其茂俊与之立功兴大学修郊祀改正朔定歴数协音律作诗乐建封防礼百神绍周后号令文章焕然可述后嗣得遵洪业而有三代之风如武帝之雄材大略不改文景之恭俭以济斯民虽诗书所称何有加焉
　　孝武帝建元元光元朔元狩元鼎元封各六年太初天汉太始征和各四年后元二年即位五十四年
　　孝昭皇帝名弗陵之字不武帝少子也母曰赵倢伃居钩弋宫号钩弋夫人孕十四月而生帝时武帝年七十矣欲立之为太子患其年穉母少恐女主颛恣故倢伃以微谴死武帝末戾太子败燕王旦广陵王胥行骄嫚后元二年二月武帝疾病遂立昭帝为太子年八岁以侍中奉车都尉霍光为大司马大将军受遗诏辅少主丁卯帝崩戊辰太子即皇帝位谒高庙帝姊鄂邑长公主共养省中大将军光秉政领尚书事车骑将军金日防左将军上官桀副焉夏六月赦天下秋七月有星孛于北方济北王寛有罪自杀赐长公主及宗室昆弟各有差追尊赵倢伃为皇太后起云陵冬匈奴入朔方杀略吏民发军屯西河左将军桀行北边
　　始元元年春二月黄鹄下建章宫太液池中公卿上寿赐诸侯王列侯宗室金钱各有差己亥上耕于钩盾弄田益封燕王广陵王及鄂邑长公主各万三千戸夏为太后起围庙云陵益州廉头姑缯牂柯谈指同并【音伴】二十四邑皆反遣水衡都尉吕破胡募吏民及发犍为蜀郡奔命击益州大破之有司请河内属冀州河东属并州秋七月赦天下赐民百戸牛酒大雨渭桥絶八月齐孝王孙刘泽谋反欲杀青州刺史隽不疑发觉皆伏诛迁不疑为京兆尹赐钱百万九月丙子车骑将军日防薨闰月遣故廷尉王平等五人持节行郡国举贤良问民疾苦寃失职者冬无氷
　　二年春正月大将军光左将军桀皆以前捕斩反虏重合侯马通功封光为博陆侯桀为安阳侯以宗室毋在位者举茂材刘辟彊刘长乐皆为光禄大夫辟彊守长乐卫尉三月遣使者振贷贫民毋种食者秋八月诏往年灾害多今年蚕麦伤所振贷种食勿收责毋令出今年田租冬发习战射士诣朔方调故吏将屯田张掖郡三年春二月有星孛于西北秋募民徙云陵赐钱田宅冬十月鳯凰集东海遣使者祠其处十一月壬辰朔日有蚀之
　　四年春三月甲寅立皇后上官氏赦天下辞讼在后二年前皆勿听治夏六月皇后见高庙赐长公主丞相将军列侯中二千石以下及郎吏宗室钱帛各有差徙三辅富人云陵赐钱戸十万秋七月诏以比岁不登往时令民共出马其止勿出诸给中都官者且减之冬遣大鸿胪田广明击益州廷尉李种坐放纵死罪弃市五年春正月追尊皇太后父为顺成侯夏阳男子张延年【一作成方】诣北阙自称衞太子诬罔要斩夏罢天下亭母马及马弩闗六月封皇后父骠骑将军上官安为桑乐侯诏曰朕修古帝王之事通保傅传孝经论语尚书未云有明其令三辅太常举贤良各二人郡国文学高第各一人赐中二千石以下至吏民爵各有差罢儋耳眞番郡秋大鸿胪广明军正王平击益州斩首捕虏三万余头
　　六年春正月上耕于上林二月诏有司问郡国所举贤良文学民所疾苦议罢盐铁酤栘中监苏武前使匈奴留单于庭十九年乃还奉使全节以武为典属国赐钱百万夏旱大雩不得举火秋七月罢酤官令民得以律占租卖酒升四钱以边塞阔远取天水陇西张掖郡各二县置金城郡钩町侯毋波助汉击反者有功诏立母波为钩町王大鸿胪广明将率有功赐爵闗内侯食邑
　　元鳯元年春长公主共养劳苦复以蓝田益长公主汤沐邑泗水戴王前薨以毋嗣国除后宫有遗腹子暖【许远反】相内史不奏言上闻而怜之立暖为泗水王相内史皆下狱三月赐郡国所选有行义者涿郡韩福等五人帛人五十匹遣归诏曰朕闵劳以官职之事其务修孝悌以教乡里令郡县常以正月赐羊酒有不幸者赐衣被一袭祠以中牢武都氐人反遣执金吾马适建【姓马适名建】龙頟侯【頟音洛】韩増大鸿胪广明将三辅太常徒皆免刑击之夏六月赦天下秋七月乙亥晦日有蚀之既八月改始元为元鳯九月鄂邑长公主燕王旦与左将军上官桀桀子骠骑将军安御史大夫桑羊皆谋反伏诛初桀安父子与大将军光争权欲害之诈使人为燕王旦上书言光罪时上年十四觉其诈后有谮光者上輙怒曰大将军国家忠臣先帝所属敢有谮毁者坐之光由是得尽忠语在燕王霍光传冬十月诏曰左将军安阳侯桀骠骑将军桑乐侯安御史大夫羊皆数以邪枉干辅政大将军不听而懐怨望与燕王通谋燕王遣寿西长孙纵之【寿西姓长名孙姓纵之名】赂遗长公主丁外人谒者杜延年大将军长史公孙遗等交通私书共谋令长公主置酒伏兵杀大将军光征立燕王为天子大逆毋道故稻田使者燕仓先发觉以告大司农敞敞告谏大夫延年延年以闻丞相征事任宫手捕斩桀丞相少史王寿诱将安入府门皆已伏诛吏民得以安封延年仓宫寿皆为列侯又曰燕王迷惑失道前与齐王子刘泽等为逆抑而不望王反道自新今乃与长公主及左将军桀等谋危宗庙王及公主皆自伏辜其赦王太子建公主子文信及宗室子与燕王上官桀等谋反父母同产当坐者皆免为庶人其吏为桀等所诖误未发觉在吏者除其罪
　　二年夏四月上自建章宫徙未央宫大置酒赐郎从官帛及宗室子钱人二十万吏民献牛酒者赐帛人一匹六月赦天下诏曰朕闵百姓未赡前年减漕三百万石颇省乗舆马及苑马以补边郡三辅传马其令郡国毋敛今年马口钱三辅太常得以收粟当赋
　　三年春正月泰山有大石自起立上林有柳树枯僵自起生罢中牟苑赋贫民诏曰乃者民被水灾顿匮于食朕虚仓廪使使者振困乏其止四年毋漕三年以前所振贷非丞相御史所请边郡受牛者勿收责夏四月少府徐仁廷尉王平左冯翊贾胜胡皆坐纵反者仁自杀平胜皆要斩冬辽东乌桓反以中郎将范明友为度辽将军将北边七郡郡二千骑击之
　　四年春正月丁亥帝加元服见于高庙赐诸侯王丞相大将军列侯宗室下至吏民金帛牛酒各有差赐中二千石以下及天下民爵毋收四年五年口赋三年以前逋更赋未入者皆勿收令天下酺五日甲戍丞相千秋薨夏四月诏度辽将军明友前击益州反虏后击武都反氐及今破乌桓皆有功封为平陵侯平乐监傅介子持节使诛斩楼兰王安归首县北阙封义阳侯五月丁丑孝文庙正殿火上及郡臣皆素服发中二千石将五校作治六日成太常及庙令丞郎吏皆劾大不敬会赦太常轑阳侯德免为庶人六月赦天下
　　五年春正月广陵王来朝益国万一千戸赐钱二千万黄金二百斤劔二安车一乗马二驷夏大旱六月发三辅及郡国恶少年吏有告劾亡者屯辽东秋罢象郡分属鬰林牂柯冬十一月大雷十二月庚戍丞相防薨六年春正月募郡国徒筑辽东元莵城夏赦天下诏曰夫谷贱伤农今三辅谷减贱其令以叔粟当今年赋右将军张安世宿衞忠勤封富平侯乌桓复犯塞遣度辽将军范明友击之
　　元平元年春二月诏减口赋钱有司奏请减什三上许之甲申晨有流星大如月众星皆随西行夏四月癸未帝崩于未央宫六月壬申葬平陵【在长安西北七十里】年二十二班固曰孝昭以幼年即位而知燕葢上官逆党之诈不疑霍光委任以政当孝武奢侈余弊师旅之后海内虚耗戸口减半光知时务之要轻繇薄赋与民休息至始元元鳯之间匈奴和亲百姓充实举贤良文学问民所疾苦议盐铁而罢酤尊号曰昭不亦宜乎
　　孝昭帝始元元鳯各六年元平元年即位十三年
　　孝宣皇帝初名病已元康二年更名询之字谋武帝曽孙戾太子孙也太子纳史良娣生史皇孙皇孙纳王夫人生宣帝号曰皇曽孙生数月遭巫蛊事太子良娣皇孙王夫人皆遇害惟余曽孙一人曽孙虽在襁褓犹坐收系郡邸狱丙吉为廷尉监治巫蛊于郡邸愍曽孙之无辜使女徒复作淮阳赵征卿渭城胡组更乳养私给衣食视遇甚有恩巫蛊事连岁不决至后元二年武帝疾往来长杨五柞宫望气者言长安狱中有天子气上遣使者分条中都官狱系者轻重皆杀之内谒者令郭穰夜至郡邸狱吉拒闭使者曰皇曽孙在此他人无辜死犹不可况曽孙乎使者自夕至明不得入因劾奏吉武帝亦悟曰天使之然也乃赦天下吉乃载曽孙送祖母史良娣家后有诏掖庭养视上属籍宗正时掖庭令张贺尝事戾太子思顾旧恩哀曽孙奉养曽孙甚谨以私钱供给教书既壮为取暴室啬夫许广汉女曽孙因依倚广汉兄弟及祖母家史氏受诗于东海澓【音馥】中翁高材好学亦喜游侠鬪鸡走马具知闾里奸邪吏治得失数上下诸陵周徧三辅尝困于莲勺【音辇勺】卤中尤乐杜鄠之间率常在下杜时防朝请舍长安尚冠里身足下有毛卧居数有光耀每买饼所从买家輙大雠【音售】亦以是自怪元平元年四月昭帝崩无嗣大将军霍光请皇后征昌邑王贺六月丙寅贺受皇帝玺绶尊皇后曰皇太后贺淫乱不君即位凡二十七日光白皇太后废之秋七月光奏议曰礼人道亲亲故尊祖尊祖故敬宗大宗无嗣择支子孙贤者为嗣孝武皇帝曽孙病已有诏掖庭养视至今年十八师受诗论语孝经操行节俭慈仁爱人可以嗣孝昭皇帝后奉承祖宗子万姓奏可遣宗正德至曽孙尚冠里舍洗沐赐御府衣太仆以軨猎车奉迎就齐宗正府庚申入未央宫见皇太后封为阳武侯已而羣臣奉上玺绶即皇帝位谒高庙八月己巳丞相敞薨九月大赦天下十一月壬子立皇后许氏赐诸侯王以下金钱至吏民鳏寡孤独各有差初羣臣方议所立后上乃求微时故劒羣臣知其意乃奏立许倢伃为皇后后父广汉封昌城君后封平恩侯皇太后归长乐宫初置屯衞
　　本始元年春正月募郡国吏民訾百万以上徙平陵遣使者持节诏郡国二千石谨牧养民而风徳化大将军光稽首归政上谦让委政焉论定策功益封大将军光万七千戸车骑将军光禄勲富平侯安世万戸诏曰故丞相安平侯敞等居位守职与大将军光车骑将军安世建议定策以安宗庙功赏未加而薨其益封敞嗣子忠及丞相阳平侯义度辽将军平陵侯明友前将军龙雒侯増太仆建平侯延年太常蒲侯昌谏大夫宜春侯谭当涂侯平杜侯屠耆堂长信少府闗内侯胜邑戸各有差封御史大夫广明为昌水侯后将军充国为营平侯大司农延平为阳城侯少府乐成为爰氏侯光禄大夫迁为平邱侯赐右扶风德典属国武廷尉光宗正德大鸿胪贤詹事畸光禄大夫吉京辅都尉广汉爵皆闗内侯德武食邑夏四月庚午地震诏内郡国举文学高第各一人五月鳯皇集胶东千乗赦天下赐吏二千石诸侯相下至中都官宦吏六百石爵各有差自左更至五大夫赐天下人爵各一级孝者二级女子百戸牛酒租税勿收六月诏曰故太子在湖未有号谥岁时祠其议谥置围邑秋七月诏立燕刺王太子建为广阳王立广陵王胥少子为髙密王
　　二年春以水衡钱为平陵徙民起第宅大司农阳城侯田延年有罪自杀夏五月诏曰朕以身奉承祖宗夙夜惟念孝武皇帝躬履仁义选明将讨不服匈奴远遁平氐羌昆明南越百蛮乡风欵塞来享建太学修郊祀定正朔协音律封泰山塞宣房符瑞应寳鼎出白麟获功德茂盛不能尽宣而庙乐未称其议奏有司奏请宜加尊号尊孝武庙为世宗庙奏盛德文始五行之舞天子世世献武帝廵守所幸之郡国皆立庙赐民爵一级女子百戸牛酒匈奴数侵边又西伐乌孙昆弥及公主上书言愿发国精兵以击匈奴唯天子哀怜出兵以救公主秋大兴发调闗东轻车鋭卒选郡国吏三百石伉健习骑射者皆从军御史大夫田广明为祁连将军后将军赵充国为蒲类将军云中太守田顺为虎牙将军及度辽将军范明友前将军韩増凡五将军兵十五万骑校尉常惠持节防乌孙兵咸击匈奴
　　三年春正月癸亥皇后许氏崩戊辰五将军师发长安夏五月军罢祁连将军广明虎牙将军顺有罪下有司皆自杀校尉常惠将乌孙兵入匈奴右地大克获封列侯大旱郡国伤旱甚者民毋出租税三辅民就贱者且毋收事尽四年六月己丑丞相义薨
　　四年春正月诏曰盖闻农者兴德之本也今岁不登已遣使者振贷困乏其令太官损膳省宰乐府减乐人使归就农业丞相防下至都官令丞上书入谷输长安仓助贷贫民民以车船载谷入闗者得毋用传三月乙卯立皇后霍氏赐丞相以下至郎吏从官金钱帛各有差赦天下夏四月壬寅郡国四十九地震或山崩水出北海琅邪地震壊祖宗庙诏丞相御史与列侯中二千石愽问经学之士有以应变辅朕之不逮毋有所讳令三辅太常内郡国举贤良方正各一人律令有可蠲除以安百姓条奏被地震壊败甚者勿收租赋大赦天下上以宗庙堕素服避正殿五日五月凤皇集北海安邱淳于秋广川王吉有罪废迁上庸自杀
　　地节元年春正月有星孛于西方三月假郡国贫民田夏六月诏宗室属未尽而防罪絶若有贤材改行劝善其复属使得自新冬十一月楚王延寿谋反自杀十二月癸亥晦日有蚀之
　　二年春三月庚午大司马大将军光薨诏曰大司马大将军愽陆侯宿衞孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世策以安宗庙天下蒸庶咸以康宁功德茂盛朕甚嘉之复其后世畴其爵邑世世毋有所与功如萧相国夏四月凤皇集鲁郡羣鸟从之大赦天下五月光禄大夫平邱侯王迁有罪下狱死上始亲政事又思报大将军功德乃复使乐平侯山领尚书事而令羣臣得奏封事以知下情五日一听事丞相以下各奉职奏事以傅奏其言考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有茍且之意也
　　三年春三月诏胶东相成治有异等其秩成二千石赐爵闗内侯又诏加赐鳏寡孤独高年帛二千石严教吏谨视遇毋令失职令内郡国举贤良方正可亲民者夏四月戊申立皇太子大赦天下赐御史大夫爵闗内侯中二千石爵右庶长天下当为父后者爵一级赐广陵王黄金千斤诸侯王十五人黄金各百斤列侯在国者八十七人黄金各二十斤九月壬申地震冬十月诏有能箴朕过失及贤良方正直言极谏之士以匡朕之不逮毋讳有司又诏罢车骑将军右将军屯兵及池籞未御幸者假与贫民郡国宫馆勿复修治流民还归者假公田贷种食且勿算事十一月诏令郡国举孝弟有行义闻于乡里者各一人十二月初置廷尉平四人秩六百石省文山郡并蜀
　　四年春二月封外祖母为愽平君故酂侯萧何曽孙建世为侯诏民有大父母父母丧者勿繇事使得收敛送终尽其子道夏五月诏自今子首匿父母妻匿夫孙匿大父母皆勿坐其父母匿子夫匿妻大父母匿孙殊死以下皆上请廷尉以闻立广川惠王孙文为广川王秋七月大司马霍禹谋反诏曰乃者东织室令史张赦使魏郡豪李竟报冠阳侯霍云谋为大逆朕以大将军故抑而不扬冀其自新今大司马愽陆侯禹与母宣成侯夫人显及从昆弟冠阳侯云乐平侯山诸姊妺壻度辽将军范明友长信少府邓广汉中郎将任胜骑都尉赵平长安男子冯殷等谋为大逆显前又使女侍医淳于衍进药杀共哀皇后谋毒太子欲危宗庙逆乱不道咸伏其辜诸为霍氏所诖误未发觉在吏者皆赦除之八月己酉皇后霍氏废九月诏遣使者循行郡国问民所疾苦减天下盐贾又诏令郡国岁上系囚以掠笞若瘐死者所坐名县爵里丞相御史课殿最以闻十二月清河王年有罪废迁房陵
　　元康元年以杜东原上为初陵更名杜县为杜陵徙丞相将军列侯吏二千石訾百万者于杜陵三月诏以鳯皇集泰山陈留甘露降未央宫其赦天下徒赐勤事吏中二千石以下至六百石爵自中郎吏至五大夫佐史以上二级民一级女子百戸牛酒加赐鳏寡孤独三老孝弟力田帛所振贷勿收夏五月立皇考庙益奉明园户为奉明县复高皇帝功臣綘侯周勃等百六十家子孙令奉祭祀其毋嗣者复其次秋八月诏曰朕不明六蓺郁于大道是以隂阳风雨未时其愽举吏民厥身修正通文学明于先圣之术宣究其意者各二人中二千石各一人冬置建章衞尉
　　二年春正月诏赦天下与士大夫厉精更始二月乙丑立皇后王氏赐丞相防下至郎从官钱帛各有差三月以鳯皇甘露降集赐天下吏爵二级民一级女子百戸牛酒鳏寡孤独高年帛夏五月诏曰比者狱吏用法持巧析律贰端増辞饰非奏不如实二千石各察官属勿用此人吏务平法或擅兴繇役饰厨传称过使客越职逾法以取名誉朕所不取今年颇被疾疫之灾其令郡国被灾甚者毋出今年租赋又曰闻古天子之名难知而易讳也今百姓多上书触讳以犯罪者朕甚怜之其更命询诸触讳在令前者赦之冬京兆尹赵广汉有罪要斩
　　三年春以神爵数集泰山赐诸侯王丞相将军列侯二千石金郎从官帛各有差赐天下吏爵二级民一级女子百戸牛酒鳏寡孤独高年帛三月诏封故昌邑王贺为海昬侯又诏曰朕微眇时御史大夫邴吉中郎将史曽史元长乐衞尉许舜侍中光禄大夫许延寿皆与朕有旧恩及故掖庭令张贺辅导朕躬修文学经术恩惠卓异厥功茂焉诗不云乎无徳不报封贺所子弟子侍中中郎将彭祖为阳都侯追赐贺谥曰阳都哀侯吉曽元舜延寿皆为列侯故人下至郡邸狱复作尝有阿保之功皆受官禄田宅财物各以恩深浅报之夏六月诏曰前年夏神爵集雍今春五色鸟以万数飞过属县翺翔而舞欲集未下其令三辅毋得以春夏擿巢探卵弹射飞鸟具为令立皇子钦为淮阳王
　　四年春正月诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今已来诸年八十以上非诬告杀伤他皆勿坐遣太中大夫彊等十二人循行天下存问鳏寡覧观风俗察吏治得失举茂材异伦之士二月河东霍征史等谋反诛之三月诏以神爵五采以万数集长乐未央北宫高寝甘泉泰畤殿中及上林苑赐天下吏爵二级民一级女子百戸牛酒加赐三老孝弟力田帛人二匹鳏寡孤独各一匹秋八月赐右扶风尹翁归子黄金百斤以奉其祭祀又赐功臣适后黄金人二十斤丙寅大司马衞将军安世薨比年丰谷石五钱
　　神爵元年春正月行幸甘泉祠泰畤三月幸河东祠后土诏曰廼者元康四年嘉谷元稷降于郡国神爵仍集金芝九茎产于函德殿铜池中九眞献竒兽南郡获白虎威鳯朕饬躬斋精祈为百姓东济大河神鱼出舞幸万岁宫神爵翔集朕之不德惧不能任其以五年为神爵元年赐天下勤事吏爵二级女子百戸牛酒鳏寡孤独高年帛所振贷物勿收行所过毋出田租西羌反发三辅中都官徒弛刑及应募佽飞射士羽林孤儿胡越骑三河颍川沛郡淮阳汝南材官金城陇西天水安定北地上郡骑士羌骑诣金城夏四月遣后将军赵充国彊弩将军许延寿击西羌六月有星孛于东方即拜酒泉太守辛武贤为破羌将军与两将军竝进诏曰军旅暴露转输烦劳其令诸侯王列侯蛮夷王侯君长当朝二年者皆毋朝秋赐故大司农朱邑子黄金百斤以奉祭祀是岁赵充国言屯田便宜十二事语在充国传二年春二月诏以鳯皇甘露降集京师赦天下夏五月羌虏降服斩其首恶大豪玉酋非首置金城属国以处降羌秋匈奴日逐王先贤掸【音田】将人众万余来降使都防西域骑都尉郑吉迎日逐破车师皆封列侯九月司校尉盖寛饶有罪下有司自杀匈奴单于遣名王奉献贺正月始和亲
　　三年春起乐游苑三月丙午丞相相薨秋八月诏曰吏不亷平则治道衰今小吏皆勤事而奉禄薄欲其毋侵渔百姓难矣其益吏百石以下奉十五
　　四年春二月诏曰廼者鳯皇甘露降集京师嘉瑞并见修兴太一五帝后土之祠祈为百姓防祉福鸾鳯万举蜚览翺翔集止于旁斋戒之暮神光显著荐鬯之夕神光交错或降于天或登于地或从四方来集于坛上帝嘉向【向读曰飨】海内承福其赦天下赐民爵一级女子百戸牛酒鳏寡孤独高年帛夏四月颍川太守黄霸以治行尤异秩中二千石赐爵闗内侯黄金百斤及颍川吏民有行异者爵人二级力田一级贞妇顺女帛令郡国举贤良可亲民者各一人五月匈奴单于遣弟呼留若王胜之来朝【呼留若王謡也胜之人名】冬十月凤皇十一集杜陵十一月河南太守严延年有罪弃市十二月鳯皇集上林五凤元年春正月行幸甘泉郊泰畤皇太子冠皇太后赐丞相将军列侯中二千石帛人百匹大夫人八十匹夫人六十匹又赐列侯嗣子爵五大夫男子为父后者爵一级夏赦徒作杜陵者冬十二月乙酉朔日有蚀之左冯翊韩延寿有罪弃市
　　二年春三月行幸雍祠五畤夏四月己丑大司马车骑将军増薨秋八月诏百姓嫁娶得具酒食相贺召郡国二千石毋有所禁冬十一月匈奴呼遫累【遫古速字累力追反】单于帅众来降封为列侯十二月平通侯杨恽【于吻反】坐前为光禄勲有罪免为庶人不悔过怨望大逆不道要斩三年春正月癸卯丞相吉薨三月行幸河东祠后土诏曰往者匈奴数为边宼百姓被其害朕承至尊未能绥安匈奴虚闾权渠单于请求和亲病死右贤王屠耆堂代立骨肉大臣立虚闾权渠单于子为呼韩邪单于击杀屠耆堂诸王竝自立分为五单于更相攻击死者以万数畜产大耗什八九人民饥饿相燔烧以求食因大乖乱单于阏氏【上音焉下音支】子孙昆弟及呼遫累单于名王右伊秩訾且渠当戸以下【伊秩訾且渠当戸皆匈奴官号也訾音子移反且音子余反】将众五万人来降归义单于称臣使弟奉珍朝贺正月北边晏然靡有兵革之事朕饬躬斋戒郊上帝祠后土神光竝见或兴于谷烛耀斋宫十有余刻甘露降神爵集已诏有司告祠上帝宗庙三月辛丑鸾鳯又集长乐宫东阙中树上飞下止地文章五色留十余刻吏民竝观朕之不敏娄防嘉瑞惧不能任其减天下口钱赦殊死以下赐民爵一级女子百戸牛酒大酺五日加赐鳏寡孤独高年帛置西河北地属国以处匈奴降者四年春正月广陵王胥有罪自杀匈奴单于称臣遣弟谷蠡【上音鹿下音犂】王入侍以边塞亡防减戍卒什二大司农中丞耿寿昌奏设常平仓以给北边省转漕赐爵闗内侯夏四月辛丑晦日有蚀之诏遣使者问民所疾苦复遣丞相御史掾二十四人循行天下举寃狱察擅为苛禁深刻不改者
　　甘露元年春正月行幸甘泉祠泰畤匈奴呼韩邪单于遣子右贤王铢娄渠堂入侍【铢音殊娄力于反】二月丁巳大司马车骑将军延寿薨夏四月黄龙见新丰丙申太上皇庙火甲辰孝文庙火上素服五日冬匈奴单于遣弟左贤王来朝贺
</div>
    <div class="pagination">
<a href="通志_page14.html">上一页</a><span>...</span><a href="通志_page10.html">10</a><a href="通志_page11.html">11</a><a href="通志_page12.html">12</a><a href="通志_page13.html">13</a><a href="通志_page14.html">14</a><span class="current-page">15</span><a href="通志_page16.html">16</a><a href="通志_page17.html">17</a><a href="通志_page18.html">18</a><a href="通志_page19.html">19</a><a href="通志_page20.html">20</a><span>...</span><a href="通志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
