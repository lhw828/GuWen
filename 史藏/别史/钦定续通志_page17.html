<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 17 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 17 页/共 284 页
  </h1>
  <div class="content">
   钦定续通志卷四十一
　　钦定四库全书
　　钦定续通志卷四十二
　　辽纪【二】
　　世宗　　　穆宗　　　景宗
　　世宗皇帝讳阮小字乌云义宗皇帝长子也母曰柔贞皇后萧氏义宗自东丹奔唐后母子仍留东丹帝长而仪观丰伟太宗爱之如子会同九年从伐晋大同元年二月封永康王四月丁丑太宗崩于栾城戊寅梓宫次中京诸将奉永康王即皇帝位于柩前甲申次定州命天徳硕格嘉哩等防梓宫先赴上京太后闻帝自立遣鲁呼率兵拒之六月甲寅朔次南京五院额尔竒木安图详衮刘格请为前锋至泰徳泉遇鲁呼军与战败之秋闰七月次潢河太后及鲁呼整兵拒帝于横渡相持数日各罢兵趍上京既而迁太后于祖州诛司徒华沙及春博哩八月壬午朔尊母萧氏为皇太后以太后族拉珠萨哈廉为国舅帐立详衮以总焉以崇徳宫户分赐翼戴功臣癸未始置北院枢宻使以安图为之九月壬子朔太宗皇帝于懐陵丁卯行柴册礼羣臣上尊号曰天授皇帝大赦改大同元年为天禄元年【契丹国志云以明年为天禄元年与辽史异】追諡皇考曰让国皇帝以安图主东丹国封明王察克为泰宁王以刘格为特哩衮高勲为南院枢宻使
　　二年春正月天徳萧翰刘格璸都等谋反事觉诛天徳杖萧翰迁刘格于边罚璸都使哈噶斯国汉主刘知逺殂子承祐立夏四月庚辰朔南唐遣使来慰且贺兼奉蜡丸书议攻汉是月如辽阳冬十月壬午南京留守魏王赵延寿薨以中台省右相徳哷为南京留守封燕王十一月驻跸彰武南
　　三年春正月萧翰及公主阿布哩谋反伏诛庚申肆赦二月迁故晋主重贵于建州夏六月戊寅以敞史耶律古尔锦为北院大王秋九月辛丑朔召羣臣议南伐冬十月遣将攻贝州徇地邺都南宫堂阳杀深州刺史史万山
　　四年春三月戊戍朔南唐遣使来贺南征防秋九月乙丑朔如山西冬十月自将南伐攻安平内丘束鹿等县下之是歳册皇后萧氏
　　五年春正月癸亥朔如百泉湖汉郭威弑其主自立国号周遣朱宪来告即遣使致良马汉北京留守刘崇自立于太原二月周遣姚汉英华昭来以书辞抗礼留之夏五月壬戍朔太子太傅赵莹薨命归葬于汴六月辛卯朔刘崇为周所攻遣使乞援且求封册遣燕王徳哷枢宻使高勲册为大汉神武皇帝南唐遣使来是夏清暑百泉岭秋七月汉遣使来谢册礼且请兵九月庚申朔自将南伐壬戍次归化州尚和山癸亥祭让国皇帝于行宫羣臣皆醉察克反帝崩年三十四諡曰孝和皇帝统和二十六年加諡孝和庄宪皇帝庙号世宗陵曰显陵
　　世宗天禄五年【其元年即太宗大同元年】
　　穆宗皇帝讳璟小字舒噜太宗长子也母曰靖安皇后萧氏会同二年封寿安王天禄五年九月癸亥世宗遇害逆臣察克等伏诛丁卯寿安王即皇帝位羣臣上尊号曰天顺皇帝改元应厯戊辰如南京是月遣刘承训告哀于汉冬十月遣兵会汉攻周晋州不克十一月汉周南唐各遣使来吊乙亥诏朝会依太宗皇帝故事用汉礼十二月甲辰汉遣使献弓矢鞍马
　　二年春正月戊午南唐遣使奉蜡丸书及进犀兕甲壬戍太尉和尔郭勒济谋逆伏诛三月癸亥南唐遣使奉蜡丸书丁卯复遣使来贡甲申以耶律塔拉为南院大王夏五月壬午南唐遣使来贡六月壬辰国舅政事令萧黙赫特宣政殿学士李澣等谋南奔事觉诏暴其罪乙未祭天地壬寅汉为周所侵遣使来求援命中台省右相高模翰赴之丁未以乳媪之兄吓噜世为阿克苏锡林额尔竒木秋七月乙亥政事令隆科林牙迪里侍中绅图郎君哈里等谋反伏诛八月己丑黙赫特伏诛杖李澣而释之九月戊午诏以平察克日用白黑羊酒祭天歳以为常壬戍猎于炭山祭天是月攻周冀州冬十月甲申朔汉遣使进葡萄酒十一月己卯日南至始用旧制行拜日礼十二月癸未朔高模翰及汉兵围晋州甲辰猎于近郊祀天地辛亥明王安图薨
　　三年春闰正月壬午汉以高模翰却周军遣使来谢二月甲子太保迪里修易州城镇州以兵来挑战却之三月庚辰朔南唐遣使来贡因附书于汉诏逹之庚寅如应州撃鞠丁酉汉遣使进毬衣及马庚子观渔于神徳湖夏五月壬寅汉遣使者来言石晋树先帝圣徳神功碑为周人所毁请再刻许之六月丁卯应天皇太后崩秋七月不视朝八月壬子以生日释囚己未汉遣使求援九月庚子汉遣使贡药冬十月鲁呼子完郎君扎干迪里谋反事觉辞连太平王雅斯哈林牙华格郎君锡伦等皆执之十一月辛丑汉遣使者来是冬驻跸奉圣州免南京今歳租
　　四年春正月己丑华格札干等伏诛释完及雅斯哈是月周主威殂养子晋王柴荣嗣立二月丙午朔周攻汉命政事令耶律逹鲁援之丙辰汉遣使进茶药如南京夏五月乙亥忻代二州叛于汉遣南院大王塔拉助逹鲁讨之丁酉塔拉败周将符彦卿于忻口秋七月乙酉归汉民被掠者九月丙申汉为周人所侵遣使来告冬十一月彰国军节度使萧迪里太保许从赟奏忻代二州防十二月庚午汉遣使来贡是冬驻跸杏
　　五年春二月庚申汉遣使请上尊号不许壬戌如褭潭夏四月己酉周侵汉汉遣使求援癸丑命郎君萧哈里世为北府宰相秋九月庚辰汉主有疾遣使来告冬十月庚寅南唐遣使来贡十一月乙未汉王崇殂子承钧遣使来告且求嗣立遣使吊祭遂封册之十二月辛巳汉遣使来议军事
　　六年夏六月甲子汉遣使来议军事秋七月不视朝是歳南唐为周所侵遣使浮海来求援留其使者不遣七年春二月辛酉南唐遣使奉蜡丸书辛未驻跸潢河夏四月戊午朔还上京辛巳杀女巫锡库初锡库上延年药方用男子胆和之不数年杀人无数至是觉其妄射杀之五月辛卯汉遣使来贡六月丙辰周南唐各遣使者来八月己未周使者来是秋不听政冬十月庚申猎于七鹰山十二月辛巳还上京
　　八年春二月乙丑驻跸潢河夏四月甲寅南京留守萧思温攻下防边州县遣人劳之五月周陷束城县秋七月猎于伊喇山迄于九月射鹿诸山不视朝冬十一月辛酉汉以周人来侵遣使告急乙丑使再至十二月庚辰又至
　　九年春正月戊辰驻跸潢河夏四月丙戌周人来侵戊戌以萧思温为兵马都总管撃之是月周拔益津瓦桥淤口三闗五月乙巳朔陷瀛莫二州癸亥如南京辛未周兵退猎于鹿埚南林六月戊寅复容城县庚辰西幸如怀州猎于白鹰山是月周主荣殂子宗训立秋七月发南京军戌范阳射鹿于鳯皇门九月遣使如南唐冬十二月戊寅还上京庚辰王子迪里前宣徽使哈斯及萧逹尔罕等谋反事觉繋之辛巳祀天地祖考告逆党事败丙申召羣臣议时政
　　十年春正月周殿前都防检赵匡废周自立建国号宋夏五月壬子汉以潞州归附来告六月庚申汉以宋兵围石州【宋史作泽州下同】来告遣大同军节度使阿拉及萧思温率兵援之秋七月己亥宋陷石州汉以潞州复叛遣使来告辛酉政事令耶律寿逺太保绰卜鄂博等谋反伏诛以酒脯祀天地于黑山八月如秋山幸怀州庚午以镇茵石狻猊击杀近侍古格冬十月丙子鲁呼子喜隠谋反辞连鲁呼下狱死十一月哈斯狱中上书陈便宜
　　十一年春二月丙寅释喜隠辛亥司徒乌埒济子特尔格诬告其父谋反杖而释之丙辰萧思温奏老人星见乞行赦宥闰月甲子如潢河夏四月射鹿不视朝五月乙亥司天王白李正等进厯六月甲午赦
　　十二年春正月甲戌夜观灯二月己丑以御史大夫萧和斯为北院枢宻使夏五月庚午以旱命左右以水相沃祷雨六月甲午祠木叶山及潢河秋如黒山赤山射鹿
　　十三年春正月自丁巳昼夜酣饮者九日癸酉杀兽人哈里二月庚寅汉遣使来告巡边乞张声援壬辰如潢河三月癸丑朔杀鹿人黙尔竒枭其首以示掌鹿者夏四月壬寅猎于潢河六月癸未杖杀近侍误伤獐者甲申杀獐人哈玛尔壬辰诏诸路録囚秋七月辛亥朔汉以宋难来告八月甲申以生日纵五坊鹰鹘戊戌幸近山呼鹿射之九月庚戌朔以青牛白马祭天地饮于野次终夕乃罢辛亥以酒脯祭天地复终夜酣饮冬十月丙申汉以宋难来告十一月庚午猎饮于虞人之家凡四日十二月戊子射野鹿赐虞人物有差庚寅杀彘人和卓
　　十四年春正月戊寅朔奉安神纛戊戌汉驰使告有宋难二月壬子诏西南面招讨使塔拉以兵援之癸亥如潢河戊辰支解鹿人摩多哈喇等七人于野封土识其地己巳如老林东泺壬申汉以败宋兵来告夏四月丁巳汉以撃退宋军遣使来谢五月射防鹻鹿于白鹰山至于浃旬六月丙午朔猎于玉山竟月秋七月壬辰以酒脯祀黑山八月乙巳如硙子岭射鹿戊申以生日值天赦不受贺曲赦京师囚乙卯録囚九月黄室韦叛冬十月丙辰以掌鹿舒苏代斡里为扎萨克辖所死罪以下得专之十一月壬午日南至宴饮逹旦自是昼寝夜饮杀近侍辖鲁十二月丙午以黑兎祭神乌尔古叛详衮僧隠与战败绩死之库果济败黄室韦降其众十五年春正月己卯以枢宻使伊勒希为行军都统虎军详衮齐苏为行军都监合诸部兵讨乌尔古二月帝东幸甲寅以获鸭除鹰坊刺面腰斩之刑复其徭役是月乌尔古杀其长苏尔台以降已而复叛三月癸酉手刺近侍栋尔丁丑大黄室韦伊聂济叛癸未五坊人四十户叛入乌尔古癸巳虞人色勒迪以侦鹅失期杀之夏四月乙巳小黄室韦叛伊勒希齐苏等撃之为所败乙卯以托里代伊勒希为都统农古为监军率轻骑进讨仍令塔玛锡济尔持诏招谕之五月伊勒希与战于柴河不利甲申室韦长伊聂济亡人迪里秋七月甲戌乌尔古至河徳泺遣额尔奇木华喇伊勒希巴察实撃之丁丑乌尔古掠上京北榆林峪遣林牙萧斡讨之庚辰伊勒希等与乌尔古战不利冬十月丁未察实与乌尔古战败之十二月甲辰以近侍喜格私归杀其妻丁未杀近侍苏噜克驻跸黑山平淀
　　十六年春正月丁卯朔被酒不受贺甲申微行市中赐酒家银绢乙酉杀近侍白海等三月己巳东幸庚午获鸭甲申获鹅皆饮逹旦五月甲申以歳旱泛舟于池祷雨复舍舟立于水中六月丙申赐白海家银绢秋七月壬午谕有司凡行幸之所高立标识令民勿犯违者以死论八月丁酉汉遣使贡金器铠甲闰月乙丑观野鹿入驯鹿羣立马饮至晡九月庚子以重九宴饮至壬子乃罢己未杀狼人纽斡哩十月庚辰汉主有母丧遣使赙吊十二月甲子幸酒人伯勒格家复幸殿前都防检律伊勒哈家宴饮连日赏赐无算左右多授官者戊辰汉遣使来贡是冬驻跸黑山平淀
　　十七年春正月庚寅朔林牙萧斡郎君耶律贤适讨乌尔古还授贤适右皮室详衮乙卯伊勒希巴古格献乌尔古俘夏四月戊辰杀鹰人逹鲁丙子射柳祈雨复以水沃羣臣五月辛卯杀鹿人扎喀壬辰北府宰相萧哈里薨六月己未支解雉人寿格寜古又杀鹿人四十四人是夏驻跸褭潭秋九月自丙戌朔猎于黑山赤山至于月终冬十月乙丑杀酒人索纽十一月辛卯杀近侍廷寿壬辰杀豕人额伯哩赫噜珠噜凖讷哷库壬寅杀鹿人唐古直格萨喇十二月辛未手杀饔人哈里复脔之是冬驻跸黑河平淀
　　十八年春正月乙酉朔宴于宫中不受贺己亥观灯于市命羣臣亦市酒纵饮三夕二月乙卯幸五坊使锡沙哩家宴饮逹旦如褭潭三月甲申如潢河乙酉获驾鹅祭天地庚戌杀鹘人呼图哩近侍华格及监囚哈里仍剉哈里之尸夏四月癸丑杀彘人察尔吉五月丁亥重五以被酒不受贺壬辰获鹅于硕格水野饮终夜丁酉与政事令萧巴雅尔南京留守高勲太师珠克刘承训等酣饮连日夜己亥杀鹿人佛徳埒克陶罕札卜库舒右宁察布黙克特逹勒等六月丙辰杀彘人托诺己未为殿前都检伊勒哈置神帐曲赦京畿囚是夏清暑褭潭秋七月辛丑汉主承钧殂子继元立来告且乞师遣使吊祭【按五代史宋史契丹国志承钧殂继恩实嗣六十日被弑弟继元立辽史不书继恩盖汉与辽使问乆絶继元始复结援遣使告立史因据事书之也】九月戊子杀详衮巴兰伊喇罕都等四人己丑登小山祭天地戊戌以宋欲袭河东谕西南面都统南院大王特烈豫为之备甲辰以伊勒哈兼政事令纽欢为近侍女真详衮嘉们为本部额尔竒木是秋猎于西京诸山冬十月辛亥宋围太原以塔拉为兵马总管发诸道兵救之十一月癸卯冬至被酒不受贺十二月丁丑杀酒人塔喇噶是冬驻跸黑山东川
　　十九年春正月己卯朔宴宫中不受贺己丑立春被酒命殿前都防检伊勒哈代行撃土牛礼甲午与羣臣为叶格戯戊戌于醉中骤加左右官乙巳诏太尉华格醉中处事有乖酒解可覆奏自立春饮至月终不听政三月甲寅汉刘继元嗣立遣使乞封册辛酉遣韩知范册继元为皇帝癸亥杀前导穆济伊喇剉其尸甲子汉遣使进白麃己巳如怀州猎获熊欢饮方醉驰还行宫是夜近侍霄格盥人华格庖人锡衮等六人反帝崩年三十九諡曰孝安敬正皇帝庙号穆宗附懐陵
　　穆宗应厯十九年【其元年即世宗天禄五年】
　　景宗皇帝讳贤字贤宁小字明扆世宗第二子也母曰懐节皇后萧氏察克之变帝甫四歳穆宗即位养帝于永兴宫既长穆宗酗酒怠政帝一日与韩匡嗣语及时事耶律贤适止之帝矍然悟不复言应厯十九年二月己巳穆宗于懐州遇弑帝率飞龙使尼哩侍中萧思温南院枢宻使高勲以甲骑千人驰赴之黎明至行在羣臣劝进遂即皇帝位于柩前羣臣上尊号曰天赞皇帝大赦改元保宁以殿前都防检耶律伊勒哈右皮室详衮萧乌埒济宿卫不严斩之三月丙戌入上京以萧思温为北院枢宻使太平王雅斯哈亡入沙陀己丑伊勒希巴诺木欢以隂附雅斯哈伏诛癸巳雅斯哈入朝甲午以萧思温兼北府宰相己亥封高勲为秦王夏四月戊申朔进封太平王雅斯哈为齐王改封赵王喜隠为宋王封隆先为平王舒吴王道隠蜀王必舒越王迪里冀王完卫王五月戊寅立妃萧氏为皇后秋七月丙子朔射柳祈雨壬寅汉遣使来贺冬十月如褭潭十一月甲辰朔行柴册礼祠木叶山驻跸鹤谷乙巳萧思温封魏王北院大王乌哲加裕悦
　　二年春正月丁未如潢河夏四月如东京致奠于让国皇帝及世宗庙五月癸丑西幸乙卯次盘道岭盗杀北院枢宻使萧思温六月还上京秋七月以右皮室详衮贤适为北院枢宻使九月辛丑得国舅萧哈齐及哈里杀萧思温状皆伏诛冬十一月攻宋定州不克十二月庚午汉遣使来贡
　　三年春正月甲寅右伊勒希巴希逹献徳哷勒俘庚申置登闻鼓院辛酉南京统军使魏国公韩匡美封邺王二月癸酉东幸壬午遣多和使阿尔斯兰回鹘己丑以青牛白马祭天地三月丁未以飞龙使尼哩为契丹行宫都部署夏四月丁卯世宗妃卓琳及普格以行厌魅赐死己卯祠木叶山行再生礼丙戌至自东幸六月丙子汉遣使问起居自是继月而至秋七月辛丑以贤适为西北路招讨使八月甲戌如秋山猎于平地松林又猎于辽河之源九月乙巳以濳邸给使者为塔玛部置官主之壬子如归化州猎于呼图哩巴山甲寅如南京冬十月己巳以黑白羊祀神癸未汉遣使来贡是月驻跸富瑚坂十一月庚子胪朐河裕悦扬尼哩等率其众来附十二月癸酉以青牛白马祭天地是冬驻跸金川四年春二月癸亥汉以皇子生遣使来贺闰月戊申齐王雅斯哈薨是夏驻跸冰井秋七月如云州冬十月丁亥朔如南京十二月甲午诏内外官上封事
　　五年春正月甲子特哩衮休格伐党项破之汉遣使来贡庚午御五鳯楼观灯二月壬辰越王必舒献党项俘戊申以青牛白马祭天地辛亥如新城三月乙卯朔复如新城追封皇后祖瑚穆哩为韩王赠伯瑚鲁古兼政事令宁古齐兼侍中夏五月癸亥乌哲薨辛未女真侵边杀都监逹里塔伊喇鄂啰罗六月庚寅女真宰相及额尔竒木来朝丙申汉遣人以宋事来告秋七月庚辰以保大军节度使耶律萨勒迪为中台省左相是月驻跸燕子城冬十月丁酉如南京十一月辛亥朔始获应厯逆党近侍霄格华格锡衮等诛之十二月戊戌汉将改元遣使禀命是月如归化州
　　六年春正月癸未如南京三月宋遣使约和以涿州刺史耶律昌珠加侍中与宋议和夏四月宋王喜隠坐谋反废是月幸冰井秋七月丁未朔閤门使卓库加检校太尉兼御史大夫庚申猎于平地松林冬十月乙亥朔还上京十二月戊子以沙门昭敏为三京诸道僧尼都总管加兼侍中
　　七年春正月甲戌朔宋遣使来贺壬寅望祠木叶山如扎兰淀二月癸亥汉鴈门节度使刘继文来朝丙寅以青牛白马祭天地三月壬午耶律苏色等献党项俘夏四月遣郎君舒苏使宋己酉祠木叶山辛亥射柳祈雨如频布里淀清暑六月遣使册汉主为大汉英武皇帝秋七月黄龙府卫将燕颇杀都监张琚以叛遣敞史耶律雅木丕勒讨之九月败燕颇于治河遣其弟安图追之燕颇走保乌舍城安图乃还是秋至自频跸淀冬十月钓鱼土河
　　八年春正月癸酉宋遣使来聘二月如金瓶泺三月辛未遣使廉问四方鳏寡孤独及贫乏失职者赈之夏六月以西南面招讨使耶律色珍为北院大王秋七月丙寅宁王扎穆妻安扎伏诛札穆高勲等除名辛未宋使来贺天清节八月癸卯汉遣使者来丁未如秋山己酉汉以宋事来告是月女真侵贵徳州东境九月辛未东京统军使察喇详衮古奏女真袭归州五寨壬午汉以为宋所侵遣使求援命南府宰相耶律刷冀王迪里赴之戊子汉以宋师压境遣使来告冬十月辛丑汉以退宋师来谢如长泺十一月丙子宋主匡殂其弟炅自立遣使来告辛卯遣郎君旺禄塔玛讷黙库等使宋吊慰十二月壬寅遣萧哲库马哲如宋贺即位丁未汉以宋军复至掠其军储来告且乞粮为助戊午诏南京复礼部贡院
　　九年春正月如鹿埚二月庚子宋遣使致其先帝遗物甲寅以青牛白马祭天地三月癸亥耶律刷迪里献援汉所获宋俘戊辰以粟二十万斛助汉夏四月遣使如宋会五月庚午汉遣使来谢且以宋事来告六月丙辰以宋王喜隠为西南面招讨使秋七月甲子宋遣使来聘壬申汉以宋侵来告丙子遣使以战马助汉八月汉遣使进葡萄酒冬十月甲子耶律刷以党项降酋克酬摩约来见丁卯以克酬为司徒摩约为太保如老翁川乙酉汉复遣使以宋事来告十一月癸卯祠木叶山乙巳遣太保塔喇噶等使宋乙卯汉复遣使以宋事来告十二月戊辰猎于近郊以所获祭天
　　十年春正月癸丑如长泺夏四月丁卯西幸五月癸卯赐尼哩死诛高勲六月己未驻跸防柳湖秋九月癸未平王隆先子辰格谋害其父车裂之是冬驻跸金川干亨元年春正月乙酉遣塔玛长寿使宋问兴师伐汉之故二月丁卯汉以宋兵压境遣使乞援以南府宰相耶律刷为都统冀王迪里为监军赴之又命南院大王色珍以所部从枢宻副使穆济督之三月辛巳苏色遣人以别部华格等降纳之丙戍汉遣使谢抚谕军民诏北院大王希逹伊实王萨哈勒等以兵戍燕己丑汉使告宋兵入境诏左千牛卫大将军韩侼大同军节度使耶律善布以本路兵援之丁酉耶律刷等与宋战于白马岭败绩冀王迪里及图鲁卜部节度使图敏黄皮室详衮唐古皆死之夏四月辛亥汉以行军事宜来奏卢俊自代州驰状告急五月己卯宋兵攻河东汉与战不利刘继文卢俊来奔六月刘继元降宋汉亡甲子封刘继文为彭城郡王卢俊同政事门下平章事宋人来侵丁卯北院大王希逹统军使萧托果伊实王萨哈勒撃之战于沙河败绩己巳宋人围南京丁丑诏谕耶律刷及希逹托果等军中事宜秋七月癸未刷等及宋兵战于高梁河大败之八月如冰井乙丑耶律刷等献宋俘九月己卯以燕王韩匡嗣为都统南府宰相耶律刷为监军特哩衮休格南院大王色珍权奚王穆济等各率所部兵南伐仍命大同军节度使善布领山西兵分道以进冬十月乙丑韩匡嗣与宋兵战于满城败绩辛未太保舒苏与宋兵战于火山败之辛丑日南至大赦改元十二月乙卯燕王韩匡嗣遥授晋昌军节度使降封秦王壬戌以蜀王道隠为南京留守徙封荆王是冬驻跸南京
　　二年春正月丙子封子隆绪为梁王隆庆恒王丁亥以特哩衮休格为北院大王前枢宻使贤适封西平郡王二月戊辰如清河三月丁亥西南面招讨副使耶律旺禄太尉华格遣人献党项俘是月如南京复西幸遣兵攻雁门不利夏四月庚辰祈雨戊子清暑于燕子城六月己亥喜隠复谋反囚于祖州秋七月戊午旺禄等献党项俘八月戊戌东幸冬十月辛未命巫祠天地及兵神辛巳以将南伐祭旗鼓癸未次南京庚寅次固安以青牛白马祭天地己亥围瓦桥闗十一月庚子朔宋人来袭图鲁卜部节度使萧斡及四防军详衮耶律赫徳撃却之壬寅休格败宋兵于瓦桥东再战再败之戊申又败之于水南追至莫州己酉复败之丙辰班师乙丑还次南京十二月庚午朔休格拜裕悦大飨军士如富瑚坂
　　三年春二月丙子东幸己丑复如南京三月以秦王韩匡嗣为西南面招讨使夏四月如羊城泺五月丙午上京汉军乱刧立喜隠不克立其子留礼寿上京留守楚实勒擒之秋七月甲子留礼寿伏诛八月猎于炭山冬十月如富瑚坂十一月辛亥加楚实勒同政事门下平章事是月以南院枢宻使郭袭为武定军节度使十二月以辽兴军节度使韩徳让为南院枢宻使
　　四年春正月己亥如华林天柱夏四月自将南伐至满城战不利守太尉奚斡里死之五月班师清暑于燕子城秋七月壬辰赐喜隠死八月如西京九月庚子如云州甲辰猎于尚和山帝不豫壬子次焦山帝崩年三十五諡曰孝成皇帝重熈二十一年加諡孝成康靖皇帝庙号景宗陵曰干陵
　　景宗保宁十年【其元年即穆宗应厯十九年】干亨四年凡十四年













　　钦定续通志卷四十二
&lt;史部,别史类,钦定续通志&gt;
　　钦定四库全书
　　钦定续通志卷四十三
　　辽纪【三】
　　圣宗【一】
　　圣宗皇帝讳隆绪小字文殊努景宗长子也母曰睿智皇后萧氏干亨二年封梁王四年九月壬子景宗崩癸丑即皇帝位于柩前时年十二皇后奉遗诏摄政冬十月己未朔帝始临朝辛酉羣臣上尊号曰昭圣皇帝尊皇后为皇太后大赦以南院大王巴古济总领山西诸州事北院大王裕悦休格为南面行军都统奚王和硕鼐副之同政事门下平章事萧道宁领本部军驻南京乙丑如显州十二月戊午命耶律苏色讨凖布辛酉宋使来议和诏以无书却之辛未南面招讨使秦王韩匡嗣薨
　　统和元年春正月乙丑以遗诏复封札穆为宁王戊辰以威乌库哩部节度使耶律乌克同政事门下平章事甲戍荆王道隠薨丙子以休格为南京留守仍赐南面行营总管印总边事辛巳苏色献准布俘甲申党项侵边西南面招讨使韩德威击破之乙酉诏苏色与达罕讨党项诸部二月戊子禁所在官吏军民不得无故聚众私语及冒禁夜行违者坐之甲午葬景宗皇帝于干陵以近幸朗掌饮伶人塔鲁为殉帝与皇太后因为书附上大行丙申皇太后诣陵置奠命绘近臣于御容殿辛丑南京统军使耶律善补奏宋边七十余村来附诏抚存之苏色奏讨党项捷戊申以特哩衮华格为北院大王吉琳为南府宰相辛亥幸圣山遂谒三陵三月己未次独山辛酉以大父帐太尉耶律赫勒讷为特哩衮甲子驻跸辽河之平淀辛巳以国舅同平章事萧道宁为辽兴军节度使仍赐号忠亮佐理功臣壬午以青牛白马祭天地夏四月丙戍朔如东京以枢密副使耶律穆济兼侍中为东京留守丙申南幸诏赐西南路招讨使达罕劒得専杀壬子如徽州以耶律庆朗为信州节度使五月壬戍西南路招讨请益兵讨西突厥诸部诏北王府耶律普努宁以逹巴徳哷勒二部兵赴之庚午耶律善补招亡入宋者得千余户归国辛未次永州丙子以青牛白马祭天地戊寅如木叶山六月乙酉党项酋长执额尔竒木子乌延等内附丙戍还上京己丑驸马都尉卢俊与公主不协诏离之出俊为兴国军节度使辛夘有事于太庙甲午帝率羣臣上皇太后尊号曰承天皇太后羣臣上皇帝尊号曰天辅皇帝大赦改元复国号曰大契丹【据契丹国志增辑】文武官各进爵丁未以枢密副使耶律色珍守司徒秋七月甲寅朔皇太后聴政乙夘帝亲録囚辛酉行再生礼丙子韩徳威上党项俘辛巳赏西南面有功将士八月戊子西廵癸巳帝与皇太后如懐州己亥猎于赤山乙巳诏裕悦休格提元城壬子韩徳威表请伐党项之复叛者诏许之九月癸丑以东京平州旱蝗诏赈之丙辰以南京秋霖害稼权停闗征以通山西籴易壬戍还上京丙子如老翁川冬十月癸巳苏色奏徳哷勒部及叛蕃来降乙未诏每嵗诸节度使贡献如契丹宫例止进鞍马丁酉以呉王舒为上京留守行临潢尹事帝将征髙丽阅东京留守耶律穆济所总兵马丙午命宣徽使兼侍中布琳林牙克特等将兵东讨十一月壬子朔观渔于塔玛泺癸丑应州获宋谍磔于市十二月壬午朔如显州甲午东幸己亥皇太后观渔于玉盆湾辛丑观渔于濬渊甲辰敕诸刑辟已结正决遣而有寃者聴诣台诉是夕燃万鱼灯于双溪
　　二年春正月甲子如长泺二月丙申东路行军宣徽使萧布琳奏讨女真捷庚子奉皇太后观猎于饶乐川乙巳赐五国威伊济节度使耶律威乌克劒得便宜行事丁未韩徳威献所袭河东俘三月猎于山榆甸夏四月丁亥宣徽使同平章事耶律普宁都监萧勤徳献征女真捷授普宁兼政事令勤徳神武卫大将军庚寅皇太后临决滞狱壬辰以宣徽南院使刘承规为承徳军节度使崇徳宫都部署保义军节度使张徳筠为宣徽北院使五月乙夘祠木叶山丁丑驻跸沿桞湖六月己夘朔皇太后决狱至月终秋七月癸丑皇太后行再生礼八月辛夘女真珠卜奇萨里等八族举众内附是月如鵞山猎于岭右九月戊申朔驻跸土河冬十月丁丑朔以归化州刺史耶律普宁为彰徳军节度使右武卫大将军韩倬为彰国军节度使兼侍卫亲军兵马都指挥使十一月苏色等讨准布杀其酋长达尔罕十二月辛丑以翰林学士承防马得臣为宣政殿学士耶律佛徳为南京统军使耶律瑶升为大内特哩衮大仁靖为东京中台省右平章事
　　三年春正月丙午如长泺丁巳以翰林学士邢抱朴为尚书礼部侍郎知制诰左拾遗知制诰刘景吏部郎中知制诰牛藏用并政事舍人二月丙子朔以牛藏用知枢密直学士三月乙巳朔免纳喇威二部户役夏四月乙亥朔祠木叶山壬午以鳯州刺史赵匡符为保静军节度使癸未以左监门卫大将军王庭朂为奉先军节度使彰武军节度使韩徳凝为崇义军节度使五月壬子还上京癸酉以国舅萧道宁同平章事知沈州军州事六月甲戍如柏坡皇太后亲决滞狱乙亥以归义军节度使王希严为兴国军节度使秋七月甲辰朔以将征髙丽诏诸道缮兵甲寅东幸丙寅驻跸土河丁夘遣使阅东京诸军兵器及东征道路以平章事萧道宁为昭徳军节度使武定军节度使守司空兼政事令郭袭为天平军节度使大同军节度使守太子太师兼政事令刘延构为义成军节度使八月癸酉以辽泽沮洳罢征髙丽命枢密使耶律色珍为都统驸马都尉萧恒徳为监军以讨女真丁丑次藁城庚辰至显州辛巳如干州观新宫甲申命南北面臣僚分巡山陵林木及令干显二州上所部里社之数辛丑西幸闰九月癸酉命邢抱朴勾检显陵丙子行次海上辛巳诏谕东征将帅乘水涸进讨丙申女真宰相哲伯埓来贡戊戌驻跸东古山冬十一月辛夘以韩徳让兼政事令癸巳禁行在市易布帛不中尺度者
　　四年春正月甲戌观渔于土河林牙耶律穆尔古彰徳军节度使萧达林上东征俘获丙子枢密使耶律色珍林牙勤徳等上讨女真所获甲午如长泺二月壬寅以四番都统军李继忠为检校司徒上柱国癸夘西夏李继迁叛于宋来降以为定难军节度使银夏绥宥等州观察处置等使特进检校太师都督夏州诸军事西番酋帅斡尼奇伊为保大军节度使鄜坊等州观察处置等使丙寅行次纽斡哩井三月甲戍宋将曹彬崔彦进米信由雄州道田重进由飞狐道潘美杨继业由鴈门道来侵岐沟涿州固安新城皆陷诏宣徽使布琳驰赴燕南与休格议军事分遣使者徴诸部兵益休格以击之复遣东京留守耶律穆济以大军继进赐劒専杀乙亥以亲征告陵庙山川丙子统军使耶律佛徳败宋师于固安庚辰寰州刺史赵彦章以城叛附于宋辛巳宋兵入涿州义顺军节度副使赵希赞以朔州叛附于宋壬午诏林牙勤徳以兵守平州之海岸癸未师及田重进战于飞狐不利冀州防御使大鹏翼康州刺史马頵【马頵辽史作马赟兹据文献通考改】马军指挥使何万通死之丁亥以北院枢密使耶律色珍为山西兵马都统北院宣徽使布琳为南征都统以副休格彰国军节度使艾正以应州叛附于宋辛夘武定军马步军都指挥使郢州防御使吕行徳等以飞狐叛附于宋癸巳赐林牙穆尔古旗鼓及劒率禁军骁鋭以助休格丙申步军都指挥使穆超以灵丘叛附于宋夏四月己亥朔次南京庚子特哩衮瑶升西南面招讨使韩徳威以捷闻辛丑宋潘美陷云州壬寅遣穆济穆尔古勤徳等领偏师助休格癸夘休格以捷闻诏勤徳还军诏侍中穆济统诸军赴行在所本布部节度使和勒敦黄皮室详衮嘉哩等各上所获兵甲又诏两部突骑赴蔚州以助达林横帐郎君老君努率诸郎君巡徼居庸之北将军华格统平州兵马横帐郎君努克为黄皮室都监郎君伊里为北府都监各以歩兵赴蔚州以助色珍庚戍以色珍为诸路兵马都统逹林兵马副部署托色都监以代善布韩徳威癸丑宋将曹彬米信北渡拒马河乙卯休格等击败之蔚州左右都押衙李存璋许彦钦等杀节度使萧卓琳执监城使铜州节度使耶律绍忠【耶律绍忠辽史作耿绍忠兹据太平治迹统类改】以城叛附于宋丙辰复涿州告天地戊午帝次沙沽河之北淀召林牙勤徳议军事己未休格布琳来朝辛酉大军次固安壬戍围固安城破之五月庚午师及曹彬米信战于岐沟闗大败之追至拒马河癸酉师还次新城甲戍以军防遣使分谕诸路京镇己卯次固安南以青牛白马祭天地庚辰遣详衮巴雅尔率兵赴应朔二州界与特哩衮瑶升招讨韩徳威等御宋兵在山西之未退者壬午还次南京癸未色珍奏复蔚州乘胜攻下灵丘飞狐丙戍御元和殿大宴从军将校封休格为宋国王加布琳筹寜普努寜及诸有功将校爵赏有差丁亥发南京诏休格备兵储粟以待大举南征戊子宋复围蔚州色珍击破之六月戊戍诏韩徳威赴阙加统军使佛徳检校太师甲辰诏休格遣礮手西助色珍甲寅色珍奏复寰州戊午如凉陉癸亥以节度使韩布格翰林学士邢抱朴等充云州宣谕招抚使秋七月丙子色珍奏复朔州擒宋将杨继业宋云应诸州守将皆弃城遁辛巳以防告天地八月己未复山西今嵗租赋癸亥加色珍守太保九月甲戍次黒河丁丑次河阳北辛巳纳皇后萧氏丙戍次儒州以将南征遣皮室详衮托廸郎君伊喇先赴本军缮甲兵己丑召北大王普努寜赴行在所甲午皇太后行再生礼冬十月丁酉复行再生礼为帝祭神祈福命新州节度使布克逹哩选人分道廵检山西四州甲辰出居庸闗庚戍分遣伊喇沿边侦候辛亥命皇族庐帐驻东京延芳淀壬子诏以敕牓谕拒马河南六州乙卯如南京戊午复南院部民今嵗租赋十一月庚午以政事令韩徳让守司徒壬申以古北松亭榆闗征税不法遣使鞫之女真请以兵从征许之癸酉御正殿大劳南征将校丙子南伐次狭底埚皇太后亲阅辎重兵甲丁丑以休格为先锋都统辛巳诏以北大王普努寜居奉圣州其山西五州公事与节度使布克逹哩共裁决之乙酉置诸部监勒所部各守营伍丙戍遣穆尔古萧继逺沿边廵徼丁亥以青牛白马祭天地壬辰至唐兴县时宋军屯滹沱桥北选将射之进焚其桥癸巳渉沙河卓特部节度使罗卜科都监耶律盻与宋战于泰州不利乙未以御盏郎君华格权卓特部节度使横帐郎君佛哩为都监代罗卜科命彰徳军节度使萧逹林将军托色略地东路十二月己亥休格败宋师于望都壬寅营于滹沱北诏休格以骑军絶宋兵毋令入邢州命太师旺禄谨侦候甲辰诏南大王与休格合势进讨宰相安寜及宋将刘廷让李敬源战于莫州败之乙巳擒宋将贺令圗杨重进等国舅详衮塔喇噶宫使萧逹哩死之丁未筑京观击杨团城下之诏禁侵掠己酉次神榆村诏上杨团城粟麦兵甲之数辛亥以黑白二牲祭天地癸丑拔冯母镇丙辰邢州降丁巳拔深州李继迁欵塞请防许之
　　五年春正月乙丑破容城县丁卯攻文安下之戊寅帝还南京己卯大赉将士壬辰如华林天柱二月甲午至自天柱三月癸亥如长春宫赏花钓鱼丁丑以伊喇嘉哩侦候有功命入御盏郎君班祗候夏四月癸巳如南京丁酉帝率羣臣上皇太后尊号曰睿徳神略应运启化承天皇太后羣臣上帝尊号曰至徳广孝昭圣天辅皇帝戊戍诏有司条上勲旧等第加恩癸丑清暑于氷井秋七月猎于平地松林九月丙戍如南京是冬驻跸南京
　　六年春正月庚申如华林天柱二月甲寅大同军节度使同平章政事刘京致仕三月癸未李继迁遣使来贡夏四月乙未如南京五月癸亥南府宰相耶律沙薨闰月甲寅停威伊济部嵗贡貂鼠青鼠皮六月乙丑谕诸道备南征攻城噐具秋七月丙戍观市己亥遣南面招讨韩徳威讨河湟诸蕃违命者己酉驻跸洛河壬子加韩徳威开府仪同三司兼政事令门下平章事东京留守兼侍中漆水郡王耶律穆济为大同军节度使癸丑增置涿州驿传丙辰以青牛白马祭天地八月戊午休格与巴雅尔纽勒珲败宋兵于易州庚申如黎园温汤癸亥以将伐宋遣使祭木叶山丁丑西北路管押详衮舒僧格以伐哲琳珠噜二部上所俘获以大同军今嵗霜旱乏食増价折粟以利贫民丁酉皇太后幸韩徳让帐厚加赏赉九月戊戍如南京己亥有事于太宗庙以唐元徳为奉陵军节度使癸卯南伐庚戍攻涿州破之宋师退色珍巴雅尔等追击大败之冬十月戊午攻沙堆驿破之己巳以黑白羊祭天地丙子筹寜奏破狼山防辛巳复奏败宋师于益津闗癸未进军长城口宋定州将李兴以兵逆战休格击败之十一月甲申诏诸军备攻具庚寅驻长城口督大军四面进攻宋师溃帝与徳让邀击之大获辛卯围满城甲午拔之戊戍攻下祁州己亥拔新乐庚子破小狼山砦丁未宋师出益津闗国舅郎君圗卜威详衮实格击走之十二月丙辰畋于沙河是月大军驻宋境是嵗诏开贡举
　　七年春正月癸未朔班师戊子宋鸡壁砦守将郭荣率众来降诏屯南京庚寅次长城口壬辰李继迁与兄继捧有怨乞与通好帝知其非诚不许癸巳谕诸军趣易州己亥禁部从伐民桑梓癸卯攻易州甲辰破之迁其军民于燕京乙巳如易州抚谕士庶丙午以青牛白马祭天地诏谕三京诸道辛亥还次南京六军觧严二月壬子帝御元和殿受百官贺乙卯大飨军士爵赏有差枢宻使韩徳让封楚国王驸马都尉萧寜逺同政事门下平章事是日如长春宫甲子诏南征所俘有亲属分隶诸帐者给官钱赎之使相从乙丑赏南征女真军使东还甲戍诏云州租赋止输本道三月壬午遣使祭木叶山禁刍牧伤禾稼李继迁遣使来贡丁亥诏易州筑京观己丑免云州逋赋丙申诏开竒路通易州市戊戍以王子帐耶律襄之女封义成公主下嫁李继迁是春驻跸延芳淀夏四月甲寅还京以御史大夫乌尔古领伊实大王甲子谏议大夫马得臣以帝好击毬上疏切谏帝嘉纳之丁卯吐浑和珍回鹘安进吐蕃都圗等自宋来归丙子以锡里军耶律杳为常衮己卯驻跸儒州龙泉庚辰遣宣徽使布琳等分道备宋以约尼副使崆果啰为锡里伊喇详衮五月辛卯猎于桑干河六月辛酉诏燕乐宻云二县荒地许民耕种免赋役十年乙亥出诸畜赐边部贫民是月休格巴雅尔破宋兵于泰州秋七月癸巳遣兵南征甲午以逹勒巴纳喇威三部各四人益东北路来人婆里徳丁酉劳南征将士冬十一月甲寅钓鱼于沈子泺癸亥猎于好草岭八年春正月辛巳如台湖庚寅诏决滞狱庚子如沈子泺三月丁丑李继迁遣使来贡乙酉城杏埚以宋俘实之是月如盘山猎于西科绰山夏四月庚午以嵗旱诸部艰食赈之五月戊子以宋降卒分隶诸军丙申清暑呼圗哩巴山诏括民田六月丙午以北面林牙穆尔古为北院大王秋八月乙卯以黑白羊祭天地九月乙亥北女真四部请内附壬辰李继迁献宋俘冬十月丙午以败宋师复遣使来告是月驻跸大王州十一月庚寅以吐谷浑民饥赈之十二月癸卯李继迁遣使者来庚戍遣使封李继迁为夏国王
　　九年春正月庚辰如台湖乙酉枢宻使监修国史室昉等进实録辛卯免三京诸道租赋仍罢括田二月丙午夏国遣使告伐宋防丁未以涿州刺史耶律旺禄为特哩衮闰月壬申遣翰林承防邢抱朴等分决诸道滞狱三月庚子赈室韦乌尔古诸部戊申复遣库部员外郎马守琪等分决诸道滞狱甲子如南京夏四月乙亥夏国王李继迁遣使来谢封册丙戍清暑于炭山秋七月癸卯通括户口乙巳诏诸道举才行察贪酷抚高年禁奢僭有殁于王事者官其子孙己未夏国以复绥银二州遣使来告是月猎于盘道岭及炭山九月己酉驻跸庙城冬十月壬申夏国遣使来上宋所授敕命丁丑定难军节度使李继捧来附授推忠効顺启圣定难功臣开府仪同三司检校太师兼侍中封西平王十一月己亥以青牛白马祭天地十二月夏国王李继迁潜附于宋遣招讨使韩徳威持诏谕之
　　十年春正月丙午如台湖二月壬午免云州今嵗租赋辛卯给复云州流民三月丙辰如炭山夏五月癸巳复朔州流民三年八月癸亥观稼仍遣使分阅苖稼九月癸卯如五台山金河寺冬十月壬申夏国来贡十二月庚辰猎于儒州东川拜天是月以东京留守萧恒徳等伐高丽
　　十一年春正月如延芳淀三月丙午出内帑钱赐南京统军司军高丽王治奉表请罪诏取女真鸭渌江东数百里地赐之夏四月如炭山清暑秋八月如秋山冬十月甲申驻跸富瑚坂
　　十二年春正月甲寅以同政事门下平章事耶律实埒为特哩衮诏复行在五十里内租乙卯如延芳淀戊午蠲宜州赋调庚申郎君耶律必舒等谋叛伏诛壬戍以南院大王耶律景为上京留守封漆水郡王二月甲申免南京被水户租赋甲午免诸部嵗输羊及闗征三月戊午如南京丙寅遣使抚谕高丽壬申如长春宫夏四月辛卯如南京五月戊午如炭山清暑六月庚子录囚秋七月甲寅遣使视诸道禾稼辛酉以南院枢宻使室昉为中京留守加尚父戊辰观获庚午诏契丹人犯十恶者依汉律己卯以翰林承防邢抱朴参知政事八月庚辰皇太妃领西北路乌尔古等部兵及永兴宫分军抚定西边以萧逹林督其军事乙酉宋遣使约和不许戊子以国舅帐尅萧圗格为伊勒希巴丁酉录囚杂犯死罪以下释之是月猎于东山九月辛酉宋复遣使约和不许壬戍行拜奥礼冬十月乙酉猎汗州之西山乙巳诏定均税法十一月戊申行再生礼诏诸部所俘宋人有官吏儒生抱噐能者诸道军勇健者具以名闻庚戍诏郡邑贡明经茂材异等甲寅诏南京决滞狱十二月甲申赐南京统军司贫户耕牛戊子高丽进妓乐却之癸巳女真以宋人浮海致赂及乌色叛来告丁未如南京猎于顺州西甸
　　十三年春正月壬子如延芳淀丁巳増泰州遂城等县赋庚申诏诸道劝农庚午如长春宫是月攻府州战于子河不利三月癸丑夏国来贡夏四月己卯邢抱朴以母忧去官起复丙戍诏诸道民户应厯以来胁从为部曲者仍籍州县甲午如炭山清暑是月攻雄州不克六月丁丑诏减前嵗括田租赋丙戍诏许昌平懐柔等县人垦业荒地秋七月丁巳乌色乌哲圗渤海雅木丕勒等侵铁骊遣奚王和硕鼐等讨之八月丙子夏国遣使进马九月戊午赐南京太学水硙庄一区是月如大王川冬十月乙亥置义仓戊子乌色归款十一月辛酉遣使册王治为高丽国王戊辰高丽遣童子十人来学本国语十二月辛巳夏国以败宋人来告
　　十四年春正月己酉渔于潞河丁巳蠲三京及诸州赋丙寅夏国来贡三月壬寅高丽王治表乞为婚许之庚戍高丽复遣童子十人来学本国语甲寅韩徳威奏讨党项防甲子诏安集朔州流民夏四月庚寅如炭山清暑己亥凿大安山取刘守光所藏钱是月削奚王和硕鼐东京留守萧恒徳等五人官五月癸卯遣邢抱朴决南京滞狱六月辛未如炭山清暑冬十月戊午乌哲圗乞内附十一月甲戍诏诸军官毋非时畋猎妨农十二月甲寅减南京道新定税法如南京
　　十五年春正月庚午如延芳淀丙子以河酉党项叛诏韩徳威讨之庚辰诏诸道劝民种树癸未乌色长武周来降己丑诏南京决滞囚乙未免流民税二月丙申如长春宫戊戍劝丕勒部富民出钱以赡贫民丙午夏国来贡丙辰韩徳威奏破党项防丁巳诏民耕种丕勒部旷地三月戊辰募民耕滦州荒地免其租赋十年己巳夏国以破宋师来告己卯封夏国王李继迁为西平王壬午免南京逋税及义仓粟甲申河西党项乞内附癸巳宋主炅殂子恒嗣位甲午皇太妃献西边防夏四月乙未罢奚王部嵗贡戊戍录囚壬寅发义仓粟赈南京诸县己酉如南京己未如炭山清暑五月己巳诏平州决滞狱是月徳哷勒八部杀详衮以叛萧逹林追击之六月壬子夏国遣使来谢封册秋七月辛未禁吐谷浑别部鬻马于宋辛卯诏南京疾决狱讼八月丁酉猎于平地松林九月丙寅罢东边戍卒戊子萧逹林奏讨凖布防冬十月壬辰驻跸駞山罢奚王诸部贡物戊戍弛东京道鱼泺之禁辛酉录囚十一月壬戍录囚丙戍如显州是月高丽王治薨十二月乙巳钓鱼于土河己酉驻跸駞山壬子夏国来贡甲寅遣使祭高丽王治诏其侄权知国事丙辰录囚

　　钦定续通志卷四十三
　　钦定四库全书
　　钦定续通志卷四十四
　　辽纪【四】
　　圣宗
　　统和十六年春正月乙丑如长泺二月庚子夏国来贡内午以监门卫上将军耶律实埒为中防省左相夏四月癸邜振崇徳宫所被水州县丁未罢民输官俸己酉祈雨乙邜如木叶山五月丁邜祠木叶山告来嵗南伐乙酉还上京六月清暑于炭山秋七月丁巳朔録囚八月丁亥朔东幸九月丁己朔驻跸得胜口冬十月遣使册髙丽国王诵十二月丙戍宋王休格薨进封弟恒王隆庆为梁王南京留守郑王隆祐为呉王
　　十七年春正月乙邜朔如长春宫夏四月如炭山清暑秋七月以伐宋诏谕诸道九月庚辰朔如南京己亥南伐北院枢宻使魏王耶律色珍薨以韩徳让兼知北院枢宻使事冬十月癸酉攻遂城不克遣萧继逺攻狼山镇石砦破之次瀛州与宋师战擒其将康昭裔宋顺【按康昭裔宋史通鉴俱作康保裔实战死优诏赠恤録其子孙辽史谓被擒嗣且以为昭顺节度使恐非一人宋史契丹国志俱载于明年则更误矣】进攻乐夀拔之复与宋师战于遂城败之
　　十八年春正月还次南京诏诸军各还本道二月如延芳淀夏四月己未驻跸清泉淀五月丁酉清暑于炭山六月准布叛酋呼纽降诏诛之秋七月驻跸汤泉九月乙亥朔驻跸黒河冬十一月甲戍朔授李继迁子徳昭朔方军节度使
　　十九年春正月辛巳以祗候郎君班详衮观音为霞鲁部大王二月猎于崖头川三月乙亥夏国来贡乙酉西南面招讨司奏党项防壬辰皇后肃氏以罪降为贵妃夏五月癸酉清暑于炭山丙戍册萧氏为齐天皇后庚寅以伊喇详衮耶律仁努为伊实大王辛邜以青牛白马祭天地六月乙巳以宋将康昭裔为昭顺军节度使戊午夏国奏下宋恒懐庆三州秋七月丙戍以东京统军使耶律诺观为南府宰相九月戊子驻跸昌平庚寅西南面招讨司奏讨吐谷浑防辛邜如南京冬十月己亥南伐壬寅次盐沟呉王隆祐徙封楚王留守京师壬子以青牛白马祭天地甲寅及宋师战于遂城败之【按宋史书遂城之战谓败在契丹盖两国各讳其败也】庚申以黑白羊祭天地丙寅次满城以泥淖班师十一月丙子宋兵出淤口益津闗来侵侦候玛虞人珠克击败之己邜观渔于儒门泺闰月己未减闗市税十二月庚辰免南京平州租税
　　二十年春正月庚子如延芳淀诏安抚西南面向化诸部甲寅夏国来贡二月丁丑女真遣其子来朝三月甲寅遣北府宰相萧继逺等南伐壬戌驻跸鸳鸯泺夏四月丙寅文班太保达里塔败宋师梁门甲戍南京统军使萧达林破宋师于泰州五月乙邜如炭山清暑六月夏国遣使来告下灵州秋七月丁酉以邢抱朴为南院枢宻使辛丑髙丽遣使来贡本国地里图八月猎于平地松林冬十二月奚王府五帐六节度献七金山土河川地
　　二十一年春正月如鸳鸯泺三月壬辰诏修日厯官毋书细事夏四月耶律诺观萧逹林获宋将王继忠于望都五月庚寅朔清暑于炭山丁巳西平王李继迁薨其子徳昭遣使来告六月己邜遣西上閤门使丁振如夏吊慰乙酉准布特尔里克率诸部来降秋七月甲寅以奚王府监军耶律舒噜为南院大王九月己亥夏国李徳昭遣使来谢癸丑如女河汤泉冬十月丁巳驻跸七渡河戊辰以楚王隆祐为西南面招讨使十一月壬辰故裕悦耶律休格之子道士努果济等谋叛伏诛丙申通括南院部民十二月癸未罢三京诸道贡
　　二十二年春正月丁亥如鸳鸯泺二月丙寅南院枢宻使邢抱朴薨三月己丑罢畨部贺千龄节及冬至重五贡夏五月清暑于炭山秋七月甲申遣使封夏国李徳昭为西平王八月丙子驻跸犬牙山九月己丑以南伐谕髙丽丙午如南京丁未致祭于太宗庙以北院大王穆尔古太尉老君努监北南王府兵庚戌以楚王隆祐留守京师闰月己未南伐癸亥次固安甲子以青牛白马祭天地丙寅及宋师战于唐兴大败之丁卯萧达林及宋师战于遂城又败之【桉宋史是年闰九月契丹攻顺安军北平砦保州定州又围岢岚军皆不利辄引去寇凖所谓狃我也契丹国志续通鉴并同据辽史则所向皆防恐两国各讳其败也】庚午军于望都冬十月乙酉以黒白羊祭天地丙戌攻瀛州不克甲午下祁州以酒脯祭天地己酉西平王李徳昭遣使谢封册十一月癸亥军马都指挥使耶律科里击宋师于洺州败之甲子东京留守萧巴雅尔获宋魏府官吏田逄吉等以献庚午攻徳清军破之壬申次澶渊萧达林出按地以中伤死乙亥破通利军丁丑宋崇仪副使曹利用来约和遣飞龙使韩杞持书报之十二月癸未宋复遣曹利用来以监门衞大将军姚东之报之戊子宋使李继昌来约和愿嵗输银十万两绢二十万匹许之即遣閤门使丁振持书报聘己丑诸军解严是月班师赐大丞相齐王韩徳昌姓耶律徙王晋【二十八年赐名隆运】
　　二十三年春正月戊午还次南京庚申大飨将卒爵赏有差二月丙戌复置场于振武军丁巳夏国遣使来告下宋青城辛酉以特哩衮华格为南院大王行军都监老君努为特哩衮乙丑振党项部夏四月己亥党项来侵五月戊申朔宋遣使来贺皇太后生辰乙邜以金帛赐阵亡将士家丙寅髙丽以与宋和遣使来贺六月壬辰清暑于炭山秋七月辛酉以青牛白马祭天地九月甲戌遣太尉阿里太傅扬鲁贺宋主生辰冬十月甲午驻跸七渡河癸邜宋使以嵗币始至十一月戊申帝遣太保和卓颁给使韩简太后遣太师博诺政事舍人髙正使宋贺正旦辛亥观渔于桑干河【按逰幸表是年纪猎凡十一而二十四年以后至二十七年皆缺恐有脱误未足传信兹不采桑干河其十一之一也】丁巳诏大丞相耶律徳昌出宫籍属于横帐十二月丙申宋遣使来贺千龄节丁酉复遣使来贺正旦
　　二十四年春正月如鸳鸯泺夏五月壬寅朔如炭山清暑幽皇太妃固寜于懐州囚夫人伊兰于南京余□皆生瘗之秋七月辛丑朔南幸九月如南京冬十月庚午朔帝率羣臣上皇太后尊号曰睿徳神畧应运启化承天皇太后羣臣上皇帝尊号曰至徳广孝昭圣天辅皇帝大赦
　　二十五年春正月建中京二月如鸳鸯泺夏四月清暑于炭山六月皇太妃固寜赐死于幽所秋九月西北路招讨使萧托云讨准布破之冬十月丙申驻跸中京十二月己酉赈饶州饥民
　　二十六年春二月如长泺夏四月辛邜朔祠木叶山五月庚申朔还上京辛未驻跸懐州秋七月増太祖太宗让国皇帝世宗諡仍諡皇太弟鲁呼曰钦顺皇帝冬十月戊子朔如中京十二月萧托云奏讨甘州囘鹘降其王伊啰勒
  </div>
  <div class="pagination">
   <a href="钦定续通志_page16.html">
    上一页
   </a>
   <span>
    ...
   </span>
   <a href="钦定续通志_page12.html">
    12
   </a>
   <a href="钦定续通志_page13.html">
    13
   </a>
   <a href="钦定续通志_page14.html">
    14
   </a>
   <a href="钦定续通志_page15.html">
    15
   </a>
   <a href="钦定续通志_page16.html">
    16
   </a>
   <span class="current-page">
    17
   </span>
   <a href="钦定续通志_page18.html">
    18
   </a>
   <a href="钦定续通志_page19.html">
    19
   </a>
   <a href="钦定续通志_page20.html">
    20
   </a>
   <a href="钦定续通志_page21.html">
    21
   </a>
   <a href="钦定续通志_page22.html">
    22
   </a>
   <span>
    ...
   </span>
   <a href="钦定续通志_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
