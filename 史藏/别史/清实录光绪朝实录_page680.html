<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 680 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 680 页/共 1316 页</h1>
    <div class="content">○派兵部尚书敬信管理御鸟枪处事务。明发　　

○派吏部左侍郎崇光管理圆明园八旗包衣三旗官兵。及鸟枪营事务。明发　　

○派端郡王载漪管理满洲火器营事务。明发　　

○命河南巡抚裕宽开缺另候＜闲＞用。现月　　

○以四川省城就汉文翁讲堂石室遗址建立锦江尊经两书院。颁发锦江书院扁额曰文雅修明。尊经书院扁额曰风同齐鲁。　　

○以捐银助饷。予江苏徐州道沈守谦奖叙。赏前安徽寿春镇总兵郭宝昌母曹氏。御书福寿字各一方。现以临差退缩。革记

名提督徐连升职。摺包

　　

○以遵命捐助棉衣。予广东选用通判范炳文、为其故父母建坊。摺包　　

○旌表仰药殉夫烈妇山东荣城县候选通判于建基妻梁氏。

摺包

　　

○丙子。谕内阁、翰林院侍读王懿荣奏、请整理衍圣公府地产一摺。据称衍圣公府各项地产。载在会典事例。及阙里文献考。顷亩甚详。前次巡抚张曜、查出江苏铜山沛县一带涸田。未及具奏。请饬查明拨补等语。衍圣公府田产。既有官私载籍可凭。自无难确切履勘。著户部行知两江总督。江苏山东各巡抚。按照原奏各节。调齐卷册。分晰查清。如数拨捕。据实具奏。另片奏、请将修葺曲阜书院罚款银两。发交生息。以充四氏学膏火一节。著山东巡抚查明办理。又片奏、请饬各省将书局所刻经籍。解送衍圣公府储藏等语。即著山东巡抚、咨行各督抚遵照办理。现月　　

○谕军机大臣等、电寄李鸿章等、据宋庆电奏、金岫之贼。两路齐进。兵分力单。不足抵御。拟将各军会集迎战。较易得力。所筹尚合机宜。著李鸿章再行饬催唐仁廉、吴凤柱迅速前进。与宋庆等合力迎剿。蒋尚钧一军。现在何处。并著宋庆查覆。各军经过之处。宋庆应严行分饬。不得骚扰居民。如有干犯。即按军法惩办。电寄　　

○又谕、电寄依克唐阿、电已悉。现在旅顺失守。敌有进犯北路之信。沈防倍关紧要。长顺到省后。已令力顾辽沈。未能与该军合剿。昨据聂士成等电奏、连山关业经收复。已追贼至分水岭。军事较为得手。著依克唐阿统率所部。与聂士成、吕本元等会合。奋力截剿。迅将此股扑灭。毋任分窜。电寄　　

○户部奏。直隶旗租。专拨正项。余存不准擅借。依议行。早事　　

○两江总督刘坤一奏。奉命入都。酌带委员江苏补用道曾炳熙等。随同北上。下部知之。摺包　　

○又奏。遵派新授山西大同镇总兵刘光才。督率亲军五营。遵陆北上。江防各处。募勇填扎。报闻。摺包　　

○派理藩院尚书启秀为崇文门副监督。现月　　

○实授奉宸苑卿文琳为刑部右侍郎。现月　　

○以工部尚书怀塔布为总管内务府大臣。现月　　

○以理藩院尚书启秀、为镶黄旗蒙古都统。明发　　

○以贝勒载濂、为正白旗领侍卫内大臣。明发　　

○以认真巡缉。淮盐畅销。赏河南汝甯府知府李德泂三品衔。摺包　　

○丁丑。谕军机大臣等。大理寺卿徐承煜等奏。两厂赈米。请饬开放乾洁米石等语。著祥麟、许应骙、严饬该仓监督。将所拨赈米。务须一律乾洁。不准以霉变不堪食之米。率行开放。致干参处。现月　　

○又谕。前据奎顺奏。询访章嘉呼图克图之呼毕勒罕。共访得二童子一摺。朕览大呼图克图之呼毕勒罕出世。甚属喜悦。兹据理藩院奏称、在雍和宫唪经。将此二童子之名。装入金瓶掣定嘎拉穆楞亲之子桑吉札布。桑吉札布。认识前世章嘉呼图克图所用念珠铃杵等物。实为章嘉呼图克图呼毕勒罕。朕心甚属快悦。章嘉呼图克图善通经卷。今祥灵呼毕勒罕出世。其性未殁。大喜事也。朕常用噶巴拉念珠一串。著赏给呼毕勒罕。交奎顺祇领转交。呼图克图之徒。札萨克喇嘛等。赏给呼毕勒罕。除将此晓谕蒙古王公。及在京之呼图克图喇嘛。章嘉呼图克图所住庙内各喇嘛等知悉外。并欣告西藏达喇嘛班禅额尔德尼。奎顺接奉此旨。著一并晓谕章嘉呼图克图徒众。明发　　

○又谕。电寄李鸿章等。倭以诡谋叠胜。其侦探甚秘。又不吝重赏。平时钱粮优给。临阵有进无退。我军积疲不振。亟应从此数端整顿。旅顺被踞旬余。贼中动静。杳无消息。著李鸿章严饬刘含芳等。勤探确报。并知照宋庆各军。均须设法密探贼情。豫为戒备。至平时如何优勇士。酌加口分。临时如何重悬赏格。激厉敢死。溃退者如何立予正法。并著李鸿章、宋庆、迅即筹商办法。通饬各军一体遵照。一面详细电闻。毋得延误。电寄　　

○又谕、电寄李鸿章。前经津海关道与伦道呵订借洋款一百万磅。已有成议。著李鸿章电知龚照瑗。即与银商安蒙士庄。详立合同画押。电寄　　

○又谕。电寄张之洞。闻倭人攻陷旅顺后。其第三队兵。已乘轮南行。尚未知其所向。现在北洋海口将冻。恐其扰及南洋。著张之洞严饬吴淞各口。加意防守。并分电闽浙台湾各督抚。一律严防。勿稍松劲。电寄　　

○又谕。电寄吴大澂。滦州乐亭海口。闻封冻不过数日。又有经冬不冻之说。吴大澂曾驻乐亭。情形必悉。著将该两处海口及各别口。向年封冻处所日期。详查覆奏。电寄　　

○又谕。电寄宋庆。电已悉。据称徐邦道连战毙贼。胆识俱优。著照所请。饬令收集原队。并赵怀业等军溃勇。自成一枝。奋勇剿贼。以观后效。倭贼已踞旅顺数日。防其蓄力猛扑。著宋庆勤加侦探。重悬赏格。会合诸军。齐心痛剿。前谕该提督查办叶志超、卫汝贵。迄今未据覆奏。近日尚无战事。著宋庆赶紧办理。由驿驰奏。电寄　　

○陕甘总督杨昌浚奏。西军马步八营。一律开拔。赴直防剿。并筹给行饷。其甘防应酌量添募。以固边陲。如所请行。

摺包

　　

○热河都统庆裕奏。热河团练事宜。办理已有头绪。报闻。摺包　　

○以喀尔沁亲王那彦图为内大臣。明发　　

○以河南布政使刘树堂为河南巡抚。现月　　

○予故前任贵州巡抚潘霨恤典如例。早事　　

○予军营病故副将谢思孝。杜得胜等、议恤。早事　　

○赏闲散宗室觉罗人等一月钱粮。其宗室觉罗孤寡。除恩赏钱粮外。加赏半月钱粮。现月　　

○赏八旗及绿步各营官兵半月钱粮。现月　　

○戊寅。庄顺皇贵妃忌辰。遣官祭园寝。　　

○谕军机大臣等、电寄宋庆据电奏、倭第一二两军。有到牛庄会合。北犯奉天之说。现在盖平左近。已见贼踪。著宋庆速统所部。与章高元会合堵剿。断其北窜辽沈。西扑牛庄之路。观宋庆电。贼似零星散布。未见大股聚集。务当桑此时统合诸军。痛加剿洗。毋令窜为患。是为至要。电寄　　

○又谕、电寄吴大澂、电已悉旅顺有倭船动身。昨英使亦言之。其去向则不能确知今伦敦电既有拟往山海之说。不可不加意严防。吴大澂所请重赏严罚。及临时酌调贾起胜各节。均依议行。惟贾起胜所守洋河口。系老水贴岸须与李鸿章酌之。

电寄

　　

○又谕、电寄志锐、电已悉。昨寄谕该侍郎回京当差。此项枪炮。著毋庸购办。电寄　　

○又谕、电寄唐炯、电已悉。唐炯办理矿务。久无起色。惟当认真经理。所请驰赴天津效力之处。著不准行。电寄　　

○理藩院奏、据哲里木盟盟长科尔沁札萨克和硕图什业图亲王色旺诺尔布桑保等、请发给各盟备防练军枪械军火。听候指拨。下所司议。洋务　　

○山海关副都统宜贵奏、前敌战事方殷。未便远离职守。请将巡阅所属四处秋操。暂行停止一次。从之。摺包　　

</div>
    <div class="pagination">
<a href="清实录光绪朝实录_page679.html">上一页</a><span>...</span><a href="清实录光绪朝实录_page675.html">675</a><a href="清实录光绪朝实录_page676.html">676</a><a href="清实录光绪朝实录_page677.html">677</a><a href="清实录光绪朝实录_page678.html">678</a><a href="清实录光绪朝实录_page679.html">679</a><span class="current-page">680</span><a href="清实录光绪朝实录_page681.html">681</a><a href="清实录光绪朝实录_page682.html">682</a><a href="清实录光绪朝实录_page683.html">683</a><a href="清实录光绪朝实录_page684.html">684</a><a href="清实录光绪朝实录_page685.html">685</a><span>...</span><a href="清实录光绪朝实录_page681.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
