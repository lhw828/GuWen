<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 107 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 107 页/共 367 页</h1>
    <div class="content">　　○壬寅国子监祭酒张位＜锍-釒＞陈国学事宜六事一曰修衢舍以饬学宫二曰优叙迁以重儒官三曰简生徒以需任用四曰储经籍以备教典五曰复科举以广试途六曰议考选以通铨法诏下所司
　　○礼部题恭进册封  贵妃  荣妃仪注一钦天监择到万历十二年八月初七日辰时吉行册封礼一先期行内府造贵妃金册金印
　　荣妃金册各冠服玉圭等件一先期一日鸿胪寺设节册印案于皇极殿内节案居左册印案居右设节册印彩舆于丹墀内教坊司设中和韶乐于皇极殿内设大乐于皇极门内锦衣卫设仪杖如仪一是日早内官设  贵妃受册位于宫中设节册印案于受册位之北节案居左册印案居右设香案于节册印案之前中设  荣妃受册位于宫中设节册案于受册位之北节案居左册案居右设香案于节册案前之中设内赞各三人引礼各二人是日早遣官以册封  贵妃  荣妃代告于  奉先殿太常寺备香帛脯醢酒果翰林院撰告文一是日皇极殿发册执事官朝服侍班鸿胪寺官引正副使各具朝服入就拜位执事官举节册印案繇殿左门出置御道中赞行四拜礼毕执事官举节册印置彩舆中用黄盖遮送大乐前导节册印舆至归极门外正副使北向立内官举  贵妃节册印舆入将至宫门引礼请  贵妃具礼服出迎于宫门外内官捧节册印繇正门入  贵妃随至拜位内官以节册印置于案内赞赞四拜赞宣册赞跪宣册女官取册立宣于贵妃之左赞搢圭替受册宣册内官以册跪授于  贵妃受讫以册授女官女官跪受于贵妃之右立于西赞受印女官以印跪受于  贵妃受讫以印授女官女官跪受于  贵妃之右立于西赞出圭赞兴四拜礼毕又荣妃节册舆入将至宫门引礼请  荣妃具礼服出迎于宫门外内官捧节册繇正门入  荣妃随至拜位内官以节册置于案内赞赞四拜赞宣册赞跪宣册女官取册立宣于  荣妃之左赞搢圭赞受册宣册内官以册跪授于  荣妃受讫以册授女官女官跪受于  荣妃之右立于西赞兴四拜礼毕内官持节繇正门出  贵妃  荣妃各送出宫门外内官赍节出至归极门外以节授正副使报礼毕正副使得报持节复命一行谒告礼是日册封毕  贵妃  荣妃各具礼服候  皇上率诣  奉先殿行谒告礼用祝文祭品如常仪一行谢恩礼是日谒告礼毕  贵妃  荣妃各具礼服诣  仁圣懿安康静皇太后前  慈圣宣文明肃皇太后前俱行八拜礼毕诣乾清宫候上服皮弁服  皇后亦具服各升座赞引女官引  贵妃  荣妃各就拜位行八拜礼毕各还宫一次日  上御皇极门文武百官各具吉服鸿胪寺官致词称贺
明神宗显皇帝实录卷之一百五十一
　明神宗显皇帝实录卷之一百五十二
　　万历十二年八月甲辰朔唯户部左侍郎王之垣在籍调理
　　○户部尚书王遴等言织造物料属工部盐引纸价属户部钱粮各有职掌载在令甲先因大婚袍服及赏用叚疋共留过济边银九万三千零凑织事出权宜节经本部题明业奉不许那借之旨盖重军国急边饷也今复留引价抵充工部料银非所以信明旨一法守矣  上以兴作繁殷引价暂借协济
　　○鹞子坪巴咂等族番人来朝贡方物
　　○准河北三府冲疲改折漕运
　　○乙巳以写篆  贵妃  荣妃金册金印赐三辅及中书官银币有差
　　○山西道御史原一魁请乞推广优处言官德意俯宥建言获罪诸臣如邹元标郭惟贤冯景隆孙继先黄道瞻曾同亨丁此吕伍可受谭希思董基范俊等乞下吏部分别量处  上怒其乘机市恩夺俸三月
　　○礼部覆礼科给事中万象春等摘参考成未完杨应魁陆树德李辅涂杰任养心邢侗宋仕姜璧吴定黄钟林休徵黄师颜于有年等各夺俸有差
　　○山东道御史傅好礼以母老身疾乞归许之
　　○升狭西副使李琦为本省右参政兵部员外朱正□为狭西佥事
　　○丙午乌思藏获教王番徒喃哈坚参等五起进贡
　　○丁未祭  先师孔子遣礼部尚书陈经邦行礼
　　○升福建佥事武尚耕为湖广右参议
　　○戊申祭  太社  太稷遣公朱应岐行礼
　　○升山西按察使许守谦为右佥都御史巡抚山西兵部左侍郎辛自修为南京右都御史
　　○平乐营兵鼓噪杀伤四十余人执掳乡官王佩瑶等勒官兵讨之斩馘略尽叛首徐凯被擒自缢死两广督吴文华以闻有旨逮知府周祈来京问
　　○己酉  上视朝
　　○庚戌遣定国公徐文璧大学士申时行为正使恭顺侯吴继爵彰武伯杨炳大学士许国为副使各持捧节册进封  德妃郑氏为贵妃  安嫔王氏为荣妃  贵妃册文曰兰殿升华实佐二南之化椒涂贰体特高九御之班惟芳徽简在于宸闱宜宠渥增崇于位序咨尔德妃郑氏仪容淑慎性质柔嘉供奉下陈肃肃谨授环之节周旋中壸雍雍协佩玉之和用能效儆于鸡鸣匪独承荣于鱼贯爰跻峻列载示新恩兹特遣使持节进封尔为贵妃锡之册命于戏位因德进芳名已冠于紫庭贵以谦居令范无愆于彤管用翼轩龙之教聿臻禖燕之祥钦哉  荣妃册文曰化始闺门崇建六宫之职礼隆妃掖眷求四德之良爰举彝章宜敷茂渥咨尔安嫔王氏柔嘉维则敬慎有仪蚤参法相之班祗率小星之度珩璜象美弓韣开祥方有誉于宫闱肆特升于位号兹遣使持节封尔为荣妃锡之册命于戏荣颁祎翟既永依日月之华体亚轩龙尚益谨夙宵之节庶流淑问无忝训词钦哉
　　○以册二妃遣驸马都尉侯拱宸祭告  内殿
　　○谕礼部九月十三日躬谒  山陵行秋祭礼奉  两宫圣母率后妃同行一应礼仪事务照万历八年例行
　　○例推御史贾如式为河南副使工科给事中王毓阳户科给事中徐三畏御史原一魁张耀陈性学为佥事毓阳河南三畏一魁狭西文耀福建性学广东
　　○辛亥遣伯刘嗣德以  孝康敬皇后忌辰于  泰陵行礼○升锦衣卫指挥使郑承宪为都指挥使锦衣卫正千户王文锦为指挥佥事俱带俸承宪贵妃父文锦荣妃父也
　　○工部题修理乾光殿金海亭轩等处
　　○壬子先是逐潘季驯等外论汹汹谓废辽必复居正且戮尸至是文书官宋坤发下会议辽府本传旨拟复废辽爵及重论居正之罪大学士申时行等言居正罪状已著法无可加复爵一议变  皇考明罚饬法之典开诸藩观望觊觎之端修废第于民穷财尽之时复废国于宗多禄少之日举朝无一人以为宜者即如勘事诸臣原＜锍-釒＞亦言居正所犯自足丧家辽庶所犯自足倾国两事原不相蒙今既许归葬又与花生子口粮给伊母王氏餋赡恩已厚矣复爵之议臣等知其不可  上顾左右曰内阁言是乃罢复辽议旨下廷臣翕然称服
　　○升山西右参政陈渠为狭西按察使河南府知府李时芳衢州府知府史诩为山西贵州各副使
　　○户部题河东解州盐池遭水盐花不生科臣屡＜锍-釒＞欲改行芦盐以苏民困在山东抚按欲将有余之盐行归开二府淮扬抚按拟以开封改长芦以归德改山东而长芦巡盐据二知府议割河以北隶长芦河以南改复山东而又有历议四难欲仍行河东盐池者今御史喻文炜直陈改图必行之便合行三省抚按各巡盐商确通变毋太拘泥贻害地方报曰可
　　○山东抚按李辅等以登莱二府水旱相仍请蠲二府拖欠存留麦米一十七万四百余石草钞银四千二百余两并留香税杂钱一千九百四十六万五千余文备赈从之
　　○刑部覆斩辽府逆奴杨秀
　　○癸丑以
　　万寿节赐三辅臣及讲官银币有差
　　○甲寅升宋纁为户部左侍郎阴武卿为兵部左侍郎石星为兵部右侍郎改李世达为户部右侍郎
　　○河南巡抚杨一魁言旱雪冰雹迭为灾异章下户部
　　○乙卯  上御经筵
　　○升山西行太仆寺卿兼佥事邢玠为本省右参政
　　○丙辰文书官刘恺口传内阁拟旨取户部太仆寺银三十万两充赏大学士申时行等反覆请减语甚切至上从之即减其半是日谕户兵二部秋祭  山陵赏赐各项人等取太仓银五万两太仆寺马价银十万两应用兵部复持不可不听
　　○降原任贵州按察使史槚为狭西右参政
　　○都察院等衙门覆参故相张居正＜锍-釒＞奉旨张居正诬蔑亲藩侵夺王坟府第箝制言官蔽塞朕聪专权乱政罔上负恩谋国不忠本当斮棺戮尸念效劳有年姑免尽法伊属居易嗣修顺书都永戍烟瘴都察院其榜居正罪状于省直夫居正以长驾远驭之才当  主少国疑之际卒能不顾诽誉独揽大权综核吏治厘剔奸弊十年来民安其业吏称其职虽古贤相何以加惜其褊衷多忌小器易盈怙宠夺情本根已断卒之身死名戮祸至丧家若其才其功则固卓乎不可及矣  丁巳升左佥都御史耿定向为左副都御史协理院事光禄寺卿贾三近为右佥都御史巡抚保定复除原任狭西苑马寺卿兼佥事申维岳为山西行太仆寺卿兼佥事
　　○吏科给事中陈大科言江南漕艘历高宝抵淮宝应汜光一湖浩荡无际槐角楼一带据湖之中其形如兠两翼向为运道梗所司议开越河而一主圈田以防夹攻一主靠堤以省修筑昔白侍郎昂康济一河圈田之制也比吴尚书桂芳靠堤开越河十余年来未闻冲圯臣以为靠堤便总督漕运李世达亦然其议部覆报可
　　○朝鲜国王李昖请赐会典成书为其先康献王李旦洗冤礼部以梓未竣工请先降敕昭示以慰远人从之
　　○兵部覆南京太仆寺卿萧崇业条议种马累民所应永罢其清查牧地钱粮举劾管马有司二事一革隐占之奸一振因循之弊均于牧政有禆许之
　　○戊午中秋节赐三辅臣上尊珍馔
　　○兵部题云南巡抚刘世曾擒拿逆贼岳凤等相应祭告  郊  庙宣捷献俘报可
　　○庚申  万寿节
　　上御皇极殿受贺
　　○赐三辅臣膳并寿面长春酒
　　○赐朝鲜入贺陪臣礼曹参判宋贺等宴
　　○辛酉南京都察院勘得南京福建道御史谭希思称国宪家猷内一款阁内有丝纶簿其后官寺惠恣收于内宪章录内一款洪武五年六月定内官禁令命工部造红牌镌戒悬之宫门今亦无存希思偶感时事谬以为宜复此二者言诚狂瞽心则无它请特赐优容以广忠益
　　上曰本朝典故不系颁行制书岂足凭据希思姑降襍职
　　○壬戌以南赣巡抚张岳为左佥都御史协理院事河南左布政严大纪为光禄寺卿建昌府知府许孚远为狭西提学副使
　　○兵部言万乘临边御防宜慎一预哨探二守台墙三慎分布四慎信地总督郑雒照旧驻劄关外张佳胤应否前赴昌平有旨哨探防守俱依拟总督例在镇经理不必候驾
　　○癸亥诏以伯王伟左都御史赵锦居守以公徐文璧伯杨炳护驾随侍
　　○甲子谕户部随驾各衙门物料合用官尉旗军并内官内使骑坐马匹及草料各衙门人役口粮户兵二部照例关领拨发
　　○乙丑宪宗纯皇帝忌辰祀于  奉先殿遣伯王应龙祭  茂陵
　　○复除庄国祯为河南左布政
　　○丙寅  上视朝
　　○月犯井宿
　　○戊辰升光禄寺卿贾待问为左副都御史巡抚南赣汀韶等处
　　○己巳  上视朝
　　○户部覆宁夏巡抚张九一条议边务一议开荒除先丈出额外荒田四千三十一顷外其余一听开垦宽恤一议添官宁镇四路旧有管粮通判可以兼摄抚臣责司道司道责通判及管屯卫所官庶不扰民其余立寨通渠分给牛种俱听抚臣便宜举行年终将开过数目青册送部查考社仓盐课俱如议行
　　○蓟辽总督张佳胤巡抚张国彦会题三屯遵化各营主兵照今议改支折色七个月草一束折银一分九厘豆一石折银三钱四分其收买本色行令各兵备会同各镇管粮司官一应粮草务趁秋成严行州县正官取具的确时估呈部派商收买仍旧摄以州同其应行文卷悉付州同接管该镇管粮通判关防径呈礼部改给蓟州州同关防该漕粮二万七千石自十三年为始于内再折一万三千二百石每石照例折银七钱户部覆从之
　　○庚午升太常寺少卿周弘祖为南京光禄寺卿
　　○赐朝鲜国陪臣黄廷或等二起宴以奏事入贺事完回国也
　　○顺天府房山县民史锦奏请开矿命抚按查勘以闻
　　○允给永年伯王伟肩舆礼科给事中万象春言公侯伯皇亲驸马不许乘舆  祖制也瑞安伯陈景行武清伯李伟为
　　两宫皇太后之父受封于衰白之年始赐肩舆迩年定国公徐文璧以班首重臣袭封年久亦以陈乞而得今伟分虽亲视  太后之父则有间爵虽尊按授封之年则尚浅何得以居守故滥行陈乞＜锍-釒＞入  上以特恩姑准以后不得援例
　　○辛未河南地方旱潦冰雹
　　○壬申  上视朝
　　○户部尚书王遴言御马监旧额马该料四万七千余石草一百七十余万束新增马匹该料以石计者四万三千余草以束计者一百八万每岁约费银一十万五千余以十年计之费银一百九十五万臣等将何术以应该监之需得旨准减六分之一不必加派扰民
　　○癸酉谕兵部驾诣  天寿山行秋祭各衙门执事披甲等项官长随内使小火者太监陈政等四千一百四十三员名每员名马一匹
　　明神宗显皇帝实录卷之一百五十二
　明神宗显皇帝实录卷之一百五十三
　　万历十二年九月甲戌朔  上御皇极殿礼部进万历十三年大祀日册立受之
　　○大学士余有丁以病乞归调理温诏留之
　　○大学士申时行等题今日发下吏部侍郎陆光祖自陈本文书官传旨准致仕窃惟大臣进退予夺出自  宸断臣等岂敢曲为庇护但光祖历事  先朝有直亮名持正寡谐自甘恬退近起之林□□土之中擢之铨衡之地众皆以为得人止因臣等求退时光祖亦曾具＜锍-釒＞词涉过激遂为言官所排今以一人指摘即去恐在位老成因而解体  上诏光祖仍供职
　　○泰宁等卫夷人头目虎喇赤等来贺  万寿宴赏如例○户部覆甘肃巡抚董尧封题边务三事一诏召募臣照一兵一马各有计日之需已奉旨召添又皆简汰精壮所有加添月粮料草除将客盐五万引改充主饷外其增发客兵银二万两原议十三年为始增入年例预发库贮济边银二万充十三年客饷之费不得混入主饷下一议驿递为照狭西起运存留各有正额别无堪动钱粮请将甘肃应用站军银一万六千一百六十余两于该省驿站银内量添八千两通融徵派听甘镇站军支用一军士折支则例为照该镇先年折布事例相沿日久乃后增银七钱岁多用银九千四百八两矣今一旦又欲轻减则前增既以为恩今减必以为怨宜照节年旧例有布给布无布依价折银允之
　　○浙江巡按羊可立＜锍-釒＞举王锡爵参陆光祖并张继芳孙一俊章下吏部
　　○复铨浙江布政司都事都司断事温州府盐捕通判遂安龙泉各县丞许村盐课司副使
　　○乙亥  上御午门楼刑部以云南俘获缅贼岳凤等献诏磔之文武百官致词称贺是日磔岳凤于市曩乌招色尚著喇渺慢莽糜哑晏得皮等皆伏诛凤父祖江西抚州人商于陇川凤黠而多智因投宣抚多士宁为记室士宁妻以妹凤媚士宁而夺其权与三宣六慰各土舍罕拔等插血谋叛乃诱士宁往摆古见缅酋莽瑞体凤与子曩乌□士宁杀之并杀其妻子夺其钦颁金牌印信勘合因受莽酋伪命自称宣抚莽瑞体死其子应里立凤父子诱我师败之献故主士宁母胡氏及族亲六百余人于应里尽杀之又谮陷罕柭投之水密约刁落参同心助逆而说莽酋以大兵压境凤与参各起象兵数十万分道内侵攻雷弄盏达干岸南甸木邦老姚思甸等处据地杀人窥腾冲永昌大理蒙化顺宁景东镇沅元江等郡又寇顺宁烧毁府治遂破盏达掳男妇八百人又令曩乌率缅兵六万突主猛淋指挥吴继勋千户杨维垣百户徐应彩战死之邓川州土知州何某者与凤为寮婿遣通事等招凤凤缚献莽酋七月应里催凤父子进兵入犯东寇姚关北据湾甸芒市何知州开谕百方与之盟誓九月凤始差头目入见继令兄子亨赴永昌投见各道俱厚赏遣回游击刘綎遣人谕以祸福十二月方遣妻子及大头目陇汉等率夷民九十六人来见綎差张把总责取敕书金牌许以招降蛮莫猛蜜赎罪二十六日綎以送凤妻子回陇川为名遂分兵于沙木笼山诸处凤度四面皆兵欲遁无门明年正月朔凤诣军门降綎复分兵追缅擒能改刻里乜腿莽恼等又率大兵直捣陇川曩乌亦降乃携凤父子攻降蛮莫招抚猛养等处莽阔母答乘象走我师追之斩百余人亲缚莽阔母帅乜莽糜哑晏得皮喇慢渺等及杀缅贼百余擒乃剁等获贼象战马伪关防等綎又督兵围猛脸猛擒尚著等罕虔子招罕招色等据三尖山参将邓子龙袭击之擒招色等西南平是役也凤以一叛民篡故主而攘其印结连土舍勾引缅夷分道入寇伤残数郡蹂躏一方白骨青磷人至今切齿云
　　○兵部覆张佳胤报属夷长昂下达贼一千一百余自麻地谷驰奔刘家口琵琶堡折墙抢掠我兵拒之斩获夷级五颗夷器八百五十三件阵亡及伤重者八名轻伤百余掳去男妇四十三名口夫蓟镇修筑台墙原以匹马不入为功贼夷拆墙进边守台官军若罔闻防守何在徐从义张绍芳宜革职充为事官管事勒限立功赎罪杨四畏杨绍勋等俱戴罪候秋防毕奏请议处从之
　　○顺天巡抚张国彦报贼夷长昂自犯刘家口之后又向西虏哈不慎等借兵纠聚达子四万余欲于九月入犯兵部言今  圣驾谒
　　陵而虏警边至容臣部移咨该督抚镇擐甲待战仍远斥堠毋许近边
　　○吏部右侍郎陆光祖因年可立言乞休不允
　　○丙子南京右佥都御史赵焕奏高宝湖堤大坏乞敕宪臣督理章下都察院
　　○升直隶提学御史罗应鹤为大理寺右寺丞
　　○谕兵部驾驻感思殿从卫官尉并红门以里摆设官军人马各分两班每日轮番就水一次各该管官整点肃慎出入不许喧嚷及旷误执事谕都察院朕诣  山陵行秋祭礼一应事务俱从省约内外随行官员人等不许沿途生事扰害百姓违者锦衣卫访拏科道官参奏
　　○谕户兵二部各措处犒赏围宿官军银三万两
　　○戊寅以献俘礼成加内阁辅臣时行少师兼太子太师进中极殿大学士荫一子尚宝司司丞有丁少傅兼太子太傅建极殿大学士国少保兼太子太保武英殿大学士余官照旧各荫一子中书舍人都照新衔给应得诰命时行等＜锍-釒＞辞至再不允
　　○漕运总督李世达题黄流日进乞修砌郡城石堤以图永赖章下工部
　　○以擒岳凤罕虔功诏升刘世曾右都御史兼兵部右侍郎照旧巡抚沐昌祚加太子太保岁加禄米一百石各荫一子锦衣卫百户世袭仍各赐银币世曾飞鱼衣昌祚蟒衣各一袭邓子龙刘綎各加副总兵职衔照旧管事各升实职二级世袭传宠张忻各升二级管事俱赐银币有差张楚城陈化鹏王桥陈嘉勋等各升赏有差张学颜加太子太保赐银币蟒衣辛自修阴武卿石星各银币该司郎中与实授仍升俸一级先后巡按董裕崔廷试亦各赐银币
　　○升延绥巡抚王汝梅为右副都御史照旧巡抚
　　○授左都御史赵锦资德大夫仍加太子少保
　　○准山东道御史刘怀恕养病
　　○己卯
　　上视朝
　　○罢大理寺少卿张简调左通政陈学曾南京别衙门用
　　○福建左布政刘汉儒佥事徐金星俱照不及例调简僻
</div>
    <div class="pagination">
<a href="明实录神宗实录_page106.html">上一页</a><span>...</span><a href="明实录神宗实录_page102.html">102</a><a href="明实录神宗实录_page103.html">103</a><a href="明实录神宗实录_page104.html">104</a><a href="明实录神宗实录_page105.html">105</a><a href="明实录神宗实录_page106.html">106</a><span class="current-page">107</span><a href="明实录神宗实录_page108.html">108</a><a href="明实录神宗实录_page109.html">109</a><a href="明实录神宗实录_page110.html">110</a><a href="明实录神宗实录_page111.html">111</a><a href="明实录神宗实录_page112.html">112</a><span>...</span><a href="明实录神宗实录_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
