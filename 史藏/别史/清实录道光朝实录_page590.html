<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 590 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 590 页/共 848 页</h1>
    <div class="content">
○丁丑。上召见哲布尊丹巴呼图克图、章嘉呼图克图、噶勒丹锡哷图呼图克图等于乾清宫。　　

○礼部议准、前署江苏巡抚裕谦疏报、采访宝山县贞节妇女陈王氏等一千三口。请建总坊旌表。从之。　　

○旌表守正捐躯广东翁源县民曾伸怀妻黄氏。　　

○户部议准、浙江巡抚乌尔恭额疏报、富阳、象山、定海、宁海、常山、五县开垦新涨沙地荡田十七顷五十一亩有奇。照例升科。从之。　　

○戊寅。谕内阁、前因刑部审办姚思瑞呈控协领德淩阿一案。人证案据。屡提未到。当派黄爵滋驰往山海关查办。兹据讯明现犯供词。请仍归部审讯。张伟、潘丽南王棫、俱著迅速解部备质。要犯余宪扬、及应讯书吏李相、著该监督迅即关提补解。其据供在京之应权、姚善持等、著步军统领衙门顺天府五城严拏务获。归案审办。　　

○谕军机大臣等、据琦琛奏、查出收留寄顿庆玉财物一摺。此案已革郎中庆玉、于未经查抄之先。将财物寄顿各处。经该总兵出示晓谕。即据翼长西林等呈出寄顿物件。翼长西林、内管领广运、文志、章京富勒欢、丽淳、收留庆玉寄顿。自有应得之咎。但既经呈出。尚知畏法。著免其革职。毋庸查抄。仍解任交文蔚会同琦琛、严讯确情。毋许不实不尽。其收留庆玉寄顿各家。如果始终代为隐匿。一经查出。自当从严办理。该侍郎等惟应确切根究。按例惩治。至庆玉之子副内管领魁明、伊孙主事恒龄、伊侄员外郎魁安、著一并革职。并生员孙缙、及家人车夫等、俱著归案研讯。将此谕令知之。　　

○以已革三等子容照孙鄂素袭爵。　　

○命黑龙江将军棍楚克策楞、福州将军保昌、在紫禁城内骑马。　　

○拨直隶盘山汛千总一员。黄崖关外委二员。守兵二十名。盘山汛守兵二十名。蓟州营马兵二名。杨家堡汛守兵十五名。黄花山朱华山二汛守兵十名。驻青山岭。作为专汛。从马兰镇总兵官琦琛请也。　　

○以访获囤贩妇女。及习教各犯。予广东武举韦允升以千总用。　　

○己卯。上诣皇太后宫问安。　　

○以因病告替三等公双福子禄丰、一等侯兼三等男乐善孙二等侍卫锡光、故一等男诚明子凤吉、三等男春年孙存贵、三等子张仲敬侄廷岳、各袭爵。　　

○调云贵总督伊里布、为两江总督。两江总督邓廷桢、为云贵总督。邓廷桢未到任前。以云南巡抚颜伯焘兼署。　　

○予故广西学政国子监司业池生春、太平府知府查礼、署河南邓州知州周玑、山东邹平县知县裘鹏、直隶望都县训导戴云锦、贵州兴义府知府徐玉章、明安徽太和县知县吴世济、入祀名宦祠。故四川资州恩贡生郑廷楷、灌县举人刘绳武、江苏青浦县教谕王希伊、广西昭平县教谕刘传礼、河南故福建台湾府知府高叔祥、故陕西清涧县举人王汝翼、入祀乡贤祠。从总督琦善、宝兴、巡抚梁章钜、桂良、经额布、贺长龄、色卜星额、裕谦、牛鉴、富呢扬阿请也。　　

○以故云南丽江府属土通判木睿子汉袭职。　　

○庚辰。谕内阁、昨日召见睿亲王仁寿。据奏本月十五日。贝子绵岫、代郑亲王乌尔恭阿该班。本日令军机大臣传询。该亲王等俱自认湖涂。领侍卫内大臣遇有公事差遣。或因病请假。内大臣原应代为该班。今乌尔恭阿并无差使请假等情。率行令人替代。绵岫亦即代班。均属不合。乌尔恭阿著交宗人府议处。绵岫著交宗人府察议。　　

○又谕、已革工部候补员外郎董梦龄、身任职官。明知韩鹏汉犯罪在逃。辄敢知情藏匿。复因董文华被县役曹金柱等堵拏。不能走脱。将曹金柱诬指为窃。拒殴成伤。种种妄为。行同无赖。著发往新疆效力赎罪。以示惩儆。　　

○又谕、载铨等奏、遵旨传讯户部主事全孚查办庆玉一案。因何豫先得信。据称系陈官俊告知。著陈官俊明白回奏。　　

○礼部议准、江西巡抚钱宝琛疏报、采访庐陵县贞节妇女胡彭氏等一百三十六口。江苏巡抚裕谦疏报、兴化县袁氏等八百八口。各请建总坊旌表。从之。　　

○旌表守正被戕湖北枝江县民吴明彦妻汪氏。　　

○贷直隶沧州修减河石坝银。　　

○辛巳。谕内阁、奕絪奏借住房间缘由一摺。据称历任守护陵寝之贝勒等、居住郎中庆玉闲房一所。现已查抄入官。著即赏给守护陵寝之贝勒等居住。其从前房屋。即交兼管内务府大臣收管。　　

○又谕、惠吉奏、拏获鸦片人犯。并酌核新定章程。现饬严禁栽种罂粟一摺。乌噜木齐地方。现已缉获贩烟吸烟人犯三十余起。恐此外未经破获者。尚复不少。著随时严拏。即照新定科条。分别究办。其塔尔巴哈台、叶尔羌等处。离卡伦较近各处夷人。入卡贸易。现查有兴贩夹带情弊。各该大臣饬属一体严查。绝其来路。至栽种罂粟。尤不可不防其渐。著该都统于明岁春融时。酌量情形。或亲赴各该处周历巡查一次。或拣派亲信可靠之员。前往详细挨查。如有偷种人犯。立即严拏惩办。并将该地方官从严参处。该都统务当实力奉行。认真查禁。不得视为具文。　　

○湖北学政翰林院编修方锴、因病解任。命编修朱凤标、提督湖北学政。　　

○礼部议准、陕西巡抚富呢扬阿疏报、采访雒南县贞节妇女潘刘氏等一百二十四口。请建总坊旌表。从之。　　

○增培河南武陟县沁河南北岸堤、并拦黄堰。从巡抚牛鉴请也。　　

○贷河南驻防修葺兵房饷银。　　

○壬午。谕军机大臣等、本日据琦善奏筹议水田情形。览奏已悉。北直水田之利。自雍正年间办理以后。迄今百有余年。规制率多更变。著琦善于来春校阅营伍之便。察看经过地方实在情形。分别核办。并著布政使陆费瑔、俟明岁春融。亲历各该处周稽博采。如有可作水田之地。确切查明具奏。候旨办理。此事原期经久尽善。不在同时全行兴办。要使得一顷即有一顷之益。得一亩即有一亩之益。行之以渐。持之以恒。于国计民生。实有裨益。将此谕知琦善、并传谕陆费瑔知之。　　

○又谕、据御史重豫奏、新疆地方。自乾隆年间底定以来。每年所需官兵俸饷。皆调自内地。此项银两。出关则岁以为常。入关则偶然一见。内地银价之昂。未必不由于此。若照内地兵饷搭放二成之例。每年在南北两路。添铸钱数万串。以资搭放。甘肃藩库、即于每年拨饷时。按数扣除等语。著奕山、关福、即将该御史摺内所奏各情。并体察该处地方现在情形。是否可行。妥议章程。奏明核办。总期于边防内地。两有裨益。原摺著钞给阅看。将此谕令知之。　　

○癸未。谕内阁、前据给事中朱成烈奏、鼓铸制钱不一。请饬查办。当降旨令户部工部钱法堂明白回奏。兹据查明据实覆奏。制钱大小。向有定式。嗣后宝泉宝源两局。每月铸钱。著该堂官彻底查验。务令分两悉遵定例。如有轻重未能一律之处。即将该监督等严行参撤。至铜船到通。难保无炉厂奸商包揽代交等弊。著仓场侍郎督同坐粮厅实力稽查。并著该侍郎等于运员抵通时。密加访查。傥有前项弊端。即行严拏惩办。其运员交铜。尤须严饬该局书吏等毋得稍有勒索。以杜弊窦而利鼓铸。　　

○又谕、中书德山、因京察未得一等。致与中书伊泰口角。辄缮具名帖。冒昧呈递。实属浮躁。德山著即革职。中书伊泰与德山互相口角。辄复激令回堂。亦属不合。著撤去一等。仍交部议处。　　

○又谕、户部主事全孚著解任。交载铨、奕经、军机大臣、会同刑部严行究讯。　　

○谕军机大臣等、御史陆应谷奏、请禁夷地贩烟一摺。鸦片烟流毒日深。现已颁行新例。严行禁止。惟欲绝外夷之烟。必绝内地之贩。据该御史指出栽种罂粟熬烟售卖处所。并由外夷贩烟入内要口。及由滇省贩烟入川要路。著邓廷桢、颜伯焘、按照摺内指出处所。严加稽查。近边要口。认真防堵。务使烟贩无从偷渡。以期边境肃清。原摺著钞给阅看。将此谕令知之。　　

○又谕、御史陆应谷奏、请禁夷地贩烟一摺。据奏滇省栽种罂粟熬烟售卖。内地奸民。勾结四川啯匪。携带刀矛。前往贩烟。往往酿成巨案等语。奸民贩卖鸦片。大干例禁。若复勾结川匪。逞凶滋事。尤属不法。著宝兴确切查明。严行惩办。又另片奏、四川查办烟案。寥寥无闻。著宝兴通饬各属。按照新例。从严究治。如果地方官视为具文。苟且从事。或意存顾忌。不肯认真。著即严加参处。毋稍姑容。将此谕令知之。　　

○命刑部尚书隆文、在军机大臣上行走。　　

○以都察院左都御史廖鸿荃、充经筵讲官。　　

○以塔尔巴哈台屯田丰收。予员弁议叙。赏兵丁一月盐菜银。　　

○甲申。上诣皇太后宫问安。　　

○谕内阁、陈官俊著暂行解任。听候传讯。　　

○谕军机大臣等、据御史杜彦士奏、＜?口英＞咭唎夷船携带鸦片烟土。在闽省海口销售。已非一日。现当广东查办吃紧之时。福建系接壤之区。必当一律严办。闻漳泉各处。有夷船往来寄泊。水师员弁收受陋规。营弁包庇贩卖。与奸民勾串夷人。接济水米。水师哨船。代为交易。运送鸦片各处销售各等语。鸦片现当严禁。广东不能容留。必致转趋福建。若不一体严办。则来源未绝。纹银仍不能不出洋。且由闽省浸灌各省。在所不免。现已降旨派祁寯藻、黄爵滋、驰往福建查办。并将邓廷桢调任闽浙总督。邓廷桢著会同祁寯藻、黄爵滋、将以上各款查明惩办。毋许稍有徇隐。至另摺参金门镇总兵窦振彪烟瘾过深。精神不振。汀州同知齐承厚素食鸦片。喜唱昆曲。海澄县知县石彦恬吸烟怠惰。官声平常。亦著查明参处。其另片奏、请将福建巡抚暂行驻劄泉州。以资弹压。并著该督察看情形。是否可行。抑或即以该督暂行移驻之处。据实具奏。原摺交黄爵滋带往阅看。将此密谕知之。　　

○又谕、本日已降旨派祁寯藻、黄爵滋、驰驿前往福建查办事件矣。祁寯藻著俟黄爵滋行抵江苏。即会同迅速前往。所有查办事宜摺件。已交黄爵滋带去。将此谕令知之。　　

○命吏部右侍郎江苏学政祁寯藻、刑部右侍郎黄爵滋、驰往福建查办事件。　　

○命礼部右侍郎毛式郇、提督江苏学政。　　

○调云贵总督邓廷桢、为闽浙总督。闽浙总督桂良、为云贵总督。邓廷桢未到任前。以福建巡抚吴文镕兼署。　　

○命乾清门行走喀尔喀土谢图汗车林多尔济、在御前行走。　　

○乙酉。上幸瀛台。阅冰技。　　

○御勤政殿。赐蒙古王贝勒贝子公额驸台吉、及朝鲜使臣、呼图克图等宴。并赏赉有差。　　

○谕内阁、前因查办庆玉一案。究出送信根由。系户部主事全孚。牵涉工部尚书陈官俊。当降旨分别讯究。朕于此案。并不计其隐匿寄顿之多寡。惟须究出送信之人。从严惩办。本日据载铨等将陈官俊、全孚、亲供呈览。全孚之供。仍称陈官俊告知。而陈官俊则过涉支吾。以情理而论。言者或出无心。听者早已有意。即令陈官俊偶有不检。摭拾空谈。亦不致遽罹重谴。何以亲具供词。毫无一语著实。朕综理庶政。一秉大公。在廷大臣。无不下待以礼。今遇此等案件。既有旨讯问。自当据实供明。朕亦断不疑陈官俊与庆玉有私。故为送信。著陈官俊再行据实具供。无得稍形影响。傥经此训谕之后。仍复含混饰词。必将该尚书革职严讯。勿谓朕薄待大臣也。懔之。　　

○又谕、前因麟庆等遵旨酌保防汛出力人员。当降旨将都司衔守备卢永盛、蔡天禄、分别升用。兹据麟庆奏称、河工守备。例不升用绿营。南河未设都司。该员等升用无阶。恳请酌核另奖等语。著仍照原请、都司衔坐补扬河营守备卢永盛、著即免其坐补。以游击用。都司衔山盱营守备蔡天禄、著赏加游击衔。以示鼓励。　　

○谕军机大臣等、御史杜彦士奏、风闻福建同安县塔仔脚地方。有夷船四只。停泊多日。该水师提督巡洋。经过该处。演放船上大炮。该夷船一闻炮声。登时齐发大炮。兵丁受伤甚众。该提督舍舟上山。开炮乘高击逐。自午至申。夷船始行开散。现闻该夷船尚在附近海口停泊等语。夷情狡诈。胆敢抗拒。官兵轰击受伤。如果属实。岂可畏葸养奸。致贻后害。著吴文镕查明据实具奏。并查该夷船如尚泊海口。即饬水师员弁相机击逐。勿令逗留滋事。是为至要。将此谕令知之。　　
</div>
    <div class="pagination">
<a href="清实录道光朝实录_page589.html">上一页</a><span>...</span><a href="清实录道光朝实录_page585.html">585</a><a href="清实录道光朝实录_page586.html">586</a><a href="清实录道光朝实录_page587.html">587</a><a href="清实录道光朝实录_page588.html">588</a><a href="清实录道光朝实录_page589.html">589</a><span class="current-page">590</span><a href="清实录道光朝实录_page591.html">591</a><a href="清实录道光朝实录_page592.html">592</a><a href="清实录道光朝实录_page593.html">593</a><a href="清实录道光朝实录_page594.html">594</a><a href="清实录道光朝实录_page595.html">595</a><span>...</span><a href="清实录道光朝实录_page591.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
