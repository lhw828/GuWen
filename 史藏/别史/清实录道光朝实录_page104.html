<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 104 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 104 页/共 848 页</h1>
    <div class="content">
○两广总督阮元等奏、遵讯暹罗国通事翁日升、系内地民人。虽无违禁出洋、及营求捏饰情弊。惟请赏顶带之处。殊属违例。应毋庸议。并即饬县递籍管束。报可。　　

○修广东南海、香山、陆丰、德庆、合浦、五州县塘汛营房。从总督阮元请也。　　

○户部议准、陕甘总督那彦成疏报、甘肃靖远县开垦荒旱地二顷七十九亩有奇。照例升科。从之。　　

○庚辰。谕内阁、蒋攸铦奏、委勘被水各州县。分别抚恤一摺。本年夏雨过多。山水陡发。各河同时盛涨。附近村庄低洼处所。均被淹浸。节经谕令蒋攸铦、委员确切查勘。先行酌给口粮。兹据该督查明通州等八十一州县。农田庐舍。被水冲淹。内惟固安、永清、东安、宛平、霸、文安、大城、保定、安、新安、十州县情形最重。亟须分别抚恤。著照所请、准其于司库酌拨银两。委员解往固安等州县。查明乏食之户。五口以上者。给米四斗。四口以下者。给米三斗。每米一石。折银一两四钱。照依时价易钱散放。此项银两。著即在旗租银两内。先行借拨。俟事竣后。核数归款。此外各州县。如尚有情形较重。应行抚恤者。拨银一律查放。其续报被水者。随时委勘办理。至被灾之区。应徵本年及节年粮租。并著停徵。该督抚严饬该管府厅。及印委各员。妥为承办。毋任克减遗漏。以期实惠及民。用副朕轸念灾黎至意。　　

○以服阕总兵官杨超鐄、为江西南赣镇总兵官。　　

○裁广东达濠营额设内河桨船二只。从总督阮元请也。　　

○裁贵州归化厅属生苗枝土千总缺。从巡抚程国仁请也。　　

○修直隶滦平县滦河渡船。从总督蒋攸铦请也。　　

○辛巳。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○礼部奏、八月初十日。万寿节礼仪。得旨、照例行礼。停止筵宴。　　


大清宣宗效天符运立中体正至文圣武智勇仁慈俭勤孝敏成皇帝实录卷之五十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光三年。癸未。秋。七月。壬午。谕内阁、京畿自入夏以来。雨水过多。现在市集粮价增昂。贫民口食维艰。朕心深为廑念。著于五城分设厂座。发给仓贮米五万石。平价粜卖。以济民食。此系加惠穷黎之事。该城御史务妥为经理。并著都察院堂官随时前往各厂严密稽查。如有奸胥市侩冒领囤积居奇。立即严拏惩办。其设厂定期。并拨用何项米石。及如何减价之处。该部查照向例迅速妥议具奏。　　

○又谕、文干所出驻藏大臣员缺。著松廷调补。即由西宁驰驿前赴新任。穆兰岱著补放镶黄旗汉军副都统。授为西宁办事大臣。所遗西宁镇总兵员缺紧要。著那彦成于陕甘两省总兵内拣员奏请调补。如拣选无人。即秉公保奏一员。候朕简用。西宁镇总兵未经简放以前。仍著穆兰岱兼署。　　

○谕军机大臣等、晋昌奏、采办黄松木植。动项挽运情形一摺。万年吉地工用木植。经该将军先后委员分赴产木深山。挨处采择。现获黄松树株。砍验木性坚实。照依原取径长如式。截做根木五千五十六件。半橔木三千九百三十八件。又续获黄松六十九棵内。足敷原取尺寸根木三十五件。长敷而径较微者三十四件。均已作成。堪选抵补。著晋昌严饬各员赶紧运至岫岩大孤山海口。听候直隶拨船载运工次备用。其前采不堪选用大木三十七件。著无庸解工。亦不必派员前赴吉林另行采办。将此谕令知之。　　

○旌表守正捐躯山东章邱县民孙其荣妻吕氏。　　

○癸未。谕内阁、户部奏、查明直隶摊捐军需银两。可否援照成案豁免。直隶省嘉庆十八年剿捕军需银两。除摊廉归款外。尚未扣银七十八万一千七百五十一两零。既据查明俱系无关归补之项。著照闽省成案。加恩准予豁免。其恩赏盛京差工程银。尚未归还银六千五百五十六两零。例应归补。仍著该督饬属摊廉归款。　　

○又谕、那彦成奏、换防兵丁中途水淹。冲失军装银两。分别办理一摺。甘肃宁夏镇各营。派往乌什、阿克苏、换防官兵。行至中卫县属地方。猝遇暴雨。册水陡发。淹毙兵丁赵连登、李得、余丁王得喜、车夫徐自信、石万仓、五名。又冲失军装包十七个。带解防所及车价银九百四十两零。据该督查明经该县将被水兵丁。按名捐给口粮。并垫给行装车价银两。克期前进。加恩著照所请、此项垫发银两军装。准其在藩库动款补制还垫。毋庸于该兵丁等月饷内扣缴赔补。至冲失银两。系防所弁兵调领之项。该督已饬宁夏镇就近先行筹款垫发补解。仍著于该标公费项下。自道光四年起。陆续扣还归款。其淹毙兵丁等五名。著每名赏银五两。以示矜恤。该部知道。　　

○修山东泇河厅属沛汛杨庄闸座。泉河厅属戴村坝迤北官堤。并添筑碎石坝四道。从河道总督严烺请也。　　

○给江西德化县被水贫民一月口粮。　　

○甲申。上诣绮春园问皇太后安。　　

○予浙江巡缉被淹巡检黄湄、陕西剿办野番病故把总王瑞驺、祭葬恤荫如例。　　

○追旌乾隆六十年殉难捐躯湖南凤凰厅把总陈大志妻瞿氏、侄安琚、子天锡、媳杨氏、女桂英、婢秋菊、如例。　　

○旌表守正捐躯直隶武邑县民陈均义妻邓氏。　　

○乙酉。谕内阁、内廷向存各省道府名单以备查阅。朕因历年已久。不符者居多。将名单另钞一分。面交军机大臣等。谕令查明更换。并未向奏事处太监等提及一字。乃曹进喜妄逞己见。辄敢在勤政门外向军机大臣等查问。声称吏部疲玩。词色俱厉。经军机大臣面奏。朕特派绵课、汪廷珍、那清安、将太监曹进喜面讯。据曹进喜供认系伊自出主见。令吏部开单送伊阅看。并欲定以期限。如到期不换。伊须查问。并欲向兵部堂官要武职各册等语。我朝列圣相承。家法极为严肃。太监不过供宫廷洒扫奔走之役。从不许干预朝政。所以杜渐防微者至深且远。曹进喜在内廷豢养多年。于伊职分内不应办之事。辄敢越分干预。出言无状。实属狂妄。可恶之至。此风断不可长。曹进喜著革去五品总管。交乾清宫总管太监。重责二十板。另派差使。并将此旨载入宫中现行则例。　　

○又谕、御史程矞采奏、请调剂京畿觅食贫民一摺。本年京畿雨水过多。市集粮价增昂。前降旨令于五城分设厂座。发给仓贮米五万石。平价粜卖。小民就近赴籴。自可糊口有资。惟近城觅食贫民。人数众多。仍恐未能周给。著如该御史所奏、即于卢沟桥、黄村、东坝、清河、四处分设饭厂。照五城煮赈之例。发给京仓米石。著顺天府尹派委诚实干员、分投办理。务令实惠及民。毋致一夫失所。其一切经费。准其作正开销。所有四乡灾民。即由该处就近领赈。无令纷纷进城。致形拥挤。将来应于何时停止。该府尹等随时体察情形具奏。　　

○又谕、明山等奏、歼除湾甸夷目兵练支发盐粮、请照案报销一摺。湾甸土司族目景正兴、带印逃赴木邦。盘踞抗拒。劫杀夷民一案。前经该督等饬调兵练防捕。旋将该犯景正兴等歼毙。并获印信。边界肃清。所有此案雇派攻捕土练七百三十一名。每名日支盐粮折银五分。各计安设起止日期。共支过银八百十七两零。调派堵截兵丁九百七十名。每名日支口粮折银二分。各计设防日期。共支过银六百五十一两零。除带兵官弁不给盐粮外。其跟役四十二名。每名日支口粮米八合三勺。共支过米九石九斗零。核计银十一两零。通共支发兵练等盐粮折银一千四百八十两零。俱系照例案核实支给。并无浮冒。著照所请、准其照案造报。即在司库备贮边费项下。作正开销。此外动用永昌协火药二百斤。铅丸二百斤。应行补制。约需价脚等银十八两零。亦著查照定例。同前项支用兵练盐粮银两。并案分晰造具细数清册送部核销。该部知道。　　

○谕军机大臣等、本年直隶夏间雨水过多。前据蒋攸铦查明通州等八十一州县。农田庐舍。被水冲淹。内固安等十州县情形最重。已降旨先行借拨旗租银两。分别抚恤停徵。本日据御史程矞采奏、各州县来京觅食贫民。纷至沓来。势将日聚日多。请于卢沟桥等处分设饭厂以济民食等语。京中乏食贫民。已令五城分设厂座。发给仓贮米五万石。平价粜卖。现复饬顺天府尹于卢沟桥、黄村、东坝、清河、四处设厂煮赈。外来就食贫民。足资糊口。惟念直隶各州县距京较远之区。乏食灾黎。嗷嗷待哺。朕心时深轸念。著蒋攸铦即查明被水较重州县。饬属分设饭厂。仿照京师煮赈之例。一面赶紧办理。一面据实奏闻。务令贫民早沾实惠。无致一夫失所。用副朕眷念灾区。有加无已至意。将此谕令知之。　　

○以翰林院侍读学士朱方增、充日讲起居注官。左春坊左中允易元善、署日讲起居注官。　　

○户部议准、广西巡抚成格疏报、天保县开垦水田一十六＜?土韦＞。长芦盐政阿尔邦阿等疏报、石碑场新淤灶地五十一顷一亩有奇。均照例升科。从之。　　

○丙戌。谕内阁、前因京畿市集粮价增昂。降旨令五城设厂平粜。本日户部具奏拨米减价各章程。著照所议、即于海运仓拨给粳米三万石。稄米二万石。分给五城平粜。粳米每石著减制钱五百文。以一千八百文出粜。稄米每石著减制钱六百文。以一千二百文出粜。仍照向例无许逾数多买。致启奸胥市侩囤积居奇之弊。粜卖钱文。照例解部。所需车脚等项。均查照向例办理。向来各厂分粜时。弊端百出。并有私运米石、拥挤伤人等案。著都察院堂官、及各该城御史。随时严密稽查。并妥议章程。悉心经理。各厂存贮米石。著步军统领衙门专派营弁。会同司坊官员分厂在彼看守。毋致偷漏。此系朕轸念穷黎。务须认真妥办。以期实惠及民。用副朕有加无已至意。　　

○贷福建兴泉永道司库银修理衙署。　　

○修江苏宝应县续坍城垣。从巡抚韩文绮请也。　　

○补造福建泉州厂战船。从总督赵慎畛请也。　　

○丁亥。谕内阁、载锐系成哲亲王之嫡曾孙。著袭封成郡王。绵□□宾系成哲亲王之庶子。已封为二等镇国将军。绵总亦著加恩晋封为二等镇国将军。以示朕笃念本支。惇叙懿亲至意。　　

○又谕、蒋攸铦奏、筹备直隶省赈饷经费一摺。本年因夏雨过多。直隶各属地方。田庐多被淹浸。业据该督派员查明最重处所。先行抚恤。兹复将散放大赈事宜豫筹经费。请发银一百二十万两。以济灾黎。此外该省尚有岁需各项。及被灾州县借支俸工工料等款。并堵筑永定河漫口工用。约不敷银六十万两。恳共拨银一百八十万两。解交藩库存贮。俾得届时支发。著户部迅速核议。筹款具奏。再降谕旨。　　

○又谕、蒋攸铦奏参、运河漫口、抢筑迟延。及被抢平粜米石之印汛员弁一摺。直隶东光县知县成諴、著先行撤任。连镇汛把总阎秀、著摘去顶带。均留工效力。俟运河漫口堵筑后再行核办。其夥抢平粜米石案犯。该督现委候补知府李德立、会同河间府徐寅第、严切查讯。著将起意为首之犯严拏务获。照例惩办。如系该县办理不善。或胥役藉端滋弊。即著严参究处。　　

○直隶总督蒋攸铦奏、请速拨大赈经费。得旨、直隶连岁水涝。皆朕不德。不能上感天和。致我无辜赤子。荐受灾荒。何忍睹此景象。惟有返身修己。尽力拯济。庶救颠沛之危。但国家经费有常。虽重帑用之于百姓。原不稍为吝惜。若令奸胥猾吏趁机吞取。则大不可。卿受国家任用厚恩。且才能素著。任事实心。必须妥为经理。俾灾黎均沾实惠。奸猾不得侵渔。斯为不负委任。而朕用人亦光颜面矣。勉之又勉。　　

○戊子。谕内阁、兵部议覆孙玉庭等奏、江苏等省世职人员。各就本省考验甄别一摺。江苏安徽两省。云骑尉恩骑尉世职人员。于未经得缺之前。每届三年甄别。仍照例隶督标者归总督考验。隶抚标者归巡抚考验。其安徽省隶各镇协标之随营世职。相距总督驻劄处所。本属隔省。往返较远。该省巡抚兼提督衔。嗣后该世职等三年甄别。著照云贵等省之例。准其改归安徽巡抚就近考验弓马。据实甄别报部。仍令该抚移咨总督查核。至江苏省提督驻劄松江。凡附近提督镇协营分。著即就近由提督考验甄别。移咨总督察核报部。其附近总督镇协各营。如隶提标之江宁城守协、并京口协、镇江扬州等营。均距总督衙门甚近。若令前赴松江考验。再送总督衙门甄别。往返千余里。殊滋劳费。著即径送总督考验甄别。知照提督备案。不必因隶提标。再由提督考转。其云骑尉补缺。仍照例由总督考选。恩骑尉例拔千总。仍视营分远近。分别各归督抚就近考拔。以昭核实。　　

○又谕、向例各衙门应题缺出。先尽京察一等人员题升。如一等无人。再由二等人员内拣选。此次太常寺寺丞缺出。除读祝官福廉应拟正外。该衙门现有笔帖式恩庆、系保列一等之员。自当将该员拟陪。该堂官以恩庆非赞读出身。未谙典礼。因将二等之读祝官善祥拟陪。实与定例不符。所有太常寺寺丞一缺。著该堂官仍照例将一等之福廉、恩庆、拟定正陪。带领引见。其所请以善祥拟陪之处。著不准行。　　

○又谕、永芹等参奏、卡伦侍卫等私行抽取布噜特羊只一摺。喀什噶尔所设各卡伦。专备严察外藩人等出入。该卡伦侍卫淩海、胆敢与兵丁等私向布噜特讹羊二只。并未派兵押送。实属下贱不堪。淩海著即革职。发往伊犁效力赎罪。　　

○谕军机大臣等、御史罗志谦奏、请禁州县摊捐各款。摺内称湖南省原派有筹补司库闲款一项。自清查后始改为通省公费等语。各省州县摊捐款项。上年降旨清查。叠经各该督抚奏准删减。湖南省自清查后。是否尚有通省公费名目。著嵩孚即行查明据实具奏。将此谕令知之。　　

○移安徽颍州府驿口桥捕盗同知驻艾亭集。作为抚民总捕同知。并添把总一员。兵四十名。改前裁之凤阳府司狱为巡检。并添外委一员。拨存城兵十名。均驻宿州时村集。添颍州营存城兵五十名。并所属鲖阳城、方家集、外委各一员。兵各二十五名。亳州营属减种店、张村铺、外委各一员。兵各十五名。宿州营属夹沟驿、外委一员。兵十名。从协办大学士总督孙玉庭请也。　　

○缮校辽金二史告成。分校誊录各员及供事等、下部议叙。　　

○旌表守正被戕直隶冀州民耿兴妻邵氏。　　

</div>
    <div class="pagination">
<a href="清实录道光朝实录_page103.html">上一页</a><span>...</span><a href="清实录道光朝实录_page99.html">99</a><a href="清实录道光朝实录_page100.html">100</a><a href="清实录道光朝实录_page101.html">101</a><a href="清实录道光朝实录_page102.html">102</a><a href="清实录道光朝实录_page103.html">103</a><span class="current-page">104</span><a href="清实录道光朝实录_page105.html">105</a><a href="清实录道光朝实录_page106.html">106</a><a href="清实录道光朝实录_page107.html">107</a><a href="清实录道光朝实录_page108.html">108</a><a href="清实录道光朝实录_page109.html">109</a><span>...</span><a href="清实录道光朝实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
