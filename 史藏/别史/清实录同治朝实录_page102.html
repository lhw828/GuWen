<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 102 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 102 页/共 505 页</h1>
    <div class="content">○以正红旗蒙古副都统阿克敦布为察哈尔都统。　　

○以镶黄旗汉军副都统恒龄署直隶提督。未到任前。以山海关副都统成保暂署。　　

○甲午。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○谕议政王军机大臣等、前因恩麟奏、甘肃军务紧要。请饬户部陕西山西及附近各省。筹拨银四五十万两。绕道解甘。当经谕令户部妥速议奏。兹据户部奏称、现在陕西办理军务。势难筹措。惟所拨协甘饷内。山西欠解历年饷银共二百五万余两。河东盐课项下欠解饷银八十四万两。均属该省应解之项。至川省地丁等项银两。尚可通融协拨。拟于山西欠解项内。先酌提银二十万两。河东应解饷内。先酌提银二十五万两。四川无论何款项下。如何凑解。亦酌拨五万两。统共银五十万两。均令就近解往甘肃各等语。所筹尚属可行。即著骆秉章、英桂、迅饬各藩司、暨山西河东道、立即遵照该部所拟。山西提银二十万两。河东提银二十五万两。四川拨银五万两。派委妥员。星速起解。探明绕道赴甘。以济急需。并将起解日期。咨明户部。至山东省欠解协甘饷银三百七十余万两。河南省角解协甘饷银四百余万两。叠经户部咨催。该省总未报解。边疆重地。兵饷要需。岂容如此膜视。并著谭廷襄、张之万、督饬藩司。于奉文五日内。将应解甘饷。各先筹银数万两。设法绕道解甘交纳。毋稍延缓。其山西山东河南等省积欠饷银。除此次提拨外。仍著该抚等陆续筹拨。源源报解。以重兵糈而维大局。将此由六百里各谕令知之。　　

○又谕、据唐训方奏称、兵练收抚贼圩甚多。宿境渐就肃清。并驰赴蒙城。与僧格林沁面商善后事宜各等语。临准距蒙城不远。唐训方此时谅与僧格林沁面晤。所有善后事宜。即著妥商筹办。现在著名巨捻。均已捦获。其余零星股捻。不难指日荡平。并著该大臣等会商应剿应抚各圩。相机办理。蒙亳一带。久经兵燹。民不聊生。亟须循良之吏。巡行劳徕。招集流亡。劝课农桑。用苏民困闻道员马新贻在皖年久。民情爱戴。如能得力。即著该大臣等调往差委。惟自下蔡以北。苗沛霖所收各圩尚多。现在该练虽不敢稍涉鸱张。日久仍恐为患。应如何清理之处。并著豫筹机宜。以期一劳永逸。其陈大常等股捻。窜至豫省之正阳。前谕僧格林沁派兵协剿。是否业已前往。即著酌量办理。该大臣督军皖豫以来。已近一年。冲锋冒险。夙夜宣勤。此时夙志已偿。方拟令暂行休息。而直东陈众张锡珠等股。势颇猖獗。昨复窜越河西曲周等处。畿辅重地。岂可令其蔓延交界。往来自如。现在淮北零星捻股。谅唐训方督率各军。亦可次第办理。著僧格林沁酌量情形。统带马步数千名。先回直东。将张锡珠等股。悉数埽荡。成保、宝山等、恐未能迅速奏效。谅该大臣公忠体国。自能筹画咸宜也。将此由六百里各谕令知之。　　

○以内阁学士恩龄为刑部右侍郎。　　

○以礼部右侍郎绵宜兼正红旗蒙古副都统。　　

○乙未。谕内阁、左宗棠奏、克复绍兴桐庐府县城池一摺。浙江自攻克浦江等城后。逆匪何汶涛由绍兴窜扑诸暨。经高连升等率兵驰击。贼众败遁。而东阳永康等处败匪。复纷纷窜至。官军合队纵击。毙贼甚多。刘典乘势规取绍兴。署提督叶炳忠等、已于正月二十六日。将绍兴府城收复。败匪万余。与桐庐踞贼合并。沿江修筑石垒。图抗官军。我兵并力围攻。遂将桐庐县城克复。办理甚为得手。著左宗棠饬令蒋益澧刘典各军。分道进攻。尽埽妖氛。所有攻克绍兴府城详细情形。仍著查明具奏。　　

○谕议政王军机大臣等、谭廷襄奏、捻棍各匪西窜。兖属教匪。潜袭民寨。暨剿办张锡珠股匪各摺片。李城等匪由泰安西南窜入甯阳曲阜边界。教匪即出巢袭破徐八寨峄阳寨。是该匪等声息相通。意图句结。已可概见。虽经德楞额跟踪尾追。总未能奋力兜击。遏其逆焰。兖营兵勇。多不得力。更无知兵之将。甯阳曲阜。均系捻匪熟径。且密迩邹县匪巢。与沂郡亦壤地相接。一经句结盘踞。将数百里联为一片。官军更难著手。前据谭廷襄奏称教匪窜至新泰之谷里等处。此次又称袭破峄县民寨。是已分股出巢。其势更张。恩锡既接兖州之防。并有该前抚留防兵勇。何至任令出窜。毫无堵遏。且该处兵少勇多。尤恐有匪类溷迹其中。与贼通气。若不急筹攻取。贻患何穷。德楞额现已赶到。著即催令督率兵勇。会同恩锡所带防兵。并饬令焦其洲等军探踪夹击。分投进剿。俾捻教各匪。不至句联。再行节节歼除。廓清兖境。张锡珠等分股抢渡河西。南股仍在堂莘一带。仍著谭廷襄督饬保德。统率各军。力图埽荡。不得稍事松懈。恒龄马队。既据僧格林沁咨会。派令北来。昨已有旨令恒龄署直隶提督。著谭廷襄迅催该大臣。饬令星驰北上。与海群马队。合力进击。并著迅饬保德等挥军会合兜剿。迅殄逆氛。知县李焴、前于张锡珠倡乱之始。毫无觉察。厥咎甚重。现在仍令代理冠县。该前抚何以始终信任。受其蒙蔽。著访察该员平日劣迹。迅即撤任查办。毋令贻害地方。将此由六百里谕令知之。　　

○又谕、左宗棠奏、克复绍兴桐庐。浙东肃清。并饬富绅措款办赈。沈葆桢奏、浙东败逆西趋。派兵严防要隘各摺片。前因浙东军务得手。杭城不难攻复。第取之虽易。守之甚难。不如先清皖南。剿办较易得手。曾经谕令曾国藩、左宗棠、妥筹办理。此次左宗棠摺内所陈乘胜长驱。杭城无难速克。惟逆首谭星一股。已由于潜昌化窜入皖南。必将句结太平石埭诸城。扰我后路。伪王黄呈忠等、闻已由富阳渡江。欲与李秀城合势北犯。现饬蒋益澧规取杭州。而催刘典一军回严。以向皖南。并饬刘培元率所部三营。前赴开化。会合王德榜全军。相机截剿。又分拨八营。扼扎淳遂之冲各等语。所筹与前旨大略吻合。即著照所议妥为办理。至檄饬各营。勿贪克复省城之绩。勿惮江皖迂阻之劳。将来总以杀贼多寡。为劳绩之高下。尤属洞中窾要。并著随时策励各军。迅奏肤公。同膺懋赏。现在浙东败贼。窜入绩溪。并句结大股。聚于石埭。意图西趋。刘典一军。既已赴徽援剿。江西广信。尚可无虞。惟该逆若横窜建德。则与饶九处处接壤。不可不豫为之防。沈葆桢已饬段起等严扼景镇湖口。并令韩进春侦贼所向。迎头截击。即著督饬该员等严密防剿。毋稍疏虞。浙江此次之变。吾民颠沛流离。千里赤地。朝廷轸怀民瘼。哀悯殊深。左宗棠现拟散钱煮粥。拯救饥民。招集流亡。给赀耕种。具见该抚能体朝廷德意。惠我烝黎。而富绅杨坊、俞斌、毛象贤等、十数员。非但膜视邦族不加拯恤。且欲乘机贱置产业。实属忍心害理。为富不仁。著照所拟。饬令力措钜款。广购米石。迅救阽危。如敢不遵。即行严办。将此由六百里各谕令知之。　　

○又谕、徐宗干奏、台湾各路官军。叠获胜仗。并内地援师。抵郡会剿一摺。台匪久踞彰城。攻陷斗六。分扑嘉城。嘉湾道洪毓琛等、派拨义首李成龙等由盐水港进剿北路。其另股分扑嘉城之贼。亦经参将汤得升等先后击退。保全嘉城。是台境军情。已有转机。彰城踞匪无多。吴鸿原现已统领全军抵台。军威益振。即著耆龄、徐宗干、督饬该署提督等会合曾玉明、洪毓琛、水陆各军。联络一气。迅将彰城斗六攻克。肃清台境。逆首戴万生遁入番社贼党。难保不思他窜。并著迅速拏获。以清后患。本日据左宗棠奏、绍兴克复。浙东已就肃清。闽防稍松。如台境兵力不敷。即著耆龄等酌拨兵勇前往。以便及早廓清台境。刻下各路援师赴台。一切军火粮饷。即著洪毓琛悉心妥筹解济。毋稍贻误。将此由六百里谕知耆龄、徐宗干、并传谕洪毓琛知之。　　

○又谕、多隆阿奏、遵提谢开基等监禁。并覆陈抚回情形。及因病请假各摺片。谢开基及伊子谢顺。既据多隆阿劄交大荔县监禁。并行文湖北派员提解。即著照所议办理。俟湖北委员到陕。即令押解赴鄂。照例惩处。该大臣督军劳苦。遍体生疮。竟至不能骑乘。实深廑念。著赏假半月。在营加意调治。以资休息。穆图善伤痕渐愈。而雷正绾病势沉重。尤所系怀。著即传知该提督安心调理。用慰驰念。多隆阿等傥假期已满。尚未全愈。仍可在营休养。至回民应剿应抚。朝廷本无成见。该大臣职任统帅。谅可随机办理。无俟朝廷远为指示。现在虽经给假。一切调度机宜。仍由该大臣酌量办理。将此由六百里谕令知之。　　

○又谕、传谕江西布政使李桓、沈葆桢奏、驰报藩司起程日期一摺。据称接据李桓禀报、于二月初四日卸事。将经手事件。赶紧清厘。即于十三日驰赴长沙。募勇千人。捐办一二月口粮。及军械所需。星夜进发。迅速入秦等语。李桓于接奉传谕后。即能克期就道。并捐赀募勇。带赴陕南。具见该藩司以国事为重。奋勉可嘉。多隆阿督兵攻拔王阁村羌白镇两巢。该匪复纠合西路逆回。拌死抗拒。现在进攻仓头镇。尚未得手。势难兼顾汉中一带。而毛震寿株守洋县。师久无功。亟须李桓前往接统其众。楚南将士。李桓所素信者。既不乏人。自不难招募成军。著即赶紧部署。星速入关。一俟行抵陕境。该藩司即迅速驰奏。以慰廑念。　　

○以克复浙江绍兴、桐庐、府县两城。予按察使刘典优叙。赏副将熊建益、杨政谟、黄少春、杨芳桂、黄有功、刘清亮、知府朱明亮、参将周廷瑞、游击邓受福、守备徐文秀、巴图鲁名号。都司翁桂秋等花翎。余加衔升叙有差。　　

○予江苏无锡殉难生员华士鹤媳彭氏、孙沛霖等、分别旌恤如例。　　

○予河南各属殉难绅民兵勇妇女一千六百四十三名口分别旌恤如例。　　

○丙申。谕内阁、前因军营积习日深。叠经通谕各营。痛除积弊。并令兵部将临敌退缩遇贼观望等项劣员应得处分罪名。从严定拟。兹据贾桢等奏、遵议军营各项劣员处分罪名。请旨遵行等语。用兵以纪律为先。近来各省军务未竣。其闲文武同心协力。折冲御侮者。固不乏人。而各营员弁。狃于积习退缩不前。迁延贻误者。尤属不少。若不严定章程。无以振军心而昭炯戒。著照兵部刑部所请。嗣后盗贼侵犯城池。蹂躏地方。带兵员弁。如有畏葸观望。贻误事机者。即照律定拟斩监候。如系兵饷充足之区。先期逃散者。著照奏定章程。请旨即行正法。如有盗贼入境。及已奉调遣。不能星驰策应。以至贼势蔓延。即照律拟军。其有文员当先陷阵。而武弁拥兵坐视者。即照律斩监候。请旨即行正法。如有军营武职。日事恬嬉。不习军旅。傲慢规避。及擅离汛守者。即照例革职。不准留营。如邻境有贼。带兵员弁。坐糜粮饷。不妥筹堵御。以致贼至溃散。失守地方。即照例革职。不准留营。仍从重发往军台新疆。由该督抚及统兵大臣酌核情罪重轻。定拟具奏。其该管上司。及原派之上司。均照本例分别加等议处。如闻邻境警报。将军提督以下各官。不亲身领兵驰往会剿。托故迁延。贻误事机者。著照例加等革职。不准留营。至于军营带兵武职。如有不能约束兵丁。以致生事扰民。杀伤人命者。除该兵丁照军法从事外。其带兵员弁。均照本例加等降三级调用。不准抵销。经此次明定章程之后。各路统兵大臣。及各直省督抚。务当转饬所属员弁。一律遵照。实力奉行。傥仍蹈从前恶习。即按现定章程。据实参办。以肃军律。将此通谕知之。　　

○又谕、景廉奏、遵查徵收过税情形一摺。已革叶尔羌参赞大臣英蕴、拟在巴尔楚克添设过税。并不待奎英函覆。率凭已见办理。迨奎英奏有窒碍情形。复以日久未见覆函。饰词具奏。实属始终矫执。英蕴业经另案革职。著毋庸置议。喀什噶尔办事大臣奎英、接据英蕴函商。既未与福珠淩阿商办。又不速行登覆。辄行单衔揭参。亦属始终负气。奎英著交部议处。前任叶尔羌帮办大臣武隆额、于英蕴矫执己见。未能阻止。遽听会衔入奏。亦属不合。武隆额著一并交部察议。　　

○谕议政王军机大臣等、崇厚奏、贼窜西北。截往东路。请将追贼迟延之副都统议处。并自请严议一摺。贼匪乘闲过河。窜至曲周县境后。复经余承恩等军。击之于鸡泽之司徒堡。王榕吉所部。击之于隆平之丘底村。贼始折而东窜。成保追贼迟延。经崇厚屡次督催。始带马队跟随步队而行实属畏葸不前。成保著暂行革职。责令留营带队自效。崇厚督催不力。亦难辞咎。著交部严加议处。现在总兵徐廷楷、及姜国仲、余承恩等、均已赶过隆平。仍著崇厚严饬奋力追剿。严防北路。成保经此薄惩。如再不能奋勇前驱。转以慓悍之贼。专委之于各步队。以致节节落后。坐误事机。试问该革副都统与该署督。能当此重咎耶。昨经寄谕僧格林沁。令其酌量情形。统带马步数千名。先回直东。埽荡张锡珠股匪。现在此匪骎骎北窜。成保宝山、均不能得力。直省军情。尤为紧切。即著僧格林沁将蒙亳等处善后事宜。一切悉遵前旨。与唐训方面为交代。迅即统带马步各队。驰回北路。将直东之贼。迅速埽除。并著将筹定布置。及何日可以启行之处。先行驰奏。以慰悬盼。恒龄所统马队七百名。不日可抵直境。著僧格林沁飞催前进。崇厚并派员先行迎提。到后即可合力夹剿。崇厚原摺。著钞给僧格林沁阅看。正在寄谕闲。谭廷襄奏、攻克长城贼圩。及攻击淄川踞匪情形等摺片。长城为郯境著名匪寨。黄国瑞与知县周士溥埽穴捦渠。办理尚为得手。谭廷襄所奏与黄国瑞筹定攻克长城后进取之方。以凤凰山为最要。兰山之作子圩及宝泉崮等处次之。近日教匪潜袭峄山民寨。希图梗塞大道。窥伺前敌营盘。李城等匪。又窜入甯阳。虽经德楞额等从后追剿。并由谭廷襄调令游击焦其洲等各军。驰往夹击。而贼势一与教匪句合。更将延蔓。黄国瑞之军。当令赴兖进剿。先由费县攻克宝泉山□固后。即由凤凰山东南扎营。与兖军西北会合夹击。教匪一经破灭。则兰费余匪。均当瓦解。所筹尚合机宜。即照所拟。著谭廷襄每月由东省添助黄国瑞军饷一万两。以两三月为期。务令悉歼群丑。仍将郯境西哨等寨。乘势分别剿抚。并遵前旨。催督德楞额及焦其洲等军。将李城等匪。奋力兜击。毋许稍涉迁延观望。其淄川踞匪。负嵎已久。谭廷襄奏称、近日进攻。叠有斩获。贼之精锐。仅余数百。又将最为骁悍之贼目姬魁击毙。其势甚穷。即著督饬总兵曾逢年等。克日将淄川县城攻克。不准再事迟延。黄国瑞进止机宜。并著谭廷襄会商吴棠。妥筹速办。毋得辄以空言塞责。将此由六百里各谕令知之。寻吏部议、崇厚照不应重公罪降二级留任例上加等。议以革职留任。从之。　　

○又谕、本日据崇厚奏报、东匪乘闲过河。已由曲周窜至平乡。直隶军情紧要。刘长佑行抵津沽。即著董恂探明。传旨令其毋庸来京。即由天津迅速前往崇厚军营。接直隶总督之任。办理军务。以资得力。并著将到津及赴营日期。速即奏来。以慰殷盼。将此由六百里谕令知之。　　

○又谕、毛震寿奏、遵覆汉南军务情形。自请严议。并请饬骆秉章迅催张由庚等军赴陕援剿各摺片。现在蓝逆仍踞洋县。兴安窜匪。欲由紫阳汉阴一带。窥伺汉中。曹逆又由甯陕图窜盩鄠。张逆回踞宝山老巢。伏莽甚众。傥致句结蔓延。剿办愈形棘手。骆秉章前派分驻绥定之张由庚、周达武两军。距陕较近。即著该督迅饬由城口太平等处。星驰赴援。与易佩绅等军联络声势。合力防剿。务将洋县宝山等处踞匪。次第歼除。以靖地方。毛震寿仍当督率所部。与川省官军会合夹击。力图剿贼。以赎前愆。毋得藉口兵单饷绌。坐待援师。致贼势更形滋蔓。傥再迁延畏葸。致误戎机。恐毛震寿不能当此重咎也。将此由六百里谕知骆秉章并传谕毛震寿知之。　　

○又谕、刘长佑奏、新甯县东西两路客家。句结非类。突入广海寨。挟仇焚杀。现派文武大员。驰往查办。并筹办肇庆府属土客互斗。请将知县陶銮先行议处各摺片。上年广东恩平开平各县土著。将赤水乡攻破。本年正月。客众窜扰西村双门临田大洋等各土乡。复扑入广海寨。肆行杀戮。游击黄连安等不知下落。经刘长佑与晏端书等会商。派令臬司吴昌寿、副将卫佐邦带兵。赴新甯剿办。所筹尚妥。刘长佑现由海道来直。著晏端书责令该臬司等。相机妥办。设法解散。傥敢恃众抗拒。即行痛加剿洗。该寨文武下落。并著查明具奏。高廉道英秀由省赴任。为恩平客民拦截。拥护到乡。求为申雪。经都司塔清阿等开导。始行送出。其中情节。恐有不实不尽。著催令总兵陈佐光速回阳江县城。赶紧筹攻。务将织篢各乡踞匪。克日埽荡。以清道路。英秀被阻情形。仍著查明具奏。所失饷银若干。责令朱维城等迅追清款。不准短缺。代理恩平县事陶銮、于地方匪徒。漫无觉察。致令大员被匪邀截。饷银遗失。实属疏忽。著交部先行议处。广东土客互斗。历有年所。此次复敢踞寨焚杀。截留大员。明日张胆。暋不畏法。若不赶紧歼除。必至酿成巨患。晏端书身任兼圻。责无旁贷。务当督饬在事各员。认真剿办。毋稍玩忽。刘长佑另片奏、法国领事李添嘉、请拨兵教练。情词急迫。该督与晏端书等筹商。已在旗营酌拨官兵。会同法国派来弁兵。一体练习等语。法国以英国为中国教练官兵。亦愿派兵教练。原无他意。惟外国人性爱体面。若有畸轻畸重之处。恐不免别滋口实。著晏端书一切持平办理。所有应支薪粮等项。务须查照前办英国教练官兵成案。画一办理。并著随时查察。毋致有名无实。是为至要。将此由六百里谕令知之。　　

○又谕、毛鸿宾奏、遵筹缓急情形。请旨调派一摺。江忠义一军。原为曾国藩指调。叠经谕令毛鸿宾催其赴皖。嗣因广西莲塘踞匪。正资剿办。复谕毛鸿宾饬赴粤省。并令江忠义署理广西提督。以专责成。及莲塘攻克。尚恐余匪未净。浔属贼股尚多。又谕毛鸿宾通筹缓急。其江忠义一军。应令赴粤赴皖。酌度情形具奏。兹据奏称、莲塘克后。江忠义旧部。已次第拔回新甯。广西浔州股匪。有刘坤一、易元泰、两军会剿。不至旁窜。而皖省军情紧要。曾国藩等亟盼江忠义提军前往。共支危局。江忠义著仍遵前旨。驰赴皖省。并著曾国藩妥为调度。何路紧急。即派往何处。以资得力。其广西提督。著张凯嵩酌保得力之员。奏明署理。浔州军事。刘坤一接办后。能否得手。张凯嵩身任疆圻。责无旁贷。即著饬刘坤一、易元泰等、实力埽荡。毋许玩延。将此由六百里各谕令知之。　　

○又谕、景廉奏、体察徵收过税情形。并酌拟现办缘由一摺内地商回。运货至喀什噶尔。既在经过之阿克苏及喀什噶尔两处纳税。若于巴尔楚克再添过税。则物价腾踊。商民裹足。势必各城税课。皆形短绌。况巴尔楚克地极褊小。货物难售。商贾每因盘费不足。将货物扣留。暂押作抵。随后持钱取赎。多有怨言。在喀什噶尔递字禀诉。既据景廉查明情形。诸多窒碍。著即停止徵收。以顺商情而顾全局。至叶尔羌加增正税。商民既皆乐从。且于喀什噶尔运贩行销。亦无窒碍。现经该参赞按照英蕴等原议徵收清单。酌量减裁。并派员详立章程。出示晓谕试办。著即照所拟办理。叶尔羌等城。均系边疆要地。英蕴等前在该处办理各事。诸多未善。景廉务当随时查察。将英蕴任内弊端。加意厘剔。力求整顿。至巴尔楚克加增正税之处。商民是否乐从。现在办理情形如何。和阗税课。是否可照叶尔羌一律加徵。均著景廉查明办理。将此谕令知之。寻奏、巴尔楚克加徵正税。试办并无窒碍。惟和阗地方。不能一律照办。报闻。　　

○又谕、满庆等奏、请拣员督领番众。剿办瞻逆。破格录用粮员。由川拨运火药饷银各摺片。瞻对逆匪。久围里塘。梗塞驿路。该酋工布朗结、复令期美工布大股逆贼。行抵三坝地方。劫去粮员行李。抢夺由藏发出摺报公文。其格吉地方。亦有告急夷信。该逆前于道光年闲滋事。前任川督琦善带兵往办。并未力攻。仅以敷衍了事。以致该逆毫无畏惧。将附近各土司任意蚕食。现在川藏商贾不通。兵饷转运维艰。汉番均有饥馑之虞。若巴塘再为吞并。则江卡亦难坚守。自应力筹攻剿。以靖逆氛。满庆等现经派委番员。徵兵借饷。并约会三十九族。调集各处土兵。防剿瞻逆西北两面。其东南两面。必须川省派员。调集土兵。四路进攻。方可收事半功倍之效。该逆势甚鸱张。非口舌晓谕所能了事。骆秉章现派道员史致康、督饬打箭炉及里巴二台文武各员办理。著即迅饬该员星夜前往。并督同明正土司。及大小金川等处土兵。约会藏中委员。四路夹击。并添派得力知兵大员。前往督剿。以期速行埽除。粮员李玉圃、既据满庆等奏称、督办剿抚瞻逆军务。才可胜任。即著责令该员。统率西路汉番官员。及番土各兵。前往乍了察木多一带。与川中委员会合攻剿。将来如有成效。自可量予恩施。此时未便遽行超擢。诺们罕汪曲结布、于征剿事宜。既经熟悉。即著满庆等饬令在藏坐办。与李玉圃遥为筹商。至藏中调集各处土兵。已有一万三百余名之多。止能备办四个月口粮。该处库款既竭。火药铅丸尤缺。亟须川中接济。著骆秉章速拨饷银四五万两。并火药三四万斤。酌带铅弹。派员由会理州绕道滇省之维西厅。至藏巴交界之南墩。或至察木多所属之擦瓦冈地方。相继前进。毋得稍稽时日。至藏地西南两面。及西北界外各部落。已多归附披楞。郭尔喀又屡为披楞助兵。侵占各处土地。所有抚绥番众。以广招徕。毋令再为披楞诱惑之处。著满庆等会同妥商办理。其藏中边备。更宜豫为筹画。满庆等务当咨会骆秉章。速将瞻对股匪。先行剿除。以清内患。仍一面留意边防。严申警备。毋稍大意。粮员李玉圃参案。既据满庆等奏称、系川中委员捏禀该督所致。著福济、景纹、即行绕道迅速赴藏。遵照前奉谕旨。查明办理。并著景纹、将地方军务。于抵任后妥行筹办。将此由六百里各谕令知之。　　

○两广总督刘长佑奏、遵查粤省盐务。向归总商六人综理。认饷纳课。责无旁贷。其各埠商贩。悉由总商招徕。虽无行票之名。隐寓行票之法。道光二十九年以前。正课从无短绌。自军兴各埠糜烂。私贩充斥。以致鹾纲日敝。但使严缉枭匪。官引自可畅销。若令改引用票。恐零星小贩。散漫难稽。一切帑本息银。转致无人专任。于公项殊多窒碍。至厘剔陋规。追缴欠款。已饬属严查。次第整顿。下部知之。　　

○以督剿不力。陕西布政使毛震寿下部严议。　　

○以阿克苏捐修城工。予都司马秀等升叙有差。　　

○以喀什噶尔剿贼出力。赏阿奇木伯克库吐鲁克世袭二等台吉。　　

○以击退喀什噶尔卡伦贼匪。赏防御达兴阿等花翎。笔帖式富尔逊布等蓝翎。余升叙有差。　　

○旌表守正捐躯山东惠民县民商了头母吕氏。奉天承德县民妇傅韩氏。河南临颍县民女董氏。　　


大清穆宗继天开运受中居正保大定功圣智诚孝信敏恭宽毅皇帝实录卷之五十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。二月。丁酉。以帮办热河粮台出力。予知县朱克扬等升叙有差。　　

○戊戌。谕议政王军机大臣等、崇厚奏、截剿窜匪获胜一摺。据称贼由隆平窜踞大钓鱼台等处。经成保等督率马步进剿毙贼多名崇厚调集各军驻扎甯晋。匪众窜近县城刘景芳等率兵邀击。潘永春与洋枪统教官克迺等绕至上风连开大炮。贼队登时散乱。潘永春复挑奋勇数十名。冲入央或。施放洋枪。贼辄应声落马。官军纵横抄击。贼始大败。追杀三十余里等语。此次官军截剿窜匪。一日两获胜仗。屡挫凶锋。该匪现向东南奔窜、亟宜跟踪追蹑。尽歼丑类。著崇厚严饬带兵员弁。乘此声势拔队穷追。务将此股匪徒歼除净尽。毋令乘闲折回东境贻患将来。英国统教官克迺首先冲入贼队奋勇异常。已谕知总理各国事务王大臣。知照该国公使嘉奖。暂行毋庸明降谕旨。都司潘永春、把总李万祥、及在事尤为出力员弁兵勇。均著崇厚分别存记。俟直境肃清。或捦获首逆后。再行奏请奖叙。此股抢渡河西匪首。是否仍系张锡珠降众头目杨朋山自莘县潜逃后。是否与张锡珠合股滋扰。杨朋岭是否一同潜逃。与该匪合夥。并著崇厚查明具奏。将此由六百里谕令知之。　　

○予山东冠县被戕县丞沈兆埙祭葬世职。　　

○予浙江绍兴阵亡洋将达尔第福赏恤。如总兵官例。　　

○己亥。祭先农之神。遣顺承郡王庆恩行礼。　　

○谕议政王军机大臣等、官文奏、请撤换吉林黑龙江马队官兵西丹一摺。据称吉林委参领常德等。黑龙江委防御萨英额等。并甲兵西丹九十四员名。或打仗受伤。或久病不愈。请一并遣撤回旗。并请饬下吉林黑龙江各选派马队官兵。即由楚省委员就地劝捐。筹备经费各等语。此次楚省遣撤之官兵等。著照官文所请。交桂廉、富森保、统带回旗。并著无庸开其底缺以示体恤。现在楚军东征。必须有马队供其调遣。方足以利攻剿。著景纶、特普钦、各认真挑选精壮马队官兵西丹一百五十名。合共三百名。仍交桂廉、富森保、管带赴楚。所有经过沿途用兵省分。概不准藉词奏请截留。官文业经发给委员桂廉等部照功牌。就地劝捐。所收捐项。即作为现调官兵等安家军装路费之用。将此由五百里各谕令知之。　　

○以正黄旗蒙古副都统富明暂署镶白旗护军统领。　　

○庚子。遣官祭贤良祠。　　

○谕内阁、御史丁绍周奏、请筹弭盗之方以资整顿一摺。京师比年以来。劫案层出。叠经严谕申诫。整饬缉捕。而盗风并未少息。捕务仍形废弛。总由各该管地面官。及直班官兵等。平时于贼匪窝顿处所。漫无觉察。事后又不能认真躧缉。有犯必惩。以致宵小肆行。毫无忌惮。似此因循玩愒。畿辅重地。为害曷可胜言。著步军统领衙门。嗣后务益严饬营弁兵役。于所辖地段。不分昼夜。严密巡查。如遇抢劫等案。除失事之地面该管官。从严参办外。并将获犯供出窝顿地方。及事后俵分寄顿处所之该管地面官。及直班营弁等。照失事地面官律。一体惩办。至刑部反狱及炮局失炮各案犯。著步军统领衙门迅速勒限严缉。务将案犯悉数弋获。不准一名漏网。傥限满无获。即行从严惩办。毋稍姑容。　　

○谕议政王军机大臣等、刘长佑奏、由粤抵津。由津定期赴营各一摺。并自陈筹兵筹饷各片。刘长佑闻命北上。即日前赴军营。甚慰盼怀。直隶大顺广所属地方。前因降匪张锡珠等为乱。冀州南宫等各州县。横被蹂践。入春以后。叠经崇厚奏报。各军分投堵剿。该匪已由临清渡河。窜过东境。本月望后。复由小滩等处袭渡河岸。窜扰曲周平乡甯晋等县境。节据崇厚奏报。贼复渡河。马队千人。嗣复沿路裹胁步贼二三千名之多。虽据声称现饬步马各军赶过甯晋。向东南追剿。殊恐此贼未经痛剿。所至又复蔓延。畿南密迩京师。北路之防尤要。第仅将贼驱出境。直东交界。地多平衍。运河一衣带水。穵濠筑垒。亦难恃以为固。贼踪往来剽疾。必得痛加剿洗。迅将全股殄灭。方足以儆凶顽而靖畿辅。刘长佑久历戎行。声威颇著。到营后察看贼情地势。将直省现有马步各军。将及万人。申之军律。布以方略。定能所向有功。该督所奏治兵筹饷其源皆出于察吏。洵为探本之论。直隶吏治废弛。清厘整饬。自当积渐为之。不求速效。不恤人言。方能有所裨益。该督到任。总当尽其心力。慎毋有所顾虑。致多牵掣。朝廷亦断不为一切遥制也。现在直隶军营。已有吉林黑龙江马队合五百名。署提督恒龄所带马队七百名。又有由京派出成保、萨萨布、所带京旗马队。统计为数已复不少。该督所拟派拨吉林黑龙江及蒙古马队。自可无庸再调。僧格林沁剿办亳捻。已将张落刑等巨逆。捦戮殆尽。昨已饬令酌带马步各队北来。先剿直东之贼。傥能迅至。更可商同剿办。山东临清一带。节经谭廷襄奏闻。派兵调团堵剿。应如何设法兜击。随时知照谭廷襄并力办理。其宋景诗等降众。前经崇厚、谭廷襄、请令随同剿贼自效。诚恐狼子野心仍怀反侧。此时虽在东境。与直省军营声息相通。著刘长佑到营后悉心体察。并酌量应剿应抚。抑应暂为羁绁。如何控驭之处。妥为筹定。具奏办理。将此由五百里谕令知之。寻奏、宋景诗等降众。拟仍暂为羁绁。以孤贼势而纾兵力。报闻。　　

○又谕、刘长佑奏、驰抵直隶日期。并称军务吏治。委任需人等语。直隶为畿辅重地。现在贼氛回窜隆平甯晋一带。攻剿正形吃紧。且刘长佑到任伊始。一切筹兵筹饷。整饬吏治。在在需员。著毛鸿宾饬令李明惠等迅即招募成军。由轮船驶赴天津以期迅速。所需口粮路费。即由湖南广东筹给。核实开报以利军行。并著曾国藩、晏端书、黄赞汤、张凯嵩、毛鸿宾、迅即分饬该督所调之郭昆焘等。克日驰赴直隶。交刘长佑差遣委用以资指臂。将此由六百里各谕令知之。　　

○又谕、李续宜奏、定期起程赴皖。并请开缺专办军务一摺。李续宜假期已满。因父病未愈。请宽限二十日。于三月初十日起程。著即迅速起程赴皖。该省军情。自僧格林沁捦获逆首张落刑后。近虽尚称平稳。惟和含等城踞匪。时图由皖窜楚。以牵掣金陵后路援师。防务仍形吃重。其淮北零星股匪。仍须次第剿除。至下蔡以北。苗练所收各圩尚多。现虽不敢鸱张。恐该练日久生飞。复形反侧。一切筹办淮防。驾驭苗练。亟须李续宜相机妥办。谅该署抚必见及此。不至稍涉延缓也。至军务与地方应办事宜。必须联为一气。始能收臂指之功。李续宜请开皖抚之缺。专办军务。诚恐事权分属。或致呼应不灵。于军务地方转无裨益。李续宜惟当身任其难。力图报称以副委任。毋庸固请开缺。将此由五百里谕令知之。　　

○又谕、多隆阿奏、起获贼赃充饷。现在筹办情形。并甘回不可轻抚。穆腾阿奏、请饬司道筹济军食。并调回西安马队各摺片。多隆阿一军。自去冬赴陕。至今已阅五月。仅收到湖北山西直隶协饷银两。陕西河南山东等省协款。尚未接到分厘。以致该营五月以来。仅发一月之饷。情形十分竭蹶。现经各营兵勇。在王阁村摉出窖银二十一万三千有零。由多隆阿运回封存。即将此项未发月饷。作正开销。具见该大臣办事认真。著即照所议办理。前因该大臣攻拔王阁村羌白镇回逆老巢。移军进取仓头。恐同州一带空虚。特经谕令德兴阿督带所部。由蒲州渡河。进驻同郡。为大军后路声援。该大臣现办情形。与朝廷前降谕旨。适相符合。著即饬令德兴阿遵奉前旨。迅速移军同州以资防堵。至甘肃盐茶厅等处回众。曾将滋事首要各犯。捆献投诚。尚可准其悔罪自新。若固原回匪。因该地方有招抚之议。竟乘官民不备。袭陷州城。致居民惨遭荼毒。非痛加剿洗。不足以儆凶顽而申国法。据多隆阿奏、甘省又有议抚之说。请饬该督慎重办理。著熙麟、恩麟、转饬在事文武审度机宜。不可轻行议抚。其业经就抚各回众。仍著随时防范。不可稍涉大意。西安驻防官兵月饷。瑛棨欲自二月起。每月改以二成实银给发。又欲将月需兵米。仅给二升五合。不敷米豆。折价发给。实不足以资糊口。该处城垣。均赖驻防旗兵登陴固守。岂能责令枵腹荷戈。该抚于回匪起事之初。并未饬令司道豫储仓库。致令城中坐困日久。兵饷无出。因循玩误。实堪痛恨。著即督饬该藩司粮道设法筹画。务将驻防兵饷。仍按四成实银发给。米粮折半六斗。不敷米豆。折价支放。以济急需。傥仍前膜视。致令饥军哗溃。恐该抚及司道等不能当此重咎也。省垣城大兵单。防兵二千。不敷分布。穆腾阿现拟将雷正绾军营派援鄠县之马队二百八十余员名。及防守北关营盘兵丁二百名。一并撤令归伍。分拨守陴。惟鄠县一带。亦须兼顾。著会商多隆阿、瑛棨、酌度情形办理。山东军务正当吃紧。所有该处军营之西安马队。断难撤回归伍。穆腾阿务当督饬现有兵力。妥为防剿。毋稍疏忽。将此由六百里谕知多隆阿、穆腾阿、熙麟、瑛棨、并传谕恩麟知之。　　

○又谕、庆昀奏、由草地台站赴任。请准随带兵弁等语。庆昀拟由草地取道绥远城等处。以入甯夏。该省军情方亟。所请之张家口员外郎保顺、蒙古佐领伊什贡布、满洲佐领额勒洪额、骁骑校禄彭、均著准其随带前往。其平日所练官兵。有技艺娴熟通晓蒙语者。并准其酌带二三十员名以资得力。甯夏匪股现已投诚。仍当妥为安抚。固原被陷尚未克复。附近一带匪股尚多。必须剿抚兼施。方能有裨大局。该将军部署既定。即须克日起程赴任。与熙麟、恩麟等、会商妥筹办理。毋负委任。该将军起程后。阿克敦布未到任以前。察哈尔都统印务。著廉至暂行署理。将此谕令知之。　　
</div>
    <div class="pagination">
<a href="清实录同治朝实录_page101.html">上一页</a><span>...</span><a href="清实录同治朝实录_page97.html">97</a><a href="清实录同治朝实录_page98.html">98</a><a href="清实录同治朝实录_page99.html">99</a><a href="清实录同治朝实录_page100.html">100</a><a href="清实录同治朝实录_page101.html">101</a><span class="current-page">102</span><a href="清实录同治朝实录_page103.html">103</a><a href="清实录同治朝实录_page104.html">104</a><a href="清实录同治朝实录_page105.html">105</a><a href="清实录同治朝实录_page106.html">106</a><a href="清实录同治朝实录_page107.html">107</a><span>...</span><a href="清实录同治朝实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
