<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 330 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 330 页/共 848 页</h1>
    <div class="content">
○谕内阁、前因户部捐纳房贴写积年偷稿舞弊。降旨著大学士军机大臣、会同户部妥议稽查防范。及核对册稿章程。兹据托津等酌议开单具奏。朕详加披阅。所防范假文之弊。嗣后在京各衙门接到户部知照捐生文书。著即将捐生姓名开载册档。每月将所收文书汇总。咨送户部核对一次。其册档于每月初十日、各派司员持赴户部。会同科道及捐纳房银库、眼同磨对。至各旗各省接到各照捐生文书。著即照原文开造人名银数清册。先行咨覆。仍按卯造具身家清白册结。依限送部。除自嘉庆二十一年起。至道光十年六月止。查对原文稿册。业将真假捐生分辨。毋庸再查身家清白册结外。其十年六月以后捐生身家清白册结。咨送到部。著户部议悉核对明确。再行具稿存案。又每卯出榜晓示捐生。以防假照之弊。著照御史周作楫所奏办理。至各旗各省捐生执照。著该部行知各该旗出图结官、各该省出印结官、亲至户部。会同捐纳房司员。当堂按名点交领取分给捐生。并刊刻捐生名录给发。并著各直省督抚府伊等、查照向例。接到部行捐生文书。出榜宣示。严饬该州县实力奉行。毋得日久延玩。至捐纳房额外贴写。人数众多。并无额数。亦无名册。稽察难周。著将无名贴写。全行驱逐。其役满及责革书吏。著该地方官一并押令回籍。如在外逗留。影射舞弊。惟该地方官是问。并著科道等认真稽查。有犯必惩。此外奸徒潜藏市井。或隐匿窝家。傥有作伪滋弊之事。著责成在京在外各地方官。留心访查拏究。如失于觉察。别经犯案。将该管地方官参处。京城地方。并著科道等随时察访。得有端倪。即据实奏明。严拏惩办。以杜弊端。　　

○谕军机大臣等、据壁昌等奏、东西两路。续经剿退贼匪。所有出力官兵等、请予鼓励一摺。黑色热巴特军台地方。有骑马贼匪十数名盘踞。当即派拨回兵。前赴侦探。旋据回报贼众渐多。又派库尔察克等、带领回兵二百名堵路。见骑马步贼约有四百余人。往东而来。复又差派伊布拉依木等、带领回兵一千名。直奔来贼接仗。库尔察克等、开枪击毙贼三名、马二匹。生捦贼一名。夺获贼马四匹。余贼皆败向西逃。查该五品军功库尔察克。左眼右腮。带矛伤二处等语。可嘉之至。此时大兵云集。迅速进援。想胡超等带领各兵。业已陆续驰抵叶尔羌。即哈丰阿等所带绕道和阗之兵。亦应行抵该处。计大兵到日。叶尔羌余匪。自必闻风逃窜。台路当已肃清。喀什噶尔、英吉沙尔、二城急切待援。该大臣即速令胡超等乘势长驱。解围剿贼。毋少延缓。至叶尔羌防堵事宜。著壁昌等仍随时稽查严密办理。毋得稍有疏懈。将此由五百里谕令知之。　　

○又谕、据成格等奏、长清以随营后路驮载粮料项。需用脚力浩繁。奏请由乌噜木齐迅速拨解驼只。并另据咨称、除现拨驼一千只外。再为筹拨驼二千只。方克办理无误。前因事在急需。已于无可分拨之驼内、分给一千只。设再有余驼。自当星夜赶紧解往。惟乌噜木齐。距阿克苏程途窎远。以数万大兵。供食于数千里之外。筹办运粮驼只。已属竭蹷。若阿克苏迤西应用驼只。再令乌噜木齐供应。实属势难兼顾等语。成格等筹办粮运。现无余驼。所奏自属实在情形。惟阿克苏迤西应用驼只。关系紧要。著长清悉心筹画。妥速办理。毋误要需。将此由五百里谕知长清。并谕令成格知之。　　

○转礼部右侍郎龚守正、为左侍郎。以都察院左副都御史桂龄、为礼部右侍郎。　　

○江宁布政使贺长龄、乞假省亲。允之。以服阕布政使陆言、为江宁布政使。　　

○以剿办叶尔羌贼匪出力。赏四品伊什罕伯克斯底克、三品顶带。把总贺丰年等、蓝翎。余升用有差。　　

○戊辰。上诣皇太后宫问安。　　

○谕军机大臣等、哈哴阿奏、请另派熟悉大员参赞军务一摺。前经降旨授长龄为扬威将军。令哈哴阿与杨芳俱参赞军务。兹据哈哴阿奏、伊于办理军务机宜。实未谙悉。参赞责任最重。请另行简派等语。哈哴阿著参赞军务。不准固辞。惟军营一切机宜。关系紧要。该大臣不可自以为是。或意存急躁。不能详慎。遇有应办各事。尤应破除情面。断不可稍涉瞻徇。总须与杨芳和衷商搉。听候长龄调度。以忠勤诚实为主。虚心秉公。努力向上。无负委任。前据胡超奏、十月十六日已抵阿克苏。杨芳计亦随后赶到。兹该大臣奏、拜摺后即加站前进。计本月二十日前后亦可赶到。胡超等业经叠次降旨催令进兵。自已由叶尔羌台路迅速进发。该大臣赶到时。务即并力妥办。速解喀什噶尔、英吉沙尔、二城之围。并将逆匪歼捦。以靖边圉。将此由四百里谕令知之。　　

○又谕、据常德等奏、喀什噶尔卡外冲巴噶什爱曼四品顶带花翎布噜特比托胡达伯克、六品顶带蓝翎布噜特阿里雅尔伯克、来城诉称、本年八月霍罕安集延贼匪。纠约该比等滋事。因一时吓怕应允。祇在后路供给羊面。并未敢帮同伤害官兵。贼众因攻城受伤。未能得手。各回子亦未尽从逆。被逼之布噜特。因受欺淩。俱逃散出卡。现止有一万余贼。一半围城。一半抢掳财物。回子人人怨恨。俱盼大兵速援。喀什噶尔、英吉沙尔、二城防守甚严。惟城内柴薪将尽。是以飞报求救等情。览奏均悉。并据将该此等加意抚绥。赏给缎匹茶叶羊面等物。饬送出卡。交令托依莫特附近安插。所办是。喀什噶尔、英吉沙尔、二城急切待援。业经叠次降旨。催令带兵各员飞速前进。指日大兵云集。无难迅埽贼氛。以解二城之围。至乌什现在夷回静谧。该大臣等仍当督率防堵。勿稍疏虞。用副委任。将此由六百里谕令知之。　　

○和阗办事大臣诚端等奏。查明草路戈壁站大。和阗境内安设军台十二处。阿克苏境内。亦安设军台。惟草地向无房屋。即办帐房十二架。以备沿台搭用。每台设立马二十匹。伊斯玛依尔、加添马二十匹。和阗西路军台七处。每台酌添马十五匹。又接准阿克苏参赞大臣容安、长清等来咨。已令哈丰阿等带兵由和阗草路进援。应需粮料、接乏马匹驼只、草束等物。均经运送各台。以备大兵进征之用。得旨、和阗原属无事。皆因丧心昧良之容安、长清、妄行举措。致多此一番周章。可恨之至。　　

○以兵部左侍郎博启图、署正黄旗领侍卫内大臣。　　

○己巳。赏八旗兵丁一月钱粮。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百八十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。十一月。庚午。谕军机大臣等、本日据讷尔经额奏、河工防汛委员、被讦挟伎饮酒。已明降谕旨。收张志恬等分别革职解任。交纳尔经额督同臬司赵盛奎、提集人证审讯矣。此案东河防汛试用同知刘锡耆、禀讦在工协防之试用未入流张志恬、于本年七月二十日在曹单同知莫树菁署中留饮。豫叫倡伎在彼。并于禀内牵叙同在工次之桃源同知周宗华、候补同知张金棻、汪承镛、候补通判徐灵、陈桂荣、河工咨送知县姚沣、候补州同孔广祥、候补县丞程绍伊、与伊均有龃龉。先曾怀恨。恐被日后陷害等情。职官挟伎饮酒。已属有玷官箴。且刘锡耆禀内、牵涉周宗华等至八人之多。据称与该同知均有龃龉。虑被陷害。究竟刘锡耆与周宗华等有何嫌隙。其中必有别情。不可不确切研审。著讷尔经额等提集应讯人证。详晰严讯。务得确情。按律定议具奏。断不可因人数众多。稍涉含混。或意存瞻徇。致有不实不尽。必应彻底根究。以成信谳。将此谕知讷尔经额。并传谕赵盛奎知之。寻奏、刘锡耆因当差办公往往搀越。是为众人所訾。语言动辄龃龉。是以有嫌。张志恬挟伎饮酒属实。周宗华等、并未在坐聚饮。张志恬业经革职。应毋庸议。刘锡耆等请饬部分别议处。从之。　　

○辛未。谕内阁、长龄奏、请将胡超交部议处一摺。甘州提督胡超带兵行抵阿克苏时。额尔古伦等正在商议进兵。因该提督欲俟甘州凉州肃州官兵副齐。再行前进。额尔古伦等进兵延缓。虽由该提督之言所致。究系容安未经催令进发。贻误于前。除额尔。古伦等已交长龄另议具奏外。胡超著交部议处。　　

○又谕、宗室孟林、因马甲富桂等纠同截抢。辄将护军参领孟魁拉回家内。肆行叠殴。讹索钱文。情节殊为可恶。宗室孟林著革去奉恩将军。交宗人府当堂重责四十板。发往黑龙江。到配仍重责四十板。以示惩儆。交该将军严加管束。毋许再行滋事。　　

○谕军机大臣等、长龄奏、飞催胡超等迅速进兵一摺。据称伊犁乌噜木齐等处官兵九千余名。已于十月初间齐抵阿克苏。若彼时全力由大路前进。会合叶尔羌官兵回子、直抵喀什噶尔、英吉沙尔救援。刻下定已解围。前次之分兵。已属示弱于贼。此时若再迟延二十余日。又加程途十余日。二城被围已逾四月。恐难固守。已飞催胡超、额尔古伦、德勒格尔桑、贵成、即刻带领伊犁等处全数官兵、速赴叶尔羌。会同哈丰阿迅往救援。由八百里行知等语。所奏洞达机宜。与朕意符合。此时由八百里行催进兵。虽属缓不济急。犹冀以速补迟。不至一误再误。前此进兵濡迟。容安延误之罪最重。容安以伊犁参赞大臣。所有伊犁官兵民勇四千五百名。悉听其调遣。伊于九月十二日已抵阿克苏。彼时并未接奉饬回本任之旨。乃坐拥重兵。观望退缩。迟误机宜。且先据容安奏、差人前往大路侦探并无贼踪。嗣又奏军务移步换形。不可冒昧轻进。显系畏葸不前。藉词支饰。伊既奏明由大路进兵。旋又欲于和阗无贼之处绕路行走。以致耽延时日。无谋无勇。措置乖方已极。阿克苏。乌什于伊犁等处官兵未到之先。安堵如常。并不等候此项援兵到彼协同防守。乃容安欲候乌噜木齐等处兵到后。酌留防兵一千名。再行前进。不知缓急轻重。任意宕延。虚糜粮饷。容安种种乖谬。丧心昧良。深堪愤恨。著长龄到阿克苏时。即遵前旨、将容安罪状。逐一究问。是何肺肠。严行审讯。令其据实供吐。应如何治罪之处。审明从严定拟具奏。至长清于大兵到阿克苏。但知留兵防守本境。并不通盘筹画。催令进援。以致如许重兵。坐糜粮饷一月之久。是其私心自用。不顾大局。所谓国尔忘家公尔忌私者安在。长清亦罪无可贷。至哈丰阿系乌噜木齐提督大员。容安不能受伊节制。伊亦不应受容安节制。乃该提督带领多兵行抵阿克苏。迟至十月初六日。欲于和阗无贼之处。迂道前行。以致稽延日久。亦属可恶。总之容安之罪最重。次长清。次哈丰阿。著长龄分别定拟具奏。额尔古伦、贵成、孝顺岱等、俱系伊犁领队大臣。不得不听容安调遣。其进兵迟延之咎。较之哈丰阿尚属有间。著一并附参。胡起阿克苏时。以土尔扈特民遣未经行阵。恐有疏失。欲等甘州凉州肃州官兵到齐。再与额尔古伦等整队前进。虽有迟疑之咎。究由容安误之于前。已另降谕旨、将该提督交部议处矣。前据该将军奏、出关后加紧遄行。约封印前后。总可抵阿克苏。其时哈哴阿、杨芳等、自早先期带兵起程。应如何进剿。及如何安抚回众事宜。著随时行知妥速办理。长龄身任将军。体统攸关。不可轻率前进。当暂驻阿克苏。俟陕甘及吉林黑龙江官兵到彼。再带数千兵力。由叶尔羌大路、或由树窝子一带进发。直抵喀什噶尔。将应办事宜。悉心筹画。以期永靖边隅。所有各路具奏探报贼目。汇录名单。发给部看。内有名字大同小异者。自系传闻互异。著该将军确切详查。务须按名捕获。解京讯办。贼目内有博巴克一犯。从前本系喀什噶尔四品伯克。上届背叛。附从张逆。此次复敢带同伊子入卡滋事。尤属罪不容诛。必应设法就捦。毋致再令窜脱。幸逃法网。将此由六百里谕令知之。　　

○又谕、据玉麟奏、接据叶尔羌乌什叠报军情。复严檄飞催速由大路进兵一摺。据称接到各该城来信。知此次贼势。自口外援兵踵至阿克苏后。各城回情大定。喀什噶尔白帽及惰兰回子。虽经附逆。多系逼从。与六年西四城全失者。情形不同。乃长清等始则以筹备粮运。耽延多日。令又称土尔扈特民遣皆不足恃。土尔扈特及民遣。总在管带之人善于约束。上届克复四城。及浑巴什河之捷。皆得其力。且孝顺岱。哈丰阿。所带兵内亦有民遣一千。未尝不用以冲锋克敌。近日叶尔羌攻扰回城之贼。多至数千。壁昌等尚能以少胜众。岂沿台零匪。转不能就地歼除。至胡超轻骑赶到。尚因步队未齐。惟额尔古伦、贵成等、到阿克苏已逾一月。屡经札催。该大臣又胡超步队未到之言。游移迁就。仍缓进援。辄扶同具奏。计喀什噶尔、英吉沙尔、被围已久。音信不通。傥贼匪探知我兵观望不前。势必坐失事机。功亏一篑。复经飞饬严催。并寄信详加开导。令长清先派额尔古伦等由大路进兵。胡超所带步队。一俟到日。踵后遄进。至叶尔羌与壁昌等会合。彼时哈哴阿、杨芳等、计亦陆续全到。乘势直赴喀什噶尔。必能立解围城。再俟长龄到日。将著名逆犯、设法捦捕。解京讯办。请先将长清等一并严行申饬等语。此次进兵迟误。坐失机宜。可恶可恨者。首容安。次长清。此等丧心昧良之辈。朕前此屡经严谕。尚复任意迁延。该将军向伊等开导。何肯听从。现在已谕令长龄到阿克苏时。将容安严审。逐层讯究。诘其是何肺肠。审明定拟具奏。并将长清、哈丰阿、分别议罪。额尔古伦等一并附参。胡超亦已明降谕旨交部议处。至霍罕在吹塔拉筑城一节。前经谕令该将军。俟来春巡查边卡时。于领队中派委妥员。或即令布彦泰前往。当仍遵前旨。不动声色。确切查明具奏。嗣后如无紧要事件。不必辄发五六百里文报。致劳驿站。将此由四百里谕令知之。　　

○壬申。命于大高殿设坛祈雪。上亲诣行礼。　　

○旌表守正被戕河南鹿邑县民陈文久媳李氏。　　

○癸酉。上诣皇太后宫问安。　　

○谕内阁、王引之奏、住宅门内拾得乾隆年间工部制造库旧稿共二十件。此项稿件、究系何人偷窃。必应查拏究办。著步军统领、顺天府、五城、一体严拏务获。　　

○又谕、松筠等奏、查讯徐炘被参各款一摺。解任山西巡抚徐炘、前经御史葛天柱奏参各款。兹据松筠等奏、该御史所奏查阅营伍、家丁勤索。及题升调补委署各缺、任意营私等款。查明均无其事。其门丁顾鸿如之服役人刘泳成、已将尸棺开验。复提集人证。详讯供情。实系因疯自戕。并无谋毙情事。惟徐炘当时既不派臬司相验讯办。又不专摺奏明。致滋物议。殊属错谬。其秋审过堂时。徐炘之家属在堂后隔帘看视。管教不严。亦咎无可辞。徐忻著交部严加议处。即行来京听候部议。　　

○又谕、程祖洛奏、检查京控省控未结各案。请将疲玩尤甚之知县。先行交部议处等语。所参甚是。湖南华容县知县邵大纬、于该县生员朱一桢、杨瀛祚、京控二案。屡提未解。逾限半年以上。著交部议处。以为疲玩者戒。嗣后一切控案。著该抚督司清厘。严催审解。如实系未能依限完结者。方准照例咨部展限。其余命盗控案。分别按限查参。根不准详咨展限。以杜那延而清庶狱。　　

○又谕、程祖洛奏参、相验不实、出入人罪之知县。请旨革审一摺。湖南前署龙阳县事兴宁县知县龙克家、于龚春茂戮伤胡泽长咽喉致死一案。先据该署县详报因奸服毒毙命。复行检举。实系戮伤致死。原验仵作、有受贿装毒情弊。兹据该抚查明、此案究毒由于误验。究奸由于认毒。该署县于刑仵受贿舞弊漫无觉察。将殴死验作毒毙。以致出入人罪。难保无听贿刑求情事。虽经该署县检举在先。必应彻底根究。以成信谳。龙克家著革职。交该抚提同全案犯证及刑仵人等。逐层严鞫。务得确情。按律定拟具奏。寻奏、龙克家因仵作装点毒毙。一时被朦。误认中毒。嗣因审出胡蔡氏与胡泽鈵有奸。心疑追究。以致胡蔡氏等诬服。并非听贿刑求。业已革职。应毋庸议。龚春茂拟绞监候秋后处决。下部议。从之。　　

○宗人府奏、嗣后遇有本衙门及各部咨缺均按班次轮流选用。遇有插班人员。比照吏部插班之例。应积咨缺之数。不积咨缺正班。现出咨班主事一缺查上次用过第一咨缺正班人员。现应接用第二咨缺。以奉旨应补人员补用。查应补班次现在无人。应行过班拟请即用第三咨缺以无论题选、五缺后选用咨缺之员补用。似此酌定铨选。庶插班与正班均无窒碍。再嗣后庶吉士散馆改部人员、未经奏留者。专以咨缺计至第三缺补用一人。不准补用留缺。如已奏留。即不归选。应以奏留日期。与各项奏留人员。比较补用此项人员计缺。如均按奉旨日期。各计各缺。既有连截咨缺等弊。且别项应补咨缺人员铨选无期。不免向隅。应请嗣后庶吉士散馆分部人员内。如同日奉旨。应以名次在前之员。先行计缺补用。再给其次之员计缺。总按散馆年分城前人员选用后。再给以后散馆人员计缺。如计缺在前人员。遇有别项事故。准以其次之员。于奉旨日起。接虎计缺补用如此酌拟各项铨选人员不致偏枯与原定咨留之例。亦相符合。从之。　　

○以缘事革退奉恩将军华英弟华德。袭职。　　

○甲戌。上幸瀛台。阅冰技。　　

○谕军机大臣等、本日据长清等奏、筹议会督官兵由巴尔楚克相机进剿。定于十月二十九日起程等语。喀什噶尔、英吉沙尔、二城急切待援、胡超既已起程前往。哈哴阿、杨芳、计此时当亦由阿克苏进发。其胡超所带之兵。据奏凉州、永昌、庄浪、西宁、官兵一千六百余员名。在后尚未赶到。胡超已嘱令长清速催前进。又另片奏、喀什噶尔、阿克苏。前经奏调乌噜木齐所属满汉官兵三千五百余员名。全行到齐。此项官兵如尚在途次。即著哈哴阿等带领迅速前进。傥该官兵等已赶至叶尔羌。业经胡超领。哈哴阿等即跟接胡超。会同并力剿办。不可稍有耽延。以期速解二城之围。俾边圉永就肃清。朕日盼捷音之至。将此由六百里加紧各谕令知之。　　

○又谕、据长清奏、喀喇沙尔贝子巴勒丹喇什病故。已明降谕旨。将该贝子照贝勒例赐恤。并将伊子承袭贝勒矣。至该汗策登多尔济、现亦患病。所属官兵无人弹压。自未便轻令前进。且合计现在满汉官兵、已敷进援。著俟策登多尔济病体稍愈。即饬令协领奇拉布等管带。库尔喀喇乌苏、精河、土尔扈特、饬令委参领伊龄阿等管带。退回原处。各归游牧。其协领奇拉布、著俟带领官兵至喀喇沙尔后。仍赶赴军前。听候差委。又据奏、拏获乌什差往喀什噶尔探信之布噜特米孜呼尔、供称伊在喀什噶尔、听说前次伊萨克带领官兵并黑帽回子打仗。伤壤一千多贼。因此都恨他。再明巴什跟前有十几岁小孩子。说是玉素普之子。暗暗打听。实系假的。又听得英吉沙尔玉素普也是假的。玉素普并未出来。喀什噶尔听说有四五万贼。看来未必有此数。英吉沙尔贼数多少。伊不知道。听说伊敏察克、玉都克素皮、带著数千人。在排素巴特树窝子巴尔楚克地方、堵攩官兵。又说已派人往叶尔羌大路去。所有各处路口、俱有人把守等语。是否确实。著将来孜呼尔解回乌什。咨令妥为办理。将此附报便谕令知之。　　

○又谕、据长清等奏、筹议会督官兵。定于十月二十九日由巴尔楚克大路。相机进剿一摺。喀什噶尔、英吉少尔、待援甚急。被围已及四月。何可再缓。必须迅速进剿。树窝子一带。据奏侦探贼匪均有准备。胡超现在取道巴尔楚克。直向叶尔羌大路行走。该处附近惰兰回庄极多。自应惰为布置。著遵照节次所降谕旨。严申纪律。饬禁兵丁。毋得骚扰回庄。所过地方。查有实系从逆之回庄。大加剿洗。廓清后路。不可姑息并于沿途照旧安设台站官兵。接递文报。此时哈丰阿等所带由河阗草地前进之兵。计已早抵叶尔羌。其凉州、永昌、庄浪、西宁、各营在后未到官兵。该提督已嘱令长清饬催赶紧前进。计亦可陆续赶到。该提督务于各处多设侦探至叶尔羌后察看情形。事机顺利。即赴英吉沙尔。喀什噶尔。速解二城之围。查询回庄。应剿者剿。应抚者抚。杨芳、哈哴阿、自亦先后到彼。相与筹商。确探贼情。严密防堵。固不可贪功深入。亦不可坐失事机。随时咨报长龄。听候调度。总须尽心妥办。速捦逆孽。以请边圉。将此由六百里加紧谕令知之。　　

○户部议准、陕甘总督杨遇春疏报、乌噜木齐所属开垦田十五顷三十亩。照例升科。从之。　　

○乙亥。谕内阁、瑚松额等奏参、防御带同兵丁擅离卡伦。进边居住。请旨革职一摺。盛京边外要隘处所。安设卡伦。派拨官兵常川驻守。原以稽查奸匪偷越。不准擅离。乃近来该官兵等。竟有私进边内居住之事。必应随时严查究办。以儆玩误。兹据该将军等查出防御乌云保、胆敢带同卡兵、进边居住三十余日之久。实属任意偷安。有玷官箴。乌云保著即革职。小黄沟总巡官防御格金保、杨木林子卡官防御富成、于该兵丁等擅离卡伦。并不查办。殊属疏纵。格金保、富成、均著交部议处。其失察之边门章京、并界官等、亦著查取职名。交部察议。　　

○丙子。谕内阁、前因耆英等奏、近年京控案件繁多。请酌定限制。当降旨令步军统领衙门讯明原告、曾否在本省某衙门具控。各该管上司是否亲身勘问。取具切结。分别奏咨。随案声明。并著各督抚查明。该原告在京所具甘结。如有虚捏。坐以诬告。若各该衙门并未亲提。即严行参处。迄今数月之久。各督抚审结京控奏咨各案。并未将原告在京取具甘结是否虚实。及各该衙门是否亲提研鞫之处。详晰声叙。实属玩视民隐。恐启因循瞻顾之渐。嗣后著刑部及刑科各道、遵照前旨、于各省审结京控奏咨案件。如仍不将甘结虚实、及各员有无亲提、详细声明。即查明分别参处。以儆延玩而昭核实。　　

○谕军机大臣等、给事中刘光三奏、广东地方会匪蔓延。请饬查办一摺。据称广东省旧有匪徒结会。该州县间有出力查拏。不过设法驱逐。以邻邑为壑。而根株未除。蔓延日甚。其最为民害者。则有三点会。所谓开口不离本、举手不离三等号。粤东士民莫不周知。此等会匪。不独无赖棍徒。悉为羽翼。即各州县胥役兵丁。大半相与交结。表里为奸。虽素不谋面猝然相遇。见手口之号。无不呼为兄弟。一切抢去之事。无所不为。即如广州属香山等处。每逢稻谷将熟之时。该会匪辄豫料某某种稻若干、应收租若干。勒令给伊钱文。较租金十分之一二。名曰打单。不遂所欲。即约会无数匪徒。将所种由禾。尽行芟刈践踏。以洩其忿。土人苦之。谓打单钱急于国课。请旨查办等语。匪徒结会聚众。最为闾阎之害。若如该给事中所奏、党羽蔓延情形。及稻熟时勒索钱文。殊属大干法纪。不可不严行查禁。著李鸿宾、朱桂桢。即查明该处会匪。是否实有三点会名目。及勒索打单钱情事。严饬各州县一体查办。或照从前缉拏洋盗之法。或另筹善策。总期散其丑类。歼厥渠魁。恩威并用。俾除奸宄而靖地方。断不可任令蔓延。以致日久养痈贻患。将此各谕令知之。　　

○两广总督李鸿宾奏、＜?口英＞咭唎夷人历逞狡黠。俱由内地汉奸暗中唆使。查广东洋行司事谢五即谢治安。为人奸猾。熟习夷语。素与该国夷商交结。前月夷人乘坐肩舆。即系谢五送给。现拏获收禁。饬该府县严切根究。务得确情。按律定拟具奏。得旨、所办甚好。寻奏、谢五因夷商口□盼口□师患病不得行走。送给肩舆乘坐。冀图买卖赚利。尚无教唆不法情弊。应革去州同职衔。发往伊犁充当苦差。下部议。从之。　　

○又奏、广东省城添调兵丁二百名。亟须建设兵房。查粤海关库大臣废署一所。坍塌年久。以之改建兵房。足敷居住。兼可设立箭道。随时操演。从之。　　

○以广东粤秀、白云、二山龙神庙祷雨灵应。颁发御书扁额曰泽覃岭海。　　

○以摉获土匪出力。予广东知县邹二南等升叙有差。　　

○缓徵江西南昌、新建、丰奔、进贤、清江、峡江、庐陵泰和、万安、龙泉、安福、余干、建昌、德化、湖口、彭泽、十六县被水村庄本年额赋。及原借耔种谷石。给庐陵、泰和、万安、龙泉、安福、五县、贫民修理房屋银。　　

○丁丑。谕军机大臣等、有人条奏、赣州南安一带、向有添弟会名目。时常约期拜会。千百为群。劫掠抢夺。又名添刀会。每人随身带刀一把。油纸一张。散布村落蹊径之间。遇有携带财物者。四集围捆。劫掠一空。恐其控告。因并其人杀害。将尸身分剖。各以油纸包裹。分道而散。所劫财物。除每人应分若干。其余则以入会。地方官纵有见闻。且以案难办理。佯为不知。迨呈报命盗之案。不得不派差侦缉。而差役多系会中之人。累月经旬。犯无弋获。徒扰良民。含糊了事。百姓见官不能作主。只得勉强入会。藉保身家。近来盐枭之盛。率皆此等匪徒。往往结连十敷船。枪炮并列。器械齐全。蜂挤行走。守卡官兵。莫敢过问。所报拏获私枭。多系零星小贩。赣南会匪。由于地方官因循而成。所属各缺。皆视为畏途。即如定南厅。系在外题调之缺。闻向来升补此缺者。多逗留省城。另图差委。其署任之员。存五日京兆之见。安望振作。此外各属。大都苟且目前。冀调别缺。间有欲思整顿者。上司转斥为多事。相习因循。会匪何由得熄等语。江西赣南会匪。结党生事。扰害闾阎。总由地方官畏难苟安。不肯实力查拏。以致该匪等传徒日多。肆无忌惮。必至酿成巨案。所谓除莠安良者安在。该管官所司何事。实堪痛恨。著吴光悦饬地方官认真侦缉。将首要各犯。悉行拏获。散其党类。以期净绝根株。毋致养痈贻患。至赣州府属定南厅同知、如果逗留省城。业不到任。署缺之员。安望其振作有为。并著该抚查明该同知如在省逗留。即行饬令赴伍。以专责成。将此谕令知之。　　

○戊寅。抚恤日本国遭风难夷如例。　　

○己卯。上诣寿康宫前殿行礼。后殿问皇太后安。　　

○旌表守正捐躯河南辉县民郝文士妻赵氏。　　

○庚辰。免陕西官兵应扣上年从征回疆借支马乾银。　　

○免江西庐州卫旗丁遭风漂没船米。　　

○辛巳。谕内阁、理藩院参奏、违例呈请拟定诺礲呼图克图之呼毕勒罕蒙古王贝勒等一摺。前因请将土谢图亲王诺尔布林沁之子密吉特多尔济、拟为诺彦敔图克图之呼毕勒罕。该院查明奏较。今该盟长扎萨克等并不奉行。宜将该扎萨克等交该院严加议处。惟念该王贝勒等、俱系糊涂蒙古。不谙定制。著将扎萨克多罗郡王密吉特多尔济、罚扎萨克俸二年。该盟长于不符定制事件、并不斥驳。随同呈报。亦属不合。正盟长亲王诺尔布林沁、副盟长贝勒玛锡巴图。著各罚扎萨克俸一年。俱不准抵销。以示炯戒。　　

</div>
    <div class="pagination">
<a href="清实录道光朝实录_page329.html">上一页</a><span>...</span><a href="清实录道光朝实录_page325.html">325</a><a href="清实录道光朝实录_page326.html">326</a><a href="清实录道光朝实录_page327.html">327</a><a href="清实录道光朝实录_page328.html">328</a><a href="清实录道光朝实录_page329.html">329</a><span class="current-page">330</span><a href="清实录道光朝实录_page331.html">331</a><a href="清实录道光朝实录_page332.html">332</a><a href="清实录道光朝实录_page333.html">333</a><a href="清实录道光朝实录_page334.html">334</a><a href="清实录道光朝实录_page335.html">335</a><span>...</span><a href="清实录道光朝实录_page331.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
