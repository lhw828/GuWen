<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 174 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 174 页/共 216 页
  </h1>
  <div class="content">
   ○谕办理军机大臣等。据副将军张广泗等奏称、穆垒形势。四面受敌。必不可以驻劄大兵。牧厂运道。正在可虞。交冬下雪之后。贼人无处不可出没。甚难筹画等语。上年据岳钟琪奏称、巴尔库尔屡被贼人侵扰。穆垒形势。实为万全之地。愿以全家性命。保其有益无害。是以廷议允从其请。今张广泗等所奏如此。则岳钟琪欺罔之罪。擢发难数矣。目今贼人闻知穆垒驻兵之信。必悉力前来、阻挠侵扰。惟是贼众现在盘踞北路。未必更有多人、分向西路。我兵速乘此时、撤回巴尔库尔。乃第一要策也。不必更有迟回。至所称阔舍图、乌阑乌苏等处。各分别驻兵等语。伊等身在地方。必有真知灼见。听其酌定就近办理。务期妥协。至于吐鲁番回民。年来输诚向化。情甚可悯。我兵既撤之后。回民应如何料理。或酌留官兵在彼防护。或将头目紧要之人、安插近地。著张广泗等、就近商议办理　　

○又谕。闻北路所派四省绿旗官兵。数年以来。有陆续在军前病故者。今年七月间。该管将弁。始接到部文。而各兵家口。从前所领月饷。例应从病故之日追出。归入截旷项内。朕思国家养育兵丁。加恩优渥。而出征身故之兵丁。尤朕所格外矜悯者。其未奉文之先。家口所领月饷。悉著加恩免追。再今年七月间。该提镇等、始接部文。而所辖协营。道路远近不齐。奉文先后不等。其秋季饷银。必有已经散给者。著将各兵应扣秋季之项。无论已领未领。一概赏给。以示朕思恤故兵之至意　　

○甲子。遣官祭关圣帝君　　

○乙丑。太祖高皇帝忌辰。遣官祭福陵　　

○以一等侍卫巴灵阿、署奉天锦州副都统　　

○添设四川泰宁巡检一员。从办理泰宁事务都统鼐格请也　　

○丙寅。免江南滁州、宁国等五州县、雍正九年分水灾额赋有差　　

○丁卯。以镶红旗参领德义、署本旗满洲副都统。镶红旗护军参领七格、署正蓝旗蒙古副都统　　

○兵部议覆、奉天府府尹杨超曾疏言、奉天地方。旗民杂处。住址参错。每遇强劫重案。旗员民官。互相推诿。并无一定责成。嗣后如旗员管辖地内、有民人失事者。将该管旗员查参疎防。限年缉获。民官免其查参。仍令与旗员协缉。其民官管辖之地、有旗人失事者。亦照此例处分。至遇有人命等案。请令旗民官员。会同查验。仍照该管地址。分别议处。应如所请。从之　　

○移福建龙岩县县丞、驻溪口。雁石司巡检、驻适中驿从署福建总督郝玉麟请也　　

○戊辰。调镶白旗满洲副都统李柱、为正蓝旗满洲副都统　　

○己巳。以刑部右侍郎觉和托、协办步军统领事务　　

○山东巡抚岳浚疏言、东省自闰五月内。甘雨漙降。从前被旱之处。次第均沾。谷豆杂粮。皆得及上□日布种。六七两月、雨泽均调。秋禾畅茂。现今收获登场。为历年未有之丰稔。得上□日、今岁春月。东省郡邑。雨泽愆期。而兖东二府为尤甚。朕心忧虑。遣官发粟。粜赈兼施。从前嗷嗷待哺之民。有所倚恃。心志安贴。豫顺之气。感召天和。遂得连沛甘霖。转荒歉而为丰稔。即目前之事观之。益知朕平日切切以天人相感之理、训示天下臣民者。确乎其不爽也。民为邦本。食乃民天。凡为官者。思欲感召天和。必以畅悦民情为本。平时与百姓同其好恶。不使闾阎有抑郁之情。偶值雨旸之不均。旱潦之将兆。即据实奏闻。俾朕得早为百姓经营。以为补救挽回之策。在民则当安分循理。共敦善良。偶遇灾祲。即思招致之有由。恐惧警惕。不敢因困苦而生愁怨之心。如此上下交修。官民胥勉。将见和气致祥。灾沴不作。比户享盈宁之福矣。勉之勉之　　

○庚午。办理军机大臣等议奏、据办理藏务侍郎僧格等奏、巴尔布国雅木布、叶楞库车穆三汗。在西藏极边。远处万里之外。与中国从未相通。今仰慕皇仁。特遣使请安。进贡方物。辞意诚恳。应令来使至京朝见。但天寒路远。往返务须二年。应行文僧格等。宣布皇上体惜远人之意。转谕来使。令其旋归。并加恩赏赉。给与马匹更换。俾得从容起程。得上□日依议。随敕谕巴尔布国雅木布、叶楞、库库穆三汗。据尔等奏称、从前不知内地礼仪。未遂观光之志。今遣使朝觐。恭请训谕。进贡之物不多。略尽恭敬之忱等语。朕为天下主。一视同仁。尔等汗、越在边远。自古未通华夏。慕朕仁化。万里输诚。朕甚嘉悦。所进方物。悉已收纳。第念道路遥远。往返艰难。尔使臣即由西藏遣回。尔等汗但与西藏贝勒颇罗鼐、协力和衷。维持黄教。以副朕普育群生之至意。特赐缎疋、玻璃、磁器各种。一并发往　　

○予故太子太傅文华殿大学士兼户部尚书蒋廷锡、祭葬加祭一次。谥文肃　　

○壬申。北路副将军王丹津多尔济、额驸策凌奏言、臣等奉大将军王锡保调委。统领满洲蒙古索伦喀尔喀等兵二万余人。追击准噶尔逆贼。至厄尔得尼招地方。于八月初五日。遇贼连击十余次。日暮追至大山梁间。杀贼万余。尸遍山谷。河流尽赤。负伤逃走者甚众。所获器械驼马牛羊无算。现在贼众逃往鄂尔昆上游、向推河而去。臣等率领大兵。自厄尔得尼招起程。寻败贼踪迹。追巢□刀前进。奏入。报闻　　

○癸酉。谕办理军机大臣等。据王丹津多尔济等报称、八月初五日。在厄尔科尼招地方。我兵与贼人交战。贼众大败。由鄂尔昆之上游、向推河逃遁而去等语。可将原摺录寄大学士鄂尔泰、署大将军查郎阿知之。贼人既由西尔哈脑儿、投阿尔泰而去。若遇雪阻截。必向阿济一带潜行。向巴尔库尔以觅生路。大学士鄂尔泰等、速将北路得胜情由。寄知巴尔库尔军营。令其于阿济要隘之处。派兵堵截。毋得疏忽。再者、穆垒大兵撤回之时。贼人或于中途窥伺。或潜袭我军之后。务须加意防范。至于巴尔库尔。乃根本之地。亦须计算万全。俱著大学士鄂尔泰等、就近妥协筹画　　

○谕理藩院。轮班朝觐之蒙古王、贝勒、贝子、公等、今岁著停其来京　　

○参赞内大臣侯马兰泰奏报、八月初九日。贼夷二千余人。来犯西尔哈招。臣亲选兵一千一百名。同副都统费雅斯哈、土默特总管珠胡代、喀尔喀协理台吉孙都布、带领出城迎击。贼兵大败。斩杀百余人。所获器械无算。次日追至那垒果尔地方。贼夷连夜遁去。随行知绥远将军马尔赛、并呈报大将军顺承王讫。奏入。报闻　　

○甲戌。调福建台湾总兵官吕瑞麟、为福建金门总兵官。广东碣石总兵官苏明良、为福建台湾总兵官　　

○八旗都统等遵上□日议覆、看守仓库。旧系八旗马甲。应尽行撤回。以便操演。请于八旗满洲、蒙古、汉军、或闲散人。或养子开档人。及官兵之家下陈人内。挑取二千二十四名。照步甲例。给与钱粮米石。专令看守仓库。其中有应挑取护军马甲者。照常挑取。至管辖此项兵丁、每旗满洲、蒙古、汉军、合派十员。统计八十员。再于降级、革职官员内。挑选一百二十人。共为二百员。令其管辖。此所派降革人员。如不实心效力。交部分别加等治罪。其有勉力行走。五年无过者。令该管大臣。于伊等应升之缺。一并列名。从之　　

○乙亥。谕办理军机大臣等。刘世明、由侍卫之职。朕加恩用至总兵提督。伊在提镇任内。居官尚好。是以用为福建巡抚。升授总督。上年西路领兵需人。朕念伊熟悉边地情形。特召来京。命为副将军。授以巴尔库尔领兵之重任。料伊受朕深恩。必思黾勉宣力。为将弁之表率。岂知伊苟且瞻顾。退缩不前。全无奋励振兴之气。既忝职任。重负国恩。著革职。交与署大将军查郎阿照总兵或副将之例。于领兵艰苦之处。令其效力赎罪。傥再有错误疎忽。即行参奏。在军前正法　　

○衍圣公孔广棨、以孔林工程告竣。率其族人七十四人来京。赴圆明园谢恩。上召孔广棨入见。谕曰。尔为至圣先师后裔。当存圣贤之心。行圣贤之事。一切秉礼守义。以骄奢为戒。且尔年齿尚少。尤宜勤学读书。敦品励行。凡尔同族之人。亦当共相劝诫。共相砥砺。为端人正士。尔等果能遵朕训谕。学问日进。品行醇谨。不坠家声。即所以报国恩也。谕毕。赐孔广棨、松花石砚一方。蟒锦缎七疋。族人缎各一疋　　

○江南松江提督马世龙疏言、今年七月间。海潮泛溢。沿海被水弁兵。衣食未免不敷。臣已咨商督抚。预支一月俸饷。岁内陆续。扣还得上□日、弁兵被水。衣食不敷。朕心深为轸念。所支一月俸饷。著即赏给。不必扣还　　

○戊寅。以镶蓝旗蒙古副都统噶尔锡、署本旗护军统领　　

○靖边大将军顺承亲王锡保奏言、副将军王丹津多尔济、额驸策凌等、追贼至厄尔得厄招。奋勇击杀贼众万余。除檄行绥远将军马尔赛、建勋将军达尔济、各领兵截杀外。臣选派三千兵马。委扎萨克台吉葛木丕尔前锋参领达度等。率往截杀。即日起程。奏入。报闻　　

○己卯。谕内阁。仓场侍郎岳尔岱、前经告病。近已痊愈。著仍回仓场之任　　

○命庄亲王允禄、管理正黄旗满洲都统事务。以正红旗满洲副都统雅瑚、署镶蓝旗护军统领　　

○壬午。遣官祭历代帝王　　

○遣官祭城隍之神　　

○四川川北总兵官张玉、年老休致。以四川夔州副将王廷诏、署四川川北总兵官　　

○移广东合浦县县丞、驻永安地方。从署广东总督鄂弥达请也　　

○癸未。实授李卫、为直隶总督。郝玉麟、为福建总督。程元章、为浙江总督。鄂尔达、为广东总督。徐本、为安徽巡抚。杨永斌、为广东巡抚。钟保、为湖北布政使司布政使。甘汝来、为广东布政使司布政使　　

○甲申。命拨户部库银二百万两。解送北路军营。备赏给有功官兵之用　　

○添设山东济宁河标城守营千总一员。把总二员。从河东河道总督朱藻请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十二



大清世宗敬天昌运建中表正文武英明宽仁信毅大孝至诚宪皇帝实录卷之一百二十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。九月。乙酉朔。谕办理军机大臣等。此次准噶尔逆贼。志欲抢夺泽卜尊丹巴胡土克图。侵掠喀尔喀部落。直越察罕叟尔大营。由杭爱山肆行猖獗。王丹津多尔济、额驸策凌、参赞大臣塔尔岱、及诸王大臣台吉等。共领满洲蒙古喀尔喀等兵二万。奋勇尾追千里。到鄂尔昆河厄尔得尼招地方。诸王大臣及台吉官兵等。同心协力。为国输诚。奋勇攻击。将三万逆贼。斩杀大半。余贼丧胆奔逃。甚属可嘉。此次军功。非寻常劳绩可比。官员兵丁。著从优议叙。其随从额驸策凌、在克尔森齐老地方击贼官兵。著加倍议叙。领兵效力之王、贝勒、贝子、公、扎萨克台吉等。应赏巴图鲁名号。升授职衔。今于议叙军功之先。特沛恩纶。喀尔喀和硕亲王丹津多尔济、著赏给智勇名号。喀尔喀和硕亲王额驸策凌、著赏给超勇名号。喀尔喀多罗贝勒册卜登、从前在阿尔泰军前。著有劳绩。去年在苏克阿尔达胡地方。攻击准噶尔。又懋著勤劳。朕已赏给信勇名号。此次在厄尔得尼招。大败准噶尔贼众。又复追击。效力前驱。册卜登、著封为多罗郡王。扎赖特固山贝子特古斯、从前在阿尔泰军前。曾效力行走。此次在克尔森齐老。击贼甚力。在厄尔得尼招。又复大败贼众。建立功勋。特古斯、著封为多罗贝勒。敖汉辅国公罗卜藏、随从额驸策凌。在克尔森齐老击贼。又在厄尔得尼招、大败贼众。又与贝勒册卜登、塔尔岱等。追击贼众。效力前驱。罗卜藏、著封为固山贝子。喀尔喀扎萨克一等台吉巴海、从前在阿尔泰军前。曾效力行走。去年亦著有劳绩。此次在厄尔得尼招。大杀贼众。建立功勋。喀尔喀扎萨克一等台吉葛木丕尔、去年懋著劳绩。此次在克尔森齐老、额驸策凌队内。力战得伤。回至察罕叟尔军营。调治痊好。复行前往。追击贼人。巴海、葛木丕尔、俱著封为辅国公。塔尔岱、著授为黑龙江将军。统领军营东三省兵丁。卓尔海、著授为内大臣。署理黑龙江将军事务。其余扎萨克喀尔喀王、贝勒、贝子、公、台吉内。若有似此劳绩出众之人而遗漏者。著大将军顺承亲王、丹津多尔济、额驸策凌、查明具奏　　

○又谕。朕念马尔赛之祖图海功绩。令其配享圣祖皇考于太庙。马尔赛所袭之三等公爵。加为一等。擢用为大学士。复赏阿达哈哈番。令伊子承袭。恩施稠叠。众所共知。朕以为马尔赛、必感戴殊恩。实心为国效力。因授为大将军。遣往军前。乃伊未至归化城。先将马匹牲畜、伤损数千。在口外第八台处。闻科布多地地方准噶尔贼众消息。便自怯懦。奏请往归化城。又将马匹牲畜。不择好水草之处牧放。折损大半。且不禁约兵丁。纵其贪饕饮食。肆意糜费。以致变卖衣服。如此乖谬妄为之罪。朕犹宽恕。与以效力赎罪之途。授为将军。令往扎克拜达里克。而马尔赛沿途又不调养驼只。倒毙数千。然朕犹优容之。望其效力也。顷准噶尔贼众、来犯察罕叟尔之大兵。直越杭爱。抢夺喀尔喀等部落。王丹津多尔济、策凌、参赞塔尔岱等。率领大兵。尾追至鄂尔昆之厄尔得尼招地方。大败贼众。歼其大半。贼抛弃马畜、及一切器械。胆裂奔败。大将军顺承亲王、已劄令马尔赛、会同达尔济截杀。王丹津多尔济等。亦以贼众大败。投往推河。行文于马尔赛。且马尔赛接阅顺承亲王等劄后。奏称贼若来推河。必缘衣克敖拉而遁。今已将衣克敖拉左近之草焚烧等语。如此、则马尔赛自应如前所奏。率兵前往推河。预备截杀。乃贼众既至推河。而马尔赛犹逗留扎克拜达里克。至十三日。始出城为追赶之状。行二三日。闻有贼兵将往白格尔之语。即藉端而回。夫以徒手败走之贼。不行追逐。知而放去。又不奏明达尔济领兵往追情由。朕以马尔赛必有怯懦逗留、明知故误等情。曾降谕上□日于大臣等。今据参赞胡琳参称、一闻贼来推河信息。将军达尔济等、即整齐二标兵丁。前往截杀贼众。而马尔赛并不发兵。傅鼐请兵杀贼。至于跪求。伊亦决不允许。至十三日。因臣等标下兵起程。马尔赛不得已同行。至半路而回等语。马尔赛拥兵万余。有心耽误国事。岂但大负朕之深恩。自古以来。如此背负国家者。史册中亦为罕觏。国法军法。俱难宽宥。著将马尔赛之绥远将军、领侍卫内大臣、公、以及赏给阿达哈哈番。俱行革退。其将军印务、著钦拜暂行署理。领侍卫内大臣员缺、著侯马兰泰补授。其公爵、系伊祖图海立功所得。著马礼善承袭。今已行文、令马尔赛明白具奏。俟回奏时。将马尔赛正法之处。另降谕上□日　　

○又谕。军营参赞正红旗蒙古副都统胡琳、著补授镶蓝旗护军统领。喀尔喀王敏珠尔多尔济旗分协理台吉孙都布、著给与扎萨克一等台吉职衔。赏银五百两。副都统费雅思哈、著赏给护军统领职衔　　

○又谕。此次准噶尔贼人前来时。额驸策凌属下、及喀尔喀扎萨克滚布册凌游牧等处。俱被掳掠。著顺承亲王查明。照旧岁赏给被抢喀尔喀产业之例。一面办理。一面奏闻　　

○又谕。喀尔喀扎萨克图汗策旺扎布、亲王喇嘛扎卜、公扎萨克等。畏惧退缩。俱由阵前逃回游牧。目今行兵之际。军法岂可姑容。著行文顺承亲王、丹津多尔济、额驸策凌。将阵前逃回之汗王以下台吉、暨领兵之副都统等。查明严加治罪　　

○谕西路军营将弁兵丁等。噶尔丹策零父子凶顽。世济其恶。戕害臣服我朝之蒙古部落。窥伺我边疆。国家不得已用兵之苦心。已屡经晓谕官弁兵丁等知之矣。夫三军司命。在于将帅。朕慎重其选。以岳钟琪、乃将门之子。久历行间。从前用兵青海。曾有劳绩。且于西陲情形。素为熟练。伊亦自信克当此任。是以命为西路大将军。一切徵兵、运饷、选将、设官之事。凡有所请。无不允行。实冀其殚心竭力。奏绩边疆。为一劳永逸之计。岂料伊秉性粗疎。办事阔略。平居志大言大。似有成算。及至临时。则张皇失措。意见游移。且赏罚不公。号令不一。不恤士卒。不纳善言。自奉太丰。待下鲜惠。今略举其失机一二事言之。前年冬月陛见入都。军营之事。全无料理。以致贼人盗窃驼马。伤我弁兵。嗣后朕时时降上□日。谕令慎密周防。乃今年正月。贼人越过大营。直至哈密、及塔尔那沁等处。抢掠牲畜。戕害回民。伊将令不行。调度无术。竟令已入网罗之寇贼。由坦道遁逸而去。又如穆垒驻兵之举。实由岳钟琪之奏请。且称愿以全家性命、保其万全。乃我兵移驻之始。即有贼人潜过穆垒河东。抢掳马匹伤害官兵。现今运道牧厂。时受侵扰。此皆岳钟琪失算误国之昭著者。其他颠倒昏愦。疎忽错谬之处。不可枚举。以统兵之人、居心行事如此。无怪乎三军之士、离心解体。兵气为之不振也。朕思用兵之事。关系重大。似此一筹莫展。屡失机宜。则军务何日能竣我三军之士、何时得以休息。用是特降谕上□日。将岳钟琪调回京师。以吏部尚书陕西总督查郎阿、署理大将军事务。命大学士鄂尔泰、亲至肃州。颁赐敕书。指授方略。查郎阿素性忠良。赤心为国。虚怀谦受。能体下情。自办理军需以来。事事妥协。边疆情形、皆所深知。一到军营。与副将军张广泗、常赉等。合志同心。和衷共济。必能运筹决胜。靖寇安边。是在尔将弁兵丁等。鼓舞奋兴。急公努力。尽洗从前委靡怠惰之习。合千万之人为一心。则忠诚感格。和气致祥。必邀上天之默佑。迅速成功。膺国家优隆之爵赏。是此日之更换将帅。酌改规模。实尔西路军营。通塞否泰转移之机也。今年七八月间。贼兵以三万人、侵犯北路。深入厄尔得尼招地方。意欲迎夺喇嘛。掳掠喀尔喀蒙古。我师奋勇前追。杀死贼兵万人。积尸如山。河水尽赤。贼夷乘夜逃奔。抛遗马匹牛羊器械、不计其数而我兵受伤者、不过十余名。领兵之大小将弁、未损一员。此实行间将士、合力同心。仰邀天祐之明验也。今贼人既受大创于北路。未必不轻视西路。重整余力。以向巴尔库尔。冬春防范。尤宜严密。不可疎忽。著署大将军等。将此晓谕各营将弁兵丁、咸使知悉。至岳钟琪屡次失机之罪甚大。律以国法。不容宽贷。又闻军营弁兵、无不含怨。著署大将军查郎阿、遍行询问军营将弁兵丁等。岳钟琪自领兵以来。果属事事乖张。人心共怨否。抑或尚有、可取之处否。务使三军之众。人人各抒己见。据实举出。即有互异。不妨两奏以闻　　

○正黄旗汉军都统金以坦、缘事革职。升正黄旗汉军副都统赵弘济、为本旗汉军都统。镶红旗汉军副都统尚崇坦、缘事革职。擢镶蓝旗副参领尚崇壁、为镶红旗汉军副都统　　

○丙戌。户部议覆、湖南巡抚赵弘恩疏言、乾州所属瓮流溪等九寨、及新抚夯坨上下二寨苗民。慕化输诚。愿纳粮赋。应如所请。其粮赋令乾州同知徵管。坐拨镇筸营兵饷。从之　　

○丁亥。上诣怡贤亲王殡所。奠酒
  </div>
  <div class="pagination">
   <a href="清实录雍正朝实录_page173.html">
    上一页
   </a>
   <span>
    ...
   </span>
   <a href="清实录雍正朝实录_page169.html">
    169
   </a>
   <a href="清实录雍正朝实录_page170.html">
    170
   </a>
   <a href="清实录雍正朝实录_page171.html">
    171
   </a>
   <a href="清实录雍正朝实录_page172.html">
    172
   </a>
   <a href="清实录雍正朝实录_page173.html">
    173
   </a>
   <span class="current-page">
    174
   </span>
   <a href="清实录雍正朝实录_page175.html">
    175
   </a>
   <a href="清实录雍正朝实录_page176.html">
    176
   </a>
   <a href="清实录雍正朝实录_page177.html">
    177
   </a>
   <a href="清实录雍正朝实录_page178.html">
    178
   </a>
   <a href="清实录雍正朝实录_page179.html">
    179
   </a>
   <span>
    ...
   </span>
   <a href="清实录雍正朝实录_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
