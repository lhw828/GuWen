<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 204 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 204 页/共 502 页
  </h1>
  <div class="content">
   ○以丁忧按察使瑞瑸、暂留福建、办理善后事宜。　　

○释已革甘肃游击冷震东、发往琦善军营、差遣委用。　　

○以江苏瓜州剿贼获胜。复已革总兵官叶常春、陈世忠、副将李德麟、游击周士法、张攀龙职。　　

○予山东高唐州阵亡营总托克通阿、侍卫恭钰、把总葛太平、祭葬世职。　

v大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。六月。己卯。谕内阁、御史薛鸣皋奏、形迹可疑人犯、请从宽典审办一摺。前因侍郎王茂阴奏称、各处拏获人犯。多先用烟薰取供。当经降旨、交问刑各衙门查明。如果属实。即将原拏承审之员指名参办。并因雨泽愆期。特饬刑部、及顺天府、将犯案悉心推求。逐一清厘。原为人命至重。断不可以疑狱即成信谳。至杀不辜。至巡防王大臣、审办形迹可疑人犯。数月以来。分别问遣、及开释者、不下七八百人。其情罪较重。法无可贷。立置重辟者、止数十人。且审讯时并未刑求。岂得谓有冤抑。该御史、未知确实。辄以自拔来归。请从宽典。不知此等重罪人犯。受贼指使来京。或探听消息。或图偷买火药。或随贼抗拒戕害官兵。其非自拔来归。已无疑义。若各处军营所奏、自拔来归。杀贼自效者。皆系确有凭据。不但开释罪名。且破格施恩以昭激劝。该御史所奏、煦煦为仁漫无区别。岂以纵奸养恶。为好生之德。遂足消除沴气耶。所奏实不可行。著无庸议。　　

○庚辰。上诣寿康宫、问皇贵太妃安。　　

○谕内阁、前因许乃钊、剿办上海贼匪。迟延贻误。曾经降旨革职留任。嗣复摘去顶带。以示薄惩。冀其奋勇图功。稍赎罪戾。兹据奏称剿匪情形。仍是空言粉饰。毫无把握。逆匪窜踞上海县城。已逾半载。该抚督办攻剿。劳师糜饷日久无功。殊堪痛恨。许乃钊、著即革任交向荣差遣委用。以观后效。　　

○又谕、骆秉章奏、新授提督、难期胜任等语。湖南提督常存、前在署总兵任内。带兵赴长沙防剿。先经张亮基等、派令劄营河西。旋复改派往天心阁守城。据骆秉章此次所奏。系因该员移营江岸。遇贼不前。是以撤回改派。令其稽查兵勇出入。乃连日召见常存、询以长沙守御事宜。转称从前劄营江岸。亦有斩获。嗣因天心阁防守吃紧。始将该员移往。于当日缓急情形。任意颠倒。希图欺饰。常存、著降为副将。发往直隶、交桂良差遣委用。傥仍不能得力。即著随时察看。据实参奏。　　

○又谕、骆秉章奏、剿办崇通贼匪连获胜仗一摺。崇通贼匪。业已大受惩创。其窜踞湖南之贼。据奏凶渠伪目。多已授首。败残余匪。叠经各州县兵勇团众、协办截剿。湖南近省地方现已一律肃清。著塔齐布等、督领兵勇。乘胜追杀。毋留余孽。迅即驰赴岳州。相机攻剿所有截拏溃匪、及此次平江剿贼获胜之各员弁兵勇。著该抚择其尤为出力者。汇入湘潭出力案内。核实酌保。候朕施恩。毋许冒滥。　　

○谕军机大臣等、台涌奏、派兵进剿皂市一带贼匪。并片奏将军舒伦保、逗遛不进各情。现在应城亦经收复。德安等处余匪。渐就肃清。而天门县属。与该县交界之皂市一带。尚有贼众盘踞滋扰。台涌现派布克慎、带兵驰往剿办。此股贼匪无多。无难迅就殄灭。自无须大兵全数久驻。该督移师德安以后。将及帀月。仍未督兵南行。即谓必须计出万全。方操胜算。亦不应似此迁延株守。致误事机。此时黄州汉镇大股。负固如常。兼以楚南逆踪。全行下窜。皖江溃败之匪。纷纷驶入上游。武昌待援情形。何等紧要。傥以援兵未到。致有疏虞。台涌、又岂能置身事外。节次所降谕旨。既详且备。著该督迅筹进攻之策。一面严饬布克慎、速将皂市一股灭尽。以为前路之导。一面统兵前进。探贼所向。奋力歼除。总期节节打通。与省城声势联属。庶可为会合夹攻之计。桂明、现已行抵德安。其所带官兵一千八百余名。皆系劲旅。或令该提督全数带同进剿。或应留若干扼要设防。均由台涌酌量调度。至桂明、如不得力。并著随时察看。据实参奏。舒伦保、藉病稽迟。既属不能助剿。著即传知该将军、来京陛见。所有原带之已到官兵。即归台涌统带。其未到之后起各队。仍著檄提来营。以资攻剿。前据官文等奏、荆州各属。诸就肃清。已分兵由襄河入江。随地剿洗。冀可直达武昌。是西路亦有应援。当此兵力厚集之时。台涌职任疆圻。膺兹统兵重任。事权既一。责有攸归。惟在体察机宜。妥速筹办。毋得再事迂缓。致干罪戾。将此由六百里加紧谕令知之。　　

○又谕、本日据许乃钊奏、筹办沪匪情形、并＜口英＞夷要求照会等语。许乃钊督师上海。日久无功。处处为＜口英＞夷所挟制。此次率与照会。不啻授人以柄。尤属不知大体。殊堪痛恨。已明降谕旨、将许乃钊革任。授吉尔杭阿、为江苏巡抚矣。上海匪徒。戕官踞城。瞬逾十月。调集官兵不少。早应迅筹攻复。以免金陵大营分兵掣肘。许乃钊、初则误听抚议。堕贼奸计。继则屡为夷兵所阻。不能奏功。此次＜口英＞夷至沪求见。复不能折之以理。致令得肆要挟。且据奏称、必须官兵复城。不藉外夷之力。何以遽行给发照会。仅令将戕官两犯交出。其该夷欲将贼匪带往他处。并无一言阻止。但令豫为说明地方。种种悖谬。殊出意料之外。各夷立约通商。本有一定处所。地方公事。尚且不准干预。况用兵剿贼。岂得令其与闻。其并非通商之海口。向来不准夷船驶入。许乃钊片奏、＜口英＞夷船只。于五月二十三日。驶入焦山江面。探称欲至金陵。而前次琦善奏报、并称接到许乃钊知会。有咪唎坚夷船入江。嘱勿开炮轰击之语。是许乃钊信夷已深。毋怪该夷恣意寻衅。以前上海夷务。皆吴健彰经理。此时该员复以偕咪国麦酋、赴昆山谒见督臣。置身事外。难保非该员豫知夷情。有心趋避。即难保非吴健彰之不善驾驭。以受制于该夷者。即以之恐吓许乃钊。故历次奏报。惟以吴健彰之言为凭也。吉尔杭阿、由监司擢任巡抚。未及一年。受朕特恩。膺兹重寄。宜如何感激图报。著即督率各路兵勇。迅速筹攻。务将沪城克期收复。所有首要各逆犯。必须悉数歼捦。万不准任该夷藏匿。致将来复扰他处。其刘林两逆。有无内鬨。林阿幅、是否航海遁去。许乃钊所恃闽广乡人。解散城中党与。果否可信。其愿为内应、导引官兵入城一层。该抚务当慎重斟酌。不可再蹈许乃钊招抚故辙。至＜口英＞夷现在作何计较。该抚当相机妥办。万不可轻易授之以柄。转令有所藉口。如果吴健彰办理不善。即行据实奏闻。兹已谕令叶名琛、妥谕香港夷酋。晓以利害。令将咆呤等、速为弹压。仍著该抚察看动静。随时具奏。傥不能迅复孤城。或致该夷别生枝节。朕惟吉尔杭阿是问。将此由六百里加紧谕令知之。　　

○又谕、前据怡良等奏、咪夷船只欲赴镇江。面见总督。嗣据琦善奏、该夷船由镇江径泊浦口。且停驻瓜州。与逆匪往来句结。而＜口英＞夷在上海。事事阻挠。狡谲尤甚。当我兵追贼之时。辄敢用枪将潮勇击伤。转向大营索取还枪之人。又称欲将上海逆匪。送往他处。如果不允。即驶赴天津等语。中国海口。除通商五口外。向不准夷船驶入。乃近日夷船肆行无忌。或往镇江。或往金陵。与逆匪相见。显违成约。该夷既与中国和好通商。何故与逆匪往来。殊非和好之意。况当江中征战之际。设或枪炮误伤。我兵不能任咎。著叶名琛、向夷酋咆呤、赐德龄、严词正论。晓以利害。必能杜其奸萌。咆呤甫于三月十六日来粤。即于五月二十六日。带兵船至上海。又别遣夷酋麦华陀、于五月二十三日。带火轮船赴镇江。如果实与俄罗斯构难。何能从容往来内地。其为包藏祸心。已可概见。叶名琛、专司办理夷务。著即责以成约。令其转饬上海夷人。不得任意游驶。并谕以江岸海口。现在皆有重兵。若不遵约束。经我兵勇击杀。是该夷自贻之戚。于我无尤。使该夷知我不以起衅为怯。方不致日肆鸱张。该督、谅必能悉心筹画。消患于未萌也。咪口□佛各夷。亦著一并剀切晓谕。至俄夷近日作何举动。粤省有无确耗。并著随时具奏。将此由六百里加紧谕令知之。　　

○又谕、前因王茂荫奏、请将皖省徽郡。暂归浙江管辖。当经谕令黄宗汉、将该郡防剿事宜。悉心筹画。未据该抚将办理情形覆奏。本日复据王茂荫奏称、徽州府知府达秀、信任门丁李姓、并廪生潘炳照、于捐输团练。多方扰累。该处民捐钱文。不下十数万。因被经手人冒销用尽。乃复立续捐局。按户诛求。怨声载道。所雇乡勇。多花会中人。于祁门黟县市镇。奸淫抢掠。两邑之民。群起公愤。欲竖义旗以抗勇。请饬黄宗汉、就近查办等语。徽郡为浙省门户。唇齿相依。现在安徽巡抚。远处庐州。鞭长莫及。王茂荫所奏各情。即著黄宗汉、迅派明干之员。前往徽州。严密查办。该府达秀、如不胜任。即著据实参奏。不得因隔省非其统辖。稍存歧视。原摺著钞给阅看。将此由四百里谕令知之。　　

○以江苏布政使吉尔杭阿、为巡抚。调山西布政使陶恩培、为江苏布政使。赏已革大理寺卿恒福、三品顶带。署山西布政使。　　

○实授塔齐布湖南提督。　　

○以江苏上海打仗奋勇。赏都司世铭、花翎。　　

○辛巳。谕内阁、前经降旨、著各路统兵大臣、暨各该督抚、迅速查明逆匪经过地方阵亡乡勇。除例得请恤外。其有激于义愤。杀贼殒身者。无论防剿逆匪土匪。准令绅民于各该地方。建立总坊。一并题名。并从祀忠义祠。以昭激劝。惟向来建坊入祠之案。例皆按年汇题。由部核覆。未免往返需时。所有各处绅民、杀贼遇害。既由各路统兵大臣、及各该督抚查明。著于该州县申详到时。即行遵旨建坊入祠。随时咨部存案。俾免稽延。至有合家男妇、同时殉难者。并准照总坊例。听其自行另建一坊。以示表异。其妇女恐被玷辱。捐躯明志者。准其从祀节孝祠。以慰贞魂。　　

○又谕、达洪阿、带兵剿贼。身受枪伤。犹复裹疮力战。实属奋勇。兹又因伤患病。著加恩赏给如意拔毒散。交伊子户部员外郎穆克金布、赍往军营看视。　　

○谕军机大臣等、前据僧格林沁奏、连日大雨。进剿仍未得手。当经谕令该大臣、赶紧进攻。数日以来。未见续报。逆匪既分窜高唐。则连镇之贼。其势已孤。该大臣于攻剿事宜。何以尚无把握。实深焦灼。本日据琦善奏称、拏获伪总制刘玉山、供称逆首杨秀青、闻北路贼匪被围。欲派大股党与。从扬州清江北窜等语。现在琦善大兵驻劄扬州。自可随时堵御。惟北匪一日不除。设南匪又从闲道北窜会合。其事更不可问。总之连镇逆匪。若能及早殄除。不但该逆不敢窥伺河北。大兵且可乘势南下。皖楚之匪亦可次第埽除。若以败窜余匪。牵掣大兵。旷日持久。深恐别滋他变。该大臣身受重恩。亦当筹虑及此。著即督饬各路将弁。克日进攻。毋再迁延。致干重罪。将此由六百里加紧谕令知之。　　

○又谕、本日据琦善奏称、拏获伪总制刘玉山、供称逆首杨秀青、因北贼被围。欲派大股贼匪。由扬州、清江、北窜应援等事。琦善大兵驻劄扬州。自可随时堵剿。但北贼一日不除。则南贼救援之心不绝。设或大股复来。剿洗更属不易。此时高唐逆匪。不足千人。该大臣督兵攻剿。日久无功。恐南贼闻之。有轻量我军之心势必乘虚北窜。更肆猖獗。若能及早荡平。可以杜其觊觎。著胜保等、督饬将弁。一鼓作气。迅将高唐州城克复。此股既平。即可与僧格林沁、合力剿办连镇逆匪。既可肃清畿辅。兼可为南下之举。若旷日持久。致令南贼续行北窜。余烬复然。该大臣自问当得何罪。将此由六百里加紧谕令知之。　　

○又谕、琦善奏、艇师续获大胜、并仪徵六合剿匪情形一摺。我兵自前月攻剿。叠获胜仗。叶常春等、将水军各船。驶赴上游。毁船歼匪甚多。复于六月初二日。泝流迎剿。两路追截。贼船不能下窜。游击照信等、及前任副都统富春等、所带兵勇。亦于仪徵、六合、沿江一带。各有斩捦。军声大振。逆胆已寒。即可水陆夹击。杜绝接济。以孤瓜州贼势。琦善、因瓜州与镇江密迩。中有金山贼垒。与为掎角。恐官军战舰。难于扼断。尚属实情。然水师既能得手。亦须陆路设法。直抵该逆瓜州土城。方为胜算。若如所奏初三四等日进攻情形。仍以闭营阻水为词。当此夏令盛行。积潦狂风。江乡常事。岂能待水退泥乾。方作破巢之举。况贼匪在金陵、添造贼船。催调贼兵。必系别有诡谋。除红单等船悉力严提外。亟应迅速克复瓜州能除一处贼巢。即可省一分兵力。勿再延缓。坐失事机。至浦口直对金陵。扬州近接袁浦。逆首杨秀青、以北犯之贼。屡被惩创。思欲分股再来援应。又因浦口有兵阻挡。安徽道路迂回。欲径走扬州。直奔清江。琦善、身为统帅。久拥重兵。自应四面侦探。堵其北窜。然果能即克瓜州则该逆寒心褫魄。必不敢觊觎扬郡。若但株守邗江。不复再谋进取。使贼众轻视我军。即连镇、高唐、一律肃清。亦恐另图滋扰。琦善、节制水陆各军。何至于瓜州一股。束手若此。舟师镇将叶常春等、前已开复原官。此次复能打仗出力。著传旨嘉奖。如果再知奋勉。杀贼图功。即著酌量保奏。候朕施恩。将此由六百里加紧谕令知之。　　

○又谕、据袁甲三奏、请严明赏罚、以励人心一摺。据称、此次克复六安。该州绅民。不假兵力。不资兵饷。即能克复州城。又闻合肥绅民。亦有纠众助剿庐贼之说。请即立与恩施。并酌免粮赋。酌加学额。俾阖境同邀旷典。其捐粮督勇之人。请优叙官职。以资激励等语。著和春、福济、确切查明。据实具奏。其六安营参将庆龄、守备王连升、把总陈法魁、于城陷后。逃至山中伏匿。迨州城收复后。庆龄、王连升、先后进城。独陈法魁、尚不知所在。六安州知州宋培之、有无下落。著一并查明。分别惩处。据奏、有劣绅孔广春、傅尔钧、沈铸奎等、豫辇财物。赍送逆贼等语。愚民食毛践土。尚当义切同仇。况身列缙绅。乃敢迎贼送粮。情同叛逆。实属法所难宽。如果查明属实。即著将该劣绅等家产。查抄入官。并查明有无甘心从逆情事。分别治罪。吏目梁绘事、巡检俞元龄、钟恕、贼至时有无逃避情事。此次各督义勇、分路攻剿。著有微劳。是否功过尚足相抵。并著查明具奏。至前护庐凤道立诚、既经改派恩锡、会同袁甲三审办。何以福济、又将恩锡调赴庐州。此案久未拟结。著福济明白回奏。将此由六百里加紧谕令知之。　　

○壬午。谕内阁、丰伸奏、防兵胁众、恳给饷银一摺。此案界牌防堵之陕西固原兵丁张得魁、马蛟海、因应领盐粮马乾等项。折钱给发。辄敢纠约兵丁二十余人。赴该署提督行营。恳请仍照旧例发银。任意滋闹。实属藐法。兵丁张得魁、马蛟海、均著交王庆云、亲提严讯。按律定拟具奏。带兵官署金锁关都司世袭云骑尉李忠、先事既未能明白晓谕。临时又不能约束阻止。并恐有克扣短发。授意要求情事。李忠、著先行革职。一并交王庆云、确切讯明。据实具奏。　　

○参赞大臣僧格林沁等奏、阴雨浃旬。河水日长。拟将沿濠修筑套堤。以杜贼逃窜之路。得旨。以水为围。专为杜其逃窜。不能制其死命。现惟利在速战。惟恐其不出。何反使之不出耶。徒劳无益。曷若赶紧进攻。较有把握。沿濠筑堤。朕谓适启其诡谋。汝出师半载有余。未能歼兹小丑。屡次请罪。朕皆宽宥。若如是耽延畏葸。军法岂能幸逃。懔之。　　

○广州副都统松玉、缘病休致。以健锐营翼长双喜、为广州副都统。　　

○癸未。谕内阁、台涌奏、武昌省城失守一摺。逆匪窜扰湖北汉阳汉口。屡次窥伺省垣。虽经官兵截击。叠获胜仗。而贼势狓猖。武昌待援孔亟。节经谕令台涌、进兵策应。乃迁延日久。尚在德安。兹据奏称、六月初二日。贼由青山一带。分扑塘角、洪山、等处营盘。兵勇溃败。营被焚烧。青麟、派兵出城抵御。甫经接仗。突见城中火起。城上贼旗分布。汉阳汉口贼船。渡江围扑。官军势不能支。省城遽尔失守。览奏曷胜愤懑。台涌职任兼圻。毫无布置。前次暂予革职。尚望其自赎愆尤。乃一味因循。贻误大局。实堪痛恨。台涌、著即革职。交杨霈差遣委用。并著杨霈、驰驿速赴新任。统带各路官兵。迅筹剿办。务将省城赶紧克复。以次埽除各属贼匪。毋令该逆日久占踞。用副委任。所有武昌城内文武各员下落。即著迅速查明具奏。　　

○又谕、珠勒亨、著驰驿前往连镇军营。听候僧格林沁调遣。所有雄县一带防堵事宜。著载龄派员接管。　　

○谕军机大臣等、据台涌奏、武昌失守、巡抚等官不知下落一摺。台涌顿兵江北。屡次谕令进攻汉阳。如果迅速前进。即未能直达武昌。亦何至省城仓卒失陷。此时武汉之贼、跨江分踞。又有黄州之贼、为之掎角。其势愈觉狓猖。杨霈、现授巡抚。武胜关防守事宜。已谕令英桂、赶紧出省督办。所有河南防兵。即留于该处。交英桂择要布置。舒伦保先到之满汉兵一千七百名。已由小河驿进抵杨店。台涌所带之兵二千余名。加以舒伦保后起未到之兵。数已不少。即著杨霈全行统带。迅速进攻。从荆州下驶之四川官兵二千名。桂明所带陕甘官兵一千八百余名。均著杨霈、妥筹调度。皂市盘踞之贼。为数无多。布克慎、著即带兵随该抚前往武昌。其皂市一带。即交桂明剿办。武昌此次失守。系因奸匪内应。其在城兵勇。原不下万人。如尚可收用。亟应妥为招集。内有魁玉所带之荆州驻防兵。劄营洪山。此次逆贼、系由洪山直入大东门。该副都统作何下落。台涌摺内亦未叙及。著与青麟等下落。一并详查具奏。武昌省垣。固宜迅图克复。而汉阳贼党。亦须防其北窜。杨霈摄任兼圻。责无旁贷。应如何设法兼顾。相机进剿之处。迅速驰奏。本日复寄谕官文、饬催四川官兵二千名。并酌量添派荆州得胜之兵赴省。又谕令塔齐布、曾国藩、由岳州督带炮船东下。直达武汉。仍著杨霈分别咨催。联络一气。并力进攻。速图克复。将此由六百里加紧谕令知之。　　

○又谕、台涌奏、武昌失守一摺。武昌一郡。关系东南数省大局。若不亟筹攻克。必致日肆鸱张。势更不可收拾。杨霈在信阳一带。防堵豫楚要隘。本日已谕令该抚、迅即启程南下。将台涌所领各路官军。全数统带。探贼所向。速筹剿办。目下皖省贼匪。尚复纷纷上窜。楚南逆踪。亦全行下驶。尤非上下游会合夹击。不能图功。曾国藩前奏、添募兵勇。修造战船。约六月初即可集事。并称塔齐布、先已驰赴岳州。一俟料理完竣。即会同率师前进。该提督等、著于接奉此旨后。即日督带水陆各军。乘势东趋。或合力进攻。或分投截击。总须随剿随进。直达武昌。迅复坚城。灭此狂寇。其应由何路进剿。并如何豫为布置。冀可计出万全。务即妥速筹画。随时奏闻。所有官文等派赴下游助剿之四川官兵。由襄河一路前往。并著塔齐布、曾国藩、互为知照。以期联络声势。一面随时照会骆秉章、在楚鄂交界处所。妥筹防堵。毋稍疏懈。将此由六百里加紧谕知塔齐布、并谕曾国藩知之。　　

○又谕、现在武昌既失。贼势愈形猖獗。非厚集兵力。难期收复。前调四川松潘、建昌、两镇官兵。据官文奏称、已于五月十八二十等日。先后抵荆。并饬该镇双保等、由汉阳过江赴省。此时武昌需兵。万分紧急。著官文、再行严饬该镇双保、福炘、统带官兵。星夜前进。听候杨霈调拨。毋许停留。其所需粮饷铅药。即著官文、妥筹应付。毋致迟误。至守备宗维清等、前经该将军、派令分路觅船。由洪湖一带相机赴省。此外有无可调将领。并著官文、酌量派往武昌。以资攻剿。至贵升所带兵勇。前据奏称、撤回虎渡口等处防守。可否即由贵升统带前进。以为杨霈应援之处。并著官文、就目下情形。熟筹商办。迅速驰奏。荆州固属紧要。而武汉之贼一日不尽。则荆州一日不能安枕。该将军、定能通筹全局。先其所急也。将此由六百里加紧谕令知之。　　

○又谕、现在武昌已失。贼势大炽。难保不复图北窜。豫省南境。万分紧要。著英桂、即行出省。驰赴信阳州一带。往来调度。其黄土、平靖、武胜、各关。布置是否严密。光山商城等处。应否添兵扼守。著通筹全局。迅速由驿驰奏。有须应行亲往督防之处。毋得株守一隅。坐视贻误。所有河南省城一切事宜。著郑敦谨、小心防守。妥为筹画。将此由六百里加紧谕知英桂、并谕郑敦谨知之。　　

○直隶天津镇总兵官双锐、奏报到任日期。得旨。天津地方紧要。一切营务。尤应时加整顿。汝曾署是缺。自能熟习情形。无待朕谆谆训饬也。　　

○调镶蓝旗汉军副都统爱仁、为镶白旗满洲副都统。以委散秩大臣麟兴、为镶蓝旗汉军副都统。　　

○以礼部左侍郎穆荫、为京营右翼总兵。　　

○以山东按察使谭廷襄、为顺天府府尹。未到任前。仍以刑部左侍郎李钧兼署。顺天府府尹杨霈、为湖北巡抚。兼署湖广总督。四川按察使夏廷樾、为湖北布政使。陕西潼商道徐之铭、为湖北按察使。广西左江道文发、为四川按察使。山东登莱青道昇福、署山东按察使。　　

○命河南河北镇总兵官花里雅逊布来京。以河南荆子关副将崇安、为河北镇总兵官。　　

○命陕西巡抚王庆云、拨银五万两。解赴湖北巡抚杨霈军营应用。　　

○赠直隶连镇军营伤亡副都统达洪阿、都统衔。予祭葬世职如阵亡例。谥武壮。　　

○甲申。谕军机大臣等、有人奏、江苏苏松太道吴健彰、有侵吞关税银两。由海船带回广东。并接济海匪刘丽川等事。本日已将吴健彰革职拏问。该革员原籍赀财家产。著叶名琛、柏贵、迅即派员严密查封。听候谕旨。毋得洩漏。致有隐匿寄顿之弊。至吴健彰有无由海船带回银两。数至累万之多。并著查明具奏。将此由六百里谕令知之。　　

○又谕、有人奏、苏松太道吴健彰、通夷养贼一摺。据称贼首刘丽川、曾为该道管理帐目。匪党皆该道练勇。初起事时。该道首先得信。将眷属寄居夷船。所有道库存银三四十万。悉以遗贼。所雇拖罾船只。名为捐赀。实取偿于关税。并有旧识广东货船到沪。免其纳税。以致夷商不服。复将关税银两隐匿。由海道运回原籍。又与人夥开旗昌行。贼匪粮食药弹。即由此行接济。且与贼匪屡次在船会晤等语。上海逆匪。日久未灭。＜口英＞夷又复遇事阻挠。若非吴健彰句通要挟。何至蕞尔沪城。不能收复。原奏所称赃私各款。已属罪无可逭。而通夷养贼。情罪重大。尤堪痛恨。吴健彰、著即革职拏问。交怡良、吉尔杭阿、按照摺内所参情节。逐一严审。定拟罪名具奏。怡良、于上海军务。本非原办。吉尔杭阿拒绝＜口英＞夷。尚能持正。必不致为吴健彰蒙蔽。毋得稍有回护开脱。原摺著钞给阅看。将此由六百里谕令知之。　　

○又谕、有人奏、江苏上海道吴健彰、与贼首刘丽川同乡。近日贼匪每至船上。与该道会晤等语。如果属实。大干法纪。著黄宗汉迅派明干大员。藉别项公事。驰赴上海。不动声色。按照摺内所参各情节。逐一访查明确。据实由驿驰奏。毋许稍有不实不尽。并严饬该委员等不得稍有洩漏。致干重咎。原摺著钞给阅看。此由六百里谕令知之。　　

○又谕、昨据台涌奏报、汉阳大股逆众。于六月初二日。攻扑武昌。省垣失守等语。汉阳本为贼踞。此次武昌再陷。贼匪跨江拒守。其势益张。若不亟将此股歼灭。则大局更不可问。昨已谕令塔齐布等、速即统领全军。星驰进剿。以期直达武昌。克复城池。谅必遵旨迅速前进。著骆秉章、再行酌拨官兵。以为接应。既可作后路声援。即以防逆贼回窜之路。其需用兵饷。亦须饬委贤员妥筹应付。毋稍延误。杨霈、由河南驰抵湖北。统带官军前进。惟自北而南。中隔汉阳江面。尚须绕道。方抵武昌。不若湖南兵勇。可以直达。该抚谅必能通筹全局。一面飞催塔齐布、曾国藩等、速带兵船东下。一面再行酌调官兵。以资策应。与杨霈等两路夹攻。以期迅埽群逆也。将此由六百里加紧谕令知之。　　

○裁江南河库道库大使员缺。从总督怡良请也。　　

○以江苏丰县城被贼窜陷。革知县闵延亨、千总姬怀清、典史蔡湘职。　　

○乙酉。上诣永安寺拈香。　　

○丙戌。谕内阁、都察院奏、候补道员条陈军务、呈请代奏一摺。江苏候补道阳金城、所呈行军末议八条。均属空言。无裨实济。惟尚无违悖字句。阳金城、著仍回江苏。交怡良、吉尔杭阿察看。该员年逾六十。如精力就衰。难期振作。即著随时具奏。　　

○谕军机大臣等、前据袁甲三奏、请就滞销盐引、筹运济饷一摺。当交户部速议具奏。兹据该部覆奏。交怡良、袁甲三、会同妥办。著袁甲三、一面将现拟章程。委员妥办。一面将该部摺内所指各条。是否确有把握。迅速具奏。并会同怡良、通盘筹画。饬属认真办理。所收课银。分解江皖各营。接济军需。仍分别纲数、银数、由该运司造册。详报两江总督、报部查核。以免混淆。袁甲三另片奏、请将湖淮大小船只。分别编号。官雇载盐。兵勇往来。皆可搭坐等语。著亦与怡良会商妥议。户部摺著钞给阅看。袁甲三原片二件。并著发还。将此由五百里各谕令知之。寻左副都御史袁甲三奏、遵查部覆各条。均徵详慎核实。惟商以畅销为利。但使皖豫两省肃清。自能确有把握。现计一年可销六七十万包。已委员恪遵新章妥办。下部议。从之。
  </div>
  <div class="pagination">
   <a href="清实录咸丰朝实录_page203.html">
    上一页
   </a>
   <span>
    ...
   </span>
   <a href="清实录咸丰朝实录_page199.html">
    199
   </a>
   <a href="清实录咸丰朝实录_page200.html">
    200
   </a>
   <a href="清实录咸丰朝实录_page201.html">
    201
   </a>
   <a href="清实录咸丰朝实录_page202.html">
    202
   </a>
   <a href="清实录咸丰朝实录_page203.html">
    203
   </a>
   <span class="current-page">
    204
   </span>
   <a href="清实录咸丰朝实录_page205.html">
    205
   </a>
   <a href="清实录咸丰朝实录_page206.html">
    206
   </a>
   <a href="清实录咸丰朝实录_page207.html">
    207
   </a>
   <a href="清实录咸丰朝实录_page208.html">
    208
   </a>
   <a href="清实录咸丰朝实录_page209.html">
    209
   </a>
   <span>
    ...
   </span>
   <a href="清实录咸丰朝实录_page205.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
