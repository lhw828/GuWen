<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1783 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1783 页/共 1860 页
  </h1>
  <div class="content">
   ○又谕曰、刑部题覆、安徽省广德州僧正麒图财害命一本。已照签批发矣。此案僧正麒、于五十五年四月内。因图财勒死幼僧明方后。即行逃逸。事隔二年之久经差役汪德载、协同营兵朱光玉等。改装访至浙省德清县地方。在吉祥寺内。将僧正麒拏获。不致正凶日久漏网。该兵役尚属能事。著朱圭即酌加奖赏。以示鼓励。　　

○丙子。上御乾清门听政。　　

○谕曰、福崧、著来京候旨。所有浙江巡抚员缺。著长麟调补。向来山西巡抚、系兼提督职衔。用武职头品顶戴补服。今长麟调任浙江。著加恩仍戴一品职衔。并准用文职补服。蒋兆奎、著补授山西巡抚。所遗山西布政使员缺著善泰补授其山西按察使员缺。著祖之望补授。　　

○又谕据全德参奏运使柴桢、将商人应纳钱粮。私自截留侵用请旨革审。其未经具禀之库官黄德成、请一并革职质审等语。柴桢、著革职拏问。交书麟、奇丰额、会同全德、严审定拟具奏。库官黄德成、即著革职。交该督等、一并归案审办。所有两淮盐运使员缺。著曾燠补授。　　

○又谕、据保宁奏、今岁回民地亩田禾。被雪压伤。著加恩将本年应徵谷四千石。免其交纳。　　

○谕军机大臣等、昨因已革永安县知县高鏸、应赔核减军需等银、共五千八百余两。经该旗行查闽省。该参员任内有无寄顿。迄今已将一载。未据该督等查覆。业经降旨申饬。并令将高鏸任所有无寄顿之处。确速查明覆奏矣。此项核减银两。据该旗奏称、系军需项下核减银五千七百余两。办理桥梁应赔银一百余两。固应照数追赔。以清帑项。但如果系高鏸在任时经手承办。或有浮冒致干驳减。自应专在高鏸名下著落赔出。若系代赔分赔之项。派在高鏸名下者。即不应令伊一人赔缴。自应在该管各上司名下按数摊赔。著该督等、即行详悉查明据实具奏。毋得再有迟延。至高鏸系汉军。近京州县地方或有伊所置田地房产。寄顿财物。并著梁肯堂、即饬所属。一并查明。入官抵款。除就近传知顺天府尹一体查办外将此各谕令知之。　　

○又谕曰、全德参奏、运使柴桢、将商人王履泰等应纳钱粮。在外截留。作为己收。私自移用。共二十二万。两库官黄德成、曾禀请该运使明示。因柴桢告以急用暂那。当即设措归款。黄德成随听其作弊。又随讯之该运使家人柏顺、供称实因柴桢浙江交代未清。恐浙省参奏。是以私那十七万两。前往补填。其余五万。系自己侵用等语。此事大奇。殊出情理之外。已明降谕旨、将柴桢革职拏问。并将该库官黄德成革职。交书麟、奇丰额、全德严审定拟矣。柴桢以贵州举人。用至运司。其前任浙江盐道。即系美缺。迨调用两淮。缺分尤好。该员以边省寒畯。坐享丰膴。亦当知足安分。谨守出纳。何得将商人应交钱粮。私自那移至二十二万之多。即据伊家人供称、该员自用银止五万两。其余十七万两。系送往浙江补填交代。柴桢调任两淮未久。何以即用银五万两。且浙江盐道、养廉亦厚。又何以交代未清。多至十七万两。种种情节。殊堪骇异。除另降谕旨、交福崧在浙省就近查明。明白回奏。并令冯光熊、于该员本籍、一并查封外。著传谕书麟、奇丰额、接奉此旨。即速赴扬州。同全德将该员因何那移。作何支用。会同确切查讯。务得实情。书麟办事素软。此系特交查办之件。尤宜秉公确查。据实办理。不得稍涉回护。如该员实系侵蚀入己。现距年节不远。著传旨即将该员一面正法。一面奏闻。以为运使大员侵帑不法者戒。至柴桢现经全德摘取印信。派员看守。如该员有闻风畏罪自戕等事。则惟书麟、奇丰额、全德、三人是问。恐书麟等不能当此重戾。其库官黄德成、虽系微末之员。但典守者不能辞其责。因何任令该运使私自那移。不行申报。亦应讯明治罪。全德虽经查明参奏。第近在同城。不能先事觉察。致令那移至二十余万之多。亦有应得之咎。统俟定案后。再降谕旨。　　

○又谕曰、柴桢前在浙江盐道任内。亏空库项至十七万之多。福崧系兼管盐政。竟形同木偶。毫无闻见。所司何事。此项银两。柴桢究系因何亏空。离任时如何交代。现在浙省如有柴桢寄顿赀产著福崧严密查出。毋任稍有隐匿。并将柴桢如何私自那用。以致亏空库项。该抚何以不及早参奏。代为隐瞒之处。据实明白回奏。若稍涉含混。及柴桢在浙江任所寄顿赀财。查抄时如有不实不尽之处。是福崧既不能觉察于前。又复讳饰于后。则二罪并罚。恐该抚不能当此重戾也。将此由六百里传谕知之。著即速据实明白覆奏。　　

○又谕曰、柴桢到浙江盐道任内。甫逾一载。为时未久。何以亏空至有十七万两之多。必另有别故。非伊一人侵用。福崧兼管盐政。近在同城岂竟毫无闻见。若知盐道亏空。任其弥补。不行参奏。则福崧必有与柴桢通同连手之事。方肯代为隐忍。今若交福崧查办。必致始终回护。此事仍难水落石出。现在督抚中、惟长麟尚能查办。现已降旨。将长麟调任浙江。并赏给一品顶戴。长麟接奉此旨、即著驰驿迅赴浙江。所有明发谕旨、亦著发交长麟赍往。俟到浙后。即面宣谕旨。令福崧回京候旨。长麟即行接印任事。务将柴桢在任时、如何私自那用该员在任未久何以亏项如此之多。或历任皆有弊。福崧因何不行据实参奏。代为隐瞒。有无交结勾通之处。逐一彻底查明。据实具奏。该抚系能事之人。经特旨调往。责成查办此事。务须根究得实。毋得稍存狥隐。方为不负加恩委任也将此由六百里加紧谕令知之。　　

○又谕曰、全德参奏、运使柴桢亏空库项一摺。已明降谕旨、将柴桢革职拏问。交书麟等、严审定拟具奏矣。至摺内称、商人王履泰等应纳钱粮。因何听运使截留在外。私自那用。应押令该商先行赔出。以清库项等语。尚不足以示惩。从前高恒于侵用提引余利一案。商人江广达据实证明。曾特加恩赏给该商布政使职衔。以示奖励。今柴桢将应纳钱粮。截留移用。商人王履泰等、若能据实禀知盐政查办。不特得免罪戾。并可仰邀恩奖。乃明知运使截留移用。隐匿不报其咎甚重。今不将该商等一并治罪。已属格外从宽。所有柴桢移用银二十二万两。应罚令王履泰等加倍缴出。以示惩儆。并著全德、传集该商等、将此旨明白晓谕。以前此江广达邀赏一事。伊等皆所共知。何以于柴桢移用帑项。并不早行禀知。代人受过。若盐务官员、相率效尤。私向商人那移。该商等俱为隐忍。移累岂不更多。嗣后遇有此等侵那情事。该商等务须各知利害。及早呈首。既免赔罚。又可得赏。不特运使为然。虽盐政有私那勒索等弊。该商等即不必在盐政处呈告。尽可赴督抚衙门控诉。毋得仍前容隐。自取罪愆也。　　

○以侍讲瑚图灵阿、充日讲起居注官。　　

○以故湖南靖安隘土把总向广福子茂栋袭职。　　

○丁丑。谕曰、尚书庆桂、著驰驿前往扬州。查办事件。所有随带司员。一并驰驿。　　

○谕军机大臣曰、福崧系穆和蔺胞侄。穆和蔺曾面奏其未能淳朴。今观伊于不参柴桢一事。穆和蔺前奏竟属有见。福崧小有才具。是以擢用巡抚。前因其不肯实心任事。派往新疆效力。复经弃瑕录用。简调浙江。以资驾轻就熟。自应痛加湔洗。矢慎矢公。乃于盐道库项亏短至十数万两。并不据实查参。恐竟有通同染指情弊。不可不彻底根究穆和蔺系伊胞叔。福崧平素操守、及现在浙江声名如何。断无不深悉底里之理。况该抚前曾在朕前面奏。今经特旨询问。尤宜据实陈奏。不可瞻狥私情。稍为回护。致蹈欺饰也。将此谕令知之。仍即据实速奏。寻奏、每遇自浙来豫之人。询问福崧居官声名。俱因系臣亲侄。未肯吐露实言。现在操守无从知其确实。得旨、览　　

○又谕曰、吏部参奏、推升都察院经历之凤山县知县史必大。行文调取。复经咨催。至今年余。未见给咨赴部亦并无咨覆文书到部等语。凤山县史必大、既经推升都察院经历。该督抚于接准部文后。自应即饬该员、速行交代清楚。给咨赴部。乃辄以台湾远隔重洋。非半年以内所能请咨为辞。率行咨部开缺。及经部咨催后。该员在知县任内。如果有经手事件。未能即行起程。该督等亦应将暂留闽省缘由。声明咨部。乃逗留至年余之久。并未给咨。又不据实声覆若非该员贪恋之任。规避京职。托故迁延。即系在任经手钱粮等项。交代不清。以致日久逗留。该督抚等、既不作速查催。又任其耽延。并不咨覆吏部。可见该督抚竟不以事为事。办理一切大不如前。伍拉纳、浦霖、俱著传旨严行申饬并著一面押令该员、迅速赴部。毋得任其再行恋栈外。仍著将史必大因何迟延、及该督抚何以并不即行给咨。饬令赴部及接准部催。又何以迟至一年。并不咨覆。并该员交代各件、有无未清之处。据实明白速行回奏。毋得稍有捏饰。致干咎戾。　　

○戊寅。谕前因办理廓尔喀军务。业经降旨、拨银六百万两。以供军需支用。兹据福康安等奏称、所有解藏银两、除拨支军需外。其例应支放兵饷和各项。尚不敷用。请再酌拨银两。解川接济等语。著照所请。交户部于邻近省分。酌拨银七十万两。令各该省派员迅速解往川省。以资支用。　　

○又谕曰、惠龄奏、署打箭炉同知徐麟趾禀称、据惠远庙喇嘛报称、十月十七日。该处地震。将墙垣震塌。并震倒碉房数百间。并未伤损人口。当即派员查明抚恤等语。前据孙士毅奏、七月二十一日。打箭炉明正土司、及附近各土司地方地震。间有坍塌墙垣。压毙番民之事。惠远庙墙垣亦有倒塌。业经委员确查核办。照例先行抚恤。今泰宁惠远庙、又复地震。墙垣房间。多有倒塌。此时惠龄尚在藏地。著交英善就近饬委妥员。前往照例抚恤。其前此被震各地方抚恤事宜。是否查办俱已周妥。并著一体察看妥办。　　

○谕军机大臣曰、朱圭奏、覆审周正起掏伤查雄保咽喉身死一案。实系临期顿起杀机。请照故杀例定拟。并自请同原审及率转各员。一并议处一摺。已批交该部议奏矣。此案前据刑部具题时。朕详核案情。即以周正起、与查雄保、年岁长幼悬殊。批颊掏喉。立毙其命。显有欺凌及别项情事。饬令该抚另委妥员。按照指出情节。覆加研讯。今据该抚审明周正起一犯、实系因查雄保缠扰不休。顿起杀机。用手紧掏其咽喉。抵住茅厕横墙。登时毙命。是该犯故杀情节。已属显然。乃从前承审及核转各员。并未审出。仅据该犯狡供。率行定拟。而该抚即据以具题。若非经朕详晰指驳。则该抚竟任听属员。草率定拟。致令凶恶之犯。得以避重就轻。殊非详慎谳狱之道。朱圭、著传旨申饬。嗣后该抚审办案件。务宜虚衷研鞫。期于情真罪当。毋得辄据属员率拟具题。致罪名轻重失当也。　　

○以内阁学士吴省兰、充文渊阁直阁事。　　

○举行本年各驻防军政。盛京、卓异官四员。罢软官七员。年老官一员。有疾官四员。才力不及官三员。吉林卓异官五员。罢软官一员。年老官一员。西安卓异官四员。江宁卓异官二员。年老官一员。有疾官一员。杭州卓异官二员。罢软官二员。年老官一员。才力不及官二员。荆州卓异官三员。宁夏卓异官二员。福州卓异官一员。年老官一员。广州卓异官一员。绥远城卓异官一员。年老官一员。察哈尔卓异官四员。罢软官一员。有疾官一员。热河卓异官二员。密云卓异官二员。青州卓异官一员。凉州卓异官一员。山海关卓异官一员。浮躁官一员。乍浦卓异官一员。才力不及官一员。山西卓异官一员。河南卓异官一员。伊犁卓异官四员。黑龙江卓异官十七员。年老官一员。有疾官一员。乌噜木齐卓异官三员。分别议叙处分如例。　　

○乙卯。举行本年军政。顺天、卓异官三员。有疾官一员。直隶、卓异官三员。年老官一员。山东、卓异官四员。罢软官一员。有疾官二员。才力不及官二员。河东河标。卓异官一员。年老官一员。才力不及官一员。山西、卓异官二员。罢软官一员。年老官二员。才力不及官四员。河南。卓异官三员。罢软官一员。才力不及官一员。江南、卓异官七员。罢软官一员。年老官二员。才力不及官六员。江西卓异官三员。有疾官一员。才力不及官一员。浙江卓异官九员。罢软官六员。年老官二员。湖广督标、卓异官二员。湖北、卓异官二员。年老官一员。湖南卓异官二员。有疾官一员。才力不及官一员。广东卓异官六员。罢软官一员。年老官一员。有疾官一员。广西、卓异官五员。年老官一员。有疾官一员。才力不及官二员。陕西、卓异官十员。罢软官一员。年老官二员。才力不及官一员。甘肃、卓异官十四员。年老官二员。有疾官三员。才力不及官三员。云南、卓异官四员。罢软官二员。年老官二员。有疾官一员。贵州、卓异官七员。罢软官一员。年老官一员。有疾官三员。才力不及官一员。江南各卫、卓异官四员。罢软官一员。年老官二员。才力不及官二员。江西各卫、卓异官一员。年老官一员。才力不及官一员。浙江各卫、卓异官一员。罢软官一员。年老官一员。湖北各卫、卓异官一员。分别议叙处分如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十八



大清高宗法天隆运至诚先觉体元立极敷文奋武孝慈神圣纯皇帝实录卷之一千四百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。十二月。庚辰。谕曰、恒瑞。在乌里雅苏台三年有余。即著伊兄恒秀、授为乌里雅苏台将军。前往更换恒瑞。吉林将军员缺。著恒瑞补授。　　

○又谕曰、理藩院奏、乌喇特三旗蒙古等、负欠民人私债银二万余两。经该扎萨克、会同地方官。查明从前系将荒地令民人耕种五年。抵还欠项。年满后退出。仍作牧场等语。向来禁止民人在蒙古地方开垦地亩。原因蒙古等以牲畜为生计。若全行耕种。必致无牧放处所。今乌喇特三旗。令民垦种。即系有违例禁。而属下人等、又私欠民债。至二万余两。此皆由该盟长等、未能严查所致。但念伊等负欠银两。无从归还。著加恩照所请、暂令民人耕种五年。抵完欠项后。即行驱出。倘限外仍有私容民人垦种者。必当从重治罪。并将失察之盟长扎萨克等、一并议处。　　

○吏部议处、前署江西巡抚姚棻。前护理江西巡抚布政使托伦。于兴国县童生刘昌新雇倩枪手代考一案。未能据实查办。应照例降调。得旨、此案托伦定拟具奏时。以刘昌新之父刘世亮。讯不知情免议。而代倩之黄超扬。即系刘昌新之师。仅照寻常枪手科罪。殊未允协。经朕看出指驳。交陈淮严切覆究。始行审出实情。托伦系藩司护理巡抚。不能据实查办。问拟轻纵。非寻常错误可比。托伦、著赏给道员职衔。前往和阗办事。换回锦格。前任署巡抚姚棻、系原审之人。未能究出实情。亦难辞咎。姚棻、俟服阕来京之日。著该部提奏。再降谕旨。　　

○以故三等子额森特继子依尔绷阿、三等男普康子丰盛阿、各袭爵。　　

○辛巳。谕军机大臣等、据吉庆奏、翁方纲家人刘四、刘五、平素酗酒。不安本分。曾将民人温玉打伤。当经署历城县知县张光熙、将刘四等查拏管押。因温玉伤已平复。即将刘四刘五重责。押令递籍。此外尚无招摇撞骗情事等语。此尚非大过。其刘四、刘五、业经该抚重责。递解回籍。亦已足示惩。但究由翁方纲平日不能约束。以致家人在外滋事。此次姑从宽免究。该学政嗣后务宜倍加小心。严行管束。若再任令家人滋事妄为。一经发觉。必将该学政从重治罪。决不宽贷。并著传谕吉庆、仍应随时查察。如翁方纲于现在邀恩宽免后。尚不自知儆惕。复有家人在外招摇滋事之处。即当据实严参。勿稍回护。　　

○调浙江布政使王懿德、为江西布政使。以浙江按察使顾长绂、为布政使。　　

○三等男雅满泰缘事革职。以其侄台兴阿袭爵。　　

○壬午。谕曰、闻嘉言著调补浙江按察使。林俊在川省年久。所有四川按察使员缺。著林俊补授。以资驾轻就熟。　　

○谕军机大臣等、据全德奏、查明运库亏那实数、并各商先行罚缴一摺内称。向来各商上纳钱粮。或用商夥。或用家人。赴库兑交。本商并不亲到。其小商并有交与银店代纳者。此次柴桢移用银两。即系向商夥家人、及银店人等说明那用等语。此即系全德所办不妥。已于摺内批示。盐课钱粮。关系帑项。该商人等、即间有顶戴较大者。但身既充商。其于交纳钱粮等事。是商人本分事。自应亲身赴库。兑交上纳。何得委之商夥及家人银店等代为经手。本商竟置之不闻。此皆由全德平日怠玩因循。不加整饬。惟图见好商人。不令亲身到库。任听伊等辗转倩人。代行交纳。而商夥家人等、贪得沾润。遂听从柴桢关说。在外交收。以致那移库项。全德职任盐政。稽查出纳。是其专责。乃似此废弛贻误。弊窦丛生。所司何事。除该商等罚缴银两。仍照前旨令其加倍罚出外。全德、著传旨严行申饬。　　

○又谕曰、书麟等奏、讯据柴桢供称、在浙江交代时。因升了运司。令将盐道库内无著银二十多万两交出。是以到扬州后。私向众商、暂那课银十七万两。赶送浙江。又曾将玉器等件。留于浙江道库。押抵银三万五千两。后来浙江定要现银。及解往浙省、银须加色。是以复那课银五万两。共是二十二万两等供。但所供难以遽信。事涉两省。恳请钦派大臣。提同质审等语。所奏可笑。奇丰额甫经擢用巡抚。未曾历练。遇事或不能确有把握。书麟简任封圻年久。于此等重大案件。既经全德移交审办。自当秉公严鞫。据实办理。何得辄请钦派大臣。意存推诿。试思伊等皆系督抚。尚非大臣乎。何其甘自居于不是人。一至于此。书麟、奇丰额、俱著传旨严行申饬。此事全德奏到后。朕即以书麟办事素软。早经派令庆桂、长麟、前往会同审办。今观其如此无用。竟不是人果不出朕所料此项银两。既据柴桢供明。俱系那往浙省填补。扬州无可查办。著传谕庆桂、长麟、接到此旨。途次加紧行走。到扬州后。亦无庸在彼耽搁。即将柴桢带往浙省质审。务将浙江盐库、因何亏缺二十二万两之多。柴桢离任时。如何移交。新任如何接收。又如何自认填补。此举福崧自然知情染指。著即革职。逐一严鞫。务得实情。迅速据实具奏。若尚支饰。著庆桂带一干犯速来京。朕将亲审。将此由六百里加紧传谕庆桂、长麟等知之。　　

○军机大臣会同刑部等衙门奏、审明革职大兴县知县祝振。骫法得赃。唐慎中、孙衡等同谋讹诈一案。分别定拟。得旨、此案大兴县知县祝振、接受唐慎中控告、恩福呈词。听从孙衡央求。并不查办。及唐慎中抱赃出首。希图多诈银两。祝振复因孙衡嘱托。将呈词压搁。以致唐慎中、孙衡倚仗恐吓。索诈多赃。祝振系畿辅首县。竟敢徇私骫法。得赃至三千两之多。实属大干法纪。唐慎中、孙衡、同谋讹诈恩福银两。多方恐吓。索赃至一万二千余两。实为恶棍之尤。均著照军机大臣等所奏。应绞监候。改入本年秋审情实办理。现在朝审勾到之期已过。祝振、唐慎中、孙衡、俱著即处绞。革职知府恩福、于伊子同庆、被诈银两时。虽不知情。但事后经伊子告知。理应送官究治。乃始终甘心隐忍。实有应得之咎。著照被诈银数。三倍罚出。以示惩儆。至此等劣员。梁肯堂何以保题大兴首县。顺天府尹近在同城。亦复漫无觉察。均难辞咎。亦著交部严加议处。　　

○礼部尚书纪昀等奏、向来考试春秋。用胡安国传。胡传中有经无传者多。出题处甚少。且安国当宋南渡时。不附和议。借经立说。原与本义无当。圣祖仁皇帝钦定春秋传说汇纂。驳胡传者甚多。皇上御制文。亦多驳其说。科场试题。不应仍复遵用。请嗣后春秋题。俱以左传本事为文。参用公羊谷梁。即自下科乡试为始。一体遵行。得旨。此奏是。　　

○加赈陕西临潼、咸阳、渭南、咸宁、长安、乾州、泾阳、三原、兴平、蒲城、高陵、韩城、武功、醴泉等十四州县。本年旱灾贫民。并蠲缓额赋有差。　　

○旌表守正捐躯河南新蔡县民吴珠妻张氏。　　

○癸未。谕曰、福崧汇奏摺内称。查有龙泉县具报张有顺致伤周添富案内、起出鸟枪一杆等语。鸟枪为军营利器。是以前经降旨。令各督抚实力严查毋许私铸。其民间旧有者。晓谕呈缴。并令年终汇奏一次。乃连年以来。并未见各该督抚实力遵办。此次福崧所奏鸟枪一杆系因张有顺致伤周添富起出凶器。岂得谓为地方官查出乎不特此事为然。即如不准州县无故上省、及换帖宴会、私设班馆政碑衣伞等事。久经查禁。该督抚于年终汇奏时。总以并无此事为词。而其实相沿积习。未必不阳奉阴违。是年终汇奏。竟成具文。殊属非是。嗣后务宜实力查禁。各属内如有复蹈故辙者。即当据实纠参。毋得托诸空言。仅以年终一奏塞责。以副朕整饬官方。谆切训诫至意。　　

○谕军机大臣等、昨据全德奏、向来各商上纳钱粮。或用商夥。或用家人。赴库兑交本商并不亲到。并有交与银店代纳者。此次柴桢移用银两。即系向商夥家人等。说明那用等语。已降旨饬谕全德。因又询问伊龄阿、前在盐政任时。其商人交纳钱粮。如何办理。据称两淮商人上纳钱粮。其在扬州府城者。俱系本商自行赴库兑交。其籍隶山西、陕西、安徽等处之商人。多在原籍居住。应纳钱粮。俱系商夥在扬州代为交兑等语。所言自系实情。该商人等、如系扬州本商。一切行运事宜。俱系自行经理。则于交纳钱粮时。近在本城。自应亲身到库。兑交上纳。其籍隶山西、陕西、安徽等省之商人。所有营运等事。系交商夥代办。本商多在原籍居住。相距较远。其上纳钱粮。若必令本商自行赴库兑交。转启藉端需索等弊。亦非恤商之道。嗣后两淮商人交纳钱粮。除住居本城者。自应责令亲身赴库兑交。毋得瞻徇情面。致滋弊窦外。其籍隶外省之商人。不可因有昨旨。一概拘泥。务令本商自行赴扬州到库交兑。以免滋扰而示体恤再长芦盐务。有无前项等弊。并著传谕穆腾额、随时留心查察。其交纳钱粮时如有籍隶外省商人。亦著一体遵照办理。　　

○加赈河南、安阳、汤阴、临漳、林县、武安、涉县、内黄、汲县、新乡、辉县、获嘉、淇县、延津、滑县、浚县、封邱、考城、河内、济源、修武、武陟、孟县、温县、原武、阳武等二十五县。本年旱灾贫民。并蠲缓额赋有差。　　

○兵部议准、云贵总督富纲疏称。贵州凯里、长寨、铜仁三协营。向属边缺近来水土平和。应请改为内地。所有额设八缺。均照常俸人员。一例升转。从之。　　

○旌表守正捐躯山东乐安县民魏兰妻高氏。广东英德县民巫友聪妻江氏。　　

○甲申。谕军机大臣等、昨降谕旨、将林俊升补四川按察使。符兆熊升补盐茶道。其所遗宁远府知府员缺。应行简放。此次承办军需出力人员。如沈念兹、姚令仪、业经简擢知府。此外随营同知直隶州内。是否尚有奋勉出力之人。著传谕福康安、惠龄、秉公查明。据实具奏。候朕加恩简放。以示鼓励。　　

○乙酉。上御宁寿宫景祺阁。赐王贝勒贝子公额驸大臣、及蒙古王贝勒贝子公额驸等食。　　

○以福建督粮道钱受椿为按察使。　　

○丙戌。谕曰长麟自弃瑕录用以来。于办理地方事件。尚属认真现在调任浙江巡抚。一切正资整顿。所有该抚浙江任内应得养廉。著加恩准其全行支给以示体恤。
  </div>
  <div class="pagination">
   <a href="清实录乾隆朝实录_page1782.html">
    上一页
   </a>
   <span>
    ...
   </span>
   <a href="清实录乾隆朝实录_page1778.html">
    1778
   </a>
   <a href="清实录乾隆朝实录_page1779.html">
    1779
   </a>
   <a href="清实录乾隆朝实录_page1780.html">
    1780
   </a>
   <a href="清实录乾隆朝实录_page1781.html">
    1781
   </a>
   <a href="清实录乾隆朝实录_page1782.html">
    1782
   </a>
   <span class="current-page">
    1783
   </span>
   <a href="清实录乾隆朝实录_page1784.html">
    1784
   </a>
   <a href="清实录乾隆朝实录_page1785.html">
    1785
   </a>
   <a href="清实录乾隆朝实录_page1786.html">
    1786
   </a>
   <a href="清实录乾隆朝实录_page1787.html">
    1787
   </a>
   <a href="清实录乾隆朝实录_page1788.html">
    1788
   </a>
   <span>
    ...
   </span>
   <a href="清实录乾隆朝实录_page1784.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
