<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 808 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 808 页/共 848 页</h1>
    <div class="content">○修英吉沙尔城墙各工。从署叶尔羌参赞大臣吉明请也。　　

○癸巳。赏新袭廓尔喀王苏热达热毕噶尔玛萨哈、宝石顶。并其使噶箕苏热达兴奔塔、萨尔达尔阿锡巴热喇巴萨呢彦达、花翎。　　

○甲午。上御山高水长。赐王公大臣、蒙古王、贝勒、贝子、公、额驸、及外藩使臣等食。　　

○谕军机大臣等、奕兴等奏、查明金柜尺寸开单呈览一摺。此次恭修玉牒。将次告竣。所有黄红大档。即应派员恭送盛京尊藏。俟送到时。著奕兴等悉心筹度。现在凤凰楼空闲金柜如敷收贮。即当敬谨安放。傥尺寸不符。亦应将送到玉牒。先于凤凰楼敬谨存贮。届时酌量另造金柜。一俟造成。再行妥慎收藏。俾垂永久。将此谕令知之。　　

○廓尔喀使臣噶箕苏热达兴奔塔等二人。于山高水长瞻觐。　　

○乙未。两江总督李星沅等奏、筹议海运未尽事宜。一、海运漕白粮米。斛收最关紧要。上年直隶验收江浙商运米石。系用市斛。每米一石。较漕斛多三升四合。查与道光六年海运成案不符。伏思漕粮本用漕斛。即向来河运抵通。以洪斛交。仍折算漕斛报销。现饬各属自备漕斛。并部颁铁斗带津较验。以昭画一。一、常年河运白粮。俱雇民剥运通。现在官剥船只不敷。海运白粮。应请添雇民剥。一、各船样米。原备收兑时考较之资。上年商捐各米。用木桶盛收赴津。米色受罨。不足为查验比对之据。常年河运白粮。均用麻袋妥装。此次海运样米。应请仿照办理。下部知之。又奏、户部咨开议覆御史曹楙坚陈奏海运案内。原奏称苏松太三十余帮水手。该省大吏处置无策。乃劝令绅士团练乡勇。制备器械。恐致激成事端等语。现在江苏调剂旗丁。资遣水手。臣等督饬粮道妥为照办。并未劝令绅士团练乡勇。得旨、览奏均悉。妥慎为之可也。　　

○以吏部右侍郎福济、充经筵讲官。　　

○以翰林院侍读德瑛、充日讲起居注官。　　

○以甘肃镇迪道庆端、为江苏按察使。　　

○丙申。孝穆皇后忌辰。遣官祭陵寝。　　

○丁酉。上诣绮春园问皇太后安。　　

○以山东临清州运河漳神灵应。命漕运总督杨殿邦修葺庙宇。颁御书扁额曰功资济运。　　

○命户部右侍郎朱凤标、仓场侍郎德诚、前往天津查验海运漕粮。　　

○戊戌。孝圣宪皇后忌辰。遣官祭泰东陵。　　

○谕内阁、本年轮应查阅湖北、湖南、云南、贵州等省营伍之期。湖北、湖南、著派裕泰。云南、贵州、著派林则徐。逐一查阅。认真简校。如查有训练不精。军实不齐者。即将废弛之将弁。据实劾参。毋得视为具文。　　

○又谕、郑祖琛奏、越南国王阮福暶身故。缮表告哀。该陪臣现于关上候命一摺。越南国久列藩封。今该国王身故。该国嗣遣使告哀。自应令其恭诣阙廷。著该抚即传旨准令该陪臣入关。其一应派员伴送事宜。均照旧例办理。计该陪臣到京、尚需时日。所有袭封各事宜。届期再行查办。至该国嗣呈进方物。著即停止。以示体恤。　　

○又谕、已革温州镇总兵汪士逵、办事乖方。致酿人命。著从重发往军台效力赎罪。所兼云骑尉世职。一并革退。　　

○修湖北钟祥县廖家店堤外滩岸。从总督裕泰请也。　　

○己亥。谕军机大臣等、给事中陈岱霖奏、苗疆屯防积弊。亟宜整顿一摺。湖南乾州等厅苗匪滋事。现已一律肃清。善后事宜。该督抚等自已斟酌妥办。惟苗疆屯防一切章程。自从前定立以来。难保不日久弊生。亟宜整顿。以靖边圉。著裕泰、陆费瑔、按照该给事中所奏。悉心酌核。会同妥议具奏。将此各谕令知之。　　

○大学士军机大臣穆彰阿等覆奏、前据四川总督琦善奏、川省西南。与夷番土司草地接壤。近来商民纷往渔利。债帐则控官代追。失物则勒令赔偿。虑致激成事端。嗣后夷人拖欠债负。及掳窃私货之案。应请毋庸查办。庶商民不致潜往营私等语。私商越境。由于界限不严。仅置掳窃等案于不问。恐启番夷肆掳之弊。应饬该督将通藏大路。及与土司草地连界等处。严定界址。不准商民越界典当夷地。以杜争端。从之。　　

○庚子。谕内阁、惟勤奏、遵查军台接递摺报迟误之员弁、请严加议处一摺。军务紧要之时。各该军台递送限行奏摺。屡有迟延。实属玩泄。必应查明惩办。所有迟延各员弁职名。均著交部分别严加议处。　　

○又谕、奕山等奏、查明逃亡回户数目。并逃户产业、请暂将闲散回户拨补一摺。喀什噶尔逃亡回户。现经查明。除陆续招徕外。仍有一千五百数十户。尚未投回。著准其照案给限一年。于限内自行投首者。概予免罪。给还原业。傥逾限不回。或潜行逃归。被获到案。即照例严行惩办。其现在所遗房产。著准令闲散回户暂行认领。以符原额。　　

○谕军机大臣等、惟勤奏、带往军营擡炮。请毋庸运回。另行捐廉添制一摺。据奏此次军兴。由乌噜木齐带往擡炮一百尊。甚为得力。请毋庸带回原营。即分拨存贮等语。前已有旨谕知奕山等、毋令回众深悉擡炮制度。该都统具奏时。想未见及。故未能领会。此次擡炮应归何处存贮。既可便于调取。又不致为回众仿效。著奕山、吉明、舒兴阿、悉心酌核。会同妥议具奏。再降谕旨。将此各谕令知之。　　

○又谕、林则徐等奏、提解控案延未赴解等语。云南永昌地方。汉回挟嫌互杀。经该督抚等出示切实开导。汉回已具结互保。矢无反覆。惟香匪现经提解。竟敢藉词意图抗匿。该匪等平日烧香结会。往往挟讎擅杀平民。匿不报官。兹于提解人犯。复敢纠约庇匿。意欲抗拒。此风断不可长。著林则徐等谆饬该道府等、妥为晓谕。释其疑虑。固不可操之过促。致滋决裂。亦断不能任其抗拒。不遵提讯。总须默化潜移。挽回风气。以绥边徼而靖凶顽。将此各谕令知之。　　

○又谕、吉明等奏、军需银两约计数目。并请分拨银两封贮一摺。据称巴尔楚克向无备贮银两。请于叶尔羌库贮银二十万两内、分拨该营五千两。令其永远封贮等语。此项分拨银两。所以应急需而备不虞。该处地等弹丸。官弁无多。不足以昭慎重。著将所拨银五千两存贮阿克苏库内。专作为巴尔楚克缓急供支之需。如阿克苏有应需支放之处。亦不得以此项动用。将此谕令知之。　　

○叶尔羌参赞大臣奕山等奏、霍罕遣夷使于十二月十二日至喀什噶尔。据称带有该夷明巴什木素满库里禀函。情词恭顺。得旨、彼此言语不通。文字难凭。断不可信以为实。加以反覆无常之性。惟有慎守边疆。习练武备。善抚各城回众。俾令心不外向。自能妥善也。慎勉为之。毋忽毋怠。　　

○以办理回疆军务出力。予伊犁佐领图们泰等议叙有差。　　

○以剿捕喀什噶尔回匪出力。赏甘肃参将谢天贵、游击萨保、花翎。　　

○以巴尔楚克防堵出力。赏署游击冷震东、花翎。叶尔羌章京讷穆栋额等蓝翎。余升叙有差。　　

○以摉捕奎里铁列木庄余匪出力。赏守备林维城、马俊、徐登科、五品伯克伊斯玛依勒、花翎。把总尹登云等蓝翎。余升叙有差。　　

○以捐修乌噜木齐城垣。予甘肃按察使云麟等议叙有差。　　

○以回匪滋扰。免喀什噶尔民户回户正杂额赋。并积欠粮石布匹普尔钱。　　

○展缓巴尔楚克被贼滋扰户民旧欠额赋。并贷口粮耔种。　　

○免云南铜厂民欠无著工本银。　　

○辛丑。谕军机大臣等、耆英等奏、请将广东驻防满洲营添演擡枪阵式一摺。此项捐造擡枪。除分拨水陆各营外。尚存九百余杆。该督等现拟酌拨满洲营五百杆。俾资演习阵式。于操防实有裨益。著照数拨给。即责成该将军副都统、督饬协领佐领等、按照阵式。认真勤加操练。总期整齐便捷。施放有准。临事方可得力。切不可有名无实。徒饰外观。乌兰泰系由火器营简放。必能向弁兵等讲求精当。所需铅子火药。即准其在筹备修补军装项下。将应行回缴藩库银四百两项内扣留。作为每年制造火药铅子之用。仍应核实办理。勿任虚糜短少。将此各谕令知之。寻将军穆特恩等奏、满营操演。均有日期。兹拟每月于初四二十二等日。添演擡枪阵式。初五十二二十五等日。添演擡枪准头。以期渐臻纯熟。通计每年制造药铅。共需银三百二十五两零。遵旨在筹备修补军装项下所余藩库银内拨用。其用余银两。存备修补军器奖赏兵丁之需。得旨、所议俱妥。务要缓急可靠。用心训练。勉之。　　

○壬寅。上诣绮春园问皇太后安。　　

○癸卯。上还宫。　　

○甲辰。孝仪纯皇后忌辰。遣官祭裕陵。　　

○谕内阁、载铨等奏、监追觉罗呈请暂时释放回家治丧等语。恒琦、著加恩准其暂行释放回家。勒限治丧。事毕仍行圈禁。　　

○以故奉恩将军宜贵子官瑞、袭职。　　

○调福建海坛镇总兵官陆凤翔、为江南苏松镇总兵官。苏松镇总兵官沉河清、为海坛镇总兵官。　　

○修山东运河等厅堤闸各工。从河道总督钟祥请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百五十二

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十八年。戊申。二月。乙巳朔。谕内阁、倭什讷奏、拏获偷砍树株人犯、请交刑部审办一摺。此案内务府幼丁关六儿等、胆敢纠夥私砍。围墙内海地树株。实属暋不畏法。关六儿、李成、姚拴、贾住儿、均著解交刑部严行审办。其疏防失事尚能获犯之文武员弁。著刑部于定案时声明请旨。余著照所拟办理。　　

○复引见各衙门保送京察一等人员。得旨、瑞兴、徐相、史致谔、俞诵芬、顾兰徵、陆以烜、长春、承龄、陈景亮、恩锡、文桂、陶文潞、瑞昌、觉罗德邻、嵩保、文惠、江鸿升、刘良驹、萨炳阿、俱著交军机处记名以道府用。　　

○拨江宁司库银、买米一万六千石。协济旗营绿营缓缺兵粮。　　

○展缓江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢宁、海、沭阳、泰兴、三十二州县。及淮安、大河、徐州、扬州、四卫旧欠额赋。　　

○上以祭社稷坛。自是日始。斋戒三日。　　
</div>
    <div class="pagination">
<a href="清实录道光朝实录_page807.html">上一页</a><span>...</span><a href="清实录道光朝实录_page803.html">803</a><a href="清实录道光朝实录_page804.html">804</a><a href="清实录道光朝实录_page805.html">805</a><a href="清实录道光朝实录_page806.html">806</a><a href="清实录道光朝实录_page807.html">807</a><span class="current-page">808</span><a href="清实录道光朝实录_page809.html">809</a><a href="清实录道光朝实录_page810.html">810</a><a href="清实录道光朝实录_page811.html">811</a><a href="清实录道光朝实录_page812.html">812</a><a href="清实录道光朝实录_page813.html">813</a><span>...</span><a href="清实录道光朝实录_page809.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
