<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 712 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 712 页/共 1316 页</h1>
    <div class="content">
摺包

　　

○派协办大学士吏部尚书徐桐、刑部尚书薛允升、吏部右侍郎廖寿恒、户部右侍郎陈学棻、礼部右侍郎李文田、兵部右侍郎徐树铭、工部左侍郎汪鸣銮、内阁学士兼礼部侍郎衔寿耆为殿试读卷官。早事照黄绫本例书于二古末壬戌。策试天下贡士景禐等二百八十二人于保和殿。制曰朕寅绍丕基。俯临寰宇。仰荷昊穹垂佑。列圣诒谋。夙夜孜孜。于今二十有一年矣。惟是时事多艰。人才孔亟。期与海内贤能。力矢自强。单心图治。上无负慈闱之训迪。下克措四海于乂安。若涉渊冰实深祗惧。兹当临轩策问用集多士。冀获嘉谟。兵所以威天下。亦所以安天下。然非勤加训练。则无以制胜。汉法曰都肄。唐法曰讲武。宋法曰大阅果不失搜苗狝狩遗意欤。孙子练士。吴子治军。李靖之问对。所详手法足法。明王骥戚继光所论练兵之法。其目有五有六。能备举之欤。至于究极精微。谙求韬略。若淮南子兵略训。杜牧战论苏轼训兵旅策。见诸施行。果能确有成效否。国用必有会计。禹巡狩会诸侯之计。其说何徵。周礼小宰。岁终令群吏致事。郑注若今上计。司会逆群吏之治。听其会计。有引伸郑注。受而钩考。可知得失多少。见于何书。汉初专命一人。领郡国上计。膺选何人。武帝遣使诣京师。上计簿。帝都方岳。试悉数之。光武遣吏上计。但言属郡。不言远方。唐初犹上计。废于何时。宋时天下财赋。皆上三司。后选吏专磨文帐议始何人会计录前后凡几。明代会计。何人编录。自洪武以来。通为一书者何人。能计述欤。自古求治之主。每以躬行节俭为天下先。然核其心迹。诚伪不同。尧之土阶。舜之土簋。禹之恶衣。文之卑服。尚已汉文帝衣绨履革。蒲席韦带。屏雕文之饰。成富庶之业。享世久长。治犹近古。后世人君。焚翟裘。毁筒布。却珠贡。甚至一冠三载一衣屡浣。非不慎乃俭德。而究不能广声教于寰区。希治功于隆古。岂徒俭不足以为政欤抑岂务其名而未求其实欤。夫国奢则示之俭。国俭则示之礼。今欲崇本抑末。易俗移风士庶无踰制之嫌。闾阎有藏富之实。果何道以致之。民生以农事为本农事之水利为先。周命遂人。齐立水官。秦治泾水。汉穿渭渠。经画详至。史册可徵。自后或修芍陂茹陂。或开利民温润或决三辅。或引滹沱。其经时久暂。因革异宜。试为条例。虞集请兴北方农田。自辽海以迄青齐。因何不行托克托言京畿近水地利。可设农师佃种。其法若何。徐有贞所陈潞河等处水利。左光斗请复天津屯田。申用懋请疏滦河诸水。言皆切要。能详举之欤。凡此皆宰世之宏纲。济时之实政也。朕以藐躬。膺祖宗付托之重。宵旰忧勤。惟思仰慰慈怀。抚绥兆姓。天人合应。景运常新。尔多士来自田闲。夙怀忠谠。其各直言无隐朕将亲览焉。　　

○谕军机大臣等。广东惠州府知府卢秉政著谭钟麟。马丕瑶。悉心察看如竟不能胜任。即行据实参奏、毋稍迁就。将此谕令知之。　　

○又谕。奉天驿巡道志彭。著裕禄。悉心察看。如竟不能胜任。即行据实参奏。毋稍迁就。将此谕令知之。寻奏志袁病已痊愈。照常办事和议已成。方资熟手。于道缺实克胜任。报闻。　　

○又谕、甘肃阿克苏镇总兵黄万鹏。著杨昌浚、陶模、悉心察看。如竟不能胜任。即行据实参奏。毋稍迁就。将此谕令知之。　　

○又谕、电寄依克唐阿、电奏已悉。著再赏假十五日。所有营中一切事宜。仍著认真整顿。毋稍疏懈。电寄　　

○又谕、电寄鹿传霖、昨已照鹿传霖所请。准将马队两营。调赴甘肃。兹据鹿传霖电称、回事已松。拟请留陕一营。带一营赴川等语。川省现无军务。著毋庸带营前往。电寄　　

○又谕、电寄张之洞、台湾续拨枪枝。原备战守之用。出自绅民先期购到则可。若官为拨给。殊于和约有碍。此系重笨之物。如何慎密运往。著张之洞设法妥办。毋致别生枝节。是为至要。电寄　　

○又谕、电寄许景澄。前据电称、俄拟函商德法。与日廷议订归地约。或中国派使与议。亦可帮助调停等语。俄廷之意。拟在何处商办。开议约在何时。德法是否同议。著许景澄询明外部。即行电覆。此事总宜三国帮助到底。方为有益。著随时与外部妥商。勿致延阁。电寄　　

○江苏巡抚奎俊奏、彤徒县蠲缺旗营兵米。请在漕折项下拨补。从之。摺包　　

○升任四川总督陕西巡抚鹿传霖奏、仍请设官钱铺出放票钱。以裕度支而利市廛。下户部知之。摺包　　

○以遇事生风。革江苏守备臧明远职。摺包　　

○以力疾从征。积劳殒命。予吉林府经历林介煦议恤。摺

包

　　

○癸亥。谕内阁、奉天锦州、广甯、一带。上年秋灾既重。今年春荒尤甚。小民困苦情形。殊堪悯恻。加恩著将本年湖北漕米三万石截留。以资赈抚。即由王文韶催提此项漕米到津。即行截留折价。迅速派员解往。详查灾区。核实散放。务使实惠及民。毋任稍有弊混。用副轸念民艰至意。现月　　

○谕军机大臣等、电寄庆常、据龚照瑗电称、探闻法与他国密议台事。暂不使华与闻。生为枝节等语。台民汹汹。势难交割。刻下日本派员。已将到台。办理殊为棘手。即著庆常密询外部。能否再申护台前议。迅速电覆再法使有外部不愿接见王之春之语。究竟曾否会晤。著一并电闻。电寄　　

○甲子。谕内阁、都察院奏、直隶沧州民人王凤鸣以毙命私埋等词。赴该衙门呈诉。据称太监门进福殴毙伊弟太监王志庆。并有私埋灭迹情事。所控是否属实。亟应严切根究。著内务府即将门进福送交刑部。讯明办理。现月　　

○谕军机大臣等、都察院奏、编修吕佩芬等呈控教官劣迹多端。该管上司保荐不实。据呈代奏一摺。据称安徽旌德县教谕张堃。劣迹多端。行同无赖。该管上司知情容隐。该教官俸满。反将其保升知县等语。案关教官滥膺保荐。虚实均应彻底根究。著张之洞按照原单所指各节。确切查明。据实具奏。原摺呈均著钞给阅看。将此谕令知之。现月　　

○又谕电寄李鸿章、廿一日电奏已悉。兹据张之洞电奏、接全台绅民电禀云。台湾属倭。万姓不服。既为朝廷弃地。惟有死守。据为岛国。并据唐景崧称、台民坚留该署抚与刘永福不听开导。求死不得等语。是台湾难交情形。已可概见。该大臣仍当熟筹办法。以期补救万一伊藤回电如何。即行电覆。张之洞、唐景崧原电并由总理衙门照录电知。电寄　　

○又谕、电寄增祺、据电称、爱珲探询俄兵。拟由水陆两路假道进兵等语。现在倭已允归辽东。俄国并无用兵之说。传闻未必确实。著仍遵二十日电旨。饬令该地方官善与联络。随时侦探。并将俄国相助调处。业已归地息战情形。照覆俄督。以致谢意。电寄　　

○湖北巡抚谭继洵奏已革举人万航捐输军饷银五万两。吁恳特恩。以昭激劝。得旨、万航著赏还举人。仍照例覆试。摺

包

　　

○泰甯镇总兵志元奏、因病恳请解职允之。　　

○乙丑上御乾清宫。召读卷官入。亲阅定进呈十卷甲第。

外记黄绫本例

　　

○谕内阁、本年天津一带。及沿海各州县。猝遭水患。京城粮价日昂。亟宜设法办理平粜。著直隶总督。顺天府府尹招来商贾。贩运米麦各粮。并准宽免税课以资接济。现月　　

○谕军机大臣等、翰林院侍读学士准良奏、闻热河连岁丰收。杂粮甚贱惟入关各口不通水路。转运维艰。请饬热河都统按照市价。请款采办转运等语。著崇礼体察该处情形。能否设法采运之处。会商直隶总督酌量办理。原片著钞给阅看。将此谕令知之。现月　　

○又谕、翰林院侍读学士准良奏、谷重伤民。请饬部借拨银一百万两。接济平粜一摺。著户部议奏。　　

○命专使俄国大臣王之春回华。　　

○派前出使日本国大臣李经方前往台湾会同日本派出大臣商办事件。　　

○以内阁学士祥霖为泰甯镇总兵。兼总管内务府大臣。　　

○以救援牛庄受伤身故。予提督沈宝堂照阵亡例优恤。　　

○丙寅。上御太和殿传胪。授一甲三人骆成骧为翰林院修撰喻长霖。王龙文为编修赐进士及第。二甲萧荣爵等一百人。赐进士出身。三甲文同书等一百七十九人。赐同进士出身。外

记黄绫本例

　　

○谕内阁、刘秉璋奏、特参不职州县各官等语。四川茂州直隶州知州调署泸州直隶州知州李承邺、操守平常。安县知县黄敬熙、办事颟顸。试用知县辜培源、举动轻率。均著即行革职。以肃官常。现月　　

○谕军机大臣等、电寄李鸿章、两电俱悉。据称伊藤覆电。词意决绝。德国又疑中国阴令台民叛拒。恐致构兵等语。台湾一事。朝廷深为焦虑。昨派李经方前往商办。可见中国并无不愿交割之意。现在倭使将到。著李鸿章饬令李经方迅速往台。与倭使妥为商办。毋稍耽延贻误一面仍将台民不服开导。竟欲据为岛国情形。再行电告伊藤。免致怀疑藉口。电寄　　

○福州将军庆裕奏、海氛不靖。常洋两税亏短缘由。下所司知之。　　

○以詹事府少詹事清锐为詹事。　　

○丁卯。谕军机大臣等有人奏、审办冤案。中多诬罔。请饬查办一摺。据称本年三月闲。前四川总督刘秉璋覆奏、审明秀山县民人姚复乾父子供认习教滋事。烧杀抗拒等情。数月以来川省人言啧啧。佥谓该前督蒙奏诬服。非昭雪无以平冤结之气等语。此案办理情形。究竟有无冤滥鹿传霖甫经到任。无所用其回护。著提集人证覆加研讯。据实覆奏。又片奏代理秀山县知县郑子元被参冤仰等语。并著鹿传霖确切查明具奏毋稍瞻徇。原摺片均著钞给阅看。将此谕令知之。现月　　

○又谕、有人奏、直隶蠡县知县马庆祺、藉词军兴。勒令庄农捐缴银两。傥不如数。立即收押。又苛派筑堤工费。远近骚然。尽入私橐。所有大小案件。无不积压拖累。纵差私押农民彭姓毙命。请饬查办等语。著王文韶按照所参各节。确切查明。据实覆奏。毋稍徇隐。原片著钞给阅看。将此谕令知之。

现月

　　

○又谕、御史钟德祥奏、兴平仓花户韩文耀、前因盗取仓米。定以军罪发遣。近复潜逃回京。仍充该仓花户。串引不逞之徒。私造小斛。恣意克扣。甚至拆毁廒房。别修房屋使其党盘踞偷窃。弁兵应领仓米。皆霉烂泥土。请饬惩儆等语。著步军统领衙门、顺天府、即将韩文耀并翟敬亭等确切访查。拏交刑部讯办。原片均著钞给阅看。将此各谕令知之。现月　　

○又谕电寄许景澄。廿三日电奏已悉。俄允三国同议辽事。尚未酌定商议之地。著许景澄随时探问。一有确信。速即电闻。以便中国派员与议。倭已派员来台收地。现派李经方前往商办。并令唐景崧开缺来京惟台民不服必致生变。其难以交割情形。亦可告知俄廷。免致倭人藉口。电寄　　

○又谕、电寄李鸿章电奏已悉。李经方随同李鸿章赴倭。派为全权大臣。同订条约。回津后尚未覆命。何以遽行回南昨派令前往台湾商办事件。又复藉病推诿殊堪诧异李鸿章身膺重任。当将此事妥筹全局岂得置身事外。转为李经方饰词卸责。本日已有旨将唐景崧开缺。令其来京陛见并令文武各员。陆续内渡现在倭使将次到台仍著李经方迅速前往。毋得畏难辞避。傥因迁延贻误惟李经方是问。李鸿章亦不能辞其咎也。电寄命署台湾巡抚布政使唐景崧解职来京并令台省大小文武各员内渡。电寄　　
</div>
    <div class="pagination">
<a href="清实录光绪朝实录_page711.html">上一页</a><span>...</span><a href="清实录光绪朝实录_page707.html">707</a><a href="清实录光绪朝实录_page708.html">708</a><a href="清实录光绪朝实录_page709.html">709</a><a href="清实录光绪朝实录_page710.html">710</a><a href="清实录光绪朝实录_page711.html">711</a><span class="current-page">712</span><a href="清实录光绪朝实录_page713.html">713</a><a href="清实录光绪朝实录_page714.html">714</a><a href="清实录光绪朝实录_page715.html">715</a><a href="清实录光绪朝实录_page716.html">716</a><a href="清实录光绪朝实录_page717.html">717</a><span>...</span><a href="清实录光绪朝实录_page713.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
