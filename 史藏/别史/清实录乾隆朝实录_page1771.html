<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1771 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1771 页/共 1860 页
  </h1>
  <div class="content">
   ○谕军机大臣曰、诺穆亲等奏、江西南昌前帮。于十三日过关。在后各船。若能接续前来。至迟不过七月初旬。亦得全漕告竣等语。上年漕船于七月初九。全数抵通。今年遇闰。若漕船于七月初旬告竣。已迟一月。昨据管干珍奏、南漕尾帮。于六月初五日。全过德州。当令军机大臣。将上年全过德州日期查对比较。除闰月外。尚迟四日。虽本年东昌、临清一带。得雨稍迟。运河水浅。粮船未免因此行走耽延。但从前粮船抵通。节年迟逾。直至九十月。方得全数告竣。经朕屡降谕旨。饬令实力催趱。两年以来。方得复冬兑冬开之制。本年幸遇闰月。各帮船于七月初旬告竣。尚可无误。若遇无闰之年。该督等亦不上紧催趱辄引有闰之年。相为比较。则年迟一年。必至又如从前之迟逾。岂不前功尽弃。目下运河已经长水。回空更无阻滞。著传谕管干珍等、嗣后务宜加紧催趱。俾漕船及早回归受兑。以符冬兑冬开定制。不得藉词耽延。致滋迟误获咎。　　

○又谕曰、刑部奏、陕西巡抚秦承恩题覆汪秀魁殴伤。假差邓贵身死一案。先经刑部题驳。以此案该抚置邓贵假差吓诈逞凶拒捕于不问。遽将汪秀魁依斗杀律拟绞。未为允协。请令该抚另行妥议。今秦承恩仍照斗杀具题。所引各条。俱与例义案情不合。自毋庸再行议驳。应即照律改拟等语。所奏是。依议行。至秦承恩办理人命重案。既经刑部题驳。自应悉心详核。斟酌妥议。以归平允。乃此案邓贵假差吓诈。及汪秀魁擅杀各情节。业据该抚两次覆审无异。仍照原题。以寻常斗杀律一例定拟。未免固执。著传旨申饬。　　

○又谕、大兵进剿廓尔喀。直趋阳布。饷银固属紧要。而火药铅丸弓箭等项。尤为剿贼必需之物。虽福康安已于藏内就近购备。但为数究属有限。一经用去。即日见其少。全在源源接济。方可得力。孙士毅现已赴前藏。仍当于藏东一路。来往督饬台员。速催严办。接续运解。以应急需。其藏以西。则和琳鄂辉之责。计孙士毅此时自己与和琳会晤。并著会同查明。将粮饷火药弓箭等项。未经运到前藏者若干起。由后藏运至军营者若干起。详晰据实速奏。其业经运到后藏者。并著和琳、鄂辉轮班来往。一体严催。速解济咙以外。其至军营。则惠龄之责。著赶紧设法保护接运。迅抵军营应用。此为最要。　　

○丙戌。谕、据哈当阿等奏、拏获台湾。附逆案内匪犯张寝、邹祥二名。审明、办理一摺。已批该部知道矣。前据伍拉纳等奏到。拏获林爽文逆党逸犯朱先、审明正法。今嘉义彰化等县。又有陆续缉获之犯该处地方员弁尚属留心缉捕。此案从逆各犯。前于大兵到时逃入内山。苟延残喘者。若不尽数缉获。日久稽诛势必窜入内地。但该犯等自内山潜回不能不由台湾经过。现在各该员弁、节次拏获。可期逸犯净尽。甚为妥善。嗣后益当饬令文武各员。于要隘处所。认真盘缉。其有续行拏获者。即酌量所获匪犯名数。咨部议叙。以示鼓励。所有此次获犯之嘉义、彰化二县。及把总陈成功等。著即照此办理。哈当阿杨廷理、亦著一并议叙。　　

○谕军机大臣曰、福康安等奏、攻克热索桥进临贼境一摺。览奏欣慰。济咙以外。高山夹峙。窄径崎岖。较金川尤为险阻。贼匪恃险拒守放枪抵御。福康安等抵热索桥时。因与贼相持。急切不能得手。随暂彻各兵。绕越两重大山。在热索桥上流潜渡。乘其不备。直前攻扑痛歼贼匪。夺据石卡。所办深合机宜。可嘉之至该处为贼境门户。今已乘胜攻克。统兵深入势如破竹。自早直捣贼巢。著赏给福康安洋表一个。御用大荷包一对。小荷包四个。海兰察、洋表一个。大荷包一对。小荷包二个。惠龄、洋表一个。大荷包一对。小荷包二个。用照优眷。并发去翎管十个。大小荷包各十对。交与福康安等查明。遇有带兵出力侍卫章京将领等。酌量赏给。所有此次带兵绕道渡河杀贼之巴图鲁侍卫等。实属奋勇出力。除阿满泰已于上次打仗得胜。加恩以副都统即补外。前升头等侍卫之翁果尔海。头等侍卫哲森保。俱著赏给副都统职衔。墨尔根保、著升为二等侍卫、兵丁等、亦著查明共有几人。一体加赏。以示奖励。其攀援独木偏桥前进之兵丁。如有跌毙者。亦著查明咨部。照阵亡例议恤。至成德、岱森保等。前经福康安等。派在聂拉木一路。牵缀贼势。今经福康安等行知。令其酌量进攻即于十二日分路前进。占住德亲鼎山。攻克头卡。枪毙贼匪多人。将二卡三卡俱行攻克。焚毁木栅。搭桥前进。亦属奋勇可嘉。并著福康安等。查奏打仗出力者。酌加奖赏。以示鼓励。至官兵连次克捷。鼓锐长驱。贼匪自己望风胆落。但用兵之道。计出万全于屡胜之后。自宜加意慎重。所有进兵后路亦不可不豫为防范。成德岱森保等。现已由聂拉木进至木萨桥。攻剿贼匪自己会合大兵直抵阳布固属甚善若尚在途次进攻。应即令成德等于聂拉木一路。前趋阳布中间总汇处所。带兵堵御。以为大兵后路声援倘彼处无路可通则前次所调后起之德尔格尔等兵。尚未能迅抵军营。应即于巴图鲁侍卫中遣回二人令其与带兵之袁国璜带领在大兵后路济咙以外要隘处所。酌量屯驻防守。以资声援策应。更为周妥。再福康安等前次进呈之图止有济咙以内。著福康安于大功告蒇后。将济咙至阳布山川地名。及险要形势。官兵打仗克捷处所。详绘一图。贴说呈览。　　

○旌表守正捐躯河南永城县民胡海聘妻夏氏。　　

○丁亥。谕、据都尔嘉等奏称、墨尔根城达呼尔协领敦保、骑射俱属庸劣。请将该员革去协领等语索伦达呼尔、皆善于骑射而协领更有训练兵丁之责。敦保身系达呼尔协领。而骑射俱属庸劣。焉能训教他人。都尔嘉等参奏甚是。著照都尔嘉所请。敦保革去协领。以示儆戒。　　

○军机大臣议覆、署两广总督郭世勋奏称、安南国王阮光平所用袍服。式样甚多。必需江宁定织。所请给予牌照等事。似不可行。应于下次贡使来时。改由江苏一带水道行走。至江宁日。传集铺户面议。仍官为经理。俟贡使回宁交收。如无购办物件之年。仍由旧定贡道进京。得旨所奏是。依议。　　

○戊子。谕军机大臣等、本日据穆和蔺奏、河北彰德、卫辉、怀庆、三府属。于六月十一十二十三十四等日。得雨三四五寸以至深透等语。河北三府。既经得有透雨。其直隶之顺德广平、大名各府境壤毗连。自当一律均沾何以未据该督奏报。再保定、天津河间景州等处。本年俱缺少雨泽。此四处内。何处被旱较重看来保定天津、二府属。曾经陆续得雨。虽未沾足。被旱自当差减。惟河间、景州、则雨泽稀少。旱象已成。著传谕梁肯堂、即将顺德等三府。六月十一二等日。曾否均沾＜雨澍＞雨。及保定河间等处被旱较重之处。据实覆奏。以慰廑注。　　

○庚寅。遣官祭火神庙。　　

○谕军机大臣等、据陈淮题报本年贵州省麦收分数一本。查与该抚闰四月间奏到之摺分数相同。惟本内缮写夏田收成字样。似于麦收之后。另有收获早稻杂粮等项。措词殊属牵混。著传谕该抚、嗣后题报麦收时。务宜改正。毋得相沿缮写。以致声叙不清。将此并谕各督抚知之。　　

○又谕、此次圆明园进呈五月分月摺内。南苑草桥等处。清挖水泡河道一款。用银至十八万一百八十余两。为数已属过多。此项工程著金简务须认真查察。使帑不虚糜工归实用。毋任工员虚报丈尺。冒销银数。将来遇有淤垫辄以风雨停淤。藉词朦混。此事著交金简实力查办。和珅到京。亦一体认真详查。不得以领项宽余。稍滋浮冒。不数年仍致淤垫干咎。将此传谕知之。　　

○又谕、前据福康安等奏、官兵进攻热索桥时。贼匪折去桥板。放枪抗拒。福康安等密遣阿满泰等。带兵绕至上流潜渡等语。所办深合机宜。已有旨嘉奖。贼匪既拆去桥板。阻河抗拒。若官兵止在该处与贼相持。即施放鸟枪。隔河击贼。徒费兵力。亦属无益。今派兵绕赴上流潜渡。乘其不备。剿杀贼匪。正路官兵。亦得乘势搭桥。一时并济。不但省我兵力。而大军遂得迅速渡河。实为出奇制胜之策此策福康安海兰察二人。系何人主见又福康安等遣阿满泰、哲森保、墨尔根保。翁果尔海等。绕道潜渡后。阿满泰等。即乘贼不防。沿河疾行直扑贼卡。趁势剿杀一节。亦属可嘉。伊四人中又系何人主见。首先进扑。俱著福康安等、详悉具奏。　　

○辛卯。谕军机大臣曰、吉庆覆奏、勘明逆匪坟墓、查讯证据一摺。据称、王伦当日住居。及祖坟所在。居民共知。随将王伦祖坟覆加刨挖。所有遗剩骸骨。尽行烧毁。请将从前刨挖草率之。府县交部严加议处。及原办逆匪籍贯错误各员议处等语。此事既经该抚勘明。王伦祖父已刨坟墓、俱属确实。并查明王伦族姓。实为山东土著。是此案已可明白。其从前刨挖逆匪坟墓。未将骸骨查检净尽。固属办理疎漏。但念事隔年久。此时亦不必深求。所请将承办刨坟府县。及原办逆匪籍贯错误之各府县等。分别交部之处。均著加恩宽免。又据另片称、王伦同庄居住之王森、系生员。王正、系考职经历。请革去衣顶。同族人王楹等。一并迁徙等语。王森等虽王伦宗党。究系远族。且事属既往。更可毋庸置议。将此谕令知之。　　

○壬辰。谕、据梁肯堂奏、河间保定、天津等属。受旱较重。请分别赏借口粮等语。本年河间等属。雨泽短缺。近虽得雨数次。为时已迟。所有被旱较重之处无力贫民口食未免拮据。著加恩将河间府属之景州、河间、献县、阜城、任邱、吴桥保定府属之雄县、束鹿八州县贫民于七八两月内。先行赏借两月口粮。其河间府属之肃宁、交河、东光、保定府属之清苑、满城、安肃、唐县、博野、望都、完县、蠡县、容城、新安、天津府属之青县、南皮、沧州、盐山、庆云等。十八州县。酌借八月一月口粮。以资接济。该督务须董饬所属。实力稽查妥为经理。毋任胥役人等。捏冒滋弊。俾小民均沾实惠。以副朕轸恤穷檐。有加无己至意。　　

○军机大臣议覆、浙江巡抚福崧等奏、审拟林凤鸣等帮同民人在洋争夺网地一案。得旨、林乔俞启明、岳逊刚、邱廷元、赵得荣、王宗显、孙行仁、七犯。俱著即处绞。至浙省营伍。废弛已久。林凤鸣、李廷翰、身为将备。方当率兵卫民。乃敢贪图得贿。帮争网地。并施放鸟枪击打民人。此与洋盗何异。竟失众武弁之颜。若不严加惩创。其何以儆贪黩而肃戎行林凤鸣、李廷翰、虽已正法。并著将伊二人之子查明。发往伊犁给兵丁为奴。用昭炯戒。至该抚及提镇等。有管辖营伍之责。今所属将备。竟有贪贿帮争放枪滋事之案。非寻常失察可比。福崧、马瑀俱著交部严加议处。陈杰系弃瑕录用之人。屡经获咎。此次林凤鸣前往巡洋。又系该提督所派。该弁辄藉差滋事。其平日不能管束已可概见。陈杰著革去翎顶仍带革职留任。八年无过。方准开复。此八年之内止准其支领一半养廉。以为专阃大员。不能约束弁兵者戒。　　

○以编修施杓、为陕西乡试正考官。侍讲学士罗修源、为副考官。礼部左侍郎铁保、为江南乡试正考官。内阁学士李潢、为副考官。　　

○癸巳。谕、前降谕旨。截漕六十万石。分拨直隶河南二省。豫备缺雨各府属接济之用。并派令刘秉恬、梁肯堂、前赴该二省交界处所。就近商同酌拨。续又增赏直省米十万石。令于北仓内拨给。梁肯堂因有地方应办事件。先回保定。刘秉恬往来临清一带。现赴北仓调度拨运。办理均为妥协。著交部议叙。　　

○又谕曰、翁方纲奏、科试情形一摺。内称、考试士子经解默经时。却于坊间所删经题内出题。其有未读全经者。概不录取等语。五经为圣贤垂教之书士子有志进取。竟有未经全读者。可见士习之荒疎卑靡。翁方纲身任学政。自应认真董率。俾承学之士。全读经义。身体而力行之。方不负训迪之责。如诗书内不祥讳用语句。不便出题。乃后世过于回避之陋习。朕所不取。兹公然竟有删去者。岂不可鄙。是亦学术式微之一大证也。经籍俱经孔子删定。岂容后人更复妄有删节。今该学政明知坊间删经之不可、而不能去。不过调停其间。且相沿陋习。形之奏章。若为定例者然。殊属非是。著传旨申饬。盖各省坊间射利之徒。往往于经书内。避去不祥讳用语句。擅行删节。标写拟题。以为习场屋者揣摩之具。而躁进之士子。遂以为捷径秘传。最为恶习。山东一省如此。各省当亦不免。而各督抚学臣。知而不言。则更翁方纲之不如矣。朕甚愧之。此事于士风大有关系。不可不明为查禁。著通谕各督抚及学政等。务须实心查察。严行禁止。俾士各通经。文风振作。其应如何立法查禁。以端士习之处。著军机大臣会同礼部妥议具奏。　　

○谕军机大臣曰、蒋赐棨等奏、京城得雨一摺。内称、大兴、宛平、二县、得雨三寸等语。前据梁肯堂奏、顺天府属宁河县。久晴无雨。禾苗受旱。是宁河县自春徂夏。总未沾泽。旱象已成。小民自不免艰食。何以蒋赐棨等并未奏及。直隶省已截留漕粮。放米赈济。该县自可一律均沾。且距京不远。现在五城设厂煮赈。该处贫民。亦可就食京城。自当不致失所。著传谕蒋赐棨等。即将宁河被旱。曾否归入灾赈案给赈。及该县民人。是否赴京领赈。口食有资之处。查明据实具奏。以慰廑注。　　

○甲午。谕、浙江署守备林凤鸣等、贪图得贿。帮争网地。放枪滋事一案。昨经福崧等审明定拟具奏。已将林凤鸣李廷翰等四犯。即行正法示众。林乔、俞启明、岳逊刚等七犯。一并正法矣。国家设立弁兵。原以稽查奸宄。卫护民生。海洋重地。如渔户民人等。私相械斗忿争。该将备等闻信。自应率兵前往查拏。送交地方官办理。其有不服拘拏。临时逞凶拒捕者。无论彼此曲直。但经抗拒。即放枪击打。致有伤毙。于该弁兵亦无不合。今林凤鸣因贪图民人韩廷杰贿嘱。辄敢乘巡洋之便。邀同署游击李廷翰前往。帮争网地。施放火药铅弹。击打平民。兵丁岳逊刚等。明知林凤鸣等。贪图贿赂。辄行听从放枪吓制。似此藐法营私。竟与洋盗无异。实有靦众武弁之颜。若不严加惩创。其何以昭法纪而肃戎行。是以将林凤鸣、李廷翰、立行正法。并查明伊子。发往伊犁给兵丁为奴。其听从放枪之兵丁岳逊刚等。概予缳首。盖此事于营伍地方。均大有关系。不得不从重办理。用垂炯戒。但恐武弁等知识愚昧。惟利是图。不知法禁森严。复罹重辟。不可不申明纪律。以儆将来。著各省提镇。将此旨、及办理此案原降谕旨。一并敬谨钞录。入于交代。转相诫谕。并刊刻悬挂。俾将弁兵丁等。共知触目警心毋蹈林凤鸣等覆辙。以副朕整饬戎政。谆切训谕之至意。　　

○乙未。谕军机大臣等、本年直隶、河南、山东、三省。雨泽均属短少。陕西入伏以后。亦觉望泽。山西与直隶陕西等省。境壤毗连。前据长麟奏、平阳、潞安等、六府。夏间雨水稀少。于六月初六七八等日。始得透雨。但粮价不免昂贵。恳请平粜。已依议速行。兹直隶、河南、缺雨州县。业据陆续奏报得雨。本日据秦承恩奏、陕省于六月十五日复得透雨。未稔山西平阳各府属。于初七八日得雨之后。曾否续被甘霖。大田情形若何。近日粮价能否逐渐平减。著长麟即详悉查明据实具奏。将此谕令知之。　　

○又谕、前因福崧急于起程前来陛见。曾经降旨饬谕。以地方事务。如果有必须面行陈奏者。亦可具摺奏闻。何必为此仆仆。转置地方于不问。今福崧回任后。奏到各摺。不过系海塘沙水。及浙省粮价。并沿途雨水情形。其摺内所称、河间、德州、一带。尚未得雨之处。朕早经知悉。又何待福崧入告。可见该抚并无紧要事件。必须面奏。又何必急于起程。其前次摺内所称依恋之词。并非出于至诚。殊为不实。著再传旨申饬。　　

○旌表守正捐躯直隶束鹿县民曹维城女曹氏。四川卭州民陶万益妻王氏。　　

○丙申。谕、前因京南诸府雨水短少。二麦歉收。贫民赴京觅食者多。令于五城展煮粥赈。俾资糊口。但念本年直隶被旱地方稍广。各处贫民。闻设粥厂。自必纷纷就食。人众既恐致拥挤。而相距路远者。或不免向隅。著加恩照乾隆二十七年之例。于五城例设各厂外。在离城三四十里镇集处所。添设五厂。照旧定章程。一体妥办并增派满汉科道各五员。著留京办事王大臣拣选派出。不必送来引见。会同现任五城御史。督率司坊官。悉心经理。至就食人数既多。所有每日额支米石。恐不敷用。并著加恩每厂每日各加米一石。其中人数不齐。或将在城之赢余。协济在乡之不足。著都察院堂官等。善为酌剂。仍不时轮往稽察。毋任胥吏侵扣滋弊。俾赴食者均沾实惠。以副朕轸念穷黎。有加无己至意。　　

○又谕、现因京南被旱地方。无业贫民。就京觅食者较多。特令五城添设粥厂煮赈。朕现在驻跸热河。恐口内贫民。出口至此者必多。自应特沛恩施。俾得均沾恺泽。著承德府道府等。酌量设厂。拨米煮赈。使乏食民人。得资口食。并著实力稽查。妥协经理。务使均沾实惠。以副朕轸念民依。有加无己至意。　　

○又谕、现在京城添设粥厂煮赈。事颇繁重。都察院堂官。须轮往稽查。舒常、著即回京董理。留京王大臣。亦著留心详悉督察。　　

○又谕曰、富纲等奏请敕赐厂神封号一摺。近年各厂办获铜觔。较每年额数。多至四百余万。自属山灵呈瑞。理宜列在祀典。锡之封号。用答神庥。著封为裕源兴宝矿脉龙神。并著该督抚、于厂地相度处所。建设总庙。春秋致祭。并交该部载入祀典。其大小各厂。听其自行立祠。其神牌祠额。即照所定封号。一律缮写。　　

○丁酉。谕、前次官军攻克济咙时。所有兵丁。业经降旨。赏给一月钱粮。本日又据福康安奏、攻克协布噜贼寨。将弁兵丁等。俱各不辞劳瘁。奋勇出力等语。除福康安、海兰察等、及带兵之巴图鲁侍卫章京。业经分别赏赉外。所有此次打仗兵丁。著加恩赏给一月钱粮。以示鼓励。　　

○又谕曰、福康安等奏、道员林俊、在后藏趱催军粮。将乌拉价值。雇觅商民。设法运送。现已起运二千一百余石。林俊趱运军粮。不辞劳瘁。殊属奋勉。著加恩赏给按察使职衔。又和琳奏、松茂道倭什布、派办台站塘汛。及运送军粮军火等项。俱能遵照限期。驾驭番民。并无贻误。实为细心晓事等语。倭什布、亦著加恩赏戴花翎。以示奖励。　　

○谕军机大臣等、京城粥厂。现在远来领赈者。竟有二万余人。热河地方。贫民出口觅食者。亦复不少。此等就食之人。俱系京南一带贫民。该省早经。截漕办赈。而乏业贫民。转纷纷或赴京、或出口、分投觅食。则该督所办何事。况京城粥厂。每日放赈。截至明岁春间。需米不过一万余石。而直省截漕至五十万石之多。岂复虞其不给。当此贫民待哺嗷嗷。自应即时赈济。岂得拘泥成例。待至九月始行散赈。此数月内。枵腹灾黎。将何所得食耶。梁肯堂以防汛为名。驻劄长安城。其养尊处优。与在保定无异。试思永定河流顺轨。又有永定河道在彼。有何要工。必须该督在彼久驻。转置地方赈务于不办。何不知轻重缓急若此。著传旨申饬。并著该督速赴河间景州一带。实力严查妥办。毋使一夫失所。此事该督既经贻误于前。若再不亲身督察。实力稽查。一任道府州县等、草率从事。致有冒克。一经查出。则该督获咎。非止于革职留任己也。慎之。慎之。再冯光熊奏、经过新城定兴一带。询问该道府等、据称、雨泽不缺。补种荍麦等项。可冀薄收等语。保定府属。虽节经得雨。但为时已迟。即补种荍麦等项。亦恐未必有收。并著梁肯堂、将该处所种荍麦。是否尚可收成之处。查明据实由五百里覆奏。毋得讳饰干咎。将此由五百里传谕知之。　　

○又谕曰、福康安等奏、攻克协布噜一带木城贼寨。打仗得胜情形一摺。官兵自过热索桥后。所经地方。陡岩高磡。乱石丛接。无平地可以搭营。福康安等、与所带官兵。至于露宿。实甚劳苦。至不忍观。其协布噜一带。极为险要。贼匪凭河阻抗。彻桥固守。福康安等复设法出奇。乘其不意。于雨夜迅速潜渡。将贼匪痛加歼戮。焚毁卡寨。巴图鲁侍卫官兵等。俱争先用命于人迹不到之处。攀援登陟。衣履皆穿。手足胼胝。并未稍形退却。用兵以来。从无似此之难者。欣览之余。益加怜悯。官兵深入贼境。连次克捷。福康安等、调度督率。悉合机宜。今赏福康安御用大小菏包。四喜搬指。镶嵌松石翎管。海兰察、惠龄各赏给大小荷包。四喜搬指。镶嵌松石翎管。用昭优眷。外发去四喜搬指六个。镶嵌松石翎管十七个。著福康安等、酌量带兵大员内。如台斐英阿等、何人最为出力者。传旨分赏。又鼻烟壶、小刀、各四十件。著福康安等、遇有带兵出力之侍卫章京将领等。酌量赏给。以示奖励。现在大兵深入贼境。济咙以外。粮运等项。最关紧要。屡降谕旨。令惠龄毋须带兵。竟回至济咙适中地方。设法趱运。今惠龄接奉初次所降谕旨。已回至济咙一带。往来查催。实力趱运。实属可嘉。朕初不料惠龄能权事理缓急轻重若此。本日据福康安等奏、藏内运送事宜。经和琳尽心办理。近已疏通。所有粮饷火药等项。后藏有鄂辉在彼催趱。自己源源运至济咙。惠龄务宜倍加奋勉。随到随运。迅送军营接济。以副委任。　　

○是月。仓场侍郎刘秉恬、山东巡抚觉罗吉庆奏、臣等在临清。将截留直隶河南漕米兑完。有直隶老民等来东求奏谢恩。当即酌给盘费回家。批、好。又奏、河南亦有谢恩老民。委员允为禀陈代奏。查此次直豫二省贫黎。得沾殊泽。而临清小民擡斛负米。均得雇价养赡。旗丁多余食米。准令就近粜卖。粮石藉以流通。又批、所谓一举而三得也。又奏、民食实有裨益。得旨、欣慰览之。　　

○湖广总督毕沅奏、抵荆州后。往来满城汉城。查看兵民安堵。屋宇一新。商贾云集。百货蕃昌。城外前经被水之处。现已种植蔬菜。得旨、览奏实纾念矣。　　

○湖广总督毕沅、湖南巡抚姜晟奏、常德府南门笔架城一带。紧临江岸。应用碎石抛砌。保护城身。又青草洲沙嘴对面。旧有石柜。亦用碎石。加高接长。即可挑溜刷沙。得旨、因地制宜。知道了。　　

○山东巡抚觉罗吉庆奏、济南省城。前于五月中旬得雨。虽各属同沾。未能一律透足。是以请将历城等县。均予缓借。嗣于六月初七日。省城及德州一带、同获甘霖。早晚秋禾。十分有益。查看情形。秋成时似可分别缓徵。得旨、览奏南望之意。略加慰矣。　　

○山西巡抚觉罗长麟奏、平阳、潞安、泽州、蒲州、绛州、解州等。六府州属。四十州县。夏雨稀少。米价逐日增昂。请将常平仓谷设厂平粜。得旨、自应如此速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。秋。七月。戊戌朔。享太庙。遣肃亲王永锡、恭代行礼。　　

○己亥。谕军机大臣等、昨已有旨令梁肯堂速赴河间、景州一带。亲历灾区。查办赈务。本日该督摺至。朕以为尚在长安城。及传询赍摺差弁。据称系在保定拜发。是梁肯堂早已回至省城。何以并不豫行奏明。遽离工所。目下伏汛虽过。秋汛方长。尚须防守。即云本年永定河安流顺噢。有该道在彼、足资照料。该督亦应先赴河间、景州一带。查勘被旱情形。妥为办理。乃并不奏闻。即于工次迳行回署。是该督竟属思家念切。惟图安逸。养尊处优。置地方灾赈于不办。殊属非是。著再传旨申饬。仍著即遵前旨。速赴河间、景州、顺、广、大等处。亲查妥办。务使无业贫民。糊口有资。毋使一夫失所。致干咎戾。再该督另片奏、经过之定兴、安肃、清苑地方。得雨已迟。所有补种荞麦菉豆。须续沛甘霖。以冀葱茂等语。定兴等县补种荞麦等项。尚需雨泽滋培。现在曾否续被甘膏。是否不至成灾。至直隶今年被旱较广。看来涿州迤北。雨泽尚属调匀。涿州迤南。雨水俱不免短少。所有被旱各州县。该督详悉查勘后。著即通行核算。总计成灾分数实有几分。一并据实速奏。毋稍讳饰。　　

○又谕、据御史阎泰和奏称、有李姓投递浙江杭州府新城县典史公文一角。内系禀揭新城县知县、侵那恩赏老民银二千两等情。请派大臣前往查办等语。此项恩赏银两。理应随时给发。如该县果有侵那情弊。自当严查究办。但该典史既知该县未经给发。尽可就近禀报上司。何必用公文托人带京代投。或另有别情。亦未可定。此事若即交浙江巡抚审办。恐不免回护地方官处分。致有瞻徇。现在玉德审办江西控案。计算将次完竣。著即取道前赴浙江。将该典史所控情节。严切究讯。秉公审办。毋得稍有徇隐。　　

○又谕、上年廓尔喀侵扰卫藏。竟敢扰至扎什伦布、肆行抢掠。不可不大加惩创。特派福康安等、前往剿办。复因道远站长。畨众素习疲玩。粮饷火药转运事宜。最关紧要。必须大员督办。因令和琳驰赴前藏、督率催趱。朕之用和琳、祇以伊在侍郎中。尚属细心。遇事奋勉。和琳到藏后。实心整顿。设法劝惩。该处疲玩积习。大有起色。朕初不料其竟能胜任。嗣因大兵即日深入贼境。直趋阳布。而济咙以外。距藏遥远。运送粮饷等项。鞭长莫及。势难兼顾。因令惠龄、回至济咙适中地方。专司督运。接济军营。朕之用惠龄、亦不过以伊系纳延泰之子。且系本省总督。呼应较灵。但惠龄身为参赞。带兵打仗。本属分内之事。以现在情形而论。官兵连次克捷。贼匪望风奔窜。士气百倍。巴图鲁侍卫将弁等、无不奋勇争先。成功在即。惠龄自愿随同带兵。可著劳绩。较之驻劄济咙以外。专办粮运。任大责重。岂不难易攸殊。若惠龄狃于接战。希图树绩。仍恳带兵打仗。转致粮运重务。料理乏人。岂朕委任之意。今惠龄并不贪功。于接奉谕旨。即回至济咙一带。实力督运。深属可嘉。朕更不料其能权事理缓急轻重若此。皆仰蒙上天恩佑。默牖朕衷。于意中先事筹及。特行简用。但能同心宣力。动合机宜。即此可徵事机顺利。为迅奏肤功先兆。朕嘉悦之余。倍深钦感。惠龄、和琳、益宜尽心勉力。妥速办理。以期毋负委任。　　

○庚子。谕军机大臣曰、尹壮图前因逞臆妄言。自取重戾。经朕加恩宽免。复行录用。伊亦何颜尚思升擢。且其母已年逾七十。远在万里。虽伊恋职忘亲。擕妾在京居住。不以定省为念。但朕以孝治天下。不可不曲加体恤。著留京王大臣、即传尹壮图面加询问。如伊不愿回籍。亦听其在京供职。倘情愿回家侍奉。即准其开缺归养。以示朕教孝矜全。格外推恩至意。　　

○辛丑。谕军机大臣等、前因直隶省京南被旱各州县无业贫民。至京就食者日众。并多有出口觅食者。已有旨令梁肯堂、速赴河间、景州一带。周历查勘。即时散赈。俾资糊口。但恐该督接奉前旨、错会朕意。或虑贫民赴京日多。惧干咎戾。令地方官先行拦阻。则此等乏业贫黎。无从得食。岂不竟至转于沟壑。更非朕痌瘝在抱之意。此时京城各厂。领赈者已不下二万人。今年京南各属。被旱较广。地方官散赈恐有未周。若不设法办理。则京城热河就食者。日聚日众。古语救荒无善策。现询据热河道府等称、热河领赈贫民。有每日赴厂食粥者。有领过一二次。不复再来者。该道府访问情形。此等领赈贫民。并非俱藉粥赈度活。其稍有力者。即分赴他处手艺佣工。各自谋生等语。可见领赈贫民内。稍资接济。原即有可以自谋生计之人。并非一律嗷嗷待哺。专资粥赈度日。除已令热河道府、就近晓谕各贫民。由张三营、波罗河屯等处。分往各蒙古地方谋食者不禁。其京南地方。亦应一体妥办。著梁肯堂即转饬各州县、于赴京出口通衢。令各地方官遇有贫民。详晰晓谕。今年关东盛京、及土默特、喀尔沁、敖汉、八沟、三座塔一带。均属丰收。尔等何不各赴丰稔地方。佣工觅食。俟本处麦收有望。即可速回乡里。如此遍行晓谕。并令其或出山海关赴盛京一带。或出张家口、喜峰口、赴八沟、三座塔、暨蒙古地方。不必专由古北口出口。则贫民中稍可力图自给者。知有长远觅食之路。自必分投谋生。不至齐赴粥厂。致滋拥挤、人多致病。庶更妥协。但总须善为开导。不可加之拦阻。此事该督贻误于前。再不实力稽查。任令地方官吏克扣浮冒。其咎已不止于革职留任。若复将赴赈贫民。阻其生路。则其咎更重。断不能稍为宽贷也。将此再传谕知之。仍即将如何发赈。及劝谕分赴各处就食情形。迅速覆奏。　　

○壬寅。谕、据纪昀参奏巡视西城给事中孙家贤、于所管增寿寺粥厂。本月初三日。纪昀查至该处。见领饭者二千余人。并无人监放。询之坊书。称吏目吴嗣德、因押送扛夫。已禀请孙家贤代放。纪昀因领赈者难于久待。亲身在厂代为监放。孙家贤至竟不来。请将该给事中交部严加议处。吴嗣德、一并议处。其御史富廉、是日现在别厂。应否免议等语。本年京南一带。被旱歉收。赴京就食者甚多。朕宵旰萦怀。特予展赈添厂。并恐都察院堂官照料难周。复令舒常回京一同查察。凡承办各员。稍有人心者。皆当实心经理。乃孙家贤系本城监赈之人。竟不以事为事。伊系给事中。别无差使。且经吴嗣德先行禀知。以该吏目押送扛夫。请该给事中代放。而孙家贤竟置若罔闻。并不到厂。似此玩视民瘼。非交部严议足以蔽辜。孙家贤、著革职拏问。交刑部治罪。以示惩儆。至御史富廉、初三日是否因在别厂。不能兼顾。吏目吴嗣德、是否押送扛夫。著交与留京王大臣查明。如系实情。均予免议。若有捏饰情节。并著一并据实参奏。　　

○谕军机大臣曰、梁肯堂奏接奉谕旨。前赴河间、景州一带。督办灾赈事宜一摺。据称河间、景州、及保定等属。久晴不雨。得雨三处。亦未透足。近虽得雨数次。为时已迟等语。总未言明分寸。是何意见。殊不可解。热河地方。初二、初三、连日阴雨。保定、天津、河间等处。岂尚未一律普沾。著该督即查明分晰速奏。至河间、景州、保定、天津等处。向年尚不至于乾暵。今看此光景。其被旱竟比顺德、广平、大名较重。该处百姓骤遇歉收。纷纷外出觅食。或不免致有怨咨。该督宜饬令地方官、于查赈之便。就近晓谕。以旱涝亦天运之常。兹逢此旱歉。究由尔等向值屡丰。不知感激天恩。撙节培养所致。今偶遇俭岁。宜加儆畏。以冀感召休和。断不可稍萌怨尤之念。此时被旱地方。虽得有透雨。已不及补种襍粮等项。祇可赶种秋麦。以期明年春熟。现已蒙恩酌借口粮。明岁青黄不接之时。尚当加恩展赈。以济口食。不使失所。如此向小民等、明切晓谕。伊等自必各知安分。民情悉臻宁谧。至摺内所称、受旱各州县。令于村庄适中之地。先行设厂煮赈等语。何以前此未据奏及。殊未可信。各州县既设立粥厂。则现在赴京及出口就食之人。又从何而来。昨恐梁肯堂接奉前旨。误会朕意。又有旨谕令该督、断不可阻止。朕于该省灾务。先事绸缪。不辞语烦。随时训谕。已属无微不至。惟在该督善体朕意。董率所属。实力妥办。梁肯堂当往来亲历周查。勿使不肖州县、及吏胥从中克扣滋弊。俾灾民务沾实惠。此为最要。即八月万寿节。该督亦竟不必前来行在也。将此再传谕知之。并将目今光景究竟如何。速奏来。
  </div>
  <div class="pagination">
   <a href="清实录乾隆朝实录_page1770.html">
    上一页
   </a>
   <span>
    ...
   </span>
   <a href="清实录乾隆朝实录_page1766.html">
    1766
   </a>
   <a href="清实录乾隆朝实录_page1767.html">
    1767
   </a>
   <a href="清实录乾隆朝实录_page1768.html">
    1768
   </a>
   <a href="清实录乾隆朝实录_page1769.html">
    1769
   </a>
   <a href="清实录乾隆朝实录_page1770.html">
    1770
   </a>
   <span class="current-page">
    1771
   </span>
   <a href="清实录乾隆朝实录_page1772.html">
    1772
   </a>
   <a href="清实录乾隆朝实录_page1773.html">
    1773
   </a>
   <a href="清实录乾隆朝实录_page1774.html">
    1774
   </a>
   <a href="清实录乾隆朝实录_page1775.html">
    1775
   </a>
   <a href="清实录乾隆朝实录_page1776.html">
    1776
   </a>
   <span>
    ...
   </span>
   <a href="清实录乾隆朝实录_page1772.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
