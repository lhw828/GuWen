<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 163 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 163 页/共 284 页
  </h1>
  <div class="content">
   卢藏用字子潜幽州范阳人父璥魏州长史号才吏藏用能属文举进士不得调与兄徴明偕隠终南少室二山学练气辟谷术长安中诏授左拾遗武后作兴泰宫于万安山上疏谏曰陛下离宫别观固多矣又穷人力以事土木臣恐议者以陛下为不爱人而奉已也且顷岁谷虽颇登而百姓未有储畜陛下东巡西幸讫靡休息斤斧之役岁月不空不因此时施德布化而又广宫苑臣恐下未易堪今左右近臣以谀意为忠犯忤为患至令陛下不知百姓失业百姓亦不知左右伤陛下之仁也忠臣不避诛震以纳君于仁明主不恶切诋以趋名于后乞下臣此章与执事者共议可否不从姚元崇持节灵武道奏为管记还应县令举甲科为济阳令神龙中累擢中书舎人数纠駮伪官歴吏部黄门侍郎修文馆学士坐亲累降工部侍郎进尚书右丞附太平公主主诛宗欲捕斩藏用顾未执政意解乃流新州或告谋反推无状流驩州会交趾叛藏用有捍御劳改昭州司户参军迁黔州长史判都督事卒于始兴藏用善蓍龟九宫术工草大小篆八分善琴奕士贵其多能尝以俗徇隂阳多拘畏乖至理乃为折滞论以畅其方世谓知言少与陈子昂赵贞固友善二人前死藏用抚其孤有恩人称能终始交始隠山中时有意当世人目为随驾隠士晚乃狥权利务为骄纵素节尽矣司马承祯尝召至阙下将还山藏用指终南曰此中大有佳处承祯徐曰以仆视之仕宦之捷径耳藏用慙无子弟若虚多才博物陇西辛怡谏为职方有获异鼠者豹首虎臆大如拳怡谏谓之鼮鼠而赋之若虚曰非也此许慎所谓鼨鼠豹文而形小一坐惊服终起居郎集贤院学士
　　赵彦昭字奂然甘州张掖人父武孟少游猎以所获馈其母母泣曰汝不好书而敖荡如是吾安望哉不为食武孟感激遂力学淹该书记自长安丞为右台侍御史着河西人物志十篇彦昭少豪迈风骨秀爽及进士第调为南部尉与郭元振薛稷萧至忠善自新丰丞为左台监察御史景龙中累迁中书侍郎同中书门下平章事金城公主嫁吐蕃以彦昭为使彦昭顾已处外恐权宠夺移不悦司农卿赵履温曰公宰相而为一介使不亦鄙乎彦昭问计安出履温乃为请安乐公主留之遂以将军杨矩代睿宗立出为宋州刺史坐累贬归州俄授凉州都督为政严下皆股栗入为吏部侍郎持节按边迁御史大夫萧至忠等诛郭元振张说言彦昭与秘谋改刑部尚书封耿国公实封百户彦昭本以权幸进中宗时有巫赵挟道出入禁掖彦昭以姑事之尝衣妇服乗车与妻偕谒其得宰相巫力也于是殿中侍御史郭震劾暴旧恶会姚崇执政恶其人贬江州别驾卒和逢尧岐州岐山人武后时负鼎诣阙下上书自言愿助天子和饪百度有司让曰昔桀不道伊尹负鼎干汤今天子圣明百司以和尚何所调逢尧不能答流庄州十余年乃举进士髙第累擢监察御史突厥黙啜请尚公主逢尧以御史中丞摄鸿胪卿报可黙啜遣贵近颉利来曰诏送金镂具鞍乃涂金非天子意使者不可信虽得公主犹非实请罢和亲欲驰去左右色动逢尧厉声曰汉法重女壻而送鞍具欲安且久不以金为贵可汗乃贪金而不贵信邪黙啜闻曰汉使至吾国众矣斯食铁石人不可易因备礼以见逢尧说之曰天子昔为单于都防思与可汗通旧好可汗尚向风慕义袭冠带取重诸蕃黙啜信之为敛髪紫衣南面再拜称臣遣子入朝逢尧以使有指擢戸部侍郎坐善太平公主斥朗州司马终柘州刺史逢尧诙诡当大事敢徼福故卒以附丽废然唐兴奉使者称逢尧













　　钦定续通志卷二百二十一
　　钦定四库全书
　　钦定续通志卷二百二十二
　　列传
　　唐【二十二】
　　郝处俊【象贤】　狄仁杰【光嗣兼谟】　朱敬则【仁轨】
　　郝处俊安州安陆人父相贵与妇翁许绍据峡州归国拜滁州刺史封甑山县公处俊十岁而孤故吏归千缣赗之让不受及长好学嗜汉书略能暗诵贞观中第进士解褐著作佐郎袭父爵兄弟友睦事诸舅谨甚再转滕王友耻为王府属弃官去久之召拜太子司议郎累迁吏部侍郎髙丽叛诏李勣为浿江道大总管处俊副之师入虏境未阵贼遽至举军危骇处俊方据胡牀餐干糒不顾密料简精鋭击却之众壮其胆畧入拜东台侍郎时浮屠卢伽逸多治丹曰可以续年髙宗欲遂饵之处俊谏曰修短有命异方之剂安得轻服昔先帝诏浮屠那罗迩婆寐案其方书为秘剂取灵蘤怪石歴岁乃能就先帝饵之大渐上医不知所为议者请申显戮又恐取笑夷狄法遂不行前鉴不逺惟陛下深察帝纳其言进同东西台三品咸亨初幸东都皇太子监国诸宰相皆留而处俊独从帝尝曰我尝疑秦法为寛荆轲匹夫耳匕首窃发羣臣荷防莫敢拒岂非习慢使然处俊对曰此乃法急耳秦法辄升殿者夷三族人皆惧族安敢拒曹操着令曰京城有变九卿各守其府后严才乱与徒数十人攻左掖门操登铜爵台望之无敢救者时王修为奉常闻变召车骑未至领官属步至宫门操曰彼来者必王修乎此由修察变识机故冒法赴难向若拘常则遂成祸矣故王者设法不可急亦不可慢帝曰善转中书侍郎监修国史初显庆中令狐德棻刘之撰国史其后许敬宗复加绪次帝恨敬宗所纪失实更命宰相刋正且曰朕昔从幸未央宫辟仗既过有横刀伏草中者先帝敛辔却谓朕曰事发当死者数十人汝可命出之史臣惟叙此为实处俊曰先帝仁恩溥博类非一臣之弟处杰被择供奉时有三卫误拂御衣者惧甚先帝曰左右无御史我不汝罪帝曰此史臣应载处俊乃表左史李仁实欲删整伪辞防仁实死而止上元初帝观酺翔鸾阁时赤县与太常音技分东西朋帝诏雍王贤主东周王显主西因以角胜处俊曰礼所以示童子无诳者恐其欺诈之心生也二王春秋少意操未定乃分朋造党使相夸竞彼俳儿优子言辞无度争胜负相讥诮非所以导仁义示雍和也帝遽止叹曰处俊逺识非众臣所逮迁中书令兼太子賔客检校兵部尚书帝多疾欲令武后摄知国事处俊谏曰天子治阳道后治阴德帝之与后犹日之与月阳之与阴各有所主不相夺也天下者髙祖太宗之天下非陛下之天下正应谨守宗庙传之子孙不宜持国与人中书侍郎李义琰曰处俊言可从惟圣虑无疑则苍生幸甚事遂沮又兼太子左庶子拜侍中罢为太子少保开耀元年卒年七十五赠开府仪同三司荆州大都督帝哀叹其忠举哀光顺门祭以少牢赙绢布八百叚米粟八百石诏百官赴哭官庀事子北叟固辞未听裴炎为白帝曰处俊阽死诿臣曰生无益于国死无烦费凡诏赐愿一罢之帝闻恻然答其意止赙物而已处俊资约素土木形骸然临事敢言自秉政在帝前议论谆谆必传经义凡所规献得大臣体武后虽忌之以其操履无玷不能害与舅许圉师同里俱宦达乡人田氏彭氏以髙赀显故江淮间为语曰贵如郝许富如田彭【新书郝处俊传在狄仁杰后按处俊相髙宗仁杰相武后相去二十余年新书叙次失伦今易之】
　　孙象贤垂拱中为太子通事舍人后素衔处俊故因事诛之临刑极骂乃死后怒令离磔其尸斵夷祖父棺冡自是将刑人必先以木丸窒口讫于则天之世
　　狄仁杰字怀英并州太原人祖孝绪贞观中尚书左丞父知逊防州长史仁杰儿时门人有被害者县吏就诘众皆接对仁杰诵书不置吏让之答曰黄卷中方与圣贤对何暇偶俗吏语耶举明经调汴州防军为吏诬诉黜陟使阎立本召讯异其才谢曰仲尼称观过知仁君可谓沧海遗珠矣荐授并州法曹防军亲在河阳仁杰登太行山反顾见白云孤飞谓左右曰吾亲舍其下瞻怅久之云移乃去同府防军郑崇质母老且疾当使絶域仁杰谓曰君可贻亲万里忧乎诣长史蔺仁基请代行仁基咨美其谊时方与司马李孝廉不平相语曰吾等可少愧矣则相待如初每曰狄公之贤北斗以南一人而已稍迁大理丞岁中断滞狱万七千人无寃诉者左威卫大将军权善才右监门中郎将范怀义坐误斧昭陵柏罪当免【旧书止权善才一人今从新书及通鉴】髙宗诏诛之仁杰奏不应死帝怒曰是使我为不孝子耶仁杰曰汉有盗髙庙玉环文帝欲当之族张释之廷诤曰假令取长陵一杯土法何以加于是罪止弃市陛下作法县之象魏固有差等犯不至死而致之死万姓何所措其手足伐一柏杀二臣千载之后谓陛下为何如主帝意解遂免死数日授侍御史左司郎中王本立怙宠自肆仁杰劾奏其恶有诏原之仁杰曰朝廷虽乏贤如本立者不少陛下惜有罪亏成法曲赦本立臣愿先斥为羣臣戒本立竟抵罪繇是朝廷肃然使岐州亡卒数百剽行人道不通官捕系盗党穷讯而余曹纷纷不能制仁杰曰是其计穷且为患乃明开首原格出系者禀而纵之使相晓皆自缚归帝叹其达权宜迁度支郎中帝幸汾阳宫为知顿使并州长史李冲以道出妬女祠俗言盛服过者致风雷之变更发卒数万别开驰道仁杰曰天子之行风伯清尘雨师洒道何妬女避邪止其役帝壮之曰眞丈夫哉出为宁州刺史抚和戎落得其欢心郡人勒碑以颂入拜冬官侍郎持节江南巡抚使吴楚俗多淫祠仁杰一禁止凡毁千七百所止留夏禹吴太伯季札伍员四祠而已转文昌右丞出豫州刺史时越王兵败支党余二千人论死仁杰释其械密疏曰臣欲有所陈似为逆人申理不言且累陛下钦恤意表成复毁自不能定然此皆非本恶伏望哀其诖误有诏悉谪戍边囚出宁州父老迎劳曰狄使君活汝邪相与哭碑下囚斋三日乃去至流所亦为立碑初宰相张光辅讨越王军中恃功多暴索仁杰拒之光辅怒曰州将轻元帅邪仁杰曰乱河南者一越王贞耳公董士三十万以平乱纵使暴横使无辜之人咸坠涂炭是一越王死万越王生也且王师之至民归顺以万计自缒而下四面成蹊奈何纵邀赏之人杀降以为功寃声腾沸所不忍闻如得上方斩马劎加君颈虽死不恨光辅不能诘还奏仁杰不逊左授复州刺史徙洛州司马天授二年以地官侍郎同鳯阁鸾台平章事武后谓曰卿在汝南有善政然有谮卿者欲知之乎谢曰陛下以为过臣当改之以为无过臣之幸也谮者乃不愿知后叹其长者时太学生乞假后亦报可仁杰曰人君惟生杀柄不以假人至簿书期防宜责有司尚书省决事左右丞不句杖左右丞相不判徒况天子乎学徒取告丞簿事耳若天子为之发敇天下事几敇可尽乎为定令示之而已后纳其言防为来俊臣所构捕送制狱于时讯反者一问即承听减死俊臣引仁杰置对答曰有周革命我乃唐臣反固实俊臣乃少寛之判官王德夀以情谓曰我意求少迁公为我引杨执柔为党公且免死仁杰叹曰皇天后土使仁杰为此乎即以首触柱血流沫面德夀惧而谢守者寖弛即丏笔裂衾帛书寃置楮衣中好谓吏曰方暑请付家彻絮仁杰子光逺得书上变后览之以问俊臣对曰仁杰下狱未裭巾带寝处甚安茍无事实安肯承反后遣使案视俊臣命仁杰巾带见使者为作谢死表附使以闻后乃召见仁杰谓曰承反何耶对曰不承反死笞掠矣示其表曰无之后知其诈因免死【谨按通鉴辑览】
　　【御批仁杰不　则死于拷掠之对明是贪生论者以为留其身以复唐　然终仁杰之世唐祚何尝复哉虽云善善欲长未免阿其所好】武承嗣屡请诛之后曰命已行不可返时同被诬者鳯阁侍郎任知古等七族悉得贷御史霍献可以首叩殿陛苦争欲必杀仁杰等乃贬仁杰彭泽令邑人为置生祠万岁通天中契丹陷冀州河北震动擢仁杰
　　为魏州刺史前刺史惧贼至驱民保城修守具仁杰至悉放归农亩曰贼在逺何自疲民万一虏来吾自办之何预若辈虏闻亦引去民爱仰之复为立祠俄转幽州都督赐紫袍龟带后自制金字十二于袍以旌其忠召拜鸾台侍郎复同鳯阁鸾台平章事时发兵戍疏勒四鎭百姓怨苦仁杰谏曰天生四夷皆在先王封域之外东距沧海西隔流沙北横大漠南阻五岭天所以限中外也自典籍所纪声敎所暨三代不能至者国家既已兼之乃复用武荒外邀功絶域竭府库之实以争硗确不毛之地得其人不足以增赋获其土不可以耕织茍求逺抚长驾之名不务固本安人之术此秦皇汉武之所行非五帝三王之事业也今国家师旅岁出所费寖广右戍四鎭左屯安东调发日加百姓虚弊且闗东饥馑蜀汉流亡江淮而南赋敛不息人不复本则相率为盗本根一揺忧患非浅昔汉元帝纳贾捐之之谋而罢珠崖宣帝用魏相之防而弃车师田贞观中克平九姓册拜李思摩为可汗使统诸部夷狄叛则伐降则抚得推亡固存之义无逺戍劳人之役此近日之令典经边之故事也今阿史那斛瑟罗皆阴山贵种代雄沙漠若委之四镇以统诸蕃建为可汗遣御寇患则国家有继絶之美无转输之苦省军费于逺方并甲兵于要塞勅边吏谨守备待其自至然后击之以逸待劳则战士力倍以主御客则我得其便坚壁清野则寇无所得自然深入有顚踬之虑浅入无虏获之益如此数年二虏不讨而服矣又请废安东复髙姓为君长省江南转饟以息民不见纳武承嗣三思营求为太子后意未决仁杰尝从容奏曰文皇帝栉风沐雨亲冒锋镝以定天下传之子孙先帝以二子托陛下今乃欲移之他族无乃非天意乎且姑侄之与母子孰亲陛下立子则千秋万岁后配食太庙承继无穷立侄则未闻侄为天子而祔姑于庙者也它日后谓曰朕梦大鹦鹉两翼皆折何也对曰武者陛下之姓两翼二子也陛下起二子则两翼振矣后由是无立承嗣三思意仁杰每宴见言及庐陵王辄以母子恩情委曲开譬后虽忮忍不能无感卒召还【按新书本传后欲以三思为太子以问宰相众莫敢对仁杰曰臣观天人未厌唐德比匈奴犯边使三思募兵逾月不及千人庐陵王代之不浃日辄五万今欲继统非庐陵王莫可后怒罢议久之召谓曰朕数梦双陆不胜何也仁杰与王方庆同辞对曰双陆不胜无子也天其意者以儆陛下乎此二事并出李邕所撰狄梁公传通鉴考异以其辞鄙诞决非邕所为又谓庐陵王为河北元帅在立为太子后且当是时睿宗为皇嗣若仁杰请以庐陵王继统则是劝太后废立也既皇嗣见在宫中亦不得言无子也考异此辨甚分明可据又旧书本传云中宗自房陵还宫后匿之帐中召仁杰以庐陵为言仁杰慷慨敷奏言发涕流后遽出中宗见之曰还卿储君仁杰降阶泣贺已而奏曰太子还宫人无知者物议安审是非后以为然乃复置中宗于龙门具礼迎归人情感悦新书所载略同云后感仁杰言即日遣徐彦伯迎庐陵王于房州既至匿之帐中乃召见仁杰云云按此事亦出狄梁公传均未可信然旧书谓密召庐陵而仁杰不知犹之可也今彦伯以六品郎官衔命奉使事经旬月而为宰相者曽漫无闻见有是理乎新书兼采实录及狄梁公传并为一事而不悟其抵捂今皆削之而存其近是者】寻拜纳言兼右肃政御史大夫突厥入赵定杀掠甚众诏仁杰为河北道行军元帅假以便宜突厥尽杀所得男女万计由五回道去仁杰追不能逮更拜河北安抚大使【按以上皆圣歴元年事宰相表于丁酉戊戌两年重复列之大误】时民多胁从于贼贼已去惧诛逃匿仁杰上疏言山东北缘军兴调发烦重伤破家产又官吏侵渔州县科役督趣鞭笞情危事迫不循礼义有利则归且图賖死此君子所愧而小人之常民犹水也壅则为渊疏则为川通塞随流岂有常性今负罪之伍濳窜山泽赦之则出不赦则狂山东羣盗缘兹聚结臣以为边鄙暂警不足为忧中土不宁此为大事罪之则众情恐惧恕之则反侧自安伏愿曲赦河北诸州一无所问诏可还除内史后幸三阳宫王公皆从独赐仁杰第一区眷礼卓异时无辈者是时李楷固骆务整讨契丹克之献俘含枢殿后大悦二人者本契丹李尽忠部将尽忠入寇楷固等数挫王师后降有司请论如法仁杰称其骁勇可任若贷死必感恩效节又请授以官爵委之专政至是凯旋后举酒属仁杰赏其知人授楷固左玉钤卫将军燕国公赐姓武务整右武威卫将军后将造浮屠大像度费数百万官不能足更诏天下僧日施一钱助之仁杰言今之伽监制过宫阙穷奢极壮工不使不免役人物不天降终须地出不损百姓且将何求今边垂未宁宜寛征镇之徭省不急之务就令雇作以济穷人既失农时是为弃本且无官助理不得成既费官财又竭人力一方有难何以救之后由是罢役久视元年九月卒【新书作圣歴三年五月即改元久视而仁杰之卒在九月不得称圣歴三年也今改正】年七十一赠文昌右相諡曰文惠仁杰所荐进若张柬之桓彦范敬晖姚崇等皆为中兴名臣始居母丧有白鹊驯扰之祥中宗即位追赠司空睿宗又封梁国公【谨按通鉴辑览】
　　【御批武氏之罪实浮于吕氏盖武氏革命而吕氏未革命也为当世之臣者不能为徐敬业之讨贼则惟有素冠服而逃耳如狄仁杰一再相彼尽心乃事而后世反以复唐之功归之是皆托于明哲保身寛柔以教之论而未终读夫子至死不变之语是非倒置莫甚于此余故表而正之】子光嗣景晖
　　光嗣圣歴初为司府丞武后召宰相各举尚书郎一人仁杰荐光嗣由是拜地官员外郎以称职闻后曰祁奚内举果得人歴淄许贝三州刺史母丧夺为太府少卿固让睿宗嘉其诚许之累迁州长史以罪贬歙州别
　　驾卒景晖官魏州司功防军贪暴民苦之因共毁其父生嗣不复奉至元和中田正镇魏博始奏葺之血食不絶族孙兼谟
　　兼谟字汝谐及进士第辟襄阳府使刚正有祖风令狐楚执政荐授左拾遗数上书言事歴刑部郎中蕲邓郑三州刺史岁旱饥发粟赈济民人不流徙改苏州以治最擢给事中左藏史盗度支缣帛文宗以经赦诏勿治兼谟封还诏书帝谕之曰嘉卿举职然朕已赦其长官吏亦宜宥顾此后事有不可勿以还诏为惮迁御史中丞帝曰御史台朝廷纲纪一台正则朝廷治朝廷正则天下治畏忌顾望则职业废矣卿梁公后当嗣家声兼谟顿首谢江西观察使吴士矩加给其军擅用上供钱数十万兼谟劾奏观察使为陛下守土宣国诏条知临戎赏士州有定数而与夺由已贻一方为诸道觖望请付有司治罪士矩繇是贬蔡州别驾兼谟歴兵部侍郎河东节度使还为尚书左丞武宗时为益王俄领天平节度使辞疾以秘书监归洛阳迁东都留守卒朱敬则字少连亳州永城人以孝义世被旌显一门六阙相望敬则志尚恢博好学重节义然诺善与人交振其急难不责报于人与左史江融左仆射魏元忠善咸亨中髙宗闻其名召见异之将加擢用为李敬所毁故授洹水尉累除右补阙初武后称制天下颇多异议遂开告密罗织之路兴大狱诛将相大臣至是已革命事渐宁敬则谏曰臣闻李斯之相秦也行申商之法重刑名之家杜私门张公室弃无用之费损不急之官惜日爱功亟战疾耕既庶而富遂屠诸侯此救弊之术也故曰刻薄可施于进趋变诈可陈于攻战天下已平故可易之以寛简润之以淳和秦乃不然淫虐滋甚往而不及卒至土崩此不知变之祸也陆贾叔孙通事汉祖当荥阳成臯间粮饷穷智勇困未尝敢开一説效一奇惟进豪猾贪暴之人及区宇适定乃陈诗书説礼乐开王道高帝忿然曰吾以马上得之安事诗书对曰马上得之可马上治之乎帝黙然于是贾着新语通定礼仪此知变之善也向若髙帝斥二子置诗书重攻战尊首级则道争功防劎击柱晷漏不保何十二帝二百年乎故曰祠祝毕刍狗捐淳精流糟粕弃国家自文明以来天地草昧内则流言外则构难不设钩距无以顺人不切刑罚无以息暴于是置神器开告端故能不出房闱而天下晏然臣闻急趋者无善迹促柱者无和声拯溺不规行疗饥不鼎食向时之秘策乃当今之刍狗也愿鉴秦汉之失考时事之宜下寛大之令流旷荡之泽去萋菲之角牙顿奸险之芒刃塞罗织之妄源扫朋党之险迹旷然使天下更始岂不乐哉后善其言迁正谏大夫兼修国史乃请髙史官选以求名才侍中韦安石尝阅其史稾叹曰董狐何以加时赋敛繁重民多荡析后数召入禁中访失得进同鳯阁鸾台平章事张易之构魏元忠张説欲诛之无敢言者敬则独奏曰元忠説秉心忠一而所坐无名杀之失天下望乃得不死以老疾还政事俄改成均祭酒冬官侍郎易之等集名儒譔三教珠英又绘武三思李峤苏味道李迥秀王绍宗等十八人像以为图欲引敬则固辞不与世洁其为人出为郑州刺史遂致仕侍御史冉祖雍诬奏为王同皎善贬涪州刺史既明非其罪改庐州代还无淮南一物所乗止一马子曹步从以归卒年七十五敬则与三从昆弟居四十年赀产无异及执政毎以用人为先细务不省也岭表蛮叛以裴懐古有文武才用为桂州都督蛮服其威恵相率降荐魏知古为鳯阁舎人张思敬为右史皆称职初二张权宠盛敬则密谓敬晖曰公若假太子令举北军诛易之兄弟两飞骑力耳晖卒用其策始崔实仲长统王郎曹冏论封建指秦为失敬则以为秦汉世礼义陵迟不可复用周制封诸侯著论明之儒者以为知言睿宗嗣位尝曰神龙以来忠于本朝者李多祚王同皎韦月将燕钦融并褒复矣尚有遗者耶刘幽求曰朱敬则忠正义烈天下所推往为宗楚客冉祖雍等所诬谪守刺史长安中尝语臣曰相王必受命当悉心事之及韦氏干纪臣遂见危赴难虽天诱其衷亦敬则启之于是追赠秘书监諡曰元
　　敬则兄仁轨字徳容隠居养亲尝诲子弟曰终身让路不枉百步终身让畔不失一段有赤乌白鹊栖所居树按察使赵承思表其异及卒郭山恽员半干魏知古共諡为孝友先生








　　钦定续通志卷二百二十二
&lt;史部,别史类,钦定续通志&gt;
　　钦定四库全书
　　钦定续通志卷二百二十三
　　列传
　　唐【二十三】
　　王方庆【俌遂】　　韦思谦【承庆　嗣立　恒济　景】
　　陆元方【象先　景倩　景融希声　余庆　璪】　王及善
　　李日知　　　杜景俭　　　李懐逺【景伯彭年】豆卢钦望【史务滋　崔元综周允元】
　　王綝字方庆以字显其先自丹阳徙雍咸阳父直为汉王元昌友王好畋逰上书切谏王稍止然益疏斥终荆王友【按宰相世系表直字长宗魏州刺史谥曰孝与此不同】方庆起家越王府参军受司马迁班固二史于记室任希古希古他迁就卒其业武后时累迁广州都督南海嵗有昆仑舶市外区琛琲前都督路元叡冒取其货舶酋不胜忿杀之方庆至秋毫无所索始部中首领多贪纵民有诣府诉者府官以先受首领参饷未尝治方庆约官属不得与交通犯者痛论以法境内清畏议者谓有唐以来治广未有如方庆者号第一下诏赐瑞锦杂防以着善政转洛州长史封石泉县子迁鸾台侍郎同鳯阁鸾防平章事进鳯阁侍郎神功初清邉道大总管武攸宜破契丹凯还且献俘内史王及善以孝明帝忌月请鼔吹偹而不作方庆曰晋穆帝纳后当康帝忌月时以为疑荀讷谓礼有忌日无忌月自月而推则忌时忌年愈无理据世用其言臣谓军方大凯作乐无嫌诏可武后幸玉泉祠以山道险欲御腰舆方庆奏昔汉元帝御楼船张猛进谏今山阿危峭隥道曲狭比于楼船危乃更甚陛下奈何轻践畏涂哉后为罢行方庆尝以令朞及大功畏未不聼朝贺未除弗豫享宴比群臣不遵用頽紊教谊不可长有诏申责内外畏之后尝就求羲之书方庆奏十世从祖羲之书四十余番太宗求之先臣悉上送今所存惟一轴并上十一世祖导十世祖洽九世祖珣八世祖昙首七世祖僧绰六世祖仲寳五世祖骞高祖规曾祖褒并九世从祖献之等凡二十八人书共十篇后御武成殿徧示羣臣诏中书舍人崔融序其代阀号寳章集复以赐方庆士人歆其宠以老乞身改麟台监修国史中宗复为皇太子拜方庆检校左庶子后欲季冬讲武有司不时办遂用明年孟春方庆曰按月令孟冬天子命将帅讲武习射御角力此乃三时务农一时讲武安不忘危之道孟春不可以称兵兵金也金胜木方春木王而举金以害盛徳逆生气孟春行冬令则水潦为败雪霜大挚首种不入今孟春讲武以阴政犯阳气害发生之徳臣恐水潦败物霜雪损稼夏麦不登愿陛下不违时令前及孟冬以顺天道手制褒允是嵗真拜左庶子进封公奉入同职事三品兼侍太子读书方庆奏人臣于天子未有斥太子名者晋山涛啓事称皇太子而不名孝敬为太子更为崇沛王为太子更贤为文今东宫门殿名多触犯请一改之以协旧制可初方庆为相时子为眉州司士参军后曰君在相位何子之逺对曰庐陵是陛下爱子今尚在逺臣何敢近人以比仓唐之悟魏文侯焉长安二年卒赠兖州都督谥曰贞中宗复位以东宫旧臣赠吏部尚书方庆博学练朝章著书二百余篇尤精三礼学者有所咨质酬复渊诣故门人次为礼杂答问【艺文志王方庆礼杂问答十巻本传作杂礼非】家聚书多不减秘府图画皆异本方庆没后诸子不能业随皆散亡孙俌六世孙璵璵曾孙抟皆别
　　俌字灵明经调莫州参军辟范阳节度使张守珪幕府时契丹屈烈部将谋入冦河北骚然俌至虏中胁说祸福虏乃不入天寳末拜博陵常山二太守副河北招讨卒赠太常卿自褒至俌六世封石泉云俌孙遂遂好兴利操下以严累迁邓州刺史太府卿西北供军使与度支潘孟阳争营田事宪宗怒出遂为桞州刺史防用兵淮西亟财赋借遂干彊拜宣歙观察使淮蔡平师东讨李师道召为光禄卿淄青行营粮料使辞卿职换检校左散骑常侍兼御史大夫始调兵食嵗三百万俄而贼诛遂簿羡赀百万以献帝高其能于时析齐为三镇即拜遂沂兖海观察使遂资褊刻杖扑皆逾制盛夏治署舍墙垣程督惨峭吏素悍戾遂輙骂曰反残贼人人羞忿裨校王弁与役人浴于川语曰天方雨墙且毁等罪耳乃谋乱明日遂方燕集弁率其党挟兵进遂惊匿厠下执而数其罪杀之其副张敦实官属李矩甫皆死弁自知留事帝以沂海新定畏青郓亦揺乃拜弁开州刺史至徐州械送京州斩东市监军上遂所制杖出示于朝为戒云
　　韦思谦名仁约以近武后父讳为嫌遂以字行郑州阳武人八嵗丧母以孝闻及进士第累调应城令负殿不得进官吏部尚书髙季辅曰自居选部始得此一人岂以小疵弃大徳耶擢监察御史常曰御史出都不能动揺山岳震慴州县诚旷职耳中书令褚遂良市地不如直思谦劾之罢为同州刺史及复相出思谦清水令或吊之答曰吾狷直之性触机辄发暇防身乎丈夫当敢言地要须明目张胆以报天子焉能録録保妻子耶沛王府长史皇甫公义引为仓曹参军谓曰公非池中物屈公为数旬客以重吾府改侍御史高宗贤之每召与语虽甚倦徙倚轩槛犹数刻罢疑狱剧事多与参裁武侯将军田仁防诬奏御史张仁祎帝廷诘仁祎懦不得对思谦歴阶而进曰臣与仁祎连曹素知状因言仁防荧惑圣聪防人不测词防详畅帝善之仁祎得不坐累迁右司郎中尚书左丞振明纲辖朝廷肃然进御史大夫性謇谔顔色荘重不可犯见王公未尝行拜礼或劝之答曰耳目官固当特立雕鹗鹰鹯岂众禽之偶奈何设拜以狎之帝崩思谦扶疾入临俯伏号絶诏给扶侍转司属卿复为右肃政大夫故事大夫与御史钧礼思谦独坐受拜或以为疑思谦曰班列固有差奈何尚姑息耶垂拱初封博昌县男同凤阁鸾台三品转纳言辞疾不许诏肩舆以朝聼子孙侍以大中大夫致仕卒赠幽州都督子承庆嗣立
　　承庆字延休性谨畏事继母为笃孝擢进士第补雍王府参军府中文翰悉委之王为太子迁司议郎仪凤中诏太子监国太子稍嗜声色兴土功承庆见造作玩好浮广倡优鼔吹讙哗户奴小人皆得亲左右承顔色恐因是作威福宜加绳察乃上疏极陈其端又进谕善箴太子颇嘉纳太子废出为乌程令累迁凤阁舍人掌天官选属文敏无留思虽大诏令未尝着槀失大臣意出为沂州刺史明堂灾上疏谏以文明垂拱后执政者未满嵗率以罪去大抵皆恶逆不道夫构大厦济巨川必择文梓求艅艎若亟毁而败则是用朽木乗胶船也臣谓陛下求贤之意切而取人之路寛故一言有合而付大任夫以尧举舜犹歴试诸难况庸庸者可超处辅相以百揆万几轻畀小人哉书不报未几复为舎人掌选病免改太子谕徳歴豫虢二州刺史有善政转天官侍郎修国史凡三掌选铨授平允议者公之长安中拜凤阁侍郎同凤阁鸾台平章事张易之诛承庆以素附离免冠待罪时议草赦令咸推承庆召使为之无挠色误辞援笔而就众叹其壮然犹流岭表嵗余拜辰州刺史未行以秘书员外少监召兼修国史封扶阳县子招撰武后纪圣文中宗善之迁黄门侍郎未拜卒帝悼之召其弟相州刺史嗣立防葬因拜黄门侍郎继其位赠礼部尚书諡曰温
　　嗣立字延构与承庆异母少友悌母遇承庆严每笞辄觧衣求代母不聼即遣奴自捶母感寤为均爱世比晋王览第进士累调防流令政为二川最承庆解凤阁舎人武后召嗣立谓曰尔父徃日尝称二子忠且孝堪事朕比兄弟称职如而父言今使卿兄弟自相替代以为羙谈即拜凤阁舍人时学校荒废刑罚滥酷乃上书极陈永淳已来庠序隳散胄子衰缺轻儒学之官弛章句之选贵阀后生以徼幸升寒族平流以替业去垂拱后仕入弥多请托公行选补逾滥故使海内黔首骚然不安州县官寮贪鄙未息陛下诚下明诏追三馆生徒敇王公以下子弟一入大学崇饰馆庙尊尚师儒发观聼海内向风然后审畀铨总妙择良能以之临人则官无侵暴之政民有安乐之心矣又曰豫之后大狱屡兴穷治连捕数年不絶大猾伺间巧相影防构似是之言成不赦之罪恣行楚惨类自诬服王公士人至连颈就戮道路籍籍咸知非辜而锻链已成不可翻动小则身诛大则族夷相縁共坐者庸可胜道彼皆报讐复嫌茍图功效求官赏耳且如仁杰元忠俱罹枉防勘鞫之际皆自诬服向非陛下明圣则葅醢之戮已及其身今擢而升之并称良辅可知徃之得罪者寃滥良多矣臣愿陛下廓天地之施雷雨之仁取垂拱以来罪无重轻所不赦者普皆原洗死者还官生者丐命则天下了然知向所陥罪原非陛下之意幽明欢欣感召和气太平之羙亦何逺哉长安中拜凤阁侍郎同凤阁鸾台平章事时州县非其人后以为忧李峤唐休璟曰今朝廷重内官轻外职每除牧守皆诉不行比所遣外任多是贬累风俗不澄实由于此请迁台阁贤者分典大州自近臣始后曰谁为朕行嗣立曰内典机要非臣所堪请先行以示羣臣后悦以本官检校汴州刺史由是左肃政大夫杨思等十八人悉补外未几承庆知政事嗣立以成均祭酒徙魏洺二州政无他异坐承庆左授饶州刺史【按新书云坐善二张贬饶州疑非是葢承庆坐附防二张嗣立则止縁亲累耳不然承庆流岭表而嗣立裁得左迁何轻重相悬乃尔耶今从旧书】繇相州刺史入为黄门侍郎转太府卿修文馆大学士中宗景龙中拜兵部尚书同中书门下三品时崇饰观寺用度百出又恩幸食邑者众嗣立建言今廪帑耗竭无一嵗之储假遇水旱人须赈给徴发时动士待资装陛下何以具之伏见营立寺观累年不絶鸿侈繁丽务相矜胜大抵费常千万以上转徙木石人牛不停废功害农怨嗟盈路即有水旱为灾戎狄搆患虽龙象如云何救万分之一又食封之家日月猥众昨畧问户部云用丁六十余万丁课二绢即是一百二十万已上臣见太府每嵗庸调绢才百万少则七八十万比诸封家所入已寡国初功臣共定天下食封者不过三二十家今横恩特赐至百四十家以上天下租赋大半私门私门有余徒益奢侈公家不足坐致忧危制国之方岂谓为得又封家征求各遣奴皁凌突侵渔百姓怨叹裹头中物诛责纷纭曾无少息下民窭乏何以堪命臣愿以丁课一送太府封家诣左藏请受禁止自征以息重困臣闻古者取士必先乡曲之誉然后辟于州郡州郡有声然后辟于五府五府着闻乃升诸朝得不谓所择悉而所歴深乎今之取人未试而遽迁进趋徼幸比肩系踵故文者治官则回邪赃污武者治军则庸懦怯弱补授亡限员外置官数倍正阙吏困供承官竭资奉国家大事岂甚于此刺史县令治人之首比年已来不加简择京官有犯及声称下者方遣牧州吏部选人年高不善刀笔者乃拟县令以此理人何望率化愿下有司精加汰择自今应除诸曹侍郎两省二台及五品以上清望官先于刺史县令中选用所冀守宰称职以兴太平帝不听嗣立与韦后属疏帝特诏附属籍顾待甚渥营别第骊山鹦鹉谷帝临幸命从官赋诗制序冠篇赐贶优备因封嗣立逍遥公名所居曰清虚原幽栖谷嗣立献木桮藤盘数十物唐隆初拜中书令韦后败几死于乱宁王为救免出为许州刺史以定策立睿宗赐封百戸徙汝州入为国子祭酒太子賔客坐宗楚客等削遗制事不执正贬岳州别驾再徙为陈州刺史开元中河南道巡察使表其亷欲复用防卒年六十六赠兵部尚书諡曰孝初嗣立代承庆为凤阁舍人黄门侍郎承庆亦代为天官侍郎及知政事父子兄弟并为宰相世罕其比有二子恒济知名
　　恒开元初为砀山令政寛惠吏民爱之天子东巡州县供张皆鞭扑趣办恒不立威而事给姑子御史中丞宇文融荐恒有经济才让以其位擢殿中侍御史累转给事中为陇右河西黜陟使时河西节度使盖嘉运恃左右援横恣不法妄列功状恒劾奏之人代其恐出为陈留太守卒
　　济开元初调鄄城令或言吏部选县令非其人及谢官日引入殿廷问安人策一道试者二百余人惟济居第一不能对者四五十人悉免官于是擢济醴泉令侍郎卢从愿李朝隐并贬为刺史济四迁戸部侍郎为太原尹着先徳诗四章世服其典懿天寳中授尚书左丞凡三世居之济文雅颇能修饰政事所至有治称终冯翊太守子奥夏令亦以能政闻
　　嗣立孙景擢进士第数佐节度府以左补阙召为翰林学士苏光荣为泾原节度使景当草诏书辞不如防罢学士累迁度支郎中出为绵州刺史李夷简镇淮南奏以自副召入再迁给事中驸马都尉刘士泾赂权近擢太仆卿景上还诏书穆宗使喻其先人昌有功朕所以念功睦亲者景固执帝怒使宣慰安南由是有名【按此事景及刘士泾传两载之而一以为宪宗一以为穆宗未知孰是】时萧俛辅政景议论常佐佑之再迁吏部侍郎铨综平序贵幸惮其严不敢慁以私歴陜虢观察使召拜尚书左丞駮正吏铨所除六十余官不当进资于是郑絪丁公着杨嗣复皆夺俸郎吏肃然望风修整吏部员外郎杨虞卿以累下吏诏景与御史详谳虞卿私造门景厉言曰有诏按公尚私谒邪虞卿多朋助自谓必见纳及是惶恐去迁礼部尚书东都留守卒年六十六赠尚书左仆射景以直道进议论持正有守当时风教所倚赖为长庆名卿
　　陆元方字希仲苏州吴人陈给事黄门侍郎琛之曾孙元方初明经后举八科皆中累转监察御史武后时使岭外方渉海风涛惊壮舟人惧元方曰吾受命不私神岂害我趣使济而风讫息使还除殿中侍御史擢凤阁舍人秋官侍郎为来俊臣所陷后置不罪迁鸾台侍郎同凤阁鸾台平章事坐附防李昭徳贬绥州刺史擢天官侍郎兼司卫卿或言其荐引皆亲党后怒免官令白衣领职元方荐人如初后召让之对曰举臣所知不暇问讐党又荐其友崔暐有宰相才后知无他复拜鸾台侍郎同凤阁鸾台平章事后尝问外事对曰臣备位宰相大事当白奏民间碎务不敢以闻忤防下除太子右庶子进文昌左丞卒元方素清慎再执政每有迁除后必先访问外秘莫知临终取奏稾焚之曰吾阴徳在人后当有兴者又有一柙生平所缄钥者殁后家人发之乃前后诏敇赠越州都督诸子皆美才而象先景倩景融尤知名
　　象先器识沈邃举制科高第为扬州参军事时吉顼与元方同为吏部侍郎顼擢象先为洛阳尉元方不肯当顼曰为官择人岂以吏部子废至公邪卒以授俄迁监察御史累授中书侍郎景云中进同中书门下平章事监修国史初太平公主谋引崔湜为宰相湜固让象先主不得已为言之遂并知政事然其性恬静寡欲议论高简为时推向湜尝曰陆公加于人一等公主既擅权宰相争附之象先未尝往谒及谋逆召宰相议曰宁王长不当废嫡立庶象先曰帝得立何也主曰帝有一时功今失徳安可不废对曰立以功者废必以罪今不闻天子过失安得废主怒更与窦懐贞等谋卒诛死时象先与萧至忠岑羲等坐为主所进将同诛宗遽召免之曰嵗寒然后知松柏之后凋也以保防功封兖国公赐封戸二百初难作睿宗御承天楼羣臣稍集帝麾曰助朕者留不者去于是有投名自验者事平宗得所投名诏象先收按象先悉焚之帝大怒欲并加罪顿首谢曰赴君之难忠也陛下方以徳化天下奈何杀行义之人故臣违命安反侧者其敢逃死帝寤善之时穷治至忠羲等党与象先密为申救保全甚众当时无知者【谨按通鉴辑覧御批象先于穷治私党时从中密赞外人岂能与闻既未自】
　　【言则其申理之事何由得传于后纪载家阿其所好自相矛盾大率如是】罢为益州大都督府长史劔南按察使为政尚仁恕司马韦抱真諌曰公当稍行扑罚以立威名不然民慢且无畏答曰政在治之而已何必树威卒不从而蜀自化累徙蒲州刺史兼河
　　东按察使小吏有罪诫遣之录事白曰法宜杖象先曰人情大抵不相逺彼岂不晓吾言若必行杖当以汝为始录事慙而退尝曰天下本无事庸人扰之为烦耳第澄其源何忧不简邪故所至民吏怀之入为太子詹事歴戸部尚书【旧书作工部】知吏部选事母丧免起为扬州大都督府长史【旧书作同州刺史】迁太子少保卒年七十二赠尚书左丞相諡曰文贞始象先名景初睿宗改赐今名弟景倩为扶沟丞河南按察使毕构覆州县殿最欲必得实有吏言状曰某彊清某诈清惟景倩曰真清终监察御史
　　景融长七尺美姿质寛中而厚外博学工笔札以荫补千牛转新郑令政有风绩累迁工部尚书东京留守卒赠广陵郡都督景融于象先后母弟也象先被笞景融谏不入则自楚母为损威人多其友四世孙希声希声博学善属文通易春秋老子论著甚多商州刺史郑愚表为属后去隐义兴久之召为右拾遗时憸腐秉权嵗数歉梁宋尤甚希声见州县刓敝上言当谨视盗贼明年王仙芝反株蔓数十州遂不制累擢歙州刺史昭宗闻其名召为给事中拜户部侍郎同中书门下平章事在位无所轻重以太子少师罢李茂贞等兵犯京师舆疾避难卒赠尚书左仆射諡曰文
　　元方从父余庆陈右卫将军珣孙方雅有祖风已冠名未显兄表唶曰尔名宦不立奈何余庆感激闭户诵书三年以博学称举制策甲科补萧尉累迁阳城尉武后封嵩山以办具劳擢监察御史圣厯初灵胜二州党项诱北胡冦边诏余庆招慰喻以恩信蕃酋率众内附迁殿中侍御史凤阁舎人尝命草诏殿上恐惧不能得一词降左侍郎中久之封广平郡公太子右庶子余庆于寒品晩进必悉力荐借人有过輙面折退无一言开元初为河南河北宣抚使荐富春孙逖京兆韦述吴兴蒋洌河南逹奚珣后皆为知名士迁大理卿终太子詹事諡曰庄雅善赵贞固卢藏用陈子昻杜审言宋之问毕构郭袭微司马承祯释懐一时号方外十友余庆才不逮子昻等而风流敏辩过之初武后时酷吏用事中宗朝幸臣贵主斜封大行啗利啬祸之人与相干没虽亟贵骤用而戮不反踵余庆以道自将虽仕不赫赫讫无悔尤
　　子璪字仲采举明经补长安尉以清干称开元初中朝臣子弟不任京畿改新乡令人为立祠用按察使宇文融荐迁渑池令累迁兵部郎中东彍骑使还除洛阳令时车驾在洛摧勒奸豪人不敢犯为中书令萧嵩所器嵩罢佗宰相俾阴亷嵩短璪曰与人交过且不可言况无有邪以是忤贵近出为太原少尹累徙西河太守封平恩县男属邑多虎前守设槛穽璪至彻之而虎不为暴
　　王及善洺州邯郸人父君愕有沈谋王君廓掠邯郸君愕往说曰隋氏失御豪俊共救其乱宜抚纳遣甿而保全之观时变待真主足下无尺寸之地兼旬之粮刼众而兴但恣残剽所过失望窃为足下羞之君廓谢曰计安出答曰井陉之险可先取君廓从其言遂屯井陉山高祖入闗与君廓偕来拜君愕大将军封新兴县公累迁左武卫将军从太宗征辽领左屯营兵与高丽战驻跸山死于阵赠左卫大将军幽州都督邢国公陪昭陵及善以父死事授朝散大夫袭邢国公爵皇太子立擢及善左奉裕率太子宴于宫命宫臣掷倒及善辞曰殿下自有优人臣茍奉令非羽翼之美太子谢之高宗闻赐绢百匹除右千牛卫将军帝曰以尔忠谨故擢三品要职羣臣非搜辟不得至朕所尔佩大横刀在朕侧亦知此官贵乎病免召为卫尉卿垂拱中歴司属卿山东饥诏为巡抚赈给使拜春官尚书出为秦州都督益州长史加光禄大夫以老病致仕神功元年契丹扰山东擢魏州刺史武后劳曰逆虏盗边公虽病可与妻子行日三十里为朕卧治为屏蔽也因延问朝政得失及善陈治乱所宜后悦曰御冦末也辅政本也公不可行留拜内史来俊臣系狱当死后欲释不诛及善曰俊臣凶狡不道引亡命污戮善良天下疾之不絶元恶且揺乱胎祸忧未既也后纳之庐陵王之还密赞其谋既为皇太子又请出外朝以安羣臣及善不甚文而清正自将临事不可夺有大臣节时二张怙宠每侍宴无人臣礼及善数裁抑之后不悦曰卿年高不宜侍游宴但检校阁中及善即移病余月后不复问叹曰中书令可一日不见天子乎遂乞骸骨犹不许改文昌左相同凤阁鸾台三品卒年八十二赠益州大都督諡曰贞陪干陵
　　李日知郑州荥阳人及进士第天授中歴司刑丞时法令严吏争为酷日知独平寛无文致尝免一囚死少卿胡元礼执不可曰吾不去曹囚无生理日知曰仆不去曹囚无死法皆以状谳而武后用日知议神龙初为给事中母老病取急调侍数日须发辄白母未及封而卒方葬吏乃赍赠制日知殒絶于道左右为泣莫能视巡察使路敬潜欲表其孝使求状辞不报服除累迁黄门侍郎景云初同中书门下三品【新书本传作景龙初同中书门下平章事今从睿宗纪及宰相表】转御史大夫仍知政事初安乐公主馆第成中宗临幸燕从官赋诗日知卒章独以规诫睿宗佗日谓曰向日虽朕亦不敢谏非公挺直何能尔二年拜侍中寻罢为戸部尚书【按宰相表日知以景云元年同中书门下三品二年四月守侍中十月罢为戸部尚书验之睿宗纪皆合本传以为先天初转刑部尚书疑本传误也今从纪表改】屡乞骸骨许之日知将有请不谋于家归乃治行妻惊曰产利空空何辞之遽日知曰仕至此已过吾分人亦何厌之有若厌于心无日而足也既罢不治田园唯饰台池引宾客与娯乐开元三年卒日知贵诸子方总角皆通婚名族时人讥之后少子伊衡以妾为妻鬻田宅至兄弟讼防家法遂替云
　　杜景俭【新书作景佺今从旧书及通鉴】冀州武邑人性严正举明经中第累迁殿中侍御史出为益州録事参军时隆州司马房嗣业徙州司马诏未下欲即视事先苔责吏以示威景俭谓曰公虽受命为司马州未受命何急数日禄耶嗣业怒不听景俭曰公持咫尺制真伪莫辨即欲搅乱一府敬业扬州之祸非此类耶叱左右罢去既乃除荆州司马吏歌之曰録事意与天通州司马折威风由是寖知名入为司刑丞与徐有功来俊臣侯思止专治诏狱时称遇徐杜者生来侯者死改秋官员外郎与侍郎陆元方按员外郎侯味虚罪已推辄释之武后怒其不待报元方大惧景俭独曰陛下明诏六品七品官文辨已定待命于外今虽欲罪臣奈明诏何宰相曰诏为司刑设何预秋官耶景俭曰诏令一布无台寺之异后以为守法擢凤阁舎人迁洛州司马延载元年检校鳯阁侍郎同凤阁鸾台平章事后尝季秋出棃华示宰相以为祥众贺曰陛下徳被草木故秋再华周家仁及行苇之比景俭独曰阴阳不相夺伦渎即为灾故曰冬无愆阳夏无伏阴春无凄风秋无苦雨今花木黄落而木复华渎阴阳也窃恐陛下布徳施令有所亏紊臣位宰相助天治物治而不和臣之咎也顿首谢罪后曰真宰相也【谨按通鉴辑览御批景俭不以秋月棃花为瑞虽似优于阿谀者然是时女】
　　【主临朝隂阳倒置此即吕后时桃李秋华之辙景俭腼顔为相尚何爕理之足云乃以草木荣落非时引咎自责显附于方正之操而阴售其固宠之术此与模棱者流相去无几胡寅责其浅言以盗小名为无足称尚未尽窥其底里而为色庄所愚耳】防李昭徳下狱景俭苦申救后以为面欺左迁秦州刺史入拜司刑卿圣厯元年复以凤阁侍郎同凤阁鸾台平章事【旧书作圣厯二年本纪及宰相表以为神功元年闰十月事】契丹入冦陷河北数州虏已去武懿宗欲尽论其罪景俭以为胁从可原后如其议罢为秋官尚书坐漏省内语降司刑少卿出为幷州长史道病卒赠相州刺史初名元方垂拱中改今名
　　李懐逺字广德邢州柏仁人少孤嗜学宗人欲借以高荫懐逺辞退而曰因人之势高士耻之假荫而官吾志耶擢四科第累转司礼少卿出为本州刺史改冀州迁益二都督府长史徙同州刺史治尚清简累迁鸾台侍郎进同凤阁鸾台平章事封平乡县男以左散骑常
　　侍同中书门下三品爵赵郡公赐实封戸三百以老听致仕中宗还京师召知东都留守复加同中书门下三品懐逺久贵益素约不治居室尝乗款段马仆射豆卢钦望谓曰公贵显顾当然耶答曰吾幸其驯不愿它骏神龙二年卒帝赐锦衾敛自为文祭之赠侍中諡曰成子景伯景龙中为谏议大夫中宗宴侍臣及朝集使酒酣各命为回波词或以谄言媚帝或要丐恩宠至景伯独为箴规语以讽帝帝不悦中书令萧至忠曰真谏官也景云中进太子右庶子时有建言置都督府非是诏羣臣普议景伯与太子舎人卢俌议今天下诸州分隶都督専生杀刑赏使授非其人则权重衅生非彊干弱枝经邦轨物之谊愿罢都督留御史以时按察秩卑任重以制奸宄便繇是停都督终右散骑常侍
　　子彭年有才剖析明悟歴迁中书舎人吏部侍郎与李林甫善以赃败长流临贺郡天寳十二载擢为济阴太守徙冯翊天子幸蜀陷于贼胁以伪官忧愤死赠礼部尚书
　　豆卢钦望雍州万年人祖寛隋文帝外孙为梁泉令高祖定闗中与郡守萧瑀率豪姓进款擢累殿中监子懐让尚万春公主诏寛用魏太和诏去豆姓着卢贞观中迁礼部尚书左卫大将军芮国公卒赠特进并州都督陪葬昭陵諡曰定复其旧姓钦望累官越州都督司賔卿长夀二年拜内史封芮国公李昭德被罪有司劾奏钦望阿顺昭德不执正附臣罔君贬赵州刺史入为司礼卿迁秋官尚书中宗还东宫拜太子宫尹进文昌右相同凤阁鸾台三品罢为太子賔客帝复位擢尚书左仆射平章军国重事钦望居宰相积十余年方易之三思等怙势宣烝窥间王室觖冀非常不能有所裁抑独谨身自全进开府仪同三司检校安国相王府长史卒年八十赠司空并州大都督陪葬干陵諡曰元武后时宰相又有史务滋崔元综周允元畧可述者附左方史务滋宣州溧阳人累吏劳迁司賔卿进拜纳言后革命诏务滋等十人分行天下雅州刺史刘行实兄弟为侍御史来子询诬其反诏务滋与来俊臣杂治俊臣言务滋与囚善掩其反状后命俊臣并治遂自杀
　　崔元综郑州新郑人祖君肃武徳中为黄门侍郎鸿胪卿元综天授初以鸾防侍郎同凤阁鸾防平章事性恪慎坐政事堂束帯终日不休偃尤防细行然外若谨厚而中刻薄每受制鞫狱必澡垢索疵不入死不肯止人畏鄙之未几坐事流振州搢绅为庆防赦还除监察御史迁蒲州刺史致仕善摄生年九十余卒
　　周允元字汝良豫州安城人自右肃政御史中丞拜检校凤阁侍郎同凤阁鸾台平章事武后宴宰相诏陈书传善言允元曰耻其君不如尧舜武三思劾奏语指斥后曰闻其言足以诫安得为过卒赠贝州刺史


　　钦定续通志卷二百二十三
　　钦定四库全书
　　钦定续通志卷二百二十四
　　列
　　唐【二十四】
　　裴炎【伷先】　　刘祎之【郭翰】　魏同
　　李昭德　　　吉顼
　　裴炎字子隆绛州闻喜人寛厚寡言笑有竒节补文生休澣他生或出游炎读书不废有司欲荐状以业未就辞在馆十年尤通左氏春秋举明经及第补濮州司仓参军厯御史起居舎人寖迁黄门侍郎调露二年同中书门下三品进拜侍中高宗幸东都留皇太子京师以炎调防帝不豫太子监国诏炎与刘齐贤郭正一于东宫平章政事及大渐受遗辅太子是为中宗改中书令旧宰相议事门下省号政事堂长孙无忌以司空房龄以仆射魏征以太子太师皆知门下省事至炎以中书令执政事笔故徙政事堂于中书省中宗欲以后父韦贞为侍中及授乳媪子五品官炎固执不从帝怒曰我意让国与贞岂不可何惜侍中邪炎惧因与武后谋废帝后命炎洎刘祎之率羽林将军程务挺张防朂勒兵入宫宣太后令扶帝下殿帝曰我何罪后曰以天下与贞安得无罪乃废帝为庐陵王【谨案通鉴辑览】
　　【御批武氏窥窃神器已非一朝废立之谋固不俟中宗失言而后定然中宗嗣位日浅他务未遑亟亟欲官后父且轻视以天下与人为怒泄愤语其父子昏闇如出一辙而受制房帷之病亦见端于此矣】更立豫王为皇帝以定防功封永清县男后已持政稍自肆于是武承嗣请立七庙追王其先炎谏曰太后天下母以盛德临朝宜存至公不容追王祖考示自私且独不见吕氏事乎后曰吕氏之王权属生人今乃追崇先世在亡迹异安得同哉炎曰蔓草难图渐不可长后不悦而罢承嗣又讽太后诛韩王元嘉鲁王灵防以絶宗室望刘祎之韦仁约畏黙不敢言炎独固争后愈衔怒未几赐爵河东县侯徐敬业兵兴后议讨之炎曰天子年长矣不豫政故竖子有辞今若复子明辟贼不讨而解御史崔
　　詧曰炎受顾托身总大权闻乱不讨乃请太后归政此必有异图后乃捕炎送诏狱遣御史大夫寋味道御史鱼承参鞫之【通鉴考异曰新云炎谋乗太后出游龙门以兵执之还政天子会久雨太后不出而止若炎实有此谋则太后杀之宜矣且炎为此谋必有同党当炎下狱崔詧李景谌辈无事犹欲陷之况有此迹其同党能不首告乎今不取】鳯阁侍郎胡元范奏曰炎社稷臣有功于国悉心事上天下所知臣明其不反纳言刘齐贤左衞率蒋俨继辨之后曰炎反有端顾卿未知耳元范齐贤曰若炎反臣辈亦反矣后曰朕知炎反卿辈不反遂斩于都亭驿炎被劾或勉其逊辞炎曰宰相下狱焉有更全之理卒不折节籍其家无儋石之赢初炎见裴行俭破突厥有功沮薄之乃斩降卤阿史那伏念等五十余人议者恨其媢克且使国家失信四夷以为阴祸有知云睿宗立赠太尉益州大都督諡曰忠元范申州义阳人廉介有才以救炎故流死巂州【旧书作琼州】炎从子伷先
　　伷先未冠推荫为太仆丞炎死坐流岭南上变求面陈得失后召见盛气待之曰炎谋反法当诛尚何道伷先对曰陛下唐家妇身荷先帝顾命今虽临朝当责任大臣须东宫年就德成复子明辟奈何遽王诸武斥宗室炎为唐忠臣而戮逮子孙海内愤怨臣愚谓陛下宜还太子东宫罢诸武权不然豪杰乘时而动不可不惧后怒命曳出杖之朝堂长流瀼州岁余逃归为吏迹捕流北廷无复名检专居贿以财自雄养客数百人自北廷属京师多其客诇候朝廷事闻知十常七八时补阙李秦授为武后谋曰防言代武者刘刘无彊姓殆流人乎今大臣流放者数万族使之叶乱社稷忧也后谓然遣使者慰安流人实命杀之伷先前知奔突厥都防遣兵追之为所执械系狱以状闻会武后有诏赦流人伷先得不死中宗复位求炎后授伷先太子詹事丞迁秦桂广三州都督坐累且诛赖宰相张说右之免官久乃擢范阳节度使太原京兆尹以京师官冗奏罢畿县员外及试官进工部尚书累封翼城县公年八十六以东京留守卒
　　刘祎之字希美常州晋陵人父子翼在隋为著作郎峭直有行尝面折僚友短退无余訾李伯药曰刘四骂人人多不恨贞观初召之辞以母老诏许终养江南道巡察使李袭誉表所居为孝慈里母丧除召拜吴王府功曹参军终著作郎文馆直学士祎之少与孟利贞高智周郭正一俱以文辞称号刘孟高郭并直昭文馆俄迁右史文馆直学士上元中与元万顷等偕召入禁中论次新书凡千余篇高宗又宻与参决时政以分宰相权时谓北门学士兄懿之亦给事中并居两省时人荣之先是姊为内官武后遣至外家问疾祎之因贺兰敏之私省之坐流巂州后为丐还除中书舎人仪鳯中土蕃寇边帝访侍臣人人异谋祎之独劝帝戢威纾百姓之急帝内其言俄拜相王府司马检校中书侍郎帝谓曰以卿忠孝门故借师范冀蓬在麻不扶自直也后既立王为帝以其参奉大议愈亲之擢中书侍郎同中书门下三品赐爵临淮县男方是时诏令丛繁祎之思致华敏裁可占授少选可待也司门员外郎房先敏坐累贬衞州司马诉于相府寋味道谓曰太后旨祎之曰乃上从有司所奏云后闻以味道归非于上贬青州刺史加祎之太中大夫赐物百段后私语鳯阁舎人贾大隐曰后能废昏立明盍反政以安天下大隐表其言后怒曰祎之乃负我垂拱中或告祎之受归诚州都督孙万荣金与许敬宗妾私通太后遣肃州刺史王本立鞫治以敕示祎之祎之曰不经鳯阁鸾台何谓之敕后以为拒制使赐死于家年五十七初祎之得罪睿宗以旧属申理之姻友冀得释祎之曰吾死矣太后威福由已而帝营救速吾祸也在狱上疏自陈临诛洗沐神色自若命其子执笔占为表子号塞不通书祎之乃自捉笔得数纸词恳哀到人皆伤之麟台郎郭翰太子文学周思钧怅叹其文后恶之贬翰巫州司法参军思钧播州司仓参军睿宗嗣位赠祎之中书令
　　翰尝为御史巡察陇右多所按劾次宁州时狄仁杰为刺史民争言有异政翰就馆以笔纸置于案谓僚属曰入其境其政可知愿荐使君美于朝毋久留即命驾去后改麟台郎
　　魏同字和初定州鼓城人进士擢第调长安令累官司列大夫坐与上官仪善流岭外上元初会赦还工部尚书刘审礼表其材拜岐州长史再迁吏部侍郎永淳元年诏与中书门下同承受进止平章事封钜鹿男上疏言选举法弊曰周礼太宰内史并掌爵禄废置司徒司马别掌兴贤诏事分任于羣司而统之以数职王命其大者而自择其小者汉制诸侯得自置吏四百石以下州郡掾吏督邮从事悉任之于牧守爰自魏晋始归吏部递相祖袭以迄于今用刀笔以量才按簿书而察行法与世敝其来久矣又居此任者间非其选为人择官为身择利下笔系亲疏措情观势要游宦之途同乎市井夫聴言观行圣者难之今使百行九能折之于一面具僚庶品専断于一司不亦难矣且臣闻从政莅官不可以无学今贵戚子弟例早求官文崇贤千牛辇脚之类程较既浅技能亦薄而门阀有素资望自高少仕则废学轻试则无才又勳官三衞流外之属不待州县之举直取书判非先德后言之谊臣闻国之用人如人之用财贫者厌糟糠富者余梁肉故当衰敝乏贤则磨防朽钝而乗驭之太平多士则遴柬髦俊而任使之今选者猥多宜以简练为急窃见制书三品至九品并得荐士此诚仄席旁求意也但褒贬不明故上不忧黜责下不尽搜剔茍以应命莫慎所举且惟贤知贤圣人笃论身且滥进鉴岂知人不择举者之行能而责所举之庸滥不可得已以陛下圣明国家德业而不建经久之防为无穷之基但顾望魏晋遗风臣窃惑之愿少遵周汉之规以分吏部选即所用详所失鲜矣不纳进拜文昌左丞鸾台侍郎同鳯阁鸾台三品迁地官尚书检校纳言同与裴炎缔交能保终始故号耐久朋先是狄仁杰督太原运失米万斛将坐诛同救免而河阳令周兴未知也数于朝堂聴命同曰明府可去矣毋久留兴以为沮已衔之至是诬同言太后老矣当复皇嗣后不察赐死于家年七十三初监察御史房济监刑谓曰丈人盍上变冀召见得自陈同曰人杀与杀等耳不能为告事人同予恬宇安礼事亲以孝闻第进士为御史主簿开元中至頴王傅
　　李昭德雍州长安人父干祐贞观初为殿中侍御史鄃令裴仁轨私役门卒太宗欲斩之干祐曰法令与天下共之非陛下独有也仁轨以轻罪致极刑非画一之制刑罚不中则民无所措手足帝意解繇是免死迁侍御史母卒庐墓侧负土成坟帝遣使就吊表异其闾厯治书侍御史有能名永徽初擢御史大夫为禇遂良所恶出为邢魏二州刺史干祐虽强直而昵小人尝为书与所善吏刺取朝廷事迷隐其辞遂良白发于朝坐流驩州召拜沧州刺史【旧书云坐流爱州干封中起为桂州都督】入为司刑太常伯坐漏禁中语免官卒昭德彊干有父风擢明经累官御史中丞永昌初坐事贬振州陵水尉还为夏官侍郎如意元年拜鳯阁侍郎同鳯阁鸾台平章事武后营神都昭德规创文昌台及定鼎上东诸门标置华壮洛有二桥司农卿韦机徙其一直长夏门民利之然洛水岁淙齧之缮者告劳昭德始累石代柱锐其前厮杀暴涛水不能怒自是无患俄检校内史薛怀义讨突厥以昭德为行军长史不见虏还武承嗣任文昌左相昭德谏曰承嗣已王不宜典机衡以惑众庶且父子犹相簒夺况姑侄乎后矍然曰我未之思也乃罢承嗣为太子少保洛阳人王庆之率险佞数百人请以承嗣为皇太子后不许固请后遣昭德诘其故昭德笞杀庆之余党散走【谨案通鉴辑览】
　　【御批武氏此时已悍然无所顾忌独于皇嗣一节良心未尽澌灭犹徘徊观望庆之欲逢恶而适以逢怒天网恢恢于此亦可见矣】因奏曰自古有侄为天子而为姑立庙乎以亲亲言之天皇陛下夫也皇嗣陛下子也当之子孙为万
　　世计陛下承天皇顾托而有天下若立承嗣臣见天皇不来食矣后乃止承嗣谮短之后曰吾任昭德而获安枕是代我劳非而所及也时朝廷进用谀佞幸恩者众有人获洛水白石而赤文者献阙下曰此石赤心故以献昭德叱曰洛水余石岂尽能反邪左右皆笑时来俊臣侯思止舞文法数诛陷大臣人皆慑惧昭德每奏其诬罔不道状卒搒杀思止其党稍摧沮然昭德颇怙权为众指目鲁王府功曹参军丘愔上疏曰陛下天授以前万机独断公卿百执事具职而已自长寿以来厌怠细政擢委昭德秉总权纲而才小任重负气彊愎聋盲下民刍狗同列作福专威横絶朝野臣伏见南台敕目羣臣奏请陛下制已曰可而昭德建言不可制又从之昭德参奉机宻不预申献替而画可已行方兴驳异是阳露専权以示于人归美引咎谊不如此台寺庶官望尘慴气一切奏谳与夺事宜皆承风指臣观其胆乃大于身鼻息所冲上拂云汉履霜坚冰须防其渐大权一去收之良难愿陛下鉴察又果毅邓注着石论数千言述其专恣鳯阁舎人逢敏以闻后由是恶之谓姚璹曰诚如所言昭德固负国矣乃贬钦州南宾尉俄召授监察御史万岁通天二年来俊臣诬以逆谋既而俊臣亦下狱同日诛时甚雨众庶莫不寃昭德而快俊臣神龙二年赠左御史大夫建中三年加赠司空
　　吉顼洛州河南人性阴克敢言事举进士及第调明堂尉父哲为易州刺史坐赇当死顼以二女弟进武承嗣承嗣表贷哲死迁顼龙马监刘思礼谋反顼上变事后命武懿宗杂讯因讽囚引生平所牾者三十六姓捕系诏狱搒楚百惨以成其狱同日论死天下寃之擢右肃政台中丞来俊臣下狱当死状三日不下顼从武后游苑中因间言俊臣诬杀忠良罪恶如山国蟊贼也尚何惜于是后斩俊臣突厥陷赵定授检校相州刺史旦募兵制卤南向顼辞不知武后曰贼方走借卿坐镇耳初太原温彬茂临死封一笥书诿妻曰吾死后须年及垂拱献之垂拱初妻上其书言后革命及突厥至赵定事故后知虏且还顼至募士无应者俄诏以皇太子为元帅应募日数千顼还言状后曰人心若是邪卿可为羣臣道之顼诵语于朝诸武恶之始顼善张易之与田归道薛稷员半千李迥秀皆为控鹤内供奉顼又彊敏故后倚为腹心圣厯二年进天官侍郎同鳯阁鸾台平章事尝与武懿宗争论殿中懿宗陋短俯偻顼严语侵之无所容假后怒曰我在乃借诸武他日安可保衔之张易之兄弟以宠盛思自全问顼计安出顼曰公家以幸进非有大功于天下势必危吾有不朽防愿効之非止保身且世世不絶胙易之流涕请顼曰天下思唐久矣庐陵斥外相王幽闭上春秋高诸武非海内属意公盍从容请相王庐陵以副人望易吊为贺之资也易之昌宗乗间如顼教后意乃定既而知顼与谋召见问状顼对庐陵相王皆陛下子先帝顾托于陛下当速有所付乃还中宗明年顼坐弟冒伪官贬琰川尉及辞召见泣曰臣去国无复再谒愿有所言然疾棘请须臾间后命坐顼曰水土皆一盎有争乎曰无曰以为涂有争乎曰无曰以涂为佛与道有争乎曰有之顼首谢曰虽臣亦以为有夫皇子外戚有分则两安今太子再立而外家诸王并封陛下何以和之贵贱亲疏之不明是驱使必争臣知两不安矣后曰朕知之业已然且奈何顼寻徙始丰尉客江都卒中宗之立顼实倡之会得罪无知者睿宗初有发明其忠乃下诏赠御史大夫
  </div>
  <div class="pagination">
   <a href="钦定续通志_page162.html">
    上一页
   </a>
   <span>
    ...
   </span>
   <a href="钦定续通志_page158.html">
    158
   </a>
   <a href="钦定续通志_page159.html">
    159
   </a>
   <a href="钦定续通志_page160.html">
    160
   </a>
   <a href="钦定续通志_page161.html">
    161
   </a>
   <a href="钦定续通志_page162.html">
    162
   </a>
   <span class="current-page">
    163
   </span>
   <a href="钦定续通志_page164.html">
    164
   </a>
   <a href="钦定续通志_page165.html">
    165
   </a>
   <a href="钦定续通志_page166.html">
    166
   </a>
   <a href="钦定续通志_page167.html">
    167
   </a>
   <a href="钦定续通志_page168.html">
    168
   </a>
   <span>
    ...
   </span>
   <a href="钦定续通志_page164.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
