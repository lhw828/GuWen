<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 120 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 120 页/共 216 页
  </h1>
  <div class="content">
   ○丁未。孝诚仁皇后忌辰。遣官祭景陵　　

○加礼部额外主事周人骥、翰林院编修衔提督四川学政　　

○戊申。谕内阁。朕见臣工等奏章。间有用山川效灵。洪福齐天。及一切颂扬背理之词。谆谆训诫。至于再三。宜乎中外共知朕心矣。乃昨衍圣公孔传铎、奏贺庆云本内、竟用乾坤效灵之语。朕览之、实为悚惕不宁之甚。朕于事天事神。至诚至敬。惟望天地神祇、俯垂默佑。锡福兆庶。共享昇平。若云感召天和。或云受天之祜。或云昭示灵应。似此等语、作颂扬之文。尚于养不悖。而于心亦安。今乃谓天地神祇、效灵于人君。岂不闻王者父天而母地。而敢为此亵慢之语乎。且朕之事天。亦犹臣下之事君也。臣之视君也、以为九重之尊。而以人君视天、其相越之分。又不啻九重而已也。设以属员颂其上官。而称为上所崇奉。或称为福与君齐。彼为上官者、能安受而不战栗乎。今以效灵齐天等语。见诸奏章。何以异是。不惟不知立言之体亦大失敬谨事君之道矣。昔我圣祖仁皇帝深恶此等陈奏之词。常加训诲。今著再行申谕内外臣工知之。嗣后如有仍用此等字样者。著通政司即行参奏如送内阁。即著大学士参奏　　

○谕吏部。上年十月内、降上□日令内外官员各保举一人。送部引见。傥所保人员内、有现在试用者。若一体准其送部引见恐伊等因现在试用之缺不称其意而起规避之念。嗣后若有保举现在试用人员者。著先将咨文送部。该部汇齐请上□日。准其进京引见。再令来京。又如保人之员。现系试用尚未实授者。是本人之优劣、尚在未定。难与现任之州县比论。亦著先行咨部。汇齐请上□日。准令引见者。再著来京　　

○升镶黄旗参领高应翙、为镶蓝旗汉军副都统　　

○旌表河南陈留县烈妇、王三妻崔氏。孀居拒奸。自缢完节。给银建坊、入祠致祭如例　　

○己酉。谕大学士九卿。自古为政者。皆言宽严相济。所谓相济者。非方欲宽而杂之以严方欲严而杂之以宽也。惟观乎其时。审乎其事。当宽则宽。当严则严而已。如十人当赏。则俱赏之。断无以赏者太多。而舍一二人不赏之理。十人当罚。则俱罚之。断无以罚者太多。而宽一二人不罚之理即如户部也。综核钱谷。惟在公平直省徵解钱粮。其不足者。固当查核。若余于额数之外者。岂遂不当查核乎。即如刑部也。按律定罪。务期明允。直省审谳重案。其间失出者。固当驳诘。若失入而致冤抑者。岂遂不当驳诘乎。总之宽严适协其宜。乃为相济。非参杂于宽严之间。而为子莫之执中也。譬之饮食。原相需也。然亦当饮而饮。渴者不可以食解。当食而食。饥者不可以饮充。若强饥者以饮。强渴者以食。是相背也。岂相需之道乎　　

○庚戌。调正白旗汉军副都统德尔芬、为镶黄旗汉军副都统。以銮仪使公庆复、为正白旗汉军副都统　　

○辛亥。谕内阁。朕慎重民命。留心刑狱每于谳决之际。往复审察。至再至三。是以外省每年秋审亦照朝审之例、悉令三覆奏闻今恩每日所进本章内、有拟以极典、及斩绞立决之犯。虽其情罪俱属重大。律无可宽。然朕心犹欲慎审、而后置之于法。嗣后如遇此等本章。已阅过票签、交与本房者。著批本官员照三覆奏之例进呈三次。候朕再加详慎。然后批发。以副朕钦恤矜慎之至意　　

○京察满汉各官。不谨官一员。罢软官七员。年老官二员。有疾官十四员。才力不及官十三员。浮躁官一员。分别处分如例　　

○吏部议覆。广西布政使张元怀奏言、直省举报老农。给以顶带。本属重农大典。无容冒滥。嗣后如有营私请托等弊。一经发觉。请将失察之上司。滥举之州县。及本人。分别照例惩治。再、老农一岁一举。品秩似属易邀。请自雍正七年为始。三年一举行。均应如所请。从之　　

○户部议覆。署直隶总督杨鲲奏言、雍正七年春夏二季、蓟州、遵化州、供应昭西陵孝陵孝东陵员役人等需用米石。所有不敷之项。请照例于司库给价。得上□日。依议。闻近来遵化等州县、采买供应陵上官兵米石竟有吏胥串通兵丁当差人等。折银代米。私相授受每石或六七钱、八九钱不等。使吏胥利于侵克而不肖兵丁但取现银入手。便于花费。及至五六月间、米贵之时。艰于籴买。往往困乏。该管官亦并未留心稽察。甚非加恩于供奉陵寝官兵之至意也。嗣后著该督严饬州县官。将本色米石。按名支给三陵总管、亦不时稽察。有复蹈前辙。折银代米者。即行题参。将授受之人。从重议处　　

○四川巡抚宪德疏报、雷波阿照等处苗民七百余户。男妇三千七百余口。先后投诚就抚。下部知之　　

○壬子。以正黄旗蒙古都统兼正红旗护军统领雅亲、署右翼前锋统领。镶蓝旗蒙古都统秦布、署正红旗护军统领　　

○癸丑。上自圆明园幸南苑红门驻跸　　

○礼部右侍郎兼管太常寺事孙卓、自陈年老乞休。得上□日。孙卓在太常寺年久。诸事尚为熟练。著降补太常寺卿。大理寺卿傅德、补授礼部右侍郎　　

○吏部题、二等精奇尼哈番七复、缘事革退。应将原立官佟养性之三世孙佟镕承袭佟镕、原系拖沙喇哈番。应并袭为一等精奇尼哈番。以后再袭时、佟镕之拖沙喇哈番。不准承袭。其七复之二等精奇尼哈番。世袭罔替。从之　　

○移湖南湘潭县县丞、驻朱亭市、从湖南巡抚王国栋请也　　

○裁福建福州将军衙门笔帖式二员。从福州将军阿尔赛请也　　

○甲寅。上阅车骑营兵于南苑。赐诸王文武大臣、及官兵、食物毕。辰时。靖边大将军傅尔丹等、令车骑营车骑、火炮、鸟枪、并马步军士。各按方位旗色。于晾鹰台前。排为阵式。巳时。上御晾鹰台黄幄。升座。赐诸王大臣等坐。鸣海螺。排列处、亦相继鸣海螺。直达营所。营内乃击鼓。南面红旗举展。诸军分队向前。火炮鸟枪、一时齐发。金鸣众止。由是而东、而西、而北、各依旗色。次第操演。又两旗交展。两边分发。首尾相应。阵如长城。演毕。军士呐喊凯旋。仍归本阵。队伍次第。井然不失尺寸。军容绵亘整肃。上顾谓大学士张廷玉等曰。伊等操演。可称熟练。且喜今日天气晴朗。朕甚慰悦。然此车骑营兵。不过数分中之一耳。他如盛京察哈尔等处。精兵尚多也。大学士张廷玉等奏曰。三军和气。上达于天。天人交感。用昭睛朗。我皇上天兵所向。其谁能敌。上又谓浙江总督李卫曰。此不过操演军士之一法耳。至于遇敌决胜相机度势。神而明之。运用之妙。存乎其人。岂必拘拘排列阵伍。然后可以制敌。李卫奏曰。皇上天兵驯熟精锐。所向无敌。臣得仰瞻。可谓见所未见。上又谓诸大臣曰。此次军务。怡亲王、同大学士张廷玉、蒋廷锡、办理甚属妥协。如蒙上天默祐。即奏凯歌。伊等之功不小。怡亲王、大学士张廷玉、蒋廷锡、同奏曰。臣等何知何能。仰蒙皇上指画周详。臣等不过遵奉办理耳。奏毕。赐茶。因宣谕上□日于营内。赐大将军银五千两。副将军银三千两。参赞大臣银各千两随印内阁学士五百两。营总各二百两。章京等各一百五十两。司官各一百二十两。中书各一百两。笔帖式各八十两。前锋校、护军校、骁骑校各五十两。护军各二十两。披甲各十五两。车骑营兵各二十两。阅毕。上驻跸南苑西红门　　

○乙卯。上自南苑西红门诣恩佑寺行礼毕。幸圆明园　　

○丁巳。皇后千秋节停止行礼筵宴　　

○遣官祭关圣帝君　　

○谕内阁向来有司官补授之时。回避本省。盖因地方密迩。恐其中有嫌疑牵制等弊也。朕思江南之上江下江。湖广之湖北湖南。陕西之西安甘肃。虽同在一省中。而幅员辽阔。相距甚远。定制各设巡抚司道以统辖之。其情形原与隔省无异。则官员选补。不过有同省之名。而并无嫌疑牵制之处。况既系同省。则于彼处人情土俗。较他省之人更为熟悉。未必不于地方有所裨益。嗣后凡江苏、安徽、湖北、湖南、陕西、甘肃诸处。府州县以下官员得本省之缺不在本籍巡抚统辖之内者。不必令其回避其相隔在五百里之内者。仍照隔省回避之例一体遵行　　

○戊午。谕内阁。前因备办军需。令直隶、山东、河南、山西等省。采买骡匹运送粮饷。今直隶、山东、解京之骡。俱属膘壮。则地方官之采买办理。实心效力可知。著查明各地方官、采办之多寡。及肥腯之高下。分别等次。交部议叙。以示嘉奖。其解送之员。一并酌量议叙。从前议定每骡一头。给与官价十二两。今所解骡匹甚好。谅官价及每日喂养准销之银。必不敷用。著据实报明于本省存公银两内给发但不得借此恩上□日。滋浮冒之弊。著该督抚公平办理。后不为例。其河南山西二省。所办骡匹。解交陕西者。著岳钟琪验看。据实具奏。若能如解京之办理妥协亦著一体加恩　　

○吏部议覆。湖广总督迈柱疏言、湖南保靖、桑植、永顺三土司。新经改土为流。请于永顺东南之旧司治西北之江西寨各设知县一员。典史一员。田家峝施溶州、隆头地方。各设巡检一员。其永顺原设大喇司巡检、应裁。保靖之旧司治。设知县典史各一员。张家坝设巡检一员。其保靖原设同知、应裁。桑植以南。原属九溪卫之安福所。应归并桑植。合为一县。添设知县典史各一员。以上分设四县。应设知府一员管辖。并设经历一员。俱驻劄永顺其永顺原设同知。移驻喜鹊营。专督永保新设二县捕务桑植原设同知改为通判移驻江西寨专督安福所江西寨新设二县捕务。再、永顺请设副将一员。即将桑植副将移驻。立为永顺协。并设守备一员。千总二员。把总四员。兵八百名。保靖请设游击一员。即将永定营游击裁改立为保靖营。并设守备一员。千总一员。把总二员。兵四百名。俱听永顺副将统辖。桑植应于九溪协拨守备一员。千总一员。把总二员。兵三百名。驻防。听九溪协节制。均应如所请。从之。寻定永顺新设府曰永顺府。永顺东南新设县曰永顺。西北新设县曰龙山。保靖新设县曰保靖。桑植新设县曰桑植　　

○署江西巡抚张坦麟疏报、宁州、新建等三十四州县、开垦雍正六年分田地一千一百九顷有奇。下部知之　　

○庚申。谕内阁。凡远省烟瘴之地。及沿边沿海之区。因其险阻荒凉。或民情难治。是以有司缺出。或拣选补授。或将内地之员保题调补。该员到任之后。有历俸三年即升者。亦有五年即升者。所以恤其苦而赏其劳。加恩于常格之外也。乃向来督抚等、徇情受托。往往庇护私人。以保题烟瘴边缺为名。俾得速于升迁。仍将其人委署近地。展转留滞。而本任竟属虚悬。是以紧要之缺。转成闲旷之所矣。近年以来。虽州县正印官、不敢仍蹈故辙。而同知通判等员、则闻尚有借委署他处之名。不到本任。延至数年俸满。居然得以升迁者。此等弊端。甚有关系。嗣后著严行禁止。傥有应行署理之处。著该督抚就近差委。不得使属员巧为规避之计。傥有仍前营私作弊者。经朕查出。定将该督抚、及本员、一并从重议处　　

○又谕。据署湖广提督岳超龙摺奏、永顺土民。控告同知潘果、酷刑重耗。滥差妨农各款。苗众约有二千人。聚集永顺城外。臣现咨镇臣周一德、前往抚谕。傥仍逞蠢顽不即解散。则应调遣官兵、相机巢□刀抚等语。从前永顺土司、恳请改土为流。朕屡次降上□日不允。后以该土司情词恳切。始勉从其请。加以特恩。并令该地方官、抚绥苗众。和辑乂安。使之得所。今土民聚众妄行。干犯国法。虽系伊等秉性愚顽。然亦必由该同知不能抚循之所致。今若交与湖广督抚审理。恐伊等瞻顾回护。但云土司凶悍。渐不可长。而不能得其实情。昨降谕上□日、令赵弘恩署理湖北巡抚印务。著于到楚之时。先赴湖南。审理此案。再令御史苗寿、唐继祖、前往会同审讯。其土民倡首之人。自应查出治罪。若潘果实有苛刻陵虐等情。应置重典、以彰国宪。提臣岳超龙奏摺、及土民控告呈词款迹。俱发与赵弘恩等、逐一秉公讯问。湖北巡抚印务、著布政使徐鼎暂行署理俟赵弘恩此案审定之后。再赴署理湖北之任　　

○四川提督黄廷桂奏报、黄螂土司国保、呈请归流。情词恳切。应行具奏请上□日。得上□日。各处土司呈请改土为流者。朕俱不允。屡降谕上□日甚明。今据黄廷桂摺奏、黄螂土司国保、屡次具呈。恳请题达。且称祖遗土地。多被邻封侵占。兼以辖属愚顽。难以管教。惟恐贻累子孙等语。朕念该土司国保、素知遵奉法纪。自会巢□刀米贴、军兴以来随营效力。更为恭顺。其所辖土民。亦无助逆恶迹。今屡次恳请改土为流。既于伊身及其子孙有益朕不忍违其所请著给与守备职衔。并赏银五千两为立产安居之用。其愿居何处。著该提督向伊询明。悉心酌议。善为安插。俾其永远得所。以副朕怀　　

○辛酉。以翰林院检讨沈文豪、为云南乡试正考官。兵部郎中林天木、为副考官。编修严源焘、为贵州乡试正考官。礼部主事邓世杰、为副考官　　

○兵部议覆。浙江总督李卫疏言、内地商民船只。向例禁止出洋。嗣因闽省产米。不敷食用。准督臣高其倬奏、令该省与南洋贸易。他省仍行禁止。但查浙江洋面。接连闽省。恐奸商趋利。冒险前往。而沿途洋汛。以非闽船。反致稽查不及。请照闽省、准其一体贸易。其洋船向无买米装回之事。仍循旧例。毋庸与闽省相同。应如所请。从之　　

○壬戌。谕内阁。自本朝开国、及平定三藩廓清朔漠以来。褒忠录功之典。最为优渥。凡文武官弁兵丁之效力行间。著有劳绩。及临戎致命。遇敌受伤者。皆赤心报国之人。朝廷沛泽加恩。惟恐不速。乃近年以来。部臣办事。迟缓因循。往往因一二事之驳查。遂将众人恤赏之典。俱致淹滞。即如陕甘川省、从前攻巢□刀南川北川青海桌子山等处之文武官弁兵丁。已经查核明晰。应行恤赏议叙。祗因青海等处功加册结内。有原任巡抚王景灏、同知张梅、革职离任。所造册结。无印可钤。部议驳查。以致南川等案恤赏之处。一并稽延。经朕访察而后知之。夫官弁例应议叙者。不得早沾国恩。固为不可。而阵亡受伤人等、迟至数载之后。尚未邀帑金之赐。尤可悯恻。著该部速行恤赏议叙。嗣后凡有出兵加恩之案。其中若有应行驳查者。止将应查之人扣除。俟查明补给。不得因一二人之行查。而稽迟众人应得之恩典。将此永著为例。又如从前进藏出征之官弁兵丁。若有预借银两。而本身阵亡。或在军中受伤病故者。除照例恤赏外。其所预借银两。概免追还　　

○升监察御史苗寿、为大理寺卿　　

○科尔沁端敏固伦公主卒。遣官致祭　　

○癸亥。镶黄旗满洲副都统巴尔呼达、缘事革职。升监察御史延福、为镶黄旗满洲副都统　　

○甲子。谕户部。朕闻各省粮船过淮抵通之时。该管衙门、官吏胥役人等、额外需索陋规。以致繁费甚多。运丁重受其累。特命御史前往稽查。禁革苛索等弊。又查向来之例。每船北上、许带土宜六十石。朕思旗丁运驾辛苦。若就粮艘之便。顺带货物。至京贸易。以获利益。亦情理可行之事。著于旧例六十石之外。加增四十石。准每船携带土宜一百石。永著为例。惟是运丁人等繁多。素有恶习。如偷盗米石。挂欠官粮。夹带私货。藐视法纪。此向来之通弊也。又如昔年浙江湖广二省粮船因私忿小怨。遂致操刃持戈杀伤多命。又从前偶值回空守冻。遂致纵容水手、公然抢夺。扰害居民。此皆众所共知者。是以数年以来。内外臣工、条奏旗丁不法者。不下数百纸。前又有奏称贩卖私盐之弊。在粮船为尤甚。有一种积枭巨棍。名为风客。惯与粮船串通。搭载货物。运至淮扬。托与本地奸徒。令其卖货买盐。预屯水次。待至回空之时。一路装载。其所售之价。彼此朋分。粮船贪风客之余利。风客恃粮船为护符。于是累万盈千。直达江广。私贩日多。而官引日滞等语。观此、则旗丁之作奸犯科。诚难以悉数也。朕年来屡饬该管官、严行禁约。又复念其劳苦。叠沛恩膏。近见伊等之恶习刁风。亦渐悛改。是以特颁谕上□日。严禁过淮抵通苛索之陋规。复令增添携带土宜。俾得多沾余润。以赡家口。伊等益当感戴朕恩。遵守法度。共为良善。以免罪愆。著总督仓场侍郎、漕运总督、将朕此上□日。通行刊布。每船各给一张。使运丁人等、触目警心。以副朕体恤训诲之至意　　

○安徽巡抚魏廷珍疏报、寿州、怀宁等二十四州县、开垦本年分田地一千八百顷有奇。署浙江巡抚蔡仕舢疏报、嘉兴等十六县、开垦本年分田地五百顷有奇。俱下部知之　　

○乙丑。先是、湖南靖州人曾静、因考试劣等。家居愤郁。忽图叛逆。遣其徒张熙、诡名投书于川陕总督岳钟琪劝以同谋举事。岳钟琪拘留刑讯。究问指使之人张熙甘死不吐岳钟琪置之密室。许以迎聘伊师。佯与设誓。张熙始将曾静供出。岳钟琪具摺、并其逆书奏闻奉上□日差刑部侍郎杭奕禄、正白旗副都统觉罗海兰至湖南会同巡抚王国栋、拘提曾静审讯。据曾静供称生长山僻素无师友因应试州城。得见吕留良评选时文内有妄论夷夏之防及井田封建等语遂被蛊惑随遣张熙至浙江吕留良家访求书籍吕留良之子吕毅中、授以伊父所著诗文。内皆愤懑激烈之词。益加倾信。又往访吕留良之徒严鸿逵、与鸿逵之徒沈在宽等往来投契。因致沉溺其说。妄生异心等语。随将曾静、张熙、提解来京。旋命浙江总督李卫、搜查吕留良、严鸿逵、沈在宽家藏书籍。所获日记等逆书并案内人犯。一并拏解赴部命内阁九卿等、先将曾静反覆研讯。并发看吕留良日记等书。据曾静供称、前因轻信吕留良邪说。被其蛊惑。兼闻道路浮言。愈生疑罔。致犯弥天重罪。今蒙一一讯问并发看吕留良日记等书。极其狂悖。又知圣朝深恩厚泽。皇上大孝至仁。心悦诚服自悔从前执迷不悟。万死莫赎。今乃如梦初觉等语。因俯首认罪。甘服上刑。内阁九卿等备录供词。进呈御览。上谕内阁九卿等。我朝肇造区夏。天锡人归列祖相承中外从乂逮我圣祖仁皇帝继天立极。福庇兆民。文治武功。恩施德教超越百王。普天率土。心悦诚服。虽深山穷谷庸夫孺子。以及凡有血气之伦。莫不尊亲。讵意逆贼吕留良者悍戾凶顽。好乱乐祸。自附明代王府仪宾之孙。追思旧国。愤懑诋讥。夫仪宾之后裔于亲属至为疎贱何足比数。且生于明之末季当流寇陷北京时。吕留良年方孩童本朝定鼎之后。伊亲被教泽。始获读书成立。于顺治年间应试。得为诸生。嗣经岁科屡试。以其浮薄之才。每居高等。盗窃虚名夸荣乡里是吕留良于明毫无痛痒之关其本心何曾有高尚之节也。乃于康熙六年因考试劣等愤弃青衿忽追思明代。深怨本朝。后以博学鸿词荐则诡云必死以山林隐逸荐则薙发为僧。按其岁月吕留良身为本朝诸生十余年之久。乃始幡然易虑。忽号为明之遗民。千古悖逆反覆之人有如是之怪诞无耻、可嗤可鄙者乎。自是著邪书。立逆说。丧心病狂。肆无忌惮。其实不过卖文鬻书。营求声利。而遂敢于圣祖仁皇帝任意指斥。凭虚撰造。公然骂诅。所著书文以及日记等类。或镌板流传。或珍藏秘密皆人世耳目所未经、意想所未到者。朕繙阅之余。不胜惶骇。盖其悖逆狂噬之词。凡为臣子者、所不忍寓之于目。不忍出之于口。不忍述之于纸笔者也。夫普天之下。莫非王土。率土之滨。莫非王臣。吕留良于我朝食德服畴。以有其身家育其子孙者数十年。乃不知大一统之义。其日记所载、称我朝或曰清。或曰北。或曰燕。或曰彼中。至于逆藩吴三桂连书。亦曰清。曰往讲。若本朝与逆藩为邻敌者然何其悖乱之甚乎。且吴三桂、耿精忠、乃叛逆之贼奴人人得而诛之。吕留良于其称兵犯顺。则欣然有喜。惟恐其不成。于本朝疆宇之恢复。则怅然若失。转形于嗟叹。于忠臣之殉难。则污以过失。且闻其死而快意不顾纲常之倒置。惟以助虐迎寇为心不顾生民之涂炭惟以兵连祸结为幸何吕留良处心积虑残忍凶暴至此极也。又如伪永历朱由榔窃立于流寇之中。在云贵广西等处。其众自相攻劫。贻祸民生。后兵败逃窜缅甸。顺治十八年定西将军爱星阿等、领兵追至缅城。先遣人传谕缅酋。令执送朱由榔。大军随至城下。缅人震惧。遂执朱由榔献军前。此伪永历之实迹。岂有被执时、满汉官兵、转于伊马前皆跪之事。瞽说荒唐。诞谬极矣。总之逆贼吕留良、于本朝实有徵应之事迹。则概为隐匿而不书。而专以造作妖诬。快其私愤。又文集内云。今日之穷。为羲皇以来所仅见等语。夫明末之时。朝廷失政。贪虐公行。横征暴敛。民不聊生。至于流寇肆毒疆场日蹙。每岁糜饷百万。悉皆出于民力乃斯民极穷之时也。我朝埽清寇氛。与民休养。于是明代之穷民。咸有更生之庆。逮我圣祖仁皇帝爱育黎元。海内殷庶。黄童白叟。不见兵革。蠲租减赋之政。史不胜书。久道化成。休养生息。六十余年民安物阜。即考羲皇以来。史册所纪屈指而数。蒙上天之眷佑。可以比并我朝之盛者。不可多得。而乃云羲皇以来未有之穷乎。又日记所载。怪风震雷。细星如彗。日光磨荡。皆毫无影响妄捏怪诞之处甚多。总由其逆意中幸灾乐祸。但以捏造妄幻、惑人观听为事。其失实不经。皆不顾也。夫灾异亦古所时有。上天垂象原以儆戒人君。令其修省进德若以捏影捕风之语。指为灾异。传诸后世。或谓从前太平盛世。尚有如此非常奇怪灾异。傥遇日月星辰水旱之变。必生轻忽。漫不经心。凡所以启后世人君之怠玩者。其罪可胜言乎。其他猖狂悖乱之词。令人痛心疾首者。不可枚举。吕留良生于浙省人文之乡。读书学问。初非曾静山野穷僻、冥顽无知者比。且曾静止讥及于朕躬。而吕留良则上诬圣祖皇考之盛德。曾静之谤讪。由于误听流言。而吕留良则自出胸臆造作妖妄。是吕留良之罪大恶极。诚有较曾静为倍甚者也。朕向来谓浙省风俗浇漓。人怀不逞。如汪景祺、查嗣庭之流。皆以谤讪悖逆自伏其辜。皆吕留良之遗害也。甚至民间氓庶。亦喜造言生事如雍正四年内有海宁平湖阖城屠戮之谣。比时惊疑相煽。逃避流离者有之。此皆吕留良一人为之倡导于前。是以举乡从风而靡。甚至地方官吏。怵其声势之嚣陵。党徒之众盛。皆须加意周旋优礼矜式。以沽重儒之誉。如近日总督李卫为大臣中刚正之人。亦于到任之时。循沿往例。赠送祠堂匾额。况他人乎。此其陷溺人心。浊乱世俗害有不可胜言者。数年以来。朕因浙省人心风俗之害。可忧者甚大。早夜筹画。仁育义正。备极化导整顿之苦心。近始渐为转移。日归于正。若使少为悠忽。不亟加整顿。则吕留良之邪说诬民者。必致充塞胶固于人心而不可解。而天经地义之大闲。□□民没沦弃。几使人人为无父无君之人矣。今日天道昭然。恶贯时至。令其奸诈阴险。尽情败露。则不容不明正其罪。以维持世教。彰明国法。且吕留良动以理学自居。谓己身上续周程张朱之道统。夫周程张朱、世之大儒。岂有以无父无君为其道。以乱臣贼子为其学者乎。此其狎侮圣儒之教。败坏士人之心。真名教中之罪魁也。朕即位以来。实不知吕留良有何著述之事。而其恶贯满盈。人神共愤。天地不容。致有曾静上书总督岳钟琪之举。曲折发露。以著吕留良之凶顽。而吕留良之子如吕葆中者。曾应举成名。蒙恩拔置鼎甲。仕列清华。其余子孙、多游庠序。乃不即毁板焚书。以灭其迹。且前此一念和尚谋叛之案。党羽连及吕葆中。其时逆迹早已彰著。蒙圣祖仁皇帝如天之仁。免其究问。而吕葆中遂忧惧以死。就常情而论。吕葆中之兄弟子孙、遇如此之惊危险祸。且荷蒙圣祖仁皇帝如此高厚洪恩。尤当感激悔悟。共思掩覆前非。以为幸逃诛殛之计。岂料冥顽悍骜。习与性成。仍复抱守遗编。深藏笥箧。此固吕留良以逆乱为其家传。故世恶相承。罔知儆惕。而实乃天道昭然。不容少昧。使逆贼之阴谋、彻底呈现于今日。逆贼之遗毒。不致漏网于天诛也。曾静逆书。朕已洞悉。知外间逆党颇众。竟有散布讹言。希图构乱者。然其所诋惟朕之一身。朕可以己意自为判定归结。若如吕留良之罪大恶极。获罪于圣祖在天之灵者。至深至重。即凡天下庸夫孺子少有一线之良。亦无不切齿而竖发。不欲与之戴履天地。此亦朕为臣子者、情理之所必然。应将已故逆贼吕留良、及现在子孙、嫡亲弟兄子侄、照何定律治罪之处。著九卿翰詹科道会议。直省督抚提督两司、秉公各抒己见详核定议具奏　　

○以正白旗参领蔡永文、署直隶正定总兵官　　

○丙寅。谕八旗大臣等。八旗官房。俱系身犯重罪贪婪人员、入官之物。不过以备赏赐耳。此次出征之大臣官员兵丁、俱系前往军前效力之人。如大臣内、有因房屋狭隘。愿换官房居住者。著怡亲王傅尔丹查明指给。尔等由该旗取具图样呈览。朕另降谕上□日。其营总及章京内。有愿换官房者。亦准其换住。再、护军校、骁骑校、护军马甲内、有租典房屋居住者。著该旗大臣等、确查各该旗所有官房。于大兵起程之前。酌量赏给。俾兵丁等、每月得省房租。以为家口生计之资　　

○擢户部郎中对琳、为内阁学士兼礼部侍郎　　

○户部议覆。署广东巡抚傅泰疏言、粤东文武会试举人。公宴银两。向例照各州县编徵定额。分给本州县之举人。未免多寡不均。请合省通计。按名给发。应如所请。从之　　

○礼部议覆。四川巡抚宪德疏言、威州地方、即经裁并保县所有取进童生额数。请两处通融。合取十二名。其屏山县、向隶马湖府。未经立学。今府已裁汰。该县改属叙州府。请设教谕一员。训导一员。原取府学生员改作县学。童生取进十五名。应如所请从之　　

○裁陕西凉州府平番县西大通驿驿丞一员。添设县丞一员。兼管驿务。其沙井一驿改隶兰州管辖。从川陕总督岳钟琪请也　　

○丁卯。孝恭仁皇后忌辰。遣官祭景陵　　

○上诣恩佑寺行礼　　

○戊辰。升广东香山副将汤宽、为福建金门总兵官　　

○兵部议覆。广东总督孔毓珣疏奏。南澳镇标右营把总翁德、巡海遭风。被溺身故。请予荫赠。应如所请。翁德照例致祭一次。荫一子以卫千总用。其被淹兵丁等、行令该督查明、分别恤赏。从之　　

○己巳。夏至。祭地于方泽。遣裕亲王广禄行礼
  </div>
  <div class="pagination">
   <a href="清实录雍正朝实录_page119.html">
    上一页
   </a>
   <span>
    ...
   </span>
   <a href="清实录雍正朝实录_page115.html">
    115
   </a>
   <a href="清实录雍正朝实录_page116.html">
    116
   </a>
   <a href="清实录雍正朝实录_page117.html">
    117
   </a>
   <a href="清实录雍正朝实录_page118.html">
    118
   </a>
   <a href="清实录雍正朝实录_page119.html">
    119
   </a>
   <span class="current-page">
    120
   </span>
   <a href="清实录雍正朝实录_page121.html">
    121
   </a>
   <a href="清实录雍正朝实录_page122.html">
    122
   </a>
   <a href="清实录雍正朝实录_page123.html">
    123
   </a>
   <a href="清实录雍正朝实录_page124.html">
    124
   </a>
   <a href="清实录雍正朝实录_page125.html">
    125
   </a>
   <span>
    ...
   </span>
   <a href="清实录雍正朝实录_page121.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
