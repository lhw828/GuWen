<!DOCTYPE html>
<html>
<head>
    <meta charset="UTF-8">
    <title>国朝献征录 - 第 124 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 124 页/共 245 页</h1>
    <div class="content">　　实录 
　　行在大理寺右少卿傅启让湖广石首人由进士擢河南按察佥事清慎有吏畏民服尝奏筑堤以御河水　上从之就命启让董其役农民德之九载考最当升河南吏民奏乞留之命复原职升正四品禄寻升大理寺少卿谳议公平宣德六年六月以督饷浙江还得风疾奏乞致仕从之 

　　○大理寺左少卿简庵沈公粲墓志铭（钱溥） 

　　钱溥 
　　正统己巳秋大理寺左少卿沈公致政归景泰癸酉四月九日卒于家距生洪武己未六月年七十有四公讳粲字民望松之华亭人大父讳德辉郡史冤狱赖以平反者甚众事载郡志父讳易初咨议参军弃去授徒于乡清苦刻励尝取古今诗关五伦者序以授学者妣顾氏二子长度字民则官至翰林学士次即公也初公之父以民则赠翰林院侍讲学士妣赠宜人终以公加赠中宪大夫赞治尹大理寺左少卿妣进恭人公幼颕敏异常儿八岁通孝经语孟十岁善草十三父母俱亡兄谪远戍而公独闭户读父书疑难辄□父执所蕲释家贫无楮日悬腕书壁笔力遂大进乡人长老咸异之率遣子弟从游岁致百数公尚垂丱坐上座毅然教之有成法人固知沈氏之有子矣　太宗皇帝临御励精文翰民则首起官翰林继召公同事秘阁授中书舍人于时诰勑填委既视草学士以下班书之解大绅胡光大辈皆擅名于书者独公兄弟书　上视之加喜焉民则婉丽庄重公书飘逸遒劲虽出一家而各臻其妙凡大制作登金石藏简册施远裔者则命书赐二品金织衣特置象笏金缕公姓名以赐皆与兄同题　太宗皇帝　仁孝皇后　仁宗皇帝　三圣主则独命公公所受赐金币每归兄寿时兄学士公侍读人识与不识以大小学士称之而不名兄子藻门人陆友仁辈皆以善书进授中书舍人一时兄弟叔侄师友并居清密而沐宠赉罕与比　宣宗皇帝临御赐告归展墓毕谒故当盛暑徒步不以骑乘乡里称之还朝升右春坊右庶子秩满升大理寺右少卿　今上即位迁左少卿赞治尹予诰加赠其父公事　上以勤慎简约被顾问一以正对所以受知　列圣宠遇优隆服用珍异晚乃勌于书惟乐行草盖出入宋仲温陈文东而得其三昧户外求者屦恒满暇则与客弹棋赋诗一切世务泊如也甫七十语藻曰古二疏何人耶遂偕致仕归归乃尽出所赐金营锡老堂于故址日聚亲族朋旧燕饮其中性孝友恨养弗逮每时享墓祭泣如初丧敬兄如父爱侄如子交友一以诚有过则婉讽冀其能改遇材士务汲引襟度闿爽鬯达不屑屑于细故因自号简庵诗文兴至辄就诸体克备而得意处多脍炙人口是虽以书显而学与行能自植以蔚起声望于士林 

　　○大理少卿仰宗泰传 

　　仰瞻字宗泰长洲人永乐中以乡贡进士授虎贲卫经历迁大理左寺丞正统间宦官王振用事百官多奔走其门时大理卿薛瑄少卿顾惟敬及瞻独不往会辨蔚州卫兵沈荣冤狱益忤挳遂谪戍大同景泰初刑部尚书俞士悦左都御史陈镒言其以鲠介窜召右寺丞持法愈坚在位者多不合遂引年辞归加大理少卿致仕所著有小学讲义归休集瞻尤笃长者之行有夏时建中者尝任郡学训导瞻尝师之后瞻经其门必下驴趋而过之窃窥者虽暮夜亦然 

　　○大理寺右少卿李奎传（黄佐） 

　　黄佐 
　　李奎字文明广信弋阳人自少端重淳粹博通经史永乐辛卯荐于乡广昌县学教谕以考最迁国子监学录以温厚化导多士日夕观览六经百氏之言作文章诗歌汪洋浩瀚温厚典则祭酒陈敬宗见之啧啧赏异曰一代杰作也正统戊午被荐试都堂擢监察御史慨然以澄清沙汰巳任裁断一切事情引经援史高出世俗人咸逊以不可及尝奉命廵历浙江时户部侍郎王瀹在浙督运颇失纪律奎即劾奏罢之巳而廵历苏松诸郡奸赃官吏莫不惊动曰此劾罢王侍郎者也皆望风求解去寻升大理寺丞廵抚河南时流民聚众赖之以安考绩迁右少卿廵抚畿内诸郡所至奸弊肃清未几致仕卒奎居官廉洁优于文学屡上章疏切于时政一时士大夫咸推重焉有集二十卷藏于家子玘登进士第亦继武监察御史终陕西按察副使克振宪纪有父风烈 

　　○徐正传（弇州别记） 

　　弇州别记 
　　徐正吴江人故业微其父人治刀笔词讼不齿而正少美貌能文人见辄诧恨曰无天耶徐氏生此儿正举进士授给事中侍　英宗左右　上爱之尝抚慰曰勉哉将大用尔然正小人驵马会沾沾亡所以称上者会　英宗北陷虏还逊于南宫正密疏曰　太上皇社稷罪人今过奉非计且下或借奇货者宜有以处之夫天下不顾家　陛下毋爱此名也　帝心难之不下又数载正巳迁大理少卿　英宗复辟见正劳曰卿故侍吾给事耶日召对赐金帛酒食亡算而正亦且幸疏毁不发矣会　英宗一日坐便殿旋风吹文书堕地取览乃正疏也　帝怒甚连□使召之至则投疏使自拾正魂夺噤不能对反□□于市并其家籍矣 

　　○大理寺左少卿李茂传（实录） 

　　实录 
　　大理寺左少卿李茂字蕚茂江西吉水县人登正统己未进士擢大理寺评事己巳升寺丞景泰初奉勑考察南京百司风采凛然寻升右少卿又往南京审录重囚多所平反遂调南京大理寺天顺初召赴京进左少卿天顺四年十二月斋宿于朝房一夕暴病卒命所司谕祭茂持身廉慎断狱详明盖无媿所职云 

　　○大理寺右少卿刘公庆行状（马中锡） 

　　马中锡 
　　公讳庆字本善姓刘氏世保定新城人高祖守一任元太常博士曾祖世用元保安州判官祖子钦父普安永乐间随王师征讨有功朝廷报之以官不受叹曰吾世业儒以诗书起家安事兜鍪也遂弃归田里教公读书公沉毅渊默重信少许可不肯脂韦世俗少游学河间既成瀛鄚之士敛手避莫敢当其锋遂以易举正统丁卯乡荐卒业成均谒选授河南道监察御史持斧行郡国威声四震污吏解绶于范滂贵戚敛手于鲍恢有未足多者成化改元两广弗靖廷议须命文武兼备御史大司马白公圭遂以公名奏请以行比至广贼锋甚锐豨突豕奔众婴城自守盖自元戎以至偏禆莫知计所从出公之出奇决胜进三军而谕之勖以温言责以大义倡勇敢禁掳掠民间一丝一粟不敢手辄触而矢石交下亦不敢轻有动移公曰士用命可以战矣翌日元戎整兵而出号令严肃部伍齐整器械鲜明贼望风而遁两旬间大功遂成公之力居多焉班师之日行李萧然以赤子视潢池以文事饬武备戒贵介以张皇分将士之甘苦怀郄縠诗书儒将之风而不罹马援薏茹明珠之谤朝廷嘉之升大理寺右寺丞赉予益厚岁丙申升右少卿成化己亥九月二日以足疾卒年五十有八呜呼公之闻望德业孚于公卿间种种可述而平广贼一事尤奇伟抚剑辕门挽弓革车者视书生以易与观公之行而于稽其类书生果可易乎 

　　○董大理怡传（黄佐） 

　　黄佐 
　　董大理名怡字世良上海人也其先居汴宋南渡初徙家吴会里世多隐君子至父纶仕御史公初领乡荐入太学司成林文安所知历事承运库手书进呈揭帖　孝宗见其字类沈度欲官之中书左右谕　上意公辞乃巳弘治丙辰擢进士授工部主事分司徐州洪约束漕舟公私称便满考改刑部历员外郎郎中明习律例有族子二人同殴杀叔母公谓法当叙服制重轻司寇不从拟以同罪果大理所反始悔不用公言乙丑九月奉勑录囚浙江平反死狱六十余人减释徒流以下数十人无不明慎人人感泣至有图像奉之者事竣还朝时逆瑾干政凡复命者必往谒既不往又无所赂遗大拂其意乃摭公踰限罚米二百石饷边正德戊辰吏部以历俸十年巳上练达刑名晋大理寺丞又明年庚午始迁右少卿时中外多故公两署彖参驳明当会审大狱折以片言具得其情吴佥事廷举被瑾逮系止坐以枉道陶给事中谐劾谨谪戍肃州家人至都党禁方严公独周旋其间卒获保全他多类是凡事涉危疑以身当之以是受知闵庄懿许襄毅二公独深以奏谳忤瑾意夺俸者屡矣会瑾败言官谢讷论康修撰党瑾因及公猥谓骤迁由是落职癸酉七月始上疏畧曰臣本东海编民材质庸劣遭遇　先帝明圣列官郎署臣待罪工部者三年刑部者八年　陛下俯从廷议拔臣于淹滞之中擢官大理恩数踰分然　祖宗用人着在令甲如臣循资迁转者盖常有之而言者以骤方逆瑾凭宠肆虐时罚米夺俸回话待罪挫辱百至而言者以夤缘臣寔冤之臣身法官既不能诛讨元恶又不能乞身求退罪深责薄放归田里臣复何言但礼进义退人臣之节不可不明乞勑铨曹核臣推举事由明臣心迹以礼致仕俾臣素节得白于后世即死无憾矣事下吏部不报辛巳四月　今上即位覃恩诏以章服闲居岁有荐辟皆辞不行居常娱情书史意兴所到辄发歌诗客至惟以觞奕乐不复问人间事嘉靖丁亥八月九日卒年七十有四予莅南雍公子宜阳来受业具状及太宰玉峯先生所撰墓碑泣请曰先公浮沉常调晚始一奋人方谓淹也而乃以骤去一斥不复赍志以没门下核其事而传之俾托于不朽予于是大书其事云夫国史考见得失传信异代乃不尽然予在史馆阅□□见谢给谏弹事会吕泾野至问对山何如人曰直节人也致孝于亲且笃交谊尝拯空同于死狱然性度高迈偘偘面斥人短坐是致怨比在留都晤马溪田余言空同下狱时瑾欲杀之急乃书片纸出曰对山救我家人往告康康即上马驰至瑾门阍不通嘑曰我天下魁人也汝公乃我乡里瑾素闻康名冀一见不可得闻之即摄衣迎康康遽上坐瑾留饮康谈笑睨瑾曰自古三秦豪杰有几瑾愕然曰请先生教之康曰昔桓温问王猛三秦豪杰何以不至猛扪虱而谈世务三秦豪杰舍猛而谁何温闇若此哉瑾面发赤疑其讥巳因问曰于今三秦豪杰有几康默然屈指曰三人尔昔王三原秉铨衡进贤退不肖今则有密勿亲信秉大钧者意指瑾也瑾转发喜色因复问曰尚有一人其先生乎无谓王猛在前而吾不识康曰公何谬称海也此一人乃今之李白海何能役瑾因问之则曰海不敢道海不敢道昔曹操憎祢衡假手黄祖杀之奸雄小智也李白醉使高力士脱鞾可谓轻傲力士力士脱鞾而不辞容物大度也瑾俯首思曰先生岂谓李梦阳邪此人罪当诛康即起辞出曰海不敢道者此也瑾谢曰敬闻命矣明日即敬出之其后空同反嫉害对山知者至中山狼传剌空同然对山未尝雠空同也由是观之党邪非邪大理之冤可类推巳论曰先王慎罚不闻株连谚有之曰弋必有铋缣必有匹给谏侪大理于康子以其伦也予闻溪田言愸寘于耳而宜阳述大理孝行缕缕且又天性卞急坦直无他肠绝与康类当逆瑾毒荐绅大理必有阴救人不及知者乃得齐名青史称康董焉辟诸日月相焜耀于无穷嗟乎伟矣 

　　○大理寺左少卿半窻罗公辂墓表（吕柟） 

　　吕柟 
　　公讳辂字质甫姓罗氏号半窻应天江宁县人广东布政司左参议讳麟者之子也其先浙之秀水人曾大父文中以闾右实京师因籍江宁云大父景伊以参议公贵赠工部员外郎大母沈氏赠宜人参议公配魏氏赠恭人二室王氏寔生公者也以公贵封太孺人赠恭人伯兄载仲兄舆举人皆魏恭人出公生而颖悟过人博览载籍辄能诵说文顷刻数千言立就年二十一举应天乡试高等明年戊辰与予同举进士寻授中书舍人己巳之秋册封益王世子中道正使遽卒命专节以往比至藩邸诸所举错中礼度竣事过家省拜二人时参议公春秋高公恋恋不能去因兼程复命巳日上疏恳乞就养得改南大理寺评事至家三日父无疾而逝人以获奉终公幸云癸酉起复仍补前官己卯擢江西袁州府知府首重学校申教茂士均定民赋创立团保悉去勾摄之扰严禁萍乡之讼缮亭舍以振委候书乡训以化里社或积榖以修城或汰差而教乐于是都御史王公守仁疏其才猷优于治剧乃改赣州赣当闽广湖湘要冲数患藂盗公曰民无尉止奚而不盗尔乃禁革冗费刊除杂差寝两司之防夫辍各衙门之执事票银不充私用社学复举前规赣中食盐多出两广私贩所贩之人岁馈郡吏故不能禁公奏计总制岁取其利以济军务遂以制赣郡帖然于是都御史盛公应期言江西剧郡莫若南昌又疏改守南昌至郡七月闻太孺人疾遂弃官西归连疏乞休稽迟再岁铨部怜其志亦不咎嘉靖丙戌复补南康郡濒彭蠡乃创作巨堰水溢舟人堰以避风涛水落则泊堰下而民居亦赖以安其地省雇夫之银革牙茶之弊亲讯罪犯吏不能行其奸禁止写丁册不能隐其弊纺绩农桑男妇双课信牌定期乡县不扰尤深有益于南康者也己丑擢江西按察副使整饬饶抚兵备越七月思母复上休疏未报还家五月而太孺人以寿终得无憾焉壬辰起复补四川按察副使整饬建昌兵备未至移山东甫三月擢顺天府丞明年癸巳改大理少卿甲午晋宗室与抚臣构隙　上命公往勘公正国法而体人情复命人皆称平于是廷臣益多公之才两举节镇　上□廷尉不可无公因留之呜呼乃至于长逝哉其殁也少傅大学士任丘李公哭甚哀户部尚书梁公材太仆少卿工公以旗御史□君少南皆以里人治殓如礼讣闻　上谕祭九卿台省咸祭奠而公之兄载适至自家乃迁柩还南公生成化丁未五月十一日春秋四十有九 

　　○大理寺左少卿商公正墓志铭（陶望龄代作） 

　　陶望龄代作 
　　隆万间吾越有材臣二人曰太子少保兵部尚书环洲吴公大理寺左少卿燕阳商公二公者皆气轩而干挺赡谋而敢决授之权任皆能批烦决拏捍社稷制万里其用足以见矣而人谓之屯施焉商公讳正字尚德少有隽声然屡试不利举隆庆辛未进士时年四十四矣由刑部主事简江西道监察御史居三月出按山东巳更福建督学畿内迁大理寺寺丞进右少卿摄卿事侍讲经筵充廷试读卷官寻改左从始仕至官九列纔十岁珥笔持斧备历荣要人谓公材固足致之不谓骤也性敏捷强记多所讨览言之皆有条贯自诸生时固巳然及解褐见官长时与论事辄言往代云何与今时制沿改云何擘画详允如宿吏老宦闻者惊服既处宪职所条奏咸中体要于是执政者称曰商侍御总镇材也然卒以少卿罢归公按齐鲁治用严按闽以宽皆有声绩故事御史更中差满始专按部而公以部郎新资之诸藩臬大吏意不谓辄能或匿端试质疑事及见折断咸相顾失色齐俗多故豪猾相连结长短吏民号曰窝访张仁者其魁也吏固稔知之畏其党不敢发公捕得笞杀之一部皆詟称商公博虎时胶莱河役起作者渍鹻淖中虫生于股人情骚然环噪首议者欲变公驰往慰定之会奉诏按验公上言所穿处石尽水出且汲且挑工力甚费就令渠成而麻湾海仓淖河各数十里潮激沟深不盈尺朝浚夕淤即别开一道行且复然恐徒糜财力终无所就又言倡议大臣乃心存国计愿勿以事成毁伤任事者心疏奏役罢论者称其有体居山东吏民畏惮如威霆轰然各在其首及至闽则尽铲铓角简易民得日入愬事往往参问尽得吏奸良民间曲折状然持重未尝妄发也福宁卫将暴于军军缚之县旗闭门乱变闻公命亟持檄卫将以来令不幸而见杀则乱成之是纾众忿而夺其祸柄也已而果解戍卒以倭俘百献公公视状难曰夫遇敌合鬬至移时卒无寸创是生倭者耶讯囚固海商其一人解行縢则途券具在验之而信悉纵遣之工斧石得古像也而庵之众颇集有司谓乱也当大辟者数十人公以妖言律坐一人而已庞公尚鹏之按浙江也更均徭条鞭法至是抚闽公谓此善法宜通行闽中然闽中巨家率摇惑赖公力持乃决民歌思并祠祀之□庞父商母焉时海寇未靖公疏言缘边兵寡而民有戍藉远方者常苦勾补赉送请自今军丁当解送者就补邻并庶两利疏上报可而先是按山东时言县佐杨果赵蛟虽胥史有长民材诏从之以蛟果知县仕者三途并进与改戍事皆着令遍行天下初予从商公曁前礼部尚书罗公一甫春坊谕德张公子荩同事俞南石先生讲业卧龙山中商公最长博识能古文皆兄弟事之至是同官京师三人居词曹而公以台宪督学畿内儒者宗皆用经术任职人闻而荣之公老胶庠文事优裕所擢士多至显名者巳从御史久次握大理方授节钺而竟罢去当江陵都政地亟材见公明练善持议论意重之以异日可大任数称之于朝然知其雅正未尝以私属也公亦自力于职事务远形迹及江陵败诸□事者率以党附状见指独公无丝毫然公与人言辄曰张公实知我人亦覆用是重焉公父明洲先生讳廷试举嘉靖辛丑进士仕至陜西行太仆寺卿直亮善文章有官誉尤用守黄州着闻母陈淑人公罢归先生年八十八淑人八十有六矣乡人称之曰大理福人也隳官以厚亲于终既罢丧颇治花木有别业□土城山躬理条蔓驱蠧蝎怡然乐之时举其腕叹曰此捕虏手而从事蝎蠧乎予罢礼部归从公修楼居会酌酒望山恍然卧龙之游予甫出而公遽逝悲夫公尝言其先世自汴徙嵊宋学士苟新兄弟四人至显官名其乡曰继锦入明有胜三教授者徙会稽樊江村数传及彪彪生澄澄生公泽有二子长任某府推官琏次即太仆少后其姑谢故公生于谢氏而琏有子举乡进士公孙周祚复以礼部第三人知邵武所谓继锦者又在兹乎公生于丁亥卒于壬寅年七十六 

　　◆寺丞 

　　大理寺丞邹瑾传 
　　大理寺丞刘端王高传 
　　大理寺左寺丞彭与明传 
　　大理寺丞孙君珂墓志铭（丘浚） 
　　大理寺左寺丞汪公渊墓志铭（杨麒） 
　　大理寺左寺丞山斋周公凤鸣墓志铭（顾梦圭） 
　　大理寺右寺丞张公鹏墓志铭 
　　大理寺丞成守节传 

　　○大理寺丞邹瑾传 

　　大理寺丞邹瑾传（作公瑾） 


　　邹瑾江西吉安永丰人洪武中尝官蜀之重庆后薄游巴渝间与金华王绅相遇于渝绅甚称其志大才敏议论磊落忠义可嘉与俱至成都成都士皆愿交焉寻以荐至京建文中大理寺丞靖难师入都城瑾自杀诏夷瑾族或曰瑾不屈见戮 

　　○大理寺丞刘端王高传 

　　刘端王高皆江西南昌人同建文二年进士同以刑科给事中迁大理丞靖难后坐纵方孝孺息树阴皆劓鼻死或曰高刑部郎中 

　　○大理寺左寺丞彭与明传 

　　彭与明江西万安人洪武中由贡入太学二十五年授兵科给事中升刑部浙江司员外郎建文初升湖广按察佥事寻升大理右寺丞与明廉勤律巳刚毅敢言敏达能断北师起择中朝官知兵有风裁者出江北督察诸将与明众所推遂出淮西至灵壁会何福战败与明被执　文皇纵归令传语中朝士与明惭愤裂冠冕弃官变姓名遁去越数年来归穷馁惟悴殆不可识询其故饮泣不言明日竟遁至死不复返不知所终 

　　○大理寺丞孙君珂墓志铭（丘浚） 

　　丘浚 
　　弘治元年五月己卯予友大理寺丞孙君廷珍卒于家又明年始闻其讣嗟乎廷珍少予六岁乃先予死耶予闻君自谪所归以功名负初心壹意伯阳之术探端索绪将求以长生然而卒亦死耶嗟乎廷珍进而学儒既不得于人退而学仙又不得于天其命也邪噫命非人力所能移亦非道术所能延于君见之矣君讳珂廷珍其字也登之福山人曾祖志学祖彦斌皆不仕父遇河南布政使君自幼侍布政公官京师稍长随之官徽州所至交其贤豪其所见闻日以增益然自负甚大出言肆辩恒欲盖座人岁丁卯以礼经领山东乡荐辛未试礼部不中或劝之卒业太学君曰人有恒言中科中进士作官作御史吾非此宁老死不仕也甲戌再试果登进士第擢广西道监察御史两按山西及浙江皆适岁大比君监其事宿弊顿革行部一尚威严凛然人不敢犯所至伸冤抑除奸豪其在山西除大峪杜文翥尤奇伟文翥武断其邑中人号栏街虎集羣不逞羽翼持有司短长而鱼肉其善柔有触之者□兵刃弦弓矢肆其毒无敢谁何邑令尝因征租杖里正适病死诸虎舁尸寘令公座殴令几死令移文上司辄所遏不得达君闻之怒将以计禽之彼所先觉走愬于朝君被逮至京历数其恶以闻诸虎尽谪戍边而一邑民害以除列邑闻风摇手相戒莫敢犯君两从太将出师纪功次先荆襄后建州皆着奇绩而在荆襄尤人所称道自昔军功难于得实若胜而通赏之则勇怯不分专以首虏第则战方亟又何暇持首报君豫制皂旗一每战必躬莅阵后于马上持之使获功者望旗来献馘而与左右瞭望必参校得实然后纪之权贵不得以势取富豪不得以贿进军中咸谓自来纪功者所未有也君前后所与共事者总戎则朱保国永赵武靖辅督军则白司马圭李都宪秉皆信重君君有所建白设置无不□纳而一时平贼定乱之功君所裨益者居多初大军追千斤刘至南漳保国适遘疾众议欲驻兵以待君奋然曰见贼不杀岂得勇乎乃同守土总兵金牌李巡抚王都宪俭分兵追剿至上原坪军夜至立营堑巳君乃至曰此地在兵法名天牢胡可立营俭徙营会日暮非徙营时万一贼来乘之危道也宜速选精锐亟据高阜方整兵未巳贼果至我师有备遂击走之自是军中有疑□事多以质君千斤刘就擒凯还总戎以下各升一级而君止加一级俸众君不平处之恬然其后有事于建州总戎者闻荆襄之平君预有谋必欲得君纪功军中有事辄以咨访待其一言以决及其功成众谓公必大用仅得南京大理寺丞时南京科道横甚御史所讯囚至大理不敢平反习以常君至据法平允一毫无所假借会大理属有张评事者棰属吏不服摭其非法事君送刑部鞫之御史乃劾君与张俱调外任君知出潞州莅任未久乡人孙达者藩府教授干以事不从构怨于巡按御史御史不直之并讦御史与君俱谪戍宣府君在宣府会罗织之风起有诬君与其同谪者有异谋将籍功希进用朝命中贵勘之事得白特旨赐归田里君归至乡时布政公休致家居父子日夕相聚处优游田舍间日与诸弟讲明经旨考究古今而其弟三人者俱以家学戴记领乡荐而二人者登进士第珪给事中琰中书舍人瓒积进士业以待试一家父子兄弟俱登甲科海岱之间前此未之有也君自幼精敏通达闻人有异书百计求之必得而后巳皆手自校雠而或之注跋所积多至数百卷经史之外下至阴阳医卜之书无所不有然皆详考而精究之而于兵家尤所注意恒以谓才不兼文武不足以成大事幸而得御史两预战功巳微见其端绪矣使用之尽其才而人不中尼之究其所至必有大过人者然而命止于斯惜哉 

　　○大理寺左寺丞汪公渊墓志铭（杨麒） 

　　杨麒 
　　公生四岁而失母十二又失父即励志学问闻德兴张故精于易往从之游归有得与予同正德庚午乡□竟连第进士出知大名县有声调沂水沂水经兵□□宇残破公之一新土城而易之石会邻境有□徒聚众乱公悉捕平之有欲上其事者公力止之铨司疏公最丙子召拜广东道监察御史首上四□曰慎选用以重民牧曰严考察以汰不职曰时征□以便民情曰慎清勾以安军藉切中时务　武皇帝末年奄立窃政豪猾窟以奸公首按畿辅一绳以法都内肃然会　圣驾北还是以有银牌彩衣革绦之赐寻按河南有守备石坚者世持兵柄有跋扈之渐首劾绳以法乃以剿除强寇功又是以有白金文绮之赐时幸臣江彬势炽甚驰官挟勒常例于河南有请之帑藏应之者公曰溪壑之欲不可填而厌也有不测请以身受值　今上入継大统公往迎于新野即劝　上亟戮大奸以昭公道以快人心盖指彬也祸竟不及而大奸授首矣壬午公还自河南　上视太学释奠先师公侍紏仪会　上以文武大臣有翊戴功赐爵荫有差公曰　皇上天授诸臣能贪天之功耶乃上疏亟言其不可　上竟以是允诸文武大臣辞是年公以例得封父如其官母孺人及其妻姜氏故事御史再按历年多者例内补不复差公至是两考称最台中会广西有猺獞之变方有兵事择御史往竟又以属公公至主行鵰剿之法释□道授之机宜一鼓捣桑江十三寨巢穴尽斩其首余党悉定乃谕以威信修洛容县以治之猺獞各感泣□致材木助役人以得其死力云　上嘉其绩擢大理寺右寺丞提督两广都御史姚公谟奏岑猛之捷谓公按广西时首发其奸是以又有白金文绮之赐寻转左寺丞中外方倚大用公会诏狱波及得赐冠带归田里公既以无罪去乃杜门谢宾客居傍筑小墅检方药修谱系吟咏其中居九年嘉靖乙未竟以疾不起 

　　○大理寺左寺丞山斋周公凤鸣墓志铭（顾梦圭） 

　　顾梦圭 
　　周氏世苏之昆山人公高祖讳玑曾祖讳璩赠南京刑部尚书妣张氏赠夫人祖讳绍累赠尚书妣李氏累赠夫人考讳伦官至两京刑部尚书卒赠太子少保谥康僖厚德雅望三朝名臣妣丘氏继曾氏皆赠夫人继刘氏封宜人公讳凤鸣字于岐别号山斋生有异质髫齓能吐奇语志识如老成人年十六补邑庠生寻应例入太学沉笃自奋研究经籍正德庚午领应天乡荐甲戌登进士高第授刑部陜西司主事初任监狱即令吏卒涤梏械洁圄室时给饭食囚赖以得所且手录监狱事宜后悉踵行之自是益精法律尚书重其材委专阅部中奏牍轻重可否必经参酌然后允当丙子移疾归省其祖妣李夫人庚辰复除本部福建司辛巳秩满考上上嘉靖癸未迁本部广西司署员外郎寻迁本司署郎中奉勑赴江西勘宸濠逆党□核详慎无一人枉纵给传往返秋毫无扰抚按藩臬咸敬服焉甲申秩满再□□上实授本司郎中乙酉丁刘宜人忧丁亥服阕复除本部山东司时公莅法曹益久解棼剖滞如烛照数计诸司有重狱疑狱悉取裁于公尚书嘉鱼李公承勋风范严峻而知公特深以广东司事最剧所辖锦衣旗校狡横难制乃荐公往视篆数日间理积案殆尽贵势莫敢逞然公虽以法律从事而宅心仁厚前后遇大辟囚必反复求其生易州上巨盗二人一瘐死一病且殆而诬引者六人公虑二盗死则六人无以自白乃哺而疗之后果获盗六人皆得释其它雪冤滥者不可殚纪戊子李公擢本兵亟荐公调职方公于筹边择将夙夜究心纤悉皆手自记注人莫敢干以私总戎参将以下除目一出舆情翕服都督马永有将材坐诖误屏废及廷推边将公首举永诸大臣难之公曰其才不可终废即忤时获谴愿以身当之　上尝命惠安伯提督团营丰城侯协同视事丰城以侯当先伯奏请改勑下兵部议众漫无可否公曰侯先伯者常分也若上所任使则自公以下皆不敢抗事遂定诸曹诸镇之建白有关系军国者李公必咨询于公区处悉中机宜一岁中上百余疏皆出公手又尝绘九边图以献欲　上知边隅要害不忘柔远攘外之志李公每语人曰职方得周郎吾可坐啸矣其相信向若此公年劳政迹敻出人右庚寅春遂擢大理寺左寺丞值星霾示变应制上疏其议处兵食曰止调操以实内地选禁卫以固邦本足衣粮以恤边军振纪纲以申军令又曰宽征以纾民困清解纳以惩宿奸定经制以裕国用致中和以感化机其议兴水利曰复专官以图责成疏海口以导下流浚支河以修圩岸处长桥以决壅滞均夫役以便贫民禁侵占以饬豪右　上皆嘉纳公志欲有于天下而直道劲节屹然自立京师五年一审录要囚中贵衔命至法曹长贰多迎合唯诺而公独持正论张少传汪冢宰当柄并以气势凌人公不屈论事多不协坐此致憾欲侦伺瑕衅中伤公竟无所得癸巳秋御史冯恩论劾诸大臣张汪欲传致之死而公所拟肆赦诏条复忤其意遂落职以归居家十有八年两京大臣及台谏抚按荐公可大用者六十余疏而□节益坚绝交当路遂不复征召□□以终其身天下共惜之 

　　○大理寺右寺丞张公鹏墓志铭 

　　大理公讳鹏字鸣南别号漳源晋之汾州人也世业儒曾祖溥陜西会宁县县丞有遗爱在小民祖颙国子生以文见知于大司成琼台丘公密授图书以待士之请国子竟以故封返公因叹而嘉之复以所著绮王遗事赠焉是可以观大理之源流矣父好古□□□颜性刚而古朴言行侃侃乡人所推重然累举不第竟贡太学一时太学之士莫不重其人而乐与之游后赠公江西道监察御史母桂氏孺人从子贵也大理之生也蚤有异质在襁褓时赠公置之膝上口授章句一过辄成诵及岁十五六遂蔚然有文名寄庵张公尝以按部至沁见其文而器重之既而松皋许公柳泉焉公相继视学皆称赏其才因选士之尤者七人入河汾书院而大理实之冠嘉靖改元荐山西乡试旋丁内艰既免丧乃登丙戌进士授河南府推官是时大理方弱冠明刑慎狱虽老吏弗及也甫二年抚按交荐者七乃赠公卒于宦邸大理自奉之薄几无以敛郡守范君代备棺椁始克襄事巳而再除浙之衢州府大理年益壮政日益精虽府政旁□而立谈剖析莫不允当衢缺守大理署郡凡八阅月抚按荐之者犹河南也遂征拜江西道监察御史即上经略七边封事　上览而嘉纳之十二年按甘肃大理巡历殆遍其境时承平日久武备多弛大理乃大加鼓舞较阅激以忠义自是而军声振矣未几虏犯靖虏安定诸地残伤者无虑万余将领率匿不以闻大理毅然劾其将官刘文而下若干人总兵时陈军士多不堪其残贪者大理复奏其状于　上由是时陈亦获罪秦民快焉巩昌土厚而艰于得水大理令凿井数十以利民用至今便之秦州太昊庙坏大理命有司新其堂宇正其祭器十四年复按山东批答簿书夜分不寐少暇即课试诸生且于会城立湖南书院选齐鲁诸生读书习业其中既择师儒而督教之又从而躬自屡省之丁酉庚子乡试果多得人论者莫不知其大理之门下云先是岱岳香火五岳最甚至师巫鼓舍身投崖之说大理又立石示禁民始知悟濒海以东有豪民地方梗者悉置之法盖数年所未有也胶莒之地多逃去所遗荒田数百顷悉命开垦集贫民耕之获利倍昔若夫正纪纲扶风教节浮费恤茕独惩贪墨则又有前人所未及者壬寅掌京畿道并掌诸司庶务大理稽勘莫有遗者十七年　圣母梓宫南祔葬　先皇帝献陵大理又上疏言大可忧者三时不可行者六事虽未行识者伟之沁城旧漳水所侵者半大理寓书当路并力葺修后虏入境民赖无虞十九年转官大理右寺丞会审大辟毅然持正无所回避　上有羊酒之赐朝士荣之盖履任一年而疾作即上疏乞归里遂杜门扫室日事医药然大理赋禀素丰硕又积苦公劳者久乃竟莫之起君子以寿不称德位不伸才靡不痛而惜之大理平生博友一世思欲廷揽英豪以恢其功业如浚川如泾野如澹泉诸君则又其石交也明兴以来汾以进士起家大理一人而巳所著有东巡录桂洲夏公可泉胡公研冈杜公皆以得风人之遗意复有谏草及遗文八卷藏于家生于弘治十五年六月卒嘉靖二十四年八月年仅四十又四云 

　　○大理寺丞成守节传 

　　成守节字子安号甘斋公生而颕异器宇冲粹儿时识者谓不凡从从兄孝廉守复读书求大义不拘拘章句家贫晏如也中嘉靖己酉乡试癸丑进士授元氏县尹务兴学校翼善良平赋清讼不数月而称治时大侵邻境老弱多转死壮者羣起盗公于盗则歼其魁于贫则抚养之继以公事入其疆民有随车泣下曰是生我父母耶以高第擢监察御史视芦沟劾部使不职继巡宣大按武弁奸赃按江西疏军输改折之弊分宜败公以天日自誓不少旁及丁卯大比则慨然负以人事君之义至如匡时弊广循良清选法议考课诸疏台省推服而禁奢侈正纪纲纠贪引廉务实斥伪皆设施之大者在江西病甚乞予告归寻起河南道改京畿升大理丞隆庆四年时当热审多所平反人方谓公之德当有厚报乃暴卒于官元氏祀于名宦本州岛入乡贤祀之 

　　◆寺正 

　　大理寺左寺正严公本传（李诩） 

</div>
    <div class="pagination">
<a href="国朝献征录_page123.html">上一页</a><span>...</span><a href="国朝献征录_page119.html">119</a><a href="国朝献征录_page120.html">120</a><a href="国朝献征录_page121.html">121</a><a href="国朝献征录_page122.html">122</a><a href="国朝献征录_page123.html">123</a><span class="current-page">124</span><a href="国朝献征录_page125.html">125</a><a href="国朝献征录_page126.html">126</a><a href="国朝献征录_page127.html">127</a><a href="国朝献征录_page128.html">128</a><a href="国朝献征录_page129.html">129</a><span>...</span><a href="国朝献征录_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
