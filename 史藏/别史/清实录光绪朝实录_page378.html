<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 378 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 378 页/共 1316 页</h1>
    <div class="content">
大清德宗同天崇运大中至正经文纬武仁孝睿智端俭宽勤景皇帝实录卷之二百七　　

光绪十一年。乙酉。五月。己亥朔。上诣储秀宫问慈禧端佑康颐昭豫庄诚皇太后安。至丁卯皆如之。　　

○御紫光阁黄幄阅侍卫步射。以翰林院编修朱善祥为云南乡试正考官。编修庞玺为副考官。编修李桂林为贵州乡试正考官。修撰王仁堪为副考官。外记注　　

○庚子。旌表节孝河南安阳县张李氏、刘段氏、李许氏、王马氏。摺包　　

○辛丑。孝诚仁皇后忌辰。遣官祭景陵。　　

○帮办福建军务前陕甘总督杨岳斌奏、奉旨交查知府李彤恩、并饬讯道员朱守谟一案。请另派大员查办。得旨、现在和约已定。防务解严。该前督何得避嫌取巧。托词推诿。仍著杨岳斌秉公查办。据实□□□尔□奏。不准稍涉偏徇。随手　　

○壬寅。谕军机大臣等、给事中洪良品奏、仓务积疲。请饬整顿一摺。仓务积弊已深。亟应厘剔。该给事中所陈各条。著仓场侍郎悉心酌核。妥议具奏。现月　　

○又谕、前因文绪等奏、俄人句结华民。过江偷穵金沙。请将疏纵因循各员。分别革职惩处。当经降旨照准。并将成庆交部严议。兹据成庆奏称、俄人越界淘金。已逾三年。系由该副都统到任后查出。文绪奏报蒙蔽。掩饰己罪。移祸于人。请派员查办等语。文绪奏报此案。是否失实。抑或成庆饰词抵讦。著派宝森驰驿前往黑龙江。确切查明。据实具奏。毋稍徇隐。原摺二件。均著钞给阅看。将此谕令知之。现月　　

○又谕、有人奏、已革广西巡抚潘鼎新营私误国。请旨治罪查抄一摺。据称潘鼎新欺饰偾事。退缩媢嫉。罪不容诛。其散放军饷。乾没克扣。种种渔利。且有贩卖烟土。运银还家情事。以致大失人心。查办赵沃、受贿十万金。藉藉人口等语。前因潘鼎新调度乖方。业已降旨革职。兹据所奏营私贻误各节。如果属实。厥咎甚重。著李秉衡、张梦元、按照所□□□尔□各情。秉公确切查明。据实具奏。毋得稍涉瞻徇。自干咎戾。原摺著钞给阅看。将此由五百里各传谕知之。现月　　

○又谕、已革道员赵沃、前有旨定为斩监候罪名。解交刑部监禁。业经潘鼎新饬司办理。该革员究于何日启程。现在行抵何处。著李秉衡饬催迅速前进。毋许逗遛。一面将启程日期。先行奏闻。将此传谕知之。现月　　

○予积劳病故云南副将臧德等如军营例议恤。摺包　　

○旌表守正捐躯烈女湖北江夏县刘大姑等十九口。贞节妇女刘彭氏等六十八口。摺包　　

○癸卯。署湖广总督卞宝第奏、筹办江防。于田家镇南岸半壁山。起筑明炮台三座。派副将文有亮、管带南字左营五百人驻守。北岸冯家山。起筑明炮台一座。以副将田其述、管带升字后营五百人驻守。又于北岸吴王庙、添筑暗炮台一座。以总兵黄德、管带督标左营五百人驻守。南岸六墩堤、添筑暗炮台一座。以总兵滕国春、管带督标右营五百人驻守。并饬副将姜河清、管带清胜营五百人。驻扎马鞍山。以资援应。报闻。摺包　　

○云贵总督岑毓英奏、审明谋叛匪首李添沅正法。报闻。摺包　　

○甲辰。谕军机大臣等、电寄左宗棠等、福建广东所借洋款。除动用外。余存若干。著左宗棠、杨昌浚、张之洞、迅速详晰奏报。候旨拨用。电寄上以夏至祭地于方泽。自是日始、斋戒三日。　　

○丙午。谕军机大臣等、现在海防善后。用项浩繁。必须通盘筹画。核实经理。方足以裕度支而纾国用。各该省关每年所入之款。究竟实有若干。其常年例需。及现在添支防勇局卡饷需薪水各款。实在费用若干。此后常年可以裁减归并节省之款若干。著各该将军督抚监督等切实核计。逐款分晰开单。限于奉旨一月内。详细奏报。毋得稍涉含混。藉词延缓。将此由六百里谕知各直省将军督抚。并传谕粤海关监督知之。现月　　

○直隶总督李鸿章奏、天津创设武备学堂。遴派德国兵官作为教师。挑选各营弁兵百余名入堂肄业。择其成绩优者。发回各营。量材授事。分番挑取。以宏造就。并请将教习各员。及屡列优等之学生。援照同文馆成案。二年奏保一次。以示鼓励。如所请行。摺包　　

○丁未。夏至。祭地于方泽。遣睿亲王魁斌恭代行礼。外记注　　

○钦奉慈禧端佑康颐昭豫庄诚皇太后懿旨。南北海应修工程。著御前大臣军机大臣奉宸苑会同醇亲王奕譞、踏勘修饰。所有一切事宜。随时查明具奏。现月　　

○谕军机大臣等、现在和局虽定。海防不可稍弛。亟宜切实筹办善后。为久远可恃之计。前据左宗棠奏、请旨饬议拓增船炮大厂。昨据李鸿章奏仿照西法。创设武备学堂各一摺。规画周详。均为当务之急。自海上有事以来。法国恃其船坚炮利。横行无忌。我之筹画备御。亦尝开设船厂。创立水师。而造船不坚。制器不备。选将不精。筹费不广。上年法人寻衅叠次开仗。陆路各军。屡获大胜。尚能张我军威。如果水师得力。互相援应。何至处处牵掣。当此事定之时。惩前毖后。自以大治水师为主。船厂应如何增拓。炮台应如何安设。枪械应如何精造。均须破除常格。实力讲求。至于遴选将才。筹画经费。尤应谋之于豫。庶临事确有把握。著李鸿章、左宗棠、彭玉麟、穆图善、曾国荃、张之洞、杨昌浚、各抒所见。确切筹议。迅速具奏。江苏、广东本有机器局。福建本有船厂。然当时仅就一隅创建。未合全局通筹。现应如何变通措置。或扼要设总汇之所。或择地添设分局。以期互相策应。呼应灵通。并著李鸿章等妥议奏办。总之海防筹办多年。糜费业已不赀。迄今尚无实济。由于奉行不力。事过辄忘。几成锢习。该督等俱为朝廷倚任之人。务当广筹方略。行之以渐。持之以久。毋得蹈常袭故。摭拾从前敷衍之词。一奏塞责。李鸿章、左宗棠摺。著分别钞给阅看。将此由六百里各谕令知之。洋务　　

○又谕、电寄杨岳斌等、据李鸿章电称、法兵于初九日准退出基隆等语。上年刘铭传仓猝赴台。尚称勇往。自基隆失事。未能迅复。咎实难辞。现在法人已退。著责成杨岳斌、刘铭传、孙开华、将全台应办事宜。实力布置。如有疏懈。惟该前督等是问。电寄　　

○蠲免福建省光绪五年以前积欠钱粮。摺包　　

○戊申。署安徽巡抚卢士杰奏、桐城等县、被水成灾。分别抚恤。得旨、所有被水地方。著该抚饬属妥为抚恤。毋任一夫失所。摺包　　

○命前刑部尚书潘祖荫仍在南书房行走。并署理兵部尚书。现

月　　

○以敦本励学。赏河南获嘉县教谕王辂内阁中书衔。摺包　　

○以出洋期满。予驻俄繙译官户部郎中桂荣等、驻英领事官通判左秉隆等、驻秘参赞官道员徐寿朋等升叙加衔有差。摺包　　

○以洋员供差期满赏驻美使署洋员柏立等、宝星。摺包　　

○己酉。以京师雨泽愆期。上诣大高殿设坛祈祷行礼。并诣时应宫拈香。　　

○遣惇亲王奕誴诣昭显庙。惠郡王奕详诣宣仁庙。贝勒载滢诣凝和庙。豫亲王本格诣觉生寺。肃亲王隆勤诣黑龙潭拈香。现月　　

○谕军机大臣等、近闻刘璈、有禀请洋款办理台南善后之事。本日已有旨电饬左宗棠等、不准擅发。左宗棠到闽后。每于调人差委。未经奏明。辄行派往。殊属非是。嗣后遇有用人拨款等事。务当先行奏报。候旨遵行。不得再涉轻率。致干专擅之咎。将此由五百里谕令知之。洋务　　

○又谕、李鸿章电奏、林椿云巴德纳接外部电。华兵在越者。尚未全退。仍踞几处地方。似指云军、及刘永福。傥日久违约不退。恐澎湖未能早还等语。四月十八、二十四日。叠谕岑毓英、将全军按期速撤。并严催刘永福一军撤回滇界。均电知张之洞、转行遵照。据张之洞电称、越民游勇为梗。道路不通。该督究竟已否接奉前旨。云南官军、及刘永福所部。刻下已否撤竣。著该督即行遵旨迅速办理。一面将启程及抵界各日期。由电奏闻。不得稍涉迟延。至令法人有所藉口。贻误大局。自干咎戾。将此由六百里谕令知之。洋务　　

○又谕、电寄李鸿章等、据李鸿章电奏、请饬催云军撤回等语。四月十八、二十四日。叠谕岑毓英、将全军按期速撤。并严催刘永福一军撤回。现尚未据该督覆奏。前据张之洞电称、越民游勇为梗。接税司吴得禄电。致岑毓英信、无路可通。该督究竟已否接奉前旨。著李鸿章转电该督。将官军及刘永福所部。一律迅速撤回。一面将启程及抵界各日期。即行奏闻。不得稍涉迟延。致令法人有所藉口。贻误大局。自干咎戾。并著李鸿章将越地文报阻滞情形。令巴德纳等知悉。　　

○又谕、电寄左宗棠等、闻刘璈请左宗棠由洋款内拨一百万、办台湾善后。委员坐提。如果属实。所请断不准行。著左宗棠、杨昌浚、懔遵前旨。查明所借洋款现存若干。迅奏候旨。不得轻率拨用。电寄　　

○黑龙江将军文绪等奏、剿捕呼兰所属地方盗匪冰石瓦等窜散情形。得旨、著文绪等会同呼兰副都统。督饬各队。实力剿捕。务将首犯悉数歼除。以靖地方。傥巡缉不力。稍有怠玩。即行从严惩办。摺包　　

○又奏、黑龙江与俄国接壤。向派巡江各员。虚应故事。致有俄人潜越淘金之事。拟请即行裁撤。归并新设统巡协领。按四季认真周查。如所请行。摺包　　

○四川总督丁宝桢奏、川东一带歉收。动拨积谷。平粜接济。得旨、即著该督饬令地方官妥筹接济。勿任小民失所。摺包　　

○又奏、英夷窥伺藏地。居心叵测。现将川省防营。勤加训练。添造枪炮。以期有备无患。并请准乍了番夷随班入贡。藉资控制。得旨、所筹甚是。即著丁宝桢督饬防军。认真训练。总期防患未然。缓急实有可恃。不得徒托空言。该督前奏请准乍了一体入贡。已谕令该衙门议奏。俟覆奏时。再降谕旨。摺包　　

○库伦办事大臣桂祥奏、商卓特巴等、居心刁诈。意构边衅。应请斥革示警。从之。摺包　　

○以操防怠玩。黑龙江统领练军佐领苏勒布以防御降补。摺包　　

○庚戌。谕内阁、御史汪鉴奏、请实兴屯垦以图治安一摺。国家本计。惟在足民。屯田垦荒。均为目前要务。叠经饬令各直省次第举办。第恐阳奉阴违。未臻实效。仍著该将军督抚等、参酌成法。实力奉行。毋任法立弊生。至垦荒地亩。自以招集流亡。业归土著为最善。如有客民承种情事。亦应分晰查明。持平妥办。以息争端。用副朝廷轸念民依至意。现月　　

○谕军机大臣等、御史汪鉴奏、奸商化银提金。请饬严禁等语。著户部议奏。现月　　

○又谕、岑毓英奏、覆陈边外情形。并行抵文盘州、布置要隘一摺。据奏拟将宣兴以西归我。及馆司设码头。两相保护各节。该督于目前办法。殊属误会。前于三月二十四日。四月初八十八等日。叠次电谕该督撤兵入关。并无一字令在关外布置。迨四月二十二日。该督奏到撤师日期摺内。详陈关内外分扎各营。当经电谕、令将关外各营。一律撤回边界。勿逾定期。谕旨极为明晰。该督接奉后。自应懔遵办理。乃昨据李鸿章电称、法使接外部电。华兵在越者。尚未全退。核计四月二十二日电谕。已及两旬。何以尚未据该督电奏全数撤回。现在详约已定。基隆法兵已退。彼既如约办理。我若迁延撤兵之期。使彼有所藉口。不特澎湖法兵未肯遽退。且恐别生枝节。贻误大局。该督岂能当此重咎耶。究竟关外各军、及刘永福一军。于何日一律撤进关内。即著迅速电奏。所有历次电谕七道。著再钞给阅看。将此由六百里密谕知之。洋务　　

○又谕、岑毓英奏、已革云南巡抚唐炯、前官四川。办事认真。操守廉洁。此次身罹重辟。可否贷其一死等语。唐炯失误军机。罪由自取。刑赏大权。操之自上。岂臣下所得渎请。岑毓英代为乞恩。实属冒昧。著交部严加议处。寻吏部议、云贵总督岑毓英、照不应重公罪降二级留任例。从严加等。议以革职留任。得旨、著加恩改为降二级留任。现月摺包　　

○又谕、电寄岑毓英、据奏行抵文盘州布置要隘一摺。所陈办法。殊属误会。本日已明晰寄谕该督矣。详约已定。基隆法兵已退。岑毓英务将关内外各营。及刘永福一军。一律撤回关内。不准托词迁延。究于何日撤竣。速即电闻。电寄　　

○又谕、电寄刘秉璋等、前据刘秉璋奏、镇海口岸获胜。恳请奖励。当令将同知杜冠英等存记。即著刘秉璋、欧阳利见、查明在事出力各员。迅速择尤奏请奖叙。候旨施恩。电寄　　

○总理各国事务衙门奏、洋员赫德、金登干、商办议约条款。均能妥慎。请赏给宝星。得旨、此次中法议约。赫德、金登干、悉心商办。均臻妥协。实属始终出力。著传旨嘉奖。其所请给奖该二员之处。著依议行。至该总税务司等往来电信。所用银两。著该衙门查明支给。摺包　　

○又奏、英国拟在洋子角外花岛山。添设海线。引端上岸。叠与英使臣商订。暂时通融安设。俟英俄事定。即行撤去。惟洋人狡谲多端。难保不藉词尝试。惟有随时设法抵制。总以不准吴淞上岸一语。始终峻拒。俾免藉口而杜隐谋。允之。摺包　　

○以内阁学士钱桂森为广东乡试正考官。翰林院编修周銮诒为副考官。编修檀玑为广西乡试正考官。云南道监察御史丁振铎为副考官。翰林院侍读学士陈学棻为福建乡试正考官。编修张鼎华为副考官。外记注　　

○湖南提督周盛传丁忧。改为署理。赏假百日。回籍治丧。现
</div>
    <div class="pagination">
<a href="清实录光绪朝实录_page377.html">上一页</a><span>...</span><a href="清实录光绪朝实录_page373.html">373</a><a href="清实录光绪朝实录_page374.html">374</a><a href="清实录光绪朝实录_page375.html">375</a><a href="清实录光绪朝实录_page376.html">376</a><a href="清实录光绪朝实录_page377.html">377</a><span class="current-page">378</span><a href="清实录光绪朝实录_page379.html">379</a><a href="清实录光绪朝实录_page380.html">380</a><a href="清实录光绪朝实录_page381.html">381</a><a href="清实录光绪朝实录_page382.html">382</a><a href="清实录光绪朝实录_page383.html">383</a><span>...</span><a href="清实录光绪朝实录_page379.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
