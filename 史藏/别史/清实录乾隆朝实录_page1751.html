<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1751 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1751 页/共 1860 页
  </h1>
  <div class="content">
   ○以内阁学士萨哈尔济、为镶白旗蒙古副都统。　　

○丁酉。谕军机大臣等、廓尔喀侵扰后藏。前已令奎林赴藏督办。今保泰等奏称、贼匪于八月二十日已抵后藏。分围扎什伦布。并扬言欲分三路直入前藏等语。现在鄂辉成德等。已带领屯土番兵。分起前往。不日即可抵藏。谅贼匪自必闻风窜避。断不敢侵扰前藏。奎林自台湾取道抵藏、尚须时日。福康安素娴军旅。声势较大。或有必须到彼督办之处。亦未可定。著传谕福康安、接奉此旨。即迅速趱程来京。以便豫备前往。　　

○又谕、廓尔喀贼匪至扎什伦布。保泰闻信具奏。计已五六日。尚未抢掠扎什伦布。看来贼匪无能为。即所称分为三路。侵犯前藏之言。想亦虚声恐吓。断不能来侵前藏。至贼众久住扎什伦布。从何得食。不过在左近村堡抄掠。亦非长策。谅必不久遁回。岂能复至前藏乎。即或前来。成德亦将次到彼。且济咙呼图克图、业经抵藏。伊尚属晓事。可谕知济咙呼图克图。称大皇帝谕旨。廓尔喀如此肆行侵扰。大兵即至。但目下唐古忒等、未免心怀惊惧。务协力抵御。方能有济。济咙呼图克图。宜转告众呼图克图。鼓励僧俗。保护达赖喇嘛、班禅额尔德尼。同心捍卫。即大兵未齐。亦岂有不能固守布达拉庙宇之理。保泰等何至惶惧无措。不思经理之策。束手待毙。幸达赖喇嘛、未曾摇惑。倘误听其言。遽行移动。以致大众溃乱。则保泰、雅满泰二人。虽万死不足蔽辜。至所奏现今唐古忒等、俱怀惊惧。保泰等自应拣派数人。使之侦探贼势。作为耳目。何以祇知坐候噶布伦等禀报。若噶布伦等不行禀报。伊二人于一切情形。懵然罔觉。鄂辉成德抵藏后。著将保泰、雅满泰、传旨严行申饬。再成德抵藏时。贼匪甫行逃遁。即宜领兵进剿。若已出境远遁。即不必穷追。统俟明年雪消之后。再行进剿。鄂辉成德、此时务须迅速前往。不可稍有迟滞。至在藏贸易之巴勒布人等。现在鄂辉成德领兵多寡。卫藏情形。及明年添兵进剿各事宜。断不能隐瞒伊等。此内或有传送贼信之人。亦未可定。且此辈不过能铸佛像。造作金银器皿。即不留在藏。无甚关系。此等工作。内地匠役。多能为之。并非必须廓尔喀之人。鄂辉抵藏后、即将在藏之廓尔喀贸易人等、密行访查。此内有与贼递信。或形迹可疑者。俱解送来京。其余尽行逐令出境。一人不可遗漏。再保泰、护送班禅额尔德尼来前藏之时。扎什伦布有达木兵一百五十名。绿旗兵一百二十名。达木兵丁强壮。打仗奋勇。保泰自应留在后藏防守。何以反将达木兵带回。仅留绿旗兵一百二十名。适徐南鹏所报、又称兵八十余名。其四十名又归何处。此实保泰恇怯太过。多以强兵自随。不但置扎什伦布于度外。并弃徐南鹏而不顾矣。鄂辉成德于事定之后。查明据实参奏。　　

○吏部议覆乌噜木齐都统尚安咨称、哈喇巴勒噶逊新设粮员。应建衙署。该处操防兵丁三百名。酌拨数十名、就近工作。粮员岁需公费。照库屯晶河粮员例、岁支银一百两。额设书识一名。民书一名。召募充补。五年役满、照例办理。该处岁收民粮六百余石。应设立斗级一名。所需壮役、在迪化州壮役内拨给四名。仵作一名。在甘肃选拨应用。均应如所请行。从之。　　

○戊戌。上诣大高殿、寿皇殿行礼。　　

○还宫。　　

○谕军机大臣等、昨据鄂辉奏、廓尔喀贼匪已至后藏。必须多兵进剿。现已飞咨富纲挑兵二千名。由维西一路、出巴塘赴藏等语。贼匪扰至后藏。现在鄂辉成德等、先后带兵前往。贼匪自必闻风窜匿。况此时将届冬令。该处山高雪大。贼匪不能耐冷。势难久留。若此时即调云南兵丁、前赴该处。亦不能穷追冞入。驻劄藏内。守候需时。该处地方较小。不能容多兵久驻。以致拥挤。且藏内稞麦糌粑。采办不易。粮运维艰。再添滇兵闲驻该处。办理更为掣肘。朕意此事即须大举。亦当俟明眷厚集兵力。所有云南兵丁。届期再行前往。亦不为迟。著传谕鄂辉等酌量情形。若此时必须添兵剿办。刻不容缓。自可毋庸停止。如现在尚可无现此项兵力。即一面奏闻。一面飞咨云贵总督、及带兵将领。暂缓赴藏。总在鄂辉等、斟酌缓急情形。悉心妥办。并著传谕富纲、此时暂缓起程。在彼豫备。总听候鄂辉等、趱行咨会准信、再令赴藏。现在不必急于调发。致滋劳扰。　　

○己亥。孝慈高皇后忌辰。遣官祭福陵。　　

○谕、据乌尔图纳逊奏称、镶黄旗察哈尔三等侍卫德沁扎布、呈请将伊父那旺在时、所买土尔扈特人十户。共四十七名口。情愿纳进等语。著照乌尔图纳逊所奏。将德沁扎布纳进之土尔扈特十户。四十七名口。即著附入察哈尔旗分厄鲁特佐领。　　

○是日起。上以孟冬享太庙、斋戒三日。　　

○庚子。谕、据长麟奏江南苏州、常州、江宁等府属。本年因春夏之间。雨水较多。低洼地亩。间被淹浸。收成未免歉薄等语。江南苏州府等属、本年雨水较多。田禾间有被淹。前据长麟奏到、即令妥为查办。兹据该抚勘明苏州、常州、江宁等府属、极洼地亩。消涸较迟。仅能补种杂粮等项。不过薄有所收。虽据奏并未成灾。民力究不无竭蹶。所有苏州府属之长洲、元和、昭文、常熟、昆山、新阳、常州府属之无锡阳湖、江阴、江宁府属之江浦、六合等十一县。本年应完漕屯等米、六万六千余石。著加恩缓至来年秋收后。分作二年带徵。其应纳地丁等银、亦著缓至来年麦收后。一体完纳。又太仓州属之宝山县、并海州暨所属之沭阳县等三州县、所有本年垫漕银两。及应徵麦石地漕等款。一并缓至来春麦收后、分作两年徵收。以示体恤。该抚务须督饬所属。实力妥办。俾无力贫民。均沾实惠。毋使一夫失所。以副朕轸念民依。恩加无已至意。　　

○又谕曰、冯光熊覆奏、询明高璨在宁武府任内。听伊兄高玮、与代州丁忧知县贾辉结姻一摺。阅所奏情节。高玮与贾辉结姻时、高璨因有查审案件赴省。并未在署。迨回任查知。曾说高玮之非。并将媒人责处。是高璨之咎。止在不行禀办。尚无与本地绅衿交结往来之事。且高玮现已病故。无从究问。高璨著交部议处。至丁忧知县贾辉、曾任职官。乃并未服满。辄行议婚。甚属不合。贾辉著交部严加议处。　　

○又谕、每年赏给军机章京银两、不敷应用。办理公事。不无拮据。银库官员、所得养廉银两较多。著每年由银库郎中、员外郎、司库等养廉内。各出银五百两。赏给军机章京。以为公费。　　

○谕军机大臣等、朕明春巡幸五台。于三月内启銮。该处行宫坐落庙宇、不过略事扫除糊饰。均无庸另行修葺。著传谕冯光熊、督饬该地方官、诸事倍加撙节。即一椽一檩。亦不得妄有添建。该抚务须仰体朕意。妥协办理。断不可踵事增华。稍涉糜费。　　

○又谕、前次廓尔喀侵扰西藏边境时。鄂辉等将就了事。并未大示创惩。贼匪无所畏惧。又习见唐古忒怯懦。敢肆欺凌。是以此次复来滋扰。若不示以军威。则我军甫彻。贼匪复来。方欲进兵。贼已远遁。频岁劳师远涉。仍属无功。终非一劳永逸之计。朕意自明岁春融、厚集兵力。分路进讨。鄂辉资望较轻。恐难胜统兵重任。且鄂辉前在金川军营、尚系守备。奎林已为领队大臣。即成德彼时职分亦在鄂辉之上。今令奎林、成德、分路带兵。鄂辉在后路接应。则奎林、成德、转似偏裨。恐不相下。朕再四思维。竟须福康安前往督办。方足以资统率。福康安素娴军旅。识见较鄂辉为优。且奎林系福康安堂兄。平日尚称友爱。令其同办军务。想能和衷协办。迅速蒇功。至鄂辉平日带兵不甚奋勇。筹算亦不能周到。朕意即令鄂辉留驻藏地。办理粮运。毋须同在军营。况现在驻藏大臣、除奎林带兵外。祇有舒濂一人在彼。一切采办粮饷。及接运军糈等事。均关紧要。得鄂辉、舒濂、商同办理。更于军行有益。著传谕福康安。接奉此旨。即趱程迅速来京。候朕面授方略。　　

○又谕、廓尔喀所铸钱文。向卫藏行使。原为贪图利息起见。后又欲将旧钱停止。专用新钱。每银一两。祇肯用钱六个。固属贪得无厌。而噶布伦番众人等。与彼交易。亦不免图占便宜。彼此惟利是图。各不相下。以致复滋事端。但卫藏地方。行使廓尔喀钱文。总缘唐古忒人等、向与廓尔喀交易买卖。是以不得不从其便。今该贼匪反覆无常。肆行抢掠。昨已降旨令将在前藏贸易之人、概行逐去。即使廓尔喀震慑兵威。恳求纳款。亦断不准其再通贸易。是廓尔喀所铸钱文。卫藏竟可毋须行用。我国家中外一统。同轨同文。官铸制钱。通行无滞。区区藏地。何必转用外番币货。况伊将所铸之钱。易回银两。又复搀铜铸钱。向藏内交易。源源换给。是卫藏银两。转被廓尔喀逐渐易换。尤属不成事体。若于内地铸钱运往。程站遥远。口外又多夹坝。运送维艰。莫若于西藏地方。照内地之例、安设炉座。拨派官匠。即在彼鼓铸。驻藏大臣、督同员役监制经理。自可不虞缺乏。将来剿办事竣。鄂辉当传齐达赖喇嘛噶布伦等明白宣谕。以唐古忒人等懦怯无能。又复固执贪利。此次因伊等与廓尔喀换易钱文。纷争滋事。是以大皇帝为保护卫藏。派调大兵。前来剿办。俾僧俗番众。倚赖安全。所有廓尔喀贸易人等。俱不准其复来交易。永断葛藤。特于藏内鼓铸官钱。令其行用。伊等旧存廓尔喀钱文。概行销作银两。一律使用官钱。伊等当感激大皇帝爱护深恩。敬谨遵行。即可永资乐利。若狃于积习。不知感悟。仍欲与廓尔喀彼此交易。行使所铸钱文。则伊等竟系冥顽不灵。自贻伊戚。必将驻藏大臣。一并彻回。任听伊等所为。即使贼匪再来滋扰。亦不复过问矣。如此明白谕知该处僧俗番众、自当各知醒悟。遵照办理。至鄂辉摺内、又称后藏距廓尔喀甚远、粮运乌拉。更为掣肘。此时不进兵。断乎不可。若用兵大举。于事亦觉不值。看来鄂辉不免有仍前畏难、将就了事之见。廓尔喀原属无能。此时鄂辉成德等、先后带兵。前抵该处。贼匪自必闻风窜避。但必须慑以兵威。痛加惩创。俾知慑服。不敢再萌他念、方期一劳永逸。若少存将就了事之意。使彼无所畏惮。大兵彻后。彼必复至边境抢掠。又将作何办理。倘复须调兵进剿。是贼匪转得以逸待劳。反客为主。从来外夷。反覆无常。见兵威壮盛。即行逃窜。及大兵彻去。仍来窥伺。往往疲敝内地。用兵之道。当先发制人。若云道路遥远。粮运维艰。岂有贼匪能来。我兵难往之理。鄂辉等、惟当相度机宜。妥为筹办。俟兵力厚集。痛加剿杀。使之闻风胆落。不可先存迁就、致留后患。　　

○又谕、川省筹办粮饷、及察木多等处存贮米麦。藏地采买粮石。祇豫备现调兵丁支食。若明春大举进剿。调兵近万。现备军粮。自属不敷支用。军行以粮运为先。若临时稍有缺乏。则师不宿饱。安能使之枵腹进征。此时先事豫筹。源源接济。实为军兴要务。但近年办理军需。多有糜费。从前康熙五十七、八、九等年。雍正六年。俱曾出师西藏。调派滇省兵丁。即系由维西一路。出巴塘赴藏。所有粮运事宜。均有办定章程。川省滇省旧案。自尚齐全。孙士毅、富纲、谭尚忠、均系户部司员出身。孙士毅、费淳、又曾在军机章京行走。从前办理西藏旧案、想曾目睹。著即令孙士毅等、详查康熙雍正年间章程。仿照办理。不可照近年军需之例。稍有浮冒。西藏距川省万有余里。道途遥远。且口外均系番子地方。全赖乌拉运送。不能迅速。将来军营需用粮石。远赴川省调取。实属缓不济急。朕思察木多居适中之地。或将察木多等处、现存粮石。运送西藏。再将川省附近边界。备办军粮。拨补察木多存贮、续行运送。如此源源递运。庶可无虞缺乏。且打箭炉以外。土司地方、均系种植稞麦、并著孙士毅酌量情形。就近采买运送。道路较近。既可以豫备急需。又可以节省运费。于军务大有裨益。至鄂辉所奏藏地粮运维难。道途险远。未免有畏难之意。殊不知贼匪远来藏地。口食未闻缺乏。将来我兵冞入贼境。自当资粮于贼。鄂辉等到彼、务须会同成德、设法筹办。以利军行。总之粮饷为兵行要务。孙士毅等务须查照旧案。悉心妥办。不可稍有贻误。　　

○辛丑。孝敬宪皇后忌辰。遣官祭泰陵。　　

○谕、据嵩椿等奏称、锦州所属旗民驿丁屯户等、田地间有被灾。自五分至七分不等。请先行借给一月口粮。以资接济。所有应行赈济、蠲免、缓徵各事宜。另行具奏等语。著照嵩椿等所请行。但锦州地方、适遇风灾。人口房屋。多有伤损。复又被旱成灾。该将军理宜亲往查办。至宜兴系管理奉天府事务之员。又系户部侍郎。荣柱身为府尹。俱应亲往。朕尚以闾阎被灾。深切轸念。所有加恩事宜。无不迅速办理。嵩椿、宜兴、荣柱、何以竟不亲往。仅派协领前往查办耶。况嵩椿患病之处。摺内亦未声明。嵩椿等不行亲往查办。甚属非是。至奏被灾情形。原与刑部无涉。僧保住现署兵部事务。兹因被灾田地内、有驿丁田地、摺内列衔。并未亲身前往。亦属非是。嵩椿、宜兴、僧保住、荣柱、俱著交部严加议处。并著严行申饬。　　

○命祭酒瑚图礼、侍讲那彦成、在南书房行走。　　

○豁免奉天锦州府广宁县、乾隆五十三、四、两年分、因灾贷欠未完粮米七千六百四十七石有奇。　　

○是月。山西巡抚冯光熊奏、太原驻防满洲兵、原额五百四十名。乾隆五十一年。添设兵一百名。所需兵粮。准于山西各州县额设繁费内。每年抽拨银四千两充用。每年除支给新兵岁饷。并操演火药、加增闰粮外。所余之项。仅足制备弓箭鸟枪。所需盔甲腰刀。无项可动。今查臣标右营太原营、及大同镇标之神机库。俱有旧存盈余军装。系从前裁营汰兵。及删除额外军装案内。分交收贮。当即行文各标营派员挑出马盔甲六十顶副。步盔甲四十顶副。腰刀一百把。量为修整。令该兵等领用。报闻。　　

○陕甘总督勒保奏、甘省地处边陲。驻劄满汉重兵。每岁估拨兵粮。及供支料豆、需用浩繁。加以地方赈借等项。皆取给于仓储。必须积贮充盈。方可有备无患。甘肃各属常平原额、不敷供支。节次奏请买补。惟因缺数过多。随时采买。又必须俟丰收之年、始可办理。是以历年未能照额买足。查现在各属常平、实贮仓斗粮止二百六十余万石。已缺原额粮一百五十余万石。加以本年应支各项。及估拨来岁兵糈。又约需六十余万石。统计常平仓贮、共不及二百万石。仅存原额之半。若再有动用。愈觉不敷。本年甘省夏秋收成并有九分。自应乘此时采买。惟查各属缺额仓粮。为数尚多。若全行买补。有妨民食。此时请先采买一百万石。拟即由司分饬各厅州县领价采买。其价值仍照从前节次奏定章程。如果时价稍昂。即令报明停止。至所需银两、应先于司库酌款动支。报闻。　　

○四川总督鄂辉奏、前此查办廓尔喀人等、争占边界。未将伊等地租债帐、查明办理。草率了事。实难辞咎。现准保泰两次来咨、知会唐古忒人等惊惶失措情形。必须前往弹压。是以成德即于八月二十二日、酌带汉弁兵前往。今蒙恩令孙士毅驰驿前来、署理督篆。自当即便起程。一面飞咨成德、令其在打箭炉一带。暂候到彼更换回省。现有郭洛克贼番、抢劫青海牛羊一案。俟此案审结后、约计彼时孙士毅已离川省不远。即将印务交藩司暂护。臣即先行驰至打箭炉一带。将成德所带之能通番语屯土弁兵。分带驰赴后藏。将建昌镇总兵穆克登阿、松潘镇总兵张芝元、一并带往、协同妥办。得旨、已因汝等将就了事。致有此变。若再将就了事。其过谁当。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十七


大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。冬。十月。壬寅朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十七年时宪书。　　

○顺天府行乡饮酒礼。　　

○癸卯。谕军机大臣等、据苏凌阿等奏、贵州委员萧志翊、接运吴寿朋解京铅觔。吴寿朋押解领运时。在湖北地方。沉溺未获铅十七万八千一百斤。该处地方官、是否打捞全获等语。上年贵州委员吴寿朋、在湖北省之巴东、东湖、江陵三县地方。沉溺铅觔。迄今已一年有余。何以未经该督抚报明捞获数目。此项沉溺铅觔。至十七万八千余觔之多。若不上紧打捞。任其沉失。岂不可惜。著传谕该督抚等、严饬地方官。同该委员亲属。认真督令水摸。实力打捞。务期全数起获。并将曾否捞获若干觔之处。及委员如何治罪。据实覆奏。毋得久而生懈。致沉失铅觔。终无获也。寻湖广总督毕沅奏、黔员吴寿朋、沉溺铅船。经臣参奏。并饬分赔在案。嗣据巴东、江陵县。陆续捞获四万四千八百一十斤。尚未获铅十三万一千三百九十斤。现在江水稍涸。勒限打捞。不敢稍懈。得旨、实力为之。　　

○封闭四川兴文县葛藤山斗毛岩铁矿。从总督鄂辉请也。　　

○甲辰。上御懋勤殿。勾到湖南、浙江、情实罪犯。停决湖南斩犯五人。绞犯六人。浙江斩犯一人。绞犯一人。余一百四人、予勾。　　

○谕军机大臣等、据福崧奏、外委陈学明、所驾巡船一只。驶至太平县沙镬洋面。被盗拒伤。抢失器械。福崧现在亲往台州黄岩一带稽查督缉等语。上年浙江温州洋面。盗匪拒捕戕官一案。所有正夥各犯。俱系闽省拏获审办。浙省祇获盗一名。即广东崖州盗案。节据福康安等具奏。将首夥各犯。拏获多名。分别正法。严示创惩。而浙江海洋盗匪。未闻就获多人。今又有此事。可见福崧、陈杰、无能。并不严饬地方文武员弁。实力巡缉。岂不自知愧励耶。福崧现往该处。督率查拏。务将盗匪全数就获。从重办理。若再不认真督缉。致盗匪远扬。将来被闽粤二省拏获。福崧、陈杰、恐不能当其咎也。将此谕令知之。　　

○又谕、据广东督抚福康安、郭世勋奏、安南国王阮光平。派拨都督黎文认等、带兵驾船。在观澜海面。追获盗船。击毙落水二十余人。生擒二犯。业经就地处决。仍将前次赍去赏物。优加赏赉。以示鼓励等语。广东洋盗。因内地官兵追拏紧急。窜入安南洋面。前经福康安咨会安南。一体协拏。该国王即派拨兵丁。在外洋认真堵缉。上年据该国屯将范光璋、捕获盗犯。曾经优加赏赉。兹复据阮光平、派拨都督黎文认、带兵追获盗船。击毙多人。生擒匪犯二名。即行正法。不使稍稽显戮。具见该国王感激朕恩。力图报效。实堪嘉奖。著加恩赏给阮光平金花缎二匹。八丝缎二匹。红呢一板。果乾一匣。奶饼一匣。以昭优眷。黎文认、奉委缉盗。认真巡哨。甚属奋勇出力。亦著加恩赏给五丝缎二匹。用示奖励。至该国王前递到谢恩表文。其感戴悃忱。实属至诚流露。已于表文内用朱笔批答。著一并发交阮光平阅看。该国王渥受朕恩。仰邀褒奖。益当倍加感奋。不必差员及特表谢恩也。将此谕令知之。　　

○乙巳。谕曰、闵鹗元、前在江苏巡抚任内。于高邮州、句容县书役、伪串假票、侵那钱粮两案。迁延不奏。始则有意消弭。继复饰词掩盖。种种废弛贻误。其罪甚重。经大学士九卿、按律问拟。改为监候。本属罪所应得。但念闵鹗元、于高邮、句容二案。办理错谬之处。节经降旨查讯。实系徇庇属员。心存回护。任内尚无别项贪黩骩法情节。此等庇护徇私之事。各省督抚中。即不能保其必无。特未经败露。得以幸免耳。闵鹗元羁禁囹圄。已经岁余。且年逾七旬。著加恩即行释放。伊精力已衰。并非不可少之人。亦不足再加录用。著即令其回籍。闭门思过。闵鹗元、益当感激朕法外恩施。自知愧悔。　　

○又谕、前据镶白旗汉军都统德保、参奏云南勒休知府刘杰。久未归旗。拖欠咨追官项。降旨令富纲等严查。将刘杰同伊子刘门燮、刘灯、解部治罪。兹据该督抚查奏、刘杰有应赔铜厂银两。及另案粤盐余息。于勒休后留滇追缴。久未完解。据称、家有产业。尚可回旗变抵。及具报起程日期后。又复屡次藉病延挨。经该督抚派员管押。始行起程。是刘杰在滇。耽延至六年之久。明系有心逗留。不愿回旗。竟思藉患病为辞。久在外省居住。其罪实不可逭。刘杰、即著革职。发往伊犁效力赎罪。现在行抵何省地方。即著该省督抚截留。以己力由彼迳行发遣。若再逗留。著该督抚即行拏问。解京正法。伊子刘门燮、刘灯、俱著销除旗档。听其为民。所有应赔银两。即交该旗、将其家产入官变抵。以清官项。至富纲、谭尚忠、任听留杰在滇省久住。并不早为押令起程。均属不合。著交该部严加议处。　　

○谕军机大臣曰、伍拉纳奏、据延平府知府邓廷辑禀报、头运委员领解饷银。分装船只。行至长铁滩地方。有第七号饷船。误碰石梁。击碎船身。沉溺饷银二十鞘。现在设法打捞。已获六鞘。仍饬上紧捞获等语。此事殊不可信。向来各省运解铜铅船只。经行险滩。往往有奏报沉溺。至解运饷鞘。即有疎虞。亦系途中被窃。即如湖南芷江县驿、失去鞘银一案。审系更夫串通贼匪偷取。从未闻有饷鞘沉溺之事。其中必有串通偷窃、装点捏报情弊。不可不严行审究。况运送饷鞘。由水路行走。事所常有。若以经历险滩为辞。竟似解运铜铅。具报沉溺。将来必致任意偷窃。纷纷捏报。此端断不可开。著该督抚、即将此案亲提该委员、及丁役家人船户水手人等。严加根究。彻底查明。如有串通情弊。据实究办。将该委员参奏治罪。毋任捏饰朦混。致滋宽纵。其未获饷鞘。务须全行起获。倘不能足数。即著查明分别赔补。以杜捏饰之渐。将此传谕知之。　　

○吏部议奏、据江西巡抚姚棻奏、九江府知府达桑阿、因所属瑞昌县、窃犯越狱脱逃。部议降一级调用。请令加倍捐复知府。留省补用。查监犯越狱。案情较重。应不准其捐复。再查定例。凡降革人员在部呈请捐复。俱核明原案情节公私轻重。分别准驳具奏。原以详示甄别。严杜幸进之阶。近来外省督抚、每于缘事参处之属员、降革离任后。不论案情公私轻重。率行奏请捐复。甚或有不将被议原委声叙。朦混呈请者。实违定例。且启侥幸夤缘之渐。应请嗣后凡外省降革人员。督抚率行奏请捐复者。臣部概行议驳。从之。　　

○丙午。上御太和殿视朝。文武升转各官谢恩。　　

○谕、本日朕阅山西省情实人犯招册内。绞犯余文全一起。因恨伊胞叔余发、不行周济。起意将其年甫十二之幼子余兴成子、致死洩忿。随诓入场内。揪倒在地。用石连殴殒命。又绞犯孙式汉一起。因年甫十岁之小功堂侄孙宽汉子、携取所借铁抓欲走。该犯夺抓殴砍孙宽汉子倒地。忆及其父母相待刻薄。顿起杀机。用铁抓连砍殒命。以上二案。刑部均照原拟依尊长谋杀本宗卑幼律。问拟绞候。入于情实。办理未为允协。尊长致死卑幼。其情节轻重。原有区别。如卑幼果有不安本分、下流为匪等情。为尊长者。训诲不悛。恐贻羞族党。以致责打殒命。自应按照定律问拟。勾到时尚可不行予勾。若因挟嫌怀忿。輙倚尊长名分。故行殴打致死。甚或觊觎家赀。肆意凌虐。殴毙卑幼。且其中致绝人子嗣者有之。是其残忍已极。恩义断绝。即当以凡论。不得再援尊长之例。按照定拟。今余文全、因伊胞叔余发、不行资助。辄将大功服弟余兴成子、用石殴毙。孙式汉、因孙宽汉子、携取铁抓夺殴。忆及其父母相待刻薄。顿起杀机。是其致死缘由。实因图洩忿恨利己。惨毙幼孩。情节均属残忍。自应即以凡论。乃刑部仍照尊长致死卑幼律。拟绞候。引用例条。未免牵混。殊非弼教明刑之义。嗣后凡遇尊长谋杀本宗卑幼之案。其应如何分别案情、定拟罪名之处。著军机大臣、会同刑部。悉心定议具奏。　　

○又谕曰、孙士毅奏、新授浙江黄岩镇总兵诸神保呈称、现值廓尔喀滋扰后藏。情愿赴藏随同带兵进剿等语。所请甚属可嘉。诸神保、即著留于川省。遇有续调官兵。令其带往。俟有川省总兵缺出。即行补用。所有浙江黄岩镇总兵员缺。著海通保补授。　　

○谕军机大臣等、据奎林等奏、拏获图诱生番滋事匪徒。审明定拟一摺。该犯彭贵生、因与泉州人不睦。辄敢勾引生番出山。欲加杀害。以图洩忿。此事甚有关系。现已将该犯拏获。搜出书信。不致滋生事端。若此信寄到。而生番等顽悍无知。竟听从出山。将三角涌庄居住之泉州民人。妄为杀害。更复成何事体。岂能置之不问。必将生番痛加剿戮。又当致启衅端。所关非细。此等要犯。既经拏获、审出确情。自应立正刑诛。以示儆惩。乃奎林仍复拘泥请旨。殊不可解。况伊自任台湾总兵以来。于该处抢夺斗殴。及滋事不法匪徒。审明后即行正法者。不一而足。且有案犯情罪。尚不致即予立决。而以台湾民风犷悍。从重办理者。亦复不少。何独于此等勾引生番杀人洩忿。事关构衅重大之犯。转不敢请王命即行正法耶。奎林平日办事。于轻重缓急机宜。不能卓有把握。忽昧忽明。即此可见。是以朕于廓尔喀侵扰后藏一事。虑及奎林不能独当其任。复令福康安来京。面授机略。前往督办。奎林务当痛改旧习。倍加详慎。毋致临时稍昧事机。以期速蒇肤功。方为不负任使。至台湾为五方杂处之地。匪徒凶棍。最易滋事。奎林在彼力加整饬。有犯必惩。积习尚未能尽改。哈当阿到任后。于奎林办理得宜之处。总当仿照而行。若似此案之不知轻重。拘泥失当。则不可踵其所为。所有彭贵生一犯、即著处斩。其未获之饶阿俊、黄管二犯。著哈当阿等、饬属严密缉拏务获。归案审办。将此传谕奎林、哈当阿、并谕福康安知之。　　

○又谕曰、陈杰前经屡次获咎。朕加恩弃瑕录用。复授为浙江提督。自应感激朕恩。倍思奋勉。乃自到浙以后。祇系循分供职。并无认真出力之处。即如上年温州洋盗各犯。俱由闽省拏获。浙省仅获盗一名。又广东崖州盗案。节经闽粤督抚、饬属拏获多名。分别正法。而浙江未闻就获多人。可见陈杰任意疎懈。不能严饬所属。实力巡缉。致有巡船被劫之事。殊属有负委任。甚不称意。陈杰、著严行申饬。现在该提督前赴黄岩查缉。务将此案盗匪。迅速全行捕获。从重办理。若再不认真督缉。致令远扬。必将陈杰治罪。不能稍为宽贷也。今获犯否。将此谕令知之。　　

○协办大学士吏部尚书署四川总督孙士毅奏、臣于九月十五日。在梓潼接印任事。查成德、鄂辉等、先后派领汉屯兵二千二三百名。加调滇兵二千。察木多兵二千。及先期挑派换班兵丁一千二百余名赴藏。需用兵食。为数不少。西藏粮台。现存粮三千石。喇嘛商上。现有粮四千石。时届秋收。尚可采买二万石。并牛羊一万八千余只。我兵进藏后。若能迅速蒇事。兵粮尽足敷用。万一稍需时日。兵数又须加多。自当筹备充裕。应即在藏发价采买。至各粮台稞麦。计此番兵过。仅供支放。亦当乘时采买。现饬各台员、在附近部落采买备贮。至应用银两。现据藩司详动备贮军需一百五万两。酌拨支用。再省城由打箭炉出口。直至藏中。业照上届所定安设台站马匹。其自广元入境。至省城锦官驿。一体添设。以利文报。至军火铅弹。现饬令此次换台兵丁。顺便分起管运赴藏。并饬各标营补制豫备。听候拨用。臣即日驰赴打箭炉驻劄调度。谕军机大臣等、据孙士毅奏、筹办粮务事宜。可谓尽心筹画。所见均与朕意相同。廓尔喀贼匪。前来后藏抢掠。保泰等于前月二十五日。奏报情形。迄今已及九日。并无只字奏到。著传谕鄂辉、成德等、到藏后。即严询保泰等、将因何不奏报贼情之处。令其明白登答。据实速奏。鄂辉、成德、计此旨到彼。谅已先后抵藏。亦应将该处情形。速行奏报。以慰廑注。至粮石为军行要需。不可不豫为筹备。此次大兵赴藏。原为该处僧俗番众、保卫地方。自应给价令其采办。但前后藏地窄人稠。盖藏亦少。现在派调之兵为数已多。若再添滇省调往及内地官兵。该处所存稞麦。或至不敷支食。且恐滇兵未到。贼已先窜。多兵在彼驻劄。坐食数月。糜饷必多。著传谕鄂辉、孙士毅、斟酌缓急探听情形。如此时贼匪尚未窜回。必须多兵剿截即飞咨富纲将滇兵调发。倘贼已远遁。现在毋需此次兵丁将续调各兵概行停其派调。　　

○户部奏、河南虞城县监生杨淑、控银匠余盛耀等、包封钱粮。以完作欠。复串同县役刘成绪等、捏禀被冤。愿将地亩交官免累。请交该抚严审。得旨、此案所控情节。系蠹役舞弊。索诈浮收。案关田赋经徵。非寻常捏词可比。虽所称请将自置地三十余顷。全数交官。以免拖累之处。似非情理。但节次在巡抚藩司衙署控告。未经审结。不便再交该省巡抚审办。致滋回护。著派刘峨、吉庆、驰驿前往。提集人证。秉公研审定拟具奏。
  </div>
  <div class="pagination">
   <a href="清实录乾隆朝实录_page1750.html">
    上一页
   </a>
   <span>
    ...
   </span>
   <a href="清实录乾隆朝实录_page1746.html">
    1746
   </a>
   <a href="清实录乾隆朝实录_page1747.html">
    1747
   </a>
   <a href="清实录乾隆朝实录_page1748.html">
    1748
   </a>
   <a href="清实录乾隆朝实录_page1749.html">
    1749
   </a>
   <a href="清实录乾隆朝实录_page1750.html">
    1750
   </a>
   <span class="current-page">
    1751
   </span>
   <a href="清实录乾隆朝实录_page1752.html">
    1752
   </a>
   <a href="清实录乾隆朝实录_page1753.html">
    1753
   </a>
   <a href="清实录乾隆朝实录_page1754.html">
    1754
   </a>
   <a href="清实录乾隆朝实录_page1755.html">
    1755
   </a>
   <a href="清实录乾隆朝实录_page1756.html">
    1756
   </a>
   <span>
    ...
   </span>
   <a href="清实录乾隆朝实录_page1752.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
