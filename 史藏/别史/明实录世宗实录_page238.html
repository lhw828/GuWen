<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 238 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 238 页/共 518 页</h1>
    <div class="content">　　○甲申行大享礼于
　　玄极宝殿命成国公朱希忠代
　　○乙酉建秋报大典于大高玄殿禁屠停刑如例
　　○暹罗国王勃略坤息利尤池呀遣使坤应命的类等来朝贡方物赐赉如例仍从其请还所抽分货物以佐修船之费并给来使冠带
　　○戊子升翰林院修撰晁瑮为司经局洗马管国子监司业事
　　○庚寅命江西道御史吴遵提调南直隶学校
　　○改分守建昌等处副总兵都督命事马芳协守宣府
　　○辛卯致仕刑部尚书刘讱卒讱河南鄢陵人故尚书璟之子正德丁丑进士授宁国府推官
　　武庙南幸讱署芜湖县事中贵索馈不得执系诏狱罢官
　　上即位复原职寻擢御史升南京通政使司右参议历大理寺少卿佥都御史大理卿刑部侍郎南京右都御史工刑二部尚书改前职会任丘王联告讦狱兴株连缙绅四十余人讱悉核实以闻联伏法因蒙谴归卒年七十有七
　　○兵部请武举名额诏取八十五人
　　○壬辰荫提督两广军务兵部右侍郎王钫孙宪明大理寺卿马森子荧为国子生俱以三年秩满也
　　○甲申总督浙直福建胡宗宪福建巡抚王询等言今岁倭寇始犯泉州焚掠同安惠安等县继至福州攻毁福清永安等城既而蔓延于兴化突走于漳州分投流劫民受荼毒今督率将领统领水陆官兵擒斩过一千五百六十有奇即今内地稍宁荡平有日因上诸臣功兵部以闻诏赏宗宪询各银三十两纻丝二表里询仍升三品俸服参将尹凤十五两参议顾翀十两署都指挥王麟知府熊汝达等各五两署都指挥孙敖等行军门犒赏
　　○命宣府左参将雷龙充副总兵官分守建昌
　　○乙未锦衣卫指挥使刘鲸以病疏乞致仕内叙其父铎曾随侍
　　恭睿献皇帝  上以  皇考宗号已正鲸仍  恭睿称之词意悖谬诏革职闲住以兵部侍郎江东等不行参治切责而宥之
　　○丙申总督宣大张松言虏聚洗马林边外势必内侵左卫若由洪塘口则犯蔚州若至浑源广昌则南侵平刑若由宣府则下怀保逼近南山居庸乞申饬各镇巡官严加防守仍行总督杨溥哨探蓟镇虏营果尽西向速为策应  上命亟行拒剿毋致怠缓
　　○以本年二月内延绥清水营镇北墩等处失事下参将陶希皋等于按臣逮问余获功死事官军并勘明恤录
　　明世宗肃皇帝实录卷之四百七十六


明世宗肃皇帝实录卷之卷之四百七十七
　　嘉靖三十八年十月戊戌朔钦天监进明年大统历颁赐文武百官
　　○时享  太庙遣驸马许从诚代
　　○原任南京工部左侍郎为民程文德卒文德浙江永康人嘉靖己丑进士第二授翰林院编修以编修扬名论吏部尚书汪鋐连下诏狱谪信宜典史历升兵部主事郎中广东按察司提学副使南京祭酒礼部侍郎改吏部寻加翰林院学士掌詹事府事教庶吉士简选玄文文德素讲理学所撰不称旨会推南京吏部尚书  上疑文德欲脱不经之奉特旨调前职文德＜锍-釒＞辞劝上享安静和平之福  上益怒以为谤讪削籍为民及卒贫以无殓文德笃学修行称为儒者然好谈当世之务率迂阔而难行虽尝自以其学未究于用而识者不以为然后赠礼部尚书谥文恭
　　○添设广东广宁县隶肇庆府先是提督两广都御史王钫巡按御史潘季驯等奏迩者揆梅扶黎诸巢寔四方亡命渊薮糺盘流劫比比为地方害虽时加剿荡旋复聚结盖由山峒深僻奸盗易匿致然今当大兵龛定之余宜为地方善后之计请于潭圃地方开设县治分割四会县大平相榄大圃等地方十一图隶之设县官建儒学如裁减例用以据险守要防遏夷酋仍于龙口水立屯田千户所移四会后千户所官军并肇庆二卫中前二所屯军驻彼耕守移金溪巡检司于双车圃以控龙口之东而厚集兵卒于南绥辅之移扶溪巡检于扶落口以防龙口之西而厚集兵卒于鹭鸶坪辅之俱改属新县庶便弹压诏俱从之赐县名曰广宁
　　○总督都御史张松奏大同灾伤宗室禄米缺乏乞暂借该镇今年主兵银四万两及催河东山西岁运钱粮相兼支放候帑银至日补还户部议覆报可
　　○巡按御史孙用上言居庸关南口原设有抽分官每岁支□税银七百两送隆庆卫与原编均徭相兼供应近因宣大荒歉商贩不通无从抽税始徵关军票银代之今岁稍豊商货出入渐多宜议复抽税课以省各军票银之费户部覆议从之
　　○以水灾免顺天河间保定永平等府及大同镇税粮有差
　　○己亥  孝洁皇后忌辰  奉先殿行祭礼遣清平伯吴家彦祭  陵寝
　　○论八月间虏犯土木守臣不能防御罪革参将赵臣任并把总阎镇百户萧钺俱下巡按御史逮治佥事张时降级调用总兵李贤戴罪杀贼有功游击王孟夏等阵亡游击董国忠守备安国中军官张宝行按臣备查明实奏闻
　　○巡抚应天都御史翁大立言盐城参将杨尚英生长海滨长于水战苏松参将蒋环防御杨州长于陆战乞将尚英调苏松环调盐城报可
　　○辛丑升山西道御史黄季瑞为大理寺右寺丞
　　○山东沂州地震
　　○修理  恭仁康定皇帝陵寝香殿厨库等所
　　○壬寅总督浙直福建都察院右都御史兼兵部右侍郎胡宗宪以给事中罗嘉宾等劾其不职引疾乞解任优诏慰留之
　　○查理边储工科左给事中梁梦龙参劾原任巡抚延绥都御史王轮原任兰州管粮郎中陈灿各贪纵不职宜罢佥事王用贤等综理无法宜并究治诏革轮职闲住灿为民用贤等令巡按御史查明具奏
　　○癸卯巡抚贵州都察院右副都御史高翀三年秩满荫其子兖为国子生
　　○总督湖广川贵侍郎石永以本年三月内恶苖攻劫营哨杀死官军劾奏防守清溪堡千户武安邦弛备无勇全军几覆守备镇筸沅州指挥使史淮参将李明元等俱欺罔失援诏以安邦等付按臣逮问
　　○甲辰以旱灾免直隶苏松等府税粮及改折运粮有差仍行有司赈济
　　○山西都司署都指挥佥事艾梓充右参将分守大同北东路
　　○乙巳旌表北直隶等处义夫一人节妇五人烈妇八人
　　○丙午升浙江左布政使陈仕贤为都察院右副都御史巡抚湖广
　　○以灾伤免浙江杭州嘉兴湖州金华等府税粮及将本年起运粮米改折有差
　　○辛亥升浙江右布政使吴桂芳为本司左布政使
　　○壬子遣武安伯郑昆等为正使持节翰林院修撰唐汝楫等为副使捧册封赵府翊鏴为洛川王高氏为洛川王妃载土□兑为襄邑王载堂为广安王徐氏为广安王妃周府袁氏为周王妃勤烰为内卿王苏氏为内乡王妃王氏为浦江王妃益府载土□睘为安东王郑氏为安东王妃载＜土充＞为舒城王载土□集为阜平王李氏为阜平王妃载壤为铜陵王张氏为铜陵王妃唐府宙棨为荡阴王代府鼐钧为新宁王德府翊鐖为堂邑王翊鑅为利津王载土□座为泰安王董氏为临胊王妃沈府珵坦为保定王李氏为安庆王妃荆府杨氏为德安王妃吉府翊铉为谷城王张氏为龙阳王妃载垿为遂昌王载＜土耑＞为嘉定王载墋为景宁王晋府表相为西河王孙氏为鲁府阳信王妃
　　○癸丑命神枢营佐击将军吕渊充左参将分守宣府独石马营湖广都司署指挥佥事常勋充左参将提督四川叙泸坝底延安游击将军王升充参将分守延绥西路
　　○乙卯诚孝昭皇后忌辰遣恭顺侯吴继爵祭  献陵
　　○丙辰升浙江布政使司右参政刘焘为本省按察使
　　○以灾伤免福建兴化福州二府所属州县税粮有差
　　○发太仓银二万两于蓟镇备客兵粮刍
　　○戊午荫阵亡温州府同知赠右参议黄钏子文烨为国子生
　　○以灾伤免辽东广宁定辽左等二十五卫所屯粮有差
　　○提督两广侍郎王钫言广东肇庆府泷水阳春等州县黄三坑附近铁场石人等巢夷寇梁德业等猺贼盘永贤刘世正等恃险啸聚流劫有年官兵屡征不克近因倭寇已平其所调协剿目兵方至臣计同知府卢璘出夷徭不意顺督前兵密行鹏巢擒其有名首恶余党角□羊散地方以宁谨列上诸臣功罪请分别赏罚以示惩劝兵部覆议  上命升佥事殷从俭俸一级赏原任佥事经彦采分守参政吴桂芳各银十两知府卢璘等准赎千户谢一奇等付按臣逮问
　　○兵部郎中徐善庆奉敕勘蓟镇各营补练土兵还备言蓟镇各区土兵额数耗减营伍单弱之实因列上玩愒废弛诸将罪状谓分守马兰谷参将黄演昌平游击将军方振三屯营坐营指挥柴良弼补练无功当降级分守太平寨署参将事李珍分守镇边城参将张钦通州游击崔经前愆莫赎当重罚分守建昌副总兵马芳分守密云副总兵袁正分守石门参将佟登分守墙子岭参将黄龙则训练颇精当奖赏署都指挥镇守昌平副总兵祝富补军已完大宁领班都司曹勋善恤班军当复其原级诏振良弼各降署职二级珍等夺俸半年演降俸一级芳等行军门奖赏富勋准复原级
　　○提督两广侍郎王钫言倭贼水陆登犯攻围城邑官兵与战前后擒斩一百七十三名颗夺回被虏男妇称是余党悉遁一时获功失事诸臣请分别赏罚兵部覆议得旨赏钫及豊润伯曹松各银三十两纻丝二表里知县林丛槐十两海道副使林懋举等准赎有参议田扬夺俸两月知县李奇俊等免究署都指挥孙敖等付按臣逮问
　　○己未未封杨氏薨赐号曰常嫔祭葬如例
　　○修理  孝陵工完诏赏魏国公徐鹏举临淮侯李庭竹守备太监何绶南京兵部尚书张鏊工部尚书潘恩各银二十两纻丝二表里右侍郎林庭机十五两一表里南京吏科给事中归大道等各十两营缮司署郎中陈瑞龙升一级虞衡司署郎中丁自申等各升俸一级余皆赏赉有差
　　○辛酉以瑞雪及秋祥叠降诏法司停今岁行刑
　　○壬戌乐平王府庶人偕涵有罪赐死降其子辅国将军旭＜木昂＞为庶人涵暴戾不孝幽闭其毋而欧毙之＜木昂＞亦淫凶相济抚按官奏闻其恶故也
　　○癸亥升浙江按察司副使刘景韶为按察使仍管淮扬海防叙录平寇功也
　　○甲子赐沈王恬烄书堂名额曰修业
　　○江西抚按官何迁等言闽浙徵调广兵千总刘凤杜朝用纵兵焚劫督押守备伯永福等党比需索请加重惩以杜后祸  上命按臣逮凤朝用赴京其永福并土夷头目等付各按臣逮问
　　○总督胡宗宪等言崇明三沙倭贼流突江北参将丘升身经百战屡立奇功临难奋勇竟陨锋镝若概从阵亡之科寔有未尽之论请厚加恤典以慰忠魂佥事熊桴前罪当惩后功足赎请宥其罪又言今后死事之臣以有功而又能死事为一等虽无功而能忠于所事者次之勤无可录而事适不幸者又次之其或失机偾事身虽故仍须显夺请定列死事之条立为轻重画一之法兵部覆议  上从其言丘升比照宗礼事例赠都督同知荫一子指挥佥事世袭其余战功俟查明于祖职上承袭立祠死所岁时致祭贷桴不究
　　○  大玄都殿工完诏内官监太监袁亨荣现加恩二等樊英一等镇远侯顾寰工部尚书欧阳必进雷礼都督陆炳各赏银五十两纻丝二表里工部侍郎卢勋张舜臣各三十两兵部侍郎刘采殷学各二十两俱一表里工部右侍郎徐杲升左侍郎仍银四十两纻丝二表里锦衣卫指挥严鹄工科右给事中刘畿狭西道御史苟頴各升俸二级仍赏银二十两纻丝二表里工部郎中周贤宣升俸一级吴遵晦等各银五两
　　○乙丑总督蓟辽保定军务兵部尚书杨博言虏首辛爱等纠合套虏环驻边外往来窥伺今时当撤兵恐虏得乘隙议将延绥游击常龄一营官军更留一年因原游击叶兰宁夏游击万国二营官军暂留防春其余通行掣放以恤久戍  上允之已召博回部管事复原任兵部尚书许论职兼都察院左副都御史代之
　　明世宗肃皇帝实录卷之四百七十七


大明世宗肃皇帝实录卷之四百七十八
　　嘉靖三十八年十一月戊辰朔以□田收获赏督理农事户部侍郎高燿彩叚羊酒郎中刘效祖绢二疋
　　○壬申  恭让章皇后忌辰遣中官祭  陵寝
　　○丙子诏以宋儒朱熹原籍直隶婺源县子孙世袭五经博士熹祖居婺源后以游宦移家建安两地皆建有祠宇  国朝官其一人为五经博士世袭奉建安祀  上登极有请官婺源朱氏子孙奉祀如建安者许之乃以朱墅为五经博士然未有世袭明旨也至是墅老请授其子镐礼部议官以奉祀祀既世承则官亦应世授诏从其议
　　○巡按直隶御史陈志言江北频值兵荒请将三十九年分备用马匹再改折一年以醒民困  上特允之后不为例
　　○丁丑南京大理寺卿叶镗三年秩满荫其子济美为国子生
　　○未封张氏薨赐号常嫔祭葬如例
　　○福建抚按官王询等言黄崎漳港等倭突攻福清长乐逼近会城屯住洪塘南台等地而中路游兵参将曾清束手无谋分守参将王麟受财买港备倭张侨张建莭等防御无功指挥魏宗瀚陈孔诚等贪货致寇海道副使邵楩调度失策均宜重治诏革清麟任并侨宗瀚等付按臣逮问楩夺俸三月
　　○苏州自海寇兴招集武勇诸市井恶少咸奋腕称雄杰群聚数十人号为打行扎火囤诓诈剽劫武断坊厢间是年岁会岁侵各郡邑时有攘窃应天巡抚翁大立既莅任则严禁缉之访扎火囤诸恶少名檄府县捕治督责甚急及十月大立携孥来苏州驻劄诸恶益惧则相与歃血以白巾抹额各持长刀巨斧夜攻吴县长洲及苏州卫狱劫囚自随鼓噪攻都察院劈门入之大立率其妻子踰墙遁去诸恶乃纵火焚衙廨大立所奉敕谕符验及令字旗牌一时俱毁诸恶复引众欲劫府治知府王道行督兵勇却之将曙诸恶乃冲葑门斩关而出逃入太湖中官司遣兵四散摉捕获首从周二等二十余人事闻  上命大立戴罪严督克期殄灭以靖地方知府王道行等知县柳东伯等住俸勒限捕贼指挥朱文正等付按臣逮问
　　○录本年正月甘肃山丹等处死事功赠守备副千户谢天赉都指挥使把总指挥王卿刘继忠都指挥佥事百户黄堂正千户仍各袭升其子如例
　　○戊寅巡抚福建都察院右佥都御史王询以疾乞致仕许之
　　○己卯大玄都殿建一阳钦天宝典诏诸司停封事九日
　　○狭西督抚王梦弼等言哈密系我属卫久为土鲁畨所并近土鲁畨王沙速坛之子脱列速坛乃复占据哈密哈密夷庶虎尔的等被其残虐田禾悉为蹂践饥寒迫切携孥内附别无意外奸谋请分发甘肃寄住哈密国师都督拜言孛剌等各部下随住钤束仍将精壮选充夷军通事食粮随操事下兵部覆言虎尔的等六十四名口内系哈密属夷者许令拜言孛剌等钤束或收充夷军若系土鲁畨者须厚给饩廪俟回夷朝贡之期带回本国诏可
　　○兵部议上本年九月内虏众入犯宣府洗马林蔚州川等处文武诸臣功罪总兵官李贤参将郭震守备汤臣署参将苏澄守备秦鹏游击周应岐参将朱云汉或先时设备不严或临敌逗遛不进均当究治大同巡抚都御史李文进总兵官刘汉王怀邦副总兵赵苛游击王孟夏副使王之诰参议杨巍或督兵策应或指授机宜均当叙录宣府巡抚都御史迟凤翔总督张松调度虽勤疏虞不免罪当量论得旨贤震姑各降俸二级戴罪管事凤翔夺俸半年松策励供职云汉等革任并澄付按臣逮问文进汉怀邦各赏银二十两纻丝一表里苛等各十五两之诰等各十两
　　○诏改狭西渭南醴泉隆德汧阳石泉沔县汉阴七县径隶各府七县皆州属以抚按官言其不便改之
　　○庚辰以冬至节遣恭顺侯吴继爵玉田伯蒋荣彭城伯张熊成安伯郭应乾分祭  八陵都督沉至祭  恭仁康定景皇帝中官祭  恭让章皇后都指挥王极祭  孝洁皇后及  哀冲  庄敬二太子各陵坟
　　○辛巳大祀  天于  圜丘先期视牲请配及是日行礼俱命成国公朱希忠代公张溶徐延德大学士徐阶李本分献
　　○壬午文武百官各朝服诣大朝门行五拜三叩头礼奉表称贺
　　○免百官宴赐节钱钞王府进贺人员及四夷朝贡使仍宴于阙左门
　　○升浙江左布政使吴桂芳为都察院右佥都御史巡抚福建
　　○乙酉  孝惠皇后忌辰遣清平伯吴家彦祭  茂陵
　　○  孝烈皇后忌辰  奉先殿行祭礼遣武定侯郭守乾祭  永陵
　　○己丑户部议覆辽东抚按官侯汝谅等言宁前官军今值凋敝年额月粮宜量加本色三月悉依时价官为籴买给散俟丰年即止新调集河西卫所有马官军千余数往宁前团练其岁增粮刍宜入年例之数报可
　　○庚寅从楚王英＜火佥＞请加封其嫡母妃吴氏为太妃生母王氏为次妃
　　○赵王厚煜以疾请暂令第四子成皋王载垸代行礼仪从之
　　○朝鲜国王李峘遣陪臣礼曹参判尹毅中等来贺冬至献马及方物宴赉如例峘并奏今年五月有倭寇驾船二十五只抵彼国海岸峘遣官兵李铎等剿杀尽绝及获所掠中国民陈春等三百六人内招通倭向导陈得等十六人即令毅中等携致阙下诏嘉峘忠顺降敕奖励赏银一百两锦四叚彩叚十二表里仍赐铎及毅中通事尹恕弘等各银币有差陈春陈德等令都察院审究明白具奏
　　○巡抚辽东都御史侯汝谅言辽左故称乐土守巡官悉无兵寄迩边务日棘请以分巡东宁道带管广宁等处兵备分守东宁道带管海州等处兵备各给敕书责成整饬部覆报可
　　○查勘倭情给事中罗嘉宾等条上海防四事一定督抚驻劄谓总督之权关系甚重必所处适中乃可相机调度请今后总督官如值风汛或移宁台或移嘉湖悉心区画务收战胜攻取之绩一禁专泥信地各该将领平时各照所管关隘加谨防守若遇贼势重大攻劫城池不论远近星驰赴援如执信地为词不行策应者论罪一修要害卫所沿海旧有关隘各设卫所诚据险扼吭之要策今兵纪渐废请行督抚兵巡等官备查各卫所隶关港几处原设兵船火器若干责其把守防御务臻实效一重临海府分浙东宁台温三府实居海冲一遇风汛首被其害然宁温犹有海道总兵兵备参将而台州一府未尝设官总理请行军门督令分巡佥事驻劄台州后有铨授将驻劄地方分管道分填注文凭以示责成部覆报可
　　○巡按福建御史樊献科查勘倭寇犯海口等处参论诸臣功罪诏指挥刘继良等戴罪杀贼把总王鏊等各赏银十两参将尹凤等准赎指挥张侨等各夺俸二月百户冯城等赎完发落指挥王洲等付按臣逮问
　　○怀仁王府庶人聪氵□愁先以罪发高墙遗其母张氏及子俊棁居府母以贫故售其府第聪氵□愁寻宥归忿怨其母幽之溷厕损其饮食妻窃与之食氵□愁益怒操挺逐母掊击之致毙事闻诏抚按勒令自尽
　　○癸巳总督浙直右都御史胡宗宪言团练乡兵实为减革客兵之渐而有司视为虚文终鲜实效惟杭州府知府陈柯同知唐尧臣通判王时拱知县李承式等能率励生员周绮练兵有成请录以示劝诏赐柯尧臣各银二十两时拱承式各十五两吏部遇缺升用绮等行军门重加犒赏
</div>
    <div class="pagination">
<a href="明实录世宗实录_page237.html">上一页</a><span>...</span><a href="明实录世宗实录_page233.html">233</a><a href="明实录世宗实录_page234.html">234</a><a href="明实录世宗实录_page235.html">235</a><a href="明实录世宗实录_page236.html">236</a><a href="明实录世宗实录_page237.html">237</a><span class="current-page">238</span><a href="明实录世宗实录_page239.html">239</a><a href="明实录世宗实录_page240.html">240</a><a href="明实录世宗实录_page241.html">241</a><a href="明实录世宗实录_page242.html">242</a><a href="明实录世宗实录_page243.html">243</a><span>...</span><a href="明实录世宗实录_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
