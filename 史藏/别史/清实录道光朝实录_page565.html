<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 565 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 565 页/共 848 页</h1>
    <div class="content">○丙申。祫祭太庙上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○遣官祭太岁之神。　　

○谕军机大臣等、有人奏、浙江水师操防巡缉。诸形废弛。战船亦多缺损。盗贼窥伺劫夺频闻。本年夏间有盗船数十只。停泊温州宁波等处海口。该道府均驰赴查看。而水师提督任意迁延。虽经该抚行催。并不督兵前往等语。提督统辖水师洋面。查缉巡防。是其专责。若如所奏、平日既因循废弛。临事复迁延畏葸。尚复成何事体。著钟祥即严密查访。本年夏间曾否有盗船游奕。该道府是否前往查看。该提督何以未往查办。据实具奏。不得稍有瞻徇至所称战船既多缺损。而乍浦缺损尤多。率皆以旧代新。不堪驾驶。祇凭一闲曹同知经管其事。往往假手书吏人等代办冒销。每滋流弊。著钟祥详细查明。应如何核实办理之处。妥立章程一并具奏。将此谕令知之。　　

○丁酉。上御保和殿。筵宴朝正外藩。科尔沁、巴林、喀喇沁、奈曼、敖汉、苏尼特、阿巴噶、扎赉特、翁牛特、乌珠穆沁、鄂尔多斯、喀尔喀、土默特、土尔扈特、青海、察哈尔、王贝勒、贝子、公、额驸、台吉、塔布囊、及朝鲜、琉球国使臣、随文武大臣依次就坐。诸乐并作。上进酒。召左翼科尔沁卓哩克图亲王巴图。达尔汉亲王索特纳木彭苏克。郡王多克默特。巴林扎萨克郡王那木济勒旺楚克。奈曼扎萨克郡王阿宛都瓦第扎布。敖汉郡王干咱巴拉。苏尼特扎萨克郡王布尔呢锡哩。阿巴噶扎萨克郡王阿尔塔什第。郡王萨尔济勒多尔济。扎赉特扎萨克贝勒拉木棍布扎布。科尔沁扎萨克贝子济克默特。右翼喀尔喀车臣汗阿尔塔什达。扎萨克亲王车登巴咱尔。额林沁多尔济。扎萨克郡王托克托瑚图噜。图克济扎布。喀喇沁扎萨克都楞郡王色伯克多尔济。土默特扎萨克贝子德勒克色楞。至御座前赐酒成礼。　　

○是年。旌表孝子江苏等省徐鸣瑞等三十九名。孝友、山西等省王之翰等五名。义士、安徽张岭等三名。孝女、直隶等省李淑等八口。孝妇、江苏等省缪徐氏等十口。守节合例、宗室泰秀妻完颜氏等十六口。满洲马甲福珠礼妻伊尔根觉罗氏等一百十一口。蒙古双珠妻逊佳氏等三十五口。汉军庆儿妻韩氏等三十二口。内务府福克金布妻董氏等五口。各省驻防于泽妻金氏等一百七十五口。奉天等省孙承先妻薛氏等一千五百三十口。夫亡殉节、直隶等省冯荣堂妻邵氏等五十四口。未婚守志、直隶等省卢成德聘妻汪氏等二十三口百岁寿民妇、山东等省田赐等六十一名口。五世同堂、山东等省王嘉行等七十家。九世同居、甘肃席世恩一家。各给银建坊如例。　　

○一产三男、浙江等省徐景美妻朱氏等六家。　　

○会计天下民数谷数。直隶等省通共大小男妇四万九百三万八千七百九十九名口。存仓米谷三千八十二万八千八百四石四斗一升八合一勺。　

大清宣宗效天符运立中体正至文圣武智勇仁慈俭勤孝敏成皇帝实录卷之三百十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。春。正月。戊戌朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣、诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

○晋封惠郡王绵愉为亲王。　　

○庚子。高宗纯皇帝忌辰。遣官祭裕陵。　　

○上诣奉先殿。寿皇殿。行礼。　　

○谕内阁、前因给事中苏芳阿奏称、阜城门外匪徒强劫。地方员弁。有讳匿情事。当交步军统领衙门及各该城拏究查参。兹据奕经等查明参奏。所有讳盗不报之守备庄杰、著即革职。外委韩国泰、著即责革。俱著令其随营缉拏正贼。其未能查出本汛失事之守备高鉴、袁士英、著先行交部议处。仍摘去顶带。勒限严缉。各本哨千总景清、赵邦庆、本司把总郎焕、吕国玺、外委张源、孙加禄、著即重责。俱摘去顶带。仍与各兵目按限比责。其呈报各案正贼。仍著督饬上紧查拏。务获究办。傥限满无获。再行严参惩办。　　

○又谕、朕于三月初四日由宫内启銮。初七日祗谒东陵。礼成后。于初十日驻跸南苑。十五日回圆明圆。所有应行事宜。著各该衙门照例敬谨豫备。　　

○壬寅。上御紫光阁。赐蒙古王贝勒贝子公台吉及外藩使臣等宴。并赏赉有差。　　

○癸卯。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○缓徵直隶武强、束鹿、盐山、庆云、钜鹿、曲周、磁、大名、新河、武邑、宁晋、深、饶阳、安平、天津、静海、沧、南皮、宣化、青、永年、邯郸、阜城、二十三州县上年灾歉村庄新旧额赋。　　

○缓徵山东章邱、邹平、长山、平原、聊城、馆陶、潍、高密、临清、夏津、武城、邱、济宁、鱼台、十四州县及德州、东昌、二卫上年被水被旱雹被虫庄屯新旧额赋。　　

○贷陕西凤、安定、定边、靖边、榆林、葭、怀远、府谷、神木、九州县上年被雹被旱灾民口粮耔种。　　

○甲辰。世祖章皇帝忌辰。遣官祭孝陵。　　

○上诣绮春园问皇太后安。　　

○谕内阁、上年九月间有领催富克精阿在道旁叩阍。该犯系当差旗人。该管大臣及官员等失于觉察。曾经交部分别议处。昨在宫门外道旁叩阍之江西民人熊得恒、其形状语音。迥异当差之人。如果认真稽查。何难即时拏获。乃该地方员弁漫不经心。管辖懈弛。非寻常疏忽可比。著该管大臣据实查明。从严参办。　　

○又谕、汤金钊等奏、审拟金贵宝京控命案一摺。此案安徽前任旌德县知县何钟兰、审理命案草率。通详缉凶。安庆府知府刘耀椿、颍州府同知徐青照、虽经究出正犯。审理究未得实。俱著交部分别议处。其失察逃徒回籍滋事、及在监代写呈词之各该管官。著查取职名。交部议处。至该县礼村留村等处月会印子钱等项名目。重利盘剥。为害贫民。著该抚严行禁止。利债概免追偿。仍责令该县知县随时稽查。以安闾里而杜讼端。　　

○谕军机大臣等、据御史周春祺奏、武弁养匪害民。伍长盗米病丁一摺。著汤金钊、吴文镕、于浙江查办事竣。前赴江南。按照摺内所指各款。审讯办理。佃湖营把总翟九龄、大河三帮伍长周维翰、身充武弁运丁。胆敢营私骫法。如果属实。必应从严惩办。以警刁顽。原摺著钞给阅看。又麟庆奏、请修理惠济福兴两闸。估需工料银二十万两。已降旨饬户部照数拨给。惟此项工程。应否修理。动用款项。有无浮滥。该河督据该道厅等勘估详报。有无听受朦混之处。著汤金钊等访查明确。据实具奏。麟庆原摺。一并钞给阅看。将此谕令知之。　　

○乙巳。谕内阁、保昌等奏、驼只变价银两。请量为变通一摺。乌里雅苏台余賸孳生驼只变价银。及城工节省银。现共存银二万五百八十余两。据该将军等请将前奏发商生息之处停止。著照所请、将现在赏给驱逐哈萨克之喀尔喀官兵俸赏行装银二万四千余两。即由此项动支。其不敷银两。仍在乌里雅苏台库贮正款项下添补。至所称各处岁修共需银二百两。著准其于乌里雅苏台房租园租项下动拨给发。该部知道。　　

○又谕、奕经等奏、遵旨查明未能查出民人叩阍之该管地面员弁。请分别议处一摺。除该管弁兵业经该衙门从重惩办外。所有值日稽查之树村汛守备善福、著交部严加议处。管辖之副将蒋柏龄、参将王万春、游击邓朝梁、及专汛都司雷树勋、均著交部分别议处。奕经、联顺、恩桂、著一并交部察议。　　

○又谕、此次失察道旁叩阍民人之圆明园副护军校富尼音泰、护军尼克团布、连祥、倭哩布、霍津、喀尔玛善、阿克扎琅、喀勒春泰、托云、托云布、著一并责革。　　

○调盛京熊岳副都统张仙保、为江宁副都统。山海关副都统祥厚、为熊岳副都统。镶黄旗蒙古副都统裕瑞、为山海关副都统。　　

○贷湖南武陵县上年被水灾民耔种。　　

○贷甘肃皋兰、固原、宁、环、秦、五州县上年灾民口粮耔种。　　

○丙午。谕内阁、据凯音布奏、代苏廷玉谢恩一摺。苏廷玉现任四川臬司。本有奏事之责。前降补臬司时。曾经自行具摺谢恩。乃于降旨拔去花翎革职留任后。复禀请凯音布转奏谢恩。殊属非是。凯音布不即将原禀驳回。辄据情代奏。亦属冒昧。凯音布、苏廷玉、均著交部议处。　　

○谕军机大臣等、本日据邓廷桢、怡良、片奏查办粤省鸦片烟情形。朕详加披阅。具见肫诚为国之心。惟当此可乘之机。仍应督饬文武员弁。趁势严拏。毋稍松懈。务使根株净尽。痼弊全除。烟贩浸灌各省海口。虽到处可通。而该省为出入门户。如果认真堵截。则浸灌渐少。吸食者无从购买。日就肃清。林则徐计早晚到粤。该督等仍遵前旨。协力同心。尽泯畛域。勉之又勉。以副委任。至林则徐前此面奏请。颁发檄谕晓示外夷。著与邓廷桢酌商。是否可行。傥必须颁发。著即妥拟底稿具奏。经朕披览。再行檄发。将此各谕令知之。　　

○江西巡抚钱宝琛奏、甄别知县龚士范等、分别勒休降补。得旨、整饬吏治。第一要事。毋惮烦。毋避怨。勉为之。　　

○湖南巡抚裕泰奏、拏获兴贩鸦片烟人犯。得旨、一力严拏究治。断不可又形松懈。此番若不净绝根株。后难措手矣。勉之。　　

○以工部左侍郎文蔚、兼镶黄旗蒙古副都统。理藩院右侍郎文德和、署正白旗蒙古副都统。　　

○丁未。享太庙。遣惠亲王绵愉、恭代行礼。　　

○遣官祭太岁之神。　　

</div>
    <div class="pagination">
<a href="清实录道光朝实录_page564.html">上一页</a><span>...</span><a href="清实录道光朝实录_page560.html">560</a><a href="清实录道光朝实录_page561.html">561</a><a href="清实录道光朝实录_page562.html">562</a><a href="清实录道光朝实录_page563.html">563</a><a href="清实录道光朝实录_page564.html">564</a><span class="current-page">565</span><a href="清实录道光朝实录_page566.html">566</a><a href="清实录道光朝实录_page567.html">567</a><a href="清实录道光朝实录_page568.html">568</a><a href="清实录道光朝实录_page569.html">569</a><a href="清实录道光朝实录_page570.html">570</a><span>...</span><a href="清实录道光朝实录_page566.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
