<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 280 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 280 页/共 502 页</h1>
    <div class="content">
○乙未。谕内阁、德兴阿等奏、官军拦击窜匪、大获全胜一摺。本月初二日。仪徵贼匪。由砚台山至庙山一带西北窜越。意图绕袭六合。经德兴阿、派令协领富明阿等、督带马队。抄前拦截。遇该匪大股四五千人。毙贼极多。该逆仓猝图遁。又被官兵民团、在山坳□□穴□又□捕。总兵鞠殿华等、在后兜剿。德兴阿亲督马步队、由中路进攻。将贼队冲为两截。乘胜掩杀。其庙山败贼回奔。又经富明阿等、沿途追杀十余里。共毙贼八百余名。生捦三十六名。内伪丞相等五名。溺毙无算。夺获军械多件。是日邓绍良等、分攻三汊河。亦轰毙贼匪数十名。此次截剿仪徵窜匪。尚为得手。著德兴阿、即督饬各员弁、严扼西北山路。一面分攻三汊河。务期迅速埽除。毋令窜逸。　　

○谕军机大臣等、德兴阿等奏、仪徵贼窜北山、图袭六合、官兵拦击获胜、并请催伊兴额马队、及拨红单船归陈国泰经管各摺片。据称、德昌马队业已过浦。计日可到扬营。山东陕西官兵。迄无抵淮消息。伊兴额马队、尚在徐宿等语。本日据邵灿等奏、皖匪大股窥伺徐州。伊兴额、会同傅振邦、迎剿获胜。惟贼自怀远雉河来者、络绎不绝。是徐州现在防剿情形。极为吃紧伊兴额、在该处剿贼。正在得手。既未能克日抵扬。即将该侍卫留于徐州、剿办捻匪。至西安马队官兵一千名。原系赴清江之兵。既据英桂奏称、剿匪正在吃紧。若遽行裁撤、仍赴清江。恐少此劲旅。致滋贻误。自系为移缓就急起见。所有此项马队。并准其暂留豫省。以资防剿。其绥远城、土默特、马队官兵一千名。仍遵前旨。赴河南归英桂调遣。毋庸改赴清江。该抚军营。兵力已厚。务即督饬邱联恩等、带兵直抵雉河集贼巢。为埽穴捦渠之计。毋得日事迁延。自干咎戾。至扬营兵力尚单。所有派赴怀远之吉林黑龙江余丁共一千名。行抵徐州。著邵灿等、留五百名。与伊兴额等、协剿捻匪。其余五百名。即令驰往扬州军营。并著邵灿等、饬催山东兵一千名。直隶兵一千三百名。迅赴扬营。统归德兴阿调遣。红单船前帮十三只。已经入江。据该大臣奏称、浦口观音门。均为贼船出没之所。土桥毗连仪六。尤关紧要。著准其将红单船十只。归陈国泰经管。仍严饬该员、分布要隘。严密堵剿。江北水师。原归德兴阿调遣。军情紧要。岂能事事待旨而行。邵灿等所请、蒋坝捐厘、仍循旧章办理等语。蒋坝兵勇口粮不敷。若将捐厘改归皖省。则该处无款支应。所奏自系实在情形。著准其照旧办理。将此由六百里加紧各谕令知之。　　

○又谕、廉兆纶奏、贼踪旁窜、筹办广信募勇情形、并王懿德、吕佺孙奏、添调兵勇赴江协剿各一摺。昨据何桂清奏、江西乐平、景德之贼。窜扰祁门、婺源等处。经练勇堵剿。该逆遂分股从羊栈岭、箬岭一带。窜入太平县境。现在安仁以北。贼氛稍戢。省城水路渐通。廉兆纶暂驻广郡。新募之勇。及旧招守隘各勇。约有二千。自应多方激励。实力训练。以资弹压。万青藜因浙西军情未定。暂在余杭驻劄。晏端书、周起滨、缪梓、已至玉山、常山等处。相机布置。秦如虎一军。经何桂清调赴甯国剿办。一俟该处得手。即当统军会合万青藜、前往广饶。其由闽赴江之兵勇。并经王懿德等、调足三千名。派副将张从龙、陈上国、管带。探明江西何路紧急。即由何路进兵。廉兆纶惟当督饬地方官。令将新旧练勇、协助官兵。堵守要隘。一俟闽浙援师赶到。即可探贼所向。渐次翦除。至该学政所探。江西省城、有分遣兵勇由进贤往攻抚州、及派李元度、由饶州取道安仁合剿之信。仍当确探消息。随时奏报。其闽浙援剿之军。并著知照曾国藩、文俊、俾得通筹全局。合力剿办。将此由六百里谕令知之。　　

○又谕、明谊等奏、请拨经费一摺。甘肃省、应找拨塔尔巴哈台咸丰四五两年、并六年经费。共银六万三千六百八十余两。前经易棠咨行该大臣。以无款可筹。拟俟山陕报解到日。再行拨解。甘省库项竭蹶。自系实情。惟该处官兵月饷。全赖此项支放。前因经费支绌。已将盐菜银两减半发给。若再不能接济。于防务殊有关系。著易棠查明甘省应行找拨塔尔巴哈台经费银两。设法通融。先行拨解一半。以济要需。将此谕令知之。　　

○以河南鹿邑县等处剿捻获胜。复已革总兵官邱联恩、崇安职赏委营总莫尔赓阿、花翎。余加衔升复有差。　　

○予江苏徐州阵亡防御开奇哩、祭葬世职。　　

○丙申。上诣清夏斋如皇贵太妃前行礼。　　

○辛圆明园。　　

○谕内阁、昨据御史伍辅祥奏参、总理直隶粮台前任顺天府府尹张起鹓、侵渔帑项。当派穆荫、将该员所办粮台报销文册查封。所有张起鹓被参各款。著派花沙纳、全庆、秉公查办。据实具奏。　　

○又谕、舒兴阿奏、汉回互斗滋事、派兵剿办一摺。云南楚雄府属。汉回构衅。二月间。因骠练杀毙回民多名。回民亦纠外匪、赴南安州城伤毙汉民。三月初二日。有临民率骠练五六千人、在富门村一带互斗。并敢进城歼毙回民数十。打毁住屋。攫取衣物。回民躲入衙署。复被□□穴□又

□杀。并攫取军装什物。署南安州事刘名世、吏目蔡家珍、汛弁许春元、因城内汉回逃散。辄即带印带犯径赴郡城。均著先行撤任。交舒兴阿查讯。该文武等、如有规避别情。即行从严参办。该汉回等、互斗滋事。业经舒兴阿、酌派官兵、催令提督文祥、前往剿办。即著该抚督饬该管文武、妥为弹压。秉公办理。务昭平允。毋令再生事端。　　

○钦差大臣德兴阿等奏、收复仪徵县城、并截贼旁窜情形。得旨。拦剿机宜。实为扼要。　　

○丁酉。谕内阁、骆秉章奏、请借漕折银两接济军饷一摺。著准其将粮道库徵存五年漕折等款银两。随时提拨军需项下支用。事竣后据实造册报部。作正开销。　　

○谕军机大臣等、邵灿等奏、催调各路官兵援剿一摺。捻首张乐行、因屡被徐州官兵击败。撤回怀远贼党。分踞永城马村桥、宿州柳子集等处。意图窥伺徐州。傅振邦兵力尚单。昨已有旨、将伊兴额留徐协剿。即可饬该侍卫、将所带马队。探明贼氛何处猖獗。帮同傅振剿办。直隶防兵一千八百名。除罗玉斌所带五百名、业已赴徐。其余一千三百名。并准暂赴傅振邦军营助剿。其派赴怀远之吉林黑龙江余丁一千名。昨谕邵灿等、留五百名于徐州。分五百名令赴扬州此项余丁到徐后。著邵灿等、将直隶防兵一千三百名、酌分一半。或一千名。饬令驰赴扬州军营。交德兴阿调遣。捻匪既全力窥伺徐境。则雉河集老巢。当必有隙可乘。英桂统辖兵勇。为数不少。著即饬邱联恩等、直抵贼巢。痛加剿洗。若但徘徊豫境。致失事机。恐难当此重咎。将此由六百里各谕令知之。　　

○以理藩院左侍郎爱仁、为繙译会试正考官。大理寺少卿孟保、为副考官。　　

○改铸浙江天台县知县印信。从巡抚何桂清请也。　　

○戊戌。大学士两广总督叶名琛、奏谢赏福寿字恩。得旨。本年三月二十三日。大阿哥生。朕深蒙天祖之恩。实为欣感。因符卿谢摺末联之意。故特谕卿知。　　

○以镶红旗护军统领春佑、暂署京营左翼总兵。　　

○改铸江苏嘉定县知县印信。从巡抚吉尔杭阿请也。　　

○己亥。谕内阁、现在孝静康慈皇后梓宫、应加漆饰。著派载龄敬谨监视。所有需用工匠、及漆斤物料。著工部堂官、拣派妥员带往。敬谨承办。　　

○又谕、曾国藩等奏、陆军先后获胜、克复进贤县城一摺。江西逆匪。自本年二月闲、分窜进贤等处。经曾国藩等、饬令候选同知李元度、候选知府邓辅纶、候补同知林源恩、会同进剿。李元度自湖口拔营赴饶。二十三等日。逆匪分路来扑。我军分三路抄击。杀贼六七十名。余贼奔溃。追入湖口。三月十一日。邓辅纶等、督带兵勇。沿堤截剿。该逆奔回进贤县。我军追击十余里。共毙匪二百余名。夺获旗帜刀矛多件。十二日。林源恩带勇五队当先。邓辅纶领五队继之。各勇梯绳登城。大呼同进。当将县城克复。进贤为省东要路。此次两战克复。办理尚属得手。即著饬令李元度等、会合兵勇。迅复抚州。毋令逆匪久踞蔓延。　　

○又谕、蒋霨远奏、查明失守汛城员弁、并无逃避等语。前因苗匪窜扑大塘。汛城失守。经该抚将署州判王问政、守备李应发、奏参革职确查。兹据奏称、该员弁实系御贼在外。以致汛城失陷。尚无逃避情事。现在副将佟攀梅、克复大塘汛城。该员弁等、带领团练。捦获著名匪首数十人。先因齐团迟延。未及随同克复。尚属有因。王问政、李应发、业经革职。仍著随营效力。以观后效。　　

○谕军机大臣等、蒋霨远奏、饷需急迫、请饬通那拨解一摺。贵州兵勇。欠发盐粮。为数甚钜。仅据粤海关拨解税银五万两。不敷支给。日有鼓噪之虞。著黄宗汉、于四川省不论何款、迅即筹拨银十五万两。分起解往黔省。其广东省应解贵州银十五万两。著叶名琛等、即饬委员迅速解还四川。以清款项。至陕西欠解贵州银十万六千余两。并著吴振棫、速即筹款拨解。毋再迁延。将此由六百里各谕令知之。　　

○以水军收复江西新淦县城并樟树镇剿贼出力。赏复都司孙昌国、花翎。千总李逢春等、蓝翎。余升擢有差。　　

○以克复贵州罗斛汛城。赏守备刘尊权、汪文钧、花翎。外委刘助禄等、蓝翎。余升擢有差。　　

○以江西袁州府并萍乡县城被贼窜陷。革副将蒋益辉、知县万清职。知府绍德、知县锡营、革职留营效力。　　

○以随同官兵克复江西丰城、进贤县城。予前失守知县张韶南、史昌寿、革职留任。　　

○庚子。谕内阁、叶名琛、柏贵奏、续获洋匪审办、并请将出力人员酌保一摺。广东澳门洋面匪船。窜出外洋。经官军于上年夏闲、叠次剿捕。捦斩甚多。余匪分路逃窜。复经提督吴元猷、督饬水师、及沿海各文武。陆续围捕。斩馘多名。并生捦三百四十七名。解省审办。计自上年夏闲起。至本年春闲止。各路歼捦洋匪。不下二千余名。夺获并烧沈各匪船、一百四十余只。办理尚属认真。所有在事文武员弁。著该督等、择其尤为出力者、秉公保奏。候朕施恩。　　

○谕军机大臣等、前因伊兴额马队。已有旨留于徐州助剿。当经谕令邵灿、庚长、将派赴怀远之吉林黑龙江余丁、酌分。五百名。前往扬州。其直隶防兵。除已赴徐州五百名外。其余一千三百名。亦令邵灿等酌度。或分一半。或分一千。驰赴德兴阿军营。本日据德兴阿等奏称、官兵不敷派拨。仍请饬催伊兴额马队、及直隶防兵。自系未经接奉前旨。约计此时。山东官兵一千名。当可先后过浦。吉林黑龙江余丁。及直隶防兵。亦当陆续到齐。著邵灿等、速将已到之兵、遵旨分拨。未到之兵、赶紧催提。德兴阿等、于此项官兵到扬后。即妥为布置。毋稍疏忽。至军营马队步队。本宜相辅而行。无论旗营绿营。但能调度得宜。皆可得力。德兴阿身为统帅。非前此专带马队可比。邓绍良久历戎行。于步队情形。尤为熟悉。自应妥筹调遣。于应用马队之处。固宜加意激励。即应用步队之处。亦当认真驾驭。使之互相奋勉。方收实效。翁同书既系帮办军务。即应与德兴阿同在一处。方可就近商酌军情。翁同书著即驰往德兴阿军营。商办一切。不必远驻邵伯。其从前在营文员。人数过多。并著翁同书、严加裁汰。酌留实在可用者数员。以资差委。扬营积习已深。必须大加整顿。该大臣等、务当同心协力。以振军威。毋蹈从前故辙。各营应给兵饷。并著传谕文煜、源源接济。均匀支给。毋使偏枯缺乏。致令有所藉口。将此由六百里加紧各谕令知之。　　

○浙江巡抚何桂清奏、请饬王茂荫、回籍办理团练捐输事宜。得旨。张芾虽非皖人。人尚直爽。自应仍责其妥为劝捐。不必更张。所请勿庸议。　　

○以剿办广东东莞等处匪徒出力。赏参将梁显扬、都司尹达章、黄彬、守备陈贞标等、花翎。千总冯瑞林等、蓝翎。余升擢有差。予阵亡都司王振高、祭葬世职。　　

○辛丑。谕内阁、承志等奏、金州等处续有地震一摺。上年冬闲。奉天金州地震。曾经降旨、将该处坍倒旗民房屋、给予修费。并著地方官妥为安置。毋令失所。兹据奏称、查明金州地方。自正月至三月闲。续报地震。虽未压伤人口。而城垛民房。均有震坏。览奏曷胜廑念。所有震倒旗民住房四十五闲。著一体给予修费。以示体恤。其城垣等工。归入报部工程案内办理。仍著承志等、详查该处有无续震情形。随时具奏。　　

○命署刑部右侍郎和润、驰往盛京。会同工部侍郎锡龄、查办事件。　　

○以都察院左副都御史联奎、署刑部右侍郎。　　

○以镶蓝旗蒙古副都统巴雅尔绰克托、署正蓝旗护军统领。　　

○调正红旗汉军副都统乌尔棍泰、为正红旗满洲副都统。以山海关副都统富勒敦泰、为正红旗汉军副都统。　　

○调锦州副都统定福、为山海关副都统。以正红旗满洲副都统侍顺、为锦州副都统。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。四月。壬寅。谕军机大臣等、前有旨、谕令官文等、将勇目詹启纶、施绍恒等、所带各勇。酌量饬赴河南。交英桂军营听候差遣。本日据英桂奏称、已询知西淩阿、此项义勇。现存不过五六百名。日久懈生。不如从前奋勇。设与兵勇不和。则转多周折。若另成一队。则为数无多等语。所奏自系实在情形。此项义勇。著仍留于该大臣军营调遣。毋庸令其前往河南。并著该大臣等、妥为驾驭。随时弹压。至武昌叠经大兵围攻。久未能下。汉阳间亦报有胜仗。尤属敷衍塞责。该大臣等、总统全师。身膺疆寄。若顿兵坚城。老师糜饷。日复一日。伊于胡底。著官文、胡林翼、激励将士。督饬水陆诸军。将武汉两城。克期收复。毋得再有迁延。致干咎戾。将此由六百里谕令知之。　　

○又谕、英桂奏、官军剿匪获胜、并统筹会剿地势情形各一摺。捻匪占踞雉河。四出滋扰。经英桂督饬邱联恩等。节节进攻。叠获胜仗。办理尚属得手。据该抚奏称、雉河周围三四百里。均系贼党。邱联恩等兵勇。虽已进抵亳境。尚须渐次疏通。方免抄袭。归德地居扼要。尚须暂时驻劄。以资控制。所陈地势贼情。均尚明晰。英桂著准其暂驻归德。其永城一带。既属紧要。即派袁甲三、统带兵勇。前往相机堵剿。该抚仍督饬邱联恩等、乘此锐气。奋勇进攻。一俟各路兵勇。偪近雉河贼巢。该抚即当拔营前进。躬亲调度。不得专俟一律肃清。托词株守。吉林黑龙江余丁。除留徐五百名外。余五百名。已派赴扬州。和春等前奏、总兵珠克登、郝光甲、带兵二千名。已由舒城前赴怀远。而该总兵等、迄今未到。著和春、福济、饬令星夜前进。会同郑魁士、与西路官兵。联络声势。兜围合剿。仍一面扼守蒙城。以免贼踪他窜。现当剿匪吃紧之际。和春等务当严檄飞催。毋任延宕。将此由六百里各谕令知之。　　

○又谕、崇恩奏、曹属捻匪句结皖逆。经官军剿灭。现拟亲往曹郡督办各等语。此股捻匪。虽经立时扑灭。而曹单一带。毗连徐豫。素为捻匪出没之区。据原奏内称、恐伏而未发之匪。尚难数计。该抚既亲往曹郡。即著严督地方官及带兵文武。实力摉捕。此等匪徒句结凶横。平日必有踪迹。断不能待其纠集起事。始行知觉。今该处既有兵力可恃。民团亦能齐心。即当乘此加意严办。净绝根株。不可虚应故事。仍贻后患。本月初七日。据邵灿等奏、有山东勇千余人。由桃源宿迁一路南下。声称系曾国藩募勇。又无印信公文。亦不知由何府何县招募。形迹甚属可疑。现在已入江苏境内。难保非捻匪剿败之后。冒名逃逸。著崇恩即饬查明此项募勇。是否曾国藩招往江西。何以地方官不行禀报。如有奸徒影射。务即确切根究。据实具奏。此外有无别项匪徒。潜行出境。亦著随时防范。毋稍疏忽。将此由五百里谕令知之。　　

○礼部以繙译会试中额请。得旨。京旗取中三名。驻防取中四名。　　

○癸卯。孝端文皇后忌辰。遣官祭昭陵。　　

○谕内阁、有凤、李联琇奏、遵查参员控款诬捏审拟具奏一摺。福建已革通判朱璐、因被总督王懿德参奏降调。叠经列款讦告。并牵涉官募多人。经有凤、李联琇、逐款审讯。悉系诬捏。毫无实据。该革员因挟上司参奏之嫌。辄敢以冒功侵饷等重情。肆行讦告。并牵涉多人。意图挟制。实属刁健。朱璐、著即照该将军等所拟。从重发往新疆效力赎罪。王懿德于幕友姚进宝、被控以后。辄听辞退回籍。致朱璐得以藉口。亦属咎有应得。著交部议处。　　

○谕军机大臣等、向荣奏、甯国失守。苏浙万分吃紧。请调回邓绍良、赴浙援剿等语。逆贼由太平窜至甯国。一日之间。遽尔失守。该处文武。毫无准备。实堪痛恨。现在窑湾一军。又已失利。江长贵、全军退守黄池。全局为之掣动。向荣现派之明安泰、王浚、德崇额等、既已齐集高淳。即著迅速筹攻。将甯国府城赶紧克复。不可任其久踞。金陵军营。兵本无多。而东西梁山。贼党愈众。繁昌等处。复有贼船下窜。向荣一军。兵分愈单。务当严密防堵。勿致稍有挫失。现在布置尚属妥协。惟邓绍良既派为江北军营帮办。未便远离。若此时尚未渡江。著毋庸赴浙。即由向荣另派大员赴浙督办。傥业已前进。则扬营步队各兵。即著德兴阿、翁同书、酌派得力武员。暂行代领。俟邓绍良回扬。再行交卸。本日复谕知何桂清酌量情形。如该省尚有带兵大员。即令邓绍良、速回扬州。以顾江北矣。当此南北军情。同形吃紧。向荣、德兴阿等、务当彼此妥商。通筹缓急。以期上顾清淮。下保苏浙。蔡应龙等下落。仍著向荣速查具奏。将此由六百里加紧各谕令知之。　　

○又谕、本日据向荣奏、甯国失守、苏浙情形吃紧、请饬令邓绍良、暂行赴浙援剿各等语。已谕知向荣等、酌度缓急情形办理矣。甯国为芜湖后路。处处可通苏杭。该郡一经失陷。则芜湖之军。既四路受敌。而苏杭等郡。亦全局震动。前经该抚派令副将秦如虎、带兵驻劄广德。遏其内窜。并张芾复派周天受、带兵迎剿。该抚又撤回晏端书、万青藜、各带兵勇。回守省城。兼为湖州策应。如果浙省足资守御。则邓绍良新授江北军营帮办。未便远离。傥已到浙。著何桂清、另派大员受代。即令邓绍良折回扬州。不致顾此失彼为要。现在蔡应龙遇贼溃败。不知下落。秦如虎若能胜任。即饬由广德州进援甯国。以保浙境。仍著飞咨向荣。妥商办理。将此由六百里加紧谕令知之。　　

○以广东海丰县城被贼窜陷。革知县梁凤辉职。　　

○予广东阵亡参将何芳、守备陈其祥、把总李振骧、外委陈高进祭葬世职。　　
</div>
    <div class="pagination">
<a href="清实录咸丰朝实录_page279.html">上一页</a><span>...</span><a href="清实录咸丰朝实录_page275.html">275</a><a href="清实录咸丰朝实录_page276.html">276</a><a href="清实录咸丰朝实录_page277.html">277</a><a href="清实录咸丰朝实录_page278.html">278</a><a href="清实录咸丰朝实录_page279.html">279</a><span class="current-page">280</span><a href="清实录咸丰朝实录_page281.html">281</a><a href="清实录咸丰朝实录_page282.html">282</a><a href="清实录咸丰朝实录_page283.html">283</a><a href="清实录咸丰朝实录_page284.html">284</a><a href="清实录咸丰朝实录_page285.html">285</a><span>...</span><a href="清实录咸丰朝实录_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
