<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 246 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 246 页/共 1860 页</h1>
    <div class="content">○上御洞明堂。勾到奉天、江西、浙江、情实罪犯。停决奉天斩犯三人。绞犯一人。江西斩犯二人。浙江斩犯二人。绞犯二人。余五十五人。予勾。　　

○大学士等议覆、中允于振奏称、阙里志乐章内。称惟王神明。犹袭唐人称王之旧。恭请厘正。查国子监所歌六曲。皆已称师称圣。无可改易。至曲阜、及各省学宫。未能画一。应令该馆另行撰拟。交部颁发。一体遵照。得旨、文庙乐章。著张照撰拟进呈。颁发曲阜及各省学宫。　　

○兵部议覆、盛京兵部奏称、沙河等十三驿。差务殷繁。每年供应勘牌二百七十余道。较前数倍有余。请酌定差使马数。查近年差使。虽觉稍多。其中亦可酌量变通。如盛京五部本章。既可汇送。其将军、府尹、衙门。亦可与五部汇送。又如东三省恭进表笺。宁古塔为黑龙江要路。而盛京又为宁古塔要路。每年俱应先期豫备。黑龙江送至宁古塔。宁古塔送至盛京。汇齐赍送。驿站自不致竭蹶。从之。　　

○颁给湖南辰州府分防浦市通判、沅陵县分驻荔溪县丞、湘潭县分驻朱亭县丞、湘乡县分驻永丰县丞、零陵县分驻周堂寺县丞、各关防。从巡抚许容请也。　　

○以江南狼山镇总兵官陈伦炯、为浙江提督。调浙江黄岩镇总兵官林祖成、为狼山镇总兵官。温州镇总兵官蒋麟经、为黄岩镇总兵官。以湖州协副将陈训、为温州镇总兵官。　　

○戊戌。上御洞明堂。勾到安徽、江苏、情实罪犯。停决安徽绞犯二人。江苏斩犯四人。绞犯三人。余五十五人。予勾。　　

○旌表守正捐躯之安徽省旌德县民吕积揆妻汪氏。　　

○己亥。上御洞明堂。勾到河南情实罪犯。停决斩犯一人。绞犯六人。余六十七人。予勾。　　

○吏部议准、山西巡抚喀尔吉善奏称、祁县向设有龙舟峪巡检。驻劄北关。查该处并非隘口。又无市集。惟县属子洪镇。在县南适中之地。人烟凑集。路当豫、楚、孔道。崇山叠嶂。宵小易于窃发。应将北关巡检、移驻该镇。至该巡检原有旧颁印信。今移驻既同属祁县所辖。毋庸另行铸给。原设之弓兵二十名。即令供差遣。其衙署、以北关衙署木料移建。从之。　　

○户部议准、云南巡抚张允随奏称、滇省解运京铜。威宁、永宁、二处铜店。各设收发官一员。应请每员月给养廉银一百两。至正运官。每员月给养廉杂费银八十两。协运官。每员月给养廉杂费银四十五两。从之。　　

○旌表守正捐躯之直隶省唐县民康灿妻杨氏。　　

○庚子。上诣安佑宫行礼。　　

○户部议覆、广西巡抚杨锡绂、条奏鼓铸事宜。一、每年铸钱。约用铜二十三万余觔。现在开采之回头山、将军山、响水厂、三处。约可抽买十二万斤。其不敷、应收买客铜。每百斤给银十三两八钱。但客铜多寡。难以悬定。今临桂、永福、恭城、等处。报有铜矿。俟试采有效。即题报抽课。停买客铜。其黑铅、惟渌泓等厂颇高。计每年抽课四万余千斤。应请自乾隆七年起、每年拨一万五千斤。运省供铸。余仍运至南宁。作各标镇协营弹铅。如有余、仍变解充饷。至现开各厂。并无白铅。应于百色等处。收买运省。又贺县、南丹、二处。虽有锡矿。但锡质低潮。课亦无多。应请采买点锡。查该省收买厂铜。每百斤、原给价银六两八钱。及八两三钱不等。今收买客铜。给价银十三两八钱。殊属浮多。其系由何处贩买。实需工本脚价若干。并令查明酌减报部。余应如所请行。一、回头山所出铜矿。除揭炼课余铜外。有地脚炉渣。犹可镕炼出铜。向来每百斤、官给银八两三钱。商人因不敷工费。弃置不炼。今确估工本银十三两。再加运省脚价银四钱。应仍令其镕炼。其将军山、响水厂、如有炉渣。一并查办。查八两三钱之价。先经题定。已敷各厂工本。今炉渣炼出铜觔。自应照例抽课。并照定价画一办理。一、铜、铅、锡、一百斤。共铸钱十三千三百文。除炉头匠工钱、及炭价外。净得钱十一千二百九十文。计每钱一千。工本不出九钱以外。应请酌拨七年地丁银四万五千两。以为工本。于将来盈余钱内归还。查炭价即在工料之内。未便重开。应令将所铸钱文。暨给发工料钱文。查明据实造报。一、钱局房屋。须近水次、及宽敞地方。今择于省城文昌门外、临河地面。酌盖钱局一座。取名广源局。计头门三间。二门三间。大堂三间。铜库四间。铅锡库三间。钱库四间。炭库十间。东西炉房各五十间。砌炉二十二座。铁匠房三间。官房三间。书办房二间。巡拦房二间。炉神庙三间。土地庙一间。应如所请建造。一、需用器具什物。炉头匠作。力难自备。请先于工本银内垫给。于伊等火工钱内扣还。至鼓铸事关重大。须委令按察使总理。亦应如所请。从之。　　

○加赈江南凤阳、临淮、宿州、灵璧、虹县、怀远、寿州、凤台、定远、蒙城、霍邱、太和、颍上、亳州、阜阳、泗州、五河、盱眙、天长、等十九州县、暨凤阳、凤中、长淮、宿州、泗州、等五卫、水灾饥民。　　

○旌表守正被戕之河南省商邱县民赵生聘妻杨氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十六


大清高宗法天隆运至诚先觉体元立极敷文奋武孝慈神圣纯皇帝实录卷之一百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。十月。辛丑。月食。　　

○上诣畅春园、问皇太后安。　　

○上御洞明堂。勾到山东、山西、情实罪犯。停决山东斩犯二人。绞犯二人。山西绞犯二人。余九十七人。予勾。　　

○壬寅。上御洞明堂。勾到直隶情实罪犯。停决斩犯二人。绞犯七人。余一百二十二人。予勾。　　

○大学士等议覆、河南巡抚雅尔图奏称、嗣后赈济动用仓谷。应令该督抚、于收成后。察核各属粮价。与向日不甚相悬。即将应行买补缘由、价值数目、豫行题明。一面发帑采买。买竣、责成该督抚、出具印结保题。准予开销等语。查米粮价值。不时消长。未必尽如题明之数。臣等酌议、嗣后各省、于本境采买赈谷。令该督抚将买补缘由。及应动银款总数。先期题明。收成后、酌量采买。不必复将价值、临时题明立案。仍转饬各该上司、不时查察。买竣之日。俱令各属、造具按日采买价值清册。该督抚取具承办官。及各该上司印结。核实加结保题。以凭部核。倘有浮多。该督抚未经查出。仍驳令核实。另换册结保题。至准销粮价各属员内、有以侵冒事发者。该督抚与司道府各上司。一并参处。从之。　　

○以吏部右侍郎田懋、补原官。　　

○癸卯。上诣恩佑寺行礼。　　

○奉皇太后还宫。诣寿康宫、问皇太后安。　　

○甲辰。谕、今年秋审册内、刨坟之案。奉天、江南、江西、陕西、山西、湖广、福建、云南、诸省皆有之。而山东、河南、较多。直隶为尤甚。此等人犯。按其情节。法所难宽。查雍正年间。凡为首一次者。俱行正法。近年以来。朕办理稍宽。实出一时不忍。不意掘坟之案。数倍于前。是此等凶恶之徒。不可以德感。或且因宽而启玩法之心也。夫愚民即为饥寒所迫。不免作奸犯科。何遂以贪取财物。而残及枯骨。惨毒至于此极。此虽人心之无良。或亦由平素未知国法。视发掘为行窃之常。以至干犯严条。断无可贷。著奉天府尹。及各该省督抚、通饬地方有司。留心开导。谆切劝戒。以感动其天良。并将律文于各处明白晓示。俾知刨坟之情罪。如此其重。一犯此律。即不免于死。则奸徒畏法。故习不敢复萌。而薄俗可因而止息。该部即传谕。各该督抚知之。　　

○大学士等遵旨议奏、黑龙江将军博第、呼伦贝尔副都统玛尔拜等、奏请将呼伦贝尔地方之喀尔喀巴尔虎官兵。仍留驻劄。查前因军务。调拨东三省兵。额缺俱已挑补。由打牲处索伦、达呼尔内、挑一千名。添驻博尔德。挑三千名。添驻呼伦贝尔。至喀尔喀贝子彦楚卜多尔济属下、逃往俄罗斯之巴尔虎等。该台吉出银赎回。编为佐领。挑取二千四百名。亦移驻呼伦贝尔。此项兵皆非额设。特为训练。以备军营更调。数年来军务告竣。大兵俱已彻回。若仍留驻劄。与旧索伦、达呼尔兵、一体当差。碍难裁减钱粮。且巴尔虎等性多狡滑。难保必无猜忌。臣愚以为驻台。用官兵六百余名。为数较多。请将防边兵核减足用。除呼伦贝尔旧索伦、达呼尔一千余名外。仍需新巴尔虎兵若干之处。交博第、玛尔拜等、公同核议。酌定额缺。其额外新巴尔虎兵。仍给食钱粮。照彻回打牲处之旧索伦、达呼尔例、缺出。陆续裁汰。庶额外兵渐次核减。钱粮不致虚糜。巴尔虎等亦无所猜忌。将来设立马厂。需用蒙古。即由此项人等内。分别移驻。亦属妥便。从之。　　

○户部议准、江西巡抚陈宏谋奏称、仓谷空虚。买补甚难。请将本省捐监谷价。每石加增一钱。并请本省纳谷。不许赴部纳银。从之。　　

○礼部奏、朝鲜国王李昑咨称、该国民人金时宗、西嫩达伊牟、郑世弼、等三案。越境犯法。屡荷宽典。感戴天恩。咨请转奏。得旨、所奏知道了。朝鲜国民人。越境犯法。屡荷宽典。乃朕格外柔远之恩。若无知之人。见朕屡次从宽。而渐流于纵肆。则犯法者转多。非朕保全外藩民人之本意矣。该国王当严加约束。不时稽查。俾各安分。不致再罹法纪。该部即行文该国王知之。　　

○兵部议覆、陵寝总管贝勒允祜奏称、喜峰口、罗文峪、冷口、等处。附近陵寝。恐有不肖官兵。行窃为匪等事。请将该三处驻防官兵勤惰。令副都统富和、一人查办。庶责成专而防护愈密等语。查该三处驻防官兵。于雍正十年议定。交与该大臣总管、巡察管辖。业经十有余年。原因此三处边口。俱附近陵寝地方。关系风水。今若因该三处官兵。已改归山海关管辖。凡一应防护风水。稽察勤惰。该大臣总管、俱置不问。设有事端。殊非慎重防范之道。酌议嗣后该三处官兵。凡遇军政之年。一切考察贤否。填注考语。分别去留。俱交副都统办理具题。毋庸会同该总管。至事关防护风水。稽查勤隋之处。俱令该大臣总管、就近办理。从之。　　

○左都御史刘统勋等奏。考试拔贡。公同校阅。分别进呈。其山西毛清奇、误认题指。应不准拔贡。得旨、山西毛清奇。不准拔贡。发回本学肄业。该学政交部严加议处。余依议。此番进呈各省拔贡试卷。朕看取在一等者。文理即属平常。则其余更可知矣。至毛清奇、将论语本文。竟尔错记。尤为荒谬。夫拔贡乃造就人才之典。今各省所取。浅陋如此。何以振起文风。司衡鉴者不得辞其责。嗣后务须矢公矢慎。遴选出众之材。以鼓励多士。毋得苟且塞责。自干严谴。　　

○以直隶提督塞楞额、为陕西巡抚。调广东提督保祝、为直隶提督。以广东琼州镇总兵武进升、为广东提督。　　

○以湖南按察使王玠、为四川布政使。山东粮道明德、为湖南按察使。　　

○乙巳。谕广东水师战船舵工。准给随粮一案。系皇考格外之恩。乃当时各员。办理未协。于未经定例之先。即行支给。实属错误。理应扣追还项。但事隔八九年。现在充役之人。多非昔日领粮之人。若于各官名下。责令代赔。伊等又甚艰窘、可为悯恻。用是加恩、将粤省应追舵工随粮银一千三百九十七两零。米四百三十二石零。悉行豁免。以示优恤。该部可即行文该督抚提镇知之。　　

○又谕、提督永常、任内应得之项。仅足供伊日用之费。若所给夷使缎匹茶布等物。皆出己资。未免拮据。著照北路军营之例。准其动用公项。　　

○礼部奏、本年十一月二十五日。皇太后圣寿节。次日适届冬至。皇上先期躬诣斋宫。所有庆贺典礼。请于十一月二十二日豫行。从之。　　

○工部议准、江苏巡抚陈大受奏称、华亭县金山嘴一带。外护土塘。前经督臣杨超曾、奏请于土塘湾突之处。接筑玲珑石坝六十一丈。加桩工四十二丈。再帮筑土戗三十丈。部议、令查明果否有益。再行奏报。今查玲珑石坝。外钉密桩。中填石块。无虞潮水冲入。久则沙泥壅塞。益得坚固。洵可保护塘基。应即照此修筑。从之。　　

○命署户部左侍郎三和、实授。　　

○丙午。策试天下中式武举等一百十人于太和殿前。　　

○谕、闻得八旗阅兵。该管大臣等、俱支搭凉棚阅看。若不亲临队内操演。则进退之节。不得谙习。嗣后阅兵该管大臣等、著轮班入队。亲身督率操演。　　

○大学士等议覆、甘肃巡抚黄廷桂奏称、前买支河西满洲粮草。系照部价、每粮料一石。估银一两。每草一束。估银一分。但各属时价不一。计自乾隆二年冬季起。至六年底止。共不敷银十一万七千五百七十七两零。内官垫银、三万二千七百四十二两零。民垫银、八万四千八百三十五两零。屡请找给。俱经部驳。百姓大半畏缩。承办不前。恳将不敷之数。概行补给。嗣后采买永著为例等语。应如所请。著照甘、凉、西、肃、各镇协营之例。每粮料一石。折银一两者。加增二钱。其从前采买之项。俱照此补给。得旨、依议速行。　　

○兵部议覆、宁古塔将军鄂弥达等奏称、嗣后三姓、八姓、地方二十佐领下前锋领催缺出。请照船厂、宁古塔、之例。将各佐领下旧满洲披甲、一体挑取。如骁骑校缺出。亦将三姓、八姓、珲春、等处之旧满洲领催前锋。一并拣选。豫行保举。引见记名补用。至补用骁骑校之后。遇各处防御缺出。亦准一体拣选升用等语。查挑补旧满洲过多。恐有碍本处兵丁升转之路。今酌议三姓、八姓、二十佐领下之旧满洲。挑补骁骑校。不得过四员。珲春、三佐领下之旧满洲。准补骁骑校一员。如拣选不得其人。仍于三姓、八姓、珲春、各本处兵丁内、拣选升用。从之。　　

○以福建提督苏明良、新授广东提督武进升、对调。　　

○丁未。上诣皇太后宫问安。　　

○御紫光阁。阅中式武举骑步射。　　

○驻跸瀛台。　　

○戊申。上御紫光阁。阅中式武举技勇。　　

○驻跸瀛台。　　
</div>
    <div class="pagination">
<a href="清实录乾隆朝实录_page245.html">上一页</a><span>...</span><a href="清实录乾隆朝实录_page241.html">241</a><a href="清实录乾隆朝实录_page242.html">242</a><a href="清实录乾隆朝实录_page243.html">243</a><a href="清实录乾隆朝实录_page244.html">244</a><a href="清实录乾隆朝实录_page245.html">245</a><span class="current-page">246</span><a href="清实录乾隆朝实录_page247.html">247</a><a href="清实录乾隆朝实录_page248.html">248</a><a href="清实录乾隆朝实录_page249.html">249</a><a href="清实录乾隆朝实录_page250.html">250</a><a href="清实录乾隆朝实录_page251.html">251</a><span>...</span><a href="清实录乾隆朝实录_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
