<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 98 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 98 页/共 502 页
  </h1>
  <div class="content">
   ○谕军机大臣等、赛尚阿奏、驰抵湘潭、探得省城贼匪分窜一摺。据称、九月初六日。贼由省城上游。渡江西岸。于龙回潭等处村庄滋扰。该处与宝庆、常德、湘阴、湘潭各路处处可通。复接向荣禀报。贼于初五日。乘夜分二三千人。潜由南湖港过河。从龙回潭窜去。其大股贼匪。仍踞省城迤南等语。该逆于九月初二日。在长沙较场。曾经官兵大加惩创。现复分股另窜。显系因省城大兵齐集。希图分我兵势。所有长沙现到官兵。仍当并力直捣贼巢。四面堵截。不可再任分窜。又成尾追之势。其由龙回潭窜出贼踪。现在滋扰何处。亟宜派兵、迅速追剿。赛尚阿所带之兵。亦可迎头截击。惟所称潮勇三千名。既系强猾。不堪复用。何以又令与向荣等追兵。合击逃窜之贼。恐驾驭失宜。转为贼用。不可不防。省城大股贼匪。前据罗绕典等奏、败回贼巢。是否贼首及夥众、均在妙高峰一带盘踞。抑或另有巢穴。在附近村庄。如广西莫村、水窦情形。著徐广缙、与罗绕典、张亮基、鲍起豹、骆秉章等、分饬在事文武各员。相机度地。或合力围攻。或出奇兵。截断贼势。杜其接济路径。痛加剿洗。贼扑省城。已一月有余。我军兵力不为不厚。徐广缙、及福兴、所带兵勇。均可到齐。埽荡贼氛。正在此时。切勿稍有迟延。致失事机。将此由六百里各谕令知之。　　

○是日回銮。驻跸桃花寺行宫。　　

○乙丑。谕军机大臣等、朕于本月十五十六日、亲至平安峪阅看。陆应谷所立标记在上。奕湘另立标记、在其南十五丈平坦之处。堪舆甘熙等六员、又称穴在中间。北距陆应谷标记九丈余。南距奕湘标记五丈余。朕亲加诘问。令与奕湘所带堪舆郑锡申等、各抒所见。呈递说帖。各执一词。著陆应谷平心体察。真龙真穴。究在何处。务期考核精详。勿涉游移两可之见。裕诚等摺片、并甘熙等说帖、俱著钞给阅看。将此谕令知之。　　

○又谕、张祥河奏、择要举行团练等语。陕西兴安一带地方。与湖北接壤。固应先事筹防。惟团练乡勇一事。现在广西湖南等省均经该地方官次第办理。总无成效。转滋惊扰。且乡民良莠不齐。易聚难散。若于无事之时。令其朝夕练习枪械。亦觉骇人耳目。自不如力行保甲。最为缉奸良法。该抚惟当严饬地方官、实力编查。豫防奸细阑入。并随时教练弁兵。勤加操演。俾该处营伍。悉成劲旅。保卫民生。示以镇静。方于地方不致扰累。切不可过涉张皇。致滋流弊。所云现行团练。令民早晚练习。日中仍各安本业。是否无妨百姓生理。其官为合操。经费何出。并将来如何遣散之处。亦应豫为筹及。著张祥河、即将现办情形。与简明章程各条。一并详细具奏。将此谕令知之。　　

○以工部左侍郎哈芬、为满洲繙译乡度正考官。通政司副使扎克丹、为副考官。　　

○是日驻跸白涧行宫。　　

○丙寅。谕军机大臣等、据赛尚阿奏、堵贼分窜情形、并带兵进省一摺。逆匪分股由省城渡江西岸。至龙回潭等处。又由该处渡见家河而南。屯踞阳湖等村。虽经赛尚阿督率兵勇、连击获胜。将贼扼回北岸。并将其南岸阳湖等村贼巢。尽行烧毁。惟见家河、路通省城江面。该逆已有船只数十。炮船五六只。随时可以偷渡。现只有潮勇一军。专堵见家河南岸之路。仍恐未能得力。而北路一带。尤关紧要。必须将西岸之贼。痛加剿洗。其城南大夥。尤应并力攻击。万勿迁延。致令纷窜。前曾谕令徐广缙、抵楚后扼要驻劄。现在贼众。全在长沙。城外情形。万分吃紧。何以至今、尚未见该大臣奏报抵楚日期。且赛尚阿业经获罪。统帅无人。朕心甚为悬系。著徐广缙、迅速兼程前进。直赴省城。与罗绕典、张亮基、骆秉章、鲍起豹等、督率文武。乘此贼夥聚集。尚未溃散之时。合力攻剿。一鼓歼除。毋再迟延。致误事机。将此由六百里各谕令知之。　　

○又谕、舒伦保等奏、遵旨备调精兵、请简派大员带领一摺。前据该将军等奏、协领讷钦布、佐领穆精额、均经出兵。晓畅军务。堪以备用。并拣选官二十余员。精壮兵一千名候调。当经降旨、谕令听候调拨。著仍遵前旨。将需用器械等件。制备齐全。静候谕旨。傥奉调用。即著左翼副都统常春、领兵前往。将此谕令知之。　　

○是日驻跸烟郊行宫。　　

○丁卯。上诣慈云寺拈香。　　

○诣绮春园、问皇贵太妃安。　　

○幸圆明园。　　

○己巳。上诣绮春园、问皇贵太妃安。　　

○谕内阁、御史孙鸣珂奏、丰北大工、宜采筹堵筑一摺。自丰工决口。已经年余。江苏、山东、被水各州县灾民。困苦流离。不堪言状。兼以运河淤垫。漕□舟穴□又□挽运维艰。若复再延时日。贻患何所底止。去年陆建瀛等、办工草率。以致合而复决。如该御史所奏、挑穵引河。皆系夫头包办。挑出之土。即以培垫河厓。景深虽有三丈。其实入地止一丈有余。且上宽下窄。中高边洼。弊端不可枚举。现届大工吃紧之时。著该督等、将前项弊窦。严加查察。毋任草率偷减。再有疏虞。傥仍事迁延。致灾民不能安业。运道久难修复。必致贻误新漕。恐该督等、不能当此重咎也。懔之。　　

○又谕、赛尚阿等奏、省城连日战守、各路屡获胜仗情形该匪败退回巢。坚匿不出。现在省城兵力厚集。和春、秦定三、劄营妙高峰下。与贼营紧偪。逆首杨秀青、屡谋开掘地道。俱被我军破其诡谋。贼势渐蹙。亟欲觅路遁逃。南面常禄、李瑞、经文岱、王锦绣等营。分布梭巡。声势极为联络。徐广缙、即日亦可统带精兵。驰抵长沙。务须乘此攻剿得手之际。严饬向荣一军。将窜赴西岸之贼。先行剿洗。其城南贼巢。东西南三面围定。并著激励兵勇。各路会合。并力歼除。毋任溃围窜出。复滋扰害。　　

○谕军机大臣等、户部奏、安徽募勇留饷、请饬核实办理一摺。自粤西军兴以来。国用支绌。现在逆贼滋扰湖南。安徽尚非邻省。该抚思患豫防。固不得不密筹储备。惟请将全省下忙地丁关税契杂监银。一并存留。作为防堵之用。通计约银一百三十余万两之多。殊属不和缓急。前经户部指拨该省南河岁料银。及湖南军饷各银。均未据该抚奏明拨解。辄请将该省正杂各款。全行扣留。傥拨解之项。稍有贻误。咎将谁执。至募勇一节。广西湖南军营。多有不能得力者。此辈性成慓悍。临时既虞其滋扰。事后复难于遣散。加以添备器械。制造船只。随在皆需经费。该抚并未全盘筹及。仅以报销一语。了此钜款。岂不知近来拨款甚艰。若他省均如此渎请。将何以应之耶。该省额设营兵。虽经徵调。存营之兵。正宜及时操练。悉成劲旅。以期有备无患。并当实力编查保甲。密拏奸细。持以镇静。俾民不致惊扰。即须募勇集团。互相保卫。以济兵力之不足。亦宜与地方公正绅耆。筹商劝谕。捐赀出力。均可奏请奖励。庶不致虚糜饷需。有名无实。著陆建瀛、蒋文庆、体察该省情形。慎密防守。不可徒事张皇。转滋流弊。所请截留各款。必须认真撙节。应如何核实支销。所募壮勇。如何约束管带。即行详晰奏明办理。户部前拨南河湖南银两。亦著迅即委员起解。毋再迟延。将此各谕令知之。　　

○又谕、穆腾额奏、乍丫小喇嘛、复起衅滋事、派员驰往查办一摺。乍丫小喇嘛、因挟夙嫌。胆敢纠集多人。将诺们罕属下大小头人。杀毙十七名。敕书印信。寺院财物。俱被焚抢。差人劝解。执拗不从。并抢劫塘兵马匹。现将诺们罕拘禁。复敢私拟断牌。擅盖印信。勒令遵依。似此狂悖。实属目无法纪。现在该大臣派委噶布伦策垫、前往查办。并派察木多仓储巴乍丫守备朱长春、一同前往。著即饬令各该员等、秉公晓谕办理。并详查此次因何复起衅端。务令两造输服。彼此相安。傥小喇嘛抗不遵断。仍将诺们罕拘禁。或致有戕伤等情。即著穆腾额、查照道光二十七年琦善办法。饬令乍丫连界各属。豫备土兵。示以军威。镇静弹压。消其桀骜之气。俾道路不致梗阻。总期妥慎办理。以绥边圉。将此谕令知之。　　

○调任山西巡抚、湖北巡抚常大淳奏、湖北被淹各属。已成灾象。先行动项接济穷黎。俾免失所。得旨。汝现虽调任。筹赈事宜。不可不尽心经理。　　

○予湖南阵亡游击曾正川、祭葬世职。　　

○旌表守正被戕、江苏桃源县民张二伶妻刘氏。　　

○庚午。上御洞明堂、句到河南山东上年情实罪犯。停决河南斩犯五人。山东斩犯九人。绞犯一人。余六十九人予句。　　

○谕内阁、李僡、奏请豫筹剥运一摺。据称、现在卫水日消。重运漕船。未出临清牐者。尚有江西各帮。并甫经入境之杭严各帮。自应及早筹剥。庶可以速补迟。著仓场侍郎、直隶总督、即饬将杨村剥船。调集一千五百只。迅赴临清牐。与东省额设官剥。并例添二雇民剥各船。挨次剥运。毋得稍有稽延。至所称仿照道光三十年剥运章程。并查照成案。给发剥船经费之处。著会同直隶总督、酌量办理。　　

○谕军机大臣等、寄谕署江西巡抚张芾、御史彭庆钟奏、防贼窜逸、请饬屯劄江西要地一摺。据称袁州、吉安、南安、赣州、九江、皆宜分置重兵。萍乡密迩长沙。尤恐贼踪朝发夕至。且楚地白莲教余党。根株未断。近日浏阳、复有真义堂斋匪。党与甚多。均虑其与贼句通。延扰江西地方。广东南雄韶州。现有匪徒滋事。更防越岭纷窜。请饬于藩臬两司内、酌派一员。往南安堵御。巡抚带兵驻劄萍乡等语。该省防堵情形。屡经奏闻。现在是否足资控制。抑必须省中大员。分劄要隘。以壮声威。固不可稍涉大意。亦不可徒事张皇。其防堵员弁。遇有警报。能否与楚省兵勇。协力夹攻。著该署抚察核情形。奏明办理。其防所道府镇将以下各员。如有不能得力者。即著随时据实参奏。毋稍迁就。该御史原摺著钞给阅看。将此谕令知之。　　

○山东巡抚李僡、奏报八月分雨水粮价情形。得旨。山东省粮价甚昂。被灾处所。除赈恤外。及明年春夏之间。有应行接济之处。著查明酌量缓急具奏。汝摺内称、堪以仰慰宸怀。实属套语。断断不可置民瘼于不问也。又奏、历城等十九州县、麦收歉薄。本年应徵漕麦。请援案暂行改徵粟米。从之。　　

○辛未。上御洞明堂、句到山西、直隶、热河、上年情实罪犯。停决山西斩犯八人。直隶斩犯二人。绞犯六人。余六十八人予句。　　

○谕内阁、程矞采、奏请饬催各省拨解军饷银两一摺。现在湖南军务未竣。应需饷银。必须源源接济。不容稍有迟误。兹据奏称、两淮等处、部拨湖南军饷。现尚未解到者。共银二百六十六万两零。著两江、四川、陕西、安徽、浙江、河南、山东、山西各督抚。及长芦盐政。迅将未经起解饷银。委员赶紧管解启程。其业经报解者。著沿途督抚。派员催趱。兼程前进。解交湖南。以济要需。傥有延误。著即查明严参。　　

○壬申。上幸静明园。　　

○诣龙神庙拈香。　　

○谕内阁、乐斌奏、军政届期、请展限办理等语。乌噜木齐、及所属满洲营官员。本年军政。例应于十月内造册报部。兹据该都统奏称、甫经到任。俟考验事竣。再行册报。著照所请。准其展限两个月。核实办理。　　

○以福州满营军政。年逾六十官二员、精力未衰。命留任。　　

○予贵州捕匪被戕把总杨锡鳌、马朝刚、祭葬世职。　　

○甲戌。孝慈高皇后忌辰。遣官祭福陵。　　

○上诣绮春园、问皇贵太妃安。　　

○谕内阁、前据季芝昌、王懿德、奏请以福建准升淡水同知保泰、调补海防同知当交吏部议奏。经该部照例议驳。兹据王懿德奏称、该同知于民夷交涉事件。均能处置得宜。实属人地相需。保泰、著准其调补福州府海防同知。所遗台湾府淡水同知员缺。即以王江调补。均著照例送部引见。此系因海防同知。地方紧要。特允所请。嗣后不得援以为例。　　

○兼署闽浙总督、福建巡抚王懿德奏、广艇匪船。在沙埕洋面寄泊。现筹防剿。得旨。此次剿捕艇匪。两省镇协各员。如有若去岁之藉词迟延者。即行会同郑高祥、叶绍春、参奏。　　

○以协办大学士赠大学士杜受田、灵柩到京。命恭亲王奕带领侍卫十员。往奠茶酒。　　

○乙亥。上诣大高殿行礼。　　

○还宫。　　

○陕甘总督舒兴阿奏、勘明中卫县城乡地震情形。业将被灾户民。分别抚恤。得旨。身任疆圻。当体会朕心。妥为抚恤。时刻置诸怀抱。勿稍遗忘。　　

○命醇郡王奕譞、带领侍卫十员。往奠故尔亲王敬敏茶酒。赏银三千两治丧。予祭葬。谥曰慎。　　

○上以孟冬时享太庙。自是日始。斋戒三日。　　

○丙子。孝敬宪皇后忌辰。遣官祭泰陵。　　

○谕内阁、德勒克多尔济等奏、哲布尊丹巴呼图克图商卓特巴那木济勒多尔济、呈请本年瞻觐天颜一摺。哲布尊丹巴呼图克图商卓特巴那木济勒多尔济、著准其来京瞻觐。　　

○命贵州提督善禄、赴湖南军营。交钦差大臣徐广缙、饬办剿捕事务、　　

○以四川屏山县设立新营、修建城堡、予出力员弁升叙有差。　　

○蠲缓直隶保定、景、蓟、高阳、安、阜城、东光、天津、青、静海、盐山、庆云、武清、甯河、大城、霸、滦、献、任邱、吴桥、沧、南皮、晋、唐山、任、永年、邯郸、鸡泽、磁、元城、大名、南乐、清丰、衡水、雄、束鹿、隆平、武邑、深、武强、平乡、长垣、四十二州县、被水被风被雹村庄额赋。并给口粮有差。　　

○丁丑。谕内阁、前因李僡、奏请豫筹剥运。曾经降旨、令仓场侍郎、直隶总督、即饬将杨村剥船。调集一千五百只。迅赴临清牐挨次剥运。毋稍稽延。该侍郎等、接奉谕旨。即当饬令该道、迅催剥船。前往迎剥。即剥船不敷。亦当酌拨数百只。迅速转运。乃本日据庆祺、朱嶟奏、接据天津道张起鹓禀称、计剥船赶到临清水。河水恐已凝冻。且口粮需费甚钜。道库无款可垫。又恐有误来春供拨。请将浙省各帮。于临清、德州等仓。暂行截卸。俟来年再为转运等语。似此推诿空言。祇凭该道一禀。率行入奏。全未筹画仓储急需。及邻省办理难易情形。概置不问。岂竟诿之山东。但以一奏了事耶。本年南漕迟滞。固由河道阻碍。而浙江帮船。开兑迟延。亦从来所未有。如果漕运总督、并沿途各督抚、同心协力。及早设法催趱。何至如此贻误。乃江南漕船。以勉强催至山东境为卸责。迨至山东需用直隶剥船。又不赶紧筹拨。观该道张起鹓所禀。名为实在情形。实则推诿不办。且既知拨运周章。岂不思及截卸有无窒碍耶。现在浙江嘉杭等帮米石。如能拨船赶运。当仍遵前旨。酌拨杨村船只。趁此天气晴和。迅往拨运。设或沿途必须截卸临清、德州等仓。是否足资容纳。著仓场侍郎、直隶总督、漕运总督、山东巡抚、各将现在应办急务。迅速妥为办理。毋得任听属员推诿恶习。各分畛域。再致贻误。懔之。　　

○又谕、徐泽醇奏、拏获纠众滋事匪徒、审明惩办一摺。四川酉阳州地方。有匪徒梅倡名。纠众竖旗。肆行抢掠。经文武员弁、率领兵役团勇捕拏。该匪等胆敢踞险拒捕。凶顽已极。现据该督饬令川东道曹澍钟、提集拏获各犯。审讯明确。将要犯田三嬉等、就地正法。监毙首犯梅倡名等、戮尸枭示。其余各犯。即著提省严切讯究。按律惩办。并著严饬查拏逸犯。毋任一名漏网。此案该匪徒等、甫谋滋事。既经该管文武各员访闻。拏获究办。功过尚堪相抵。该员等、应得处分。著加恩宽免。　　

○谕军机大臣等、户部、奏请饬各省豫筹军饷一摺。现在楚粤军务。未能克期竣事。应用军饷浩繁。各省疆吏。自应迅速筹画。以资接济。除湖南、湖北、广东、广西、江西、甘肃、云南、贵州等省。或用兵防堵。或地近边陲。均毋庸议外。其余各省。著该督抚盐政等、督饬藩运各司。确查各该省可减可删之款。及留支待用正杂等项。约计至本年下忙为止。可以移缓就急者。每省或二三十万两。或一二十万两。各自体察情形。从宽筹备。迅速核明数目。开具清单。于一月内奏到。候朕饬部分拨。该督抚等身受重恩。目击国用支绌。谅必极力图维。不至以无款可筹。一奏塞责也。将此各谕令知之。
  </div>
  <div class="pagination">
   <a href="清实录咸丰朝实录_page97.html">
    上一页
   </a>
   <span>
    ...
   </span>
   <a href="清实录咸丰朝实录_page93.html">
    93
   </a>
   <a href="清实录咸丰朝实录_page94.html">
    94
   </a>
   <a href="清实录咸丰朝实录_page95.html">
    95
   </a>
   <a href="清实录咸丰朝实录_page96.html">
    96
   </a>
   <a href="清实录咸丰朝实录_page97.html">
    97
   </a>
   <span class="current-page">
    98
   </span>
   <a href="清实录咸丰朝实录_page99.html">
    99
   </a>
   <a href="清实录咸丰朝实录_page100.html">
    100
   </a>
   <a href="清实录咸丰朝实录_page101.html">
    101
   </a>
   <a href="清实录咸丰朝实录_page102.html">
    102
   </a>
   <a href="清实录咸丰朝实录_page103.html">
    103
   </a>
   <span>
    ...
   </span>
   <a href="清实录咸丰朝实录_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
