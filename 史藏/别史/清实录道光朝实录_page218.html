<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 218 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 218 页/共 848 页</h1>
    <div class="content">○贷湖北荆州城守等营被水兵丁仓谷。　　

○己巳。谕军机大臣等、长龄等奏、添派官兵兜剿和阗贼匪。并访察张逆确切下落。分兵出卡追拏一摺。前此逆酋窃据喀什噶尔。原因大兵急切未能赴援。群回多被煽惑。助其逆焰。迨大兵既集。朕早料其穷蹙奔窜。是以屡经敕谕该将军等、分路进兵。以期出奇制胜。乃长龄等以为分路进剿。不若统归一路。使贼猝不及防。朕以伊等随宜调度。自必确有把握。及至喀城克复之先。逆酋早已潜遁。迟至一月之久。始据奏称该逆既未逃往英吉沙尔、叶尔羌。自已窜出卡伦。是该将军等此时如梦方醒。览奏实深愤懑。前据奏称令伊萨克觅可靠回子六人。分往喀什噶尔等处。作为伊等之意。勾结众伯克回户等、拘绊张逆。又令噶尔察等、前往卡外各部落。传檄晓谕。责令缚献逆裔。予以封赏。及进兵之时。又称黑帽回子、情愿纠同族众。俟大兵到日。设法帮捦首逆。何以迄无影响。是否所差间谍、被贼知觉加害。抑系谋而未行。一奏塞责。其颁发檄谕。曾否于各部落遍行宣示。及遍谕后有何禀复。均无一字奏及。至黑帽回子自愿效顺捦渠。耳目较为切近。何以克复之先。并未豫为布置。克城之后。又未指出逆裔下落。所谓效顺者安在。该将军等既无成竹在胸。岂能通筹全局。兹逆酋不知潜逸何所。祇有一二余匪。窜匿和阗。又辄欲添兵兜剿。分兵追捕。亦何见事之晚耶。现据贼供有张格尔逃往塔什霍尔罕、及阿赖之言。并非切实下落。该将军等、总当侦探逆酋确踪。设法掩捕。务须计出万全。期于必获。若使渠魁日久稽诛。以致老师糜饷。惟长龄等是问。自谓当得何罪。武隆阿仍即遵照前旨、驻劄喀什噶尔。帮同长龄竭力捦渠。断不可任其漏网。此次在二台地方。迎候官兵之阿浑穆图巴拉父子、并回子伊斯玛依尔等、被贼杀害。情殊可悯。著长龄等查明奏请恩恤。将此由六百里加紧谕令知之。　　

○庚午。除直隶易州水冲官地一顷九十七亩有奇租银。　　

○辛未。上诣绮春园问皇太后安。　　

○谕内阁、刘彬士奏、闹漕案内不知姓名逸犯。请免查缉等语。此案徐凤山包漕渔利。乡民畏其凶横。多被胁从。现将该犯及济恶各犯。分别斩绞。以儆刁风。除在逃之沈培政等、系积惯包漕滋讼之犯。仍应饬拏务获。按律惩办外。其余不知姓名各逸犯。多系被胁同行。姑著免其查究。该署抚即出示将办理此案原委、剀切晓谕。嗣后该乡民等总当以首恶徐凤山等为戒务各安静守法。如再有滋事棍徒。即当严拏。一概查办。无得轻纵。　　

○壬申。谕内阁、琦善等奏、重运军船。全数渡黄一摺。本年南粮军船。先由御黄坝挽渡四百三十余只。因黄水陡高。复堵御坝。倒塘灌放。陆续渡黄三千一百余只。尚有五百五十余只未渡。适值黄水落低。该督等照常启放御坝。催提趱渡。于四月二十二日全数完竣。未逾原限。该督等前此筹办。未能周妥。原有应得之咎。惟念该委员等自倒塘以来。催趱照料。及启闭各事尚为迅速。不得因该督等办理不善。致没微劳。著琦善等择其尤为出力者、酌保数员。奏请施恩。不准冒滥。现在御坝既启。大汛未来。该督等当趁此机会。务令清水畅出。将下游淤滞处所。刷涤深通。以冀河湖顺轨安澜。稍赎前愆。　　

○又谕、嵩溥奏、详查兴义等处入官苗田租谷变价经费。请将支賸租谷存备平粜一摺。前据许乃普奏、贵州兴义府属。苗民生齿日繁。生计支绌。请将该处逆绝租息。支賸余米。无庸变价解司。留贮该处。以备每年平粜。及歉岁赈恤之用。当敕该抚详察筹议。兹据奏兴义等五处额徵租谷变价银两。除坐支该处土弁工食外。余银解存藩司。为贴补郎岱等处不敷之需。现计节年存賸盈余银七千万两。足资贴补。议将兴义府县两处余谷留贮。以备缓急。著照所请。将兴义府每年支賸租谷七百四十石零。兴义县每年支賸租谷二百七十一石零。自道光七年起。无庸变价解司。按年留存实谷。作为积贮。遇米价昂贵时。减价平粜。秋收买补还仓。统俟府仓存至二万石。县仓存至一万石。察看各该处情形。无须多积。仍令变价解司。其普安归化贞丰三处。余谷无多。著仍照旧章办理。至此项余谷。既另建仓廒存贮。应如何杜绝官吏侵那。及交代时应一体盘查各事宜。该抚即妥立章程。饬令该府县实力奉行。该管上司认真稽核。无任日久滋弊。该部知道。　　

○癸酉。上幸静明园。诣龙神庙拈香。　　

○除直隶承德府水冲官地三十三亩有奇租银。　　

○甲戌。以故云南永北厅属北胜州土州同章昶子鹤龄袭职。　　

○乙亥。以故三等伯许文谟子保琳、袭爵。并赏二等侍卫、在大门上行走。　　

○以病痊仓场侍郎韩鼎晋、署礼部右侍郎。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十七　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。五月。丙子朔。谕内阁、昨日兵部带领引见人员内。豫行保举之云南东川营左军千总谢安邦、箭不到靶。其平日才技。已可概见。谢安邦著不准其豫保注册。并即降为把总。以观后效。前署云贵总督伊里布、将此等技艺生疏之弁。滥行保举。著交部议处。各省豫保人员。以备升用。不可不加意慎重。若技庸者得列荐章。必至技优者转多屈抑。何以整营伍而励人材。嗣后各省豫保武职。务须认真遴举。择其年力精壮。才技优娴。不得任意滥保。如有再似此等庸劣之人。必将该员即行革职。所保之上司。交部严议。将此通谕知之。　　

○又谕、陶澍奏、藩库附贮项下借放各款。分别登销追赔一摺。江宁藩库附贮一项。前因设局清厘。降旨令该抚查明。分别催解追赔归款。兹据奏借放各项。除解还外。实未归银二十六万二千一百六十六两零。内欠解有著银。及已入清查追补各款。俱系有著之项。著即分别催追。无任延宕。其无著银。除已入二次清查、及业准豁免。由该抚就款登销外。尚该抚著银五万八千五百八十二两零。均属无可催追。即著落经借各员名下。按数追赔。该抚即查造员名银数细册。迅速分别咨追归款。此项银两。系在外支销典息闲款。并摊捐各款。与正项钱粮不同。著免其造册报部。该部知道。　　

○以陕西按察使颜伯焘、为甘肃布政使。服阕按察使林则徐、为陕西按察使。　　

○丁丑。上诣绮春园问皇太后安。　　

○谕内阁、前据御史吴敬恒奏、州县亏缺之案。如该员前后任内俱有亏缺。其前次交代时。朦混结报。未行查参之该管上司。请严立专条。分别加等议处。当交吏部核议。兹据该部将例载该管上司徇隐处分各条。查开具奏。朕详加披阅。定例已为周密。无可复加。若多立科条。转滋趋避。该御史所奏。著毋庸议。至直省州县仓库钱粮。攸关帑项。原不容丝毫亏缺。乃近来动辄以因公那移。含混办理。甚属可恶。嗣后各该管上司。务要激发天良。留心查察。力破避重就轻、袒护属员积习。遇有不肖州县侵欺亏缺等弊。立即严参惩办。实力奉行。自足以杜弊端而澄吏治。傥稽查不力。有名无实。任听州县侵欺。抑或代为徇隐。一经发觉。不惟将该州县按律治罪。必将该管上司从重严惩。决不宽贷。勿谓告诫之不早也。　　

○戊寅。孝诚仁皇后忌辰。遣官祭景陵。　　

○己卯。以候补侍郎潘世恩、署工部左侍郎。　　

○庚辰。上奉皇太后幸同乐园。进膳。　　

○谕内阁、长龄等奏、和阗克复。西四城全经戡定一摺。和阗回众、前已将贼首约霍普等、缚献投诚。逆裔张格尔、复差贼目噶尔勒、玉努斯、带领安集延、并惰兰回子、一千五百人。在彼盘踞。将迎候官兵之阿浑穆图巴拉父子、及回子伊斯玛依尔等、一并杀害。又纠约该处无赖回子三千余人。抵死抗拒官兵。经提督杨芳等、带兵前往剿办。探得毗拉满地方。有贼数千。随即整队前进。迎见贼匪。排阵击鼓。施放枪炮。直前拒敌。杨芳等带领马步队迎剿。并分兵潜由北面沙山。驰抄贼后。四路夹击。见有手执红旗身穿花衣之骑马贼目。指挥其间。驱众死战。我兵奋勇冲杀。贼势业已难支。忽于东南沙山后。突出执旗贼目。带领马贼五六百名。飞骤前来。枪矢交加。刀矛相接。吉林佐领富尔松阿等、带兵冲入贼阵。兵丁田兴起、被贼砍伤左额。富尔松阿、韩国彦等、将花衣贼目噶尔勒捦获。官兵乘势力扑。贼众溃乱奔逃。赶杀二十余里。斩贼二千三百余名。生捦一千余名。夺获炮位刀枪火药无数。乘胜直前。即有旧时伯克等、带领回众十余人。迎接官兵入城。和阗全复。杨芳前此随同长龄等、连获胜仗。已著劳绩。此次专派带兵收复和阗。复能筹画周妥。因贼匪直前拒敌。分兵抄入贼后。四路夹击。使贼目不及逃窜登时就捦。实属调度有方。深堪嘉奖。杨芳、及领队哈哴阿、阿勒罕保、总兵余步云、俱著交部从优议叙。杨芳、哈哴阿、著加赏白玉翎管各一个。四喜白玉搬指各一个。小刀各一把。阿勒罕保、余步云、著加赏白玉翎管各一个。玉搬指各一个。小刀各一把。以示奖励。其拏获贼目噶尔勒之佐领富尔松阿、把总韩国彦等、究系何人首功。著该将军等确查具奏。候朕施恩。兵丁田兴起、因冲入贼阵。致被砍伤。并著查明该兵丁受伤轻重。一并具奏。　　

○谕军机大臣等、长龄等奏、此次杨芳等带领官兵。立将和阗收复。查起存粮军械。饬传各庄回目。令其摉拏余匪。一面饬委随征之沙雅尔阿奇木伯克巴彦岱、暂署该城阿奇木事务。并选择出力回子、暂署大小伯克。查办一切。约束回众。其贼目噶尔勒、解大营讯办。杨芳等能分兵四路夹击。俾贼目不及逃窜。调度有方。已明降谕旨。将该提督等加恩奖励矣。惟现在四城虽已收复。而逆酋逃逸无踪眼看莫大之功赏。汝等不能承受。曷胜愤懑。朕阅摺内所称、闻该逆有逃往阿赖、及塔什霍尔罕等处之说。虽不知其确向。大约不出此一带地方等语。殊不成话。张逆逃遁四十余日。尚未探得确信。并汰劣克阿坦台等、亦俱远窜。不知下落。该将军等安坐喀什噶尔。直同聋瞆。徒以空言塞责。于事何济。此时该逆究系潜匿何所。务当确切探明。设法捦献。期在必得。断不准任其漏网。果能迅速捦获。朕不但不论以稽迟之咎。将军等仍可渥受厚恩。否则何颜对朕也。勉之懔之。至和阗逸贼玉努斯、叶尔羌贼目博巴克、助逆肆虐。亦必应赶紧拏获。立正典刑。现值大兵摉捕逸贼之时。各该城甫经戡定。必须分驻大员。以资弹压。长龄等已饬派总兵史善载、带兵前赴和阗驻劄防守。提督达淩阿、带兵驻守叶尔羌。著即照所奏办理。所有迈提特楚呼察克、及波斯图等处。投诚回子三千余名。又原在叶尔羌各台当差之温巴什回子数十名。虽讯明并未从逆。仍派往各原处供差。难保其中竟无潜怀诡诈。暗通消息之事。尤当随时查察。勿稍疏虞。其后路各处防守官兵。有应行减撤者。该将军等应及早体察情形。奏明办理。至一切善后事宜。最关紧要。务须慎密妥筹。请旨遵行。万不可轻率。稍有宣露。再从前嘉庆年间。滑县凯旋官兵携带幼孩。曾经严立科条。颁发饬禁。将来大兵凯旋时。务当申明纪律。通行宣布。如有违犯。按军法治罪。并将失察之该管官。严惩不贷。又昨经降旨、将喀什噶尔参赞衙署。改建昭忠祠。著长龄等将碑石高宽尺寸。遇便开单具奏。以便书写悯忠诗。发交勒石。至上年喀什噶尔等四城死事官员。除庆祥等业经降旨赐恤外。其余将弁、办事司员笔帖式、及效力废员、并卡伦侍卫兵丁等。著长龄等逐细查明。据实开单。分别奏咨。候朕加恩赐恤。将此由六百里加紧加快谕令知之。　　

○又谕、从前嘉庆年间。办理滑县贼匪。凯旋时。官兵曾有携带幼孩之事。经兵部严定科条。颁发各营。一体遵照。此次回疆用兵。本日据长龄等奏、已将和阗收复。军务克期告竣。将来凯旋。恐沿途带兵官弁。约束不严。兵丁等私行携带子女。不可不豫为申禁。著鄂山等于官兵进关时。严加稽察。傥有私携男女幼孩。查明即行参办。按律治罪。并将该管官重惩。不可稍事姑容。将此谕令知之。　　

○福建台湾镇总兵官刘廷斌、奏报到任。得旨、海疆重地。刻刻俱要留心。除暴安良。尤当注意。操防更须认真。切忌姑息养奸。慎勉为之。以副委任。　　

○除安徽盱眙县挑渠筑埝穵废民卫田地十一顷七十亩有奇额赋。　　

○辛巳。予回疆阵亡喀什噶尔阿奇木伯克郡王迈玛萨依特、察一次。恤赏如蒙古都统例。　　

○壬午。上幸万寿山。诣广润祠拈香。　　

○谕内阁、嵩孚奏、采办滇铜。未能运回接济。请照案采买商铜一摺。湖北宝武局鼓铸钱文。额配滇铜二十三万余斤。向应按年采买。交局济铸。近年滇省产铜。未能丰旺。委员采办需时。请援照成案。采买商铜。俾资局铸。著照所请、该省宝武局应买道光七年分正耗余铜。准其在附近口岸购买。即照准销铜价运脚杂费等银。按数给发。勒限一年。买运交局。提作道光五年之用。俟委员张从鼎等运回滇铜。作为道光六七两年岁额之需。惟楚省商贩铜斤。每年多寡盈绌。未能据为定额。滇省不得以湖北就近购买商铜。藉词诿卸。其道光八年分铜斤。仍著照例委员赴滇办运。此次购买商铜。需用脚价等银。准其照案销银三万三千四百三十一两零。事竣造册报销。如有不敷。亦著照案办理。以归核实。该部知道。　　

○谕军机大臣等、寄谕署山东巡抚程含章。前因有人条奏、青州一郡。类皆荒歉。寿光县为尤甚。当经降旨、交该署抚委员确实查勘。兹据奏、委员周历青州府属。挨庄查访。惟寿光、博兴、二县。种麦本少。冬春雨雪较稀。民力不无拮据。寿光之秦城南皮二乡。地尤咸鹻。贫民向多出口谋生。本年雨泽愆期。倍为竭蹷。出口者未免稍多。或将子女分别寄存典雇。并非鬻卖。其所居均系草屋。恐为他人占住。即拆去上顶。堵塞户牖。以俟归家修盖。亦非拆屋卖料。十空六七。至典鬻衣物。及搀食草子等情。乐岁亦所不免。非本年仅有之事。均不至如传言之甚。前已奏准分别缓徵。出借口粮。并经官捐煮粥。谷雨前后。均沾透雨。种秋未晚。不至成灾。所奏自系实在情形。惟该处系积歉之区。即如该署抚所奏。生计已不为不蹙。现在虽经得雨。足资耕种。而此后是否旸雨应时。将来秋收分数若干。并出外贫民能否次第归农。不至流离失所。该署抚均应随时留心察访。据实入奏。傥该地方官并不随时禀报。或经理未协。亦应分别严参。断不许稍有讳饰。封疆大吏。必以安民为先。偶遇旱潦不时。尤宜尽心抚恤。若必待有人条奏。经朕特旨垂询。始行派员周历查访。则是平时置民瘼于不问。岂不大负委任之意。该署抚惟当以实心行实政。务使民安其业。不至一夫失所。勿徒以空言塞责也。将此谕令知之。　　

○署山东巡抚程含章覆奏、讯明前任湖北汉黄德道庄均一、控告庄诩等捏报家产尽绝。虽无索诈情事。惟于禀控事件。擅用带回官封。由驿骣递。实属任性妄为。请交部议处。得旨、著即革职。以示惩创。　　

○工部尚书兼管顺天府府尹事陆以庄、因病解任。以吏部左侍郎王引之、为工部尚书。吏部尚书卢荫溥、兼管顺天府府尹事。署工部左侍郎潘世恩、为吏部左侍郎。兼国史馆副总裁官。　　

○癸未。谕内阁、蒋攸铦等奏、查明黄河下游切滩阻遏情形一摺。前因南河堵合减坝。黄水倒漾。复将御黄坝封闭。经朕特派蒋攸铦等、前往江南。将关孟两滩新旧河详累察看。并令亲往高家堰周历履勘。兹据奏称、清黄相为表里。因南岸黄水节次漫口。湖早受淤。堰工愈形吃重。前年高堰石工坍塌。因迫于时日。撙估赶办。年年保固赔修。仍系入水摸砌。现在加筑后戗土工。亦难深恃。该督等因清水不能敌黄。祇有落低黄水一法。请开减坝。腾出正河。一律挑穵。下游山安海防两厅所属关孟两滩。俱系胶淤。该督等泥于逢湾取直成法。并轻听睢南同知唐文睿两滩并挑之说。决意估办。而河自十数里外。已有迅激斜注埽湾之势。乃从埽上拦截。另挑取直。以旧河宽百余丈。至二百七八十丈之水。欲迫而纳诸仅宽二十余丈胶淤之地。不能塌宽。转成倒漾。迨拆去滩际之拦黄坝堰。大溜始顺归旧河。现用浚沙船往来疏浚。可望深通。难期速效等语。琦善等急于奏功。泥于师古。并未博采众论。轻听唐文睿一人之言。不加详察。以致数百万帑金。竟成虚掷。咎无可辞。琦善前已降旨拔去花翎。张井、潘锡恩、分别递降顶带。仍著一并交部严加议处。现在漕船全数北上。所有倒塘各费。已著落琦善等分赔。转瞬伏秋大汛。仍责成该督等虚衷商搉。竭力补救。督饬道将厅营加意防守。其堰盱各工时加保护。并本年回空军船。及早归次。傥有疏虞阻滞。朕惟琦善等三人是问。其在工人员。除盐道德启、并未督同估工。著毋庸议外。同知唐文睿、狃于从前节次办法。轻率偾事。糜帑殃民。非寻常错误可比。蒋攸铦等请将该同知革职留工效力。不足蔽辜。唐文睿著革职。再加枷号一个月。满日发往伊犁充当苦差。淮扬道邹锡淳、淮海道罗琦、未将工段难易。通盘详酌。致河弁有未能完工。情急自尽情事。虽无克减情弊。实属办理失当。邹锡淳、罗琦、俱著交部议处。　　

○又谕、严烺奏、东省运河等厅。应动四女寺支河息银。请饬追还款一摺。东省运河泇河上河三厅塘河。关系运道民生。每年因汛涨受淤。冬挑春运。节经奏准动用四女寺支河余息办理。自应经久常行。近年该款息银。均未如数解司。以致各该厅无款筹挑。两岸堆积之土。愈形陡峻。诚恐雨水冲卸。阻运累民。自系必不可缓之工。著长芦盐政饬令运司。查照严烺单开未拨银数。勒追商人照数完缴山东藩库。拨发还款。此后务令年清年款。仍由藩司拨发转运。毋许任意迟延。致误要工。　　

○以内阁学士朱方增、为玉牒馆副总裁官。　　

○以山西平阳、蒲州、解、绛、四府州所属。距省较远。命嗣后秋审及遣军流徒各犯。归河东道就近审勘。从巡抚福绵请也。　　

○甲申。户部议准、调任浙江巡抚程含章疏报、仁和、石堰、玉泉、穿长、黄岩、海沙、六场灶地三百四顷三十五亩有奇。照例升科。从之。　　

○乙酉。谕内阁、四川省采办昌陵圣德神功碑楼所需木植。已据该督奏报、于上年三月内起运。当经降旨、饬令沿途催趱。至今尚未抵工。著湖北、江西、江南、山东、直隶、及漕河各督抚。查明经过地方。一体照料饬催。迅速运抵工次。毋许迟延。致误要需。　　

○谕军机大臣等、据宝兴奏、查出回乾树株。请将有碍观瞻处所。于本年九月以前。先行伐除等语。著宝兴即行知钦天监、于七月择定吉期照办。其所伐树株。应如何选料备用。及偏僻处应分年伐除之处。该总兵当查照向例。核实办理可也。将此谕令知之。　　

○命工部尚书王引之、右侍郎阿尔邦阿勘估泰陵圣德神功碑楼工程。　　

○丙戌。谕内阁、前因河湖交敝。经琦善等再三熟商。始定启放王营旧减坝之议。据奏挑穵正河。引清刷涤。将来挽复故道。既可掣溜通漕。而河身亦可日渐深通。并称迟至八九月间启坝。彼时秋稼登场。小民更可无虞失所。朕以该督等既为此奏。自必确有把握。是以不惜帑金。不为遥制。悉照所议办理。乃始因湖水异涨。大启闸坝宣洩。迨宣洩不畅。赶开减坝。以为迅启御坝畅洩湖涨之计。致下游州县。田庐俱被淹浸。居民荡析。已属办理不善。然果能一举奏效。尚当权利害之轻重。不复深责。及至本年堵闭减坝。而黄水仍未消落。运道依旧不通。并将下游挑工。前功尽弃。是不但将数百万帑金。轻付一掷。且使数州县生灵。徒受灾浸。流离迁徙。该督等议举大工。不知集思广益。竟轻听唐文睿一人谬论。致误事机。糜帑殃民。莫此为甚。使该督等扪心自问。尚有何颜对数百万灾黎耶。兹经吏部议将琦善等照溺职例革职。本应悉照部议。即予褫革。姑念琦善平日办事尚属认真。在山东巡抚任内。颇知整顿。河务本系兼辖。著即开缺。加恩降为二品。来京另候简用。张井、潘锡恩、专司河务。种种贻误。其咎更重。惟此时若遽将伊等罢褫。转得置身事外。岂反令他人代为补救乎。张井、潘锡恩、俱著革去顶带。仍留河督之任。以观后效。此系朕格外加恩。俾令戴罪自赎。若果能激发天良。于伏秋大汛经临。全河悉保安澜。今岁回空。明年重运。均能无阻。尚可少赎前愆。傥河湖运道。稍有疏虞。必当从重治罪。决不宽贷。其部议降三级调用之淮扬道邹锡淳、海淮道罗琦、俱著加恩改为降四级留任。不准抵销。　　

○以大学士托津、管刑部事。　　

○以大学士蒋攸铦、为两江总督。　　

○旌表守正捐躯四川剑州民赵上勋妻杨氏。　　

○丁亥。上诣绮春园问皇太后安。　　

○谕军机大臣等、据马应国奏、南粮头进尾帮、及二进首帮、挽出临清闸口日期。并称现在卫河水势微弱。拨船不敷轮转。将携带客货。全行勒卸。督率文武官弁、刻速捞浚。本日又据程含章奏、自三月以来。卫源浅弱殊甚。现在至浅之处。仅存水二尺六七寸。帮船吃水四尺以上。计不敷水一尺六七寸。由临清闸外起。所过地方。节节浅阻。即再加捞穵。而卫水挟沙而行。水缓沙停。旋捞旋积。逐船起剥。将船米客货。悉行起空。行不数里。依然浅阻。即剥船亦无如许之多。全赖漳卫二河之水。长发浮送等语。临清闸外运河。向多古浅。现在卫河来源。又复微弱。重运漕艘。已全数渡黄。连樯北来。一帮顶阻。则后帮尽皆停待。必须先事妥筹。方不致节节阻滞。程含章现已飞咨豫省。将各泉闸坝。悉行起放。著程祖洛即饬属妥办。勿任沿河居民截阻。本月初间。直东两省。均报得雨。豫省曾否均沾。漳卫来源。是否增长。并著该抚查明具奏。以慰廑注。其临清闸外。至北运河一带。著那彦成、程含章、速饬各属。将浅涩处所。设法捞浚。并多备剥船。期敷轮转。务令漕船遄行。无虞阻滞为要。将此各谕令知之。寻奏、各属雨泽沾足。漳卫河水亦皆增长。报闻。　　

○命工部尚书穆彰阿、在军机大臣上学习行走。以京营左翼总兵耆英、为步军统领。兵部左侍郎奕经、兼京营左翼总兵。　　

○戊子。遣官祭关帝庙。　　
</div>
    <div class="pagination">
<a href="清实录道光朝实录_page217.html">上一页</a><span>...</span><a href="清实录道光朝实录_page213.html">213</a><a href="清实录道光朝实录_page214.html">214</a><a href="清实录道光朝实录_page215.html">215</a><a href="清实录道光朝实录_page216.html">216</a><a href="清实录道光朝实录_page217.html">217</a><span class="current-page">218</span><a href="清实录道光朝实录_page219.html">219</a><a href="清实录道光朝实录_page220.html">220</a><a href="清实录道光朝实录_page221.html">221</a><a href="清实录道光朝实录_page222.html">222</a><a href="清实录道光朝实录_page223.html">223</a><span>...</span><a href="清实录道光朝实录_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
