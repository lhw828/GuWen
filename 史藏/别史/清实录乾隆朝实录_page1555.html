<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1555 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1555 页/共 1860 页
  </h1>
  <div class="content">
   ○旌表守正捐躯直隶高阳县民李庭妻韩氏。河南鄢陵县民于得育妻张氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。六月。己亥。谕军机大臣等、近日军营渐有起色。旗鼓一新。自当立剿匪徒。但念此次逆回田五等。岂有无故即能纠合党羽。定期起事。远近回人。亦即附和随从之理。朕于此事。再四思维。反躬自问。自临御以来。数十年兢兢业业。并不敢稍存满假。于民生疾苦。无不时时廑念。务期得所。而于甘省。尤加意抚恤。该省连年以来。并未闻水旱灾歉。断无贫黎失所。致匪徒得乘机煽诱。或地方官有勒索苛派。苦累百姓。因而贼人倡乱滋事。抑或李侍尧查办邪教不密。致逆回得谎称剿洗回民。藉词煽诱。以上种种各情节。思之总不得其故。究竟因何而起。不得不彻底根究。著传谕阿桂、福康安、务向擒获贼目。逐一研鞫。并于该处、详晰询访起衅缘由。据实奏覆。毋得稍存回护之见。至贼人于上年。即豫备石峰堡巢穴。以为退守之地。其所积粮食器械必多。自系陆续运往。断难掩人耳目。何以地方文武员弁。竟昏如聋瞆。毫无闻见。此非寻常失察可比。著阿桂、福康安、查明贻误之员。严参治罪。至贼人前此肆行无忌。往来逃窜。其所需粮食等项。尚可向各处村庄抢劫。今见官兵声势壮盛。又经福康安等。痛加剿戮。余贼自必窜回石峰堡。福康安等。派兵四面严密围堵后。贼人及老幼眷属。不下万人。藏于堡内困守。其积蓄自必立形匮乏。无从觅食。惟防各处邪教匪徒。尚有为之暗中馈送者。此等为贼接济之人。罪与逆贼无异。必当严密查捕。一经拏获。即究讯姓名居址。不可使一名漏网。此系尽绝邪教根株之法。阿桂、福康安、当留心遵照妥办。不可稍存姑息。　　

○调黑龙江副都统庆霖、为山东青州副都统。　　

○庚子。谕、此次甘省剿捕逆回。调取四川屯练降番、及阿拉善蒙古兵丁。长涂跋涉。不无劳费。所有屯练降番。著赏给一个月钱粮。阿拉善兵。著赏给银一千两。即著福康安、于甘省库项内动拨。交保宁、旺沁班巴尔、分别赏给。又据保宁奏。穆塔尔现在病中。闻甘省调兵。即起身前往。甚属急公。穆塔尔、前已赏给二品职衔。著再赏给散秩大臣衔。并元宝一个。以示朕体恤戎行。优加奖励之至意。　　

○辛丑。谕、据福康安奏、官兵于十一日。分为四路。由隆德进剿底店。贼众千余。从山梁压下。官兵枪箭齐发。杀贼甚多。有骑马贼首二人。往来指挥。拜唐阿萨克丹布、放枪打死一人。官兵自辰至酉。杀贼二百余名。夺得贼营四座。卡座十余处。器械帐房牲畜无筭。海兰察、带同巴图鲁侍卫。追赶败窜之贼。又杀一百余名等语。此次福康安等。督率官兵。剿杀贼匪。奋勇争先。歼贼二百余名。拜唐阿萨克丹布、并能枪毙骑马贼目一人。甚属奋勉可嘉。福康安、海兰察、著各赏大荷包一对。小荷包二对。萨克丹布、著擢授蓝翎侍卫。其余出力之侍卫、章京、及官弁兵丁等。俱著福康安、查明咨部议叙。以示奖励。其有出众特等奋勇者。仍即指名奏闻。　　

○又谕、据图思义奏、阜康县灵山水渠。经前任都统明亮、奏明动项兴修。但查该处水渠。实与屯田无益。应行停止开挖。以省糜费。所有陆续用过银两。著落原估承办各员名下追赔等语。新疆开渠蓄水。原为屯田灌溉起见。今灵山水渠。既与屯田无益。明亮在彼时。并不体察实在情形。輙奏请动项兴修。徒滋劳费。其咎专在明亮一人。与原估承办各员无涉。所有此项水渠。著即停止开挖。其用过银两。著于明亮名下。赔缴还项。　　

○谕军机大臣曰、富勒浑等奏、接据建宁镇总兵王柄禀报。建宁府于五月十九、二十等日。因雨势较大。东西两河。一时宣洩不及。城外房屋。致被冲损。人口亦有淹毙。漫溢入城。衙署仓监。亦有间被淹浸。现在水势已退。随即饬藩司驰赴该处。会同镇道。悉心查勘等语。建宁郡城。因雨后溪河猝涨。淹及官民房屋。并损伤人口。被水贫黎。殊为可悯。著传谕富勒浑等。督率所属。详晰查明被淹人口确数。及田禾有无损伤、酌量抚恤。勿使稍有失所。至被水冲损之县营衙署、监、仓。及仓谷有无失损。并著查明。据实具奏。　　

○旌表守正捐躯河南灵宝县民张锡宠妻张氏。　　

○壬寅。谕、据兰第锡奏到、黄河水势工程平稳一摺。内称沿河州县。向派民夫在堤守望。现在查看祥符、陈留、二县。未能齐全。其旧堤两旁、柳行空隙之处。陈留县民人。间有侵种耕犁。不无损碍柳株。当即饬县拨夫上堤。严禁侵耕。以重河防等语。豫省河工。遇伏秋大汛。向来各州县。派拨民夫。上堤守望。原为慎重河防、保护民生起见。至堤旁隙地。栽种柳株。严禁附近民人。侵耕碍柳。亦系保护堤工。久经饬禁之条。兰第锡所奏、自属河工正办。但本年豫省河北各州县。雨泽较稀。而陈留一县。比各处得雨尤迟。经朕节次传谕何裕城、确查户口。加意抚恤。量给口粮耔种。该处民人。现在赶种秋粮。希图广收地力。其不能多人上堤守望。及略侵种堤根情事。尚属可谅。除祥符一县。著兰第锡、何裕城、仍饬该县。拨夫上堤守望外。所有陈留县滨河地方。业经侵种之处。著无庸查禁。听其收获。其站堤护工民夫。亦不必责令齐全。但止准今年如此。嗣后不得援以为例。朕于编氓生计。无时不廑于怀。偶遇州县薄歉之区。虽有河防要工。亦必曲体民情。酌为变通。以期闾阎得资口食。无使一夫失所。此旨及朕批阅兰第锡摺。著交行在九卿、在京大学士九卿阅看。并著兰第锡、何裕城遵办。　　

○又谕曰、陈大用、现在将届服满。著即署理。浙江提督印务。俟服阕后。再行实授。　　

○又谕曰、阎正祥、著调补甘肃提督。即行驰驿前往。其湖广提督员缺。著俞金鳌调补。俞金鳌俟阎正祥抵甘接印后。再赴湖广新任。　　

○又谕、甘肃提督阎正祥、陛见时。将从前业改为民之过继侄把总阎福、仍奏请归旗等语。著照阎正祥所请。加恩将伊过继侄阎福一户。仍准其归入镶黄旗汉军。　　

○东阁大学士三宝遗疏闻。谕曰、大学士三宝、历任督抚。宣力有年。简擢纶扉。勤慎供职。方资倚任。此次扈从热河。因其遘疾。即遣太医诊视。并令回京调养。兹闻溘逝。殊为轸惜。其任内降革处分。均予开复。所有应得恤典。著该部察例具奏。　　

○予故附入察哈尔旗分厄鲁特辅国公色布腾、致祭如例。　　

○癸卯。谕曰、福康安奏、贼回自马家堡翻山逃窜后。即攻扰通渭、伏羌、秦安、各州县。俱系巩昌府所属。巩秦阶道张廷桂、虽于三月中告病。但当地方多事之时。安坐衙署。并不即赴所属。督同守御弹压。请将张廷桂革职。至李侍尧于张廷桂告病后。并不委员接署。以致要缺久悬。应一并据实参奏等语。巩秦阶道员缺紧要。张廷桂于三月内。已经告病。何以历久尚无委署之员。以致贼匪滋扰时。竟无大员在该处稽查弹压。是李侍尧不但于剿贼机宜。茫无措置。即地方事亦多阘茸。实属大奇。至张廷桂告病。虽在贼匪未经滋扰以前。但当地方多事之际。即使患病属实。亦应力疾驰赴该处。督同防御。乃竟置身事外。其罪断难姑容。张廷桂、著革职。拏交刑部治罪。　　

○谕军机大臣等、据福康安奏、贼匪陆续投出者。共二百四十余人。已分起交臬司。于隆德隔别收禁等语。所办甚是。其底店投顺回民。共有千余。虽据福康安奏、令俞金鳌带兵一千三百名。在该处驻劄弹压。但此等从逆之人。见官兵势盛。始行投降。其心究不可信。著福康安酌量。或送至省城。或分别就近各府县监禁。俟事定后。分别正法发遣。总之此次查办逆党。务期净尽。不可姑息。李侍尧即吃此亏。阿桂、福康安、慎勿再留后患也。马文熹现在随营效力。此事究险。竟当仍照前旨、即将该犯解送热河。并于起解时。严加锁金□靠。法灵阿、人尚结实。令其酌带弁兵数名。沿途小心解送。自不至或有疎虞。又据冯光熊奏、庄浪外委黄荣等报称。在白杨岭遇贼百余人。将营盘冲散。守备福泰。夏治、千总赵良枢、外委秦玉等被害等语。玉柱等带兵五百五十名。搜捕贼匪。何至遇贼百余人。即被冲散。此或是一处之贼。或是两处之贼。著阿桂、福康安、查明初九日白杨岭遇贼时。若止系福泰等在彼。玉柱或往别处捕贼。尚属可原。若彼时玉柱。亦在白杨岭。为贼冲退。或竟躲避。即当将该副将严参治罪。其守备福泰等。虽遇贼被害。但似此庸懦无能。是自取其死。与奋勇阵亡者有间。亦不值交部议恤。至福泰等、既于白杨岭遇贼。而黑矻塔井地方。据冯光熊奏、又有贼匪一百余人。自萱帽塔北山白银厂。窜往藏匿。现在阿桂、福康安等。办贼将次完竣。岂容此等匪徒。分路滋扰。看来黑矻塔井、白杨岭、二处贼匪。自亦系底店溃出之贼。玉柱等在彼剿捕。或不能得力。著传谕阿桂、福康安、即于侍卫章京内。酌派一二人。或即派伍岱、带兵前往。实力搜捕。务将窜逸余贼。迅速歼擒。方为妥善。　　

○又谕、据福康安奏、贼匪即日剿灭。复兴所领京兵。可以回京等语。复兴仍同善德、兴奎、赴阿桂等军营。协同剿贼。京兵一千。著彻回。　　

○以怡亲王永琅、为镶蓝旗汉军都统。　　

○甲辰。谕曰、傅玉年老。不胜将军之任。著授为散秩大臣。暂留甘省。跟随阿桂、福康安、剿贼效力。事竣时。来京当差。所遗杭州将军员缺。著莽古赉调补。宁夏将军员缺。著嵩椿调补。现今甘肃正在需人之际。嵩椿即由彼处、驰驿前赴新任。绥远城将军员缺。著乌尔图纳逊补授。察哈尔都统员缺。著积福调补。　　

○谕军机大臣等、据傅玉奏、由鹿鹿山带兵至石峰堡堵截。在石沟庄扎营。有石峰堡贼人。出来打仗。杀贼一百余名。受伤者二百名等语。是贼人竟思于西南一带窜逸。果不出朕之所科。傅玉与贼打仗时。贼势尚未穷蹙。是以止分其党羽。先为尝试。今见底店贼匪剿尽。福康安、统大兵捣其巢穴。阿桂又带京兵续至。贼众胆丧。必仍思于西南一面。乘间潜逃。此时甚关紧要。断非傅玉等所能妥办。著传谕福康安、即同舒亮、并酌分巴图鲁侍卫章京十余人。带兵迅赴石峰堡西南一路严堵。或即由彼进剿。其东北一路。专交阿桂、与海兰察、带同巴图鲁侍卫章京等。领兵设法进攻。总以四面堵截攻围。务将贼匪悉数歼擒。勿致一人兔脱。　　

○又谕、昨据福康安奏、请将续派之京兵彻回。但据冯光熊奏、黑矻塔井、白杨岭、二处。复有匪徒滋扰。必须速行剿捕。以净根株。又将来查办固原开挖地窖诸贼。搜捕党类。在在需用兵力。计复兴所带续派之四起京兵。现在已可全抵潼关。其陕甘二省沿途一切供应。亦早豫备。潼关距甘省不远。此时竟可毋庸停彻。著传谕复兴、于接奉此旨后。仍速行带赴军营。会同阿桂等搜捕。俾兵力厚集。于剿洗事宜。益可迅速蒇功。将此由六百里加紧。传谕复兴、并谕阿桂、福康安、毕沅知之。　　

○又谕、甘省军营。节次拏获贼犯马文熹、马玉华、并盘获逆党马昇贵等。已有旨解送热河。豫备讯问。但甘省现在办理军需。一切在在需员差委。除马文熹一犯。现派法灵阿、解送热河外。其余应解各犯。并将来拏获贼目、应行解送者。著传谕福康安、于起程时。俱为严加锁金□靠。派令妥干员弁、解送西安。交与毕沅、另行遴派妥员。转解热河。如此接替解送。甘省差委。既不致乏人。而沿途亦更可迅速行走。并谕阿桂知之。　　

○军机大臣议奏、据库车办事大臣雅满泰奏称、各城打牲回民。置买铅觔。行文经过地方查核等语。所办未免纷繁。嗣后请由各该大臣处。领票购买。经过各卡稽察。毋庸行文。从之。　　

○添设齐齐哈尔打牲总管衙门笔帖式四员。从黑龙江将军恒秀等请也。　　

○命大学士阿桂、嵇璜、教习庶吉士。　　

○乙巳。谕曰、军机大臣、会同理藩院、查办内扎萨克源流。所有蒙古王公册封诰封。阅年已久。字迹糢糊。奏请换给。蒙古王公册封诰封。皆系从前表彰功勋之遗迹。伊等多年收藏。以至于今。兹因年久更换。恐遗迹转至泯灭无存。著交理藩院、照册诰款式。另行办给一分。旧有册诰。仍令敬谨收藏。以为亿万年传家宝物。将此遍谕蒙古王公知之。　　

○以刑部尚书喀宁阿、为镶红旗蒙古都统。　　

○丙午。遣官祭火神庙。　　

○谕军机大臣等、昨见福康安所进图内。西南一面。及贼营东首。并无防堵之兵。而沟壑处所。似有可行路径。即傅玉一路。亦虑其人本无用。兵力单弱。倘贼复由东窜至静宁。或由西南窜至通渭、伏羌。等处抢掠。虽断不至如从前之勾结蔓延。而搜捕究觉费力。且于沿路村庄。未免复行滋扰。著传谕阿桂、福康安、会同熟筹妥办。务派大员。帮助傅玉一路。及东面贼人出路。逐一设法堵截。并不可令贼潜出取水。及匪徒等为之暗送粮食。致贼得资接济。迁延日久为要。至石峰堡地既险要。自应相机慎重进剿。阅图内、石峰堡迤东山梁上。有贼营四处。官兵何不先由此攻剿。将此四营占据。则贼人咽喉已断。更无可出之路。并著阿桂、福康安、酌量办理。又石峰堡为向来险隘之地。逆回于上年、公然将旧堡重修整固。订期起事。实属罪大恶极。务须悉数歼擒。断不可致有一人漏纲。即将此石峰堡、底店、溃出之贼。亦当实力搜捕。按名拏获。概予骈诛。而地方文武各官。于旧有险隘。被贼重修。置若罔闻。阿桂、福康安、必须遵前旨、据实查参治罪。况贼人既豫蓄逆谋。则此外被其煽诱勾合者。自不一而足。即如马文熹、为底店从逆首犯。其手下回匪。尚有千余人。其大通马阿浑、系现在贼营首犯。因何以大通为号。是否系大通之人。如该犯系大通人。则其党羽居住大通者必多。即田五虽已自戕。其所居小山地方。党羽亦必不少。阿桂、福康安、总当趁此兵力。详细查究。勘明各该犯家内。是否有如马昇贵等开挖地窖之事。逐一履勘。辗转根究。尽法惩治。务使根株净绝。不致再生事端。至现在贼势已蹙。断无虑其窜入汧陇一带。敷伦泰、福敏泰。是否应各回本任之处。著再传谕阿桂、福康安、酌量现在情形。如果无需敷伦泰等。在彼带兵防堵。即一面奏闻、一面行知彻回。　　

○又谕、傅景暂护伊犁将军印务。遽行简选骁骑校等奏补。此事有何急不能待。著传旨申饬。　　

○丁未。谕、广西布政使员缺。著奇丰额调补。浦霖、著调补安徽布政使。即赴新任。不必来热河请训。亦无庸驰驿。其甘肃布政使员缺。著陈步瀛补授。汪新、著调补甘肃按察使。其湖南按察使员缺。著德克进布补授。　　

○谕军机大臣曰、保成等奏、布噜特比叶尔铁拜、已获燕起、为阿哈拉克齐穆拉特私放。现为喀哩提金部落布噜特比萨玛齐容留等语。殊不成事体。绰克托等。将沙米尔扎留质。作书晓谕叶尔铁拜等。所办尚妥。并当谕以拏获燕起后。即奉有赏给汝二品顶带、散秩大臣衔、花翎、元宝、等项恩旨。汝弟沙米尔扎、亦有升赏。现已颁到。今燕起逃遁。汝若能再获。则恩赏即可发给。其赏件令沙米尔扎阅看。寄信伊兄。伊等望此重赏。或能将燕起拏到。如不能获。亦不必发兵。著保成等遵指示机宜妥办。并谕令伊勒图知之。　　

○以故科尔沁达尔汉三等男库库勒图叔和济格尔、袭爵。　　

○旌表守正捐躯河南西平县民陈长荣妻孟氏。　　

○戊申。谕、前据萨载参奏、郝硕案内馈送银两之司道以下各员。并自请议处一摺。当批交该部议奏。本日据吏刑二部议、将冯应榴、吴之黼、额尔登布、发往军台效力赎罪、萨载革任、具奏。此案郝硕于巡抚任内。藉敛盘费为名。勒派属员公帮银两。贪婪牟利。数至累万盈千。且事非一时。派非一次。在同城之藩臬大员、凡有奏事之责者。尚应据实列疑陈奏。萨载身为总督。江西系其统辖地方。于该省巡抚、声名操守。岂得诿为并无见闻。乃该督从无一字奏及。经朕得有风闻。令萨载至江西顺便查访。始据将乾隆四十七、八、等年。郝硕勒派款迹。具摺奏闻。在萨载亦知再有袒护。获戾更深。故尔据实陈奏。且于摺内声请议处。其实该督平时因循不奏之罪。不能因此时查办得实。稍为宽假也。且设立督抚、原令互相稽察。设总督有贪婪之事。巡抚尚应参奏。岂巡抚有贪婪者。总督当诿为不知乎。况朕以萨载历任封疆。办事尚属安详谙练。且在各省总督中。年分最久。现在三宝病故员缺。朕意原欲将伊补授大学士。照尹继善、高晋之例。仍留两江总督之任。今萨载、于郝硕如此黩货营私。久而不奏。岂尚堪胜纶扉之任。即此案萨载之罪。若竟予从宽革职留任。不足蔽辜。著于总督任内。罚去养廉三年。仍革职留任。以为总督大员。不能举劾巡抚贪污、因循瞻徇者戒。　　

○又谕曰、富躬现在患病。准其解任。回旗调理。安徽巡抚员缺。著书麟补授。其仓场侍郎员缺。著保泰补授。保泰所署勒保兵部侍郎员缺。著塔琦署理。其刑部右侍郎员缺。著景禄补授。伊桑阿、著补授直隶布政使。其按察使员缺。著梁肯堂补授。所遗清河道员缺。著朱芫星补授。其前任降级之处。仍著带于新任。　　

○己酉。谕、前因甘省逆回不法。扰害地方。曾降旨令福康安、查明被难良民。酌量抚恤。并将该省本年应徵钱粮。概行豁免。本日据福康安奏、现在该省市集。粮价较昂。其伏羌一县。已据该县、开仓减价出粜。其余静宁。隆德、等州县。曾经贼人经过处所。亦应一体核实酌减出粜等语。向来出粜仓粮。每以年岁丰歉。照市价量为酌减。今该省因贼人滋扰。小民籴食维艰。安可复拘常例办理。著福康安、即将应行出粜各地方。一体核实。照例价大加酌减出粜。期于民食有济。并著严饬该管道府。加意稽查。如有粜多报少侵冒情弊。即将经手之员。严参治罪。所有朕批阅福康安原摺。一并发钞。　　

○又谕曰、保泰现在出差。其未到京以前。所有仓场侍郎事务。著诺穆亲前往署理。俟保泰到任后。诺穆亲、即回本衙门办事。　　

○又谕、官兵进剿石峰堡贼巢。即日可期歼灭。福康安、相度机宜。调度有方。海兰察、督率进攻。倍为奋勉。伍岱、及旺沁班巴尔、亦甚出力。福康安、海兰察、著赏给御用玉韘一枚。大荷包一对。小荷包二对。旺沁班巴尔、著赏给御用大荷包一对。小荷包二对。伍岱、著赏给御用大荷包一对。小荷包一对。福康安等。尤宜各加鼓励。迅速剿办。毋使贼匪一名兔脱。　　

○又谕、前曾加恩。将海兰察之子安禄、授为三等侍卫。此次海兰察、进剿底店等处贼匪。踊跃奋勉。伊子安禄、著授为二等侍卫。在乾清门学习行走。　　

○又谕、此次巴图鲁侍卫、章京。兵丁等。竭力歼贼。勤劳奋勉。甚属可嘉。乾清门侍卫巴图鲁泰斐英阿、富宁。护军参领巴图鲁阿满泰、俱著赏给副都统职衔。乾清门侍卫巴图鲁额勒登保、著授为二等侍卫。万济柰、著赏给哲克敦巴图鲁。富克精额、著赏给奇成额巴图鲁。奇臣保、著赏给法式尚阿巴图鲁。武韶、著赏给努塔巴图鲁。珠尔杭阿、著赏给西里图巴图鲁。蓝翎侍卫色灵额、著赏给清达巴图鲁。并各照例赏银一百两。三等侍卫逊济鼐、蓝翎侍卫佟保、克星额、俱著授为二等侍卫。委署鸟枪护军参领达延泰、著授为副护军参领。健锐营蓝翎长德宁、亲军满住、前锋萨隆保、俱著遇有本营护军校缺出。即行补授。　　

○又谕、据福康安奏、阿拉善公乌尔图纳逊、佐领钟呢、于进剿底店贼匪时。均各奋勉打仗。俱著加恩赏戴花翎。又总兵苏灵、候补游击德海、及千总等员。俱奋勇剿贼。苏灵。德海、著加恩赏戴花翎。千总乔福禄、著补授守备。外委马敷采、著补授把总。以示鼓励。　　

○谕军机大臣等、据闵鹗元奏、遵旨前赴扬州。将伊龄阿盐政任内。各商领借各卷宗。逐一查核。缘两淮运库。从前陆续奉发赏借本银。共一百五十六万余两。例听商人随时禀借。按引收纳归款、遇有商人接济课运办公事件。均准借支。总不离借本之外。本年有应办工程等事。较之常年借数稍增。统计至乾隆五十年。均可一律交清。不致悬宕无著。全德因借放银款。较之原本有溢。是以据实具奏。运使仓圣裔、于商借之项。先则据情详借。复因溢额较多。扣留四十万两未发。俱属因公起见。至伊龄阿、因商人办公动借正款。并不奏咨。实有不合。应请与始详后扣之仓圣裔、一并交部议处等语。此案伊龄阿任内。批借商人银两。俱有卷宗领状可凭。尚无挪移捏冒情弊。是伊龄阿于此事。竟属无过。惟据全德所奏、商人代办玉器一节。已将伊龄阿、于本年南巡途次所进节次贡单。发交闵鹗元查对。除伊龄阿自有物件外。其商人代办之件。曾经进呈未收者。若伊龄阿已交还商人领回。则此时物件。自在扬州。设或伊龄阿离任时。竟将物件存留带回。则伊便有不是。著传谕伊龄阿、即将本年商人代办贡物。经朕驳出。有无带回京中之件。据实详晰开具清单。明白奏出。伊龄阿具有天良。经朕加恩询问。自无丝毫虚捏也。所有现在闵鹗元所请、将伊龄阿、仓圣裔议处之处。著加恩宽免。至全德初到盐政之任。因商借溢额过多。遽行陈奏。举动未免过当。著将此旨、并闵鹗元原摺。钞寄伊龄阿阅看。并谕闵鹗元、全德知之。　　

○又谕、前阅福康安所进图内。石峰堡迤东。有贼营四处。当经谕令福康安、何不先占此四营。则贼无可去之路。今据奏到、夺得贼人大营四座。正与朕前降谕旨相合。至所称此时要著。必先扼要放卡。断其水道。并周围刨挖沟壕。使贼无路窜逸。方能制其死命。现于石峰堡东南山梁。设营数处。拏至沟底。再于石峰堡西南山腿。安营三处。即可接至黑风墩山梁。直达傅玉等军营。会合联络等语。并另据绘图进呈。阅之一目了然。与朕前次发去朱笔原图吻合。办理俱中■要。此时贼匪。已成釜底游魂。官兵转不必轻于前进。以致或有损伤。惟当严密防范堵截。毋使一名兔脱为要。即为时略久。剿除自更净尽。况阿桂带领京兵。暨保宁所带屯练降番。日内早已到彼。合力攻围。亦无难克期蒇事。伫待捷音之至。至白杨岭等处逆回。想亦系底店、石峰堡、马家堡、溃出之贼。自应分兵往捕。速期扑灭。但策布坦、吉兰泰二人。向未经历戎行。况绿营兵丁。又不如京兵娴习弓马。著传谕阿桂、福康安、即于巴图鲁侍卫内。选派精细谙练者数员。并于复兴所带京兵内。每处派拨二百名。令其带往。帮同策布坦。吉兰泰、上紧搜捕。自更得力。其冯光熊续调之甘凉等处兵丁。亦当暂缓彻回。以供搜捕堵截之用。此次回匪等。订期起事。早蓄逆谋。因举首有人。田五等遂仓猝生变。迨窜往马家堡时。若刚塔等能严防后路。及早完结。则其余勾结之回众。闻风敛迹。逆形未露。转难查办。而李侍尧、刚塔、仍然安于本任。或待至一二年后。又不能保无蠢动之事。彼时逆谋愈久。勾结转多。歼除更为不易。今因马胡子等。翻山逃遁。而石峰堡底店之贼。遂纷纷接应。经官兵以次剿捕。遂使回匪逆谋毕露。转得彻底根查。萌芽净尽。从此永不至再生事端。此实仰荷上天嘉佑。朕辗转思维。益深敬畏。又据奏、询之石峰堡附近居民。贼匪于四十六年。即修理石峰堡。上年五月。又加葺治整固。众所共知等语。是此事李侍尧、玩愒贻误。而刚塔在马家堡纵贼之罪。亦无可逭。已令军机大臣、劄饬解员凤翔等。将伊二人。迅速押解热河。审讯治罪。但贼匪似此逆迹昭彰。附近居民。既已共见。督、提、大员。自有应得之咎。而地方文武员弁。何竟毫无觉察禀报。以致养痈贻患。著阿桂、福康安、务即查明贼匪修理石峰堡时。系何员任内之事。即将贻误之道府、州、县、并专管之武职营汛各员。一面参奏。一面拏问。亦迅速解赴热河治罪。　　

○庚戌。谕曰、李侍尧久任封疆。历练地方事务。数十年受朕恩眷最深。迨调任云贵总督后。有收受厂银等事。一经发觉。即将伊拏问。革职治罪。核其情节。虽非近年王亶望、陈辉祖、国泰、郝硕等之贪婪贿黩。败检营私者可比。但其簠簋不饬。已堕名节而损廉隅。其时汇内外臣工之奏。将李侍尧加恩。暂缓典刑。适因甘省有苏四十三之事。需人办理善后事宜。一时总督。骤不得人。李侍尧究属明白能事。是以复将伊补授陕甘总督。朕于李侍尧、破格加恩。原欲其倍加策励。查办邪教。绥靖地方。以赎前愆。李侍尧稍有人心。宜何如感激奋勉。仰答朕恩。乃本年田五、于小山起事作逆。李侍尧并不亲带兵丁。设法剿捕。彼时尚得以审办贼党、筹画军饷为名。迨贼于马家堡翻山逃遁。伊乃逗留靖远。军营统摄无人。贼人遂肆行窜逸勾结。经朕于五月十二、十三、十四、等日。屡次饬谕。始行移驻安定。仍与贼踪遥远。以致贼党蔓延。到处煽诱。攻城掠堡。扰害良民。是李侍尧之畏葸迁延。实为失机偾事。况贼人于四十六年。即已修理石峰堡。上年五月。又加葺治整固。且田五阴谋不轨。纠众聚集礼拜寺。商同谋逆。一切旗帜、号衣、帐房、器械、种种齐备。足见逆谋已三四年之久。李侍尧安坐省城。竟同聋瞆。是其豢贼养痈。酿成事变。李侍尧之罪。百喙难辞。此事办理始终贻误。使李侍尧平日如勒尔谨之庸懦昏愦。尚不能曲宥其罪。况李侍尧在各省总督中。素称明白能事。人所共知。朕之弃瑕录用。亦因其尚有才能。冀其感恩出力。乃竟于地方大事。贻误若此。朕更不能曲为之解。抑且深自引咎愧恨也。至刚塔身任提督。于贼匪起事时。未能即时扑灭。及在马家堡。复为贼人所诓。致令翻山逃窜。四出滋扰。惟知在后尾追。毫无筹画。其罪实无可逭。所有福康安参奏李侍尧刚塔之处。俱系实在情形。谅伊等亦无从诿卸。著将原摺、发交留京王大臣、会同大学士九卿科道、核议定拟具奏。　　

○又谕曰、舒常参奏龙门协副将承禄、任性乖张。酒后混行责骂弁兵。私役兵丁修理衙署。违例坐轿。派累营员。并将兵丁罗朝升、带病责伤致毙。劣迹种种。请旨将承禄革职严审等语。承禄以旗员身任副将。理应洁己奉公。为禄营员弁表率。乃敢恣意妄行。酗酒滥刑。责毙兵役。实属大干法纪。承禄、著革职拏问。交该抚提集犯证严审。按律定拟具奏。
  </div>
  <div class="pagination">
   <a href="清实录乾隆朝实录_page1554.html">
    上一页
   </a>
   <span>
    ...
   </span>
   <a href="清实录乾隆朝实录_page1550.html">
    1550
   </a>
   <a href="清实录乾隆朝实录_page1551.html">
    1551
   </a>
   <a href="清实录乾隆朝实录_page1552.html">
    1552
   </a>
   <a href="清实录乾隆朝实录_page1553.html">
    1553
   </a>
   <a href="清实录乾隆朝实录_page1554.html">
    1554
   </a>
   <span class="current-page">
    1555
   </span>
   <a href="清实录乾隆朝实录_page1556.html">
    1556
   </a>
   <a href="清实录乾隆朝实录_page1557.html">
    1557
   </a>
   <a href="清实录乾隆朝实录_page1558.html">
    1558
   </a>
   <a href="清实录乾隆朝实录_page1559.html">
    1559
   </a>
   <a href="清实录乾隆朝实录_page1560.html">
    1560
   </a>
   <span>
    ...
   </span>
   <a href="清实录乾隆朝实录_page1556.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
