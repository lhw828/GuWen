<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 267 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 267 页/共 502 页
  </h1>
  <div class="content">
   ○谕军机大臣等、前因江西瑞州、临江、同时失陷。省城危急。谕令曾国藩、拨兵前往合剿。本日据曾国藩奏、已饬副将周凤山、将九江全军。带往瑞州。复于青山水师内。拨船三十号。赴省河协防。自应先其所急。惟九江如何布置。未经奏及。设或周凤山全军赴省。而浔城逆贼。潜蹑其后。或扰江西腹地。或上窜湖北。下连芜湖。随在可虑。曾国藩现驻南康。存营兵勇。共有若干。能否严扼九江之冲。即著妥筹布置。不可专顾一路。罗泽南进攻武昌。正在得手。据胡林翼等奏、即日可期克复。未便遽行撤回。俟武昌克复后。该道或径趋江西。或由崇通攻贼之后。再当酌量催调。至耆龄、遮克敦布、驻劄饶州之勇。既经调赴省城。再令撤回。亦多周折。惟该侍郎意在保全完善之区。亦不为无见。著陆元烺通盘筹计。将耆龄、遮克敦布二员。酌留一员在饶。督同本地练勇。扼要防守。其现调兵勇。仍饬前往瑞州。以期兵力厚集。至临江踞城之贼。亦应亟筹分剿。现派兵勇。均系前往瑞州。尚未计及临江。本日廉兆纶奏称、临江窜匪。漫无制遏。裹胁日众。尤恐其互相掎角。牵缀我军。况周汝筠练勇。业经遣散。尚须重募。刘长佑又未必能来。所调湖南兵勇。亦恐骤难分拨。著曾国藩、陆元烺、妥筹兼顾。万不可因有警信。张皇失措。徒使兵勇有调拨之烦。转授贼以可乘之隙也。将此六六百里加紧各谕令知之。　　

○又谕、前据乐斌、黄宗汉奏、遵拟控制廓夷情形。并单开六条。当经谕知赫特贺、满庆体察。妥为办理。本日复据赫特贺奏、噶布伦策垫、带兵往攻绒辖尔。突有廓番七八千人。由约木卡拉踰崖。直扑聂拉木藏属。番土各兵。寡不敌众。致聂拉木营寨。复被廓夷夺踞。绒辖尔虽经克复。而防兵过单。亟须援应。拟请添调打箭炉以外之德尔格特、章谷玛斯孔、萨毕日、各土司兵。以资协剿等语。外夷固宜剿抚兼施。而既已进兵。势难中止。自应量为添调。惟此项土兵。能否得力。该处虽距藏较近。所需军装口粮等项。谅亦不少。较之川兵。究能节省若干。著乐斌、黄宗汉、审度情形。傥事属可行。即著一面饬各土司、将所属土兵。挑选齐备。派员管带。飞咨赫特贺等候调。一面由驿奏闻。将此由五百里谕令知之。　　

○又谕、前据乐斌、黄宗汉奏、遵旨酌议控制廓夷六条。当经钞给赫特贺、满庆阅看。并谕令查照所议。妥为办理。本日据赫特贺奏、噶布伦策垫、分兵往攻绒辖尔。以致聂拉木、复被廓番夺踞。请催调四川官兵、及打箭炉外各土司兵丁。并已飞咨满庆、调前藏兵二千名。赴策垫军营。协力防堵等语。廓尔喀前次占踞聂拉木等地方。经该噶布伦带兵克复后。方谓该夷自应畏惧悔祸。乃敢聚众数万。将聂拉木复行侵占。是拨兵剿办。势不得已。所有前藏挑备僧俗土兵。著照赫特贺所请。调派二千名。前赴通拉山策垫军营。藉资防剿。应需口粮铅药。即著满庆、速为筹备。俾得克日启程。惟该夷情形。极为猖獗。聂拉木一路。既须进兵。宗喀等处。复须分投防守。恐赫特贺照顾难周。满庆、较为熟悉西藏情形。如前藏事务。尚有妥员、可以派令代拆代行。不致贻误。著满庆、即将调往兵丁。亲自统带。前赴后藏。与赫特贺会商一切。妥为筹办。赫特贺、所请调四川土司兵丁。现已谕令乐斌等商酌。如该土兵果能得力。即派员带领。一面奏闻。一面候调。至四川兵勇。现因湖北、贵州、两省纷纷调拨。西阳、秀山、偪近贼氛。应筹防堵。越巂苗匪。复行滋事。亟须剿办。势不能再行分拨赴藏。该大臣等、惟当就现有之兵。分拨布置。以资防剿。现当中原贼匪未平。兵饷两缺。此次藏属用兵。诚出于万不得已。而控驭外夷之道。总宜恩威并济。剿抚兼施。前乐斌等、所奏六条内。如责成喇嘛设法开导。及将生捦夷人、羁縻为质等语。颇中窾要。此时虽业已用兵。是否尚有善策。使该夷悔悟罢兵之处。著赫特贺、满庆、悉心筹议。如有所见。即行驰奏。噶布伦策垫、贪功妄举。咎无可辞。著即行革职。仍责令带兵自赎。以观后效。将此谕令知之。　　

○又谕、本日据常清等奏、审拟潜入卡伦贼犯玉散霍卓依善等罪名。已谕该部速议具奏矣。复据另片奏、浩罕伯克胡达雅尔、转求将该犯释回。该大臣拟仍暂行拘禁。留以为质。令将滋扰卡伦之倭里罕霍卓等、捦送前来。再行释放等语。倭里罕霍卓、并铁完库里二犯。现尚幸逃法网。至玉散霍卓依善、虽心怀反侧。究系听从煽惑。既据浩罕伯克、恳求释放。自应相机办理。以资控制而示羁縻。著照该大臣等所议。如果胡达雅尔、将倭里罕霍卓等送出。明正其罪。即可从宽。将玉散霍卓依善、奏明释放。傥若故违。别滋事端。即将该犯就地正法。以示惩儆。将此谕令知之。　　

○江西学政廉兆纶奏、江西省危迫情形。请饬浙江甯绍台道罗泽南、回军援剿。得旨。武昌克复在即。断不能撤劲旅。适中贼牵缀之计。　　

○陕西巡抚吴振棫奏、州县交代。设法清厘。以裨库款。得旨。核实办理。亦不得不如此。但不可过为迁就也。又奏、校阅省标营伍。批。责任疆圻。文武并重。当随时留心者。　　

○追予湖北阵亡都司葛以敦、附祀其父总兵官云飞专祠。　　

○命狭甘总督易棠、拨银六万八千八百一十两。解赴喀什噶尔。备咸丰六年经费。　　

○壬寅。上诣宣仁庙。凝和庙拈香。　　

○御乾清门听政。　　

○谕内阁、奕絪等奏、请将失察偷伐红桩内树株之统辖兼辖营员、仍留本任一摺。陵寝重地。偷伐树株。且在红桩以内。该员等、失察处分。难邀末减。白石口都司文安、左营守备魏际盛、左营千总康维烈、业经革职。均著留于该处、协缉逃犯。所请仍留本任之处。著不准行。　　

○谕军机大臣等、前因黔省需饷孔亟。谕令叶名琛等、筹备银二十万两。黄宗汉筹备银十万两。解黔接济。兹据蒋霨远奏、广东解黔。绕道需时。迫不及待。请将广东解黔之银。解赴湖北。而以四川应解楚饷。改解贵州。转移之间。取其便捷。惟四川应解楚饷。并无二十万之多。又本有应拨贵州之十万两。若议再加。恐川省力难支应。现在黔省需饷紧急。著叶名琛、黄宗汉等、仍遵前旨。于广东拨银二十万两。四川拨银十万两。陆续解赴贵州。俾得源源接济。其广东至贵州。有应行绕道之处。并著妥为护送。毋致迟延。将此由六百里各谕令知之。　　

○以正红旗汉军副都统乌尔棍泰、为内阁学士、兼礼部侍郎衔。光禄寺卿讷尔济、为通政使司通政使。　　

○予贵州阵亡守备马连科、把总涂文举、蒋国兴、廖友荣、彭伟璋、吴大成、外委郭亮畴、杨士祥、邓昌才、李瀛、祭葬世职。额外外委萧世珍、赏恤如例。　　

○癸卯。谕内阁、劳崇光奏、剿办东安、全州等处窜匪、歼除贼首、收复兴安县城一摺。湖南东安县、及广西全州等处匪徒。各路滋扰。乘虚阑入兴安县城。经劳崇光、募勇檄团。与湖南副将周云耀等、兵勇会合进剿。叠有斩捦。勇目李万兴、选带楚勇。溷入贼巢。猝将全州首匪赵雄、割取首级。复砍毙伪军师萧姓等、溃围而出。贼众惊扰。自相戕杀。各路兵勇。复绕城环击。当即收复县城。余匪由灌阳县、窜往湖南永明县境。劳崇光现派各路练勇。分途前往。与湖南兵勇、合力剿办。著即督饬各带兵勇员弁。奋力兜剿。歼除净尽。毋留余孽。此次出力员弁兵团人等。准其择尤保奏。　　

○谕军机大臣等、劳崇光奏、兵丁藉词缺饷、拒捕戕官、句匪攻城一摺。广西兵饷支绌。未能按期给发。自属实情。右江镇标兵丁李＜氵凤＞祥等、胆敢倡首滋事。虽李＜氵凤＞祥、旋即伏诛。而已革额外外委李现光、句结土匪。攻扑城池。经官军击败。仍踞村庄不散。藐法已极。傥各营纷纷效尤。尚复成何事体。著劳崇光、即饬署总兵奚应龙、迅速掩捕。务将该匪悉数歼除。毋令漏网。一面剀切晓谕。解散胁从。并将守法兵丁。妥为安抚。至该省饷匮兵饥。朕所深悉。惟此时部拨及指拨各款。未能随时应付。该抚先当设法腾那。移缓就急。以资接济而安兵心。毋使再生事端。将此由五百里谕令知之。　　

○又谕、文安奏、黔省攻扑镇筸镇城、现在堵剿情形一摺。据称贵州铜仁逆匪徐廷杰等、裹胁匪徒。攻扑镇城。又有另股分窜黔属思南、石阡、思州三府、先后失守。距该省晃州、沅州甚近。该镇会商护辰沅道翟诰、派拨兵勇。分投堵剿。复调派官兵。赴晃州沅州一带防守。惟库款支绌。军饷不继。请饬邻省、拨银数万赴楚等语。铜仁逆匪。攻扑镇筸。虽经文安督兵堵剿。叠次获胜。而逆匪偪近晃州等处。设有疏虞。关系匪细。所请饬拨军饷。已令户部速议具奏矣。惟该处兵勇。需饷孔急。著骆秉章先行筹拨银两。赶紧解交辰沅道。以备支放。并严饬该处文武各员。实力防剿。毋令黔匪肆行窜入。并随时酌量缓急。添调兵勇。以资防守。毋稍疏懈。将此由五百里谕令知之。　　

○广西巡抚劳崇光奏、兵饷延欠太多。屡次喧哗滋事。得旨。祗言其难。岂能任其鼓噪耶。又奏、粤西入冬并无蝻孽。批。明春仍应先事饬查。及早扑捕。　　

○两江总督怡良等奏、遵查前署吴江县帅宗槷、现任吴江县贺际运、前任震泽县沈则柯、现署震泽县姚铣等、所支各款。尚无侵吞情弊。惟贺际运、于门丁私娶娼妇。库书带勇催粮。失于觉察。姚铣、于浙兵殴毙。缉凶无获。应请一并交部议处。从之。　　

○以广西全州、浔州等处。防剿出力。准已革按察使张敬修、留营效力。赏知县杨恩绂、李载文、都司唐文灿花翎。千总方源蓝翎。余复官升擢有差。予浔州殉难知府刘体舒、同知舒桦、府经历宣元烺、典史沈廉、从九品冯镕、伤亡未入流周涛、全州等处阵亡府经历杨之申、从九品易有辉、千总刘润新、外委苏胜、职员刘山、祭葬世职。举人易焕图等、赏恤如例。　　

○予故福建台湾县知县高鸿飞、云南嵩明州知州边鸣珂、浙江汤溪县学教谕沈宝麟、入祀名宦祠。从巡抚吕佺孙、舒兴阿、何桂清请也。　　

○予云南故举人解宾王、贵州故武举刘奇扬、福建故泉州府学教授张冕、四川故通判熊建邦、入祀乡贤祠。从总督黄宗汉、巡抚吕佺孙、舒兴阿、蒋霨远请也。　　

○蠲缓广西兴安、义甯、全、灌阳、平乐、贺、藤、桂平、平南、贵、武宣、象、小镇安、十三厅州县。及都康土州被扰村庄。新旧额赋有差。　　

○甲辰。谕军机大臣等、陆元烺奏、查明临江府城被扰情形、并催集兵勇分路进剿一摺。所称防堵抚州、建昌两处要隘。及派遮克敦布、赴樟树镇协剿各情。布置均属周妥。惟周汝筠一军。自吉安兜剿而下。迟速尚未可定。闻该员所带练勇。多已遣散。尚须重募。恐一时未能即到临江。臬司周玉衡、著俟吉安布置妥协。责令该地方文武、克期剿洗。该臬司即回临江。会督各军。奋力进剿。曾国藩派往瑞州兵勇四千余人。加以周玉衡先派之勇一千一百余名。为数尚不甚少。乘此逆匪初到。守御未坚。奋力攻击。先挫凶锋。则克复城池。较易为力。石逆贼党虽多。一经罗泽南痛剿。即连次挫败。可见兵力不在多寡。全在统领得人。著曾国藩激励在事文武。奋力图功。殄此巨寇。至九江一路。陆元烺已咨商曾国藩、酌拨一军。协同居隆阿、扼要守御。究竟该侍郎军营陆勇。除周凤山所带外。尚有若干。能否足资堵截。傥有疏懈。不特江西内地堪虞。并碍长江大局。该侍郎等、不可顾此失彼。另片奏、请责成恽光宸、李桓、办理省城防守等语。文俊现未到任。恽光宸既无应办公事。即著准其办理巡缉事宜。俟文俊到后。再行归案查讯。其守城兵勇。即著署道李桓、总理钤束。以专责成。将此由六百里加紧各谕令知之。　　

○添设山西抚标左右两营千总各一员。把总各一员。外委各四员。额外外委各四员。兵一千名。从巡抚王庆云请也。　　

○改铸江苏青浦县新泾司巡检印信。从巡抚吉尔杭阿请也。　　

○以江西临江府城被贼窜陷。革知府史麟书、知县金汉、都司韩荣铨职。　　

○拨淮安关税银一万六千两。赈给江苏丰、沛、邳、三州县、并徐州卫、被水灾民口粮。　　

○蠲缓直隶安、隆平、甯晋、河间、任、文安、天津、东安、八州县、积涝地亩。新旧额赋有差。　　

○乙巳。谕军机大臣等、寄谕大学士兼管顺天府府尹贾桢、协办大学士直隶总督桂良等、有人奏、署直隶三河县知县王启疆、贪黩营私。废弛公事。开徵钱粮。一概不收钞票。有搭交者。于绅士则严押之。于平民则重责之。任意勒索。绅民同愤。并废弛缉捕。致盗贼横行。旬日间、该县所属黄家庄、有抢劫盐店之案。夏垫村、有抢劫客店之案。马起乏村、又有夥盗抢劫官差银两重案。其余贪玩各款。更难枚举等语。州县为亲民之官。必须洁己奉公。绥靖地方。始称厥职。似此贪污废弛之员。实为地方之害。著顺天府、直隶总督、按照所奏各款。严密访查。从严参办。以肃官方。毋稍徇隐。原摺著钞给阅看。将此各谕令知之。　　

○又谕、前因湖南镇筸镇总兵文安、请拨军饷。当交户部速议具奏。本日该部奏、请于闽海关徵存夷税项下拨给。并筹拨广西军饷等语。贵州铜仁府匪徒。分投窜扑湖南。经文安派兵堵剿。需饷甚急。广西贼匪未平。需饷久缺。均应速筹接济。著有凤、王懿德、于闽海关徵存夷税项下。拨银十万两。委员解往广东。并著叶名琛、柏贵、于该省无论何款项下。先筹银十万两。即派妥员解往湖南银五万两。广西银五万两。迅速启程。并设法绕道行走。毋稍迟误。统俟闽海关银两解到时归款。镇筸镇情形紧急。骆秉章于此项饷银解到后。务即派员接解。交该总兵应用。仍遵前旨。设法源源接济。并著骆秉章、劳崇光、派员分投迎提。藉供支放。将此由六百里各谕令知之。　　

○命大学士贾桢、管工部事。　　

○命协办大学士文庆、为大学士。管户部事。协办大学士两广总督叶名琛、为大学士。仍留总督任。　　

○命桂良、为直隶总督协办大学士。彭蕴章、为工部尚书协办大学士。　　

○以热河都统柏葰、为户部尚书。未到任前。以工部尚书全庆兼署。　　

○以理藩院左侍郎爱仁、兼镶红旗满洲副都统。　　

○调乌里鸦苏台将军奕湘、为盛京将军。盛京将军英隆、为热河都统。　　

○补铸江苏昆山县知县印信。广西富川县儒学条记。从巡抚吉尔杭阿、劳崇光请也。　　

○丙午。谕内阁、前据侍郎王茂荫奏、前任安徽歙县知县刘毓敏、携带捐册。逃归山东原籍。练首潘炳照等、乘乱攫取库款。句结已故徽州府知府达秀门丁李作塘、狼狈为奸。并学政沈祖懋、信任潘炳照等、纵容练勇。冒滥纵恣。甚至抽扣茶厘。拜认门生各情。当降旨交何桂清、福济、严密查办。兹据何桂清奏称、查明徽州府捐输各款。俱有文册可稽。府库被劫之银。系书院经费、及赃罚银两。为数无多。廪生潘炳照、奉札赴库提银。委非乘乱攫取。该学政暂管茶照。并未沾染。亦无执贽拜认门生情事等语。徽州府军需防费。一切钱粮公项捐输。著该抚严饬地方官、督率绅董、核实造册报销。如查有侵渔等弊。即从严参办。前任歙县知县刘毓敏、携带捐册。逃回山东原籍。实属胆玩。著先行革职。并著山东巡抚、派员解赴安徽。交福济饬属确查。该员如有侵吞情弊。严行参办。已革廪生潘炳照、著查拏务获。归案审讯。教谕江新祖、举人徐廷鉴、浮支捐款。即著先行斥革。以示惩儆。　　

○谕军机大臣等、蒋霨远奏、下游各匪日炽、请饬川楚两省、带饷会剿一摺。贵州下游斋匪。与夷苗各匪。势日鸱张。兵力不敷分派。川楚地界毗连。自应以剿为防。庶贼匪不至蔓延为患。现在蒋玉龙、傅昆、剿办黔边窜匪。如已得有头绪。著黄宗汉、饬令该副将等、相机进捣。与黔省官兵协力夹击。毋得区分畛域。专顾本境。并饬提督万福、扼守川省门户。以为蒋玉龙等后路声援。至窥伺楚境之贼。虽经文安击败。惟该总兵探有思南、石阡思州三府、先后失守之信。晃州、沅州、相距切近。是否可令文安、督兵由楚入黔。藉资堵剿。并著骆秉章、妥筹调派。其思南等三府。是否已被贼扰。此次蒋霨远奏报。未据提及。该抚身任封圻。令各匪日肆猖獗。咎已难辞。岂能专恃客兵。但以办理竭蹷等词入奏。著蒋霨远、严饬各属文武。就现有兵力。迅图扑灭。至广东筹备银二十万两。四川筹备银十万两。前已谕令该督抚等、迅速拨解。谅已遵照办理。其山东未解银八万两。已谕户部即行改拨矣。将此由六百里各谕令知之。　　

○调正蓝旗满洲都统僧格林沁、为镶蓝旗满洲都统。正黄旗汉军都统端华、为正蓝旗满洲都统。以户部尚书柏葰、兼正黄旗汉军都统。　　

○赏一等公恒山、三等公瑞兴、委散秩大臣。　　

○以西安副都统双成、署甯夏将军。归化城副都统德胜、署绥远城将军。　　

○以山西筹办军需。及潞泽防堵出力。予知府保龄等、加衔升叙有差。　　

○以贵州苗匪窜入定番州境。革州判王问政、守备李应发职。予阵亡知县吴瑞生、蒋嘉谷、从九品刘山、外委吴邦瑞、祭葬世职。练目宋贵、刘升、祭葬世职。如外委例。　　

○准浙江杭嘉湖等府属、被灾州县漕粮、红白籼粳各色兼收。　　

○蠲缓山西永和县、被水被雹、本年额赋有差。　　

○免琉球遭风夷船进口货税。　　

○丁未。谕内阁、礼部奏、查议湖北巡抚胡林翼、奏请生监准充牙行一摺。生监人等。例不准开设牙埠。胡林翼所奏、自因接济军需起见。惟生监既充牙行。若仍准其应试。漫无限制。与例不符。著照部议。所有捐充牙行之生监。均不准复行考试。如有情愿报考者。先将牙帖呈明地方官注销。咨部查核。俟军务告竣。生监仍不准续行捐充。以符定制。　　

○又谕、怡良、吉尔杭阿奏、皖豫捻匪滋扰、请饬革员袁甲三、办理徐州防务一摺。江南徐州一带。现有署总兵傅振邦等、带兵防剿。至已革左副都御史袁甲三、被参各款。虽据怡良查明。尚无赃私劣迹。惟该革员前在临淮防堵。办理不善。致招物议。若再派赴徐州。亦恐未能得力。所请著不准行。
  </div>
  <div class="pagination">
   <a href="清实录咸丰朝实录_page266.html">
    上一页
   </a>
   <span>
    ...
   </span>
   <a href="清实录咸丰朝实录_page262.html">
    262
   </a>
   <a href="清实录咸丰朝实录_page263.html">
    263
   </a>
   <a href="清实录咸丰朝实录_page264.html">
    264
   </a>
   <a href="清实录咸丰朝实录_page265.html">
    265
   </a>
   <a href="清实录咸丰朝实录_page266.html">
    266
   </a>
   <span class="current-page">
    267
   </span>
   <a href="清实录咸丰朝实录_page268.html">
    268
   </a>
   <a href="清实录咸丰朝实录_page269.html">
    269
   </a>
   <a href="清实录咸丰朝实录_page270.html">
    270
   </a>
   <a href="清实录咸丰朝实录_page271.html">
    271
   </a>
   <a href="清实录咸丰朝实录_page272.html">
    272
   </a>
   <span>
    ...
   </span>
   <a href="清实录咸丰朝实录_page268.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
