<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 53 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 53 页/共 1316 页
  </h1>
  <div class="content">
   ○以年届百岁。五世同堂。旌表湖北武昌县寿妇贺陈氏。　　

○壬申。奉慈安端裕康庆皇太后慈禧端佑康颐皇太后懿旨。麟椿著以道员即选。仍赏戴花翎。随手　　

○詹事府詹事孙诒经。为福建乡试正考官。户部主事王縡。为副考官。翰林院侍读学士王之翰。为广东乡试正考官。编修郁昆。为副考官。翰林院编修朱文镜。为广西乡试正考官。掌福建道监察御史李嘉乐。为副考官。　　

○甲戌。谕军机大臣等。御史李桂林奏、近畿现办赈济。请饬变通章程一摺。本年近畿一带。天时亢旱。民食维艰。前拨给部库银十万两。截留山东后帮粟米。奉天运通粟米。以资散赈。并照李鸿章所奏。准将捐输赈款。核给奖叙。兹据该御史奏称。请饬顺天府直隶总督。令各州县遴派绅董之公正而殷富者。使之总司其事。如有殷实之家。劝其及时捐输等语。著李鸿章等酌量情形。督饬该地方官妥筹办理。毋任吏胥抑勒骚扰。并力杜侵渔中饱等弊。俾贫民均沾实惠。原摺著钞给阅看。将此各谕令知之。现月　　

○又谕。荣全奏、请饬乌科两城。拨队防剿。额勒和布等奏、遵旨派兵扼扎。并请饬金顺拨还借款各摺片。乌鲁木齐玛纳斯等处。窜出之匪。经荣全派兵击散后。扰及东路台站。三月初四日。贼匪二百余人。攻扑布伦托海民厂。复向东遁去。必扰及乌梁海台站。粮饷军火。均虞阻滞。荣全所部官军。因前敌紧要。不及分布后路。著额勒和布车林多尔济、杜嘎尔保英。酌拨吉林黑龙江马队。前往布伦托海察库尔泰等处。扼要驻扎。遇有贼匪窜至。即行截击。以卫台站而壮声援。贼踪飘忽靡常。金顺、荣全。务当严饬派出官兵。勤加侦探。相机堵剿。毋任纷窜。前任乌鲁木齐都统景廉。曾于乌里雅苏台驼价内。借拨银二万两。奏明俟该营军饷解到归还。现在乌城需用紧要。著金顺即饬委员锦寿等。于解到饷银内。如数扣留。以清款项。将此由五百里各谕令知之。剿捕　　

○又谕。荣全奏、请将军火饷项。仍暂由北路军台转运一摺。据称该营应运军火饷项。向由北路台站转解。尚能源源接济。若由关内转运。不但迁延时日。且乌鲁木齐等处塘站未复。恐贼氛逼近。致有疏虞等语。所奏自系实在情形。著照所请。所有荣全军营应运军火等项。仍暂由北路军台运解。俟关外各城收复。道路肃清。再行规复旧制。察哈尔及乌里雅苏台科布多塔尔巴哈台各城所属台站。即著该将军都统等。设法整顿。以期转运迅速。毋误要需。本日据明春奏。哈密办事大臣文麟病故。已有旨赏银一千两治丧。由左宗棠给发。即著该督拨给该故员家属祗领。将此由五百里各谕令知之。

剿捕

　　

○又谕、明春奏、请饬拨饷银等语。哈密军饷。前经户部拨定由四川每月解银一万两。湖北每月解银二万两。自同治十三年六月起。截至本年四月止。两省共应解银六十余万两。二年之久。仅据湖北解过银五万两。四川解过银四万两。现在办理城守事宜。需饷孔亟。著翁同爵、文格。督饬藩司。将应解哈密月饷。源源接济。毋再延缓。将此由五百里各谕令知之。剿捕　　

○以剿灭逆回。予出力员弁记名副都统库克精额等升叙加衔有差。予阵亡蒙兵阿米唐民勇哨官田进财、优恤如例。剿捕　　

○索伦领队大臣额尔根巴图哈密办事大臣文麟因病出缺。均赐恤如例。

明发　　

○以庇护盗贼蒙古宾图王西呢巴咱尔交理藩院严加议处。现月　　

○乙亥。谕内阁。毓橚等奏、请派大臣察看大碑楼情形。并自请议处一摺。本月十二日夜闲暴风急雨。孝陵大碑楼。致被雷火延烧。著派魁龄、桂清。前往敬谨察看情形。奏明办理。毓橚、溥芸、景瑞。未能即时扑救。均著交该衙门议处。现月　　

○谕军机大臣等。沈葆桢奏、覆陈察看威妥玛到沪情形等语。仍著沈葆桢饬令上海道等慎密察访。随时奏闻。此次麦华陀请领执照。赴扬州一带采访盐价。难保非有所觊觎。为要求地步。著李鸿章、沈葆桢。随时确探情形具奏。将此由五百里各密谕知之。现月　　

○又谕。松桂奏、通筹藏务。请按年豫拨饷项一摺。西藏壤接诸番。戍守操防。均关紧要。该处兵饷。向由四川拨解。自应豫行筹拨。以济兵食。著文格即将本年应解之饷。迅速解齐。并将光绪三年额饷银六万两。于年前全数解藏。嗣后即作为定章。按年递推。豫为筹办。毋误要需。另片奏、酌量领饷情形。并给予委员优奖等语。著文格即照松溎所筹办理。原片著钞给阅看。将此由四百里各谕令知之。现月　　

○以哈密帮办大臣明春为办事大臣。赏头等侍卫德克吉纳副都统衔。为哈密帮办大臣。明发　　

○追予江苏各属殉难官绅吴进等、士民妇女一千八百四十二员名口。旌恤如例。摺包丙子以太仆寺卿朱智为大理寺卿。　　

○丁丑。谕内阁。朱智现已补授大理寺卿。著仍在军机章京上行走。　　

○谕军机大臣等。金顺奏、前敌官军。击败窜匪情形一摺。北路贼匪败窜归巢后经金顺派令总兵孔才。带兵于马桥及六户地方一带。择要驻扎。遏贼纷窜。四月闲贼由大河厂绕河来犯经官军分道截击败退回巢。阵亡之郑殿荣、及伤亡勇丁著金顺查明奏请赐恤。此股窜匪。虽经官军击退。并未大受惩创。玛纳斯西北。时有零匪窜扰。马桥等处。道路纷歧。该匪伺隙奔突。出没靡常。必须随时雕剿。以杜扰我粮路。著金顺督饬孔才等认真探剿严防北窜。我不得稍有疏虞。一切机宜。左宗棠务当随时会商。妥筹办理。将此由六百里各谕令知之。剿捕　　

○以积劳病故。予西安骁骑校淩宽尚玉德克吉善优恤。摺包　　

○戊寅。以甘澍滂沱。农田深透。上诣大高殿行礼报谢诣凝和庙拈香。社稷坛遣恭亲王奕恭代行礼。遣惇亲王奕誴恭祀天神坛。肃亲王隆勤恭祀地祗坛。惠郡王奕详恭祀太岁坛。贝勒载澂诣时应宫。贝勒载漪诣昭显庙。镇国公奕谟诣宣仁庙。贝勒载治诣关帝庙。贝勒奕絪诣城隍庙。礼亲王世铎诣觉生寺。克勤郡王晋祺诣白龙潭。郑亲王庆至诣黑龙潭。辅国公载濂诣清漪园龙神祠。辅国将军载澜诣静明园龙神祠。拈香。现月　　

○以京师得雨。加封直隶邯郸县龙神、为灵应昭佑圣井陇神。现月　　

○己卯。谕内阁。文煜奏、查明福建西路各帮。擅准加给耗票情形一摺。前署福建盐法道陆心源于西路官商各帮领运票盐辄详情加给耗票二成经李鹤年批准。现查明此项耗票殊于额票有碍。业经停止填给核计加给一年之票。已短完课厘银二万六千余两之多。陆心源擅改章程。具详请批李鹤年率行批准。盐法道卢士杰于回任后。不能即时查出。虽据自行检举。详明停止。究属疏忽李鹤年、陆心源、卢士杰。著交部分别议处。寻吏部议奏。得旨。陆心源擅改票盐章程。徇私专擅。著照部议。即行革职。闽浙总督李鹤年率行批准。著降二级留任。卢士杰于回任后始行查报。著罚俸二年。李鹤年卢士杰所得处分。均著准其抵销。现月　　

○谕军机大臣等。丁宝桢奏、土匪窜入边境。立时击散。现在派队摉捕等语。直隶曲周县贺儿寨东古寺地方。匪首霍万祥等。纠党抢掠。窜入山东馆陶县境之万箱村等处。经官军截击歼毙多名。余匪窜逃。亟应认真拏办。著李鸿章、丁宝桢分派队伍。驰赴直东交界地方。会同缉捕。务将此股窜匪。悉数歼除。勿留余孽。现在直东饥民甚众。并著督饬各该州县妥为安抚。毋任窜匪句结。滋扰地方。将此各谕令知之。现月　　

○辛巳。谕军机大臣等。额勒和布等奏、布伦托海等处。须兵填扎。请饬荣全、金顺、派队驻防一摺。前因金顺奏乌鲁木湖乌梁海沙孜盖等处。为北路扼要之区。拟将乌城黑龙江等队。扼扎沙孜盖。并塔尔巴哈台科布多。索伦蒙古等队。分扎乌鲁木湖等处。杜贼纷窜。当因各该城兵勇无多。恐难兼顾。谕令左宗棠、金顺、商派劲旅。前往驻扎。本月十五日。据荣全奏。乌梁海等处。关系粮路。该署将军所部官军。以前敌紧要。未能分布后路。仍须额勒和布等。派队前赴察库尔泰等处扼扎。是荣全一军。已难分拨。而乌城存兵。又据额勒和布等声称。现祗察哈尔兵及吉林黑龙江队。共一千五百余名。仅敷分布城防。亦难匀拨他处。自系实在情形。惟北路关系紧要。且为粮运所关。现在贼踪虽远。仍须扼要严防。以杜纷扰。著金顺懔遵前旨。即与左宗棠会商。迅速派队。前往扼扎。遇贼即击。以护台路而壮声援。额勒和布等。即就现在兵力。布置本境防务。保卫边疆。毋稍疏懈。额勒和布等另片奏请拨军火。已谕令神机营照数拨发矣。将此由五百里各谕令知之剿捕　　

○又谕。黎培敬奏、营勇索饷戕官。现在拏办请催各省协饷一摺。刻下各路军营。饷需支绌营勇索饷。处处皆然。傥或办理不善。即至滋生事端。此次勇丁莫登高等。胆敢藉索饷为名。纠众入城。直围衙署。游击秦玉佩开导弹压。竟中洋炮遇害。并毙哨长陈福全及亲兵二名。经官军来城守御。该叛勇仍敢句结各营。直犯下司麻哈等处。会合土匪。大肆鸱张实属形同叛逆。深堪痛恨。现经该处文武各员。带兵拏获首犯莫登高等六名。并通匪哨弁等讯明正法。惟胁从之众尚多。著黎培敬饬令道员罗应旒等。分别妥为办理。并在逃首犯龙占标等严拏务获认真究办。所有应解贵州协饷著户部查明咨行各该督抚。迅速筹解。以济要需毋得稍有迟延。致滋贻误。署八寨游击记名总兵秦玉佩。哨长陈福全。均著交部照阵亡例。复优议恤。将此由五百里谕令知之。剿捕　　

○壬午。以翰林院编修潘衍鋆。为湖南乡试正考官。修撰陆润庠。为副考官。太仆寺少卿周家楣。为四川乡试正考官。翰林院编修吴观礼为副考官。翰林院侍读黄毓恩。为甘肃乡试正考官。河南道监察御史胡聘之。为副考官。　　

○癸未。谕军机大臣等、总理各国事务衙门奏、滇案尚无把握。请饬南北洋大臣。体察沿海沿江情形。密筹整顿一摺。滇省戕毙马嘉理一案。英使以要求未遂。遽行出京梅辉立、赫德、先后赴上海与威妥玛商议能否转圜正不可知。洋人诡谲性成。此次藉端寻衅。肆意要挟。虽未显言决裂。而意殊叵测。据沈葆桢探闻。英使有调印度兵船之信。其欲藉兵恫喝。亦在意中。亟宜豫为防范以杜诡谋。前谕南北洋大臣筹办海防。现已一年之久。究竟办理情形。有无实际。著李鸿章、沈葆桢。悉心筹画。务将现在海防江防。实力整顿。不得虚应故事。庶几有备无患。以维大局。昨据侍郎袁保恒奏。海防不足深恃。宜讲求陆战。以求实用一摺。所奏不为无见。沿海地方。为洋人往来必由之路。筹防实关紧要。断不可稍涉疏虞。致启外人窥伺。至为久远之谋。则陆路战兵。亦当就中国之所长。勤加训练。俾成劲旅。以辅海防之不足。应如何选将练兵。俾资得力之处。著李鸿章、沈葆桢。酌度情形妥筹具奏、袁保恒摺著钞给阅看。将此由五百里各密谕。知之。现月以哈苏木罕承袭。已故哈萨克阿吉所遗公爵。明发　　

○以詹事府少詹事昆冈为詹事府詹事。朱签甲申。谕军机大臣等。左宗棠奏。斋匪滋事。现已扑灭一摺。本年四月闲。甘肃阶州地方有斋匪孙绸客等。纠党滋事。焚掠白马关厘局衙署经兵团会剿。擒斩首夥多名。解散胁从。地方肃清。惟匪徒虽经扑灭恐尚有余党潜匿。亟应摉捕净尽以靖地方。著左宗棠等。督饬该处文武各员严密缉拏。务绝根株。毋任漏网至此股匪徒滋事。有无启衅别故是否地方官办理不善并著详细查明据实具奏。将此各谕令知之。现月　　

○又谕。御史吴镇奏、四川东乡匪徒滋事地方官办理不善。请饬查办一摺。前据文格及谭钟麟先后奏报。东乡县民袁廷蛟等。以请减钱粮为词聚众滋事。拒伤练兵。叠经谕令该护督等认真办理。旋据陆续奏报。拏获要匪惩办惟袁廷。蛟尚未弋获。已谕令赶紧缉捕。以净根株今该御史奏称袁廷蛟等聚众滋事。经知府易荫芝等前往弹压。如果开诚晓谕不难解散。乃该员始而含糊。继以操切从事。率行请剿。带兵之李有恒。挟嫌纵勇。摉杀无辜。以致激成事端。如果属实。亟应从严究办。以重民命而儆官邪。著文格秉公确查。知府易荫芝。及统带虎威宝营之李有恒。有无办理不善。及前项情弊。东乡县知县及该县局绅。如应提省审讯。并著查明究办。匪首袁廷蛟逃匿何处。现在已否弋获著饬派出各员迅速访拏。归案讯办。另片奏、请将各州县。支应局裁撤等语。各州县支应名色。易滋弊窦。自应认真厘剔。以免扰累。著文格、一并严查。奏明裁撤。原摺片均著钞给阅看。将此谕令知之。　　

○乙酉。谕军机大臣等。户部奏、请饬催各省关欠。解京饷一摺。本年京饷经户部奏拨。并续拨银八百万两。均限五月前解到一半。年终一律解清。兹据该部查明。截至闰五月初十日止。除已解到报解起程外。尚有山西地丁银六十万两。山东地丁银二十万两。浙江地丁银十五万两。湖北地丁银二十万两。湖南地丁银九万五千两。河南地丁银十五万两。安徽地丁银十万两。江西地丁银十万两。长芦盐课加价银三十万两。两淮盐课盐厘银四十万两。两浙盐课盐厘银十万两。河东加课羡余银十万两。广东盐课帑息银十四万两。山东盐课加价银十一万两。福建盐课银十万两。湖北盐厘银七万两。湖南盐厘银三万两。四川盐厘津贴银二十三万两。福建税厘银十万两。粤海关洋税赢余银二十二万两。闽海关洋税银三十三万两。九江关洋税银二十万两浙海关常洋两税银三十二万两江海关洋税银二十万两江汉关洋税银十八万两。天津关常税银四万两。东海关洋税银二万五千两。镇江关洋税银五万两。赣关税银六万两。江西厘金银三万两。江苏厘金银三万两。浙江厘金银八万两。广东厘金银九万两。湖北厘金银五万两。又粤海等关四成六成洋税内。每年拨还洋商银。应拨抵闽省茶税京饷银。除已解及报解外。粤海关尚欠解银一万八千两。东海关尚欠解银一万五千两。九江关应解银二万四千两。江海浙海镇江津海四关各应解银二万两。江汉关应解银一万六千两。山海关应解银一万二千两。统共未解银五百三十四万五千两。著该将军各督抚监督等。即将前项未解银两。赶紧依限提前解部统于年内埽数解齐傥敢诿卸拖欠。致误要需。即著户部指名严参。其现在解不及半丝毫未解等处。经此次严催后。仍不完解。并著户部酌核情形。随时奏参。将此由五百里谕知福州将军、直隶、两江、湖广、闽浙、四川、两广、江苏、安徽、江西、浙江、福建、山东、山西、河南、湖北、湖南、广东、各督抚。并传谕粤海关监督知之。现月　　

○又谕。刘坤一奏。遵查办理粤省事宜一摺。粤东防海练兵。均关紧要。而察吏安民。理财捕盗各节。亦宜切实讲求。刘坤一拟将虎门之成远下横档等处。及潮崎＜山录＞等处各炮台。分别兴修。将原练及添练各兵。更番调练。轮拖各船之勇。尽数裁汰。水师各船。分别裁减。制造大号木壳兵轮船。分布沿海。以及筹办饷糈。整饬吏治。查禁赌博。缉捕盗匪各事宜。所筹尚属周妥。该省近年以来。诸事皆形废弛。刘坤一、张兆栋、身任地方。责无旁贷。即著将拟办各节。悉心筹画。随时随事。振作有为。其余未尽事宜。仍当酌度情形。妥筹办理至海防为目前要务。而陆路战兵实以辅海防之不足。粤东现在陆路兵力如何。著该督等力加整顿。通饬各营汛按期操演统领尤贵得人。技艺日臻纯熟。总期一兵得一兵之用。能战能守缓急可恃庶不致有名无实。徒糜饷需。将此由四百里各谕令知之。现月　　

○己丑。谕内阁。魁龄、桂清奏、遵查孝陵大碑楼情形。详细丈量。开单呈览一摺。即派魁龄、桂清、按照单开各工。敬谨承修。所有核算钱粮著工部照例办理。现月纂修官夏启瑜恭纂　　

帮总纂官钱骏祥恭辑监修总裁世恭阅四签十月初八日正总裁那恭阅十月二十九日专司藳本陆恭覆阅辛亥十二月十九日　　

徐恭阅三签十二月十九日　　

荣恭阅一签正月二十六日副总裁唐恭阅五签三月二十五日　　

宗室寿恭阅三签四月二十九日

　　

郭恭阅四签六月二十日　　

熙恭阅一签闰六月十一日　　

王恭阅一签七月初三日初校修改上卷肆拾叁签曾维藩恭校宗室麒恭阅三签九月初六日覆校修改上卷肆签唐浩镇详校蒙古总裁恩恭阅冬月二十八日


大清德宗同天崇运大中至正经文纬武仁孝睿智端俭宽勤景皇帝实录卷之三十四　　

光绪二年。丙子。六月。庚寅朔。上诣钟粹宫。问慈安端裕康庆皇太后安。长春宫问慈禧端佑康颐皇太后安。至戊午皆如之。内起居注　　

○谕军机大臣等。文煜等奏、请饬催各省积欠协饷一摺。闽省库藏支绌。现在骤遭水患。拯救抚恤。需用甚繁。亟应力筹接济。著刘坤一、张兆栋、于积欠闽饷银二十四万余两内、酌解五成银十二万两。杨昌浚于积欠闽饷银四十三万两内、酌解四成银十六万两。刘秉璋、李文敏、于积欠闽饷银一百三十余万两内、酌解尾数解三十万两。该督抚等督饬各藩司、迅速筹措。务于本年六月闲。如数解清。以济急需。沿江沿海防务。关系紧要。陆路战兵。实以辅海防之不足。前已有旨谕令刘坤一等。力加整顿。并著杨昌浚、刘秉璋、李文敏、实力整顿。通饬各营汛。勤加训练。统领尤贵得人。技艺务臻纯熟。总期一兵得一兵之用。能战能守。缓急可恃。庶不至有名无实。徒糜饷需。将此由五百里谕知刘坤一、杨昌浚、刘秉璋、张兆栋、并传谕李文敏知之。现月　　

○又谕。前据文煜等奏。查明同知文绍荣等。采办军火。浮开价值等情。当降旨将该员等革职。分别讯办。兹据文煜等奏。连日研讯革员沈纯等、或供词狡展。或延不缴赃。或不肯供认。请从严审讯等语。著文煜、丁日昌、督饬该司道等。认真究讯。追赃严办。不准稍涉含混。傥该革员等仍前刁狡。即照所请刑讯。以期水落石出。另摺奏请饬催各省积欠协饷。已谕令刘坤一等。迅速筹拨矣。福建沿海各地方。现在办理防务若何。海防实关紧要。而陆路战兵。亦可辅海防之不足。著文煜等、实力整顿。通饬各营汛。勤加训练统领尤贵得人。技艺务臻纯熟。总期一兵得一兵之用。能战能守。缓急可恃庶不至有名无实。从糜饷需。将此各谕令知之。现月档　　

○又谕。裕禄奏、拏获匪犯。请旨饬查匪党究办等语。匪犯魏芢谊等。在安徽庐州府地方。用邪术迷人。翦取辫发。经裕禄饬令该地方官拏获、讯明正法。据魏芢谊等供称。有湖南人刘奉仪、与道人法真、在贵州镇远府之梅子山黄岩洞。吃斋念经。传习邪教。黄岩洞头目。又听令于福建漳州府九龙山。该处匪徒。有都旗主旗丞相豫燕王等项名目。又夥匪萧得溃。往四川巫山教头陈洸余斋堂等情。匪徒传习邪术。为害闾阎。句结党与。延及数省。并与哥老会匪斋匪。通同一气。亟应认真查办。以遏乱萌。著文煜、文格、丁日昌、黎培敬、即行严密确查具奏。一面督饬所属。妥速访拏。按律惩办。毋得稍涉大意。以致养痈贻患。裕禄仍饬该地方官、随时侦捕。务绝根株。裕禄原片。著钞给文煜等阅看。将此由四百里各谕令知之。现月档　　

○广西巡抚涂宗瀛、奏陈粤西地方大概情形。并黔边田州越南防务三要。得旨著将黔边等处防务。及地方一切事宜。实力实心。妥筹办理。用副委任。随手档月摺　　

○广西学政吴华年奏、新设改流厅县。百色厅、恩隆县。从权先行开考。下礼部议。摺包
  </div>
  <div class="pagination">
   <a href="清实录光绪朝实录_page52.html">
    上一页
   </a>
   <span>
    ...
   </span>
   <a href="清实录光绪朝实录_page48.html">
    48
   </a>
   <a href="清实录光绪朝实录_page49.html">
    49
   </a>
   <a href="清实录光绪朝实录_page50.html">
    50
   </a>
   <a href="清实录光绪朝实录_page51.html">
    51
   </a>
   <a href="清实录光绪朝实录_page52.html">
    52
   </a>
   <span class="current-page">
    53
   </span>
   <a href="清实录光绪朝实录_page54.html">
    54
   </a>
   <a href="清实录光绪朝实录_page55.html">
    55
   </a>
   <a href="清实录光绪朝实录_page56.html">
    56
   </a>
   <a href="清实录光绪朝实录_page57.html">
    57
   </a>
   <a href="清实录光绪朝实录_page58.html">
    58
   </a>
   <span>
    ...
   </span>
   <a href="清实录光绪朝实录_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
