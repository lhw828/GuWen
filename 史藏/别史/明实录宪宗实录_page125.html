<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 125 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 125 页/共 152 页</h1>
    <div class="content">　　○壬申兵科给事中吴凯等劾奏武功等卫百户王玺等于所部军士利其粮赏则不报逃亡受其请托则改拨差占什伍空缺其弊多端而佥书指挥等官韩铭等不行觉察俱宜论罪诏曰军伍国家重务王玺等乃敢故违事例其逮治之铭等各罚俸二月
　　○癸酉命故修武伯沈煜子祺袭爵岁禄八百石米钞中半兼支
　　○甲戌命分守宁夏故署都指挥佥事鲁惠子铎袭父原职为府军卫指挥使
　　○乙亥山西潞州雨雹大者如碗○调镇守大同太监汪直于南京御马监巡抚大同都御史郭镗奏直与总兵官许宁共事以来宁恐直之见陵直忌宁之相轧互生嫌隙不相和协试举其五事为证宁令士卒分曹攒槽饲马直以为拘留一处下人不便一也宁直嫌于共事预将人马分为四营营二千人人自为战自分彼此何以御敌二也宁欲将人马拨野口宣宁黑山怀远四远直欲拨沙河红寺二堡往返数次尚未定议三也直以右卫游兵调大同者止有五百而把总官乃有四员官多军少欲令二员回卫宁以为业已调至不必取回下人惶惧无从遵守四也游击将军叶昇近在天城截杀直以为地方无事可以取回宁以为调去未久宜留勿取争论数日尚未能决五也他如此类未能悉数平居如此猝遇大敌岂不丧师偾事此臣所以忧也事下兵部看详尚书张鹏等言今边务方殷必将官协和乃克有济直宁屡被戒谕而执迷尚尔若不早为处分恐贻后患  上曰直宁不以边寄为重互逞私忿事多幸违万一有警何以御敌制胜昔廉颇蔺相如尚知先国计而后私讐直等顾不此之思耶今姑宥其罪降敕切责直可调南京太监蔡新调大同简颙调宣府务令协和行事仍命司礼监太监李荣往谕直而遣之初直之出使也厌健马不乘常御骡车日夜驰逐有司追候不及动遭棰挞有定州知州裴泰者预为馔具以待直至仆从皆醉饱欣欣直心识之至是既被调道经曲阳县有司皆闻风畏避直至闲寥困卧公馆中孤灯荧然适泰以曲阳上司迎谒直喜甚求食泰以所挟饮馔进直遂忘已汝待之且曰吾非复前比矣吾南行  上意犹未可测明发但得车马备办起程足矣泰曰诺至明趣驾而去声势寂然人以其小人得丧之态可为世戒云
　　○宁化王府辅国将军钟鎎讦奏山西左布政使李益故违  祖训条例将应得禄米诡计支吾及侵盗官银奸淫贪暴数事都察院请遣官按之事诬钟鎎乃赂益左右为证益亦以持身少谨坐罪都察院具闻  上曰人各有心曲直诚伪不能自掩钟鎎捏词害人反买求诬证此末俗奸人所为而谓宗室为之可乎降敕切责俾知愧改益既无贪淫实情纵有小过不宜深责令赎罪还职仍停其俸半年
　　○夜北方流星如盏大自西北云中东北行至近浊
　　○丙子实授南京试监察御史蒋谊张昺谊河南道昺云南道
　　○升云南大理府知府蒋云汉为贵州布政司左参政
　　○南京监察御史邹霶等奏迩者南京工部因无正官致令奸弊百生火灾大作户部虽有尚书一员遇有公事离任俾属官署印难以行事都察院左右都御史尤不可久缺乞于两京大臣简命其名望素箸者有旨南京部院俱不缺员视事尔等何为奏欲增除其已之
　　○丁丑山西镇西卫舍人张钺妻沈氏一产三男给钞米如例
　　○总督两广军务右都御史朱英等驰奏广西桂林平乐等府蛮贼攻围城邑杀掠人畜所在嚣然总兵官陈政等部分汉达官军士兵为十二路刻期并进直抵贼巢与战攻破黄姜桂山等峒一十六擒斩首从二千一百二十四夺回被虏男女三十七奏至  上曰政等讨贼有功可赐敕褒勉之奏捷人各升一级仍赏钞一千贯
　　○戊寅四川杂谷安抚司的唐等寺寨番僧贾舍藏等狭西洮州奔古尔著等簇簇头番人柒禄年肖等榆树等簇簇头番人柒癿肖等各来朝贡马及氆氇盔甲等物赐彩叚绢钞有差
　　○己卯给楚康王宫眷食米岁三十石
　　○庚辰大同总兵官都督同知许宁等奏比得降虏言虏酋小王子等拥众近边密遣人觇入寇之路及大同东中西三路俱有虏报恐地方广漫兵力不足乞调延缓官军五千协同战守事下兵部尚书张鹏等请如所奏命监督军务总兵等官同太监金辅新宁伯谭佑等阅视原选官军待报启行永平山海等处亦令练兵以俟领兵官定拟以闻既而佑等以所选官军五千不足调用而刍粮必先预备乞仍遣文职重臣参赞军务  上命增兵五千军务委大同宣府都御史参赞刍粮委户部分司官整备先令游击将军马俊帅兵三千协助先发者人各给银一两寻命安顺伯薛＜王卸-卩＞驻永平都督同知白瑜驻密云各领兵三千复令都督同知白全充右参将
　　○辛巳升户部郎中刘道为山东布政司左参政
　　○壬午赠高士王应＜礻奇＞父镇为太常寺博士封母耿氏为孺人应＜礻奇＞援文职移封例奏请诏特从之
　　○癸未命建州卫寄住毛怜卫三姓夷人郎引答忽赤等二百五十家每岁于毛怜卫进贡例一百名外增其人一十二名
　　○巡按江西监察御史陈鼎勘报宁王奠培与弟石城王奠堵奏事多不实而以长史江深等不能谏止请治其罪  上以二王乃至亲兄弟争利构怨有幸伦理各革去次年禄米三之一仍下敕切责深等鞫治如律
　　○甲申升工部郎中尚綗为山东布政司左参议
　　○太监萧敬传奉  圣旨道录司右玄义高宗谅升石至灵蔡宗珵左玄义道士史宗信郭道文赵守正刘景晖右玄义义官龙应魁丁洪生员萧玉陈符李从周刘昕儒士角□羊绘翁澄李聪陈洪俱鸿胪寺序班尽士传实李宾文思院副使舍人刘志锦衣卫所镇抚龙骧卫百户李仿改锦衣卫百户管事
　　○丙戌复除按察司佥事曹时中于浙江
　　○丁亥  孝庄睿皇后忌辰  奉先殿行祭礼遣驸马都尉周景祭  裕陵
　　○山西朔州雨雹大如鸡卵
　明宪宗纯皇帝实录卷之二百四十二
　　成化十九年秋七月辛卯朔享  太庙
　　○遣内官祭司门之神
　　○祭历代帝王陵寝遣太常寺乐舞生赍香祝付所在有司行礼
　　○壬辰巡抚大同右佥都御史郭镗等以虏数寇掠复请治参将卢钦庄鉴等防守不严之罪兵部言虏方拥众寇边正用人防守之际宜令各官图功赎罪此后边将有罪轻者亦从此例诏曰可其罪重者所司仍如旧奏处之
　　○癸巳  皇太子千秋节文武群臣朝参毕诣文华殿行庆贺礼
　　○甲午仁孝文皇后忌辰  奉先殿行祭礼遣驸马都尉杨伟祭  长陵
　　○太监萧敬传奉  圣旨右至灵高宗谅革职发原籍当差右玄义史宗信拘收度牒为民左玄义陈得静降道士本宫焚香序班龙应奎革冠带为民时宗谅等因扶鸾伪为丹药云神人所降服之可长生不死将以进御为内侍觇知其事遂败所犯情重而罪轻人皆愤其幸免云
　　○乙未命皇城四门执马旗军如旧制国初皇城四门驾房直宿每门旗手十一名马十一匹至宣德十年户部议省马草每门暂减旗手四名马六匹送三千营操备景泰间增补如初至是总兵官朱永复令送营兵部言其变更不一人难遵守诏如旧例行之
　　○升会川卫指挥佥事吴英为广西署都指挥佥事充右参将
　　○大同总兵官许宁等奏分守左参将刘宁左监丞石岩被命至阳和又二日虏入其境杀掠人畜虽治事日浅亦系失机当罪事下兵部言二人自宣府移守甫及信宿罪难概论  上曰兵部议是士卒非素所拊循则不识将意难以为用宁等顷自宣府移守阳和甫二日尔号令未行威爱未立部下之勇怯地理之险易俱未究治而因一挫即以军法定罪可谓不酌人情不较事势而欲以服人心其难矣俱贷之令勉图后功以赎前罪
　　○丙申命故万全署都指挥佥事尹昇子珵袭父原职宣府前卫指挥使
　　○唐府仪宾庞玟主使家人凌轹内使坐赎杖还职巡按御史以玟情重律轻奏请裁处有旨革玟冠带令戴民中
　　○夜流星如盏大尾迹有光自奎宿东北行至大陵
　　○丁酉宣府总兵官周玉等奏请请治都指挥王祥右监丞张刚右参将孙素奉御金广等提督不严致虏入境杀掠之罪诏祥等法当究治但边陲有警姑记其罪
　　○戊戌太监覃昌传奉  圣旨太常寺寺丞赵玉芝升本寺卿照旧办事即与诰命
　　○己亥复除云南按察司佥事翁遂广西佥事李元于广东福建佥事张鸾于旧任浙江佥事钱山于江西遂鸾理屯田
　　○庚子命左春坊左谕德张昇翰林院侍讲□良臣为应天府乡试考试官
　　○实授南京试监察御史张廷瑞普晖为监察御史廷瑞山东道晖江西道
　　○升监察御史李经为狭西按察司佥事
　　○赏新宁伯谭佑从征旗军三百二十五人银各一两
　　○宣府地震凡六次
　　○辛丑翰林院编修王臣以其名与妖人王臣者同因奏臣名初误犯七世祖讳乞改名舜功有旨王臣名乃其父所命何得犯其祖讳吏部首详以闻于是尚书尹旻等劾臣名本父命且授职贴黄已定辄欲更易非惟有违父命抑且烦渎  圣聪当治其罪有旨王臣无故搅扰本当治罪姑宥之
　　○甲辰增置四川布政司参议一员提督银课前此会川卫密勒山银场岁课一万三千五百两有奇矿夫六百余名后皆停止至是复开兼开沙卧山银场矿夫视旧增十之一而会川离四川三司又二千余里太监蔡用言必得参议一员领敕提督庶银课无亏户部覆奏从之
　　○乙巳中元节遣驸马都尉蔡震焚凯分祭  长陵  献陵  景陵裕陵文武衙门各分官陪祀
　　○遣驸马都尉游泰祭  景皇帝陵寝
　　○遣内官祭  恭让章皇后陵寝
　　○初徽王见沛为子求书籍又欲遣人往广西等处收买药材  上赐之孝顺事实为善阴隲尚书四书资治通鉴贞观政要等书复书谕王药材不必收买凡合用者具奏给之
　　○丁未  皇第八子生母曰敬妃王氏生两月薨
　　○大同总兵官许宁等奏虏寇拥众犯边  上谕兵部臣曰向者边报屡至虏情叵测已令京营总兵整兵以俟今报甚急当刻期发兵然须慎重古人有云临事而惧此行师之法未可轻易也其仍遣人会宁等觇视缓急以为进止庶兵不徒行粮不妄费遂遣指挥一人往视之
　　○赐代府故饶阳王妃李氏食米岁一百石从其请也
　　○戊申  太宗文皇帝忌辰  奉先殿行祭礼遣驸马都尉蔡震祭  长陵
　　○升广西太平府知府何楚英为广西布政司左参政
　　○宣府总兵官周玉巡抚都御史秦纮等驰奏十三日准大同总兵官许宁等报煤峪口等处虏贼万余越山而南大肆劫掠宁等督兵与战数合比暮歛兵相持翌日虏复以三万余骑突至与之鏖战二昼夜胜负未决臣等据报随调副将江山等将兵应援仍行缘边有警之处分守守备等官各领屯兵战守臣玉臣纮则分驻于万全左右以节制之奏至  上曰昨大同报虏拥众入境已遣人驰视今宣府警报复至可见虏势猖獗无疑矣京军若复待报启行恐缓不及事其令马俊率所统兵兼程而进务必合势奋击以图成功毋或迟缓误事
　　○庚戌户部奏安顺伯薛＜王卸-卩＞都督同知白瑜率军往永平山海都督同知冯昇白全率军往大同宣府俱奏请给赏按例永平山海者赏银五钱大同宣府者一两  上是其言仍命薛＜王卸-卩＞官军待启行给与
　　○辛亥改太子少保兵部尚书余子俊于户部时子俊以服阕召至京也
　　○太监覃昌传奉  圣旨道录司左正一杨志贤升高士照旧管事左演法来弘善左正一右演法陈宗然右正一右玄义杨志亨右至灵延福宫道士刘玄哲严大容傅思茂俱左玄义
　　○壬子禁收税粮余价先是山西所属起运宣府夏税纳户以夏旱无麦告纳米豆而督粮者令每石加十之四五又勒收余价故纳户皆借贷以偿或频年逋负巡按监察御史陈英上言其弊  上曰山西连年荒旱夏麦无收令以米豆抵纳夏税所以便民也柰何有司不体朝廷宽恤之意既加收数多而又勒收余价厉民甚矣其令夏税无麦处止抵斗纳米并一应纳完粮草俱不得追收余价
　　○命惠安伯张王□赞应城伯孙继先印记南北直隶孳生并陪偿马骡驹○癸丑河南布政司右参政孙中左参议傅实按察司副使冯昱胡谧俱停俸两月坐阳武县知县陈理科歛营私累也
　　○武平伯陈能卒能直隶全椒人武平伯友之庶长子初译夷字为鸿胪寺序班供事四夷馆友嫡子先阵亡故能得袭父职至是卒赐葬祭如例子纲嗣
　　○丙辰旌表孝子陈璋等二人节妇周氏等五人璋直隶开州学生金洪浙江杭州右卫义官皆以母丧庐墓旌其门曰孝行周氏直隶滑县民武禄妻邓氏江西新建县民谢用惓妻刘氏永新县民周礼妻黄氏福建南靖县民林辉祥妻俱少年寡居志行贞洁旌其门曰贞节揭氏江西广昌县学生高宏妻宏应试道卒揭闻遂缢死旌其门曰贞烈
　　○大同总兵官许宁等奏虏酋小王子于本月十一日率三万余骑寇边东西连营五十余里我军仅万余而宣府延绥援兵未至遂部分诸将以御之十三日虏缘山而南入我内地即遣左参将刘宁游击将军董昇督兵先发臣等将兵四千分为三哨继进行至毛家皂宁昇猝与虏遇臣等方督兵驰赴而前锋都指挥张钺杨彪彪等已与虏战于灰河寻遣都指挥刘江王荣李文泰等应援连战数合日暮于夏米庄窦家坊村按兵虏复聚攻围钺彪至晓臣等乃先设伏截其归路遂杨兵西北虏见尘起相顾骇愕而周玺等复鼓勇向之虏遂奔北尽弃所获而去复为参将庄鉴少监陆訚等据险游击虏警溃还走出境计连战二日一夜生擒一人斩首一十七颗获马五十四匹衣甲弓箭等物九百七十余夺回牲畜一万六千六百余我军亦阵亡五百八十六人被伤一千一百一人射死马一千七十而石岩等亦败虏三百余骑于江家屯奏至  上曰虏大举入寇许宁等能以寡敌众追逐出境即驰敕奖励之俾用心谋画其奏捷人赏钞一千贯按宁等此时兵败失利乃更以捷闻词多掩饰朝廷一时未究其详故降敕云尔
　　○宥参将李玙等罪方大同警报之急  上命驰敕赐延绥内外守臣陈政王钺吕雯等令李玙将精兵三千赴援赍敕者稽违程期而玙复淹缓旬日始就道至是兵部尚书张鹏等劾之并劾政等  上命贷玙与政等罪而命雯执赍敕者笞之
　　○丁巳再宥锦衣卫千户姚福员罪时福员请献青二县地得旨福员先次妄奏地土已从宽宥如何又来烦扰下户部看详以闻户部参奏福员妄请州民妄献不可再宥  上曰前代外戚奉法循理者上可以补助清化下亦能保族宜家且载史传以为美称福员以外戚受官享有禄俸尚不知足又累次奏扰欲夺小民之产纵不畏国法独不为保家计耶今姑再宥之投献者可谪戍如例
　　○已未命保国公朱永佩镇朔大将军印充总兵官将兵出大同征虏时边报复急故命永等击之仍敕太监蔡新监督军务右佥都御史郭镗赞理军务于是永奏虏若散漫劫掠必资轻骑追剿若聚众迎敌必籍步军障援请益步军一万以行复荐左都督范瑾素习边事堪任参将  上从之诏永部署先发瑾将步军五千继进寻命都督同知李俊充游击将军其宣府地方令金辅谭佑冯昇以原选军马训练堤备
　　○命给靖江王府故辅国中尉规弘妻范氏米岁三十石规崟妻李氏二十石规韦□因幼子二人各十五石从王请也
　　○升光禄寺卿艾福为礼部右侍郎仍掌寺事
　　○命监察御史司马垔提调南直隶学校
　　○巡抚辽东右佥都御史王宗彝奏近北虏犯边而山海关迤东广宁前屯宁远锦义四城无半月粮储其广宁总镇粮储亦缺请预为经画事下户部议敕郎中等官南钊雷升邵敏严永浚孟述王佐六员共赍银三十万两于大同宣府辽东籴买或折为官军俸粮存省见储之数其军士有能采草者按例折银与之仍行各处巡按御史催徵逋赋若有司怠职不举者五品以下听巡抚巡按并管粮郎中参问从之
　　○提督山海等处粮储户部郎中官廉奏喜峰等口所积粮豆支给仅月余而尽乞敕户部暂以顺天府所属附近蓟州属县今年税粮马草内量拨草十万束粮豆五万石运赴喜峰口仓及以永平府所属起运草内量存二十万束定拨缺乏之处或送银二三万两分拨蓟州及永平府收贮籴买或折给官军省所储者以支应客兵事下户部议所奏各处税粮及起运草皆以会计为内府并各马房及沿边驿分支用不可缺者请以折粮银二万两遣官运送如奏行之制可
　　○命故燕山左卫带俸都指挥佥事李景子镛袭父原职指挥使
　　○庚申周王子埅奏遂平荣靖王夫人米氏并男故镇国将军同锓夫人孙氏俱无餋瞻  上命米氏取给于遂平王孙氏岁与食米三十石
　明宪宗纯皇帝实录卷之二百四十三
　　成化十九年八月辛酉朔
　　○壬戌巡抚狭西右副都御史阮勤奏西安府京兆驿乃总会处所外夷使客往往延留至三五月者交通贸易虗糜廪饩乞禁革之事下礼部请行所司凡至驿者不许踰二十日仍禁人毋与贸易从之
　　○癸亥十三道监察御史徐镛等奏兵部总戎马之事太仆寺畜牧之政巡抚大臣受一方之寄皆军国重务之所关正宜妙选精动慎密之士任之庶使缓急有所倚赖如太仆卿杨穟老懦无为而马政不修少卿霍贵贪滥无耻而废事尤甚巡抚辽东都御史王宗彝奢纵不检而边备日弛兵部右侍郎李敏虽有才能而卧病半年全不治事如此之人滥居要地待其愤事虽悔何及乞特发  宸断或罢归田地或处以别任诏下其章于吏部吏部具例以闻命穟致仕贵冠带闲住宗彝降布政司左参议敏还家餋病
　　○给总兵官太子太傅保国公朱永衣彩叚一百表里以备军前给赏之用
　　○南京应天府府尹鲁崇志卒  志字懋功浙江天台县人故佥都御史穆之子登甲戌进士第擢吏科给事中升南京太仆寺少卿应天府尹中贵人王敬至南京怙势黩货有司莫敢违欲以盐数万斤售畿民以规重利崇志不从至厉辞色以拒之民用不扰满九载升正二品俸复任卒讣闻赐祭葬如例崇志寡言笑少嗜好于人不苟合为政行其所无事安分自守不附势以干进云
　　○甲子命巡抚山西右佥都御史边镛增兵戍守各关隘时鴈门关军马仅八百余步军不满二百巡按山西监察御史陈英以闻故有是命
　　○乙丑擢太常寺博士王相行人吕璋许潜向荣许璘知县唐相陈景隆畅亨陈璧刘宪邹鲁贾锭王嵩纪杰杨琎俱为试监察御史璘杰琎南京
　　○大同总兵官许宁等奏虏贼复拥众犯边  上命兵部会官议因请敕宣府总兵周玉将兵二千驰赴大同合击之仍敕太监简颙都御史秦纮练兵防守参将白全帅兵二千暂驻柴沟堡防备游击将军李俊先引兵三千赴宣府协守总兵官朱永兵出居庸关左参将范瑾兵出紫荆关永至大同周玉仍还宣府而沿边一带关隘宜选委重臣二员一自居庸关抵龙泉关一自古北口抵山海关敕令轻骑遍历视其险易而区画之议上得旨俱赐敕令速赴援仍敕侍郎李衍何乔新巡历边关
　　○丙寅晓刻金星犯轩辕
　　○命翰林院学士倪岳侍读董钺为顺天府乡试考试官赐宴于顺天府
　　○丁卯释奠先师孔子遣太子太保吏部尚书兼谨身殿大学士万安行礼
　　○命大理寺少卿佀钟巡视保定等处兵部言虏寇大同等边恐内地兵民闻而惊骇宜遣官巡视乃命钟往赐之敕曰迩者山西虏报传至内地军民人等自涿易至真定多相惊疑其城市游食及乡村艰窘之徒往往乘机讹言惑众结党剽掠以致人心忧惧不得安生兹特命尔驰驿以往尔宜以榜文令府卫官揭示沿山一带军民言朝廷于虏寇已严加防御不日宁静尔等宜各顾家产毋信人言敢有造为讹言者推究首犯重罪示众仍令府卫以下官安辑抚谕及督官兵民快巡捕其余保障事宜悉听尔从宜处置以称朕惓惓保民之意尔其钦哉
　　○守备紫荆关内官郭聪等奏本关距大同宣府四百余里恐虏乘胜突至城堡隘口缺人守御请亟取真保定等卫所下班官军先期赴关守御  上命兵部参酌之尚书张鹏等言卫所星散猝难齐一请选委指挥二人驰驿分督官军期五日内赴关  上是之仍命倒马关亦要冲之地即区画以闻
　　○戊辰祭  太社  太稷○以狭西按察使左钰为都察院右佥都御史巡抚辽东
　　○巡抚山西右佥都御史边镛驰奏虏贼深入浑源朔州等境肆行剽掠而鴈门等三关与之密迩虏或拥众南侵恐士马不足捍御请调京营官军应援奏下兵部言京营并延绥宣府调集大同士马已几四万请令总兵官朱永倍道进兵击之兼敕延绥东路参将郭镛将所部精兵二千驰赴山西应援仍令山西守臣一遵本部所议操练兵民谨固关隘与郭镛协力拒守不许规避  上是之是时虏乘胜入境抢掠鴈门关外烟火蔽川炮声连接至紫荆关真保定居民多惊窜者镛极力捍御昼夜不息故有是奏
　　○己巳实授试监察御史陆愈为监察御史
　　○监察御史徐镛等言军旅之兴粮刍为重近年各边仓库费出无经不足于用户部职在度支当任其责顷者言及出师辄云无粮听征之马不为支草则无备矣请敕户部悉心规画尚书余子俊等覆奏各边粮草无积诚如镛等所言然洪武永乐时以天下岁徵给各边军马岁用之外尚有余积自正统末年以来京城及各边添调军马数多无事之时俱加给以草而各处田地又因造册多有诡寄故赋税日减供费日亏且水旱虫灾岁固常有赈济之粮例在还官今皆罢为赦免且国朝钞法钱法盐法乃  祖宗生财之源胡椒苏木俱官吏俸粮之助今皆沮废无积由此观之盖不特边方无积而内地亦然不特今日可忧而将来尤甚也为今之计凡赈济并逋负之粮不为蠲免如或岁歉则从缓征纳若颁恩诏则如古者赐明年田租之法行之而凡诡寄田地俱令改正其踏勘灾伤则风宪官务会同军卫有司访察勘奏分巡官兼理粮草巡盐巡茶管屯官岁满具报本部而其根本则又在朝廷务本而节用也  上曰钱谷国家大计须预蓄于无事之时斯可给于有事之日  祖宗时徵歛有艺费出有经以天下之贡赋供国家之用度沛然有余而无穷今岁用之数益多而四方水旱频仍加以奸弊百出所入益寡一旦有事诚为可虑务本节用朕自当留意余悉如尔户部所言行之
　　○庚午  孝慈高皇后忌辰  奉先殿行祭礼魏国公徐俌承命祭  孝陵
　　○户部奏正统十四年以前客□所中盐全未支者每引于所在有司给钞三十锭以偿其资本景泰元年以后愿关钞者听但天下运司及提举司盐课价直有贵贱所纳则例有多寡今一概关钞人心未平宜准淮盐三十锭例递减两浙广东四川云南者每引二十五锭河南长芦福建山东者二十锭从之
　　○辛未户部尚书殷谦祭京都太仓之神
　　○遣顺天府官祭宋丞相文天祥
　　○命福建都指挥同知高贵子瑛代父原职武功中卫指挥使
　　○壬申巡抚宣府右佥都御史秦鋐等驰奏初四日镇西台西河台等处虏贼六千余骑散入内地剽掠蹂躏田禾总兵官周玉率兵二千前发明日行至白腰山遇虏臣纮等亦将兵二千继之至则督兵合击虏且战且却我复纵兵奋击彼始奔遁又为把总指挥曹洪等伏兵追击至西阳河而返共斩首九人获马五十六匹弓箭刀仗等二百一十九而顺圣川按伏都指挥孙成等亦与虏力战于七马房败之获马十匹虏委弃鞍伏而走奏至  上命赏奏捷人新钞一千贯仍赐敕俾纮等用心剿贼是役斩获虽不多然虏自大同得利之后长驱入顺圣川大掠而北纮躬擐甲胄与玉等掎角截杀虏始为之夺气相率遁去京师闻捷至莫不欣然多玉等之功然是日提督鴈门等关参将支玉等亦奏初五日虏贼拥众散入大同应朔等州县剽掠逼近本关烽火照映川谷臣于次日引兵二千至关南遇虏五六百骑攻围本关北口即督兵击之虏稍却复聚千余骑循关口而东漫山南行突入内地乃督守备指挥陈隆等官军五百据口邀击臣躬率官军一千五百迎战数合已而内臣刘政都御史边镛等复将兵千余赴援众军争奋虏遂奔北我军直追至马邑近虏大营而返且请速催京兵策应得旨鴈关等处虏情甚急其令都督冯昇充游击将军帅官军三千明日启行赴彼合击不许延缓仍命左军都督佥事王义充左参将中军署都督佥事杨玉充右参将练兵听调
　　○降南京御马监太监汪直为奉御除威宁伯王越名安置安陆州革南京工部尚书戴缙锦衣卫带俸指挥吴绶职俱原籍为民工部右侍郎张顺致仕初立西厂以大臣言而罢缙为御史上章极称汪直可用复用之越为御史绶为锦衣卫千户理刑内外交结朋比为奸未几缙升都御史绶升指挥仍于锦衣卫缉事时巡抚辽东都御史陈钺诬执夷人入贡者以为犯边诸夷忿将乱诏兵部右侍郎马文升往抚之直复请自往视至辽东钺谄事直命其子父事之因进谗于直文升及牟俸皆得祸既而钺捏报辽东有警直请同抚宁侯朱永出兵至辽不见虏因杀无辜掘死人髑髅以报捷师还直加禄米永封保国公钺升尚书被巡按御史强珍发其事遂逮珍谪戍未几西北边有警直遂与钺出大同因伺虏近边住牧者夜袭其营斩获其老幼妇女以归颐为巡抚都御史倾府库以媚之皆以功报直又加禄米越封伯爵颐亦升侍郎诸家子侄奴仆随征者如毛伦汪钰俱升都督王春周彝萧聚王宏陈世弼汪宪等各升指挥千百户等官时直势焰熏灼内外稍忤之者辄祸及自俸等后如尚书项忠御史陈珷黄本皆其诬构者及虏数犯边以报仇为词  上已出越直守边渐示疏斥寻复调直居南京遣太监李荣趣其行至是科道官及交劾其八罪一孤负  圣恩忍心欺罔二妄报功次滥升官职三侵盗钱粮倾竭府库四排斥良善引用奸邪五擅作威福惊疑人心六招纳无藉同恶相济七交结朋党紊乱朝政八轻挑强虏擅开边衅命官会议俱请逮治诏曰直等结党乱政欺罔弄权开启边衅排摈正直引用奸邪本当置之重典姑从轻发落乃降黜直等仍追夺越诰券编发伦钰春世弼为民彝聚宏湖广边卫充军时俸已故命文升珍忠复职致仕珷本冠带闲住惟陈钺已致仕并永宪不问云越字世昌直隶浚县人景泰辛未进士初授御史擢山东按察使升右副都御史巡抚大同会虏自河套累入延绥寇掠朝廷命将征讨越尝参赞军务以崖窑川开荒川柏油川之捷三转至左都御史寻以虏酋西寇乘虗率轻骑自榆林出塞昼夜疾驰三百八十里直抵红盐池袭其老营虏悉奔溃斩首三百五十余级获其驼马杂畜器械无筭焚其庐帐而还自是虏远遁越以功加太子少保升俸一级命总督三边后徙居固原心甚怏怏乃移疾乞还京寻莅院事又命提督十二营操练与汪直选军每以河套劫营功大将士赏不酬劳讼愬不已奏请所司覆奏升赏之诏以越首谋成功特升兵部尚书仍加俸一级余职如故已而进太子太保见朱永邀功辽东升国公亦欲觊其封爵乃因延缓小警嗾直请出师而已提督军务侥幸威宁之捷封威宁伯仍兼左都御史又与永直等帅师往大同以黑石厓之捷进太子太傅岁加禄米四百石掌前军都督府事为五军营总兵时成化十七年春也是年直渐见疏至秋命越出宣府击虏乞班师不许明年遂命留镇大同以清水营之捷加禄米五十石又命移镇延绥至是竟为言者所论与直俱败  上遣锦衣卫指挥陈玺赍敕往谕之越闻丧魄几欲自尽及闻敕有从轻之言始变色诸子以功荫报捷得官者皆除名  今上临御得放还自便越聪慧过人见事明敏书一读即了其义其于文艺不学而能用兵能料敌但喜夸诈急功利比之匪人不复顾惜其为台长于大臣有不悦者阴嗾台官击去之惟与保国公朱永大学刘珝极相厚终皆反目威宁之役虏忿恨报复不已得中国人肆其惨毒大为边害者数年皆钺所致也初钺廷试时疾风卷其试卷扬空而去所司以闻命更卷与之至是一败涂地人皆谓先兆云钺字廷威直隶献县人天顺丁丑进士授兵科给事中升光禄寺少卿不徇近幸求取大革奸弊名声甚著升山东右布政使阻巡抚牟俸庇其已故乡里刘佥事赠赙之私进右副都御史巡抚辽东会太监汪直欲诇察其事于辽东钺惧谄事直诱直用兵得迁右都御史未几召入为户部尚书改兵部尚书直稍失宠都督马仪奏钺阴事乃命致仕后为东厂官校发其赃及收降虏子女逮至京坐黜为民钺为人机警有才辩遇事敢为然悻戾险狡既得志益恣肆士大夫有不合者辄中伤之内结直外结大臣之宠任者以为腹心相与朋比挤余子俊以攘其位窜马文升牟俸以洩其忿御史强珍王崇之皆以言钺得罪其在辽东激变边夷侵克边储恶不可一二数其黜也军民闻之莫不痛快云缙字子容广东南海县人成化丙戌进士授御史满九载需选于吏部时当道用人非有攀附不得进缙恐外迁欲求一京秩不可得乃与锦衣千户吴绶谋欲起直倚以为奸具＜锍-釒＞言直行事公当不可罢先以示直乃进于是复立西厂直大柄用因德之讽吏部升缙京职意在都宪吏部佯若不知拟升尚宝少卿  上从之七阅月即以内批升右佥都御史未踰年升右副都御史未及再期又升右都御史寻以直宠衰出为南京工部尚书仅五月而直败革职为民缙自幼不谨细行然性最警见事敏捷临机应变遇事敢为其为御史巡按浙西鉏击豪强扶植善弱声称藉然其在都台不过与王钺辈朋比为奸以奉承汪直而已然外貌呴呴恭逊而其中殊不可测盖柔奸也直之复用以祸士大夫而毒□□甫生灵缙为孽魁云颐字养正直隶江都县人由戎籍领山西乡贡天顺庚辰进士改庶吉士除翰林院检讨秩满升修撰擢佥都御史奉敕巡抚宣府汪直帅师出征延绥道经宣府大同颐卑谄阿附甚得直意回即用为工部侍郎寻被劾致仕颐颀身劲气才本可用但急于功名始进以附势骤进此所以不能保其士节云绶湖广江夏县人贵州总兵都督经之弟成化初以湖广总兵李震荐其有文武才授锦衣卫所镇抚从都御史白圭征贵州克前锋升副千户绶形貌寝陋性倾险变诡多端能以术御人谄事汪直为其心腹得升指挥佥事理刑镇抚司缙绅士夫初多与之交其后亦有被其祸者既得志招权纳赂赃滥不赀直觉其奸乃奏调南京锦衣卫仍旧职虽已失势而人尤畏其复来直败乃除名绶初为李震所荐其后卒倾家至是败露天下快之止
</div>
    <div class="pagination">
<a href="明实录宪宗实录_page124.html">上一页</a><span>...</span><a href="明实录宪宗实录_page120.html">120</a><a href="明实录宪宗实录_page121.html">121</a><a href="明实录宪宗实录_page122.html">122</a><a href="明实录宪宗实录_page123.html">123</a><a href="明实录宪宗实录_page124.html">124</a><span class="current-page">125</span><a href="明实录宪宗实录_page126.html">126</a><a href="明实录宪宗实录_page127.html">127</a><a href="明实录宪宗实录_page128.html">128</a><a href="明实录宪宗实录_page129.html">129</a><a href="明实录宪宗实录_page130.html">130</a><span>...</span><a href="明实录宪宗实录_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
