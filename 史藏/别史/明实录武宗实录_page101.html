<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 101 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 101 页/共 127 页</h1>
    <div class="content">　　○乙丑  恭仁康定景皇帝忌辰遣仪宾杨淳祭  陵寝
　　○调贵州按察司副使林长繁于云南整饬临安兵备贵州布政司左参议王承祥于山西
　　○以有事于甘肃诏发太仓银三十万两太仆寺马价十万两开中淮盐二十万引浙盐十万引及兼支狭西抽分赃罚上纳事例银以充军饷复开中淮盐九万六千余引河东盐十万引于狭西沿边召商上纳粮草以户部侍郎杨旦督理其事员外郎张洙李献可主事刘黼冯曾佐之太仆寺丞谢瑞往买马太监张永都御史彭泽奏乞从行者各赏银有差仍谕永泽相机进止给彩叚二千二百疋绢三千布五千并赏功银牌千面勘合千道备用
　　○岷王为女永明郡主择配得武冈知州唐荣子一元奏至以荣官本州非州人也命别选王复恳奏谓议婚已久下礼部执议如前且请治辅导官及荣罪得旨前议诚是但念王恳情姑准一元婚不为例辅导官宥之而令吏部更荣任
　　○丙寅巡抚贵州副都御史邹文盛以清平苗贼猖獗劾都匀守备周吉不能任事且举先仕都指挥今逮问邵鉴可用请令鉴戴罪自效而还吉于原卫兵部驳奏鉴之逮问吉之委用皆由抚按劾治考举而文盛欲将劾治者委用考举者黜退辄擅废置宜究诘其罪其都匀守备暂令都指挥佥事权继武代管鉴仍逮问并吉俱下巡按御史治之诏如兵部议文盛免究
　　○丁卯录凉州靖虏及罗罗墩杀贼功升赏舍人张淮等二十八人有差
　　○戊辰南京给事中周用御史王佩主事林达等奏南京内府各监局占留撮造军舍六百二十四人不依期赴操乞委官清查  上令内外守备官会工部议处以闻
　　○内府供用库奏新添火者五千三十余人计增白熟粳米二万四千一百四十八石请暂于太仓支给一年仍下嘉湖等府于岁额加徵如所增之数许之
　　○吏部言巡狭陕西御史赵永亨劾奏巡抚延绥副都御史陈璘党比管粮佥事阎铎剥害军士铎以罢黜□论璘必有所据请加策励或令致仕诏留之令策励以副委任
　　○餋病都察院右佥都御史文森乞致仕许之
　　○己巳升户部右侍郎杨潭为本部尚书总督仓场
　　○许餋病太常寺少卿赵继宗致仕仍月给食米二石从其请也
　　○召整饬顺天等三府地方武备工部右侍郎兼左佥都御史赵璜还以盗息故也
　　○升湖广按察司佥事高显为狭西副使监察御史贡安甫为山东佥事全州判官许诰为尚宝司司丞
　　○虏入开原镇夷堡参将孙棠太监王秩等御之追至创忽儿河斩首八十七颗巡抚都御史张贯总兵官韩玺以捷闻赐敕奖励奏捷人升赏如例有功官军令巡按御史查奏
　　○辛未巡抚苏松等处右副都御史张津言我  祖宗以来每遇皇嗣既生旋即正位东宫播告天下使臣民翊戴有素故无前代卒之患此其为天下虑至远也今  陛下即位十有二年震器尚虚七鬯无托  祖宗之所以传于  升下  先帝之所以望于  升下者何如而  升下能恬不加之意乎迩来冬雷夏雹天鸣地震水旱饥馑殆无虚岁山东河南川狭之间所在寇乱杀伤生灵仰赖  祖宗威灵竟削平之然所损亦已多矣如人大病之后元气未复而遽安然动色相贺一旦疾作则将不可救药也且储贰天下之根本不可不早为之计汉文帝时有司请建太子文帝犹责有司不举宗室之贤有德者而必专于子非所以忧天下也宋仁宗时韩琦请立皇嗣仁宗曰少俟后宫有就馆者琦曰后宫生子所立嗣退居旧邸可也夫文帝有子矣尚不欲私其子仁宗未有子乃能纳臣下之言而立宗室以为子是皆心祖宗之心以宗社为重者  陛下肯于二君多让乎夫皇子未生立宗室以定天下之基皇子既生正嫡嗣以从天下之望固古今之通义也  陛下何嫌而不为乎伏望断自宸里博采群议择宗室之亲且贤者育之内庭预为教餋俟他日笃生皇嗣然后退处藩服则宗社有托人心自安＜锍-釒＞入不报
　　○巡按直隶御史王九峰奏河间府所属州县已有旨赈济顺天保定永平三府荒歉亦甚请发所在仓库赈济如河间例许之
　　○壬申升户部右侍郎侯观为本部左侍郎
　　○释放府军前卫幼军老疾者樊洪等百三十一人还籍
　　○甲戌礼部会试取中正榜举人伦以训等三百五十人
　　○遣行人刘翀往四川趣少师兼太子太师吏部尚书华盖殿大学士杨廷和赴京供职且赐廷和敕曰卿宏才重德朝廷倚重自守制以来朕六发纶音三降玺书既差行人复遣内侍仍责之守臣冀卿还朝用慰朝野之望顾卿守经据礼未肯幡然就道不知  先朝辅臣遭罹家疚其所以报答恩遇亦皆如此否邪今再降玺书遣行人谕意计行人到日已属卿释服之期卿宜上体朕惓惓眷顾之心下体尔先人平生教子移忠之志即日启程勿更迟延重孤倚注卿宜深体之毋忽故谕
　　○录大同打鱼王山及镇西南山庄坪等处功监督太监张忠加禄米二十四石荫弟侄一人为锦衣卫正千户总兵左都督刘晖子副千户提督侍郎丁凤子百户俱世袭督饷侍郎杨潭再荫一子入监镇守太监马锡罗籥加禄米半忠赏纻丝二表里巡抚都御史王宪李钺巡按御史朱鉴升俸一级延绥副总兵署都指挥佥事安国游系将军杭雄俱升都督佥事朱銮升都指挥同知朱曰□永准实授如之山西副总兵都督佥事郭锦升右都督游击将军署都指挥同知张绮准实授大同参将都指挥佥事麻循李淳俱都指挥同知太监李环赏银五十两李睿三十两各纻丝二表里纪功御史刘澄甫管粮郎中陈溥参议孙清佥事刘泽试知事田畬升一级副使张凤翀佥事孔公才赏银二十两榆林卫指挥同知梁震延安卫正千户苏鸾及锦衣卫副千户殷铉等一千四百十八人各升赏有差延绥官军各赏银二两阵亡者以银十两恤其家又以兵部运筹有功尚书王琼加少保兼太子太保荫子如忠侍郎陈玉赏银如凤翀等荫子如潭该司郎中纻丝二表里员外郎主事半之先是太监张忠既班师诸将杭雄等乃有此捷澄甫勘奏因以调兵制胜为忠功琼为覆请故忠再受赏而并及琼是时琼与权幸相结纳四方奏捷率归功本兵数承荫叙云
　　○乙亥  慈寿皇太后圣旦赐群臣宴于午门
　　大明武宗毅皇帝实录卷之一百四十六
大明武宗毅皇帝实录卷之一百四十七
　　正德十二年三月丙子朔  孝肃太皇太后忌辰  奉慈殿行祭礼遣驸马都尉马诚祭  裕陵
　　○云南木邦军民宣慰使司宣慰使罕列法遣头目陶孟茂歪等贡象马及金银等器给赏彩币锦缯如例
　　○己卯南京进贡太监康灌少监王钊等以进贡至天津卫索夫价二百三十两有奇灌又捽缚指挥刘良窘辱之巡抚御史万镃以闻诏南京守备衙门逮问至是太监黄伟等奏灌钊为其下所蔽且谓天津都指挥贺勇及良分外折送夫价亦宜并逮都察院议覆夫价出于威迫非勇等罪乃命俱免究第戒今后进贡者不许扰害地方违者重治
○辛巳补荫故礼部尚书兼翰林院学士吴宽孙仁为国子生宽尝荫子奂未仕而卒至是仁请补荫许之
　○荫致仕工部侍郎崔岩子士廉为国子生以三年考满也
　　○赏甘肃东路游击将军武振等银币以捍御虏寇亦卜剌功也
　　○壬午清明节遣驸马都尉马诚崔元林岳祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○癸未命武安侯郑英子纲袭爵
　　○丙戌翰林院编修许成名＜锍-釒＞乞归省许之
　　○丁亥郑康王祐枔薨无子从弟东垣王祐檡进封郑王至是请以庶长子厚炯袭东垣王奉其父端惠王祀下礼部议谓郑王以旁支进封既不得伸尊亲之孝宜令厚炯袭封东垣王即其府第岁时庙享以代将祀之诚诏许之
　　○升监察御史陈言刑部员外郎张宏行人司司正谢能继起用南京试御史萧乾元为按察司佥事言浙江宏湖广能继四川乾元福建
　　○荫故礼部右侍郎李绍孙钟为国子生
　　○戊子狭西行都司都指挥佥事陈源坐侵盗马价革职为民仍徵赃入官
　　○己丑六科给事中朱鸣阳十三道御史林潮等言临轩策士乃国家求贤盛典前此二科当廷试  陛下倦于亲临及传胪之日多士疏息俟命顾亦淹迟至暮上孤侧席之怀下沮观光之利今三月十五日复当廷试伏望急兹先务使天下岩穴之士得以望清光而承休德斯文幸甚不纳
　　○以灾伤免大同左等卫所及大同府所属州县税粮有差
　　○海西呕罕河卫夷人禇餋哈等入贡道永平扰害驿递辽东伴送舍人傅铎奏之礼部议覆诏大通事译审明白严加抚谕礼部仍量差通事送归既而海西兀者等卫夷干黑能等归伴送舍人亦请遣通事护送许之遂著为令
　　○命少师兼太子大师吏部尚书华盖殿大学士梁储太子太保户部尚书兼武英殿大学士靳贵礼部尚书兼文渊阁大学士蒋冕礼部尚书兼翰林院学士掌詹事府事毛纪太子太保吏部尚书陆完太子少保户部尚书石玠少保兼太子太保兵部尚书王琼太子少保刑部尚书张子麟太子少保工部尚书李鐩都察院右都御史王璟掌通政使司事礼部尚书李浩大理寺卿陈恪翰林院侍读学士朱希周侍讲学士刘龙充殿试读卷官
　　○庚寅策试举人伦以训等三百五十人是日  上不御殿制曰朕惟羲农以下之事见于经秦汉以来之事见于史见于经者皆圣贤为治之迹见于史者亦当时君臣相与随时而成治者也然儒先君子之论则曰帝王以道治天下后世只以法把持之而已信斯言也岂帝王之治一以道而不以法后世之治一以法而不以道欤自今观之如画野分州设官分职明礼乐兴学校正律历秩祭祀均田赋通泉货公选举严考课立兵制慎刑法则帝王之治天下固未尝不以法也天性明达宽仁长者躬修玄默以德化民恢廓大度同符高祖事从宽厚文以义好贤力于为善聪明果决得于天性宽仁多恕心无私曲恭俭仁恕忠厚恻怛则后世贤君之治天下亦未尝不各有其道也然则儒先之论殆亦有不足画信者欤洪惟我  太祖高皇帝创业垂统治定功成  圣子神孙万代如见其治道之高明治法之弘远直可以等帝王而上之矣然而帝王庙祀立于京师自昔忠良多与配享虽以胜国之世祖而亦获秩祀焉岂非以后世之英君谊辟其政治亦犹有可取者欤朕膺  天眷命嗣守鸿业临政愿治盖十有三年于兹矣然远师帝王之道而望道犹有所未见近守  祖宗之法而行法犹有所未逮其故安在子大夫积学待问久矣其为朕据经史兼本末详著于篇朕将采而用之而以资于治焉
　　○录延绥红柳河获贼功升赏官旗军舍文纪等一百六十五人有差
　　○山西平阳府西北起火光一道有声如鼓
　　○壬辰抚治郧阳等处都御史陈雍奏襄阳荆州等府水灾异常宜赈济户部覆议准借均州香钱三千两及本省仓库钱粮亦准动支其有不敷则将近日生员例纳及武昌盐船挂号等银会计分给从之
　　○兵部右侍郎丁凤卒凤字应韶保定蠡县人成化丁未进士授户部主事改鸿胪寺丞累迁少卿南京鸿胪寺卿应天府尹都察院右副都御史总理南京粮储入为通政使兵部右侍郎以疾乞休舆至家而卒诏给祭葬赠都察院右都御史凤为人谨厚居官亦无大咎晚贰兵曹奉命总督边务为给事中易王□赞御史王崧所论盖统驭之才非其所长也
　　○癸巳赐舒芬等进士及第出身有差是日  上骑出北安门军校从者才数人至顺天府大街而还比夜始传制
　　○户科给事中王俊民劾奏大学士靳贵先主正德六年会试家人通贿无检身持家之道今春告疾已不扈从郊祀人谓其或鉴前日之嫌也而寻出主考欺而不直贪而不止不可使居大臣之位命所司知之
　　○甲午赐诸进士宴于礼部
　　○乙未南京六科给事中孙懋等言八事一游畋射猎有驰突顿撼之劳爱身者必不以是为乐  陛下春秋鼎盛储位尚虚于是数者未能忘情非所以爱身也望悉赐斥绝还居内寝以餋和平之福一人君日出视朝退适路寝听政所以通上下之情决可否之计  陛下每月视朝不过再三退朝之余已迫昏暮是以上下阔绝视听壅蔽乞自今视朝听政如常仪以振励精之治一劝讲之地君德攸关  陛下每遇经筵辙闻报罢讲读之官徒为具员望自今听讲务循常期因以延见儒臣切劘治道一元臣宿望如大学士谢迁尚书韩文孙交等今虽去位天下之人尚冀其复用乞以礼聘召授以股肱喉舌之任必能裨益  圣政一言事被谪如给事中张原御史周广高公韶编修王思等其忠可谅乞收用以作敢言之气一近者甘肃警急朝廷用彭泽为总制以泽之忠勇所向有功用之诚当不知用以继泽者果何人也宜于各边巡抚慎重其选试其可用他日以次授之本兵如此则内外得人可无临事需才之悔一边兵久留禁中糜京储虚关塞近者虏寇宣府不啻数万而吾守御之兵不满万人又各关守臣占役军士收纳月钱以致关门失守虏骑长驱乞将原留边兵遣还本镇仍敕各边抚按官清查役占严加禁革一南京各省不急织造锦衣带俸武官内府买闲工匠视  祖宗之时不知凡几倍乞敕该部尽行查革或量为裁省不报
　　○赐状元舒芬朝服冠带及诸进士宝钞
　　○升南京光禄寺卿蒋恭为都察院右副都御史管理南京粮储
　　○直隶徐州卫运军奏永福仓匮竭月粮不支者已三年户部议令所司严限催徵仍以松江府岁输永福仓折银量补给之诏以运军贫困可悯特许补给不为例
　　○状元舒芬率诸进士上表谢恩
　　○丁酉焦芳卒芳字孟阳河南泌阳县人天顺甲申进士改翰林院庶吉士授编修历升侍讲学士降湖广桂阳州同知升山西霍州知州四川提学副使调湖广升南京通政司右通政以忧去服阕复除本司右通政再以忧去服阕改太常寺少卿兼翰林院侍讲学士升礼部右侍郎转左改吏部升尚书寻加少傅兼太子太傅谨身殿大学士吏部尚书如故芳虽居翰林素寡学性复凶险惟事阿附以口□面进取始比尹旻父子尹败坐谪其为吏部尚书时值正德初元逆瑾等号八党方以盘乐导  上内阁九卿率百僚伏阙固争将除之芳潜通于瑾得先为之地由是大学士刘健谢迁尚书韩文杨守随等相继得罪以去八党势益张瑾遂擅政引芳入阁表里为奸凡瑾之变易成宪浊乱海内欲以淫刑密网杜塞言路威虐军民皆芳导之芳为  孝庙实录总裁官笔削任意尤恶江西人士一时先正名卿无不肆丑诋以快其私忿所书多矫诬不根往往授意所厚若叚炅莗使笔之挟瑾威以钳众口同官避祸皆莫敢窜定一字其子黄中尤狂诞恣睢会试初中式芳必欲处以魁选廷试策稿出郎中刘武臣传付黄中既弗获如愿芳以为诸执事官抑之其后瑾以扩充政事为名改编修顾清等二十余人为部属亦出芳意累科录策止一甲三人芳请并黄中与第三甲第一人胡缵宗策俱录之遂授黄中翰林院检讨缵宗及刘宇之子仁等六七人俱传奉为庶吉士黄中寻升编修踰年复升侍读超躐资序皆前此所未有也芳既狠戾黄中又以恶济之故毒蠚滋甚时土官岑浚所没入家口当给赐大臣芳闻浚妾有殊色求瑾得之嬖甚与妻反目至持环刀欲杀之后病卧黄中遂与乱父子尘渎秽不可闻芳为吏部时郎中张彩与瑾同乡有才辨芳力荐之不数年代为尚书欲以媚瑾且藉为奸利彩德之言辄听久而渐厌苦之时为异同由是有隙叚炅亦瑾乡人险薄士也初为芳腹心既而见其势衰转附彩尽发阴事互构于瑾瑾大怒芳惧乃乞致仕去瑾伏诛科道交劾芳父子党逆请正法皆禠职为民一时公议犹愤惋以为失刑后大盗赵鐩流劫河南入泌阳黄中先输辇其积以遁鐩偏掘芳所居地得金帛无筭芳仅以身免又尽发芳先冢毁其遗骸无余憾犹未释取芳衣冠被庭树面缚如首罪状历数其恶厉声曰尔当万死命剑士脔之白刃交下糜尽乃已且曰使吾得手诛此贼以谢天下死不恨矣议者谓盗贼犹知疾恶云
　　○戊戌狭西镇巡官奏织造  上用各色彩妆织金兖龙绒服所费不赀乞留所属州县京班匠价及诸料价仍开知印承差吏典阴阳医学僧道官生员纳银例并将淮浙四川引盐河东户口食盐开中者俱令本省纳银以备用事下工部及户礼兵三部议以纳银事例及盐课以资边饷之急俱难再开角□羊京供应钱粮亦不可存留况狭西连年兵荒民困已极加以北虏回贼之扰织造宜暂停止或量为减省不听且令所司从宜处置以给之
　　○南京六科给事中易王□赞十三道监察御史王崧等论劾南京吏部尚书孙需年力渐衰兵部右侍郎丁凤才无可用工部右侍郎刘永贪滥有声掌太常寺事尚书刘恺掌通政司事尚书李浩夤缘竞进掌鸿胪寺右侍郎吴泰滥辱名器南京大理寺卿任汉贪财纳赂延绥都御史陈璘罔利殃民南京太仆寺少卿曹仿营求迁职通政司右通政张龙太仆寺少卿赵经罪恶滔天乞亟为罢黜以清仕路  上曰各官累有旨留用何乃又来奏扰本当究治姑宥之
　　○己亥录福建捕获海贼功赏镇守太监崔安巡按御史胡文静银币仍赐敕奖励升带管巡海副使唐泽俸一级带管备倭署都指挥佥事王翱署一级
　　○琉球国中山王尚真遣正议大夫陈义等来贡赐宴给赏如例
　　○庚子户部署郎中丁致祥自广东还奏盐法四事一广东海北二提举司自成化初年至今不以通关奏缴所徵之课见贮者不及四分之一余皆称停徵及灶户拖欠无从查考宜下巡盐御史每岁终奏缴通关一成化初都御史韩雍于肇庆梧州清远南雄立抽盐厂又于惠潮东莞广州新会顺德盐盐船经过之处设法查盘每官盐一引抽银五分许带余盐四引每引抽银一钱名为便宜盐利银以备军饷至都御史秦纮许增带余盐六引抽银六钱此外有余盐许令自首每引抽银二钱至于今则官盐一引不复抽银以余盐六引共抽银九钱引目自此积滞私盐自此通行宜复纮旧法止准六引余者尽数没官一自成化以来亦不缴引目盖私盐无禁引目不行宜令巡盐御史将各年退引并故□引目尽数拘收岁终与通关并缴一广东盐场岁办额课与诸司职掌所载不同恐有那移迁就乘机埋没之弊宜令巡盐御史按查修举或灶丁缺者量为佥补户部议覆从之
　　○吏科都给事中黄钟等言日者道路相传  车驾东出逾夕而还臣等闻之不胜惊惧昔  宣庙时有以天下太平劝微行者大学士杨士奇极言其不可后果有群盗窃伏林莽欲候  驾至玉泉作乱  宣庙叹曰士奇言不虚自此不复微行即今京城内外盗贼纵横又非宣德治平之时比奈何以  宗庙社稷之身忘垂堂之戒万一变起仓卒何以处之伏望居安思危非礼勿动则  圣躬康豫福祉无疆矣不报
　　○辛丑升宣府龙门所千松嵯地方阵亡军士金成等三十一人各一级仍给银五两营葬其无子孙而父母存者银倍之被伤者十五人各升署量赏如例
　　○录狭西凉州卫罗罗墩获贼功升领军指挥使杨佑等八人各一级
　　○壬寅升江西布政使张嵿为南京光禄寺卿
　　○癸卯遣太常寺官祭东岳泰山之神
　　○改巡抚狭西户部右侍郎兼左佥都御史王宪为兵部右侍郎
　　○湖广梆州地震声如雷
　　○甲辰授一甲进士舒芬为翰林院修撰伦以训崔桐为编修
　　○选进士汪佃余敬勋黄易江晖王廷陈汪应轸刘世盛曹怀储昱叶桂章叶式马汝骥汪思王三锡史于光陈沂邝灏史道刘穆杨士云张星廖哻萧与成林时郑自璧刘世扬曹嘉阎闳李芳汤惟学黎贯席春王邦瑞许宗鲁三十四人改为翰林院庶吉士同舒芬伦以训崔桐读书命掌詹事府礼部尚书兼翰林院学士毛纪詹事府少詹事兼翰林院学士顾清教之其余分拨诸司办事
　　○降辽东定辽等卫都指挥佥事吴铠一级指挥佥事赵铎同知李昂各二级坐达贼入边守备不设也
　　○乙巳赐故监察御史李玑祭一坛以工部尚书李鐩言其督工勤劳故也
　　大明武宗毅皇帝实录卷之一百四十七终
　明武宗毅皇帝实录卷之一百四十八
　　正德十二年夏四月丙午朔享  太庙命驸马都尉马诚代行礼
　　○丁未掌太常寺事礼部尚书刘恺以被劾乞休不许
　　○以修筑榆林边墙三十余里讫功赏镇守太监刘祥巡抚都御史陈璘总兵官王勋佥事阎铎蔡需指挥张楫等银币有差
　　○戊申太监蒋贵传旨以团营西官厅监督都督许泰朱彬张洪同新宁伯谭祐等监试武举
　　○先是山东按察司佥事张嘉谟为泾府所奏系锦衣狱会考察罢职嘉谟援知府童旭例奏诉乃得释
　　○庚戌命巡抚宁夏右副都御史郑阳巡抚陕西等处地方
　　○十三道监察御史张士隆等言陕西镇守太监廖銮侄铠者已坐罪除名复冒功为锦衣千户狠戾贪淫假窃威福招无赖之徒以为爪牙结罢闲之官以咨谋议强索民财盗取官库凌辱宗室庶人子女有受其笞挞者陕人畏之如狼虎将官副参而下皆纳贿复恐事败乃以氊帐等物进御希宠由是诸所科索輙指为进御自陕达京车辆填塞于道虽飞报边情者遇之不得行又拜巡抚都御史萧翀为假父益得恣其所为迹其虐害陕人者皆其父鹏害河南之故习也河南以鹏致乱今陕西各边有警铠又乱之万一虏侵其外民溃于内其祸有不可胜言者是时虽磔铠于市其将及乎乞亟召銮回而寘鹏铠于法以杜乱阶时六科给事中汪玄锡等亦以为言皆不报
　　○辛亥翰林院侍读崔铣乞归餋病许之
　　○以灾伤免直隶保安州及宣府隆庆各卫所正德十一年税粮有差
　　○壬子工部尚书李鐩乞假省祭诏以大王未成不许令其子继先驰驿代往
　　○礼部尚书李逊学以病乞致仕诏卿学行老成才望素著岂可以疾乞休所辞不允
　　○太子太保户部尚书兼武英殿大学士靳贵以被劾乞休致许之赐之敕曰卿自入翰林已负公辅之望  先皇简拔侍朕春宫讲读心劳良多启沃朕嗣统以来擢贰春官旋佐铨部以儒饰吏历试皆宜佥言允谐简居秘阁典司纶命遂预政机方切倚任共图治理顾以微疾累＜锍-釒＞求退慰留再四祈请益坚乃勉徇高情暂令还家调理爰给舟车送至乡邑命有司月给食米五石岁拨人夫六名应用仍时加存问再荫子懋仁为中书舍人以延世泽其尚勉进药食颐餋天和凡有可以利国庇民者毋惜指陈以称朝廷今日所以体貌大臣之意卿其念之勉之
　　○癸丑赐群臣食不落荚是日以免朝侍班御史汪渊吕秉彝不至夺俸一月
　　○以兵荒免顺天永平保定河间四府正德十年以前岁派物料拖欠之数
　　○甲寅翰林院检讨郭维藩乞归省许之
　　○丙辰甘肃副总兵郑廉及哈密都督奄克孛剌等败土鲁番于瓜州斩获七十九级乃遁去又与瓦剌相攻遗书求和巡抚都御史李昆以闻且请罢兵于是都御史彭泽太监张永等皆止不遣总兵郤永已先发令暂驻甘州近地俟事宁乃还谢瑞仍处置沿边买马彩叚绢布以其半输边以备赏功大仓银及淮盐银发十八万两于甘肃五万于延绥四万于宁夏以供年例之数余十一万贮之陕西布政司开中两淮河东盐发固原靖虏环庆浙盐发宁夏延绥仍令侍郎杨旦召商上纳粮草以实边储从户兵二部议也
　　○广西来宾县大风雨雹拔木毁官民庐舍瓦石皆飞
　　○丁巳荫刑部右侍郎冯清子树为国子生
　　○戊午升湖广按察使王时中为都察院右佥都御史巡抚宁夏地方
　　○荫致仕南京户部尚书李瀚子希夔为国子生
　　○升署都指挥佥事沐崧为署都督佥事仍充右参将镇守金齿腾冲等处地方
　　○建州左卫女直都指挥使章成等林家山等族族头番人额古等各来贡俱赐宴给赏如例
　　○辛酉直隶建阳等四卫运粮副千户陈俊等奏借九江芜湖苏州两淮四钞关银两补给官军二年未支月粮之数下户部议谓各关税银贮之太仓以备边饷比因光禄寺供应不足借支七千五百两已非徵税初意矣至于运军月粮出自有司岂可借给于钞关乎宜执俊等下之法司治其妄奏之罪仍移文江西并苏松巡抚都御史查勘若果拖欠未支暂将九江安庆太平等府州县贮库官银补支不为常例可也得旨四卫官军既久缺月粮准以四关税银借给之其两年未支月粮令巡抚官徵折银以补所借之数于是户科左给事中邵锡复言运军奏诉皆豪贵阴主之特借公赋以偿私债耳而内批竟许之恐法制由此变乱将来之患有不可胜言者乞从户部议不听
　　○壬戌南京御史汪珊言五事一曰任边将谓古之名将与士卒同甘苦今为将者惟务掊克士卒忿疾不啻仇讐岂肯出死力操戈向敌乎乞敕兵部公选将材不以名求不以贿进则缓急有赖二曰复总制谓才望如都御史彭泽者可付以三边重任则朝廷无西北之忧三曰重禁军谓各边有警輙出京军及其临敌不过帐前自卫而已未闻用之摧锋陷阵以收克敌之功也况边军自足为用但役占者多精锐置之无用剥削者众逃亡过于往昔乞遣官查核充补如故则禁军不必出矣四曰简内臣谓国初内臣之设自有定制未闻参预军机于阃外者今三边要地皆其罗布将官劫于积威军士被其剥削王法不行三军靡振临敌挫败职此之由宜择其谨密能干者量留数人其生事害人者听抚按官紏举则将士之气可少振矣五曰实边储谓闻今各边粮储被势豪牵制以虚数收受侵取其利虽有清查之官亦虚应故事加以连岁旱蝗仓廪空虚何以御敌乞敕该部计处或开商中纳或听民赎罪其各处岁运者或徵收折银或派纳本色又必痛革占窝兜揽诸弊则士卒免于饥寒可驱之赴敌矣＜锍-釒＞入不报
</div>
    <div class="pagination">
<a href="明实录武宗实录_page100.html">上一页</a><span>...</span><a href="明实录武宗实录_page96.html">96</a><a href="明实录武宗实录_page97.html">97</a><a href="明实录武宗实录_page98.html">98</a><a href="明实录武宗实录_page99.html">99</a><a href="明实录武宗实录_page100.html">100</a><span class="current-page">101</span><a href="明实录武宗实录_page102.html">102</a><a href="明实录武宗实录_page103.html">103</a><a href="明实录武宗实录_page104.html">104</a><a href="明实录武宗实录_page105.html">105</a><a href="明实录武宗实录_page106.html">106</a><span>...</span><a href="明实录武宗实录_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
