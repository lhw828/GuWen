<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1675 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1675 页/共 1860 页
  </h1>
  <div class="content">
   ○癸丑。谕曰、巴忠奏、此次屯练兵丁赴藏。徒步越岭。裹负口粮。不辞劳瘁。请每人再赏银三两。以备御冬衣履等语。屯练等每遇调遣。最为出力。此次冲寒赴藏。口外道路崎岖。该兵丁等徒步遄行。甚为奋勉。尤属可嘉。著加恩每人各赏银五两。以示鼓励。　　

○又谕、前因巴勒布贼番侵扰藏界。据庆麟、雅满泰奏报。藏内唐古忒懦怯性成。未谙军旅。特派内地将军大臣、带兵前往。此皆朕矜恤达赖喇嘛、班禅额尔德尼、暨唐古忒等番众。故不惮劳师远涉。以期绥靖边隅。但道路遥远。粮运维艰。从前西藏用兵。即在该处采买支应。乃庆麟、雅满泰、愚昧无知。不思豫为备办。并未将发价采买之处。遍行晓谕。以致噶布伦等、畏难推诿。将拯救伊等之举。转似涉于骚扰。幸朕洞烛先几。豫料庆麟、雅满泰、不能办理此事。早派巴忠前往。相度机宜。宣播德意。今巴忠到藏。即向达赖喇嘛、班禅额尔德尼、暨唐古忒番众。将朕爱怜伊等。代为筹画万全。欲令永享敉宁之意。明白宣示。伊等始俱欢忭踊跃。并将庆麟、雅满泰等、平日任意妄为之处。一一查出具奏。如修饰衙署兵丁演戏等事。已属不合。而去岁廓尔喀头目、呈请愿进表纳款。庆麟等误听噶布伦等之言。以其呈词傲慢。驳回未奏。尤属乖谬。外夷等愿通职贡。边疆大吏。理宜据情入告。其可否准行。候朕降旨。即文词果有倨傲。亦当奏明定夺。小则训饬。大则征剿。俱无不可。乃庆麟等竟敢驳回不奏。其意祇因平素噶布伦等、向巴勒布苛派勒索。积怨已久。恐其到京呈诉。故尔有心欺隐。即此一事。其罪已应正法。姑念庆麟年少无知。被索诺木旺扎勒蒙蔽所致。庆麟著革职。在该处枷号三年。以示惩儆。雅满泰虽到藏日浅。并未将索诺木旺扎勒查参。亦属非是。著一并革职。摘去花翎。在笔帖式上行走。至索诺木旺扎勒。酗酒纵恶。勒取商头物件。此次巴勒布侵藏之事。即伊激成。使其身尚在。自当从重治罪。今伊业已病故。姑勿深究。但所遗扎萨克台吉。岂可仍令伊子承袭。所有索诺木旺堆承袭之处。著即行停止。驻藏大臣印务。前已将舒濂调补。著派普福前往。协同办理。所遗西宁办事大臣员缺。著奎舒速往接办。普福俟奎舒到后。即行驰驿赴藏。不必前来请训。巴忠俟舒濂、普福、俱抵西藏后。再行来京。现在大兵云集。将巴勒布贼匪。悉行驱逐歼除。而庆麟、雅满泰、亦各分别治罪示罚。自此卫藏宁怗。庶几可以永享太平。著将此通谕中外。俾咸知朕意。　　

○谕军机大臣等、据巴忠奏、到藏后即将访闻庆麟各款。审讯明晰。并查办诸事各摺。俱属妥协。除将朕办理藏务始末、及庆麟、雅满泰、分别治罪之处。明降谕旨外。著传谕巴忠、将庆麟藏内所有物件。一并查抄。以昭儆戒。现在前藏乏人。巴忠毋庸久驻后藏。著仍遵前旨。即回前藏办事。从前留保住、在藏办理一切事宜。虽尚周详谨慎。然未将索诺木旺扎勒等专恣不法、查出具奏妥办。今留保住年已七十有余。如再令远赴该处。朕心实有不忍。是以雅满泰之缺。已将普福调任。巴忠、俟舒濂、普福、先后到藏。将一切事务。交代明白。再行回京。亦未为迟。至班禅额尔德尼、情愿暂驻前藏。传习经典。可即照所请。俟明年六月内。再送回扎什伦布。现在前后藏红教喇嘛甚多。自不便严行禁止。但煽聚日久。若致黄教渐入红教。则大不可。并著密为查察。务使两教画然不相紊杂。方为妥善。舒濂、普福、到时。亦著一体留心稽察。毋稍疎懈。　　

○是日起。上以岁暮祫祭太庙。斋戒三日。　　

○甲寅。谕、昨据巴忠奏、去岁巴勒布头人情愿进表纳贡。庆麟等因其呈词傲慢。并未奏闻。已将庆麟雅满泰等、分别治罪矣。今思巴勒布部落。本非所属。且向未加以扰害。伊既倾心内附。欲求进贡。何至有傲慢之语。此不过因第巴噶布伦等、平时妄肆侵渔。或于呈内略为申诉。而噶布伦等、遂以傲慢为词。希图掩饰。庆麟等堕其术中。竟尔驳回未奏。夫使呈诉属实。自应将贪污之噶布伦等、严加究办。方足以服其心。向来外夷内附。恳请纳贡之事。亦所时有。边疆大臣、从未有匿不上闻者。即各直省遇有讦告大臣事件。一经奏闻。朕必详加究察。不肯稍涉颟顸。况以外番向化纳款。而因控告噶布伦等微嫌。遂致隐匿不奏。有是理乎。此事甚关紧要。若不彻底查办。将来相率效尤。尚复成何事体。但巴忠摺内。尚未将巴勒布呈词如何倨傲之处。详晰声叙。著传谕鄂辉、成德、巴忠等、即行悉心查访。务得其实。此项呈词。经噶布伦译出。庆麟自已见过。可即向伊询问。谕以在彼枷号。尚属从宽。此事若再不实言。倘从他人询出。朕必将伊从重治罪。再巴勒布商头哈瑚、现尚囚禁藏内。或向彼查询。亦可探得实情。且鄂辉成德等、不妨将巴勒布贼目唤至询其起衅缘由。并告以尔等去年恳请纳贡。因该大臣等未奏。业经治罪。尔等所递呈内。究系作何言语。此时若原呈尚在。可即送阅。以便代为奏闻。如有屈抑之处。即当秉公究办。似此剀切晓谕。伊等自必毕露悃忱。朕所以必欲穷究底里者。盖以欺隐之习。不可不防其渐。朕临御五十余年。无日不以勤政为念。今虽年近八旬。而惟日孜孜。罔或稍懈。于大小臣工功过。一秉大公至正。从不稍存假借。此众所共知者。鄂辉、成德等、务须仰体朕意。迅速查明据实覆奏。　　

○谕军机大臣等、前据孙士毅孙永清奏、黎城至广南二千余里。道路险远。粮运维艰。须安台五十余站。雇夫至十余万之多。看所奏情形。竟须另办。已有旨传谕孙士毅、即酌量作速彻兵。今富纲奏、由云南出口。至黎城已有四十站。若复安站直至广南。又须增五十三台。不但滇省官员。不敷差委。须向黔省调取。而雇用人夫。想亦不下十余万名之多。如此纷纷徵调劳费。更属不赀。况粤西尚因人夫难雇。请令粤东帮同雇募。又安能更为滇省代运。现在该国境土已全为收复。阮惠等畏罪逃回占城旧地藏匿。计区区贼巢。岂能□固抗拒。我国家威棱远播。伊黎回部两金川等处。俱以次荡平。若将平定伊黎等一少半兵力。移至广南。亦无难直捣贼巢。但黎氏近年以来。构乱多故。而黎祁又复懦怯无能。优柔废弛。左右亦无可恃之人。安南虽属弹丸僻壤。然立国已久。亦未必不关气运。今其国事如此。看来天心已有厌弃黎氏之象。此时即将阮惠等擒获。而黎维祁不能振作自强。安知三五年后。不又有如阮惠其人者复出。岂有屡烦天朝兵力。为之戡定之理。即使不令黎维祁主持国事。而伊子若弟内、又未必有胜于黎维祁之人。朕从来办理庶务。无不顺天而行。今天厌黎氏。而朕欲扶之。非所以仰体天心抚驭属国之道。朕不为也。况黎维祁业经复国。安南大局已定。又何必因属国逋逃。未获。将天朝钱粮兵马。徒滋劳费。久驻炎荒。是进剿广南一事。现在非不能办。揆之天时地理人事。实有不值。计此旨到时。乌大经早已抵黎城。与孙士毅会合。孙士毅素性奋勉。固无虑其畏难中止。于功届垂成之际。反滋疎纵。然伊系晓事之人。亦不至冒昧尝试。知进而不知退。此事就朕意主于彻兵者已居大半。著再传谕孙士毅、通盘筹画。如该督亦以为应彻。即遵照前旨。代黎维祁妥为安顿。即可乘势彻回。毋致交春阴雨。道路难行。致士卒染患疾病。多有未便。但粤省兵丁。孙士毅可以由巡查安南边卡之便。顺道彻回。其滇省兵丁。现亦前抵黎城。若仍由宣光兴化彻回。该处既非内地。又距广南不远。沿途未免多增一番防范。广西、云南、本有接壤处所。滇省兵丁。似可亦从粤西进口。再由内地回滇。亦不至多为纡折。如孙士毅、与乌大经酌定滇兵彻回时。应从粤省行走。即一面跟随粤省兵丁、同时并彻。一面知照富纲、以便将安边都竜等处防守之兵。就近彻回滇省。不必因宣光兴化已经收复。未便弃而弗守。将孤军在彼久驻。或致稍有疎虞。若孙士毅、与乌大经、商酌滇省官兵。仍可由宣光兴化一路彻回。较为便捷。亦无不可。总在该督筹画万全。何处妥便。即于何处行走。不必因有此旨。稍为拘泥。　　

○乙卯。以岁暮祫祭。遣官祭太庙中殿、后殿。　　

○谕军机大臣曰、阮惠既经远窜。安南境土。除大兵攻克之处北、太原、宣光、兴化外。其余如海阳、山南、山西、安广各道。俱经传檄收复。区区广南一隅。岂能始终□固。况我国家德威远布。无攻不克。若以大兵直祷贼巢。原无难歼擒首恶。但现在贼人所据之处。本系占城故地。其黎氏境土。业经收复。已足完局。且现在敌粮既无可因。设台运送。计用夫十五六万名。较之官兵转多数倍。徵调纷繁。尤非政体。朕思黎氏立国已久。气运渐衰。近年以来。构乱频仍。黎维祁怯懦无能。而其左右又无可倚恃之人。看此情形。或天心已有厌弃黎氏之意。设将来黎氏又有播越内投之事。亦不过将伊等妥为安顿。如从前黄公瓒故事。亦断不必又如此次发兵致讨。再为收复。是进剿广南一事。此时断不值办。竟当遵照近日所降谕旨凯旋为是。亦不必在彼留驻经月。徒稽时日。再据孙士毅奏、阮惠万一闻云南大兵又进。或思投至乌大经军前乞降等语。看来未必。此时阮惠如果已向乌大经处投到乞降。固属甚善。或此旨到时。尚无投出信息。孙士毅亦不必等候。即趁势作为巡卡安防。将兵彻回。并知会富纲、乌大经、将滇省官兵、同时并彻。所有续调之广东兵三千名。已据孙士毅飞咨停止。其粤西添雇人夫。亦著即速停其雇备。以省烦费。　　

○丙辰。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○上御重华宫。赐土尔扈特郡王、回部伯克、台湾生番等宴。并赏赉有差。　　

○谕军机大臣曰、魁伦奏、查拏天地会匪犯一摺。内称、据漳浦县报称、于该县高溪地方拏获僧人行义。供伊师父提喜、即系父亲。因乳名洪排行第二。故多称为洪二和尚。已于四十四年身故。其赵明德一犯。亦称系漳浦县人。现已飞饬漳州道府查拏务获等语。此案前据孙士毅奏、访拏会匪。即有洪二和尚传教之语。嗣据图萨布奏、拏获陈丕一犯。究出洪二和尚。现在漳浦县地方居住。是洪二和尚。实为此案要犯。虽据伊子行义、供称洪二和尚。业已身故。所言殊不足信。福康安此时已经抵任。著即将行义一犯。严切根究。洪二和尚实在下落。是否身故。并将赵明德一犯。一并饬属严拏务获。讯究起会根由。毋任狡饰。将此谕令知之。　　

○又谕曰、巴忠奏、于初六日起程。先赴胁噶尔等语。该处现有鄂辉、成德、相机办理。谅剿贼尚易完事。巴忠接奉此旨。著即回前藏。仍毋庸在彼久驻。至巴勒布去年所递之呈。前已有旨。令伊等向哈瑚询问。今巴忠既赴后藏。著传谕佛智、即就近传讯哈瑚、如原呈尚在伊处。可令藏内能识番字之人。即行译出。缮录进呈。倘业经送回。亦将呈内情词。一一询明。速行由驿具奏。　　

○丁巳。上御保和殿。筵宴朝正外藩。左翼。科尔沁和硕亲王恭格喇布坦、旺扎勒多尔济、多罗郡王鄂勒哲特穆尔额尔克巴拜、喇什噶勒当、辅国公哈达、锡达什哩、公品级一等台吉拉旺、琳沁多尔济、一等台吉敏珠尔多尔济、巴林亲王品级多罗郡王巴图、固山贝子和硕额驸德勒克、公品级一等台吉索特纳木多尔济、和硕额驸布彦图、喀喇沁亲王品级多罗郡王满珠巴咱尔、固山贝子丹巴多尔济、和硕额驸索诺木巴勒丹、端岳特多尔济、奈曼多罗郡王拉旺喇布坦、土默特多罗贝勒索诺木巴勒珠尔、翁牛特多罗贝勒济克济扎布、镇国公达瓦什哩、二等台吉三济扎布、巴颜巴图尔、哈斯巴图尔、敖汉固山贝子桑济扎勒、德威多尔济、镇国公那木扎勒多尔济、和硕额驸密岳特多尔济、扎噜特镇国公色棱扎布、郭尔罗斯辅国公恭格喇布坦、右翼。喀尔喀和硕亲王固伦额驸拉旺多尔济、扎萨克图汗齐旺巴勒斋、多罗贝勒阿裕尔、固山贝子东岳特、辅国公车布登多尔济、拉素咙多尔济、扎萨克一等台吉贡楚克、玛克苏尔扎布、巴勒桑敏珠尔、达什琳沁、齐素咙多尔济、玛哈巴达、僧格喇布坦、阿拉善和硕亲王旺沁班巴尔、浩齐特多罗郡王齐苏咙多尔济、土尔扈特多罗郡王车凌德勒克、多罗贝勒旺扎勒车凌、茂明安多罗贝勒丹丕勒、阿巴哈纳尔固山贝子达克丹朋素克、鄂尔多斯固山贝子布延泰、和硕特固山贝子布延楚克、四等台吉纳旺楚勒提木、青海固山贝子齐默特丹巴、厄鲁特固山贝子贡楚克邦、二等台吉乌勒木济、绰罗斯固山贝子富尔纳、四等台吉舍楞、乌喇特镇国公车布登栋罗布、回子辅国公额色尹、托克托、伊巴喇伊木、茂明安扎萨克一等台吉萨木坦扎木素、及朝鲜国正使李在协、副使鱼锡定、暹罗国正使帕史滑里逊通亚排那赤突、副使啷汶悉泥口□霞喔无突、台湾屋鳌总社番头目华笃哇哨、阿里山总社番头目阿吧哩、大武垄总社番头目乐吧红、傀儡山总社番头目加六赛、及领侍卫内大臣等。召左翼科尔沁和硕亲王恭格喇布坦、旺扎勒多尔济、多罗郡王喇什噶勒当、巴林亲王品级多罗郡王巴图、喀喇沁亲王品级多罗郡王满珠巴咱尔、奈曼多罗郡王拉旺喇布坦、土默特多罗贝勒索诺木巴勒珠尔、敖汉固山贝子桑济扎勒、德威多尔济、右翼阿拉善和硕亲王旺沁班巴尔、土尔扈特多罗郡王车凌德勒克、多罗贝勒旺扎勒车凌、阿巴哈纳尔固山贝子达克丹朋素克、鄂尔多斯固山贝子布延泰、喀尔喀固山贝子东岳特、和硕特固山贝子布延楚克、青海固山贝子齐默特丹巴、厄鲁特固山贝子贡楚克邦、至御座前。赐酒成礼。　　

○是月。直隶总督刘峨奏、上年参革延庆州知州纪闻歌、亏缺存仓米谷黑豆二万余石。前经奏明于今年秋后买补。查该州境山路崎岖。商贩稀少。本年秋收虽有九分。而上年宣化一带。均系被旱灾区。该州与灾地毗连。民间鲜有盖藏。若将前项米谷全数采买。市价增昂。且妨民食。请先照依市价。采买一万石。余俟明秋买补。得旨、如议行。　　

○陕甘总督勒保奏、甘省回民。自乾隆四十六、九、两年。大加惩创之后。倍加慑服。复经各属设立回民义学。延师督课。臣于查阅各提镇营伍时。经过回民众多之处。俱各安静畏法。并饬乡约塾师。实力稽查化导。莫不感激愧惧。得旨、以实为之。弗久而懈也。在不动声色。徐徐化导。回岂非民乎。　　

○是年。追予台湾出师阵亡之同知王隽等二员、知县汤大奎等二员、县丞周大伦一员、典史冯启宗一员、副将赫生额一员、游击耿世文等七员、都司王宗武一员、守备郝辉龙等七员、千总苏明耀等二十五员、把总郭得等七十三员、外委陈威等二员、马甲二格等五名、披甲富尼扬阿等三名祭葬恤赏如例。俱入祀昭忠祠。　　

○旌表孝子。直隶等省郝德润等四名。孝女。浙江等省王大姑等三口。守节合例。八旗满洲宗室恒宾妻那拉氏等九十口。蒙古科灵阿妻色尔图忒氏等三十口。汉军范树琪妻常氏等二十口。盛京驻防于宽妻陈氏等一百十七口。直隶等省张阅妻齐氏等三百五十九口。夫亡殉节。直隶等省王廷琦妻刘氏等十七口。未婚守志。江苏等省金仕仁聘妻龙氏等十五口。百岁寿民、妇。直隶等省岳壮玉等十名口。各给银建坊如例。　　

○一产三男。直隶等省黄世达等十家。　　

○会计天下民谷数。各省通共大小男、妇、二万九千四百八十五万二千八十九名口。各省通共存仓米、谷、四千二百四十九万四千一百九十四石五斗二升四合一勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。春。正月。戊午朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、皇曾孙、诸王等宴。　　

○谕、上年湖北江陵等州县。夏秋被水成灾。节经降旨抚赈。分别蠲缓带徵。小民自可不至失所。第念今春正赈已毕。青黄不接之时。民食恐不无拮据。而江陵监利两县。因堤塍溃决。被淹尤重。更宜格外优恤。著再加恩将江陵县成灾八九十分军民。不分极次及监利县成灾八分极贫军民。于正赈之外。再加赈两个月。其公安、汉川、黄梅、三县、成灾八分极贫军民。并各加赈一个月。俾资接济。又公安等四县内、成灾七分极次贫。八分次贫。暨成灾六七分之石首、汉阳、沔阳、黄冈、广济、长阳、六州县。成灾五六分之潜江县极次贫各军民。并成灾五分、及勘不成灾各属。仍著该督抚察看情形。或酌借耔种口粮。或减价平粜。分别酌办。该督抚等务须督饬所属。实心经理。俾灾黎均沾渥泽。以副朕轸念穷檐。普惠春祺至意。该部即遵谕行。　　

○己未。谕、朕于元旦临御太和殿受贺。见东边第三四班内。有越至甬道上行礼者。本日据鸿胪寺堂官奏、请将排班之引赞官阿尔精阿、交部议处。并自请交部。而纠仪之御史百庆、范衷、参奏摺内。则称系蒙古台吉等行礼错误。请敕交理藩院查明议处等语。朝贺大典。鸿胪寺设有引赞官员。御史复有纠仪之责。理应敬谨排定。以肃朝班。乃行礼各官。竟有越上甬道者。该管官员。所司何事。而御史百庆。等、尚复靦颜诿之蒙古台吉等。以卸其不能查察之咎。尤属非是。百庆、范衷、阿尔精阿、俱著革职。尚书德保、系管理鸿胪寺大臣。咎实难辞。著革去翎顶。其余鸿胪寺堂官。都察院堂官。均著交部严加议处。　　

○内务府奏、太和殿后门槛。油饰碰损。值月员外郎文瑞、管领常恺、各罚俸二年。值年内务府大臣金简、舒文、各罚俸一年。并令将前三殿修饰完整。不准开销。得旨、太和殿系朕临御朝正之所。该管大臣官员。理宜修饰严整。以肃观瞻。且朕每年御殿。不过数次。殿后门槛。平时无人出入。油饰何至碰损。该值年大臣。及该管官员。并不随时查看。豫行修理。实非寻常玩忽可比。若仅议以罚俸。不足示惩。值月员外郎文瑞、内管领常恺、俱著革职。金简、舒文、俱著交内务府。严加议处。　　

○庚申。谕曰、徐嗣曾此次前赴台湾。整顿地方。惩治奸匪。俱能认真严办。尽心经理。甚属出力可嘉。虽该抚于逆匪滋事。及台湾从前吏治废弛之处。失于觉察。咎有难辞。但究系历任督抚积玩所致。非徐嗣曾一人之过。现在台湾地方宁谧。徐嗣曾已内渡回任。著加恩赏戴花翎。该抚惟当益加勤勉。将地方应办事宜。悉心妥办。以副恩眷。　　

○谕军机大臣曰、福康安奏、于上年十二月十二日。行抵福州省城。并内地台湾一体宁谧情形一摺。览奏欣悦。其摺内称奎林、万钟杰、虽能公同实力办事。福康安仍时刻留心察访。如有见闻。即札令妥办。不敢以现在台湾民情宁谧。稍存玩忽。莅省之后。一切地方营伍。事事均宜整顿。而仓库报销。二者尤属目前要务。容悉心查核等语。所办俱好。福康安在台湾剿平贼匪未久。声威正著。兹复任该省总督。其善良者。自必倍深感服。即不肖之徒。亦必心生畏惧。改悔敛迹。闽省民风。素虽剽悍。有福康安在彼。默化潜移。较之李侍尧自为更胜。现在徐嗣曾亦已内渡。该抚此次在台湾整顿一切。实属出力可嘉。已明降谕旨、赏戴花翎。伊二人务宜同心协力。倍加奋勉。将应办事宜。次第经理。以期妥协。永靖海疆。至福康安等奏、闽省农田。因冬季久晴。二麦尚未栽插齐全。地瓜杂粮。亦觉待泽。现在率属祈祷。如一得甘＜雨澍＞渥雪。其已种之麦。尚可有收。如于旬日不得雨雪。当饬属开仓平粜。不令市价腾昂等语。所办甚是。目下曾否得有雨雪。麦田能否补种齐全。著福康安等、查明据实速奏。以慰廑念。如雨雪稍迟。尚须开仓平粜。以资接济。自当饬属妥办。毋致市价稍有腾昂。将此由五百里传谕知之。现届新年锡庆之时。著随报赏给福康安、徐嗣曾、大荷包各一对。小荷包各二对。以示优眷。　　

○又谕、据成德奏、率领官兵自第哩朗古、觅取小路进发。收复宗喀、济咙。即取道克复聂拉木等语。所办甚是。现在鄂辉已领兵将到。而巴忠又访闻贼众力穷。不耐寒冷。大兵一到。定可即日成功。鄂辉、成德、巴忠著每人赏给大荷包一对。小荷包二对。以示优奖。伊等倍当奋勉出力。以期速为竣事。至藏内用过粮石。务即给还价值。以后随时支用。即如数陆续给价。断不可稍有迟延。致伊等又滋疑虑。再巴勒布商头哈瑚、前因形迹可疑。拏获监禁。如果有潜通信息之事。置之不办。不足示惩。著鄂辉等于事竣后。明谕哈瑚。此事本应将尔即行正法。姑念外番无知。大皇帝格外从宽。不加深究。将尔送至内地安插。一面即行派员护解至京。其红帽萨嘉呼图克图、于巴勒布之事。先行构衅。后复议和。自不免有侵夺黄教之意。但红教相沿已久。传习亦众。未便遽行更张。著传谕巴忠、祇须密为留心。防范藏众渐归红教。不可稍露声色。俾各相安无事。　　

○辛酉。谕、上年江西饶州九江等府属。秋禾被淹成灾。节经降旨令该抚实力抚恤。分别赈济。毋致一夫失所。第念今春正赈已毕。青黄不接之时。民食恐不无拮据。著再加恩将鄱阳、余干、德兴、星子、都昌、德化、德安、瑞昌、湖口、彭泽、十县中之被灾九分十分极贫灾民。加赈两个月。其九分十分灾次贫。八分灾极贫。及南昌、新建、进贤、建昌、四县中之八分灾极贫。均加赈一个月。以资接济。至成灾五六七分。及勘不成灾地方。并著该抚察看情形。酌借口粮耔种。该抚务督饬所属。实心经理。俾灾黎均沾恺泽。以副朕惠爱闾阎。普锡春祺至意。该部即遵谕行。　　

○又谕、据福崧奏、接准保宁等行令悉心稽查大黄一事。查出阿克苏地方原存、并新到安集延回子喇哈默特等九人、所贩之大黄七千零八十斤。商民马成孝等五人、所贩之大黄八百七十余觔。将安集延回子之大黄。二十分内、给回一分。其余入官等语。大黄乃俄罗斯必需要物。恰克图地方。禁止贸易以后。伊犁、喀什噶尔等处新疆地方。与布噜特、安集延地方接壤。由彼处即可通俄罗斯。如不行禁止。势必由彼处贩与俄罗斯。前已敕谕新疆地方。将大黄严行禁止矣。昨据明亮等查出大黄一千余觔。今福崧查出大黄七千余觔。此皆奸商希图重利。特从内地贩出。售与安集延回子。转售俄罗斯等地方。若不谕令严行禁止。则俄罗斯等仍旧可得大黄。与不禁止恰克图贸易何异。此等安集延回子商民均系犯禁。所有现在查出之大黄。著不必计算安集延回子商民给回分数。俱行入官。若仍在彼存贮。倘有稽查不周。必致私售别处著俱令顺便陆续解至内地。将安集延回子等、令福崧斟酌治罪。逐回内地。以示炯戒外。其商民俱解至勒保处严加治罪。从前喀什噶尔地方查出商民。著交与尚安、亦行解送勒保处。一并治罪。此项大黄药物。皆从内地贩去者。而哈密、吐鲁番、喀喇沙尔、库车、乌噜木齐等处。均未经查出。皆属疎忽。自应议处。明亮等既首先查出。著加恩宽免。其余经过地方失察之各城大臣等。俱著交部议处。福崧系获罪之人。经朕施恩令伊前往阿克苏办事。因何亦虑不及此。著严行申饬。仍一并交部议处。　　

○两广总督孙士毅奏、安南国王黎维祁、感激皇上再造鸿恩。情愿亲身叩谢。臣以该国初定。黎维祁未便即行。令于五十五年春间。叩祝万寿。先令其子弟来京瞻觐。又土目黄文桐、现已一心归顺。臣专弁特札前赴宣光一路。与乌大经商酌办理。谕军机大臣等、前经有旨以安南新造祇须令其亲子弟来京谢恩。俟朕八旬万寿届期。再令黎维祁亲来瞻觐。今孙士毅所奏。与朕相同。所办甚好。至富纲等前已奏称、黄文桐业将宣光等处收复。听候该国王派员前往接管。孙士毅自不必复生疑虑。况现已奏凯班师。更可毋庸计较。著传谕孙士毅、即遵照节次所降谕旨。振旅彻回。并一面知会乌大经、将所带官兵。同时并彻。毋致稽延时日。　　

○又谕曰、成德奏、访察仲巴呼图克图等、遣人议和。当以大兵威吓。并无异词求解等语。朕思伊等议和。即无异词求解。但贼已屡次败北。萨嘉呼图克图等、探知内地大兵将至。阳托议和之名。实以送信与贼。俾得及早躲避。已属显然。设不遣人前赴贼营。贼匪无从得信。大兵一至。定可痛加剿戮。使之丧胆。完事岂不更易。著巴忠等将此存记。俟事竣之日。面谕萨嘉呼图克图、及仲巴呼图克图、尔等遣人与巴勒布议和。虽托词以大兵恐吓。其实借此送信。使该番等闻风远遁。今事已完竣。姑不深究。尔等务当感激大皇帝宽宥鸿慈。嗣后凡事俱听命而行。不可仍前任意。致干咎戾。伊等如何登答。并著据实奏闻。　　

○壬戌。享太庙。遣肃亲王永锡、恭代行礼。　　

○遣官祭太岁之神。　　

○上御紫光阁、赐蒙古王贝勒贝子公额驸台吉、回部郡王伯克、朝鲜、暹罗国使臣、台湾生番等宴。　　

○召大学士内廷翰林等茶宴。以戡定安南复封黎维祁为国王功成联句。　　

○癸亥。上诣雍和宫行礼。　　

○谕曰、惠龄奏、江夏县民吴国瑞、年一百二岁。孙曾绕膝。请旨旌表等语。吴国瑞、寿逾百龄。精神矍铄。洵为昇平人瑞。特赐御制诗章。所有应得赏赉。及建坊旌表之处。著该部照例具题。
  </div>
  <div class="pagination">
   <a href="清实录乾隆朝实录_page1674.html">
    上一页
   </a>
   <span>
    ...
   </span>
   <a href="清实录乾隆朝实录_page1670.html">
    1670
   </a>
   <a href="清实录乾隆朝实录_page1671.html">
    1671
   </a>
   <a href="清实录乾隆朝实录_page1672.html">
    1672
   </a>
   <a href="清实录乾隆朝实录_page1673.html">
    1673
   </a>
   <a href="清实录乾隆朝实录_page1674.html">
    1674
   </a>
   <span class="current-page">
    1675
   </span>
   <a href="清实录乾隆朝实录_page1676.html">
    1676
   </a>
   <a href="清实录乾隆朝实录_page1677.html">
    1677
   </a>
   <a href="清实录乾隆朝实录_page1678.html">
    1678
   </a>
   <a href="清实录乾隆朝实录_page1679.html">
    1679
   </a>
   <a href="清实录乾隆朝实录_page1680.html">
    1680
   </a>
   <span>
    ...
   </span>
   <a href="清实录乾隆朝实录_page1676.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
