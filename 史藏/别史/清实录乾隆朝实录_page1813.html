<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1813 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1813 页/共 1860 页</h1>
    <div class="content">乾隆五十九年。甲寅。六月。丙辰朔谕、前因直隶保定等府属。麦收仅止四分以下。降旨赏借贫民口粮。因思山东东昌武定等各府属。未得透雨。麦收歉薄。恐亦有急需接济之处。谕令福宁详悉查明。一面妥办。一面奏闻。兹据福宁奏称、济南、东昌、武定、临清等府州县。暨毗连各属麦收仅二分有余。现在大田均未播种。即间有偏得雨泽已经播种亦尚待雨滋长民力不无拮据等语。著加恩将历城、章邱、长山、邹平、新城、长清、齐河、齐东、济阳、禹城、临邑、陵县、德平、德州、平原、淄川、惠民、青城、阳信、海丰、乐陵、商河、沾化、蒲台、滨州、利津、聊城、堂邑、博平、茌平、清平、莘县、冠县、馆陶、恩县、高堂、临清、夏津、武城、邱县、寿张、阳谷、范县、观城、朝城、博兴、乐安、高苑、临淄、东阿、平阴等五十一州县。暨坐落卫所之鳏寡孤独老幼残疾贫民。赏给六月分一月口粮。其余乏食贫民酌借一月口粮。该抚务须督饬所属。悉心妥办使贫民均沾实惠。以副朕轸恤穷檐。有加无已至意。该部即遵谕速行。　　

○以刑部郎中范鏊、为四川乡试正考官。中允余集、为副考官。编修李如筠、为湖南乡试正考官。户部主事谈祖绶、为副考官。　　

○豁除山东临清州、被水冲压地一百十五顷九十亩有奇额赋。　　

○豁免贵州运京沉溺铅二十三万一千二百五十斤。　　

○是日、驻跸喀喇河屯行宫。　　

○丁巳。上诣热河文庙行礼。　　

○诣永佑寺瞻礼　　

○谕、此次巡幸热河。经过怀柔地方见丰山口内外一带道旁田地。颇有积水。因令扈从大臣、询问跪道之昌平州知州。顺义怀柔、两知县。俱称二十四日。此一带得雨二寸。复令询之该处村民。则称二十四日。所得之雨。实有五寸。兼接前润。已为深透等语。朕以怀柔一带。既据村民佥称得雨五寸。何以该州县转为减少其数。或系该州县等具报总督。祇称二寸。是以意存回护。因令梁肯堂、将该州县原报得雨分寸。查核具奏。兹据该督奏称、查对顺义县张怀泗、怀柔县张廷仪、原禀。均祇称得雨一寸。其为回护显然。丰山口虽系怀柔县所管地方。但昌平州知州蓝嘉瑄、顺义县知县张怀泗、輙同称得雨二寸。含混登答。请将该州县一并先行革职严究等语。所奏略为过当。该州县如平日于地方事件。或有废弛贻误。或于出借耔种。从中克扣及应办赈济。有心讳饰。居官声名不惬舆论又兼捏诳则革职尚为侥幸。若该州县平日并无别项款迹。尚能留心办理地方灾赈事务今祇系回护原报。含混登答是仅偏于疎忽。意在称灾。尚非讳灾可比。将该员交部察议已足示惩。倘因此即予革职。恐地方州县。遇有灾歉。转致讳饰不报。朕办理庶务。于大小臣工功过。一秉至公。从不肯畸重畸轻稍有屈抑。此事著交苏凌阿、蒋锡棨、即亲赴昌平、顺义、怀柔、将各该员在任所办地方事务。舆论若何。及灾赈等事。是否实心经理。有无藉端侵扣等弊。据实具奏。再行分别核办。至近畿各属。节据梁肯堂奏称、良乡、涿州、易州、房山等处得雨一二三寸。通州、武清一带得有透雨。而大兴宛平、尚未据报得雨。恐顺天府所属各州县究欠沾被。现在莫瞻菉在京并无应办之事。著即轻骑减从。前赴顺天府所属。详查各该处节次得雨。是否属实。所种大田。已种者是否长发。未种者现在曾否陆续补种齐全。有无被旱成灾之处。据实具奏。以副朕念切民依。无时或释至意。　　

○又谕、本年驻跸热河。此处绿营兵丁。一体当差。著加恩各赏给一月钱粮。　　

○是日、驻跸避暑山庄。至八月癸酉、皆如之　　

○戊午。谕军机大臣等、近年来巴宁阿在热河监修各寺庙工程。因其尚知勤奋。不辞劳苦。是以叠加恩擢。用至侍郎总管内务府大臣。并赐花翎黄褂。以示奖励。去岁因河东安远等三庙。有换木揭□□瓦之工紧要。特由两淮盐政、擢授户部侍郎令其来京。前赴热河专司监办。且伊曾在朕前面奏。有他人监工。多不肯常川亲看。致有偷减浮冒等弊。奴才受恩深重。不论大小各工。皆系亲身不时督查。方得工归实用。帑不虚糜之语。乃朕于本月初二日。始到热河。是日雨势虽大。何致安远庙方竣之工。即有大殿前坡琉璃瓦脱落数十陇。并将下两层檐全行砸损。实堪骇异。已将伊革去翎褂。监督等革职。并交总管内务府大臣严查治罪矣由此观之。是伊面奏之言。皆属虚饰。全不足信或冥冥之中。另有别项昧良害理之事。是以佛天不佑。令其败露。不然。何以京城、热河、此等高大殿座。不一而足。从未有瓦片脱落之事。是其既已昧良欺伪。则前在扬州。必有营私黩货之事奇丰额系江苏巡抚。耳目甚近且曾至扬州署理盐政数月。岂有并无闻见之理。奇丰额接奉此旨。务将巴宁阿在两淮任内。有何贪黩败检情节。据实查奏。不可因同系内务府之人。稍涉葭莩。代为徇隐。别经发觉。恐奇丰额不能当此重咎。想奇丰额受朕深恩。用至巡抚。谅不敢从井救人。自贻伊戚也仍即速行据实覆奏。　　

○又谕、据留京王大臣及顺天府奏、本月初二日子时。大雨倾注甚为滂沛。入土已有五寸。至寅刻势尚未止。同日又据李奉翰奏、临清一带。前虽得雨数次。不成分寸今于五月二十五日申时至亥时止得有雷雨入土三寸附近之夏津武城等县。同日得雨三四五寸各等语。是此次之雨。极为普遍岂直省地方尚未一律沾足耶著传谕梁肯堂、即将缺雨各属。此次是否得雨普遍深透。所种大田。如何滋长勃发情形。即速查明据实具奏。至山东临清一带已得透雨且据李奉翰奏、是日阴云浓厚。雨势必广。农田均可布种。则该省济南迤西之东昌、武定、济宁等属。自必普被甘膏。乘时翻犁耕种。秋成可望有收。并著福宁、将各该处得雨是否普渥。及大田播种情形。一并据实速奏。　　

○又谕曰、李奉翰等奏、漳河长水。帮船趱行情形一摺览奏欣慰。此次卫河陆续长水至四尺五寸。重运得以遄进。皆赖河神默佑所致。应虔诚致祭以答灵贶至卫河先经长水八寸。旋又因漳河水势陡长畅注入卫长至四尺五寸。自必上游豫省之河北等属。得有优霖。至为沾沛。方能长水充足。乃该省河北道所禀彰德、卫辉、怀庆等府各属。于五月十一二日。止得雨二三寸不等。若使河北之雨。未为普渥。焉能畅注入卫河、长水至四尺余寸。此必系地方官所报得雨分寸未必确实。著传谕穆和蔺、即将河北各属连次得雨实在分寸若干。是否一律普遍沾渥。据实具奏。毋得稍存捏饰。又据李奉翰奏、现在卫河重运畅行。所有趱运事宜。已与福宁会商妥办。李奉翰由沿河迎催江广帮船查验各工。即赴豫省巡防等语。前因运河水浅。重运稽迟。是以令李奉翰驰赴临清会同督率筹办。今卫河水势增长。已为充裕。江广帮船。自可衔尾趱行。迅速前进。不日即可。全数过境而豫省河工关系紧要。且将届伏汛。险要处所。正须督率道将实力巡防其运河一带。现有福宁在彼驻劄督办。新任运河道罗煐、亦系熟手。尽可经理无误。李奉翰、著即速回豫工。往来巡查。谨慎修防。方为妥善。　　

○己未。谕军机大臣曰、梁肯堂奏、顺天、保定、河间、天津等府。于二十五六等日得雨二寸至五六寸深透不等。顺德、广平、大名三府。亦于二十五六日。得雨一二三寸。倘续经得雨。尚可不碍秋成。请先截漕十万石。存贮备用。其五十万石。暂留北仓临期再行酌量奏请动拨等语。直隶各属。普被甘膏。实深庆幸。数月焦劳。为之稍慰。计该省雨泽。保定、天津、河间等府。均极沾足。秋禾藉资勃发。自可冀有秋。其缺雨各属。今已一律得雨。土膏接润。即间有被旱处所。亦可望大半收成。即使有应加赈济者。亦不致多需帑粟。现已据该督将南粮截留十万石。将来足敷分拨。其余银米尽有多余。自可备而不用。梁肯堂惟当益加敬慎。不可稍存满足之见。　　

○又谕曰、吉庆奏、金华府属之义乌县。有奸徒何世来等、散布邪言。纠众起意抢夺。该抚率同署臬司亲往查拏一摺。此案何世来捏称楼德新曾得天书。指为教主。散布邪言。传习拳棒。纠约多人。转相煽惑。经该抚驰往该处。将案犯陆续缉获三十余名。并经委员拏获为首之楼德新、何世来、二犯所办甚好。著赏给吉庆大荷包一对。小荷包四个。以示优奖。至该犯等妄称得有天书。纠众入夥。或另有违禁器械。及悖逆字迹。虽经吉庆率同署臬司、分赴各犯家内。止搜出红色令字小旗四面。此外并无别项经忏图像、及器械等项。安知该犯等不随身藏匿。此不过莠民玩法。惑众夺财。如有别项不法器械经图。务须搜查净尽。转不必意存掩饰。并将现获各犯。严讯供情。速行定拟具奏。其在宣平、武义、地方。拏获首犯二名之委员。亦著吉庆奖赏示劝。其余未获各犯。并著该抚饬属速缉务获。毋任漏网。　　

○又谕、据成德奏、酌筹乍了口卡地方设立鄂博一摺。内称、乍了口卡两处交界地方。旧于山顶各设鄂博一处。相隔四里有余。夹坝出没。常在鄂博之间。该处头人往往互相推诿。现亲加履勘。将旧设鄂博全行彻毁。另于山顶设立大鄂博一处。永为定界等语。乍了口卡旧设鄂博。相隔较远。遇有夹坝滋事。该处头人。往往以不在已界。彼此推诿。此等情形。亦属事之所有。今成德另于山顶设立大鄂博一处。以分界域。并定立缉拏夹坝章程。亦一办法。但是否实系妥协。抑尚有需酌筹更定之处。福康安于该处情形。较为熟悉。仍著福康安详晰查明。妥协办理。以期永辑番境。　　

○庚申。以参革广西定罗司土巡检徐能文弟大文、袭职。　　

○辛酉。谕、原任广东巡抚郭世勋、自简任封疆。颇资宣力。前因患病。准其开缺。俾得安心调理。兹闻溘逝。深为轸惜。所有应得恤典。该部察例具奏。　　

○壬戌。谕军机大臣等、据奎舒覆奏、河外卡座。系防范贵德、循化、番众、河内卡座、系防范郭罗克。内有五卡。于冰冻时各添兵五十名。以杜河外郭密众番偷渡。冰融后即不抽彻。于蒙古生计。仍无妨碍。至西宁驻劄大臣。例有会盟及查阅旗务等事。就便亲查一次。自不致滋累蒙古。而番众益加畏惧等语。所奏自属实在情形。著谕知特克慎、令即遵照办理。　　

○癸亥。谕军机大臣曰、李奉翰等奏、二进尾帮趱出东境一摺。据称、汶水于五月二十五日。长水五寸足资济运。江西尾帮。现已趱过济宁等语。所办好。至东省迤东迤南各属。本年雨水调匀。秋成可望丰稔。即缺雨之东昌、武定、济宁各属。现亦陆续得有雨泽。大田自可一律播种齐全。不致成灾。著福宁即将该省缺雨处所。是否又得渥泽。田禾如何长发芃茂之处。据实具奏。又据梁肯堂奏、直省、天津、河间、二府。得雨已为深透。顺天府所属。亦称优渥。其余各府州属得雨四五寸者居多。惟顺德等府。稍欠优沾兹于五月二十八日。大名府属。又得雨四寸。连前已有七寸。顺德、广平、二府属。亦于二十八九等日。得雨一二三四寸等语。览奏欣慰。直隶通省近日续经得雨。极为普渥。自可转歉为丰。即顺德、广平、大名。三府。虽得雨较少。但现经续被甘膏三四寸不等。而大名元城、二县。连前已有七寸。膏足资接润。大半已为透足。大田正可乘时补种。收成不致缺望阅所奏单内。得雨一寸者。不过一二处。若能续得透雨。自可一律有秋。有成灾处所。亦不过一隅中之一隅。梁肯堂现在该处亲身查勘。倘有必需接济者。惟当妥协办理。毋使一夫失所。以副朕轸恤闾阎至意。　　

○予福建渡台、遭风淹毙闽安协右营兵陈朝泰等三十二名、恤赏如例。　　

○旌表守正捐躯河南泌阳县民郑某妻江氏。荥泽县民李文学妻王氏。　　

○甲子。谕、向来漕船全数抵通。所有督催粮船之督抚。俱一并议叙。但巡抚督率兑运。催趱开帮。漕船依限抵通。自应交部甄叙。至总督于营伍事务。是其专管。如营务废弛即应将该督议处。若能整饬训练。方予议叙。至于漕务。则总督并不亲身经理。且如闽浙总督驻劄福建。距浙较远。于浙省漕船开帮趱运之处。并非该督经办。若一体交部议叙。转无以示区别。嗣后漕船全数抵通。止须将该管巡抚。照例议叙。其有漕省分之两江湖广闽浙总督。俱毋庸一体议叙。　　

○谕军机大臣等、据吏部奏、原任山西勒休神池县知县赵曾龄、在部具呈。以无故勒休。不甘废弃。请验看精力曾否委顿。及有无痰迷病症一摺。此案赵曾龄、先经该抚蒋兆奎、以该员明白奋勉。题补神池县。乃为时未久。旋复以气血已衰。痰迷旧症大发。奏请勒休。而现经吏部传验。察看该员言语清楚。不类疯痰。何以该抚遽行勒令休致。且保题之后。如已阅年岁。或以该员精力就衰。旧症复发。奏请勒休。尚属有因。今甫以赵曾龄明白奋勉保题。该员尚未到任。亦并未委办一事。旋即以病症大发劾参。前后情节。迥不相符。恐其中另有别情。现在尚安来京陛见。计算适至山西。著即就近密行查访。将该抚等办理此事。因何前后互异。赵曾龄是否实有痰迷病症。及有无别项情弊之处。据实查奏。毋得稍有徇隐。或该员另有款迹。上司难以据实开参。仅将患病为词。令其离任。亦属不合。如果有此等情节。亦著尚安一并查奏。蒋兆奎人本粗疎。因其办理盐课改归地丁一事。尚为认真。是以擢用巡抚。看其平日操守。尚不当有败检踰闲之事。倘此事该抚于保题赵曾龄时。或竟有需索未遂。借端参劾之处。亦著尚安据实查参。此旨到日。尚安如已过山西。亦仍著转回查办。事竣后再赴行在。将此谕令知之。　　

○乙丑。谕军机大臣曰、梁肯堂奏、直隶保定、河间、天津各属。连次得雨。普遍透足。顺德、广平、大名、三府属。虽雨泽稍逊。而旬日之内。连次得雨。秋禾亦可乘时滋长。前请截漕十四万石尽有多余。所有部拨银八十万两。似可不必如许之多。俟秋收再行酌定奏拨等语。直省各属。近日普得透雨。一律沾被。实深欣慰披览之余。倍加兢惕。不敢稍存满足之念梁肯堂、当善体此意。益深谨凛。不可稍有玩忽。至顺德、广平、大名三府。业经续得甘泽。可望有秋但究未沾足。间有歉收处所。将来尚须量为接济。梁肯堂前此所请银八十万两。以此时情形而论。自可无需如此之多。然究应酌为筹备。且梁肯堂前在天津。曾经奏及直省应需俸工等项、及一切经费。多有未敷。曾有欲请赏借之语。著梁肯堂通盘筹画。酌量情形。或动拨一半。或祇须一二十万即可敷用之处。据实奏请动拨。　　

○丙寅。谕、前因经过丰山口一带地方。见田地多有积水。该处村民佥称得雨五寸。询之接驾之昌平知州。怀柔、顺义两知县。俱止称得雨二寸。自系该州县回护原报。因令梁肯堂据实查奏。嗣据梁肯堂查奏、该州县等回护原报属实。请一并革职究办。朕以所奏过当。特令苏凌阿、蒋赐棨、亲赴该处。将各该员等居官办事声名。秉公查奏。兹据苏凌阿等覆奏、查访各该员等皆属新任。尚无讳灾侵扣等项款迹。于词讼命盗案件。尚无废弛贻误。核之舆论。亦属相符。惟以垂询雨泽。意存回护。含混登答。实属咎有应得等语。该州县等平日居官。既于地方事件。尚非漫不经心。舆论亦无不惬。其于询问雨泽登答减少。不过意在称灾。措词含混。此系外间州县习气。其咎尚轻。倘因此即予革职。恐地方官遇有灾歉。转致讳饰不报。所有昌平州知州蓝嘉瑄、顺义县知县张怀泗怀柔县知县张廷仪、著免其革职。从宽交部察议。以示朕核实特平至意。　　

○谕军机大臣等、现因京城钱价过贱。酌筹调剂。据军机大臣奏请将库帑拨出数百万两。发交五城按照市价酌减数文。以银易钱遇有搭放钱文之处。搭酌支放。其户工二局暂停鼓铸。而朕意则以鼓铸既停。恐钱价又因此顿贵。不若将八旗兵饷、及工程料价。应行搭放钱文者。概以银两满支。将局钱按数减卯。俾银两流通。公私两便。然亦尚无定见。已令阿桂等会同妥议具奏矣。至各省如云南、贵州、四川、湖广等处。小钱最为充斥。以致下游江浙等省。钱价亦为过贱。商民多有不便。上年江苏省。曾经长麟奏请暂停鼓铸。然亦不过仅停三月。钱价未能得平。小钱仍复行使。在小民零星日用。虽不无便益。而商人往来运贩。捆载携带。既多累重且交纳帑课。例用银两。以钱易银。更形折耗。以致成本多亏。是钱价过贱。虽于贫民日用稍便。实于商民有碍。不可不一体设法调剂。各省中每年经费。如亦有搭放钱文之项。可以酌量改放银两。俾银两流通。钱价增长是亦一办法或有闲款可以拨动。将银两按照时价收买钱文。其鼓铸酌行停减。市间钱文。既经官为收买。自必将大钱交出易换。即或稍有夹杂。亦可官为拣出改铸。则小钱之弊。亦可不禁自绝。但各省情形不同。难以悬定。著将寄信阿桂等谕旨。钞寄各省督抚阅看。令其查照各该地方情形。应作何筹办。可使银钱价值两平。商民均有裨益。而小钱亦可渐次杜绝之处。各抒所见。据实具奏。各省小钱充斥。节经降旨查禁。而其弊仍复如故。若非该督抚等、任听不肖属员将局铸官钱。私行减小。希图多铸。分肥入已即系奸民私铸。该督抚等并不实力查禁所致若不究官员偷减侵蚀之弊。而徒向民间纷纷查缴。于事无益。乃似此积弊相仍。漫无整顿。则该督抚等所司何事。今经朕为之设法筹画。详悉指示。该督抚等若再不各抒天良。妥协筹办。以致钱法日坏。私铸充斥。则惟该督等是问。　　

○又谕曰、管干珍奏、江广漕船全入下水。遄行甚速并商民船只。一体畅行无滞等语。所办尚好至所奏截漕事宜前因直隶地方缺雨。先期降旨截留南粮六十万石。以备借粜赈恤之用。今时霖叠沛节据梁肯堂奏到。直隶通省普得透雨。秋禾均已翻种长发惟需截留平斛南米十四万石存于临清。分拨得雨较少之大名、顺德广平等、属尽足敷用。现在情形与前又异。著传谕梁肯堂、会同管干珍商酌而行。除截留临清南米十四万石外。如尚有应行宽为豫备之处。酌量截留若干。以备应用。如无需多备。徒滋起卸转运之烦。漕船现已遄行无滞。自可仍令抵坝。较为省便也。　　

○又谕、据福宁奏到续得雨泽情形一摺。览奏欣慰。至阅所奏单内。各属固有已经深透者。而得雨仅止一二寸之处。仍所不免。究恐未为沾足。大田难以乘时播种。但单内所开得雨日期。俱在六月初三以前。此后是否续经得雨。一律深透。若初三以后其缺雨处所。又得透雨自可赶种齐全秋成可望倘有未能沾足之处。应须办理夏灾。著福宁即速查办。毋稍讳饰。不可使一夫失所。　　

○予福建渡台漕风淹毙建宁镇标右营兵杨朝恩等二名、恤赏如例。　　

○丁卯谕、户部议覆长麟奏、粤海关五十八年分徵收短少赢余确数。比较五十五年分。短少银二十四万余两。请著令前任监督盛住、署监督福昌分别赔补一摺。固属照例办理。第此次到关洋船。比较五十五年分。少至十五只。徵收短绌。尚属有因。所有此项短少赢余银二十四万余两。著盛住、福昌、各按经徵月日。共分赔银二万余两。其余二十二万两。著加恩宽免以示体恤。　　

○又谕、本日查阅锦格获罪案由。缘和阗办事大臣格绷额、向回子伯克等勒索财物经锦格告知塔琦塔琦不为办理。反将伊革职。留在叶尔羌效力赎罪。塔琦驻劄叶尔羌。于格绷额婪贿情节。既未能查出及锦格告知。仍不办理。实属瞻徇回护前经军机大臣奏请赏给塔琦职衔。令往哈密办事。因未检查案由。是以曲予恩施。今因锦格之事。始悉伊如此乖谬。岂可仍留吐鲁番领队大臣之任。塔琦著革职。发往伊犁效力赎罪。以昭炯戒。　　

○谕军机大臣等、据毕沅等奏、卯钱存积过多。请将宝武局鼓铸岁额暂停一二年。俟现存钱文支放变卖。将次完竣再行奏请复额。按年鼓铸等语。所奏似属可行。昨因京城钱价过贱。已降旨令各督抚酌量情形。今据毕沅等奏请停止鼓铸一摺。看此情形。不独湖北一省。局钱存积过多。即各省亦大概相同。其故总由鼓铸局员。多有额外私铸小钱。以为赢余。藉资肥槖。而该上司亦不免从中分润。是以陈陈相因。不愿将鼓铸停止。试思小民育挑步贩。为数有限。即奸民私铸。亦祇能于僻静处所。设炉镕化。能有几何。乃各省小钱在在充斥。以致钱价日贱商民交累。岂可不力为整顿。除奉天、山东、河南、安徽、甘肃、五省向未设局外。其余各省均系开炉鼓铸。虽情形各有不同。其应如何酌量办理或仿照毕沅等所奏暂停一二年或竟停止或酌量减卯。及将搭放钱文改放银两并动款收买钱文之处。各抒所见。悉心妥议具奏。且小钱充斥。川省尤甚。近闻孙士毅在彼督率查办。渐就减少然近边宁远一带尚仍沿用小钱。根株未能净绝。福康安前任四川总督未久。旋即来京。又复调任陕甘其未能办理之咎。尚属可宽。今值此甫经整顿之后。若能认真不避嫌怨。留心查办。以期弊绝风清。方为不负任使。此系朕为整顿钱法起见。特为详悉指示。该督抚务宜共矢天良。据实筹办。若希图钱局沾润。藉词含混。以致钱法日坏。私铸充斥。朕必追究来自何省一经发觉恐该督抚不能当其咎也。　　

○又谕、昨因近日钱价过贱。酌筹调剂。已降旨各督抚、令其酌量情形。今日适据毕沅等奏请停止鼓铸一摺。看来各省局钱存积过多。大概皆然云贵两省。系出产铜铅省分。每年鼓铸陈陈相因。前据富纲奏、添拨工本采买余铜一事。经户部查出该省积存局钱、已有一百五万余串。此后又按卯鼓铸。存积之多。自必倍于他省。现在询之谭尚忠。据称、滇省近年每纹银一两。换钱至二千四五百文。钱价实为过钱。若将云南局钱停止鼓铸。实为有裨等语。可见该省钱价更贱于他省。而小钱充斥。亦惟云贵为甚。前于四十五年。和珅前往云南审案时。即以该省小钱风行。曾经具摺参奏。并将行使之破烂小钱呈览。兹又阅十数年。该省钱法之弊。自更不可问。其故总由钱局鼓铸局员。将官钱私行减小。额外私铸小钱。希图赢余。而云贵为出产铜铅之所。取携甚便。更可多铸肥槖。该管上司。亦不免从中分润。是以利于鼓铸。不肯停减。试思户工二局鼓铸钱文。例有侍郎二人专行管理。又有该部各堂随时督察。而钱局监督、又系二年更换。所铸钱文尚不无轻减分两等弊。况该省止系督抚派员承办。而所派之员。又系常川管理。并不更换。若再有上下分肥等事又安能不丛生弊端。且各省鼓铸。所有铜觔俱系由滇采买解往。各有定额。即减小多铸。尚有限制。至云南则本地产铜。厂员皆系属吏又并不停铸减卯局员亦何所顾忌。而不任意多铸。希图侵润耶。即如该省既设有省局。而东川又复设局开铸。其每年所放兵饷。又并不搭放钱文。若非有贪图侵润起见。又何必常川鼓铸。以致积压日多。其弊显而易见。姑念事属既往。不加深究。但度量情形。该省两处钱局。及贵州钱局竟应俱行停铸。遇有应放钱文之处。局中存钱不少。尽可足敷支放。即使存钱渐次放完。其应放之项。亦可将银改放。如此办理则局钱既不致徒滋拥积。虚糜工价。民间钱文。又不致日贱一日。而局中既停鼓铸。小钱日少。亦不致流行他省。而铜铅积存多余。又可为京师及各省鼓铸之需。实为拔本塞源。一举兼善之道。朕因整理钱法。不惮再三训谕。详悉指示。富纲久任云贵总督。受恩深重。费淳前后两任云南藩司。现又护理巡抚。伊二人从前办理因循。已难辞咎。此时务宜各矢天良。据实查办。以此日剔弊之功。救已往侵欺之罪。若因局铸钱文。可以沾润自便私图。或为属员赢余地步。不顾公事。藉词难以停减。将来钱法日坏。小钱充斥。自必追究来路。则惟该督抚等是问。必当加倍治罪。恐富纲、费淳、不能当其咎也。　　

○调乌噜木齐领队大臣善保、为吐鲁番领队大臣。以盛京副都统灵泰、为乌噜木齐领队大臣。山西太原城守尉达椿、为盛京副都统。　　

○戊辰。谕据吉庆奏、续获义乌县聚匪滋事逸犯。现在解省审拟一摺。内夹片称。此案奸徒何世来等、所造小旗内、写有悖逆词句。未敢上渎圣聪。兹督臣伍拉纳钞摺移会。已将逆词录呈御览。不胜惶悚。合将实在糊涂错谬不敢直陈缘由。据实陈明。请交部从重治罪等语。所办殊属错误。此案何世来等、倡教纠党。商谋抢夺。吉庆于闻信后。即亲往查拏。将案犯拏获。审明分别正法。办理尚无错误。至该犯等悖逆词句。业经起出。自无所用其隐讳。何以并未据实陈奏。迨闻知督臣将逆词呈览。始奏及不敢直呈缘由。仍未将逆词钞录进呈。实属糊涂。狂徒造逆语。不过吓人图财。有何不可奏闻之语。吉庆著交部按例议处。　　

○又谕、据伍拉纳奏亲往浙省查拏义乌县奸民聚匪不法一案。并将逆词钞录呈览。此案前经吉庆奏报亲往查拏。已获首夥多犯。审明正法。本日又以该犯等所写逆词未敢奏闻。经伍拉纳摺稿移会。将逆词钞录进呈自陈惶悚奏请交部治罪。朕初以此等奸民。不过赫人图财。有何不可奏闻之语。而吉庆并未据实直陈。自属不合。祇将该抚交部议处。今阅伍拉纳所奏逆词。竟有招主发兵等语。实属狂悖。乱民藐法。沿习俚鄙瞽词小说。混行编造。希图惑众骗钱。吉庆于起出后。自应据实陈奏。何所用其隐讳。乃并不钞录进呈。转似所造逆词内。有指摘本朝国政。及朕躬有何失德之事。使无知之徒。见吉庆不敢奏。反致妄生疑议。是吉庆所办。太觉无识。非寻常错误可比。著交部严加议处。伍拉纳呈进逆词。并著一并发钞。伍拉纳现已前赴浙省。即著会同吉庆、将案内各情节。及续获匪犯。一并严切审究定拟具奏。　　

○谕军机大臣曰、义乌奸民倡教纠党。商谋抢劫。虽不过莠民玩法。编造逆词。希图惑众诳财。吉庆于拏获首从各犯时。自应将逆词内所写各言词。系指何人。欲作何谋为。向其严切根讯即使系属该犯等冯空编造或即指楼德新而言。亦应讯究明白。取具确供。乃吉庆即将该犯等遽行正法。未免过急。现在尚有续获案犯。可凭根讯。著伍拉纳、吉庆、即行会同严切鞫讯。录供具奏。至伍拉纳接据浙江藩司禀报后。即带同福建臬司、自闽驰赴浙省并令各镇营协、在交界处所严密堵拏。虽办理似觉张皇。但事关逆案。亦应严办。伍拉纳现已亲往。著即会同吉庆将此事究系首夥若干。此外有无主谋起意之人。并将逆词所称各情节。所指何人。均即秉公严究。据实具奏。毋得颟顸了事。使之稍有遁饰。至地方既有此等案件。该管文武官员。自应即时禀报总督。即吉庆亦应知照办理。乃该道府营协等并未先行禀报。自有应得之咎。亦著伍拉纳等查明参奏。但外省督抚。往往因此小节以致意见不和。于办理地方事务。殊有关系伍拉纳、吉庆均系受朕深恩。简任督抚。惟当以地方为重。共矢和衷不可渐存芥蒂。以副委任。若因此致成嫌隙。彼此抵牾。以致贻误公事朕必将伊二人一体治罪。决不宽贷。　　

○又谕、前锦格于南石槽途次召见时。询以从前缘事革职案由。据称、乾隆五十一年。在山东按察使任内。因重犯单大经等反狱一案。奉旨革职。发往伊犁效力。并称按察使衙门。新造监房未竣。是以重囚得以反狱。朕以臬司衙门。为汇禁要犯重地。自无不设监房之理。因令军机大臣检查原案。则彼时锦格原奏摺内。即声明司监在仪门外东首。有东西南监房三座等语。是该省臬司衙门。本系设有监房。即其明证。何以此时召见时。又称新建监房。其为趋避显然。著留京王大臣、即传询锦格、因何前后所奏不符。令其据实具奏。　　

○户部议奏、酌定各仓关米章程。一、每月三旗轮放甲米。无庸仓场坐派廒口。径由户部按禄米等仓次序。于每月朔日挨定三仓。令该三旗分往关领。或三色米内。间有一色不敷即按成抵给不得赴别仓找补。一、每年新漕进仓时。仓场侍郎酌量旧存各色米石。均匀派贮。并豫期造册咨部。以便分别新陈搭放。一、每月部定仓口后。行知都察院、签派满汉、科道各一员。验封该仓贮米廒座。届放米时。科道率监督等、眼同领米旗员。揭去气头。将应收米石。一律放给。仍令该监督将所领米样。封送户部。各该旗亦于领米竣日。将米样送部。以凭核对。其旧设查仓御史。向系一年更换。嗣后应停奏派。惟所派监放甲米之科道。本衙门别项差使。应令扣除。俾专责成一、八旗领出米石本旗都统或副都统、会同查旗御史赴仓验明米色米数。签掣佐领次序。即分给各兵。押同原车交卸。一、各该旗都统。先期核明所属各佐领下应领米数若干。人数若干。造册咨部。转行仓场。俟开仓日。令三旗都统于一月限内。无论满洲、蒙古汉军包衣分作十五起。并于每起派章京一员。领催二名。及应食米之兵丁三四名。眼同赴领。以防搀杂克扣等弊。如限内不放竣。监放之都统、副都统、及该科道、并监督、均罚俸一年一各该旗赴仓领米。倘监督与花户人等。有搀和潮米及短米索费等弊。许兵丁等首告领米旗员等、及禀明各该都统。将监放之科道、及监督。一并严参。花户等从重究治。一、各仓既派科道稽查。向派都统、副都统、查仓之例。应请停止。一、外火器营官兵。坐落蓝靛厂。其米石向在海运、北新、二仓支领。殊属窎远。应与圆明园、暨健锐营、一并归本裕、丰益、二仓就近关支。车脚钱文。即照圆明园官兵领米例。一律妥办。一、文职四品以下。武职三品以下。世职子男以下。春秋二俸。即于禄米等十一仓。分季轮关。届期行知都察院、派满汉科道各二员。轮赴各仓。率同该监督等、照支放甲米之例办理。一、内务府每年约需白麦四千七百余石。令仓场于新麦抵通时。径运交内务府恩丰仓、存贮备用。一、八旗官兵并各项官兵拴养马匹。及五营差马等项。每年共应领豆十六万余石。请照支放甲米例。令领豆石之人。眼同该监督一律匀放。一、米商铺户囤积居奇。应饬步军统领顺天府、及五城、出示严禁如铺户人等违禁豫买兵米。除将兵丁责处。仍饬自行赴仓关支。用过铺户银钱不准偿还。奸商等仍敢索讨。许兵丁等首告。将索债人从重治罪。从之　　

○己巳。户部议准大学士署四川总督孙士毅疏称、打箭炉底塘至章谷各塘兵粮。向于放剩军需米内拨供。现不敷支放。请于天全、雅安等州县每岁采买谷四百石。碾米二百石。运贮炉仓供支从之。　　

○江西巡抚陈淮疏报、靖安、宜春、上饶、德兴等四县。乾隆五十七年分。开垦额外新生田地五顷有。　　

○庚午。谕、本日国史馆呈进王师列传。朕详加披阅。王师在巡抚任内办理地方事务。甚为实心任事。伊子王亶望、前在甘肃藩司任内。于捏灾冒赈一案。贪婪骫法。侵帑殃民。实为罪不容诛。且以伊一人连及众人。俱至身罹重辟。酿成巨案。不得不从重惩治。是以将王禀望立寘典刑。并将伊子概行发往新疆。充当苦差。此为惩儆贪黩起见准情治罪。原所应得。第念伊父王师简任巡抚。尚为国家良臣。若因伊子王亶望贪黩营私。以致绝嗣。于朕心实有所不忍。又如雅尔哈善前在西路军营失误军机放走小霍卓木。虽系误听对哈纳之言。但伊身系将军。彼时以军务重大。法所难宥。是以将伊正法。并将伊妻子发往黑龙江。以昭炯戒今念其事已阅数十年。雅尔哈善身伏国典其妻子。亦尚在可原并此外如勒尔谨、陈辉祖、杨景素、王廷赞、柴大纪等、俱因身获重罪将伊子嗣发遣新疆等处者。亦应一体查办。著留京办事王大臣、会同刑部、将指出以上各案。及此外尚有类此发遣官犯。及获重罪之子孙。一并查明案由。详晰开单具奏。候朕加恩办理。王亶望雅尔哈善诸人。皆系朕简擢任用。因其自罹重辟。累及妻孥。固属罪由自取。今朕于归政以前。特沛殊恩。施仁法外俾其子嗣。仍得释回乡里。延其宗祀。伊等伏辜泉壤。亦当共知衔结也。　　

○又谕曰、和琳奏、设立唐古忒各边界鄂博、及查阅前后藏汉番官兵各摺。唐古忒地方。毗连外番。向因界址不甚分明。易致争扰。此次经和琳带同游击张志林等、由沿边一带亲自履勘。悉心讲求。一律堆设鄂博。所有唐古忒西南外番布鲁克巴、哲孟雄、作木朗、洛敏汤、廓尔喀各交界均已画然清楚。边界可期永远宁谧。至前后藏汉番官兵。向来最为懦弱。今经和琳等严饬训练。亲加查阅。分别奖惩。使新设番兵。皆成劲旅。实为卫藏所未有。和琳办理一切。均为妥协。著赏给御用大荷包一对。小荷包四个以示优眷。　　

○谕军机大臣曰、和琳等奏、办理阿足地方差员、被夹坝抢掠一案。酌定章程令各该处呼图克图等、于所属紧要地方。派拨番民轮流巡防。嗣后再有夹坝出没即将该呼图克图等、交达赖喇嘛。分别严惩等语。所办俱属妥协。惟摺内所称仓储巴字样。已用朱笔点出。藏内所管仓库事务之人。向俱称为商卓特巴。今卫藏事务。俱系驻藏大臣督率管理。遇有陈奏之摺。自应以商卓特巴字样声叙。不应相沿旧时承习之语。仍称为仓储巴。即如噶布伦之称为噶伦等类。亦皆应一律按照唐古忒字音译正。和琳等即未能谙悉。何妨传询讲求。一一通晓也。　　

○驻藏大臣和琳等奏、前经奏准每年春秋二季。驻藏大臣分往各边界巡阅。第卫藏地方较冷。三四月间播种。八九月间收获。凡巡阅之期。正值番民农忙。需用乌拉人夫。殊多不便。请嗣后驻藏大臣。每年五六月农隙时。阅边看兵一次。得旨、是。知道了。　　

○旌表守正捐躯直隶开州民张十一妻吴氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十四

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

</div>
    <div class="pagination">
<a href="清实录乾隆朝实录_page1812.html">上一页</a><span>...</span><a href="清实录乾隆朝实录_page1808.html">1808</a><a href="清实录乾隆朝实录_page1809.html">1809</a><a href="清实录乾隆朝实录_page1810.html">1810</a><a href="清实录乾隆朝实录_page1811.html">1811</a><a href="清实录乾隆朝实录_page1812.html">1812</a><span class="current-page">1813</span><a href="清实录乾隆朝实录_page1814.html">1814</a><a href="清实录乾隆朝实录_page1815.html">1815</a><a href="清实录乾隆朝实录_page1816.html">1816</a><a href="清实录乾隆朝实录_page1817.html">1817</a><a href="清实录乾隆朝实录_page1818.html">1818</a><span>...</span><a href="清实录乾隆朝实录_page1814.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
