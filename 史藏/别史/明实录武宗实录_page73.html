<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 73 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 73 页/共 127 页</h1>
    <div class="content">　　○江西贼刘昌三蔡六二柳三十等奔入玉山县怀玉山寺据险屯栅总制都御史俞谏巡抚都御史周南任汉都督李鋐等集三省兵四路邀击前后共斩首二百余级生擒五百余人刘昌三蔡六二柳三十走匿西源为知县陈揽所获余贼千余人复奔姚源谏等及纪功给事中黎奭俱以捷闻赐敕奖励奏捷者升赏如例其余事情兵部覆议以闻
　　○壬寅命翰林院侍讲学士吴一鹏左春坊左中允刘龙为顺天府乡试考试官
　　○诏给两淮盐三千引助寿王婚礼从王请也
　　○赠江西瑞金县知县万琛为光禄寺少卿初贼攻瑞金琛率兵拒之以力寡被执骂不绝口遂遇害事闻诏赠官赐祭葬附祭乡贤祠仍荫其子为国子生琛直隶宣城县人
　　○甲辰升广德州知州刘节为四川按察司佥事提调学校
　　○广东雷州府流星大如月起东南没于西北声如雷
　　○升赏朔州等卫有功阵亡官军锦衣卫指挥佥事张明等八十三人有差
　　○乙巳遣顺天府官祭宋丞相文天祥
　　○遣户部尚书候观祭京都太仓之神
　　○命都督佥事冯大经充左参将分守延绥西路地方
　　○丙午命狭西署都指挥佥事柳勇充右副总兵分守凉州地方
　　○丁未都察院议奏沿江守备领兵都指挥等官失事情罪轻重得旨指挥杜昂杨勋处斩郭锐王立充军蔡玉徐永陈勋余鉴马辅欧阳英郭玉孙瑛靳德施献沈祯黄宪降级有差杨玺等七十七人赎杖还职
　　○夜月犯罗偃上星
　　○戊申晓刻金星犯轩辕右角星
　　○罢守备保安旧城都指挥佥事张经隆庆州城都指挥佥事安洪以抚按官劾其不职也
　　○己酉给楚府故辅国将军荣涎夫人上氏养赡米岁五十石
　　○罢守备柴沟堡都指挥秦洪守备新开口堡指挥赵蓬以云州堡都指挥佥事余震长安岭都指挥同知都勋代之从镇巡等官奏也
　　○命兰州卫署都指挥佥事杨义充甘肃游击将军
　　○庚戌旌表蔚州卫军李镇妻雷氏之门曰贞烈初镇疾笃雷誓与同死镇止之曰我无父母兄弟汝死后事谁理乃勉营葬事哀号骨立亲族知其志不可夺共防守之居半载镇冢为盗所发乃夜抱木主缢死遂同穴巡抚都御史孟春以闻诏嘉其贞烈不俟覆勘即旌表其门
　　○狭西南哈等族番人劄吉牙等贡马及刀铠赐宴并彩叚等物有差
　　○初巡抚南赣都御史周南奉旨会兵剿贼因命知府朱谏率新民朱贵领千余人通判徐圭率土巡检何积玉领九百余人至南昌两军疑惧鼓噪而还谏圭不能禁纪功给事中黎奭以闻且劾谏圭并兵备副使戴敔罪兵部议覆诏提督都御史俞谏总兵官李鋐会南奭及镇巡等官议处后南请回南赣许之敔等姑不究待事宁之日通查功过以闻
　　○四川会州卫地震声如雷
　　○辛亥免湖广郧阳等府均州及郧西上津竹山竹溪保康榖城南漳等县正官来朝以地方多事故也
　　○以怀来卫都指挥佥事吴钺守备保安旧城金吾卫指挥佥事司铭守备隆庆州城宁夏都指挥使郑卿协同分守宁夏东路兴武营地方
　　○壬子行人司行人傅楫先奉使德府为济宁王治葬事以葬期尚远而母氏在京疾笃奏乞暂回省视礼部为请诏许暂归不为例
　　○直隶巡按御史吴漳劾保定都指挥佥事王详违法害众宜革其任命详回原卫带俸差操罪状仍令勘实以闻
　　○都督同知管锦衣卫事朱安援朱宁例乞封赠三代许之
　　○癸丑命开平卫指挥佥事耿山守备云州堡龙门卫指挥佥事张铠守备长安岭地方
　　○准夷人双城等卫指挥同知等官舍勒等六人各升一级兵部奏夷人受职率二十五年所部无寇边者议拟升职舍勒等俱景泰天顺成化间所授职宜如例升级故有是命
　　○甲寅致仕南京太仆寺卿张贲卒贲四川成都人成化丙戌进士授南京户部主事历员外郎郎中弘治初擢南京光禄寺少卿累选通政司参议太仆寺卿致仕至是卒赐祭葬如例贲朴雅有长者风归老十数年每与乡邦耆彦结会以诗酒白乐云
　　○命密云后卫指挥使李秉提督古北口等营
　　○升南京龙江卫指挥使杨锐署都指挥佥事守备九江等处
　　○自庚戌至乙卯金星皆卯刻昼见于巳
　　○丙辰升国子监祭酒石珤为南京吏部右侍郎
　　○山东巡抚都御史赵璜巡按御史李玑奏各处兵备副使佥事等官所辖地方多重复并窎远难以责成乞将地方各就附近人马各就所辖为便兵部覆议以济宁东平鱼台及邹滕峄郯七州县宜辖于济宁兵备开州长垣东明及单县宜辖于曹州兵备从之
　　○祭太岁风云雷雨山川之神
　　○夜月犯附耳星
　　○丁巳  宪宗纯皇帝忌辰  奉先殿行祭礼命驸马都尉马诚祭  茂陵
　　○升河南布政司右布政使杨子器为本司左布政使
　　○夜月犯司怪南第二星
　　○己未荫赠太子少保南京礼布尚书江澜子曜为国子生  巡抚延绥右佥都御史吴世忠奏粮草匮乏户部议以狭西各边年例银一十三万两预输每镇又各益银五万就彼籴买备用其延绥边粮狭西每岁二十八万余石河南折银料豆三万石宜令所司催纳如再不敷则以两淮运司正德九年盐课十万引河东运司余盐十万九千一百八十六引听世忠召商中纳从之
　　○南京刑部奉旨以天气暄热审录死罪可矜者四人以清诏皆从未减释一人杖而释者三人充军者二人
　　○庚申升河南按察司按察使陈璘为本布政司右布政使
　　○南京兵部右侍郎吕献大理寺卿茆钦致仕以御史杨奉劾其昏耄故也
　　○辛酉升都察院左副都御史邓璋为刑部右侍郎
　　○兵部奏各处种马每三年一次差官查点印烙今各处盗贼灾伤疮痍之民未起乞暂免差官仍令各巡抚督守巡并太仆分管等官催补从之
　　○壬戌命故保定侯梁任子永福袭爵
　　○罢黄花镇守备少监范琪指挥同知宋琦以为巡按御史丁楷所劾也
　　○以淮安卫指挥使丁辅把总江西粮运
　　○癸亥南京御史徐盈上＜锍-釒＞请留户部尚书孙交礼部尚书傅圭且言南京大理卿茆钦临事弗达顾视属僚太常卿张芮素号白丁久乖清议交与圭不可去钦与芮不可留也诏以盈妄言当罪姑宥之
　　○以永宁卫指挥佥事康节守备黄花镇地方
　　○乙丑兵部覆给事中傅钥所奏备边事宜一辽东锦义等城堡圈废坏是以寇至莫御宜令修补并河东等处皆添设之一各边军士贫难锐气销耎无以御敌宜令官为婚娶及置办军装仍每军复余丁二人专令耕种以资助之一选择总兵不必侯伯凡都督以下素有威名未曾委任或在下僚及诖误闲住者宜＜锍-釒＞名简用一各边被虏人民在虏日久每遇征剿之时跽而请命官军贪功一概妄杀宜定格例凡获被虏男妇老小俱准升级仍令本家出银充赏如仍前妄杀斩首示众一广宁开原旧设马市所以羁縻诸夷互市之日宜严为之禁其各城索赏夷人俱出百里外使之驻牧或近塞垣者即驱逐之则在我无取衅之端在彼知潜入之戒矣诏是之且令马市验放夷人入市务依期出境禁其夹带弓箭之类非互市日不许辄近塞垣管马市官并备御军士有诱取夷货纵令入境及私交通漏泄者罪不赦


明武宗毅皇帝实录卷之一百四
　　正德八年九月丙寅朔升南京都察院右副都御史杨茂元为南京兵部右侍郎南京太仆寺卿于凤喈为南京大理寺卿河南布政司右参政臧凤为按察司按察使
　　○丁卯升福建布政司左布政使陈珂为都察院右副都御史巡抚河南
　　○以隆庆左卫指挥佥事刘源守备四海治堡地方
　　○传旨发太仆寺马价银一万两于镇国府买补马匹
　　○命锦衣卫指挥佥事李全南镇抚司管事初全从东厂太监张雄办事得官至是乞管事许之
　　○戊辰荫南京吏部尚书张澯子概为国子生
　　○己巳  孝恭章皇后忌辰  奉先殿行祭礼命驸马都尉崔元祭  景陵
　　○升广东布政司右布政使胡韶为福建左布政使
　　○庚午升宁国府知府刘寅为河南布政司右参政
　　○户部会议漕运事宜一漕运四百万石或有地方被灾停免准于附近之处代补候有灾处幸收照数徵还如附近之处亦灾准于水次曰仓照数拨补毋失原额一运军漂损运粮例将京米改上通仓每石省脚米一斗又免晒并耗米每石复得一斗二升以此补数免陪近多虚诈无以示惩请自今该上京仓者方准改拨通仓该上通仓者方准免晒漂流万石以上参奏定夺一正德三年坐派水次四仓秋粮七十三万四千四百石淮安府二十九万八千一百石徐州一十九万六千三百石临清一十万五千石德州一十三万五千石后屡变更不足原数九年以后会派水次仓粮宜俱照三年山东布政司除纳附近临清仓者三万四千四百石其七十万石听漕运衙门拨兑载入议单永为遵守一正统十四年宣府粮道阻滞户部于山西借粮二十七万三千六百石以济宣府后遂为例弘治十一年山西巡抚奏准将数内本色折色各存一半本处供给户部于年例银内加五万两仍令河东运司送盐价银五万两共十万两以补前数后刘瑾查革以致岁用不足今宜改正但各边粮每石折银一两通前十万两计之实少粮三万余石亦请自正德九年为始河东运司运送盐价八万两于宣府议入从之
　　○辛未改南京国子监祭酒王王□赞为国子监祭酒升应天府府尹欧阳旦为南京都察院右副都御史
　　○壬申升广东布政司右参政方良节为本司右布政使
　　○癸酉狭西洛南县火毁民居百五十家
　　○甲戌初江西姚源洞贼首胡浩三等既听抚复叛参政吴廷举入抚之为所执留数月始出都御史俞谏总兵官李鋐等督廷举及参政王子言副使汤沐李情佥事李嘉言等会剿适贼党自相忿斗浩三杀其兄浩二举等兵进遂擒浩三等前后俘斩四百余人获被虏妇女一百四十三人会徽州知府熊桂等亦败贼于婺源休宁谏鋐以捷闻赐敕奖励奏捷者升赏如例
　　○丙子升山东布政司左布政使白圻为应天府府尹
　　○命九月十二日复开经筵
　　○丁丑刑部主事陈良翰妻程氏杖杀奴婢解其尸置木柜中他日复杀一婢欲刃其胸婢脱走得免东厂廉得其事并良翰俱下锦衣卫狱拷讯得实都察院覆议程氏穷凶极惨比拟故杀律斩良翰纵妻为恶谪戍边卫  上从其议
　　○总理河道右副都御史刘恺奏河决黄陵冈率众祭告越二日河南徙山川之效灵祚我国家如此工部尚书李鐩因请遣恺祭河伯之神而恺亦宜奖励诏赐恺羊酒恺于修河之役束手无策乃归功于神鐩从而献谀皆可罪云
　　○戊寅升山东布政司右布政使秦金为本司左布政使
　　○升南京监察御史郑锡文为云南按察司佥事
　　○辛巳南京六科给事中徐文溥等劾南京刑部尚书刘缨奸贪无厌廉耻不存右都御史李士实名行俱亡风纪不振南京兵部侍郎吕献龙钟太甚昏庸无补南京大理寺卿茆钦精力既耗尸素莫惭所宜亟去者也致仕户部尚书孙交谨厚忠勤足司国计致仕礼部尚书传圭刚方正大犹在壮年所宜召还者也今曰郊多垒方切用人进退人才诚宜如慎下所司知之
　　○升通政司左通政罗钦忠为南京太仆寺卿贵州按察司按察使陈恪为山东布政司右布政使
　　○壬午升翰林院侍讲学士吴一鹏为南京国子监祭酒
　　○癸未以旱灾免大同州县卫所夏税之半
　　○以旱灾免河南开封府等府睢阳等卫夏税有差
　　○升山西行都司都指挥同知潘浩为署都督佥事充总兵官镇守宁夏地方
　　○命逮镇守四川总兵官都督佥事陈珣协守狭西副总兵都指挥同知蓝海等至京治之初珣追喻老人于富村贼伪降因得逸去北走阳平都指挥朱鳌指挥高昇各退保贼遂渡江于时珣及指挥赵文等军米仓关分遣都指挥姚震百户周增追贼于沙坝贼夜袭杀之趋东西乡入巴山巴山贼故巢也寻出走大安镇珣军不敢前海鳌留军宁羗城会狭兵与贼战而溃贼遂越宁羌犯略阳击海军屯于柳池寺珣海及指挥苏澍千户高载等驻兵皆相近乃大鼓噪以恐贼贼夜走珣且追且止海鳌及都指挥把琮还保宁羌百户周辅御贼黄坝兵败千户何定亦不救贼度广元为指挥袁珠所遏还趋通巴复招蓝鄢余党以自益是时总兵时源病驻西乡游击将军阎勋率都指挥任玺等历竹溪大昌诸县不遇贼而返诸将率称病民兵复假贼名肆掠总制纪功等官相继以闻并劾都御史蓝章马昊参议苏乾副使边亿佥事郭东山知府杨一钧等罪兵部议覆诏珣海鳌昇俱逮系鞫问勋琮等革冠带并乾等俱停俸章昊降敕切责震赠都指挥同知其子及增子各袭升一级仍敕总制彭泽及源刻期殄贼凡有诈病者文职罢武职调广西边卫畏缩失事者如前旨即斩以徇
　　○甲申升锦衣卫署都指挥佥事湛臣指挥佥事丘成各一级以从太监谷大用出征冒功也
　　○升福建布政司右参政孙燧为贵州按察司按察使
　　○宁夏卫地震
○辽府长垣王恩钾薨王靖王第四子母妃余氏天顺庚辰生初封镇国将军成化丁酉封长垣王至是薨辍朝一日赐祭葬如例谥曰恭顺
　　○乙酉巡抚江西都察院右佥都御史王哲卒哲字思德直隶吴江人弘治庚戌进士由监察御史升山东按察司副使整饬临清兵备未几升广东按察使正德四年升南京都察院右佥都御史管理操江明年改都察院右佥都御史巡视江西寻改巡抚又明年以疾乞归至是卒赐祭如例哲为御史颇有风裁巡按江西时镇守太监董让怙势骄纵至隐盗贼不以闻哲首劾之其为副使于临清也外夷来朝贡者私市盐事觉哲请没入之而返其直人称得柔远体后为江西巡抚病不能事事时逆藩宸濠常以计去守臣不附已者哲自濠所宴饮归而病或谓濠中以毒云
　　○丙戌给故交城荣端王母妃安氏养赡米岁百石
　　○补荫故南京兵部尚书原杰孙应聘为国子生
　　○命山西行都司都指挥同知林宽充左副总兵协守大同地方
　　○命辽东都司都指挥佥事张椿三千营坐司管操
　　○丁亥鲁府邹平王阳鎕子当凉既革王爵犹与当潩争袭奏诉不已复命司礼太监赖义刑部侍郎黄珂锦衣指挥陆宣往勘还奏当潩当凉皆庶子而当潩为长礼部尚书费宏等前议以当潩袭封革当凉封号其事已明法已正矣而当凉争犹未已者由其父阳鎕徇私溺爱为其母子请封鲁王阳铸亦依违为之代奏而先任礼部尚书周洪谟倪岳等皆为所惑不能据礼以折之使得冒长子继妃之封已二十余年故当凉得藉以为辞群下包庆等利其复立实从臾之请置庆等于法逮问长史审理纪善以下鲁王及洪谟岳等已物故者惟  上裁之诏当凉累＜锍-釒＞强辩有违  祖训当重治姑从轻令以齐民巾服习礼满三载以闻仍夺其母原封金册鲁王既引咎举正停禄两月洪谟岳已故者宥之长史审理纪善以下俱逮治庆等五人谪戍边卫时当凉怨主议者奏词微侵宏欲以□□惑之宏不为动至是争遂息
　　○升通政司右通政刘达为左通政左参议任良弼为右通政
　　○升广东按察司副使方溢兵科都给事中艾洪户部郎中胡濂为右参政溢广东洪福建濂贵州
　　○山东布政司右参议徐永乞致仕许之
　　○戊子以明日  万寿圣节遣驸马都尉蔡震崔元林岳祭告  长陵  献陵  景陵  裕陵  茂陵  泰陵
　　○遣仪宾杨淳告  恭仁康定景皇帝陵寝
　　○遣内官告  恭让章皇后陵寝
　　○命大同前卫都指挥佥事麻循充右参将分守大同西路
　　○己丑  万寿圣节  上诣  奉先殿  奉慈殿  太皇太后  皇太后宫行礼毕出御奉天殿文武群臣行庆贺礼
</div>
    <div class="pagination">
<a href="明实录武宗实录_page72.html">上一页</a><span>...</span><a href="明实录武宗实录_page68.html">68</a><a href="明实录武宗实录_page69.html">69</a><a href="明实录武宗实录_page70.html">70</a><a href="明实录武宗实录_page71.html">71</a><a href="明实录武宗实录_page72.html">72</a><span class="current-page">73</span><a href="明实录武宗实录_page74.html">74</a><a href="明实录武宗实录_page75.html">75</a><a href="明实录武宗实录_page76.html">76</a><a href="明实录武宗实录_page77.html">77</a><a href="明实录武宗实录_page78.html">78</a><span>...</span><a href="明实录武宗实录_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
