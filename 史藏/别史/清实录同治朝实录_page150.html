<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 150 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 150 页/共 505 页
  </h1>
  <div class="content">
   ○以陕西收复汉中府城出力。免署知府杨光澍查议。仍革职留任。　　

○予陕西盩厔阵亡总兵官桂学高祭葬世职加等。　　

○以克复江西金溪县城。予道员席宝田优叙。阵亡副将金国泰祭葬世职加等。谥壮节。千总张青连、把总苏世扬等、祭葬世职加等。　　

○予江苏溧阳等处阵亡副将刘起等十一员祭葬世职加等。　　

○予浙江嘉兴阵亡总兵官何安泰祭葬世职加等。建专祠。伤亡副将郭兴发祭葬世职。　　

○予河南各属阵亡殉难绅民兵勇妇女等一千五百七名口分别旌恤如例。　　

○蠲缓陕西南郑、裦城、沔、城固、洋、西乡、甯羌、佛坪、留坝、略阳、凤、十一厅州县被扰地方新旧额赋有差。　　

○癸卯。赏已革直隶按察使孙治六品顶带。随同副都统文煜赴甘肃庆阳粮台。听候差委。　　

○追予江苏殉难巡抚徐有壬建立专祠。家属幕友。一并附祀。　　

○甲辰。谕议政王军机大臣等、顺天府奏、特参疏防抢案之州县一摺。据称怀柔顺义固安通州各州县先后有马贼结队成群。携带洋枪弩弓铜炮器械。抢掠过客银物。拒伤各州县捕役兵丁多人。外委孙环被贼扎伤。民团亦被拒伤等语。畿辅地方。从前马贼肆行。屡经严谕申诫。该地方官弁。宜如何认真整顿。以重缉捕。乃此次马贼。竟敢大队纵横。分扰州邑。拒伤弁兵。若不迅速兜拏。近畿重地。贻害又将胡底。所有此次疏于防范之怀柔县知县陈斯槃、署顺义县知县冯玮、署固安县知县李应选、通州知州邓锡恩、均著先行交部议处。其北路外委唐玉昆、南路外委龚世忠、及未经受伤之兵丁等。并著顺天府查明情节。从严惩办。即著顺天府直隶总督迅速各派干员。督带兵役。务将此股马贼协力兜拏。毋任漏网。不准视同寻常捕务。迁就了事。马贼行踪剽疾。诚恐官兵紧捕。该匪或回窜京营地面。以图溷迹。并著步军统领衙门饬令各营汛员弁分按地面。实力□□穴□又□捕。毋任窜匿。顺天府另片奏、捕盗兵役不敷。请将上年添设马匹裁去一百二十匹。即以所裁马乾。及每年买补例倒马价。酌添步兵五十名等语。即著照所拟办理。仍当随时认真教练。毋得有名无实。将此各谕令知之。　　

○乙巳。祭先蚕之神。遣总管内务府大臣明善行礼。　　

○谕内阁、安徽候补同知直隶州知州成福、前经尚书罗惇衍保奏。发往直隶差委。嗣因直隶军务告竣。经刘长佑奏请将该员留于直隶以原班补用。复经降旨允准。兹据吏部奏称、军务省分人员。向不准改指无军务省分。该督所请将该员留于直隶以原班补用。核与定章不符。请饬成福仍赴安徽候补等语。成福系奉特旨发往。嗣因军务告竣。准留直隶补用之员。与军务省分人员。自行改指无军务省分迹涉规避者不同。候补同知直隶州知州成福。著仍遵前旨留于直隶以原班补用。该部所奏。著毋庸议。嗣后奉旨发往各省差委等项人员。如有与例不符者。仍著吏部按照奏定章程。随时酌核。奏明办理。惟不准入于汇奏汇题案件内。牵混开列。以杜弊端。　　

○谕议政王军机大臣等、前因多隆阿于攻拔盩厔县城时。头面受有枪伤。赏假一个月安心调理。现在该大臣受伤处所。枪子是否业已取出。伤口调理。能否渐就痊愈。朝廷甚深悬系。如枪子业已取出。即著飞速奏闻。以慰廑念。蓝逆是否已在诛数。如由盩厔窜出。即著多隆阿传谕穆图善派兵严拏。毋任漏网。将此由五百里谕令知之。　　

○又谕、前据沈葆桢奏、伪王宗一股。将越新城而西。偪近闽疆。谕令左宗棠、徐宗干、派兵严密堵剿。兹据徐宗干奏、建甯府属。接壤江西浙江。逆匪意图窜越。闽疆防务吃紧。现饬署总兵袁艮带兵四百名。驰赴浦城。调金门镇标等营兵五百名。俟蔡润泽巡洋回省督带继进。派知府张文斌募勇数百。并交袁艮调遣。并以闽浙交界。关隘甚多。委候补道张启煊驰往建甯会剿等语。贼匪因江浙两省。不得逞志。图窜闽境。以遂其远遁之谋。且此股窜贼。人数甚众。闽省与浙江江西毗连处所甚多。徐宗干派出之兵。恐兵力尚形单弱。张文斌所募壮勇。仓卒凑集。未必即能得力。著左宗棠、徐宗干、懔遵叠次寄谕。于浙江江西接壤福建地方。严密堵御。如兵力尚属不敷。应如何添派劲旅。择要扼守。以期稳固之处。并著妥筹办理。前谕左宗棠等将曾元福所部兵勇。由台湾撤回。派赴邵武一带。著即飞檄曾元福。饬令星速前进。择要驻扎。以厚兵力。该督抚务当慎益加慎。布置周密。毋令该逆阑入闽疆。致全局又形掣动。张运兰一军。当已在途。著左宗棠、徐宗干、飞催该臬司赶紧趱行。迅回闽省。以资攻剿。丁曰健已赴台湾道本任。现在内山四块厝。北投海口小埔心林晟、洪欉、陈哑狗等、匪巢未破。曾元福一军。如尚未起程。即著催令迅速内渡。丁曰健即与林文察、曾玉明等会商。分督兵勇前往□□穴

□又□捕。毋留余孽。丁曰健现回府城。如有应须亲出弹压督剿之处。仍著随时亲往。毋得安居府城。致令首恶稽诛。复行滋蔓。该道所筹善后各事宜。务当认真办理。不得有名无实。将此由六百里谕知左宗棠、徐宗干、并传谕丁曰健知之。　　

○以江西萍乡县捐输军饷。永广学额三名。　　

○丙午。谕议政王军机大臣等、僧格林沁奏、统军赴豫。相机进剿。曾国藩奏、汇报各路军情。请饬闽粤两湖。一体严防。沈桂芬奏、豫捻窜近陕洛。拨兵赴防。并遵防陕省窜匪。张集馨奏、汇报各路军务。省门左近。一律肃清各摺片。张总愚窜至嵩县属之龙王庙。有奔黑峪栾川之信。发逆窜至西坪。并有水陆之贼。自汉中沿江直下。邓州新野。亦属吃紧。陈大＜?氵喜＞一股。窜至襄阳所属之榆山一带。欲向樊城老河口奔窜。僧格林沁恐各匪句结为患。已亲统全军赴豫。先至许州一带探剿。所筹深合机宜。著即督同苏克金傅振邦等诱贼出险。先将此股殄灭。以次削平群寇。张之万督饬地方文武团练。协同剿办。均听候僧格林沁调遣。粮饷军火。随时筹济。不得迟误。汉中贼匪。沿江而下。较旱路尤为剽疾。若过郧阳。指日可到老河口。邓州新野。均属紧要。张之万当抽拨兵勇赴防。毋任阑入句合为患。此股窜贼。既有窜过郧阳可到老河口之说。而陈大＜?氵喜＞一股。亦欲由樊城老河口奔窜。是楚北防务。十分吃重。何以近日未据官文等续报情形。著官文、严树森、饬令在防将士。昼夜防范。傥兵力尚有不敷。应即相机筹调。樊城一带。傥需水师防剿。亦应一并筹派。不可稍有疏虞。沈桂芬因张总愚有分股窜河洛之谣。已调兵分防曲里洪阳等渡口。如匪踪偪近。即令和昌等隔河堵击。各口渡船。严饬一律提归北岸。并著张之万、张集馨、通饬所属照办。以免奸匪抢船北渡。汉南发逆东窜。恐因豫省有大军堵截。避兵而行。或窜晋。或回陕。俱在意中。沈桂芬仍当认真设防。刘蓉、李云麟、务当派兵出境会剿。不得以驱贼出境。遂谓可以卸责。李云麟前奏、调澄汉九营水师防河。何以此股贼匪。沿江而下。直犯郧阳。窥伺老河口。足见水师不能得力。著即统率所部。尽力追剿。毋得区分畛域。贻患邻封。多隆阿伤痕。曾否就痊。盩厔余匪。应已埽除净尽。潼关等处。防务至要。该将军当与刘蓉张集馨咨商。分兵筹防。以期有备无患。刘蓉派援盩厔之五营。亦可另行改拨。分防要口。该抚仍当懔遵前旨。察看军情贼势。克日出省督剿。以资得力。曾国藩奏、鲍超东坝之师。久无战事。檄令分营进取句容丹阳一带。如复句容。即以全军驻扎。专防金陵城贼冒死外窜。所筹亦甚周密。惟东坝为江浙门户。现在广德踞匪。归并湖州。皆思上犯江西。沈葆桢设防严密。该逆计无复之。难保不回窜广德。由东坝图援金陵。均不可不虑。鲍超一军。自当力保东坝。方能进取。现在广德已经收复。应即派兵驻守。以防复踞。该大臣请饬闽粤两湖。一体严防。免成流寇。前已谕令毛鸿宾、恽世临、徐宗干等、严密侦探堵御。著官文、严树森、一体豫为防范。以免疏虞。江忠朝业已起程。杨岳斌水师。即著毋庸上驶。仍饬于江面严断济贼之路。金陵城大而坚。围攻不易。曾国藩能否亲往督办。俾各营将士。有所禀承。以期迅速奏功。并著酌度办理。将此由六百里谕知僧格林沁、官文、曾国藩、多隆阿、严树森、张之万、沈桂芬、刘蓉、李云麟、并传谕张集馨知之。　　

○又谕、本日据曾国藩奏、鲍超东坝之师。久无战事。檄令分营进取句容丹阳等语。前据富明阿奏、丹句二城。非厚集兵力。不能节节埽荡。已派詹启纶带兵前赴镇营。与冯子材等会议。并函商冯子材等。加派熟识路径谙练贼情之大员。妥筹会剿。是扬防镇江之师。亦以规复丹句为己任。现在鲍超一军。业已分营进取。正宜乘机兜剿。以期迅拔坚城。著富明阿、冯子材、魁玉、速派得力将弁。各率所部兵勇。或进攻句容。会同鲍超。两面夹击。或分攻丹阳。俾贼匪有所牵掣。不能与句容之贼联络救援。则剿办亦易得手。富明阿、冯子材等、务当酌量情形。相机妥办。仍一面将城防江防各事宜。布置妥协稳固。再图进取。毋稍掉以轻心。将此由六百里各谕令知之。　　

○又谕、僧格林沁奏、密陈李世忠遣散部勇情形。豫筹控制一摺。曾国藩奏、接准李世忠来函。请俟五城勇散后。开缺引退等语。李世忠因皖北肃清。先将天长五河两城交出。归地方官妥办善后。并将五河兵勇三千名。一律遣散。其滁全来各城。亦拟于三月底全数移出。散遣练勇。如果言行相符。消患无形。固属妥善。第据僧格林沁奏、查核所禀。虽属驯顺。而语多剖辩。心犹未平。曾国藩亦有该提督平日揽权专利诡诈多端之语。是其畏罪输诚。未可尽信。且其部下人数众多。一朝尽行撤遣。难保不迟疑畏沮。滋生事端。僧格林沁现拟饬陈国瑞全军。驻扎徐州。藉资控制。所办甚是。该大臣已赴豫省督剿。所有一切抚绥驾驭机宜。著曾国藩、乔松年、会商妥办。五城兵勇。届期能否遣散。李世忠届期是否前赴安庆军营。该提督果能自实其言。输忱效顺。即照曾国藩所拟办理。傥阳奉阴违。潜图反侧。亦不得谓事所必无。僧格林沁、曾国藩、乔松年、亦当悉心筹画。先事防维。不可稍涉大意。乔松年日内计已自安庆赴任。即著照该抚前奏。迅速驰赴临淮。驻于营中。以资镇抚。将此由六百里各密谕知之。　　

○两江总督曾国藩等、议覆湖北巡抚严树森条陈停兵粮以补练勇。查安徽省原设额兵。自军兴以后。溃散殆尽。即间有存者。多半孱弱。现拟一律裁撤。俟军务大定。或挑选勇丁。或招募乡民。次第简补。以复旧制。如所请行。　　

○丁未。谕内阁、大常寺卿署都察院左副都御史王拯奏、敬举所知。以供器使一摺。其单内所开之江西举人尹继美、陕西举人张树菼、均著交吏部行文各该省。调取带领引见。余著军机处存记。　　

○又谕、御史佛尔国春奏、仓储米色霉变。请饬查办一摺。南新仓散放正蓝旗满洲本月分大档粟米。不堪食用。若非从前验收草率。必系该花户等抵换搀杂。亟应彻底根究。以重仓储。著户部会同仓场侍郎、查明严参惩办。　　

○戊申。谕内阁、左宗棠奏甄别不职知县。请旨革职一摺。浙江署富阳县事甯波府通判胡定杰、心存鄙诈。不堪造就。署于潜县事候补知县程炳恒、猥琐不堪。又多嗜好。署金华县事永康县知县吴江照、性情怠缓。不知振作。署乐清县事长兴县知县李纯燊、信用官亲。缉捕废弛。著一并革职。以肃官方。　　

○谕议政王军机大臣等、户部奏、遵议刘长佑奏总兵李明惠募勇来直。行赀请仍由湖南广东筹给拨还一摺。前因刘长佑奏调湖南总兵李明惠募勇来直。所需口粮。降旨由湖南广东筹给。原期以利遄行。湖南本有应协直饷。恽世临请将前项垫给行赀银二万一千余两。即于协济直隶饷内划扣。业经降旨允其所请。刘长佑所请分拨筹还之处。著毋庸议。惟湖南广东奉拨直隶协饷。尚欠解银二万有奇。现在直省派援甯夏。并本省留防兵饷。需用至为紧要。著官文、恽世临、毛鸿宾、郭嵩焘、迅将欠解协直月饷。照数陆续补解。以资接济而重畿辅。毋稍迟延。并著官文、严树森、沈葆桢、徐宗干、沈桂芬、各将该省欠解饷数。迅速委解直隶。以应急需。毋再迁延。刘长佑另片奏、讷钦定安两军月饷。请以山东山西应协直饷。就近抵拨等语。前因畿辅练兵募勇。山东山西每月各应提银五千两。解交直隶藩库。该督所请就近抵拨讷钦定安月饷之处。实为领解胥归简易起见。即著依议行。其该两军月饷不敷之数。仍著刘长佑随时筹解。以济军需。将此各谕令知之。　　

○又谕、曾元福奏、肃清嘉义。克复斗六。林文察奏、捦获首逆。内山肃清各一摺。嘉义县境各逆庄。经曾元福督兵攻破。并将附近斗六各逆庄。及斗六土城。陆续攻拔。其内山四块厝林逆老巢。亦经林文察督军攻克。生捦首逆林晟正法。台湾军务。渐次肃清。嗣后于出力人员请奖之件。著丁曰健等查明。归左宗棠、徐宗干、汇核具奏。以免互相歧误。曾玉明攻破北势湳贼巢。首逆洪欉逃往埔里社一带。陈哑狗坚踞小埔心。著丁曰健即会同林文察、曾玉明、迅拔贼巢。将首逆斩捦。并将在逃余匪。□

□穴□又□捕净尽。毋留余孽。本日林文察报内。于林文明一员。因系林文察胞弟。未经请奖。该员应得奖叙。著左宗棠、徐宗干、查明具奏。台事悉平之后。所有督剿之林文察等。应如何奖叙之处。及攻剿情形。并著左宗棠、徐宗干、查明汇奏。现在发逆由江西分窜闽疆。防堵正形吃紧。曾元福一军。仍著左宗棠、徐宗干、遵奉前旨。迅速檄饬内渡。以资防剿。毋稍稽延。将此由六百里谕知左宗棠、徐宗干、并传谕丁曰健知之。　　

○以太常寺卿王拯为通政使司通政使。　　

○以藉病规避。浙江同知程钟英、革职永不叙用。革罔上营私知县沈际树职。并逮问。　　

○以福建台湾攻克四块厝贼巢。擢生员蔡怀斌以同知用。赏游击王世清等花翎。守备林廷栋等蓝翎。余升叙开复有差。　　

○己酉。谕内阁、贾洪诏奏、滇省历年军务。徇私滥保。轻亵名器。请饬一律更正一摺。军兴以来。各直省保举军营打仗出力。收复城池。实在著有劳绩者。一经奏到。无不立沛恩施。以昭激劝。乃据贾洪诏奏、徐之铭在滇。奏报战功。无非任意铺张。以为保举地步。其所保之人。有并未到营。并未入滇。而得邀奖叙者。至赏给功牌。五品以上。即应奏明给奖。而该抚等竟有赏给功牌至二三品者。其司道府及武职等官。亦公然以四五品功牌充赏。该抚滥赏二品顶带。不下百余人。甚至舆台贱役。无不滥膺顶带。尊卑等级。荡然无存。叠据自滇来川官绅。众口佥同。姓名确凿。实难枚举等语。朝廷名器。以待有功。徐之铭在滇。竟敢以国家赏功之典。为该抚市恩之具。等威淩替。厮役混淆。坏法乱纪。至于斯极。不但开僭滥之门。启徼幸之渐。即该省实在出力著有劳绩人员。亦无以自别。军心士气。何由而振。现在徐之铭业经革职。饬令来京听候治罪。该抚前后所保文武各员。即著该部概行一律注销。其有实在立功者。仍准劳崇光、贾洪诏、于抵滇后。查明核实保奏。以示区别。至该省各督抚所赏功牌。除六品以下。仍准戴用外。所有擅赏之二品至五品功牌。并文武各员擅赏功牌。均著一并革去。以重名器而肃官方。嗣后滇省人员。惟当争自濯磨。仰副朝廷维新之治。于劳崇光、贾洪诏、到滇后。振刷精神。力图报效。毋得沾染旧习。自蹈愆尤。朝廷论功行赏。仍当核实加恩。不至没其实在劳绩也。　　

○谕议政王军机大臣等、李鸿章奏、克复嘉兴详细情形一摺。沈葆桢奏、窜贼屡窥建郡。均被击走。欲由甯都窥赣各等语。杭州省城。据奏探报。业经浙军攻克。想左宗棠必已奏报在途。所有石门县及湖州踞贼。自必胆寒。浙师可以乘胜攻取。李鸿章暂令刘秉璋留守嘉兴。潘鼎新分守海盐乍浦平湖各城。其前由常州丹阳窜抵江阴常熟股匪。经郭松林等兜剿。断其归路。而贼尚有二三万众。屯踞杨厍一带。李鸿章即饬提督刘士奇等、代统程学启所部。会同郭松林等之军。奋力进剿。务将杨厍等处股匪。迅即埽荡。乘胜会攻常州。并著左宗棠将攻克杭州及布置各情。迅速奏闻。仍督饬浙军。进克石门。分兵替防嘉兴海盐等城。以便李鸿章所部各军。并力剿办苏境之贼。并苏浙诸军。合力以取湖州。渐次肃清苏浙地方。以慰廑望。前由皖南窜入江西之贼。窥伺建昌府城。叠经韩进春及席宝田等军。剿杀甚多。贼遁兜港。蔓延于新城南丰各乡。前旗已入广昌地界。据沈葆桢奏获贼供。贼不得逞于抚建。思由甯都以窥赣州。著沈葆桢督饬署赣南道蔡应嵩等。将城守严密布置。以资捍御。并饬席宝田所统各军。跟踪追剿。总期就地翦除。方为善策。韩进春留于上湖。严防回窜。曾国藩于苏浙两省军情。均应妥筹兼顾。能否亲赴金陵。督办攻剿。以期迅克老巢。仍遵前旨。自行酌夺办理。程学启受伤。曾否就痊。据李鸿章奏称所伤极重。服药已有转机。仍著饬令妥为调理。一经痊愈。随时奏闻。戈登前由溧阳进攻金坛。骽受枪伤。并著李鸿章存问慰劳。谕令休息。俟伤痊再图协剿。以期得力。将此由六百里各谕令知之。　　

○又谕、多隆阿奏、攻克盩厔详细情形。并汉南发逆下窜各摺片。该大臣于围攻盩厔时。受伤甚重。此次摺内未据提及。朝廷廑系殊深。现在枪子是否取出。伤病曾否渐痊。该大臣已否回省就医。均著迅速驰奏。并一面安心调摄。以慰驰廑。盩厔既复。蓝大顺巨逆。是否歼毙。抑系脱逃。并著饬令穆图善等将该逆下落查明。及盩厔余匪。一并认真□□穴□又□捕。毋令漏网。汉南发逆下窜。前队已入豫境。扰及内乡属之巡检司等处。后队仍在龙驹寨一带。南阳情形吃紧。该大臣现檄蓝斯明扼扎商州。饬刘汉秀等扼守潼关。以防西窜。所筹尚属周妥。此股贼势甚剽疾。并有水路之贼。自汉中沿江直下。以犯郧阳。刘蓉、李云麟、务当懔遵前旨。督军痛剿。越境穷追。并会合多隆阿、一体分兵严行截击。与楚豫官军。联络夹剿。痛殄逆氛。毋得以驱贼出境为了事。僧格林沁督军赴豫。业已起程。豫省张逆。及东窜发逆。尤恐被剿回窜商雒一带。多隆阿当饬各员认真防剿。毋稍大意。陶茂林进剿陇州回匪。连获全胜。与雷正绾定期夹剿。即著饬令一鼓歼捦。肃清陕境。以便进兵甘省。规复平固。毋得迟延。将此由六百里各谕令知之。　　

○又谕、贾洪诏奏、筹办滇省事宜。俟汉南防军凯撤。再行举办。并昭东防回情形一摺。云南军务。以昭东二府为进兵门户。昭通自更换镇府后。回匪仍前滋事。该镇府联络绅围。同心御侮。东川一带。由杨盛宗与回和好。颇可相安。贾洪诏拟俟川省陕防凯撤。即亲统大军由昭通进兵分别剿抚。所筹尚属妥协。现在汉中发逆。全股东窜。刘岳昭所部九营。已由刘蓉饬令回川。唐友耕现在南川剿匪。亦由骆秉章派员前往接替。滇省进剿机宜。正可妥筹举办。该二员或统所带旧部。或尚须增募兵勇。即著骆秉章、贾洪诏、会商妥筹。此时滇省进兵。总以兵多饷足。一鼓荡平。不至另生枝节为要。傥或稍失机宜。一有挫失。反为回逆所轻。剿办更形棘手。骆秉章、贾洪诏、务宜谋定后动。计出万全。固不可濡滞稽延。亦不容冒昧失机。是为至要。岑毓英本附回党。该员所禀克复楚雄情形。殊难尽信。并著贾洪诏确查具奏。其帮办迤南道夏家畴等。即据该抚奏称勇于任事。素不附回。现克他乡镇沅等厅城。甚为得力。即著饬令上紧攻克思普城池。以清边圉。贾洪诏另摺奏、徐之铭历年徇私滥保文武各员。请饬部一概注销一摺。本日已明降谕旨。照所请办理矣。但此时滇省尚未进兵。若遽将此旨宣示。殊恐其失职觖望。或愈坚其附回之心。甚至造言惑众。致成固结不解之势。殊于滇事关系非轻。此旨著发交贾洪诏收存。何时可以宣布。著相机妥为办理。仍一面于宣布后具奏。以便补行发钞。将此由六百里各谕令知之。　　

○又谕、满庆、恩庆奏、买巴扎仓喇嘛。抢去已革待审之总堪布。照缮夷匪抢去摺件呈览。改委陈堉暂署拉里粮务。请饬催议补僧俗番目。并催四川饷项各摺片。据称二年八月十一夜闲。已革总堪布罗布藏称勒拉木结、带喇嘛数百名脱逃。经官兵拏获同逃之喇嘛洛桑曲扎。据供罗布藏称勒拉木结、由色拉寺行抵噶纳山。有喇嘛二人。将该已革总堪布。从马上抱放平地。余众及骡马。概令前行。惟吐多卜降巴等十余人。在彼耽延多时。将该已革总堪布之骑马。空牵至噶纳山打尖。云罗布藏称勒拉木结行至山顶已死。又硕第巴等报称。十八日在噶纳山东北。寻见石板围圈。有罗布藏称勒拉木结尸身。兀坐其中。现将尸身搬回。当经派员查验。棺殓寄埋。旋经官兵在达木属毕纳地方。追杀逃犯沙克嘉尽巴等六十七名。生捦吐多卜降巴等一百六十五名。押解回藏。查明首从。照夷例惩治等语。色拉寺现已将不法喇嘛交出。呈缴军械。其寺中误受拖累之领袖及众僧。均在神前盟誓具结。永远不敢妄为。即著满庆、恩庆、迎机开导。妥为弹压。毋令再滋事端。福济、景纹、务当星速起程前进。不得任意迁延。致干咎戾。前被夷匪抢去之满庆等摺件。业已照缮呈览。所有遗失佛匣。著满庆等饬知班禅额尔德尼毋庸补具。拉里粮务严清荣撤任后。经满庆等劄委巴塘粮务张启昌署理。该员因巴塘事件。尚难交卸。一时未能前赴署任。著骆秉章迅选贤能之员。前往接管拉里粮务。其未到任以前。即照满庆等所请。准其以卸任察木多粮务陈堉暂行署理。总理商上事务各员。现在止有噶布伦白玛结布一人。系实授之缺。其余均属署任。据满庆等奏呼应不灵。深恐别滋事端。请饬催议补僧俗番目等语。自系实在情形。著福济、景纹、于到藏后迅速办理。将此由六百里各谕令知之。　　

○又谕、满庆、恩庆奏、买巴扎仓喇嘛。抢去已革待审之总堪布。改委陈堉暂署拉里粮务。请饬催议补僧俗番目各摺。满庆等所奏该已革总堪布身死情节。甚属含糊支离。难保非被人谋害毙命。满庆等捏词入告。亟应彻底根究。以期水落石出。著崇实、骆秉章、福济、景纹、将罗布藏称勒拉木结身死情形。严密访查。据实具奏。其所称生捦吐多卜降巴等。并色拉寺之领袖僧众。具结永远不敢妄为。亦未必尽皆确实。并著一并查奏。满庆等奏、请饬哷徵呼图克图及随伊犯众。仍递解回藏。以便将两造互相讯究。万无如此办法。并著该将军等、仍遵本年正月初三二月十四等日密谕。妥为办理。福济、景纹、务当星速起程前进。以弭藏中祸患。寄谕严催。业已至再至三。毋再迁延推诿。致干咎戾。满庆等前将拉里粮务严清荣撤回。劄委巴塘粮务张启昌署理。该员因巴塘事件。尚难交卸。现在改委已经交卸之察木多粮务陈堉署理。已照满庆等所请。准以陈堉暂署。仍著骆秉章迅选贤能之员。前往接管。以重责守。据满庆等奏称、现在止有噶布伦白玛结布一人。系实授之缺。其余均属署任。呼应不灵。请饬催议补僧俗番目等语。著福济、景纹、酌量情形。或懔遵前旨。于到藏后查明核办。或权衡缓急。豫行拣补。均著妥筹办理。藏地饷项。万分支绌。本日满庆等奏请拨饷。已于另行寄谕内。催令该督筹拨。惟此项饷银。可否拨给。应否解交满庆恩庆。抑由福济等赴藏时带往。著骆秉章斟酌情形。妥为办理。将此由六百里各谕令知之。　　

○又谕、本日据军机处呈递常清咨送二年七月以后具奏摺稿。除七月二十四日八月十九日两次所发摺报。业经于递到时。分别降旨批示。兹仍命军机处将上次批旨。照录咨会。至其余摺报。现均未经递到。自系中途延误。而阅时已久。不可再事稽迟。已先据奏稿所陈各情。分别降旨施行。摺稿内有俄人远遁。凯撤兵勇。并办理善后。请饬明谊会俄使赴伊犁商办让地。派员勘界。绘图贴说各摺片。俄人现均退至阿里木图、喀怕勒等处地方过冬。常清现将守卡官兵。移于奎屯等各卡伦暂驻。每月更换一次。防范尚属周密。惟此时业已春融雪化。难保该夷不再来侵犯。著常清随时加意严防。毋稍疏忽。内附之哈萨克、布鲁特等、仍著随时奖励。以坚其心。其余部落。有首鼠两端者。亦当加意严防。铁色克如知悔惧。即当设法确探。招令内附。以散俄人党与。巴哈善将伪称说和猝伤我兵之夷人。轰毙七人。旋将该夷余众。驱逐出卡。并未尽数歼灭。以防俄人诬我劫夺。用意亦颇周密。在防兵丁。确守纪律。并不越营往掠该夷辎重。而出队辄挫凶锋。自应加以鼓励。著常清查明出力之官弁兵勇。奏请奖励。至俄夷于分界一事。蓄意侵占。所议单内。于索伦营地面。相距仅二十余里。势难相安。前已谕令常清、明绪、明谊、与该夷商酌让出数百里。并将内附之哈萨克、布鲁特、招徕抚辑。著仍遵前旨办理。伊犁自用兵以来。该夷颇有忌心。将来夷使前来分界时。难免不种种逞刁。明谊等自当刚柔互用。相机妥办。毋令决裂。常清仍当督饬防边将士。严密备御。毋为所乘。常清拟令明谊会同该使臣。前赴伊犁商办一切。恐该使臣未肯前往。该将军现就山川形势。道里远近。绘图贴说。咨送总理各国事务衙门、并明绪、明谊等。本日已谕令总理各国事务衙门酌办矣。并著明谊、明绪、俟俄使到塔时。按照送到地图。详晰定议。速行办结。前据平瑞奏、陕甘驿路梗塞。摺报阻滞。拟改道由蒙古台站行走。已谕令兵部理藩院转传各该处一体照办。并著乌里雅苏台将军、咨行伊犁塔尔巴哈台叶尔羌各参赞大臣、及所属各城。嗣后奏报。均改由乌里雅苏台科布多所属蒙古台站。递至张家口转递进京。常清、明谊等、嗣后奏报。即著遵照前旨。改道递送。并著转行知照各城。一体办理。以期迅速。将此由六百里各谕令知之。　　

○又谕、常清奏、请饬陕甘总督将应行补制军械等件。迅解伊犁备用等语。伊犁上年回务稍定。又值俄夷犯卡。所用军火等件。或动用官项。或出自捐办。种种苦情。实属一时权宜之计。现届办理善后。亟应设法筹解。以济要需。著熙麟接奉此旨后。即将从前应行补制军械等项。赶紧派员解赴伊犁。以重边防而资应用。将此由五百里谕令知之。　　

○以正蓝旗汉军副都统穆隆阿署正蓝旗护军统领。　　

○赏头等侍卫阿隆阿副都统衔。为伊犁领队大臣。　　

○补铸浙江台州协副将、河南夏邑县知县、各关防印信。从署总督徐宗干、巡抚张之万请也。　　

○以江苏官军克复浙江嘉兴府城。赏提督程学启白玉翎管一支。白玉搬指一个。玉柄小刀一把。荷包一对。提督李助发一品封典。总兵官熊殿元、副将吴长庆、潘国扬、张家瑜、杨宏胜、张行科、参将左日昇、徐道奎、黄仕林、道员吴毓芬、巴图鲁名号。翰林院编修刘秉璋、都司万重暄等花翎。余加衔升叙开复有差。予阵亡参将赵三德等二十六员祭葬世职加等。　　

○以克复陕西盩厔县城。予提督姜玉顺遇缺提奏。赏总兵官邱时成、副将程兴烈、蒋万顺、参将刘均成、魏大全、巴图鲁名号。游击张友恭等花翎。余升叙有差。予阵亡协领穆腾额祭葬世职加等。　　

○予江西建昌阵亡六品军功吴定邦祭葬世职。如外委例。　　

○庚戌。谕议政王军机大臣等、讷钦奏、驰抵榆林。整队前进一摺。甯夏满城。被围日久。亟待援兵。讷钦现虽驰抵榆林。俟至定边探踪进剿。惟定边渡河三十里。即是灵州。该处回匪。众至数万。逆首马化漋贼巢。即在金积堡。灵州附近四面。俱为回逆占踞。非攻破灵州。不能进援甯夏。讷钦现拟派副将赵延烺作为向导。直指灵城。设法攻剿。所办尚合机宜。即著督率在事将弁。实力进攻。并于勇往之中。加以慎重。毋致轻进失利。第讷钦原带兵二千名。续调直晋兵各一千。为数无多。未经战阵。恐难深恃。该署提督前次奏拨马队五百名。业据多隆阿以无可抽拨覆奏。此时盩厔业已攻克。汉南发逆。全股东窜。陕省防务渐松。自可酌拨马队。前赴讷钦军营会剿。以厚兵力。著多隆阿妥筹调拨。毋分畛域。陕省回匪。自多隆阿督兵痛剿。次第削平。其汧陇余氛。有曹克忠等军分兵埽荡。不难克日蒇事。而甘肃自回匪起事后。地方官狃于议抚。遂至贼氛日炽。到处蔓延。若非威望素著之大臣。统兵进剿。大张挞伐。不足以埽群丑而靖边陲。本日已明降谕旨。命多隆阿督办陕甘军务矣。该大臣务当统筹兼顾。俾陕甘两省。迅就肃清。用副委任。讷钦所部各军。并陕甘带兵各员。均归多隆阿节制。以一事权。讷钦现督兵进攻灵州。其雷正绾一军。应由何路进取会合攻剿之处。著多隆阿酌量调派。讷钦所部恐无得力之将。多隆阿如能拣派数员前往。于大局必更有益。多隆阿伤病。近日是否渐就痊愈。日深廑系。刘蓉计已抵省。陕西防剿事宜。该抚所部各营。足敷分布。著随时与多隆阿妥筹办理。多隆阿马队分拨讷钦后。如兵力不敷。即著刘蓉将所部之兵。分拨多隆阿若干。以资助剿。讷钦摺内所称。续调晋兵千名口粮。应否仍照晋省防兵之例支发。抑照直隶徵兵口粮给支。并赵延烺所统兵勇三千月饷。应由何省筹拨之处。请旨遵行等语。著户部妥速议奏。将此由六百里各谕令知之。　　

○以詹事府詹事朱兰充日讲起居注官。右春坊右中允邵亨豫署日讲起居注官。　　

○命钦差大臣西安将军多隆阿督办陕西甘肃两省军务。　　


大清穆宗继天开运受中居正保大定功圣智诚孝信敏恭宽毅皇帝实录卷之九十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修
  </div>
  <div class="pagination">
   <a href="清实录同治朝实录_page149.html">
    上一页
   </a>
   <span>
    ...
   </span>
   <a href="清实录同治朝实录_page145.html">
    145
   </a>
   <a href="清实录同治朝实录_page146.html">
    146
   </a>
   <a href="清实录同治朝实录_page147.html">
    147
   </a>
   <a href="清实录同治朝实录_page148.html">
    148
   </a>
   <a href="清实录同治朝实录_page149.html">
    149
   </a>
   <span class="current-page">
    150
   </span>
   <a href="清实录同治朝实录_page151.html">
    151
   </a>
   <a href="清实录同治朝实录_page152.html">
    152
   </a>
   <a href="清实录同治朝实录_page153.html">
    153
   </a>
   <a href="清实录同治朝实录_page154.html">
    154
   </a>
   <a href="清实录同治朝实录_page155.html">
    155
   </a>
   <span>
    ...
   </span>
   <a href="清实录同治朝实录_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
