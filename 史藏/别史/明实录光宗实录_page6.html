<!DOCTYPE html>
<html>
<head>
    <meta charset="UTF-8">
    <title>明实录光宗实录 - 第 6 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录光宗实录 - 第 6 页/共 12 页</h1>
    <div class="content">　　○己巳  谕刑部速审释放狱囚  恩诏内有放赦矜疑罪犯一款久未审释至是特  谕速行之
　　○工部侍郎王永光请蠲浙福直三省织造羡余其已扣者准作未完叚价给织  上曰岁造叚疋系赏夷正供应上紧织造解进其羡余银两亦照旧供进以济急需不必再渎已复请将三运叚疋一概暂停二运未完儧织解运若羡余原非成例今宜尽豁以复旧章得  旨仍着抚按官将二运上紧织造三运陆续解进料价户工二部从常议处羡余银两照数一并解进
　　○太常寺少卿姚宗文疏请修  郊祀礼仪言  皇上乘乾初御冬至在即履郊祀  帝正在厥初惟是二十年来  先帝深宫静摄  南郊罕御遣官代行习为故事礼乐颓坏坛壝倾圯皆非制作之始大典攸关宜先期整理一整圜丘  上帝所临也一缉斋宫  皇上所居也一饬器皿祭品所需也一修乐具奏亨所陈也一新袍服乐舞诸人所服以骏奔者也一洁牺甡养房  圣驾亲临先期以省视者也务期坛宇一新品物胥具庶精诚上孚而灵贶无疆矣至  北郊  日月  社稷诸坛及  九陵之上皆宜节次按时修举章下工部
　　○虏犯甘肃官兵拒却之虏囚银定歹青合兵数万从哨马营扑边甘镇副总兵薛永寿凉镇营中军千总马永禄等协同堵截阵斩贼首七十余级乃退
　　○庚午遣官祭月夕坛是日遣恭顺侯吴汝胤代献时命分献侍郎刘一燝已入阁办事乃更命通政使姚思仁分献而陪祭者寥寥仅六人于是侍班监礼御史张泼等言  圣君嗣服之初宜申饬怠玩  上曰  郊庙大典以后陪祀官咸宜恪恭陪礼无故不到者其指名参奏
　　○礼部拟九月初四日上  大行皇帝尊谥册宝报可
　　○礼部进  孝端皇后尊谥议文曰久道化成光辅宪天之治柔仪顺应咸推配地之尊主阴教以淑家邦嗣徽音以垂宇宙恭惟  孝端皇后幽闲贞静诚一端庄沩汭钟祥绍虞廷而厘降洽阳毓秀嫓周室以作嫔惟德之行其仪不忒画修暮诵陈图备观省之资晏退早朝脱珥佐忧勤之治礼先蚕而献茧俭比葛覃祀玄鸟以进环慈同樛木迨深居静摄禁不闻声乃密讽婉规事多得请暨前星之启耀初九潜龙廑覆露以垂恩再三燕翼臣民袭祉华夷蒙庥方万岁以祝椒风胡一朝而歌薤露在  先帝情钟伉俪轸琴瑟之中睽肆吾  皇爱切瞻依奉杯棬而永慕当此鼎成之变聿隆涣号之班开大隧而珠襦玉匣皆藏崇  祢庙而藻冕袆衣并祔礼兼文至荣与哀并臣等俯竭管窥博稽舆论  孝端皇后尊谥宜天锡之曰  孝端贞恪庄惠仁明媲圣显天毓皇后拟长秋之令范云汉为章摹象月之余辉星辰动色播芳声于彤管扬节惠于丹旌奉  旨依拟  又拟上  圣母温肃端静纯懿皇太后尊谥议文曰祐命自天  九庙诞灵于玄穆含章启圣二羙蕴仪于黄中子贵之义宜彰人生之本斯一道咨前哲礼正初基恭惟  圣母温肃端静纯懿皇贵妃禀德承乾应符恢世匹
　　二妃而首贲独当秀异之钟迈  九御以荣跻遂寄神明之统书环协吉带韣迎祥秘殿恩勤育  皇躬而泰豫法庭训肃藻圣德以宏深当夫  龙邸方潜翟褕惟谨居盈以约愈切括囊无咎之思履顺于明弥增执玉不胜之惧用尧固元良于
　　宗子终开奠艰钜于  长君福国无量非独端贞内照裕配日之真明抑亦玄朗旁通著随时之大义壸模极备嘉名  宠锡于先皇  胤祚方隆显号崇追于  正位矧兹荣祔曷既永思宜遵  祖宗自仁自义之规用慰圣明如生如存之感臣等祗承孝达还阐  圣慈妇顺以孝为先必冠易名之首  毋仪以靖为盛用昭考行之衷既获佥同允垂  徽懿  圣母皇贵妃尊谥宜天锡之曰  孝靖温懿敬让贞慈参天胤圣皇太后妥灵  清庙祔宅  玄宫益笃庆于邦家永流光于图史依拟  兵科给事中杨涟疏陈  圣躬违和之繇保摄万安之法先是十二日诸臣见  天颜顿减不似  登极之初至十六日诸臣到宫问安旋奉有头目眩晕身体软弱不能动履之谕各相惊骇不知其故及十七日诸臣敬问  圣安因大选问内官以违豫之故因知外廷所传进御不节流言绝谬乃是崔文昇用药差误所致至是  上召见大臣亲奉  天语两夜未睡米粥日不多食困顿至此于是给事中杨涟言文昇不知医不宜以宗社托重之身妄为尝试如其知医则有余者泄之不足者补之其事明白易见以  皇上之日日万几茕茕哀痛精神耗费于法止宜清补文昇何投相反相代之剂然则外传流言必文昇藉口以盖其误药之奸耳既益  圣躬之疾又损  圣明之名且  皇上初用文昇一剂泄补倒置若此有心之误耶无心之误耶有心则虀粉不足赎或其无心一误宁堪再误臣念  皇上睡少食少此岂是大小诸臣安枕之时阁部大臣各宜寻诸臣中有知医者日于宫门前斋心候问同  钦召御医细细讲求药饵多方斟酌封付忠顺内官如法煎和以进至如文昇者宜发司礼监究问处分传示中外始知  圣躬不安全是药饵之误以解道路纷纷之口并祈皇上召  皇长子同众王子承  颜导喜于前以发天性之真和或又择一二通书史大义内臣时在左右诵说古  圣帝明王通快可喜之事以清  宸听  以醒脾神如此自获勿药之庆矣又臣接都督佥事郑餋性一本为恳乞  天恩收回封后  成命此一事也  祖宗典制难干  圣明当已有裁决第无上尊称告播中外必有其名今所称封者尊之以嫡母乎则于  大行皇后有碍尊之为生母乎则于本生  皇太后有碍或以往日之恩当酬耶今日之情难已耶当年主鬯未定实不闻调护之深心而此时
　　长君践阼尽无取于沾沾承奉之虚文矣总之  皇后非可以轻乞恩之名  天子无可以轻自卑之理宫嫔无可以妄自尊之事贵妃试思  圣母仁慈配天育圣辛苦劳劬垂四十春秋我  皇上孝思无极止能崇上此皇后二字之追尊如贵妃当年今日旧眷新恩已是隆厚无涯奈何又多生此必不可萌之妄念故餋性前日之请收  成命正所以善安其姑在  皇贵妃今后养老别宫省心回念凡见朝必须启请侍御无相搀越更所以善保全  先帝之明德于有终与殊恩于无已也有  旨所奏朕母  皇贵妃郑进封皇后朕遵  皇考遗嘱昨览都督佥事郑养性所奏收回封后成命以全体制特允所奏已辍旨不行外庭不得再行渎扰其御药房提督崔文昇已有旨  皇长子择用端人朕已知之
○刑科给事中魏应嘉疏刑赏治天下之大法而尤重于用兵乃罪弁李如柏李如桢丧师失地诡办幸脱此而不诛是谓无法乞立行逮系与杨  敕下法司鞫问明正典刑不然大吏骄蹇文武全躯兵＜扌嶲＞饷匮内患将至不报
　　○浙江道御史左光斗请赈辽东饥寒言今日辽东之患不在无银而在无用银之处何也辽自用兵以来米粟踊贵加以荒旱之余石米四两石粟二两其一石尚不及山东之四斗通计一百万之费分十五万之军每名约得六两于银不为不多而此六两籴米才一石五斗耳纵是富人未免抱金饿死为今之计急截漕粮二十万石乘汛之便运至彼处令河西与河东一体分派本色各三斗仍量加其折色俟来春耕作有获再行区处此今日救荒第一急着也顷岁征调各兵皆以春夏起程夏秋过节匪惟无坚甲乃更无寸缕久戍客兵凉秋九月转盻隆冬饿死之余又将冻死臣愿陛下恻然轸念发帑二十万敕下户部令廉干司官作速置买花布星夜解赴辽东每军给布二疋花二斤一如岁底之给散京军者其赶骡赶车剥皮剥骨之役亦量加赈恤庶挟纩之惠适当授衣之期此又救寒第二之急着也  报
　　○阅视边务升太常寺少卿姚宗文顷兵部覆奴贼扑攻山城事以监军陈王庭与经略熊廷弼所报杀虏多寡互异请行再勘非法也据报贼以二千骑踵克山城城堡相望二十里许杀戮无噍类诸弁罪不容诛矣监军拟罪重者戴罪轻者罚治尚未尽厥辜何至以多少异同复行再勘说者谓六月十二日之失事也村屯一空焚杀甚惨主兵者不胜后虑借驳山城之案以成此番叙功之举则慷慨任事者岂宜出此臣往日出关阅其兵马不训练将领不部署人心不附戢至工作之无时而已刑威之有时而穷废群策之不足以图大功恃独贤之不足以成大事故阅视之役不行荐举诚不敢上欺君父也如经臣能憬然悟翻然改图则桑榆可收奚必纷纷于此如不争胜败而争损失之多寡恐开将领隐匿之门而重辽阳以日割月削之祸也下该部再议宗文奉
○命阅视多草率了事廷弼言其惟赋诗饮酒遂彼此不协议者两病之
　　○谕礼部选侍李氏侍朕谨慎勤劳  皇长子  生母薨逝后奉
　　先帝旨委托抚育慈爱视如亲子厥功懋焉着封为皇贵妃尔部速具仪闻
　　○荫原任兵部侍郎刘畿孙刘锡潢送监读书
　　○礼部请相度  恭静端懿温惠郭元妃坟园并仪  恭和章懿才人王氏祔葬事宜有  旨王才人祔葬从容详议具奏已工部侍郎王永光＜锍-釒＞言  昭肃恭和章懿才人王氏安厝事宜奉先帝祔葬  郭妃坟园之  旨今臣等会同内外诸臣相度  元妃坟园规模颇隘又钦天监称阴阳忌讳宜听礼臣请  旨改卜吉壤非敢轻议  上曰王才人已有旨从容再议
　○惜薪司题柴炭缺乏奉旨下工部着作速补派
　　○谕礼部选侍傅氏侍朕勤敏效劳有年曾诞育皇第六女皇七女着封妃其拟号以闻
　　○荣王助饷一千两奉  旨览王奏捐资助饷足见体国之诚忠义可尚银着该部查收
　　○荫故都御史宋仕男宋开春入监读书
　　○以四川巡抚都察院副都御史饶景晖考满荫子饶元霖送监读书
　　○辛未  上疾弥留  召大学士方从哲刘一燝韩爌及英国公张惟贤尚书周嘉谟李汝华孙如游黄嘉善黄克缵左都御史张问达给事中范济世杨涟御史顾慥于  乾清宫  上御东暖阁倚榻凭几  今上侍立诸臣问  安毕  上命诸臣前降色连  谕云  朕见卿等甚喜又云朕在东宫感寒症调理未痊值  皇考妣相继大丧典礼殷繁悲伤劳苦朕不进药已两旬余卿等大臣勿听小臣言  今上承旨再申前谕  上又谕册封  皇贵妃礼臣言  二后封谥  东宫册立诸典礼当次第行诸臣叩头退先是给事中杨涟疏陈保摄参论内监崔文昇医药之误故  召见部院吏科河南道外特及涟因论及此云
　　○刑部审赦矜疑囚梁国臣等七十五人得  旨矜疑者充军应照原议及应议减者俱依拟
　　○又奏放赦轻罪并监禁日久等犯凡五百四十一人
　　○直隶巡按萧毅中劾罢大同新任副总兵管分守中军参将事杨镇以右卫夏秋分防事重卜素诸郡且拥帐临边镇病不堪任也部覆从之
　　○御史王安舜疏陈餋身六要一曰餋心  皇上万御当前何欲不遂第恐欲动情胜而元精或逗惟愿颐餋此心缔观欲萌从何恣肆而当念消磨则情窦不开心神自清矣一曰养气
　　皇上清明在躬何神不鬯但恐片念纷扰而元气索惟愿静观胎息之微即生身立命之本而弗雕斲以伤其根则气一所动祥和可召也一曰守中
　　皇上体中履正何念或倚但恐太过不及之间旁逸者多伏愿默守此中不令外驰则喜怒哀乐即为中和位育之应矣一曰慎独
　　皇上凝神涤虑何时不慎但恐居燕闲之顷而媟亵生伏愿独知之地研审其几则戒惧慎独即心广体胖之理矣一曰主敬皇上执玉在躬何虑不敬然稍或屑越人且窥其微伏愿以敬作所则怠豫无自而起此恭已之心法也一曰主静
　　皇上斋居静摄何虑过动然稍示意向人且乘其几伏愿毋摇其精则烦躁无自而生此大虗之心体也伏愿留神省览不报
　　○户部议截漕覆督饷御史万崇德＜锍-釒＞辽东一岁大约用本色米豆二百余万合截漕召买淮安天津山东真保永冀等处已分任其十之七八据新饷司呈称派买于辽者仅六十万石而不为旱魃为虐饥馑洊至据饷臣咨应照将原派之数酌议截漕及关内召买二项以为补足其原派辽米二十五万石今除天津截漕二十万五千石为明春运计外再截漕二十万其原派辽豆三十五万石今改于真保各处派豆二十五万石外再增买豆二十五万今以米言之截漕二十万而原派数所少者亦仅五万石今合以所少米之五万听饷臣临时以上纳事例召买内再为酌处乞
敕内外任事诸臣虚衷共济无为争执推诿以救辽左目前之厄奉  旨截漕及召买米豆俱依议内外诸臣俱要同心共济无得争执推诿致误军机
　　大明光宗贞皇帝实录卷之七
大明光宗贞皇帝实录卷之八
　　壬申礼部议上
　　大行皇帝尊谥册宝礼仪一万历四十八年九月初十日辰时恭上  尊谥一前期三日太常寺官奏致斋仍遣官致祭
　　天地  宗庙  社稷至日行祭告礼用祝文香帛果酒脯醢如常仪一前期一日司礼监设  册案  宝案于  大行皇帝几筵前左右仍置  册舆  宝舆  香亭于文华门捧  册宝各置舆中一是日  上缞服祭告  大行皇帝几筵前陈设祭品如常仪祭毕  上御文华殿百官暂免朝参司礼监官举
　　册宝舆外导驾官导  上随舆后降阶升辂外导驾官退百官素冠服腰绖先于金水桥南背北面立俟  册宝舆将至百官跪  册宝舆过毕兴皆随至思善门外北向立内导引官导  上至  乾清门外降辂  册宝繇中门进至  几筵殿前丹陛上导引官导  上繇左门入进丹墀内赞官唱执事官各司其事导引官导  上至丹陛上拜位捧册宝官于册宝舆内捧  册宝繇殿中门入至几筵殿前左右北向立内赞奏四拜礼  瑞王  惠王  桂王  皇五弟陪拜司礼监官传示在外鸿胪寺官赞百官皆四拜导引官导  上繇殿左门入行至  几筵前奏跪内赞奏进  册捧  册官奉  册跪进于  上右  上受  册献毕以册授捧册官置于册案奏进  宝捧宝官以  宝跪进于  上左  上授  宝献毕以宝授捧  宝官置于宝案奏宣  册宣  册官诣案取  册跪于  上右宣讫仍置于案奏宣  宝宣  宝官诣案取  宝跪于  上左宣讫仍置于案奏俯伏兴平身传赞百官同奏复位导引官导  上繇左门出至拜位奏四拜传赞官百官同导引官导  上至  几筵前奏初献礼奏跪传赞百官皆跪奏献帛奏献酒赞读毕奏亚献礼奏献酒奏终献礼奏献酒奏俯伏兴平身传赞百官俯伏兴平身奏复位导引官导  上繇殿左门出至拜位奏四拜传赞百官同祭毕导引官导  上繇殿左门入至  几筵前司礼监官捧  册宝奉安讫  上行叩头礼内赞奏礼毕传赞礼毕百官退十一日颁  尊谥诏先期鸿胪寺设  诏案于  文华殿门内东锦衣卫设伞盖于  文华殿前至日早百官各具素服乌纱帽黑角带于承天门外伺候  上御文华殿后具黑翼善冠白素袍黑犀带执事官先行五拜三叩头礼鸿胪寺官奏请升后殿导驾官导  上御文华殿鸣鞭讫序班官举  诏案于殿中翰林院官捧  诏立于左鸣赞唱  颁诏翰林院官以  诏授礼部官授  诏置于案序班举案繇殿左门出锦衣卫用伞盖迎至承天门上百官入班鸣赞唱四拜称有制唱跪开读讫再行四拜礼鸿胪寺传奏礼毕百官退  诏书迎至礼部授使者颁行天下
　　○命大学士刘一燝韩爌同知  经筵日讲  制诰  玉牒
　　○升少詹事李腾芳为礼部右侍郎兼翰林院学士掌院士左庶子郑以伟升少詹事兼林院侍读学士协理府事教习庶吉士
　　○以詹事府少詹事孟时芳同原任礼部侍郎顾秉谦纂修玉牒
○以右庶子钱象坤为詹事府少詹事兼翰林院侍读学士
○兵部覆酉阳土司冉跃龙向以援辽调兵四千令之亲统赴援加指挥佥事新衔而中途托疾其子领兵出关逃亡几及四百故巡抚饶景晖题参示罚宜追夺新衔勒限补足原调兵数以伸法纪从之
　　○御史左光斗请纪录屯田劝课等官令甲屯田御史辖北直隶及河南山东地方徵子粒济边而山东一省所开多额粮田土故有留以补额粮之议时以开垦数多当行激劝故光斗会同抚按举按察使景昉等州县官项良梓等总兵指挥官姜弼等巡行劝课有劳应咨送吏兵二部纪录其徵银事宜悉照原题拟行下部
　　○都给事中范济世御史顾慥疏请矜宥言官以广延纳救周朝瑞也不报
　　○革狭西西安府永丰仓副使二员从巡抚李启元奏裁冗员也
　　○升湖广右布政使庄懋华为左布政
○以原任狭西按察使张以谦降补湖广布政使司右参政
　　○升四川按察使周著为本省右布政使
　　○狭西右参政洪世俊为福建按察使
　　○升太常寺少卿王德完为都察院左佥都御史
　　○命太常寺少卿官应震掌四夷馆印信给事中薛凤翔掌户科暴谦贞掌礼科惠世扬掌工科印信
　　○巡抚山东都御史王在晋疏陈贮蓄及久湮水利在晋以时弊多端蓄贮不广及水利久塞应通行清理故而疏议之
　　○巡抚狭西李起文题流贼渠首设法擒执众恨已雪事下兵部
　　○巡按直隶监察御屯田御史萧毅中疏请开荒地以佐屯政下户部
　　○癸酉祭
　　○历代帝王遣保定侯梁世勋阳武侯薛濂东宁伯焦梦熊兵部尚书黄嘉善工部侍郎王永光各行礼
○谕九月初九日册立  东宫
　　○以  登极翼赞恩加大学士方从哲少保改户部尚书进兼武英殿赐银一百两坐蟒一袭
　　○初  上以东宫侍班讲读效有勤劳下加恩示酬之  旨至是阁臣从哲等查各官履历开列进  览  上曰各官见任在籍者优擢起用其故者优恤录荫以示朕念讲幄旧臣之意盖  东宫侍从讲读等官弘治十年叙劳事例载东宫会典年劳已及三年者荫一子中书舍人习字出身未及三年者荫一子入监读书而
　　○累朝御极之初侍班各官见任者升擢其召用优恤皆出  特恩原无定例  上于旧臣笃念不忘故随其供事久近效劳浅深皆得分别叙录中有未曾效劳一日者亦概及焉内阁查题侍班官范谦李廷机曾朝节叶向高范醇敬周应宾唐文献刘一燝韩爌讲读官唐文献焦竑邹德溥郭正域全天叙萧云举方从哲袁宗道吴道南刘曰宁冯有经董其昌黄辉杨道宾黄汝良庄天合王图赵师圣张邦纪公鼐龚三益薛三省杨守勤侍书官范可＜忄受＞茅闻诗罗万英郑崇光奉  旨下部
　　○定陵开隧道遣侍郎王永光行礼
○礼部覆覃恩之典一应外官内转尚未到任京官外转尚未离任与行人司务国子监八品等官俱照新任职衔给与诰命至有转自南曹而适以九年考满入都者并赐  俞允从之
○直隶提学御史虚谦言今日士习横肆繇教官之训不严有司之体不振教官朘削脩脯厌饱溪壑者提学当亟行斥逐至有司职任提调不宜以保留保升刻录立碑借资亵体近辽饷事例至廪生纳级俊秀纳附俱应停止户部奏援辽事例内纳级级贡纳附欲行者暂议救时之权欲止者特严持世之经参酌众论以政体论辽事虽急自应别计三款所宜急罢至明经纳京官之说总属贿进亦宜并停从之
　　○礼部题奉  圣谕选侍李氏进封皇贵妃业行钦天监选日昨又面承  天语自当仰体速行但前  谕上  孝端显皇后  孝靖皇太后尊谥加封  恭靖郭元妃  昭肃王才人为皇后皆未经告竣以先后次序酌之宜俟四大礼行后方可议及而给事中李若圭亦以缓封请不报时钦天监已择九月初六日矣
　　○吏科给事中范济世上惩贪＜锍-釒＞言近法度废坠其病根在藉口怜才使吞舟漏网如郑之范以贪令及于宽政迨守开原复卖放军士致陷重城贪人见利不惜人命不惜国家臣读律至官吏受财枉法赃至八十贯遣戍故勘平人致死者斩今之求多者太约乡科岁贡耳一犯甲科二字监司已预为之地即赃私狼狈仅仅于降调彼何惮而不恣肆臣请自今已后有御史参人赃至五百两者或打死人至五命者本下科臣抄参吏部行巡按御史提问
　　○巡按直隶御史倪应眷疏言国家边储取资盐筴而长芦实居其一通湾又芦盐贸易之一都会也  皇上诏罢通湾等税芦商若出汤火乃有左军都督府成国公朱纯臣戚畹指挥使钱赈民者张挂告示复立店税每引进店出店巧立抽银名色各差官索取较之更苦夫通湾上下各有隙地隶于广和店为监税隶于勋戚为店租名虽异而病商则一今罢两税监增两税官每引一钱八分有奇万引一千八百有奇括取莫算朘削何堪钻投税棍除臣一面缉拏外乞将通湾隙地给商堆盐永不起租仍  敕下该部著为令未报
　　○右谕德张鼐疏请调民力以裨边计言自辽左用兵竭天下而供一方兵无了局民无息期以臣使事目击畿南八府徵调络绎饮食若流百屋昼惊驿夫夜窜则有援兵之苦兵符火速派户佥丁募卒在逃里牌连坐则一募兵之苦荷戈忍饥忍饥亡命山谷彷徨无归弯弓啸聚则有逃兵之苦徵牛徵车角□羊夫角□羊匠惨同谪戍痛切剥肤则有奔命之苦而又出山海关外其萧条风景便同鬼方塞草连天膏腴芜秽北山南海一望丘墟民安有田土官牌夜呼使事如织防护迎送酒浆供传民安有暇日鞭驴驾牛循环往来间关刍挽顷刻靡停民安有剩力强军设防弱军赶运大户供办小户贴钱民安有藏蓄城堡鸡犬无声亭障村烟断绝彼河西救其死不暇而安能济河东臣以为畿南河西之民不可不赈恤也赈恤之法莫大于垦荒田而广开种  皇上诚捐数十万金以赈畿南八郡河西一带而劝之耕彼小民牛种有本雇募有人东作有时各肆力南亩不半年而禾黍成熟人人饱暖此亦辽东持久用兵之长计也臣考古今屯田事亦备矣夫募兵屯田塞下晁错第一策也游食之人募而战则散募而耕则聚矣列队而界以深沟使耕者有所恃而守者亦借以宿饱此充国所以制金城也建置田官而专责其事如魏用枣祗为都尉故事则官有专司而事易成又一法也择将而屯如宋纳所言选诸将中智勇略数人分屯所领卫兵耕作而兼训练是又一法也拣兵而屯如叶盛所言谪卒戍不任战事者俾事耕稼蠲除子粒而屯如胡世宁所奏凡抛荒空地不拘军民土客尽力开垦永不起科是又一法也免罪而屯如韩仲华出赃罪吏九百九十人给耜牛耕而岁收粟以省度支钱又一法也赐官级而屯如秦人以力耕受爵汉人以力田赐帛但能多垦田几百亩者即授之以官而赏赉之又一法也臣观左之费用如大海中外之运输如逝洩亦安有了期而得不为中国根本计哉若失经臣熊廷弼分兵屯练选将用人和睦行阵爱惜军士扼吭捣虚出奇制敌亦望  皇上并于  玺书内责成之如汉宣帝劳问赵充国曰即如将军计虏当何时伏诛兵当何时得决此激励边臣之功令疏上下所司详议具奏  巡视仓场御史张新诏疏参户部监督仓政主事涂乔芳言乔芳受事以来出入不时狐鼠借丛班皂歇家车脚夫役无一不作圈套臣入仓查验见各解户皆奔诉环泣为之痛心乞
○敕部查访将涂乔芳量行处分庶仓蠹一扫解役更生章下户部
　　○户部尚书李汝华疏请专设援辽事例覆河南巡抚李餋正之议也从之
　　○巡抚云南沈儆炌题滇省介在西南而丽江又在滇西北境接番达频年为患该府土官木增父子奋勇斩获黄毛达子五十二颗收降男子一千有奇并收卜花村鲁台寨安插降民认纳每年氂银八十一两零黑大麦二千二百梆具题入额请于知府上量加三品服色以旌其劳部覆从之
　　○吏部听选监生王应遴疏请修大统历先是钦天监所报日月交食时刻分数多舛  先帝谕礼臣酌议修改至是应遴上言历理当明二十事修历之法当饬四事章下礼部知之○飓风坏海运先是七月初海运船开洋至马头嘴夜闻海鸣龙斗黑云纠连运艘射激伤登属运船八十五只莱属船一十六只溧没粮四万四千九百石有奇于是巡按御史陈王庭请
　　○敕该部将山东明岁应运粮数从长酌处勘覆并查清溧失粮数米船从常及议恤溺死人数
　　○土星犯井宿东扇北第二星约相离二十分余土星在下
　　○起升原任提学副使吕邦耀为通政司右参议添注原任户科给事中为民丁懋逊为太仆寺少卿添注以国本事救李献可降级寻为民
　　○升南京光禄寺少卿添注赵拱极为南京太仆寺少卿添注
○以福建中路游击将军张邦纮为四川松潘东路游击将军
　　○甲戌  上再召见辅臣方从哲等十三员于  乾清宫诸臣问安毕  上仍谕册立皇贵妃从哲等对以册储原卜期宜移近蚤竣吉典以慰  圣怀  上因顾  今上谕曰卿等辅佐为尧舜又语及  寿宫辅臣以  皇考山陵工有次第对则自指云是朕寿宫诸臣言  圣寿无疆何遽及此  上仍谕要紧者再因问有鸿胪寺官进药何在辅臣奏鸿胪寺寺丞李可灼自云仙丹臣等未敢轻信  上即命中使传宣诸臣退出可灼至同进诊视具言病源及治法甚合  上喜命进药诸臣复出令李可灼与御医各官商确未决辅臣一燝言其乡两人同用此凡一损一益非万全药礼臣如游言此大有关系未可轻易乳妪至  上趣和药诸臣复入可灼调药进  上饮汤辄喘逆药进乃受喜称忠臣者再诸臣出宫门外俟少顷中使传圣体用药后暖润舒畅思进饮膳诸臣欢跃而退可灼及御医各官留时日已午比申末可灼出辅臣邀询之可灼言  上恐药力歇欲再进一丸诸医言不宜骤传趣益急因再进讫辅臣亟问药后何状云  圣躬传安如前先是可灼来阁门言有仙丹欲具本进辅臣出所具问安揭中有进药宜慎及不效伤害等语遂谕之去是日早辅臣恭视写篆  大行皇帝册宝两内监在云有鸿胪官李某在思善门具本进药辅臣应以难信俄蒙  召见盖灼时从诸医往来思善门中使遍闻以达于  上其传奏姓名莫可得而问是日仍以问安  赐诸臣银币烧割可灼与焉次日五鼓内  宣召急诸臣趣进而  龙驭以卯刻上宾矣盖九月一日也  越三日戊寅颁  遗诏曰朕以眇躬嗣登大宝夙夜祗惧罔敢宁居于凡用人行政遵奉  皇考遗命力疾举行哀劳交瘁奄至弥留定数莫移考终何憾但念朕绍承洪绪茕疚方新志业未就所期缵述端属后贤  皇长子茂质英姿克荷神器宜早嗣皇帝位其守  祖宗彝宪亲贤勤学立政安民朝讲一遵典制冠婚择吉早行出入起居倍宜兢慎左右侍御务近端良内外文武百官执事之臣同心协赞永保基图朕从  皇考在天之灵陟降鉴观于志毕矣丧礼依旧制以日易月二十七日释服毋禁民间音乐嫁娶宗室亲郡王藩屏重寄不可辄离封城督抚镇守都布按三司官员地方攸系不许擅离职役闻丧之日止于本处哭临三日进香遣官代行卫所府州县土官俱免进香诏谕中外咸使闻知
　　○上在位一月寿三十九年十月上  尊号曰崇天契道英睿恭纯宪文景武渊仁懿孝贞皇帝庙号  光宗天启元年九月初四日葬庆陵史臣曰自古帝皇仁心仁闻洽于天下未有不须久道而后成者必世后仁圣人言之矣乃  光宗贞皇帝在位仅三旬升遐之日深山穷谷莫不奔走悲号何  圣化之神感孚若是速也盖  帝睿质夙成蚤亲师传  养德青宫已洞悉四海之难艰故当  神皇晏驾时  遗诏未颁德音据播  大宝初嗣仁政沛施捐朽蠹而九塞饱腾撤狐蟊而廛劝动政地广股肱之助谏垣充耳目之司黄发并升于公庭白驹不滞于空谷至于虚怀延接一月而三  召臣工锐意图几浃旬而两蠲而税额德意独行独断爕理莫施其功威权自揽自综执□月御不参其柄铄乎盛矣旷千古而仅见者也乃其尤难者以何思何虑之天处若危若疑之地  冲龄出讲已历艰辛而容色温然动止泰然内庭有菀枯之形若勿知也者外庭有羽翼之激若勿闻也者即  册立寻常事耳时而举棋时而反汗大臣去小臣谴宜何如动于耳目者而  帝也有夔夔无栗栗潜之又潜巧伺者不能窥善孽者不能中福藩就国恸哭抱持张差发难
　　帝侍  神皇左右亲传睿旨晓谕百官群嚣遂息所全实多  登极后即遵  遗命进封  皇贵妃廷臣力争竟不忍夺以戚畹哀请而后止毫不芥蒂于前事也此即虞舜大孝何以加兹以舜之孝扩尧之仁然则  帝之所以感动人心又自有在而非仅仅更张注措之迹者矣夫官天下者寿在令名家天下者寿在长世  神皇即不豫何难四十日留也使  帝之出震未及而干蛊莫施天下之事将不可知然则我  国家亿万年无疆之祚皆  帝四十日之所延也  帝之功德又岂但在普天之思慕已哉  天眷  宗社不虗也
大明光宗贞皇帝实录序
　　据广本补
　　朕闻唐虞之迹纪于典谟文武之政布在方册所以昭垂百代启佑后人夐乎尚矣我
　　二祖
　　列宗创守同道著令史官簪笔丹陛一言一动大书特书暨乎因革钜典臣下章奏莫不综而载之以备一朝之史今所藏实录
　　圣德神功大较可睹已维我皇考光宗贞皇帝聪明天纵岐嶷夙成出阁蚤近乎师儒讲读不废乎寒暑青宫养德为日弥深闾阎之疾苦既所周知边塞之艰危靡不洞悉
　　神皇厌代宝位初登凡前此未沛之屯膏久郁之士气一皆遵奉遗诏涣发推行德音始播海内欣然相庆为不世出之
圣主也惟是天性笃孝哀怛摧伤万几丛于裁决三礼瘁于躬亲金縢无圭璧之祈灵药寡瞑眩之效才及匝月而
龙驭遽上昇矣朕痛音容之莫追念盛美之当述爰命儒臣分曹纂辑勒为实录卷凡有十起万历十年命哲之初讫泰昌元年鼎成之后其间事关国本情系宫闱长幼之谕蚤明豫建之期屡易乃
　　皇考处危疑而愈定遭震撼而不惊外庭有拥护羽翼之形渊衷无芥蒂将  之迹神化嘿运窥伺潜消及兹三旬之御宇永奠万禩之丕基虽日不暇给规模宏远矣至于凭几遗言实冀二三臣僚辅予为尧舜之主朕惟尧舜之道不外孝弟如我
　　皇考之事
　　神祖处天伦之际孝弟之道已通神明其他撤矿税发内帑起废臣释重系即如天好生何以加兹而且调燮备于股肱聪明广于耳目刍荛之言毕采章疏之答如流较之畴咨辟门稽众舍已允若合符然则为尧为舜道岂在于他求亦步亦趋事不烦夫远慕朕所为披阅终始弥切羔□火墙之思循省芳徽益增堂构之感者矣于戏帝典皇猷并垂蓍蔡文谟武烈敢后觐扬凡我孙子其尚鉴兹成宪永率循于无愆奉若河图期绎于勿替庶
　　列圣之绪益光而国家灵长之运千万年未艾于
　　皇考之遗命亦克副哉谨序
　　天启三年六月十五日
进实录表
　　据广本补
　　后军都督府事少师兼太子太师英国公张维贤等诚惶诚恐稽首顿首上言伏以骏烈昭垂开万年之景祚鸿编纪述备一代之彝章维神化浃乎垓埏宜声光被于天壤永言懿铄未罄揄扬恭惟
</div>
    <div class="pagination">
<a href="明实录光宗实录_page5.html">上一页</a><a href="明实录光宗实录.html">1</a><a href="明实录光宗实录_page2.html">2</a><a href="明实录光宗实录_page3.html">3</a><a href="明实录光宗实录_page4.html">4</a><a href="明实录光宗实录_page5.html">5</a><span class="current-page">6</span><a href="明实录光宗实录_page7.html">7</a><a href="明实录光宗实录_page8.html">8</a><a href="明实录光宗实录_page9.html">9</a><a href="明实录光宗实录_page10.html">10</a><a href="明实录光宗实录_page11.html">11</a><span>...</span><a href="明实录光宗实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
