<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 88 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 88 页/共 216 页
  </h1>
  <div class="content">
   用之有甚难者。彼司道府等官。有一等奸巧之人。督抚有所委托。稍涉繁难。谓非分内所应办。即逡巡退缩。似此怀奸诡避。而反沽不阿謀上司之名。此人之不能为督抚用者也。有一种好事之人。不安本分。惟所欲为。如遇无能之督抚。则事无大小。任其簸弄。督抚为所把持而不能自主。如遇有为之督抚。则巧窥意指。百计投合。督抚不觉入其彀中。一任逞其私智。此又督抚之用非其人者也。顾为督抚者。势不能不于所属之司道府、寄耳目。委腹心。必将遴选其能任事者而委任焉。人见其于稠人之中、专任一二人。则指为钻营奔竞。甚至媒糵其短。以为怙势作威、揽权纳贿。必致损败督抚之声名。此等皆非公恕之论也。且其人既为督抚所信任。自当不取悦于同官。不徇庇乎下属。锐意孤行。无所顾惜。其心有何揽权怙势之可言哉。论者不察其心。从而媒糵之。抑何不恕之甚乎。朕以为人之行事、所辨在公私是非之间而已。向令此一二专任之司道府官。果能秉公持正。实心办理地方之事。不特督抚资其赞助。朕亦且嘉赖焉。要之用人有专任一二人者。亦事势有所不得已焉耳。设使各省司道府等官、皆殚其宣力分猷之实。则督抚何乐而不多用也。亦犹在廷诸大臣、人人公忠体国。则皆朕之股肱心膂。朕求之而不可得者。又何取乎一二人之专任哉。但知人则哲。惟帝其难之。彼为督抚者。因属员中不能尽得其人而用之。乃不得已而以耳目腹心、专付之于一二人。或有择之不精。用之不慎。所托非人。稍有所觉。即当警省改悔。不可袒护饰非。则无过矣。朕实深悉直省督抚用人之委曲。复洞鉴直省司道府各官种种情伪。为此谆切晓谕。俾各警惕猛省。直省督抚、务须仰体朕意。将属员时加体察。勿为宵小欺蒙。朕自有远照。断不使若辈少有遁情。夫天下上智下愚之人无几。惟中材可与为善、可与为不善者居多。尚其敬听朕训。共勉为秉公持正、实心办事之人。下不愧州县之表率。上以不负督抚任用者、不负朝廷。则吏治烝烝日上。措天下于郅隆。不亦美与　　

○命内务府总管。步军统领。巡视五城御史。严查内务府、及诸王贝勒等门下、放出为民之太监。发回原籍　　

○二等精奇尼哈番刘俊杰、缘事革退。以原立官刘良佐之孙常住、袭职　　

○壬午。谕议政王大臣等。安西新设重镇。其兵马钱粮、系按季赴兰州支领。但边陲重地。恐有一时需用之处。朕意欲拨银数万两、交与安西总兵官存贮备用。哈密、亦著存贮数千两。傥有需用。准该镇一面奏闻。一面动用。尔等会同定议具奏。寻议、安西兵马钱粮。酌拨银四万两、交贮该镇。其哈密遇有需用。亦于此项内拨给。得上□日、著于四万两之外。再拨银二万两、以备兵丁平时通融之用。不必具奏。仍于发饷时、照数扣除　　

○升一等侍卫纳秦、为奉天副都统。宁古塔副都统阿岱、缘事降调。升二等侍卫常德、为宁古塔副都统　　

○甲申。以署兵部尚书黄国材、办理刑部尚书事。工部左侍郎鄂尔奇、协办刑部事务　　

○予故南澳总兵官聂国翰、祭一次　　

大清世宗敬天昌运建中表正文武英明宽仁信毅大孝至诚宪皇帝实录卷之五十七




大清世宗敬天昌运建中表正文武英明宽仁信毅大孝至诚宪皇帝实录卷之五十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。六月。丙戌朔。谕内阁。近有不法匪类、造作讹言。一人煽惑。众口喧腾。以致人心惊惶。良民受累。如京城之讹传挑选秀女赐西洋人。浙江之讹传海宁屠城。此必奸恶之徒。不肯改过迁善。怨朕约束惩治甚严。故肆其鬼蜮之伎俩。摇惑众心。以希朕之畏而中止。此则大误矣。朕非庸懦无能主也。如京城造言之人。现在拏获。按律治罪。惟是百姓等、一闻浮言。遂尔仓皇失措。皆由平日不知朕之存心。故易为所动。在奸民固罪不容诛。而小民无识。亦殊觉愚而可悯也。朕自临御以来。日夕忧勤。惟以爱民为念。凡所行之政。所发之令。无一不准乎天理。体乎人情。多方筹画。委曲周详。爱我百姓。实怀父母保赤之心。恩勤恻怛。出于至诚。若有一毫不便于民。立即措置得宜。务使安居乐业。无一夫不获其所。故地方一有不肖官员。不法奸民。定加惩治。盖恐奸邪一日不去。良善一日不安。且亦欲令奸邪改过自新。同归于善。此一片真诚爱民之苦心。上苍后土圣祖在天之灵鉴之。凡我赤子。宜无不昭然共见。假如偶有传闻。其事若不合乎天理人情。即应度理揆情。以为此断非我主上所行者。果如此深信不疑。纵使无稽之言。百端传播。亦付之不听。而消归乌有矣。浙江风俗。向来浇薄。士子不守礼教。势豪欺压乡闾。恣意横行。罔知国法。不得不严加整饬。使恶党潜踪。愚民安堵。此更朕保护浙人之举。并非弃之于化外。俟能改行率德之时。朕自仍沛恩膏也。总之奸恶之人。愍不畏死。谤国害民。法所不宥。嗣后该地方有司。务期密访严拏。立置重典。凡尔远近良民。当共信朕断不肯为累民之事。一切浮言。彼此相戒勿听。则俯仰顺适。寤寐安舒。永无仓皇失所之虑。庶不负朕勤民保赤之心。而奸恶不法之辈。亦无所逞其伎俩矣。著将此发与五城顺天府、及各直省督抚、转行各州县。刊刻颁布。务期远乡僻壤。咸使闻知　　

○吏部议覆。贵州布政使祖秉圭条奏。外任各官。已犯黜革之条。自知功名不保。经营归计。不顾官箴。请嗣后督抚于题参后。即行摘印。遴员委署。查大计八法。及亏空钱粮。旧例出本后即行摘印。至于钱粮经徵经催。刑名承缉接缉。凡关系革职者。须详核分数。扣算限期。方可定议。况降调官员。或有加级纪录抵销。未便遽行摘印。得上□日、凡外任各官、有应行降调革职者。或奉朕特上□日留任。故该部议称未便遽行摘印。但祖秉圭所奏。亦切中情弊。不可不加防范。嗣后该督抚题参降调革职之员。即行摘印。委员署理。俟该部议覆。奉上□日定案之日。再行开缺。若有上□日宽免。仍准复任。永著为例　　

○河道总督齐苏勒、会同西安巡抚法敏、山西巡抚德明、署山东巡抚塞楞额、副总河嵇曾筠、河南巡抚田文镜、遵上□日查奏黄河澄清各省起止日期。陕西、山西、于雍正四年十二月初八九等日起。至五年正月十二三等日止。河南、于十二月初九日起。至五年正月初十日止。山东曹县、于十二月初九日起。至五年正月初十日止。单县、于十二月初九日微清。十六十七十八等日、澄清彻底。至二十二日以后复旧。江南、于十二月十六日起。至二十三日止。此见黄河澄清、自上而下也。再查河清于江南之桃源而止。十二月二十三日。桃源以上。迄于河南交界。始见浊流。自是而接壤之界。以渐复旧。最后山西、陕西、于正月十二三等日止。此见浊流复旧、自下而上也。计陕西清三十六日。山西清三十五日。河南清三十一日。山东单县清十四日。江南清七日。实为千年之嘉应。圣世之瑞徵。疏入。报闻　　

○署湖广总督福敏、参奏亏空社仓谷石各员。请分别议处。得上□日、社仓之设。所以预积贮而备缓急。朕御极以来。令各省举行。曾屡颁训谕。务俾民间踊跃乐输。量力储蓄。不可绳以官法。诚以官法相绳。则勉强催迫。转滋烦扰。惟期设法开导。使众乐从。不致一毫扰累。乃为尽善也。数年之内。各省督抚奉行最力者。惟湖广总督杨宗仁。今据福敏陆续盘查具奏前来。始知原报甚多。而现贮无几。此中情弊。想因不肖有司、侵蚀入已。或那移以掩其亏空。又或杨宗仁锐于举行。而各官迎合其意。虚报谷数。以少为多。均未可定。总之举行社仓之法。其中实有甚难者。我圣祖仁皇帝深知其难。是以李光地奏请而未允。张伯行暂行而即罢。此实事势使然也。以民间积贮言之。在富饶之家。自有蓄积。虽遇歉收。而无藉乎仓谷。则当输纳之时。往往退缩不前。至贫乏之家。仰给社仓。固为殷切。而每岁所收。仅供生计。又无余粟可纳。以备缓急。此责诸民者之难也。至于州县官、实心视百姓为一体者。岂可多得。今以常平之谷。为国家之公储。关系已身之考成。尚且侵欺那用。亏空累累。况民间之社仓。安能望其尽心经理。使之实贮以济用乎。朕之举行社仓。实因民生起见。又诸臣条奏。多言之凿凿。是以令各省酌量试行。以观其成效何如。并非责令一概施行也。湖广社仓亏缺之数。即交与福敏悉心清查。傥谷已如数交仓。而州县侵蚀那移。忍以百姓预备之需。充一已之私用者。著即于原侵那之州县名下。严追赔补。或民间原未交仓。或交仓之数、与原报之数、多寡不符者。若必欲令民间照数完纳。恐小民力有未敷。未免竭蹷。非朕曲体民隐之意。福敏办理此事。必须至公至当。方于吏治民生、两有裨益也。自古有治人。无治法。必有忠信乐善之良民。方可以主社仓之出入。必有清廉爱民之良吏。方可以任社仓之稽查。各省官民。果能实力奉行。而善全无弊。朕实嘉之。至于绳以官法。而好尚虚名。则有司奉行之不善。负朕本意矣　　

○丁亥。谕内阁。学政一官。所以化导士习。养育人材。职任甚重。近年以来。各省督学诸臣。颇能仰体朕心。祗遵朕训。矢公矢慎。杜绝苞苴。深可嘉奖。但向来学政。恣行贪劣。以国家兴贤造士之途。视为射利营私之地。此固本人之不肖。而亦大半由于提调官员赞成之也。其学政之秉心贪劣者。与提调官通同作弊。固不待言。而学政之可与为善、可与为恶者。提调官则引诱之。或挟制之。使不得全其操守。而于其中网取厚利。此提调官之恶习。而天下之所通知者也。学政原有关防。若提调官持正秉公。则学政必不能肆行无忌。学政果能公明廉洁。提调官更当敬礼而玉成之。岂可反导之为非乎。提调与学政、相为表里。嗣后学政声名不好。应将提调官一并议处。其如何定例之处。著九卿会议具奏。寻议、学臣考试。凡关防启闭。以及拆卷发案。俱经提调官之手。如有通同作弊者。应照贪官例、革职提问。如学臣私鬻名器。提调官防范不严。照溺职例革职。如有胥吏招摇受贿等弊。提调官不行访拏。别经发觉。照失察衙役犯赃例议处。傥学臣操守清廉。提调官反为引诱挟制者。准学臣即行指参。照贪官例治罪。从之　　

○戊子。户部议覆。前任四川巡抚马会伯疏言、楚民入川落业者。定例、令地方官给与印照验放。近有自湖广、福建、江西、广东来川者。竟无执照可验。穷民挈眷迁移。若勒令回籍。必致流离失所。任其接踵而来。又恐奸良混襍。伏乞敕下各省抚臣。凡入川穷民。务令各该地方官、给以印照。到日。验明安插。查康熙五十一年。湖南巡抚潘宗洛题请、楚民入蜀开垦。该地方给与印照。仍造册送四川巡抚查验。有回楚省者。川抚亦给照造册。两相稽查。遵行在案。应如所请。行文福建等省、遵例给照。四川巡抚、亦转饬确查。其应准入籍者。即编入保甲。加意抚绥。毋使失所。从之　　

○己丑。谕内阁。朕所交事件甚多。诸大臣因何不行覆奏。若事不可施行。应将不可施行之处。声明具奏。朕不惮暑热。竟日坐勤政殿。竟无事办。而诸大臣如此因循不奏。其意将谁诿乎。著内阁、将朕交与各该处一切事件。俱查明具奏。嗣后奉特上□日所交事务。并拣选引见人员等事。著该处、每月将已结未结情由声明。交送内阁。于月底汇奏。寻议、臣等遵上□日行文各部院衙门。将一切事件。每月声明已未结情由。送阁汇奏外。其内务府、另设有御史。应仍交该御史稽察。步军统领、所办之事。与别衙门不同。应仍交步军统领奏闻。八旗、向有当月人员。应即交当月之都统副都统等查奏。得上□日、步军统领衙门事件。亦著派满汉御史各一员。稽察办理　　

○庚寅。旌表山东曹县烈妇、邵东妻赵氏。拒奸不污。被刃殒命。给银建坊。入祠致祭如例　　

○辛卯。谕内阁。常平仓谷。乃民命所关。数年以来。朕为此事。宵旰焦劳。谆谆训诫。若地方大小官员。苟有人心。断不忍置之膜外。查福建通省应贮米谷。共一百七八十万石。为数可谓足矣。乃上年稍觉歉收。米价略长。而地方大小官员、与兵民之心。皇皇以缺米为虑。彼时朕即疑闽省积贮之数。必有亏空。故地方情形若此也。近闻闽省各属仓谷钱粮。虚悬者甚多。有银谷两空者。有无谷而仅存价值者。至于实贮在仓者、则十无三四。毛文铨身为巡抚。奉朕面训切谕。乃将无作有。捏称实贮在仓。敢于欺罔。且忍以百姓性命之所需。供属员之侵那作弊。负国负恩。莫此为甚。向来直隶江西二省。仓储不实。经朕特遣大臣前往。逐一清查。并遴选人员命往。将亏空之州县官、即行更换。是以二省仓谷。渐次清楚。今闽省积弊若此。亦当特遣大臣、会同新任巡抚常赉、将通省仓谷。秉公据实。一一清查。其拣选府州县等官。著即带往。并前所发人员。遵照谕上□日。分别题补委署。如有查出亏空之州县。并失察之知府等官。即将伊等解任审追。其员缺。将前后命往人员。应题补者题补。应委署者委署。务期彻底澄清。不使丝毫朦混。以副朕察吏惠民之至意　　

○谕翰林院。选拔庶常。原以作养人材。今科进士。特加简阅。取钱本诚、庄柱、于辰、刘复、王丕烈、周祖荣、邹一桂、余栋、张鹏翀、张灏、李实蕡、林璁、王云铭、金相、原衷戴、王承尧、缪焕、李学裕、刘东宁、李直、刘青芝、陈师俭、许琰、富魁、世臣、王植、周绍龙、周龙官、杨嗣璟、王兴吾、包祚永、郭石渠、陈其嵩、隋人鹏、常保住、吕炽、张乾元等三十七员俱著改为庶吉士。并修撰彭启丰、编修邓启元、马宏琦、分别清汉书教习　　

○壬辰。升左佥都御史王廷杨、为宗人府府丞　　

○癸巳。谕内阁。仓场米石。乃国家第一要务。试思此项米石。民间输纳。何等辛苦。官员徵解。何等烦劳。粮艘运送京师。何等繁难。一颗一粒。皆当爱惜。不忍轻忽。朕为此时加训饬。曾降上□日令修理仓廒。不惜多费帑金。务期完固。托时、陈守创、身为仓场侍郎。自当仰体朕心。悉心料理。昨朕特遣大臣等、前往查看京通各处仓廒。屋瓦渗漏。墙壁损坏者。十居八九。所贮米石。渐至潮湿霉烂。夫以如珠如玉之米粮。而视为泥沙弃掷。忍心害理。莫此为甚。若不严行稽察。无以儆怠忽而清弊端。在京十仓。每仓派都统、或副都统、各一员。御史中、不论满汉。每仓各派一员。专任稽察之责。所有米石出入支放奏销事件。仍属仓场侍郎管理。其房屋渗漏。墙垣损坏。与仓内铺垫。及匪类偷窃。一切情弊。俱交与派出之都统、副都统、御史稽察。遇有查出之处。即行知仓场侍郎。若仓场侍郎等不即办理妥协。敢致迟延。著都统、副都统、御史奏闻。傥有应行查出之处。不行查出。将缺少米石。著落仓场监督等官、与派出之都统、副都统、御史分赔。其通州三仓。交与通永道、通州副将稽察。亦照依京仓例行　　

○又谕。福建通省仓谷。亏空甚多。巡抚毛文铨、扶同欺隐。经朕访闻确实。特遣大臣前往盘查。务令彻底澄清。颗粒无亏。以备民间缓急之用。朕之为闽民筹画者。可为殚心竭力矣。但恐不肖有司。闻钦差将至。向绅衿富户、那移借贷。以掩饰其亏空之项。而绅衿富户、或畏其威势。或迫于情面。不得已代为应付。以图弥缝于一时。均未可定。朕此番差遣大臣清查。断不容有丝毫朦混隐匿。且拣选府州县等官多员。令带往更换。是现任者必去。而接任者新来。傥绅衿富户等、一将赀财谷米借出。便成官物。用是特颁此上□日。明白晓谕。俾勿堕贪官劣员之术中。使地方积弊永除。而后任官员、亦共知儆戒。不至仍蹈前辙。著将此通行福建郡邑乡村。咸使闻知　　

○议政王大臣等议奏。隆科多私抄玉牒。存贮家中。及降上□日询问。又不据实具奏。应俟办完鄂罗斯疆界事件。将伊革职。拏问治罪。得上□日、尔等所议、俟隆科多办完鄂罗斯之事。再行拏回。甚非朕意。朕从前差隆科多前去。并非不得其人。以其能办理而使之也。鄂罗斯事件。最易料理。特给伊效力之路。以赎罪耳。乃隆科多去后。看其陈奏一应事件。不但不稍改伊之凶心逆行。且并不承认过失。而举动狂悖。全无愧惧。将朕降上□日、行文查问之事。隐匿巧饰。无一诚实之语。伊既不实心效力。则留伊在彼。反致妄行搅扰。毫无裨益。可将隆科多调回。令其速来。未到京以前。尔等请上□日。鄂罗斯边疆等事。著克什图前往。与四格、图理琛办理　　

○命广东巡抚杨文乾、浙江观风整俗使许容、吏部郎中鄂弥达、内务府员外郎伊拉齐、同往福建。会同巡抚赏赉、盘查仓库钱粮　　

○户部议覆。署理江西巡抚迈柱疏言、州县徵收钱粮。该管上司、有督催盘查之责。必须各归省分。以便就近稽察。今江西南昌前卫、饶抚二所、屯粮屯丁。既属江南之建德、东流二县徵比。而督催仍在南昌饶抚三府。隔越千里。鞭长不及。请将此项编徵。改隶江南池州府掌管。应如所请。从之　　

○甲午。以都察院左都御史沈近思、工部左侍郎鄂尔奇、教习庶吉士　　

○户部议覆。署理云南巡抚杨名时疏言、滇省驻防乂木多官兵撤回。所有存贮米面。请交乂木多胡土克图看守。查无成例。况存贮日久。必致浥烂。应令再议具题。得上□日、朕思番民素不食米。若令供支中甸官兵。则路远难于运送。著将炒面二百石、赏给胡土克图。并将存剩米一千九百余石、交伊收管。嗣后凡有西藏往来差遣之人。应给口粮者。即于此项内动支　　

○乙未。刑部等衙门议奏。盛京员外郎江海等、领出买米银两。擅行借放取利。江海等俱应拟斩监候。得上□日、盛京习俗。甚属不堪。若将曾经犯法之人。仍留彼处。势必惑乱人心。又生事端。习染不能改革。自雍正二年为始。盛京犯法之旗人官员。除发遣外。其革职枷责案件完结之人。俱著勒限送部。该部具奏请上□日。永著为例。盛京习俗改易时。候上□日再行停止　　

○工部议覆广东总督孔毓珣奏。据河道总督齐苏勒言、淮徐道一官。有经管徐邳宿迁一带黄运两河之责。地方辽阔。工程浩繁。该道驻扎清江。与宿迁关相距二百余里。不惟难以稽察。而遇河工紧急之时。更不能分身兼顾。请将宿迁关税务。敕令督抚择就近贤员、以司其事。再、扬州江防同知。既管瓜洲一带江工。又收由闸税课。亦难兼顾。应请一例饬令别委。俾同知得专力修防。应如所请。得上□日、宿迁关、著交与年希尧兼管。由闸税课、著该抚遴选就近地方贤员管理　　

○丙申。御制黄河澄清碑文。勒石于江南清口、河南武陟县、河神庙内。其文曰。朕闻上天孚佑生民。日监在下。垂示休徵。警觉有位。凡欲使之懋德勤政。无怠无荒。而修省加虔。用答嘉贶。天人感应之理。致不爽也。我皇考圣祖仁皇帝功德隆盛。临御久长。厚泽深仁。洋溢于薄海内外。朕寅绍鸿图。仰承盛烈。蒙被福荫。民物安阜。数年以来。嘉祥叠见。雍正四年十有二月。河道总督齐苏勒、副总河嵇曾筠、漕运总督张大有、河南巡抚田文镜、山东巡抚塞楞额、陕西巡抚法敏、先后驰奏。黄河自陕西府谷县、历山西、河南、山东、以至江南之桃源。冰开水清。湛然澄澈。其在陕西、山西。始见于雍正四年十有二月八日乙丑。迄于雍正五年正月十三日庚子。凡三十有六日。其在河南、山东、始见于十有二月九日丙寅。迄于次年正月十日丁酉。凡三十有一日。山东之单县。亦清于丙寅。至癸酉甲戌。清澈见底。而是月之二十二日己卯。渐复其旧。凡十有四日。其在江南。则始于十有二月十六日癸酉。迄于是月二十三日庚辰。凡七日。盖其清也。自上而下。及其复旧。自下而上。故时日之先后远近渐次如此。维时中外臣民。佥以河清为千年罕见之盛事。稽诸史册。咸称上瑞。况横亘三千一百余里。绵历三旬有余。尤亘古所未觏。合辞恳请御殿受贺。至再至三。朕惟上天之锡福降灾。犹人君之用赏行罚。感召之机。分于敬肆。一念甫动。休咎顿殊。朕祗若昊天。敬慕皇考。翼翼小心。夙夜罔敢懈怠。因得仰邀皇考昭察。默吁苍穹。锡兹福庆。朕惟虑前此之受贶无因。且恐将来之承庥不易。朝乾夕惕。益深谨凛。特命虔告景陵。以申忱悃。专遣大臣致祭河神。以彰灵应。至升殿受贺。沿袭颂美之虚文。朕所不取。是以坚却不允。而广推皇考锡嘏弘仁。施恩中外。群臣有专职者。咸晋一阶。谆谕周详。共加敬勉。爰允廷臣所请。勒石以纪。夫天一生水。实为天地之气所流通。而河称四渎之宗。上应云汉。澄洁安流。用昭嘉瑞。天和协应。必有自来。诗曰。文王陟降。在帝左右。盖言文王与天同德。而子孙蒙其福泽也。我皇考配天之灵。于昭在上。眷顾启迪。至深且厚。朕祗承瑞应。恐惧悚惶。嘉与群臣。增修实政。书曰。昭受上帝。天其申命用休。又曰。先王奉若天道。君臣上下之间。无忘戒儆。朕亦惟是严恭寅畏。不遑康宁。庶几求无负于上天皇考锡予嘉祥之至意。濡毫纪实。镌勒贞珉。用抒朕祗敬之诚。永自敬勖云尔　　

○内阁学士何国宗、缘事降调。实授任兰枝、为内阁学士兼礼部侍郎　　

○调镶白旗汉军副都统戴豪、为本旗蒙古副都统。升广东高州总兵官郝宏勋、为镶白旗汉军副都统　　

○工部议覆。署理江南总督范时绎疏言、通州地势。西高东下。河水由江入海。以通州为咽喉。必水口深通。蓄洩得宜。则泰州如皋、均受其益。若水口淤浅。蓄洩无方。则通州先受其害。查水口凡有三处。观音坝逼近大江。地属浮沙。盐仓坝之水。高于江水。俱难建闸。惟唐家坝、旧存闸基。距江约二十里。中稍淤塞。疏浚甚易。且旁有两小坝。亦皆引水入江之道。请将唐家坝复建为闸。两小坝一律开通。改为石涵洞。于农田水利。甚有裨益。应如所请。从之　　

○又议覆广东总督孔毓珣遵上□日疏奏。江南水利四条。一、闸座之启闭宜定。吴淞江之吴淞闸、刘河之天妃闸、倾圮年久。太仓州之七浦闸。查无闸板。昭文县之白茆闸、现在淤塞。常熟县之福山闸、旧闸坍废。新闸尚存。潮水发时。激流逆上。浑沙淀积。内河日淤。更难宣洩。宜时其启闭。定立章程。吴淞天妃二闸、应各设闸夫二十名。七浦白茆二闸、各设八名。徐六闸、设六名。九曲、得胜、孟渎、三河三闸、各设四名。责令经管官敬谨看守。随潮启闭。应如所请。或设闸官。或令巡检兼管。并闸座有应修应建之处。行令该督抚、会同总河酌议。其七浦一闸。现行总河会勘。俟具题到日再议。一、田圩之劝筑宜勤。三吴地势。四高中下。状若盘盂。议水利者。皆称高筑田圩。即遇霪涝。不致淹浸。请敕水利各官、实心劝筑。每区立一圩长。轮流报充。应将所请。行令该督抚、会同总河、确议有无裨益。一、河道之壅滞宜禁。滨河州县。于河道内。或立椿砌磡。或架板为屋。或倚田摊占。以致河身淤淀。请除现在升科成熟田亩、并已成房屋、无甚大碍者。姑从民便外。其余概行严禁。坍卸者不许增修。又支河小港。引蓄河流。分资灌溉。请于农隙后。劝谕深浚。即以开挑之土。培筑田圩。一、水利之考核宜明。苏松等州县。赋役甚繁。兼责以河道事宜。恐难兼顾。请将水利事宜。专责兼水利衔之同知、通判、县丞、主簿等官。如应添设人员。该抚臣酌量题请。并将江常镇道、苏松大道、均兼水利营田衔。令水利各官有所统辖。入于大计内。分别考核。均应如所请。从之　　

○苏禄国王苏老丹臣母汉末母拉律林表言、臣僻居荒服。远隔神京。幸际昌期。末由趋觐。迩来天无烈风霪雨。海不扬波。知中国必有圣人。臣捧阅历朝纪事。原有觐光之例。是用遣使臣龚廷彩、阿石丹、奉臣赤心。仰陈彤陛。敬献本国所产土物。聊效野人负暄之意。得上□日、苏禄国隔越重洋。未通职贡。今该国王输诚向化。遣使远来。进贡方物。奏辞恳切。具见悃忱。其有应行议奏之处。著大奉士九卿、详议以闻。寻议、东南海外诸国。琉球、荷兰、安南、暹罗、初次奉表纳贡。颁敕谕一道。即令来使赍捧还国。其使臣赐宴颁赏。遣官伴送。今苏禄国初次奉表称臣纳贡。应照例行。以示嘉奖。从之　　

○敕谕苏禄国王母汉末母拉律林。朕惟职贡虔修。为臣输忠之大义。宠施弘锡。大国柔远之常经。越重海以赡云。识向风之有素。宜加赉予。以励荩诚。尔苏禄国王母汉末母拉律林、属在遐陬。克舒丹悃。敬恭遣使。梯航不隔于沧溟。恳切陈词。琛贽并将其方物。慕义之忱。良可嘉尚。是用降敕奖谕。并赐王文绮器皿等物。王其祗受。益矢恪恭。副朕眷怀。至王所请贡期。念尔国远在重洋。往来迢递。酌俟五年之外。一修岁献之仪。若王有所敷陈。则随时上达。故兹敕谕　　

○戊戌。解陕西西安巡抚法敏、陕西西安按察使塞钦、江西按察使积善任。以刑部右侍郎张保、为陕西西安巡抚。升户部员外郎硕色、为陕西西安按察使司按察使。兼理河东盐务。湖北盐驿道柳国勋、为江西按察使司按察使　　

○擢监察御史西琳、为刑部右侍郎　　

○庚子。谕内阁。盛京甚属紧要。兵民旗人最多。且地方辽阔。十三城相隔七八百里有余。将军、副都统、俱驻劄盛京内地。教训整理。不能周到。朕意当照船厂、宁古塔、白都纳例。各设副都统一员管理。自广宁、义州、锦州、宁远、至山海关。设副都统一员。复州、熊岳、南金州、凤凰城、岫岩、旅顺等处。设副都统一员。令其分辖管理一切事务。教训众人。改易陋俗。当有裨益。再、开原与船厂。相隔六百余里。自开原押送发遣人犯。官兵往返。行走月余。甚属劳苦。闻得从前议于船厂、开原、适中之地。在克尔素驿站左右。酌设官兵。因与围场相近。恐禽兽骇逸而止。今查此处虽近围场。仍是大路。可以安设官兵。惟当禁其骇散围场耳。但必须相视膏腴可耕之地。令其永远居住。则押送发遣人犯。往还可免劳苦矣。著议政王大臣、详议具奏。寻议、盛京将军、及副都统、俱在一城驻劄。十三城相距辽阔。应于锦州、及熊岳地方。添设副都统各一员。即于盛京副都统二员内、移驻锦州一员。其熊岳一员。交兵部照例奏请补放。现今熊岳、锦州、俱有原驻之官兵。毋庸另议。至开原、船厂。相隔六百余里。押送人犯。官兵往返劳苦。应于适中之地。酌设佐领二员。骁骑校二员。兵一百名。查船厂将军属下。有佐领四十五员。骁骑校五十员。兵三千三百余名。应即于此项官兵内。有孤独情愿移驻者。令其移驻并令该将军亲往相视地势。不得骇散围场。其官兵居住房屋。照例料估奏闻。从之　　

○封诚亲王允祉子弘景、为镇国公　　

○调湖南按察使赵殿最来京。升江西粮道李兰、为湖南按察使司按察使　　

○辛丑。诸王满汉文武大臣、合辞具奏。苏努悖逆妄乱。其子孙、俱应照叛逆例正法。上召入王大臣等谕曰。苏努虽已削籍离宗。然原系宗室之人。尔等请将伊之子孙、照叛逆例治罪。是其子孙俱应即行正法。此事甚有关系。尔等具本之时。随众列名。或不便独抒已见。今朕特命尔等入见。面加询问。天地祖宗。昭察于上。尔等众人中。或有一人意见不同。可即于此时据实面奏。事之是非。君臣共之。傥有不应诛戮之人。加以诛戮。使朕有用刑不当之名。实尔诸臣之咎。若诸臣心有所见。藏匿于中。将来必受苏努之祸。即已身幸免。其子孙受祸。亦必与苏努之子孙同。尔等思之慎之。诸王大臣佥奏云。苏努罪大恶极。今又查出圣祖仁皇帝朱批奏摺。苏努敢于御笔之旁。狂书涂抹。臣等将伊子孙、请照叛逆例治罪。实属至当。上又问满都护查弼纳之意、以为何如亦俱奏称、应照叛逆例治罪。上谕曰。观满都护今日光景。似出实心。至于查弼纳欲将苏努子孙、尽行正法。其心较众人更为迫切。众人所执者国法。而查弼纳所怀者私心也。盖查弼纳与苏努、既固结于先。惟恐连累于后。不若将伊子孙尽行剪灭。永除已身将来之祸此情事之必然者。即此可见结党之人。事败之后。其同党即自相攻击。小人情状。古今一辙也。夫要结党与。平时未必得其相助之力。及至有事。反多一等操戈下石之流。则小人结党。岂不无益而有大害乎。而趋附匪党之人。平时亦未必得其援引之力。及至有事。岂能免于牵连。即幸而逃于法网。而忧虞畏惧。惭赧终身。岂不可耻之甚乎。满都护、查弼纳、与苏努结交。前后情形如此。尔等诸臣、深知目睹。皆当以此为戒。诸王大臣参奏之本。著交三法司定议具奏　　

○旌表直隶东安县烈妇、刘三妻赵氏。拒奸不辱。投缳自尽。给银建坊。入祠致祭如例　　

○壬寅。谕内阁。近因考试新科进士。以宋儒所云士人当有礼义廉耻句为论题。诸进士试卷进呈。朕躬自披览。见其文艺之工拙优劣。固有不同。然大概皆词章记诵之常谈。未能真知题中之理蕴。而实有发明。盖所言止于仪文末节而已。非礼义廉耻之大者也。朕则谓古人言礼义廉耻、国之四维者。盖以天下之大。四海之众。皆范围其中。而不可须臾离。而士人贵有礼义廉耻之说。所指甚远。所包甚宏。上之为人君。下之为人臣。皆当求其大者、以为务。而不可局于仪文末节间也。以礼言之。如化民成俗。立教明伦。使天下之人、为臣皆知忠。为子皆知孝。此礼之大者也。进退周旋。俯仰揖让。此礼之小者也。以义言之。如开诚布公。荡平正直。使天下之人、无党无偏。和衷共济。此义之大者也。然诺不欺。出入必谨。此义之小者也。以廉言之。理财制用。崇俭务本。使天下之人、家给人足。路不拾遗。盗贼不生。争讼不作。贪官污吏、无以自容。此廉之大者也。箪食豆羹。一介不取。此廉之小者也。至于以耻言之。为人君者。宪天出治。諴和万民。则当以一夫不获其所为耻。为人臣者。行义达道。兼善天下。则当以其君之不为尧舜为耻。若夫乡党自好。不失言于人。不失色于人。此乃耻之小者耳。欲为君尽君道。欲为臣尽臣道。而其道不外礼义廉耻之四端。士人者、以天下为已任。其身既为臣之身。而有致君之责者。岂可徒知其小节。而不知其大者乎。夫礼义廉耻。由一端之小者。扩而充之。皆可以保四海。然必知其大者而务之。自可不遗于其小。若或徒窥小节。而不知其大。则迂拘曲谨。祗图检束一身。而不敢任天下之重。此则细民之行。而非士人之道也。孔子曰。人能弘道。非道弘人。其可不勉自奋立乎。朕引见新科进士时。即欲面加训谕。因天气炎热。恐伊等暂时跪听。不能悉心领会。今特详为宣示。朕愿与大小诸臣、交相儆勉。详思礼义廉耻之大者。身体力行。则人心风俗。烝烝日上。而唐虞三代之治。庶几其可复见也　　

○以翰林院编修励宗万、张廷瑑、俱署日讲起居注官　　

○升一等侍卫伊都善、为镶蓝旗汉军副都统
  </div>
  <div class="pagination">
   <a href="清实录雍正朝实录_page87.html">
    上一页
   </a>
   <span>
    ...
   </span>
   <a href="清实录雍正朝实录_page83.html">
    83
   </a>
   <a href="清实录雍正朝实录_page84.html">
    84
   </a>
   <a href="清实录雍正朝实录_page85.html">
    85
   </a>
   <a href="清实录雍正朝实录_page86.html">
    86
   </a>
   <a href="清实录雍正朝实录_page87.html">
    87
   </a>
   <span class="current-page">
    88
   </span>
   <a href="清实录雍正朝实录_page89.html">
    89
   </a>
   <a href="清实录雍正朝实录_page90.html">
    90
   </a>
   <a href="清实录雍正朝实录_page91.html">
    91
   </a>
   <a href="清实录雍正朝实录_page92.html">
    92
   </a>
   <a href="清实录雍正朝实录_page93.html">
    93
   </a>
   <span>
    ...
   </span>
   <a href="清实录雍正朝实录_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
