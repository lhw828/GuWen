<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1113 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1113 页/共 1860 页</h1>
    <div class="content">
○谕、军机大臣会同刑部审讯明福等、豫提关税。弥补亏缺。请将明福革职。依例拟斩监候一案。关税年徵年解。自属一定之例。明福任意那后补前。其罪固由自取。但核其弊混情节。总由一味糊涂。且那补仍归官项。与蠹公肥橐者有间。明福著革职。从宽免其治罪。并将前后提补之数。免其通行合算。祇将三十二年分、那补税银二万四千余两。令该旗于明福名下追赔。至常在接管关务。仅五十余日。因仍前辙。其罪较轻。已降旨将伊降补。用示惩儆。所有那补税银。亦著免其通算。其实在应赔银五千余两。仍著照例追出入官。以昭平允　　

○谕军机大臣等、明善家人刘七等、勒索漕规一案。明善已经到京。其随带各家人。现交军机大臣等、会同刑部查审。所有把总涂国玺、随丁魏杰、书役吴宾、焦永安等、俱应送京质对定案。著传谕高晋、即遴派妥员。将涂国玺、并案内证佐人等。隔别管押。迅速解京质讯　　

○又谕、据永瑞等奏、安南夷目黄公缵等、向居南掌猛天寨地方。今被黎维□□密攻打。力不能支。率眷属民人四百余名。恳求内附等语。黄公缵等、原系安南莫氏之后。遁匿南掌境内。近因黎维□□密往攻。窘迫求附。但安南恭顺索著。黄公缵等、既系该国之人。于理不应允纳。然伊等现当穷蹙来归。如竟拒而不纳。又非中朝一视同仁之体。朕意此时。且派令晓事道府大员、前往抚谕。将来投人等、于边内暂行安置。不必告以曾经奏闻。如伊等或有不安本分。滋生事端者。不妨径行正法示警。至黄公缵等、或在安南获罪。逃窜外出。黎维□□密、或系该国王差往拘拏。俱难恳定。现令军机大臣、拟写文移一道。以明德之意。询问安同国王。其中实在缘起若何。俟覆到时。再作区处。庶于事理允协。再南掌前有通信夹攻缅匪之请。其情本难凭信。今黄公缵、久居该国猛天寨地方。其具禀请附。或即系南掌从中设法尝试。亦未可定。著传谕傅恒、一并留心体察。妥协办理。或唤彼晓事之阮励求、全永昌问以南掌缅匪情形。亦可悉知彼中梗概。并将移文稿、及永瑞原摺供单。钞寄阅看　　

○又谕、据傅恒等参奏、上年分餧马骡、疲乏不能适用。请将该员等、俱革职暂行留任。仍饬令加意餧养一摺。已批谕照所请行矣。军行马匹最关紧要。乃该员等。因循贻误。不肯实心承办。以致疲瘦不堪若此。仅令革职留任。已属格外加恩。前曾降旨、将去年支用草料银两。著落阿里衮、阿桂、明德三人。照数分赔。而该员等、奏派餧养。皆有专责。何得听其安然事外。著传谕傅恒等、将此项餧马银两。并著落各该参员。与阿里衮等、一体按数摊派分赔。以昭平允。仍将分赔之数。查明具奏　　

○以左副都御史实麟为仓场侍郎　　

○旌表守正捐躯之直隶文安县民吴朋妻韩氏　　

○丙戌。上奉皇太后幸万方安和侍膳　　

○谕军机大臣等、现有续派京兵一千名。随后分拨启行。该督可一并留心照料。妥协经理。著将此传谕吴达善知之　　

○又谕。据集福奏称、请将科布多库项内。动支银二千两。借与该处商人。每月一分起息。所得息银。以为该处杂费之用。勒限八年归款等语。科布多各项杂费无多。且各省驻防滋生银两。俱经停止。今若借与科布多商人收息。必致烦扰。现在各回城。均有徵收商税之例。乌里雅苏台、科布多等处。为商赈辐辏之区。亦应徵税。著传谕成衮扎布等、将该处酌量徵收商税。以为杂费之用。徵收之时。务宜严饬所属。不可借端。侵渔。仍将该处应如何徵收。及可行与否之处。妥议具奏。　　

○吏部议覆、前任江苏巡抚彰宝奏称、查太仓州属嘉定县之南翔镇。商贾云集。烟户重多。向仅设巡检一员。须改驻佐贰。以资弹压。又松江府属上海、青浦二县。与太仓州属嘉定县。三邑交界之诸翟镇。系犬牙相错之地。各离县治四五十里。鞭长莫及。最易藏奸。须移驻专官。以资巡缉。查有嘉定县县丞。驻劄县城。系属闲曹。请移驻南翔镇。其南翔镇原设巡检。改驻诸翟镇。应如所请。从之　　

○丁亥。上诣畅春园、问皇太后安　　

○谕、供钟上行走之宗室觉罗官员等。原因祭祀时。与侍卫一体执事。是以赏戴花翎。若奉差外出。即不应戴用。乃明善既派巡漕。现又有解任质讯之事。仍戴花翎。殊属非是。著即拔去。嗣后供钟上行走官员。凡遇出差。概不许戴用花翎。回京供职。仍准戴用。再文职至三品京堂。武职至副都统以上。俱不必兼供钟上行走。著为令　　

○又谕、福建古田县奸民纠夥不法一案。经署知县张谦、知府宋丰绥、将各要犯迅速查拏。陆续就获。已降旨令该抚送部引见。并令将在事出力各员。详查分别具奏。今据鄂宁奏称、城守千总曾世纶、亦能擒捕迅速。与宋丰绥等、均属实心奋勉。请一并送部引见。屏南县知县柯煐、业以听断昏庸参革。但该令于此案。能连次擒获匪犯多人。尚属勇往出力。据实奏明请旨。都司宋世爵等四员。请量予议叙等语。曾世纶、著一体送部引见。柯煐、著加恩准其开复。宋世爵等、俱著交部议叙　　

○又谕曰、吴达善等奏、监利县知县周世绪、于湖南巴陵县王起华客船被劫一案。甫据事主具报。即将盗犯全行拏获。审拟抵法等语。周世绪闻报盗案。能不分疆域。亲将要犯全获。颇属能事。著该督抚出具考语。送部引见　　

○又谕曰、揆义参奏、通山县知县温伯魁、典史李鳌、疎纵盗犯越狱。请将温伯魁革职协缉。李鳌革职拏问一摺。温伯魁、于邻省关拘盗夥三名。仅获蔡及山一犯。并不上紧根缉余盗。又以蔡及山所供名字。与原关之蔡奇山未符。不复究其是否捏饰。辄照常收禁待质。并未全加杻铐。以致该犯乘间脱逃。殊属疎玩。温伯魁、著革职留于该省协缉。李鳌、著革职拏问。所有逸犯蔡及山、及未获各犯。并著该抚严饬上紧躧缉务获。其刑禁人等、有无贿放情由。一并严审究拟具奏　　

○戊子。谕、提镇膺专阃重寄。平时训练弁兵。加意整顿。遇地方偶有奸宄窃发。督办剿捕机宜。尤当奋勇身先。为戎行表率。乃绿营渐染恶习。一味恇怯偷安。并不肯实心出力。如前此李时升、朱仑等。临阵畏葸。诳词欺饰。其罪为国法所不容。因亲临鞫讯。明正典刑。宣示中外。谅武职大员。无不触目警心。共知炯戒。不意近日复有总兵王巍、于台湾贼匪黄教纠众滋事一案。九月初先已闻知踪迹。并不及早掩捕。坐待月余。直圣冈山竖旗。仅节次分遣偏裨。查拏塞责。又观望阅日。始带兵继进。离贼巢数里、辄行驻劄。施放空枪。自焚营帐。逗遛不前。以致么＜?麻骨＞积匪。日久蔓延。毫无措置。任贼烧掠汛防。劫夺军械。始终并未接一仗。杀一贼。朕阅王巍前次奏摺。已洞烛其欺饰情形。因令解京面讯。伊亦自知养痈玩寇。更难狡辩。交军机大臣、会同刑部按律正法。以肃军纪。自来绿旗微末员弁。希心进取。尚有勇往自效之人。稍迁至游守。已觉改步。及擢用提镇。则自谓志愿已足。专务敦体养安。无事则以便给取巧临事又以退诿自全。甚至贻误军旅重务。亦所不顾。深堪痛恨。曾不思伊等、如果力图感奋。歼贼奏功。固得邀酬庸渥典。即不幸身撄锋镝。勤事捐躯。国家自必赐恤褒旌。泽及后裔。若以一时幸生诡避。不惜失律偾辕。既负恶名。更罹显戮。以彼絜此。孰得孰失。虽至愚必当猛省。伊等亦具有人心。何覆辙相寻。迷而不悟。一至于此。嗣后务各洗心涤虑。激发天良。痛惩痼疾。以冀承受朕恩。如尚不知悛改。前事之鉴具在。毋谓朕三令五申之不豫也。将此明切申谕提镇等知之　　

○又谕、户部议、粤海关赢余短少。请交该抚确查覆奏一摺。固属循例驳查。但关税比较赢余。惟期核实。粤海关此次赢余银数。虽较三十一年短少。而核之三十年。则尚多银四万余两。并据该督声明。是年风信稍迟。洋船少到。自属实在情形。与其如闽海关之提后补前。致徵收年款不清。又何若据实奏报之不致欺饰乎。且使各关赢余之数。竟至节年递短。及声说情节支离。自当切实核查。以杜侵隐之弊。今粤海关洋船迟到之故。有可凭。又较再上一届。有盈无绌。即令按例行查。不过照常奏覆。仍属具文无益。所有此案短少银两。著准其核销。毋庸再行驳查　　

○己丑。谕、江宁兵数无多。原设副都统二员内。裁汰一员。图桑阿著来京。另候补用　　

○谕军机大臣等、昨据傅恒奏称、不必由普洱一路进兵等语。云南军营。满洲、索伦、兵弁云集。昨又派京兵一千。兵力充足。应或由普洱。或由落卓。多进一路。以分贼势。是以降旨令阿国哈带兵。于此两路内酌定一路。前进。傅恒即派满洲、索伦兵二三千名。阿思哈到军营时。令伊带领前进。仍派干练领队大臣一员协助。令精锐官兵在前哨探。如不可进。阿思哈等、断不可轻进。整兵屯劄。但作欲攻之势。以为声援。若贼因我兵由猛密戛鸠、两路夹攻。贼众尽于此处抗拒。落卓一路。无贼防守。阿思哈等、即乘其不备。长驱冞入。直捣贼巢。如略有阻滞。仍不可轻敌。将此传谕阿思哈于进兵时。务须持重相机办理。万勿贪功轻进。朕意不过欲伊等、仍为疑兵。以分贼势。非责其直抵阿瓦以成功也。或由普洱。或由落卓进攻之处。著传恒定议速奏。此次剿办缅匪。赖我兵力。无藉外夷。南掌助顺与否。无关紧要。但恐伊等、与贼通谋。从后抄袭。亦不可不豫为防范。著傅恒相度机宜。指示阿思哈遵行　　

○又谕、据富明安奏、审拟韩济臣控告张明川等、占匿地亩一摺。初以为就案查办。情节不过如此。已批交部核议矣。及细思之。则张怀智、张明川、宋之钦等。先后皆曾充县书。其中不无可疑。此项地亩。既系书役产业居多。难保无串通占踞情事。若辈善于舞弊。自报垦以至丈量。前后腾那影射。皆势所必至。承审各员。为所朦蔽。辄欲将就完案。富明安亦未见及此。不复深求。恐不足以服众心而成信谳。著传谕富明安。再行详悉查核。务得实情。并于巡查地方之便。亲行履勘。蠹胥自不能肆基奸欺。庶几水落石出。或昭平允。仍将覆查另办之处。据实奏闻　　

○又谕、前因吏部将云南驿盐道冯光熊丁忧员缺。奏请简放。曾经降旨傅恒等、于贵州等五省派往道员。及滇省出色知府内拣选一员奏闻调补。但思滇省。此时正办军务。恐现任各员。均有经手要件。难遽离任。著再传谕傅恒等、如冯光熊并未承办军需。应即令其回籍终制。若该员现有经管事务。自未便另易生手。且其母丧事。已有伊子弟经理。该员即星夜遄归。亦已无及。不妨即照永昌府贺长庚之例。令其仍留原任。此正所谓墨绖从戎。并非夺情可比也。将此并谕明德知之　　

○庚寅。上诣畅春园、问皇太后安　　

○谕曰、董邦达以年逾七秩。衰病乞休。自合引年之义。但伊挈家久住京师。既不能遽回本籍。且礼部事务。本不甚繁。董邦达著加恩准其给假数月。俾得安心调摄。不必解任　　

○辛卯。谕、昨派阅朝考卷之大臣。以拟取各卷进呈。朕阅前列数卷。并拆看弥封。则拟列第一之严本卷。论冒云、人心本浑然也。而要必严辨于动静之殊两句内姓名显然并见。复阅拟第二之王世维卷。则云维皇降衷。而拟第三卷之鲍之钟。则用苞含上下句。苞为鲍字之半拟第五卷之程沅。则云成之者性也。成与程音相同。实堪诧异。虽此各卷文义。原属可取。而其字迹可疑。且不止一卷。岂得尽谓偶然适合。似此隐藏字样。非关节而何。若谓此非关节。亦不解复有何等字样为关节者。或云朝考止论去取。不问前后。此在小省人少者则然。若江浙中式进士较多。设朝考即入选。而名次在后。恐已难邀馆选。是前列实为势所必争即不能保无播弄笔墨。希图巧作夤缘之计。朕从不肯逆诈亿不信。而亦断不能漠然无先觉。为此等伎俩所蒙。诸臣皆朕所信任派出。不值因此遽兴大狱。今为一一举出。应有内愧于心者耳。此事姑从宽免究。但如此拟取。不足以昭公道而服人心。因令军机大臣、会同原看官。将各卷通行覆阅。据奏请将原拟之前四卷。抑置取卷之末。并将所取各卷。酌改前后次序。另签进呈。均如所拟更定。至原拟第三十一名之卷。诏既不切。诗复不工。亦如所请斥去不取。以示平允。原派阅卷之大臣。将此不应入选之卷。滥取充数。咎无可辞。著交部议处。并将此明白宣示。俾嗣后衡文诸臣。及应试士子。各自猛省。倍加警惕　　

○谕军机大臣等、前以来岁庚寅。为朕六十寿辰。辛卯复逢圣母皇太后八旬万寿。在籍大臣中钱陈群、精力尚健。不妨听其来京。惟沉德潜、年届期颐。不宜长途跋涉。因降旨令其不必来京。并令钱陈群、就近宣示朕优待高年之意。为之慰留。今据沉德潜奏覆、已遵旨于江乡庆祝。朕心深为嘉悦。而钱陈群、因接奉前旨。奏称精神增健。具见欢欣踊跃之忱。第其年虽少德潜。而八秩已逾。亦应优加体恤。若明年到京。即留住都门。候与庆典。时日既长。恐妨颐养。倘回籍复来。则道途行李。仆仆频年。并非朕曲体老臣至意。钱陈群、竟俟后年来京。恭祝皇太后慈宁万寿。明秋朕寿辰时。即仿沉德潜例。在本籍望阙叩祝。俾江浙两省耆旧。随同二老。扶杖嵩呼。实为国家祥瑞。恐钱陈群、思践前言。仍欲入都。即著沉德潜、就便前赴嘉兴。宣示恩旨。力为劝阻其行。至沉德潜、以百龄上寿。福叶昇平。即后年皇太后万寿。亦一遵前谕。不必远道来京躬祝。以副朕怀。将此详悉谕令知之　　

○授一甲一名进士陈初哲、为翰林院修撰。一甲二名徐天柱、一甲三名陈嗣龙、为翰林院编修　　

○壬辰。吏部等部议覆、两广总督李侍尧奏称、广州府属香山县之淇澳村。四面环海。奸匪出没。宜设专员。以资巡缉。查有惠州府属归善县之欣乐司巡检。所辖并有冲要。尽可归并县丞兼辖。请移驻淇澳。作为调缺。庶于海疆有裨。并请铸给香山县淇澳司巡检印。以昭信守。应如所请。从之　　

○癸巳。谕、据经略大学士公傅恒奏、遣回邻省办差人员一摺。所奏甚是。所有道员法明、知府赓音、知县张昌、著照所请。仍留滇省办差。其余各员。俱令即回本任　　

○又谕、据经略大学士公傅恒奏、永顺镇总兵常保住、办理绿营事务。不甚相宜。该员曾经出兵。若用为满洲领队。尚可得力。永北镇总兵达兴阿、留于军营无益。请送部引见。以旗员降补。并请以署理楚姚镇孙尔桂调补永顺镇。于文焕署理楚姚镇。马彪署理永北镇等语。常保住、著赏给副都统衔。留于军营领队。所遗永顺镇总兵员缺。著孙尔桂调补。其楚姚镇总兵员缺。著于文焕署理。达兴阿、著来京候旨。所有永北镇总兵员缺。著马彪署理　　

○又谕、据永德参奏、西安县知县胡师亮、违例擅将存贮积谷、及还漕米石。那动垫给兵粮。并未详明有案。其买补仓谷。即有民欠。亦未据实详报。乃于上年岁底。出具全完仓收。其中恐别有侵欺情弊。请将该员革职审拟。并该管知府张士范解任。该道张聚琛察议等语。胡师亮、著革职。与案内经手人等一并交该抚严行审讯定拟。张士范与该县同城。漫无觉察。著解任交部严加议处。其有无知情扶同徇隐之处。并交与该抚确讯具奏。该道张聚琛、并著交部察议　　

○谕军机大臣等、据阿里衮、阿桂奏称、前永瑞、五福等、疎纵召散。伊等并未咨催。自甘认罪。已将伊等交部议处矣。但阿里衮、阿桂、贻误之事。不止于此。此尚其小者耳。朕命伊二人前往云南。专为剿灭缅匪。小靖地方。伊等自应相度地形贼势。将应办理之处。酌定具奏。乃阿里衮一切因循。阿桂复随同附和。以致诸事均未办有端绪。其意不过往守一二年。缅匪不来。即为地方无事。遂可还京。前猛卯等处土司所属地方。有被缅匪抢掠之处。傅恒甫至军营。均经查出具奏。而阿里衮等、现在军营。于此等事。岂竟不知。伊等之意。贼匪不过扰犯极边之土司。现有满兵屯劄。断不敢侵犯内地。然则即永驻边疆乎。抑尚彻回乎。我兵彻后。贼复内侵。又将何以处之。阿里衮、阿桂、在京时。与傅恒同在军机。今虽在军营。何事不提撕训诲。寄信晓谕。此次办理诸事不妥。屡经降旨。想傅恒至军营。必传谕伊等。断无隐匿不告之理。阿里衮等闻知。亦当猛省。追悔前非。即应将如何同心协力。奋勉办公之处陈奏。方合大臣之体。乃二人置若罔闻。不发一言。惟听傅恒调度。实为怪事。阿里衮、阿桂、丧心何至于此。直是无用之物。亦无容多谕。缅匪之事。究竟应办与否。伊等能办与否。著明白回奏。并传谕经略傅恒知之　　

○又谕、据傅恒奏、遣回邻省办差人员一摺。所奏甚是。已于摺内批示。并明降谕旨。如所请行矣。邻省道府等官、调赴滇省办差。原系阿里衮、鄂宁所奏。其事本不甚妥协。昨曾计及此等人员。在滇一时既不能尽得现缺。遇有委办事件。必致呼应不灵。而各员本任职守。转不免久旷。于公事殊属无益。已传谕傅恒、令其酌量办理。今傅恒尚未接到前旨。即有此奏。与朕所见。不约而同。非公忠大臣。实心体国。安能在在留心。筹画恰当如此。览奏实深嘉慰。将此传谕傅恒知之　　

○又谕曰、阿尔泰题参玩视解犯怠忽不职之知县徐祐彦一本。已降旨照部议。将该员革职。其本内所称丁万钟、四钮儿、顶替代解。经永宁县知县范橚、查验锁镣。并未灌铅。年岁等均属不符。当即究出情弊。获犯详禀一节。看来该县尚能遇事留心。与寻常俗吏、随接随递依样葫芦者不同。于地方事务。实有裨益。若遽令送部引见。未免过优。该督应将该员、即予记功。将来遇有应升之处。酌量题补。以示鼓励　　

○经略大学士公傅恒奏、滇省春雨应时。丰收可望。满汉官兵。咸知奋勉。餧养马匹。亦有起色。炮位船只。现择宽厂地方铸造。臣验之天时之顺应。人情之感奋。将来进剿缅匪。断无不平定之理。得旨、览奏欣慰。又批、此时亦不可为满足之言。但尽人事。以听天佑可耳　　

○又奏、接到军机询问解京之缅兵桑瓮供内称、从戛鸠到阿瓦。两岸俱有汊河。不能沿江由旱路直达。臣等留心体访。如所言果实。进剿时。如遇渡河。浅则浮渡。深则搭桥。并拨官兵到处侦探。以防伏贼现距进兵尚有数月。进剿道路。当再确探奏闻。得旨、自应如是留心者　　

○热河副都统呼什图、以病解任。调京口副都统三全为热河副都统。江宁裁缺副都统图桑阿、为京口副都统　　

○甲午。遣官祭关帝庙　　

○谕军机大臣等、据李宏奏、洪泽湖水势。日有增长。已将清口东坝。陆续开拆。至四十七丈。宣洩甚畅。其山盱仁、义、二坝。现矮水面七寸。智、礼、信、三坝。现矮水面二寸。因坝上俱有封土。未经过水等语。清水势旺。其力足以敌黄。且有清口坝。可次第展拓节宣。原不虞其加长。惟在随时相度机宜。妥协经理。自于河务有益。至五坝原以障御洪湖之水。不令溢出。所关于下河者甚大。但现在水势较坝顶转高。恃有封土遮拦。若水再加长。以土障水。恐不足当风浪。朕意与其年年加土。不如将坝顶石工。酌量加增。令其高出湖面。似亦一劳永逸之计。著传谕高晋、会同李宏、悉心筹度。如果可行。亦不必亟于鸠工。俟将来或有以工代赈之时。酌量办理。于事自属两便。若封土之制。或以防洪泽异涨。即大展清口。仍恐不及宣洩。留此备临时暂启。以杀壅盛之势。五霸石工。不便复再加高。又当详查历年水势。策及万全。该督等、务即热筹妥酌。将该处实在情形。详晰具奏。寻奏、坝顶封土之制。原系共泽异涨时。暂启以杀其势。似未便将土石加高。其临湖一面。拟添柴柳防风。以当风浪。得旨、如所议行。原非急事。尔等司河之人。自应所见如此　　

○蠲缓奉天承德、辽阳、海城、广宁等、四州县。乾隆三十三年、水灾额赋有差　　

○乙未。上诣畅春园、问皇太后安　　

○还宫　　

○谕军机大臣等、前据永瑞等奏、安南国莫氏裔孙黄公缵、率属投诚一摺。曾降旨将该夷民暂为安插。并令军机大臣、拟写明德移会安南国王文稿一件。令行文该国王、查明情节咨覆。并传谕傅恒、留心体察。妥协办理。今据傅恒等奏到、现已行文永瑞、将黄公缵送赴腾越询问。并择地安插居住等语。所奏甚为允协。已于摺内批示。即此可见傅恒之随事实心经理。若阿里衮、阿桂、必置之不问矣。至黄公缵等、穷蹙来归。自应加以抚纳。即不令该国王与闻。亦无不可。但思黄公缵等、究系安南属人。而该国王恪守藩服。向称恭顺。今将此情节明悉传谕。更足昭中朝正大之体。于事理尤为周至。所有前次拟写文移。自应即行就近发往。谅该国王不敢稍有异说。设或不知分量。向内地索取投诚之人。则竟当驳饬云。尔国不能和辑属人。听其久居外境。致令穷迫无依。今既归诚内附。岂得转因询问。妄思索回。殊乖承事天朝之礼。且尔国本系藩臣。尔之属人。即与内地编氓无异。岂尔之所得专主。如此直斥其非。该国王自益当畏服。于安插夷人一事。更为妥协。将此传谕傅恒等知之　　

○经略大学士公傅恒等奏、滇省解马。奏准照川省解甘之例。三马一夫。每六十里为一站。回空百里为一站。俱给银四分五厘。今岁大举。各省解办马骡六万余匹头。须牵夫二万余人。断难雇募短夫递送。现令分餧马匹之各州县。雇募长夫解送腾越。道远买食维艰。雇值未免不敷。应每夫按站加足银一钱二分。回空不复支给。核算每站空重。各得银六分。足敷食用。得旨、如所议行　　

○又会奏、臣等办公之暇。逐日将所获缅兵莽秃等、设法诱问。据供、从前缅子拦入内地遮放、陇川、猛卯、及户腊撒等处。全家被掳者甚多。缅子择其有家口者。质留妻子。令其潜至内地探听。大兵进发时。伊等从山箐小路。暗通消息。借私贩沙盐腌鱼。为潜踪探信之地。查目下各隘口。虽稽察綦严。而林箐小路。实难处处禁绝。现密遣熟习□□罢夷言语兵弁。改装访拏。既可绝其侦探。转可得彼情状。实于军行有益。得旨、如此留心。更有何可谕　　

○丙申。谕军机大臣等、据吴必达奏到、续获余匪、及彻兵情形一摺。吴必达前于剿捕黄教一案。不能上紧督办。节次因循贻误。已将伊降补台湾总兵。以示惩儆。今逆首虽已伏诛。而其余党未就弋获者。尤当悉心搜擒。务令净尽。毋使少有漏网。至台地民情素悍。此外或尚有奸民。藉名遗孽。潜行不法。亦未可定。吴必达、系驻台总镇大员。绥静海疆。乃其专责。若因匪案已经办竣。一切稍有弛懈。或至复生事端。则取戾滋重。王巍之前车具在著传谕该镇、务以前事为戒。时刻留心查察。实力振作。勉赎前愆。徜仍漫不经心。再有玩误。不能复邀宽贷矣　　

○又谕、前以各省修理城垣。特发帑银五百万两。交各督抚等、核实查办。以期工归实用。帑不虚糜。迄今已阅数年之久。虽该督抚等、将分年修理、派委大员确估核收情形奏及。而各该省、现在已办未办总数。及帑项支存若何。从未见汇核详分。据实入告。近日富明安、有请将滨州原估砖城。改办土城。以节糜费之奏。已交该部定议。可见各省兴修城工。原有随时酌量增减、不能拘泥原估者。若不将节年所办。核计胪分。使工帑各归实际。恐在工各员。日久不无弊混。著传谕各督抚等、将该省原估城工。几处已修。未修若干。有无改估。及原拨库项、动用若干。曾否报部。及存留未用者若干。现贮何处。并作何稽查察核。及经理督办各情形。逐一查明。详晰开具清单。即行覆奏。其有不由拨帑、动用该省公项者。亦著一体奏闻　　

○是日起。上以夏至祭地于方泽。斋戒三日。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十四

大清高宗法天隆运至诚先觉体元立极敷文奋武孝慈神圣纯皇帝实录卷之八百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
</div>
    <div class="pagination">
<a href="清实录乾隆朝实录_page1112.html">上一页</a><span>...</span><a href="清实录乾隆朝实录_page1108.html">1108</a><a href="清实录乾隆朝实录_page1109.html">1109</a><a href="清实录乾隆朝实录_page1110.html">1110</a><a href="清实录乾隆朝实录_page1111.html">1111</a><a href="清实录乾隆朝实录_page1112.html">1112</a><span class="current-page">1113</span><a href="清实录乾隆朝实录_page1114.html">1114</a><a href="清实录乾隆朝实录_page1115.html">1115</a><a href="清实录乾隆朝实录_page1116.html">1116</a><a href="清实录乾隆朝实录_page1117.html">1117</a><a href="清实录乾隆朝实录_page1118.html">1118</a><span>...</span><a href="清实录乾隆朝实录_page1114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
