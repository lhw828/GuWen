<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 162 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 162 页/共 848 页
  </h1>
  <div class="content">
   ○又谕。据英和奏。南河革员沈浧、呈递修复南河旧规三条。并清摺说帖。据称祥符五瑞两闸。原以分洩洪湖盛涨。近年反放黄入湖。遂至溃决。又堰盱御黄堤坝等工。原系蓄清敌黄。本年引黄济运。以致淤阻漕行。又黄河抛石护险工程。以后不可效尤遗患。至所称海口积淤。宜仿浚船浚兵铁埽帚浚沙之法。现在湖水未充。当先导淮泗来源。应启放毛城铺各减黄闸坝一二处。澄淤为清。注湖济运。又石堰陡峻。易致坍卸。应修复坦坡。永保无虞。所用帑金。应照准扬赋税两项额加摊徵还款。为工帑两全之计。其搬坝剥载。及海运折色。皆不如漕运安善等语。又另摺所陈漕运情形七条。及利运行漕说帖。所言是否可行。著琦善、严烺、详细确查妥议具奏。沈浧原呈清摺说帖三件。俱著发给阅看。将此谕令知之。　　

○以署户部右侍郎王鼎、为浙江乡试正考官。户科给事中赵柄、为副考官。大理寺卿福申、为江西乡试正考官。京畿道御史李逢辰、为副考官。司经局洗马许乃普、为湖北乡试正考官。江南道御史王赠芳、为副考官。　　

○辛未。谕内阁、魏元煜奏、筹捐生息。调剂贫疲快丁一摺。江南全椒县额佥快船四十三只。每年共需运造各费银六千一百三十两。现在丁力日渐困乏。积欠甚多。据该属民快人等。情愿按粮捐输本银五万一千一百两零。发典生息。抵交运造二费。俾疲快不致借垫赔累。各丁亦可按期给领济运。于漕务大有裨益。著准其仿照江宁等县办过成案。将已捐本银二万一千三百两。先行发交安徽庐州和州滁州三属。转给各典生息。如期完解。其未缴银两。并饬于麦熟后催缴补发。该漕督即妥议章程。咨部备核。以纾丁力而免追扰。　　

○修广东平远县常平仓。从总督阮元请也。　　

○除直隶三河县坍塌官房租银。　　

大清宣宗效天符运立中体正至文圣武智勇仁慈俭勤孝敏成皇帝实录卷之八十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。六月。壬申。荆州将军庆山等奏参、违例用刑。责毙兵丁之佐领等。请解任审讯。得旨、此案佐领忠贵、因兵丁章京禄赌钱。于热审减刑之时。违例责打至一百四十板之多。以致该兵丁因伤身死。殊出情理之外。防御忠兴保、有心推卸。骁骑校全禄、不行拦阻。均应彻底根究。佐领忠贵、防御忠兴保、骁骑校全禄、俱著解任。交庆山提同一干人证。严讯有无挟嫌情弊。按律定拟具奏。协领富占、于所辖佐领滥刑毙命。毫无觉察。著于定案时附参。寻奏、讯明忠贵并无挟嫌有心致死情事。惟于章京禄聚赌。率行板责至一百四十之多。应依决不如法杖一百律。革职。全禄不行阻止。拟杖八十。忠兴保人本平庸。又复有心推卸。请一并革职。下部议。从之。　　

○大学士直隶总督蒋攸铦覆奏、防守长堤章程。遵旨先行晓示近堤绅民。遇有残缺。一律修培完固。由该管河道亲往验收。并责成各河道。于每年霜降后。亲历查勘。分别勤惰。惩劝兼施。至长堤绵互四百余里。请仍归天津清河二道分辖。得旨、依议妥为之。　　

○癸酉。谕内阁、琦善奏、请严定工员疏防处分等语。定例河工厅员。职司修守。处分独严。近年以来。河底淤高。险工叠出。偶有失事。请帑动以数百万计。与从前情形大相悬绝。即照例参处。尚觉情重法轻。乃仅以摘去顶带。工完开复。揆之情法。未为平允。更恐不肖厅汛各员。捏工报险。河督虑为挟制。不得不发给钱粮。殊于吏治河防。大有关系。著该部将河工疏防文武各员。应如何从重处分治罪之处。议定奏明颁示。如再有疏防。即著照新例惩办。不稍宽贷。寻奏部议、查现行则例。冲决与漫决虽分二条。其处分不甚悬殊。请改为堤岸冲决。如已过保固年限。管河防守各官俱革职。道员降二级调用。总河降一级留任。保固限内半年以外冲决者。经修防守之同知通判州县等官俱革职。道员降三级调用。总河降二级留任。如一经夺溜。即照例议处。不得藉称漫口。仅以摘去顶带工完开复题参。豫为属员开脱地步。兵部议、已过保固年限。限岸冲决。管河守备千总把总外委革职。游击参将降二级调用。保固限内半年以外冲决者。修防守备千总把总外委革职。游击参将降三级调用。从之。　　

○又谕、琦善奏、察看黄运两河淤垫。帮船浅滞。盘运艰难情形各摺。本年借黄济运。原系权宜办理。在事诸臣。即应通盘筹计。相机妥办。孙玉庭前已获咎。念其熟悉江南情形。特令留办重运事宜。勉赎前愆。若当开放御黄坝后。察看漕艘挽渡艰难。即应据实陈奏。趁早变计。及降旨垂询。犹以计算夏至前不误重运挽渡期限。其回空军船吃水既轻。顺流南下。亦不致误归次。乃具奏未几。即有盘坝接运之请。迨盘坝二十余日。仅剥米十万石。则又奏请截留。计所奏自开放御黄坝及堵坝之期。已三月有余。渡船仅二千八百余只。兹据琦善奏称、孙玉庭等前此所奏渡黄船只。有渡黄后等候一月。尚未开行。并有淤在御黄头坝以内二坝以外、及里河运口内三坝四坝之间者。共船五十余只。其应行剥运军船。皆胶住不能那移。有水之处。尽被民船拥塞。河面窄小。剥船转运不便。且占住河身。不能挑穵。回空船只。亦无处容纳。孙玉庭身受三朝厚恩。办事至于如此。自问当得何罪。魏元煜身任两江总督。不特有兼理漕务之责。且漕督是其旧任。乃与颜检坐观事机之敝坏。隐忍不言。糜帑病民。是诚何心。魏元煜著降为三品顶带。暂留漕督之任。以观后效。孙玉庭、颜检、俱著不准回籍。交琦善督令将运河淤垫之处。一律挑穵深通。所需挑费。著落孙玉庭、魏元煜、颜检、分赔。如果回空军船。毫无阻滞。届期奏明。或可稍从末减。傥再稍有贻误。著琦善将魏元煜严参具奏。一面将孙玉庭、颜检、传旨拏问。由驿奏明候旨。　　

○谕军机大臣等、据琦善奏、接印任事。察看黄运两河淤垫。帮船浅滞。盘运艰难情形。及筹办河湖剥运事宜各摺。览奏具悉。所有查勘湖河工程。及东省船只尽数装运诸事。已谕知严烺讷尔经额照办矣。漕河敝坏。一至于此。现已另降谕旨。饬令孙玉庭等留江。将运河淤垫之处。著落赔挑。琦善即督饬孙玉庭等照估兴挑。一律宽深如式。俾资湖水畅出。提挽浮送。其豫东接运之四十万石。务令设法如期盘竣。不误豫东新船受兑新漕为要。现在河面有水之处。既被民船拥塞。剥船难以转运。即派员设法催那。腾空河面。俾军船提前一里。即省一里之糜费。其渡黄间断淤阻之绍兴后帮船只。亦须及早设法催挽北上。方可起卸回空。至高堰石工。现在办理情形。尚觉稍宽朕怀。如有应行筹办者。亦当与严烺从长计议。务保万全。朕用卿为两江总督。知必能分朕忧。卿其勉副腹心股肱之任。尽力为之。无恤其他。无论现任离任大小各员。如有断难姑容者。即指名严参。毋稍顾忌。以挽颓风。勉之勿怠。将此由四百里谕令知之。　　

○又谕、琦善奏、河务紧要。请饬河臣周历查勘一摺。据称严烺自调任南河后。即值筹办借黄济运各事。因南粮未经渡竣。不敢擅离。不特近今溜势之变迁。工程之生闭。该河督未曾日睹。及各厅工料。是否充足。高堰修筑各工。能否足资抵御。亦不克分身往勘。刻已伏汛届临。请旨饬令该河督将湖河各工。亲历履勘等语。所奏是。南河经管二十三厅。工钜费繁。一切修守宣防。在在均关紧要。该河督必须随地亲历。洞悉机宜。办理方有把握。琦善现驻清江督办漕运。未能前往周勘各工。严烺统辖全河。责无旁贷。著于接奉谕旨后。即亲赴湖河各工。周历履勘。现在堰盱补修石工。做成几层。是否巩固。足资抵御。各厅应办工料。是否充足。足备修防。即洪湖存水。虽见日长。是否渐可导引敌黄。以期回空之时。启坝无误。至河底间段淤垫。应若何设法刷通。该河督务当逐一认真查勘。相机妥办。筹计万全。断不可顾此失彼。并严饬各该道厅员弁。随时小心防守。永保安澜。毋得稍有疏虞。是为至要。该河督著俟各工勘毕。再行折回筹议漕运。与漕督妥商速办可也。将此由四百里谕令知之。　　

○又谕、据琦善奏、接运漕米船只。统江南豫东三省封雇本省官剥。与江广解直剥船。不过运米五十余万石。必须将豫东接运漕粮四十万石。先行运送。待前船押回。始可将浙江漕粮运竣。是已雇船只。但可多载一石。即多得一石之益。乃前此所剥运交豫东军船之绍兴前帮米七万余石。每船祇按七分装载。西河船户。藉词过闸上水难行。若非船户图带私货。即属旗丁豫带土宜。此时船已开行。无从查验。惟恐东省军民船只。闻风效尤。或江省前经起运之绍兴前帮旗丁船户。恃强争执。则运通漕粮。更形短少等语。剥运船只。总须接舱口装足。以期多运漕粮。若每船祇装七分。任令船户等私带货物。则四十万石漕粮。断难全行接运。著讷尔经额接奉谕旨后。即派委妥员。前赴济宁一带。查明东省接运船只。督令按船尽数满装。如查有带往货物。即随地掀卸。不准再为转运。傥旗丁船户有争执情事。即行严拏究办。毋稍轻纵。将此由四百里谕令知之。　　

○山东巡抚伊里布丁忧。以布政使讷尔经额护巡抚。按察使刘斯嵋、署布政使。盐运使王检、署按察使。　　

○户部议准、江西巡抚成格疏报、南昌、永丰、安义、三县开垦水田九十一亩有奇。旱地二十四亩有奇。照例升科。从之。　　

○甲戌。上诣绮春园问皇太后安。　　

○谕军机大臣等、江苏兴办太湖水利。前经该督等奏派司道、并降调道员沈惇彝等、逐细勘估。分饬委员兴挑。兹据魏元煜等奏称、验收黄浦一路挑工完竣。请将降调道员沈惇彝、留于南河差委。承办迟延之娄县知县徐梦熊、交部议处。并请将在工出力之同知范博文等五员。分别升补。知府额腾伊等五员。交部从优议叙。此项工程。关系江浙两省水利。最为紧要。现在兴挑完竣。必须一律如式。方资利赖。著琦善等再行详加勘验。是否工归实用。帑不虚糜。其所保各员。是否允协。降调道员沈惇彝、应否留于南河差委。及知县徐梦熊办公迟延之处。覆核定议。据实具奏。到日再降谕旨。将此谕令知之。　　

○准关监督文连奏、河路淤浅。封船接运漕粮。以致关税短徵。得旨、孙玉庭等误国之罪。实难枚举。所奏已悉。然不可因此徵收不力。其勉之。　　

○乙亥。谕内阁、前据伊星阿奏、查办浑津庄头地亩情形。并归化绥远二厅。采买米石谷价各弊一案。降旨交福绵会同奕颢派员查办。兹据该将军等奏称、查明该厅等于采买米石谷价。尚无浮开捏冒情弊。惟以动项采买。并未将该碾户等承办价值。比市价较多之处。随详声明。殊属不合。归化厅同知文明、绥远厅同知巴克坦、俱著交部议处。副都统伊星阿、因浑津庄头地亩。屡经报废。豁粮过多。亲历勘验。疑有捏报。咨交该将军查办。系因公起见。其所奏采买米石。详价与市价不符。亦系实在情形。该副都统前经自请交议之处。著加恩宽免。嗣后著饬令该厅等于采买时。将市价若干。碾户承买价值。须多若干之处。确切查明。于详内声叙明晰。咨部核办。以杜浮冒。该部知道。　　

○以理藩院尚书穆彰阿、署漕运总督。前任江宁将军普恭、署理藩院尚书。定亲王奕绍、署管理上驷院事。贝勒绵志、署镶红旗蒙古都统。　　

○丙子。谕内阁、都察院奏、前任德州卫守备推升都司朱廷兰、呈递筹议分治清黄二河。请开回龙沟。建闸启闭。以免黄水倒灌各情形。著将原呈及所递河图清摺各件。发交琦善严烺阅看。是否可行。妥议具奏。朱廷兰著饬令自赴清江。听候传询。　　

○谕军机大臣等、昨据琦善奏、漕运总督出缺。已有旨令穆彰阿驰驿前往署理。穆彰阿未到任以前。著琦善兼署。现在南漕未渡帮船。有应行盘坝。及豫筹军船回空等事。正关紧要。琦善既经兼署。责无旁贷。著将一切事宜。妥为筹办。勿致稍有贻误。勉副委任。将此谕令知之。　　

○赏安徽实力办公之宿州知州苏元璐同知衔。　　

○以查拏下瞻对抢劫拒捕贼番迅速。都司何占魁等下部议叙。　　

○修四川懋功安阜两营堆卡房屋。从总督戴三锡请也。　　

○抚恤朝鲜国遭风难夷如例。　　

○丁丑。谕内阁、京察为激扬大典。自应一体加以鼓励。嗣后京察一等之宗室理事官。各部院宗室郎中。引见圈出后。著准其一体复带引见。候朕酌量录用。其副理事官等员。仍照向例办理。如有不称职之员。亦著随时甄别。　　

○以兵部左侍郎宝兴、顺天府府尹朱为弼、监临顺天乡试。　　

○准江西前任浙江巡抚降补礼部郎中杨頀、重赴鹿鸣宴。赏四品顶带。　　

○戊寅。谕军机大臣等、前据英和奏、通筹漕河全局。请暂雇海船。以分滞运。酌折额漕。以资治河。当交各该督抚等悉心议奏。兹据程含章查照英和原奏。详晰筹议。所奏俱悉。浙江乍浦海口。内河外海。中隔石塘。塘外积有铁板沙涂。海船不能停泊。其宁波府甬江口。可以收泊海船。惟由有漕州县剥运至宁波。中隔两江三坝。必须盘剥五次。耗费甚钜。浙江明年之米。该抚请仍由运河运送入京。自系实在情形。其酌折额漕一节。亦据该抚奏窒碍不可行。所有浙江明年全省漕米。仍著徵收本色。该省海运折色二条。均毋庸议。将此谕令知之。　　

○浙江巡抚程含章奏、西塘翁家汛至戴汛柴工。情形险要。请借项修筑。从之。　　

○己卯。遣官祭火神庙。　　

○谕内阁、庆祥奏、筹办不敷官茶一摺。新疆官茶。向由甘肃积贮陈茶内拨运。于官兵应领饷下。按月搭放。扣价归款。自嘉庆十三年以后。遇闰之年。并未加调。皆将下年之茶垫放。历闰既多。支垫愈夥。现不敷茶四万四千九百余斤。若仍由甘肃补调。运脚等项。转多糜费。伊犁茶价。现在平减。著照所请、自本年为始。每岁以两个月散放全饷。令官兵自行买食。毋庸搭放茶斤。统计三年。将不敷之茶。全数补足。所有每年应扣茶价饷银一千五百余两。既不搭放茶斤。即应由正项发给。著先于积存兵饷项下支放。仍将道光元年兴办河工、借项生息、奏准八年归款之本银二万两。准其展限生息四年。至道光十三年。再将本银归款。其多得息银。按年收入正项造报。嗣后官茶。著年清年款。遇闰毋庸搭放。即以全饷支发。亦毋庸加调茶斤。以归画一。该部知道。　　

○又谕、陶澍奏、劝设义仓章程一摺。国家养民之道。足食为先。而裕民之原。积贮尤重。前年安徽偶遇荒歉。赈抚兼施。该抚请设立义仓。为未雨绸缪之计。所议章程。如州县中每乡村公设一仓。秋后听民捐输。岁歉酌量散给。出纳悉由民间经手。不假官吏。防侵蚀以禁骚扰。矜贫寡而杜争端各条。著即移交新任巡抚。照议妥为经理。仍督饬各州县实心实力。劝导有成。总期经久无弊。不必另立仓名。至另片奏、青阳等县绅耆。克知大义。捐输谷石。查明请旌表等语。著俟捐有成数。查开姓名银数。照例题咨。量予旌奖。以示鼓励。其劝捐出力之青阳县知县李晓林、铜陵县知县孙荣、望江县知县尹作翰、太平县知县续瑞、怀远县知县周天爵、俱著加恩交部议叙。该部知道。　　

○谕军机大臣等、本日都察院奏、浙江嘉兴白粮帮水手李成益等、呈控匪徒纠众行凶一案。已明降谕旨。交程含章严讯矣。此案前据魏元煜等奏、拏获滋事水手李明秀等七十三名。又据讷尔经额奏、拏获刘五等七名。先后解浙审办。兹据李成益等、呈控李明席明等。聚众结拜老官。自称钱安教名目。计一百零二名之多。琦善等接奉此旨。不可等候粮船归次。即按照单开名姓。按名缉拏。迅解浙江。归案究办。勿任一名漏网。程含章将现获解到各犯。详细研鞫。并饬属严拏逸犯务获。按律定拟具奏。将此各谕令知之。　　

○前任安徽巡抚陶澍奏、饬属收缴鸟枪凶器。由缉捕经费内给价。报闻。　　

○以礼部右侍郎刘彬士、为江南乡试正考官。翰林院侍讲学士陈用光、为副考官。詹事府少詹事龚守正、为陕西乡试正考官。翰林院编修李泰交、为副考官。　　

○以福建宁洋县米价增昂。命平粜仓谷。　　

○庚辰。谕军机大臣等、上年据延隆奏、浒墅关南北商船。每多偷漏出海。以致内河各关税课。不能足额。当令孙玉庭等严禁偷漏。本年复据御史熊遇泰奏、江苏织造衙门胥吏。私雇巡船。藉端讹索。遇有重载商船。逼令内河行走。当降旨令该督抚等详加确访。所有贩往北省茶船。及不在出洋例禁商贩货船。于出口时验明。照例纳税放行。兹复据延隆奏请量为变通。凡客商制贩南杂布匹茶叶纸张等物。前赴上海出口者。如实在行销关东登莱青等处字号。娄齐门挂号旧册有名者。仍照旧免税验放外。其旧册无名。本系影射关东等处者。免其截留。惟令于雇船装运之时。将各货赴关报明。按浒关则例。完纳钱粮。即由娄齐门签验给串放行。听其绕走海关。给照出口。其豫东所产黄豆。并海州青口所产豆饼等物。及江广桐油药材烟叶等北货南销。皆浒关应徵之税。如有越漏。照旧于太仓浏河一带查拏。将该商押赴浒关补税。其浙闽土产。在苏销售。并由苏城贩往浙闽。南装南卸。浒关例不收税等语。延隆所奏。自系为关税足额起见。惟设关收税。所以裕国通商。国课固宜充盈。而商贩亦不可紊乱。著陶澍会同该织造查照所奏各条。秉公妥议。是否可行。据实奏闻。再降谕旨。该抚等虽各有职守。总期彼此两有裨益。勿得稍存私见。将此谕知陶澍、并传谕延隆知之。　　

○辛巳。上诣绮春园问皇太后安。　　

○谕内阁、龚守正现出试差。著朱士彦暂在上书房行走。授大阿哥读。　　

○旌表守正捐躯陕西富平县民张花狗儿妻张氏。　　

○壬午。谕内阁、福绵奏、河东盐池。时有抢窃拒捕。请照江西省行销淮盐之例。派出缉私员弁兵役。携带鸟枪一摺。山西省河东盐池。地方辽阔。近来时有贼匪多人。夤夜入池。抢窃盐料。拒捕伤人。自应严密防范。著照所请、即饬解州、安邑县、各拨壮役二十名。运城营内派兵二十名。外委二员。督率巡查。派出员弁兵役。每名准其携带鸟枪一杆。编列字号。官为给发。遇有大夥抢窃贼匪。持械拒捕者。许令施放抵御。若零星小窃。及虽属大夥而非持械拒捕。不得擅行放枪。俟贼匪稍知敛迹。即将鸟枪收缴。　　

○又谕、昇寅奏、审讯骁骑校德淩阿、控告协领德庆克扣兵饷等款大概情形。并究出马甲乌福兴阿、将德淩阿辱骂属实。乌福兴阿、既得受伊子五品封典。即不应仍充马甲。乃竟敢僭用四品顶带。滥充马甲。实属违例。乌福兴阿、著即革退马甲。并将原请诰命追夺。交昇寅提同案内人证。将德淩阿列控各款。严讯确情。按律定拟具奏。寻奏、德庆讯无私扣兵饷情事。惟纵令兵丁刨取边城甎土。修理营房。应杖一百流三千里。系旗人折枷。乌福兴阿、鞭责发落。下部议。从之。　　

○旌表守正捐躯江苏睢宁县民周本妻吴氏。　　

○癸未。上诣大高殿行礼。　　

○还宫。　　

○谕军机大臣等、阮元奏、粤海关监督七十四、精神未能照察。关税颇有迟欠。已另简达三、前往监督粤海关税务矣。监督之贤否。该督本应稽察。据实入告。不必如此秘密。嗣后该督于新任监督抵粤后。仍当留心查察。如未能称职。即随时奏闻。傥有劣迹。更应列款严参。不可少有瞻徇回护。隐忍不言也。将此谕令知之。
  </div>
  <div class="pagination">
   <a href="清实录道光朝实录_page161.html">
    上一页
   </a>
   <span>
    ...
   </span>
   <a href="清实录道光朝实录_page157.html">
    157
   </a>
   <a href="清实录道光朝实录_page158.html">
    158
   </a>
   <a href="清实录道光朝实录_page159.html">
    159
   </a>
   <a href="清实录道光朝实录_page160.html">
    160
   </a>
   <a href="清实录道光朝实录_page161.html">
    161
   </a>
   <span class="current-page">
    162
   </span>
   <a href="清实录道光朝实录_page163.html">
    163
   </a>
   <a href="清实录道光朝实录_page164.html">
    164
   </a>
   <a href="清实录道光朝实录_page165.html">
    165
   </a>
   <a href="清实录道光朝实录_page166.html">
    166
   </a>
   <a href="清实录道光朝实录_page167.html">
    167
   </a>
   <span>
    ...
   </span>
   <a href="清实录道光朝实录_page163.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
