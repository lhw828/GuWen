<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 108 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 108 页/共 245 页
  </h1>
  <div class="content">
   公讳如斗字允文浙江余姚县人嘉靖丁未进士始释褐贵溪令有神明称召入江西道御史首论崇节俭革奢靡数事寻命按湖广清戎籍念沿袭诡影之弊难于湔涤先条四事复着便宜五十余条爬梳敝垢民不扰而戎伍清甲寅按苏松诸郡会岛夷入寇岁且大侵公疏蠲常税什五然后以绥攘大计责之总抚将帅诸臣既得请民欢声动地士气倍奋乃有青阳石湖娄门平望宝山木椟分湖之捷贼夺气而兵燹之余民心嗷嗷公言兵在精不在众众而不练则不整而易败民困而难供故于应援之兵力□减而远近稍稍帖席矣满岁吴民惧失公相率扣□请留疏七上乃得允公益以发舒奏设海防专官蠲滨海纲运议改运艘折兑所经画皆恤民要务乙卯寇复至松乡民避者以万计抚院令杜门母纳公厉声曰是驱民于死也脱有不虞吾任之乃洞开诸门以入然地狭民众疾疫时兴人给糜与药众赖以安贼屯棰花港调□保诸兵力战斩获无筭仍会浙省兵夹攻之大捷于沈庄而徐海麻叶陈东之众始荡平焉公按吴三年前后奉有监军纪功兑运□勑躬擐甲以战者百数其功甚巨而视师赵文华衔公匿不以闻赐白金文绮加俸一级而巳丙辰改督学南畿校士一以文行殿最要人请托绝无所狥士服其公丁巳夏行部凤阳倭由淮扬薄城下或请避之别郡公曰　陵寝所在臣子当死守敢以职不任兵辞乃简士卒饬将领使之进击贼始遁己未晋大理右寺丞壬戌晋右佥都御史抚南畿时征派四出而募兵费尤不赀即奏减兵饷三分之一督郡县选土著时训练织造带征并疏停免筑丹阳泾县石埭三城乙丑四月倭复犯三沙公分布督战累以捷上拜金绮之赐寻转副都御史廵抚江西未代会三□矿贼窃发壤接婺源公曰婺非城不守亟令尼工令下而贼猝至公自太平驰往驱之贼始出境人皆服公先见□□江西始创条鞭法大略检一省图籍□每县田亩量入出俾侵渔规避者不得行民方□□□足待而公以疾终矣惜哉公体貌魁梧外若□□而襟度豁如一见知其长者于人不求□不蓄怨不忌长不谈短人以四难称之他如恤宗族创义学筑渣湖□修下埧□庆源永恩二桥及以苏松余俸置公田给督府以成民征其利溥矣所至有生祠有去思碑在江西不数月感疾请以身代者百计殁则环哭而祠祀之其得人心如此子思充壬戌进士亦任御史有名 

　　○都察院右副都御史毛公鹏墓表（殷士儋） 

　　殷士儋 
　　公讳□字汝南别号双渠家世冀州枣强县人始祖澄澄生温温生福□生从善邑庠生从善生泽世隐德弗耀泽□贺氏生公以公贵封文林郎湖广道监察御史贺封孺人公生而颕异总卯补邑庠诸生试辄诸生冠嘉靖丙午丁未联掇巍科筮仕江阴令廉明方正事如素练平徭薄税节冗赈乏摘奸宄以遂良辟书院以督课士民迄今颂之邑滨江土城不仞盗繁叵戢公至悉望风喙遁复增筑凿易以砖石财力殆数万计而民不告劳费壬于海倭抵城下恃以无恐比奏最召拜御史历诸烦剧率着风裁癸丑出按宣大二镇酌时宜条边务不下百六十余疏陈宗室饶阳王充弓吉通夷稔恶承奉刘宝助虐凭陵并桀悍难制公奏讯□辟宗藩肃然乙卯按山东剔蠧起颓饬僚贞度余闻诸父老言数十年来所闻覩槩澄清而安静者如公指不多屈训士崇古谊论文黜□□是秋监乡试所取皆一时名士号得人丁巳阅京营汰老披练什伍增军丁粮戎务大振戊午冬会计羣吏公掌河南道秉虗持平甄别明当人莫敢干以私己未春监礼部会试检防严密发上之怀挟者寘诸法夙弊顿息庚申奉命留都理积牍辛酉晋贰冏卿考牧政随事靖共罔不底绩壬戌宁夏廵抚缺廷议匪公不可乃以公往初汉唐有二坝夏人引以溉田岁久堙塞公至亲相度疏浚水利复兴稔无虗岁横城马头虏出没隘口旧无亭障公叹曰弛防任寇至非计也筑墙堑一万八千五百余丈以伐虏谋先是镇城及河东诸营堡经地震率崩圯自公增葺守用无虞秋套虏窥山后入犯清水营一带及兴武花马池之役公前后指授方略俘获甚多然不自尚其功尽以归将卒人咸效死力且恤商贩而人乐输粟禁侵牟而军得安业西夏依公长城云甲子擢都察院右副都御史提督鴈门等关廵抚山西公尽瘁边事遂遘疾乞归竟以不起时嘉靖乙丑三月三日也距生嘉靖壬午某月某日享年四十有四公体貌魁梧丰神爽朗赋性刚介持身端严博典籍工诗文孝友婣睦之行素孚于里闾至其经济酝藉尤时所推重方虗倚毗而竟尔赍志呜呼伤哉 

　　○都察院右副都御史抑庵陈公洪蒙墓志铭（余有丁） 

　　余有丁 
　　都御史陈公以辛巳十月七日卒于家　上俞其子中书舍人禹谟请命大宗伯予祭大司空治葬事公讳洪蒙字符卿自号抑庵其先系出阆中远祖渐仕宋耀州节度推官以诸父并居宰执徙家汴其徙临安则学士简斋公始曾祖俊祖琓父悦清公景祥生子二长洪范官按察副使次即公悦清公以公晜弟贵累赠中宪大夫河南彰德府知府母黄累封太恭人公方姙悦清公梦觏苏学士遂举公甫六月称孤太恭人鞠之比长命习法家言而公志儒弗愿也太恭人雪涕而喜年十二通经书大义十五婴奇疾夕梦与王文成公视师功成退耕江介蘧然适也自是朗悟若神庚子举于乡明年同长公举进士长公授工部都水司公授刑部广西司俱主事丙午虑囚江北俱报可丁未迁云南司员外郎寻迁广东司郎中两视司篆善爰书诸所按谳皆手出吏视其文辞无不詟且服者司寇遂倚以书狱满六载考出守彰德郡中故多宗室恣横公一以法绳之时郑王好文学譔四箴规时政属庶人佑善衷诬王　上怒甚遣亲信大臣就讯公白其状众危公公曰吾守三尺耳奈何令　上有蔽谗间戕骨肉名狱上止锢王终身赵将军厚火隽盗劫人麕奸人女死公擒殄其党赵宗安郡饥公发粟贷民所全活甚众尤注情校士典壬子试称得人当路借以重云明年入觐以治郡高等称寻擢江西按察副使邺民遮留不能得肖像祠焉而公当备兵九江多盗区伤败王旅公至勑诸贼曹迹贼所在必穷剔毋纵数年之间长江晏如而又以其间补伍清屯练兵增堞浔阳遂称雄镇巳乙卯罹太恭人忧毁瘠甚服除赴京朝论以浔阳士民思补前秩兼辖楚蕲黄至则益修昔日之政有二囚抵死公得其冤以忧去未白至是请台使者从末减庚申升左参政山西莅冀南擒虏侦者一人又捕白莲教诸贼蒙特赐帑金属伊王恣横不道都御史疏其罪于朝遣使验问不服乃广赂求缓会　上更遣少司寇赵公覆按乃疏公名与俱　上允之曰是尝按郑藩者邪公闻命即乘遽往尽得王诸不法事辞具服国除幽之凤阳公两平亭宗正事皆当旨而以晋藩按洛尤异数云亡何迁长楚臬楚故剧藩而公以强明割之庭无留狱前是二令被逮□一讯即伏乃斥其墨败者宽其中微文者比迁去克令以数百金伺道上公大怒吾岂以金故缓若邪若奈何不自砺而以私蔑我令惭去壬戌春擢右布政四川踰年转左时起三殿工蜀困采木之役公一意拊循视前使有加民康焉是秋调棘院事拔士居多乙丑入觐推都察院右副都御史廵抚贵州兼督湖北川东军务下车即条上利弊若云贵互选及裁驿传增逻卒之法诏报可贵竹长官多侵民而民豪□亦通苗公令还予民地而又时出奇筴□其豪时施州酋黄中叛扰云万等县先奉诏剿贼不克公檄□东诸道兵进讨贼入深箐陵高阻隘发蔺石傅毒矢以拒我师公乃募死士夜从间道上先发其机以发石者直抵砦门斩苗数十人呼声震天地擒朝贼以千计破洞寨百余贼势窘因投湖北军降公方□驰露布巳乃闻二省先入疏争功公具言楚蜀异势抚剿同情功不宜颛有朝议竟直公有大盗杨珂□蜀楚粤患岁久愈炽公计吾不蚤灭此是遗不可□之疾腹心也乃授计诸将悉歼之余众皆溃初公闻贵州命时长公前卒感恸连日夜又畏简书遂□病至是上书乞骸骨归再疏得请未即途忽镇远□水诸苗叛公亟誓师往讨平之丁卯得代归朝廷以前军功最大赐白金文绮者三公惟闭门养疴绝交谒间一赴乡饮之礼四壁图书萧然其宦辙所至必览名胜于世味泊如也茔旁葺一室扁曰补思悬父母像其中拜奠如生抚孤侄如巳子养寡姊如母尤惓惓以勖子念禹谟既成进士会戊寅覃恩得进公阶通议大夫公手加额曰老臣分填沟壑乃更辱嘉命哉惟有一清忠遗子耳公美髯夷度饮人以和性笃厚其亲族贫士所资以举婚丧者应之不怠诗文不名高触兴辄就所著有五经辑略性理纂要诸子粹言督抚奏议及讲义文评诗稿藏于家 

　　○副都御史林公润传（徐观□） 

　　徐观□ 
　　林润字若□嘉靖丙辰进士除江西临川令尝以□摄之永丰适盗贼猝起城几殆润画城守便宜□郄永丰人之刻石纪功且尸祝之后擢南京山东道御史分宜相严嵩子世蕃置酒别诸御史见世蕃不敢吐一语润独高谈座上世蕃数以目□之既罢语其客曰吾见林御史相貌似好持谔谔者吾顷以目摄之彼必以我忌之也旦复遣人候之曰严侍郎谢女愿无剌论当世事润入南首论淮阴人祭酒沈坤大较云坤以非法支解人甚众纵妾父持盐利坐受贾人金无筭又以行营葬地谋敞其旁数十里辄齮龁人坟墓□天子薄责祭酒置之理次论丰城人副都御史鄢懋卿懋卿相嵩最近幸门士也陪视都堂例无外遣忽有诏下懋卿榷理盐政于秦晋吴楚间世蕃度是役可得累巨万乃私劫之曰归必以十万谒后懋卿所至摉括非独急营槖中且欲满其约契归报世蕃耳既卒事大司农省榷金无能佐县官备边半岁而道路罢供亿费且亿计润悉以其状闻而懋卿蒙相嵩力竟报闻伊庶人典木英感术人田生言欲广拓府第开地脉以当王气疏请修治先遣人赂相嵩诏可之润具条以闻且言受金事有数万通神阴扶默助之句木英竟夺爵后复持世藩罗龙文大逆状上之龙文贯人子以善浮水尝受总制胡宗宪金二十万往贼酋汪直所解桐乡围龙文宗宪汪直皆新安人也宗宪因奏记相嵩以龙文附入门客除中书舍人　世庙四十一年用御史邹应龙言戍世蕃于雷州龙文于浔州二竖出长安门即以力胁监谪者纵亡之家久之龙文数入袁州私候世蕃且阴与计事会润按视上江密檄徽州府推官栗祁微同其迹得其往返状具疏发之其略曰世蕃龙文二凶狂誖罪当殊死　陛下赦之戍于南海乃相约坐里中大侠不道而龙文又时入袁州与世蕃挈手辟左右仰天太息怏怏有余言宜械致京师考掠疏入　天子赫然怒辄下润捕之润分遣军卒而自以身驰下九江府世蕃儿绍庭官锦衣卫闻疏下遣家奴走报世蕃始乘快骑赴戍所后龙文客游梧州梧州守闻诏直于谒舍内收之而世蕃到戍才二日即钳以行润复论其里居诸不法事大约云世蕃僭逼无上招致亡赖亡命大横集江上疑有非常乞磔之市以销祸萌籍其赀以助边　天子可之世蕃既伏诛于是籍赀约二百万龙文二十万绍庭探知复遣人驰报相嵩亟呼诸家奴并召诸所往来客恣其盗金亡而自守舍是以宝玉无恙而金之耗损巳什三矣后负责无以塞诏旨其家始上书逮其姻属于是乃穷治党与各以偿金罚戍无得脱者矣事竣擢南京通政司参议累升至都御史大夫开府姑苏其在姑苏也首访民疾苦上封事十余条貇切恻怛具载疏稿中而润于捕罪人时往来江上巳被疾抵吴犹强视事寻卒于官先是吾郡城陷其次年润以展谒过家疏请蠲租三年仍乞帑金复学官并予诸书生金郡人德入骨髓后润其母黄寿郡人争持牛酒入贺者千余人既旅榇返次江桥江桥背城四十里所至各位遮道祭哭凡三日入城之旦士大夫策素车白马争迎之郊而持幡酹酒向哭拥观者至不得行居顷之诸书生复以润功德在乡校中最大会御史蒙诏行部至请祀润于学宫之西偏御史廉问诸书生言是如其请方润请蠲租时会御史李邦珍疏先后至　天子览林疏下司农卿博议司晨卿持两日不能决巳而李疏下遂条议如两御史言　天子改容并纳李山东肥城人后御史大夫今以疾在告润所著有愿治疏稿苏州守蔡国熙裒刻于吴中 
　　论曰予南尚书郎时会中丞以直指使继入交善其坐上摄目事中丞自言如此予耳而危之假令当日逆计其异时祸及巳于首论淮阴辄诬谤语下司隶责之事去矣乃遂其直殷起绝不省□能钳之市天道好还不可诬也不可诬也 

　　○副都御史熊公桴传（郡志） 

　　郡志 
　　熊桴字符乘其先晋阳人徙武昌嘉靖庚戌进士守太仓劝农兴学禁吏民奸郡大治癸丑岛夷入寇薄太仓城时承平日久城中无备操江都御史蔡克廉适行部太仓见寇至辄脱去而桴城守甚力凡攻五日夜城得不破御史劾桴不能斩敌当论罢太仓父老走阙下上书讼冤桴得无罢寻充事官留太仓□年寇复至桴以舟师逆击斩首数百功上升苏□□□□河南按察司佥事兵备苏松岛寇横行江淮间会河朔荆楚官军击之战大捷事闻赐白金文绮金山军乱松江闭门拒之桴下令开城门檄军还卫围乃解遣通判往饷军执之桴单车走金山召诸将吏笞之诛其首恶事遂平在吴十二年从将吏诛贼大小三十余战斩首一千四百有奇建崇明福山用沙柘林吴松江五城开杨林瓦浦虹江白茆四渠增补田赋二千二百有奇升云南参政会女官素仪乱幕府不能擒服桴以冠带予之令摄郡遂降寻迁陜西按察使故御史论者从大计吏中之左迁山□参政会通河决凿□□堤坝导三河水亡害以功□秩二品转浙江右布□海寇曾一本反擢佥都□□廵抚广东驰至南雄一本解围去因条上平寇四策乞饷金五万皆得请拊循士民戒守令勿扰行保甲团练法造战艘百有六十发千金赈贷罢久逋鱼盐课区画周悉乃兴师平岭西新会藤洞诸贼斩首二千九百寻击一本于潮海走之入闽疏置二县报可仍檄安南夷备境上勿令一本南一本分据马耳澳牛田洋则檄闽兵围之斩首三百有奇一本诱日本禆王丘古所寇惠州城胁把总周云翔杀参将耿宗元攻城急桴纵火击之云翔走遂行反间丘古所得云翔等诛之获古所平其党斩首一千二百有奇一本骄粤中议且勿击桴亲督诸将进攻斩首虏三千焚溺三万许一本伏诛桴卒于军　上以平寇功进副都御史赠兵部侍郎赐葬祭 

　　○通议大夫都察院右副都御史交川汤公宾墓表（张隹乱） 

　　张隹乱 
　　公与余同举进士公既致郧抚事归老南皮而余□蓟镇总督节则南皮在境内得修有司羔鴈之礼而讯公体中无恙无何有司以计来报余文奠之及余召还本兵其子诸生性鲁者缄币手一编乃马柱史所列公状以表请夫表之义标也标其行而垂诸石使过者式焉则余奈何冺公之行而不式于人耶遂不可辞按状公讳宾字继寅交川其号也上世楚齐安人有远祖徙顺义永乐间祖庆曁曾祖福春者始卜南皮而家焉福春生澄澄生某太学生初封户部主事再封中宪大夫湖广按察司副使娶于刘封太恭人是公父母太恭人孕公时中宪公梦一少年冕笏入户公遂生中宪公通星家学知公大贵公自幼颕敏殊凡儿书口授辄成诵属对应声而荅皆奇丽惊人五岁时忽向中宪公前朗诵大学康诰章意若有风人益奇之巳而中宪公授吴江丞公时可八岁随侍行道里二千而遥中所经行山川郡邑水陆交际下极娓琐一一能举其详后治举子业有名博士弟子每试必高等嘉靖庚子举顺天乡试□庚戌成进士刘太恭人病笃公侍汤药目不□□□□解□者逾月昼夜焚香吁天愿以身代而□恭人竟霍然巳人以孝感云初授安福知县□□巳爱民剂量里甲其它平反疑狱保障流寇诸政事原本经术于是安成之士相与交重公越三年癸丑转户部主事初榷崇文门税再廵通州草场三转边镇粮饷□省淮安仓政所至以勤廉着声寻转员外郎中知莱州府事可一岁而持太恭人服服阕补常州府常州东吴剧郡巨室大猾阴持官府差繁赋重弊窦万端公明以察之宽以剂之庶几有德礼君子之风竟用治行高第擢湖广按察司副使兵备苏松葢吴人不能一日去公也时当岛夷兵燹之际公外捍海山内安黎庶其时开府大吏不问人情径裁兵饷沿海无赖偶语市中谋鼓噪地方汹汹大吏闻之仓皇无措公立召幕下开诚告戒许以括帑金饷而诸党叩头散去是年挑七府塘百里白茅河百二十里度地程工胼胝劳而公心独苦先是中宪公丞吴江时曾浚白茅工未竟而公卒成之人羡□父子有德于吴如此庚午转河南按察使便道□□宪公上九十寿乡里以荣辛未转湖广右布□□无何再晋左癸酉会郧阳抚治都御史缺廷推公以右副都御史往公领节抵镇讥察山寇招抚流移军政修明地方宁谧四陲颂声万口如一而中宪公卒于家矣公扶服代归几不欲生至乙亥京职大察公中谗言得旨致仕公既襄大事槖装如洗日惟课农教子凡大夫有司之干旄并皆谢绝暇或羣一二耆宿鰕菜浊醪共话桑麻有司岁举乡饮一与不复再而公仪貌修伟内无城府与物甚和而介然之守万夫难夺公其吾榜之贤乎公生于正德九年十二月初七日卒于万历十三年正月二十六日年七十二岁 

　　○广西廵抚都御史云谷陶公大顺墓志铭（陶望龄） 

　　陶望龄（代） 
　　予初隶史官时同郡陶文僖公词林先辈文僖心精体密言动可凖则介然馆阁表仪而其兄中丞公相继贵用事其谨廉相类裁局博大过于弟人谓二公者皆大臣也文僖方卜相而没中丞寿考晚寄节金戊纔数月又辄罢归夫有大臣之材矣或无其位有位矣无其年有年与位而用不竟施若中丞公者尤足惋也公讳大顺子景熙别号云谷举进士授工部都水司主事以父老移疾归养终服起补武选升职方员外郎执政以材其任职方也一岁中更长三司迁郎中时北虏初款塞约束未坚奏牒下上日不暇给公条画详练事倚以办诸债帅交关中贵人一切持不用始时交憾之后密剌公阴事竟无纤毫复用称叹干请遂绝而是时文僖公亦巳吏部侍郎兄弟并当枢机奖拔文武材士进用之名得人门庭肃清外无馈问而性俱周密退食冲然虽宾客羣居莫能窥其际也公长子允淳与公同科进士擢尚宝司丞而文僖子允宜复举礼部轩骑出入京师中以盛事职方再以边功赐金进俸一级久次当迁列卿属文僖公卒官尚宝丞以使还殁于家遂力请外补迁大名道兵备副使以远乡里再改湖广乃归经纪葬事诣官久之迁山东粮储道参政会裁冗员官在裁中归居四年复补湖广治屯田盐法明年迁福建按察使转右布政使遂左秩满之明岁擢都察院右副都御史廵抚广西无何坐言者致仕始公弱冠从其祖父庄敏公官京师以三河籍中癸卯顺天乡试时南人附籍举者凡九人北士讙于朝公与八人者皆归充本县廪生又十六年戊午再举于乡又八年偕其子尚宝丞成乙丑进士尚宝丞没且久而公门人吴公时来起山中左都御史廷中号耆年公知名既早徘徊藩司间朝士不知者谓巳笃老故口语横及之然公悬车年纔六十五耳器识通敏气深虑沉平居恂恂抑畏临事裁断洞然无滞所决狱平反甚多初人曾光何心隐皆图像名捕甚急武昌有游士与客比丘过从者或疑二人敢以谐公曰光额痣应图也公笑曰果光也额不复痣矣释而遣之楚之鄙邑与宣慰司邻民相与讼有司召其人来谳不至捕之扞捕者恚以叛闻发兵讨得二十七人奏报当死会官论决公心知其冤至市平立不肯押字曰就所书狱此拒捕耳非叛也□史动色曰公言是也然业巳奉　诏当奈何乃杀一人余皆获免闽藩司之帑大亡其金吏卒五十人皆坐□□掠卫至公时右使请于长曰盗者二三辈土耳而□五十人即盗在是亦四十七人冤矣请公治之则悉纵遣系者令四出迹盗果得盗以□五十人者皆得解时杨君四知廵按御史当决囚属□□其必无赦者十人甲乙以报而复箧□内同中祷而探之所探筴视公所差前后无一人爽□而谢曰公之明允乃仰符天意乎所至皆有惠爱虽去官民尝谣颂之居楚日遣吏江行遇盗剽其囊视所持牒遽曰此陶公所使也虐仁人使不祥乃舍之其得人心类此宦游凡三十年徒仰禄入居楚日至斤私奉金二千两以缮治省城及长闽藩筦钱榖之□最久尤谨嫌疑每出纳监以郡佐涉笔署封而巳尝谓诸子曰吾意欲尔等贫以更胜于富故生平田产无所增加时陶氏羣从后先方伯者三人皆用□白显名人亦以此多之公雅有裁鉴日所器赏□□验者予友南充陈阁学髫时从其父文端公读书京师僧寺中公偶过见之惊曰此郎公辅器也明朝无父子相者有之自陈氏始矣少多病性好□理当静笃时或内观腑脏昼观星纬常慕白居易□人手写其闲适诗日咏歌之后得末疾笑语人曰吾生平喜读乐天诗今病与病之岁皆类之岂当与同寿乎及卒竟亦符合陶氏居会稽镜湖旁在前汉时巳姓其堰矣而谱称其先宗阳公者自郡城陶家坊来居堰上后有阴德世遂昌衍七传而庄敏公谐由庶吉士授给事中以言事忤奄瑾得罪起谪籍至总督两广都御史终兵部左侍郎赠尚书而其父慥祖父寿皆封侍郎矣庄敏三子仲曰师贤有襟度人称长者仕鸿胪主簿公其长子次即文僖公大临也文僖先贵赠父詹事兼侍读学士而公后以二品秩满复赠如其官母韩淑人配诸皆夫人云 

　　○嘉议大夫都察院右副都御史临江李□□□墓志铭（余继登） 

　　余继登 
　　大中丞临江李公卒之明年其子重光辈以公弟西江公所状诣予言先大夫仕宦几三十年其治行在人耳目卒以微文诖吏议至不得檄恤典地下光惟先生志而铭之先大夫死且不朽予辱交公兄弟不敢辞公讳采菲字君采别号临江其先江西新喻人永乐中有戍沈阳中屯卫者遂家于河间高祖荣荣生琼琼生平定知州锐琼锐俱以公伯父参戎公贵赠昭勇将军都指挥佥事琼配张锐配高董俱淑人锐两子长即参戎公某次涵即公父也公生而警敏十岁能属文总角弟子员明年廪于庠嘉靖辛酉举乡试第八人与其祖锐先后辛酉同名第又同人咸异之乙丑成进士授行人丙寅册封德藩隆庆丁卯赍　庄皇帝即位诏于留都江右及广之东西戊辰　今上太子复赍诏于畿之南山之西车辙几半天下于馈遗无所受事竣丁内艰庚午服阕选四川道监察御史辛未清戎关中万历甲戌廵按西粤所至俱以风裁称而在粤尤表节义兴学校不独用威严也丁丑掌河□□大计外吏汰斥惟精既乃升陜西副使分廵河西河西地邻虏公所安□固圉计者甚备戊寅升山西行太仆寺卿兼整□宁武兵备踰年以外艰归公之行也两地人皆遮道泣留其得人如此壬午起甘肃行太仆寺卿未几升山西布政司参政分守冀南道越四日改冀北时和虏久疆事刓敝公积刍饷简卒乘常若有意外缓急之虞者从容恬愉边境无事屡荷金币之赐乙酉以积劳升按察使视事如故丙戌升本省右布政使戊子晋左布政使己丑升都察院右副都御史廵抚山西公在晋久于闾阎疾苦长吏贤不肖边关隘塞夷情向背如烛照数计故诸所措汪无弗当机宜协舆情者先是矿徒张守清聚众豪里中公恐其久而犷悍也编其众而什伍之会大珰祀五台者有所要求于张意弗餍归　上言守清作奸状　上间以语辅臣闻者因劾公纵寇殃民诏公归公归而代者捕守清于狱吁之无事实竟死狱中又二年行边者复言公抚晋时曾以公帑充私遗坐是落公职大抚臣握兵柄力可以制骄虏顾难一矿徒哉第抚臣以抚职者也业巳抚之而复歼之此喜事之臣公不也至于以境外之交束修之馈公罪则其罪益薄矣葢事有所不可巳而罪有所欲加势有所必至而谤无所与分公亦安之而巳公家居日惟教耕教读一觞一咏以自适若初未尝显仕者又数载而卒是乙未八月二十四日也距生嘉靖癸未三月二十八日得年六十有三 

　　○赠兵部尚书江西廵抚侍郎夏公良心□□□碑（郭子□） 

　　郭子□ 
　　明主之驭贤臣劳臣也生则苹之蒿之筐之筥之设九罭之网待鱎鲂之鱼崇爵厚禄而之官没则社之稷之尸之祝之铭于太常诏于司勋祭于大丞辨六号九祭而之祠祠以酬功亦以报福宣告后人无忝于位此祠之意也下自郡邑有司上而藩臬监司又上而抚按两台位益尊膴穷鄙之社视之如部娄望霄汉非有江海之润恶能洽沦而使之慕明主九重万里抚臣即勤而戴星廉而饮水地相县矣不幸死相捐矣非有日月之明恶能下照而使之怜故自有豫章以来建牙拥旄之臣得祠于朝者二在唐则韦武阳公观察江西宣宗读元和实录见韦政迹语宰相周墀墀上功状宣宗命杜牧之文刻功于碑我明正德之季逆濠叛廵抚都御史孙忠烈公宪副许忠节公死之濠诛御史唐公龙请祠于朝　世皇帝诏立祠赐额曰旌忠大学士谢文正公记上下十年惟二祠并峙亦堇堇矣万历三十三年廵抚江西大司马夏公以疾卒于官按臣徐公元正请恤大宗伯覆□□清白忠诚光明正大不以官职之内外崇卑二其操守不以仕路之升沈进退役其情神□官三十余载不染一尘不挂一字抚循江表风节□励吏畏民怀中使愉其清和有古名臣风请加祭赠谥建祠乞祠额有旨夏良心赠兵部尚书与祭葬仍加祭一坛祠名褒德谥许类题葢合武阳旌忠而三之异数云祠始于某年某月落于某年某月公子姓自广德来祭而丽牲石未有辞是时同籍兄弟落落如晨星新建熊京兆习之闻于抚台王公按台韩公王公谓顷见泰和郭司马豫章书作夏公传甚核无若属郭司马京兆始以书来相属章恶敢辞予与公同籍同官吴越久比蕃司长公得豫章予得闽壤地相错予请益公曰予有三速速收速给批速放且曰何以勖我予曰予有六字一锭收原封放予仿公三速治闽公乃以予六字兼治豫章于是豫章列郡有哭来歌往之谣老胥有遇夏栽秧之憾戊戌入觐握手道故泣而别公以觐余赀四百金发贮南昌豫章人爱公如父　上乃留公抚豫章以播乱令章抚黔公书来慰曰子勤王事无内顾若翁在堂吾翁在堂也公抚豫章轻车熟路昼不操烛日有余力是时二珰溷南浦星子间公制之无令措其爪牙十三郡议征课十有五万公争之朝不得请留其□以赡南州旨报可而岁所输之半率诸司无名钱毫毛不出民家沿江千里坦若中衢大小无迷广信铜塘山闽浙延袤七百里故剧盗邓茂七薮向奉旨封禁珰误信矿疏请必开公谓是役也害叵测而非可口舌争乃绘山箐险瘠图疏不可者十以上复授意郡守俟珰勘时理谕势禁珰遂意折疏上乃报罢并罢泰和武山石膏役巳复置义仓贮榖二万石置义田一百七十余亩备赈后值岁大侵有司取以共正赋他若严保甲申钱禁汰冗兵减刍从惩悍宗所地方计不遗余力比六载考绩奉旨夏良心积有年劳地方宁谧着升兵部右侍郎照旧廵抚逾年以劳瘁病病口授遗疏卷卷以税使未撤佚贤未起言有古大臣尸谏风无几何卒卒之日豫章人环聚而哭之又无几何恤旨下豫章人又环聚而祠之赐名褒德良有以夫人亦有言善建者不拔善抱者不脱子孙祭祀不辍然必曰修之身其德乃修之拜其德乃丰修之天下其德乃普使无是德建者拔抱者脱上何以廑有赫之褒下何以系不辍之祀哉公德弥豫章可云善建善抱矣或谓豫章三祠□□无幸武阳见厄于元和后始显于大中孰如褒德甫毕命而湛恩渥也则　上之知公深也然旌忠之胤四列上卿武阳之子宙相宣宗唐名臣则天所以酬贤臣劳臣者厚也公子孙秀且蕃予知其未艾矣章不文上媿杜谢敬掇拾司马遗迹而镌之珉公名良心字宗尧直隶广德州人隆庆辛未进士 

　　○廵抚福建右副都御史傅野司公汝济墓志铭（袁宗道） 

　　袁宗道 
　　余七八龄时读书村塾每闻里叟与塾师闲谈及□进士时傅野公初成进士甫踰二十玅龄高第故里闬争艳谈之丁亥公出山补验封郎而余是时庶吉士始得见公修干长髯温然长者今纔十余年而其子太学君校持状来索铭嗟夫余少闻公名壮觌公面日月几何巳陈迹年光石火良可叹也公姓张氏始从养父司月泉公姓讳汝霖后复其本姓改讳汝济字泽民傅野其别号也世山东汶上人自五世祖浩礼贾开河里浩礼生胜胜生珊珊生林林生公仲子林性轩豁好结客而吾郡司月泉公镗部运开河与游甚欢时月泉公年四十矣尚无子而公甫四岁无母遂请于公父□归子之公以是吾郡人公丰神美秀性甚慧颕年十一辄工经艺十七补郡诸生丁卯领乡荐明年成进士年纔二十有一耳而涉世通练同于黄发临川故号冲疲公筮仕此地游刃恢然侔浚仪之神明等雍丘之礼让捉奖衿裾摩抚饥窭蓁亩尽辟蠧薮一清属贼法剏新四□疑骇不数月间人情帖然莫敢哗者遂首荐剡庚午觐毕还里遭罗孺人忧公时巳膺内召矣迨服阕龄尚未满三旬其治行卓荦雅称琐闼霜台之选而年不及格部议将以铨郎优之于时执政者江陵张公托言避同里嫌尼焉仅授兵部武选主事大司马谭公深才公特仿刑曹例设本科以公总阅四司章疏无何楚缺铨郎谭公力荐公于冢宰执政持前说甚坚公仍守兵署因乞差还里未几遂调考功公虽杜足权贵之门绝意华要之地而清通雅望题才所急藻镜之寄安所计之己卯调文选未浃旬公再以月泉公忧去壬午补稽勋员外癸未晋验封郎中甲申春予告休沐乙酉复补验封寻进考功戊子调文选郎中掌选事公才既警敏性复祗慎疏忠拔滞汰冗惩贪苞苴之径远绝请谒之罅不启又能察器鉴品随方度地大小远近铨叙惟宜除目一下选人欢然相贺己丑晋太常少卿寻进右通政庚寅晋光禄卿公条陈积弊十余事俱荷俞旨六月晋太常卿疏请册立东宫者再辛卯六月晋都察院右副都御史廵抚福建于时闽海息警久矣而公初至倭报骤传公于是增舟师练士卒备戎械简将才又稽寺租清商税裁军门供应及一切饷遗无名之费诸所节□尽充兵储以是赋无少增而兵饷用饶兵曹题允抽沿海兵船集天津防御公念由闽海航天津相距万里有如万一不测是以有用之舟填鲸穴而以将士之命委鱼腹也岂不惜哉请以舟值匠作往便疏入获允闽中将士如获更生公自念食禄多年值此疆场多故之时正人臣殚虑竭蹶图报日也方将发舒大竟其用而言者且急持之矣遂力辨求去得旨回籍听用公笑曰吾于江陵公踪迹始末甚明言者岂惟不能诬我且功德我我日者拮据兵事食不下咽今翩翩归矣吾万竹山房苍翠腾崚高者捎云下者拂牖寒涛清耳浓荫覆席得老是中岂不万倍中丞乐乎闻者皆称公达公既归里杜门息交适意林水寄兴毫素以薜萝袵席指鸥鹭友朋升沉苦乐视如昨梦矣藉令假之年当极云林之乐而罹疢未几倐焉长逝伤哉伤哉易箦之日公绝无他语惟取笔书十许言有开府非卑五十非夭之句可谓达生观幻修然去来者矣公长郢中受月泉养育恩深虽痛念汶上不忍言及迨身渐贵显得徼恩封月泉公主事赠母罗宜人益务色养及月泉公殁公再人司封乃叹曰吾生也二天吾幸致孝养育我者而竟不及生我者天乎夫何使我至此极哉仆地长号不能起乃缘予告东访开河仅得一叔氏宗鲁把臂欷歔留匝月起己丑迁太常始奏复本姓更今名云属纩之际犹娓娓以劬劳未报言公大怖临身不忘孺慕有足悲者公生平守道直躬中外洞然无町畦居闲以图史自娱其道古今得失若观掌纹对客挥麈听者忘倦所遗有天官郎草镇闽疏抄北游等稿袁宗道曰公太常时常与同里一禅衲谈衲一日过予曰张君甚重君称君气韵清远言必名理无一语及尘事余媿不敢当又忆同郡公会公谓予曰今日之集聊当法会烦君说法开我蓬心媿余当时酬荅疏莽不能秋毫有所助发而公皈向般若讯及少者懃至若斯可谓贤矣无何公建旄八闽余亦归卧田间双鱼绝断不知公学问究竟何若然闻其归里之日无少侘傺似非知道者不能于公不惟同里兼有道契铭曷可巳铭曰公生于汶长于荆宦起于临终于闽其外警敏其衷醇生历华要没享荣名郁郁长阜水清竹幽昔所钓游公魄来休乐哉兹丘 

　　○云南廵抚中丞公梦雷传（董应举） 

　　董应举 
　　云南廵抚大中丞鸣宇薛公在万历初由江山令征入御史出广东佥事参议兵备副使补淮杨又补浙江水利道以参政辖浙西三郡转云南按察使左右布政使徧历藩臬几四十年而后至中丞吾郡之扬历久积功多而收效晚者无如公公之抚云南也以武定逆克之变旧抚某不设备又予反者印被逮朝议择可者云南人争欲得左伯薛公故有是命未几言者以予印事波及公请勘公遂归听勘云南人又争言薛公冤公当旧抚取印时径走北城守城矣旧抚坚欲得印以纾祸索者三至公愤甚城中士夫及同事皆劝公生灵计乃不得巳归印于旧抚也今奈何以及公御史勘疏亦言公忠愤激烈予印非其辜于是公事大白朝议方图用公而公卒矣呜呼何公之不幸也公人强毅易直周练物情有远虑能断嗜兴民利至法理所不可虽势要不少屈曲屡劘虎牙不惮也其在江山清赋息讼察奸入秋毫未期月声绩出两浙上守韩大重之至言于直指欲辍巳荐以荐公豪有怙贵人力夺民丘垄者公法之其权能使直指宛转言公一不听其御史以不媕阿失江陵欢协院王篆挤之以是出佥粤宪备兵琼崖海上转参议副使破平大泥贼蜑贼海贼苏观陆叶宗权等以其间筑廉州城三受赐金巨珰张诚弟横行海上有年矣有司莫敢问公擒而杖杀之直指之吐舌督抚某欲得夜光赂权贵人示意于公不能得则暗与盗魁李茂通茂以制府声盗珠公知而亟捕之贼逸珠竟不可得也其在浙琉球贡舶失道官兵屠之仅俘二十七人归诬以贼兵备某者欲借功议杀矣而匿一善奕姣童于署中公道出遇俘讶其貌非是问之果琉球贡舶也奔白制台取姣童以出释诸俘兵道大憾公构之公不动其后范董诸大姓人所持当事者欲究竟之公以太遽及范祭酒死直指邑令皆被逮诸大姓乘之交恶语下石无人敢白者赖公入都力雪得从末减公初不阿当事意束湿者也公于吏事精绝尝一日绾十一篆从容决遣沛然若有余又筑海宁堤四千丈节省万金受帑金之赐又能独断司天月食之误同事皆心服而公固戢戢不立崖山色平气和而事事以必当中丞刘公元霖犬以贤会矿使出金华人情汹汹欲乱刘以非公不能辑特疏加□□□□压其地浙西三郡遂赖以无事其在云南税珰荣倨待诸司日诱人告捕索宝富者中以危法当事惴惴独公每事裁抑之解其可解者又禁民以事诉珰置之法一掾奴白珰掾大有藏金可籍也公召诘之知奴尝手批掾母仆地当以殴祖母律榜之市人栗然珰时欲抟公掾之侨而富者亦惮不敢发也公于珰不少狥亦不务激直以诚心大度压之尝与珰饮人皆挈樽罍往防其毒公独慷慨浮白不设猜防珰以此服公而亦惮公云南人赖公显护阴全恃如父母者七八年故旧抚逮争欲得公也公亦深知云南抏弊思竭忠力西南必可恃之策方讨军实察痍伤休息生长以便制蛮夷百未一施而言者至矣呜呼公御史而不得志于权相藩臬监司浮沈数十年少行其志矣而不能究其施中丞能究其施而未一施遽中于言者以去去而事白矣而公又遽卒此吾所以谓之不幸也公讳梦雷字某福清薛港人幼读书赠公掾廨中郡守吴公闻而召见之大加器异卒奋于功名其天性极孝友视其兄子甚厚出多惠政尝脱二孝廉于法救州幕于死以旱青狱立得雨虽剧盗亦别白处分而释其余党所至往往有去思至今江山人以配余邵两令谓之江阳三令尹云卒年六十有六其卒也能自知时日其神不乱□董生曰甚哉西南之变吾问于土人播之反也以激猛以诬缅甸之骚以报复阿克狡童耳猝乘我无备所谓徒手而遇蜥蜴者也固守而静待何渠至城下盟乎旧抚之智行于猛而诎于克犹之滇也昔何以胜今何以辱侃侃薛公有虑无权有权无日奈之何哉此可长太息者也诗云心之忧矣之子无裳吾以悲薛公池之竭矣不云自频泉之意矣不云自中吾以当事者戒焉 

　　○宁夏廵抚晋似斋公应槐墓志铭（郭正域） 

　　郭正域 
　　大中丞晋公楚臬时试诸生予兄弟并居第一受国士之知后公往抚灵武予兄弟相继入朝而公且告老几二十余年而公没长君大行公走人数千里以公遗命来曰吾宦迹多在楚楚人知我身后之文以问江夏予小子泫然思公德教其敢辞公讳应槐字植吾人称念冲先生家世洪洞十世□冕生胜胜生统皆有隐德焚券利人邑乘载之统生锺锺生伟元城丞有廉静操伟生朝臣举亍乡和州守和人祠之擢户部员外郎以公贵赠都察院右佥都御史配曰张恭人姙公而梦庭槐有龙蟠焉遂以名公公少颕敏嗜学过目不忘乙卯年仅二十三抡省魁明年成进士授中书舍人擢吏部验封司主事历文选司郎中掌选事条定选规按籍升授无能轻重其间时华亭相用事所私求州倅不得监生某谋府倅不得黄少宰之请公执不可黄使人挟重赀饵之公正色曰乃公不悚要人而货取乎后黄语人曰晋郎岳岳折吾角矣故事铨吏秩满率自举乡人以代同乡有大司马集以其子请公弗应比公擢太常寺少卿提督四夷馆则大司马晋大冢宰矣修前丸借京察谪公运判稍迁广平府同知会新郑公入相公书遗之大略谓新郑峭急而轻露宜稍温润蕴藉也新郑贰铨时故知公深又感公言亡何转中州佥宪值河北矿贼大哄往捕之不欲以兵残也苐遣一将领率勇士二十人佯贾客入贼垒用计缚其魁十余人余党解散不费斗粮不杀一人而一路以宁巳迁河西固原备兵参议副使则核仓廪革影役置粮籍清守支课监收简将卒通牧地修河堤一切利弊晳若观火是岁静宁告变诸将士奇货猎之争先登公曰若曹以杀人邀功吾因而媒进如人命何卒用计散之巳而宅忧复除湖广按察司副使首按侵夺屯田者置之法刊屯约四章军田尽出亡何擢分守湖北参政荣府承奉死于酖理官受贿几脱免公竟坐如法又发薛弁所怀暮夜金廵抚王公疏其事以闻　上命纪录寻晋长楚臬景王府第以府僚羣饮毁于火而罪樵采者七人公曰罪在官而以小民偿之吾不忍也竟抵官罪尽释七人者何尚书之请不听也岁壬午大比士公巳升湖广布政司右布政江陵相介学使者请其子公笑曰不见翟相国双凤鸣乎休矣凡莅事四阅月而所行政若□起解平衡石议丈规汰宗粮节浮费台使者镌行以示永久于时中外争推毂公进公都察院右佥都御史廵抚宁夏宁夏遇与虏市辄先事诱虏至因而利及虏窥见吾情而奸人乘间挟以取重公佯若不急虏者而内实有备于是着力兔黄台吉一如约束竣互市事无哗往市马苦多公简去若干时方清丈田亩有司故增加博能名公下令勿得踰额脱有余田还以遗军民耳灵州将凶卒所杀边廷震动公以静镇之而用秘计擒扑地方安堵凡再经大阅　钦赏几次升俸一级廷议且大用公而南都弹章至矣葢向之湖北理官不得志干公者所嗾也故言皆楚事楚廵按御史核实疏其贤吏部以原品调用南都公义不受调竟谢事去还里中遂去邑城五里卜筑于北溪居曰渔樵坊曰澹泊屏曰无思环以清流周以茂树日千黄庭一编偃仰其间着渔樵庄说无思轩盟以自广大略谓韩柱国以居郊之心居家不待郊而郊也邵尧夫以仙境之心居家不待仙而仙也待郊而郊待仙而仙待云山而云山是择而适也郊而思居仙而思凡云山而思朝市是无适也通塞毁誉云山朝市柄不在吾者吾无庸思是适也醉而醒吾不谓醉醒而醉吾以醉而未酣醒而不醉吾以沉湎之醉公之言所寄远矣暇日与子孙及门下士谈名理大都在不失赤子之心尝曰吾心人心也凡吾莅官行法求人心如我心耳其事赠公蒸蒸色养俸余尽以上赠公分之诸弟在固原时便道省觐中途闻太恭人病即弃妻子单骑疾驰夜祷于神请以身代事继母李一如所生亲终之日哀毁骨立创立祠堂率子弟衣冠拜祀岁时如仪修邑乘三阅月纪载甚悉可传之书请告时见石州城虏所残破倡邑人修葺又输赀新学官他如赡董尹之妻孥归邑簿之旅榇偿道妪之遗金白马主之冤狱明邑令之蜚语皆人所诵而传也还乡年仅五十优游林下几二十五年大抵遇势而不怖急流而能退人也年七十有五 

　　○萧都御史中传（薛瑄） 

　　薛瑄 
　　萧氏讳中字存中世居江西之龙泉其里曰南园世称南园萧氏存中曾大父讳晖甫太父讳福可父讳民远凡三世俱以德善承继一迹远引弗耀于时存中赋质刚敏笃志问学大能继述三父志以增累其德善在乡里直言正色是是非非无少假借虽乡人之善者敬服归向卒不悦于羣小以是丑正健讼之徒妄相与凿空造言意欲构陷存中独先识其几微谓其家曰辟言于行不食古亦有之吾不可不行其戒遂挈家避居外邑者将十五年后知乡里讼风稍息乃还旧居所谓南园者其乡里善人老者喜其归少者仰其德俗遂变仁里争讼殆绝存中乃益治其旧田园课僮仆勤力其中不数年生意益饶于前时大有所积则斥其余以周困窭不责所负丁亥岁临袁傍郡执役之人伐木归自湖湘者既饮食不时疲于道路加以隆暑郁蒸病者死者扶踣相望居人皆以疫疠染人闭户无敢出视存中独曰是有命疫疠安能染人乃大出汤药分遣所亲多方救济役夫赖以全活者甚众存中既读书知义尤笃于宗族无□疏戚远近有女孤无依者具籹奁择所归使无过时男长不能娶者资给以聘礼使无失配其于家法闺庭内外秩如雍如严而有恩训其子孙一以道义不及于利其子启者既得存中家傅之学登宣德丁未进士第历官监察御史山东按察司佥事升佥都御史奉勑两镇河间府居庸关其所职皆风纪戎政大事存中数戒以书俾处心以公仁持巳以廉慎行事以古人伟节丰功自期待勿区区小利汨迷身心挠损名节启能恪守其戒所至守不可夺事无不立人无不悦卓然时之名臣存中贻教厥子者可谓正且大矣启镇守居庸时存中弃世边务方殷　朝廷勉留启沥诚恳乞终制至于再三诏乃许奔丧夺情起复及至又领勑廵抚山右久之谢病归将奉存中之祀于家启之既忠且孝则存中教及厥子者又可谓善且美矣启监察御史推恩封存中如其官启既升都宪又推恩诰赠存中中宪大夫都察院右佥都御史云 

　

　　都察院十（巡抚四） 

　　◆巡抚四 

　　佥都御史恭惠杨公信民神道碑（丘浚） 
　　都察院右佥都御史陈诏传（实录） 
　　都察院右佥都御史陆君矩墓志铭（萧镃） 
　　中宪大夫右佥都御史徐公瑄墓志铭（商辂） 
　　都察院右佥都御史李侃传（实录） 
　　佥都御史卢公□□（黄佐） 
　　佥都御史郑公宁传（李濂） 
　　□佥都御史张公岐墓志铭（彭华） 
　　佥都御史岳公璇传（李濂） 
　　中宪大夫都察院左佥都御史张公纲神道碑（刘珝） 
　　都察院左佥都御史王朝远传（实录） 
　　都察院右佥都御史汪霖传（实录） 
　　都察院右佥都御史左鈓传（实录） 
　　都察院左佥都御史杨继宗传 
　　杨公清政录（吴道贤） 
　　左佥都御史宁杲传（弇州别记） 
　　都察院右佥都御史王哲传（实录） 
　　中宪大夫都察院右佥都御史王公墓志铭 
　　都察院左佥都御史北山杨公武墓志铭（王九思） 
　　都察院右佥都御史谢□传（实录） 
　　中宪大夫都察院右佥都御史西楼谢公绶神道碑（于慎行） 
　　佥都御史前国□监祭酒虎谷先生王公云凤墓志铭（吕柟） 
　　□□□右佥都御史吴世忠传 
　　左佥都御史王纯传（实录） 
　　佥都御史恒山张公璇墓志铭（王崇庆） 
　　都察院右佥都御史一泉王君德明墓表（崔桐） 
　　右佥都御史三欧阳公重墓志铭（罗洪先） 
　　都察院右佥都御史汪公玉墓志铭（张邦奇） 
　　左□□御史陈长公察传（王世贞） 
　　□□院右佥都御史李公淮墓志铭 
　　都察院左佥都御史黄岩刘公夔墓志铭（费寀）
  </div>
  <div class="pagination">
   <a href="国朝献征录_page107.html">
    上一页
   </a>
   <span>
    ...
   </span>
   <a href="国朝献征录_page103.html">
    103
   </a>
   <a href="国朝献征录_page104.html">
    104
   </a>
   <a href="国朝献征录_page105.html">
    105
   </a>
   <a href="国朝献征录_page106.html">
    106
   </a>
   <a href="国朝献征录_page107.html">
    107
   </a>
   <span class="current-page">
    108
   </span>
   <a href="国朝献征录_page109.html">
    109
   </a>
   <a href="国朝献征录_page110.html">
    110
   </a>
   <a href="国朝献征录_page111.html">
    111
   </a>
   <a href="国朝献征录_page112.html">
    112
   </a>
   <a href="国朝献征录_page113.html">
    113
   </a>
   <span>
    ...
   </span>
   <a href="国朝献征录_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
