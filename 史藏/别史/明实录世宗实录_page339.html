<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 339 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 339 页/共 518 页</h1>
    <div class="content">　　○命宁阳侯陈继祖掌南京左军都督府事
　　○乙巳诏补铸银图书一赐大学士李时
　　○以稽误  圜丘磁砖逮江西饶州府知府祁敕下法司问降为边方杂职
　　○丙午升南京大理寺卿潘旦为南京吏部右侍郎初李廷相以忧去吏部凡三推  上皆不用至是以都御史刘节及旦请及始用旦
　　○广东阳春西山贼赵林花黎广深等攻陷高州府大掠而去巡按御史吴麟以闻因劾总兵官咸宁候仇鸾巡抚都御史林富及参将司府诸臣失事之罪诏停鸾富等俸戴罪督兵剿捕务速殄除以靖地方
　　○丁未兵部言南京江贼纵横吏不能治请易置操江广宁伯刘泰并乞戒谕南京内外守备参赞巡视诸臣责以捕贼自效  上是其言革泰任闲住余令戴罪捕贼
　　○命工部增造佛朗机铳颁十二团营演习
　　○戊申诏取会试中武举人林春等三百二十名
　　○山西太原府地震
　　○提督南赣汀漳右副都御史陶谐＜锍-釒＞言守令升迁太骤民不蒙福乞自今行取知县必以六年为期科道诸臣抗论失旨者乞稍优容之知府以上乞休养病等项有才力尚堪驱使者＜锍-釒＞请简用吏部议覆进士知县六年行取多龃龉不可行余如谐言得旨两京科道既多缺人法司见今逮问者其即拟罪具奏知府而上堪用者亦＜锍-釒＞名以闻
　　○升太仆寺少卿许宗鲁为大理寺左少卿
　　○直隶巡按御史徐汝圭奏言顷者畿辅荒歉特蒙  圣恩发金赈恤但有司奉行每无良法给散或抵换银色或减少数目或开报疏漏或给发后时及其关领又或奸徒顶冒吏胥科求里甲扣除债主攘夺名为赈饥实为豪强而已宜敕各抚按官严督有司悉心区画将应赈丁口以累贫次贫极贫定为三等量带从人亲诣各乡分别赈给如有里胥侵冒等毙从重治罪此外劝借富民不必责令出粟惟将老弱疲癃不能领赈者劝令就近收养计所收养多寡折免徭役收百口以上者授以冠带仍表其闾事终核有司勤怠分别劝惩庶荒政克举圣泽下究＜锍-釒＞上  上以所言多可行者下户部议覆如汝圭言  上兹赈济事宜议处既当即行各该抚按并遣去郎中举行毋得视为虚文徒应故事
　　○己酉  昭圣皇太后圣旦诏免命妇入贺宴文武群臣于午门各王府奏贺人员宴赏如例
　　○召还大学士张孚敬奉命就道先具＜锍-釒＞驰谢曰臣伏在山中骤闻使命伏读  御书催敕诲谕谆切又谕上勤  圣母至怀顾臣庸愚何以得此呜咽感泣伏地不能自兴臣窃循省夙承委托万无寸效且深昧事几至罹罪咎仰荷  圣慈不加诛窜赐归未几复承召命揣量匪才惩创往过分当辞免念惟  圣恩同天生未能报死有余辜又仰荷  圣母垂慈  圣谕戒切臣非惟不敢辞亦不忍辞也拜命仓皇星夜奔赴计程弥月获觐  天颜谨先奏谢比至丹阳及德州闻  上以疾免朝又具＜锍-釒＞驰奏起居  上皆优诏报闻
　　明世宗肃皇帝实录卷之一百三十五
大明世宗肃皇帝实录卷之一百三十六
　　嘉靖十一年三月庚戌朔  孝肃太皇太后忌辰  奉慈殿行祭礼遣庆云侯周瑛祭  裕陵
　　○以  献皇帝制含春堂诗傅训三篇御书大篆  上所制祖诗敬一四箴钦天记颂及内府书籍赐尚书王琼王宪从其请也
　　○壬子升户科都给事中蔡经为大仆寺少卿
　　○以庄浪灾诏总督唐龙巡抚赵载核实赈济
　　○癸丑礼部奏王府庆贺奏＜锍-釒＞  累朝皆有体式凡  皇帝表文例称  圣旦奏＜锍-釒＞称  万寿圣节  皇太后压于  太皇太后表文例称令旦不压于  太皇太后亦称  圣旦奏＜锍-釒＞称圣节  皇后表文例称寿旦奏＜锍-釒＞称令旦令节今诸王府所奏错乱徽称有乖名分请以徽称体式申谕诸王以后不许违错报可
　　○赐巡抚狭西副都御史刘天和母太恭人秦氏祭葬以天和有边功故也
　　○海西呕罕氏河等卫女直都督禇羊哈等入贡宴赉如例
　　○湖广武昌府地震
　　○裁革江西吉安府吉水县税课局大使一员
　　○命安乡伯张坤坐团营立威营
　　○赐故都督同知夏助祭葬如例以其子时贤袭授指挥使
　　○甲寅原任太傅兼太子太傅吏部尚书谨身殿大学士张孚敬应召至京诏进兼太子太师华盖殿大学士余官如故孚敬＜锍-釒＞辞  上曰卿四郊督视克尽勤诚辅赞朕躬多赖匡翊兹加恩非过典其即承朕命尽心供职勿辞
　　○丙辰奉圣夫人刘氏卒特诏以侯伯夫人礼治葬事仍加祭四坛给坟地一区附坟田五顷夫人  上乳媪也
　○命南京后军都督府署都督佥事陈璠提督操江
　　○丁巳升南京光禄卿冼光为南京大理寺卿
　　○戊午  庄肃皇太后令旦免命妇入贺宴诸王府人员
　　○己未升提督南赣汀漳都察院右副都御史陶谐为兵部左侍郎兼左佥都御史总督两广军务先是总督两广兵部右侍郎林富再上＜锍-釒＞求去是时广寇未靖  上疑富有所规避下巡按御史核状以闻于是吏部言富既候勘必俟勘至遣代恐误机宜请如成文叶相例预遣官代之故有是命
　　○靖江王邦薴数请禄米欲全支本色户部谓非近例不许王请益坚且求亲诣阙廷奏状部言郡王禄米自弘治十六年会议裁减本折中半兼支遵行以久王乃妄意请乞词复倨嫚殊非藩臣之体上乃严谕邦薴禁其奏扰仍令巡按御史逮其辅导等官罪之
　　○辛酉命武定侯郭勋迎  皇地祗神牌奉安于  北郊
　　○是日经筵开讲
　　○命少傅兼太子太师吏部尚书华盖殿大学士张孚敬太子太保礼部尚书武英殿大学士李时太子太保兵部尚书王宪太子太保兵部尚书兼右都御史汪鋐礼部尚书文渊阁大学士翟銮户部尚书许赞刑部尚书王时中太子少保工部尚书蒋瑶通政司陈敬大理寺卿周期雍少詹寺兼翰林院学士张潮翰林院学士席春侍读学士吴惠郭维藩侍讲学士廖道南蔡昂为殿试读卷官
　　○壬戌广平府教授张时亨以进表至上＜锍-釒＞言  皇考当有天下请更定庙号称宗仍自  皇上诞生之年追改钟祥天号以明  皇考授命之实又欲  皇上效古人刻木之义制为皇考圣像朝夕侍立决正万几仍请  圣母改衣帝服正位内庭  皇上执太子礼关决正事反覆数千言皆妄诞不经语礼部参奏其罪诏下法司逮讯时亨已出京乃命所在巡按御史提问谓时亨有心病诏革职闲住
　　○狭西左布政使汪珊升为都察院右副都御史巡抚湖广山西右布政使张衍庆为南京光禄卿
　　○升吏科左给事中魏良弼为都给事中工科右给事中王守俱为左给事中礼科左给事中董进第兵科给事中高金刑科给事中陈侃俱为右给事中良弼进第礼科儒金户科秀侃兵科守刑科
　　○礼科给事中李仁以论救户科给事中孙应奎下锦衣卫执送镇抚司拷讯已法司论杖赎还职诏仍罚俸一年
　　○癸亥  武宗毅皇帝忌辰  奉先殿行祭礼遣玉田伯蒋荣祭  康陵  紫荆关地震  以三年秩满荫兵部右侍郎林富子万仞为国子生  命新宁伯谭纶掌南京前军都督府事  先是北虏自延绥求通贡市事下兵部议兵部言小王子进贡虽有成化弘治年间事例但其情多诈难以轻信宜命总制镇巡官察其真伪无何虏以不得请为憾遂拥众十余万入寇
　　○上怒其黜骜命兵部亟命征剿于是兵部尚书王宪等集廷臣议上平戎十一事诏皆依拟行之仍谕总制唐龙严明号令激发忠义务使远近并力相机剿杀以靖地方虏退之日即便班师不许疲众靡财有负委托
　　○甲子  上御奉天殿策试天下贡士制曰朕惟人君奉  天命以统亿兆为之主必先之以咸有乐生俾遂其安然欲后庶几尽父母斯民之任为无愧焉夫民之所安者所欲者必首之衣与食使无衣无食未免有冻馁死亡流离困苦之害夫匪耕则何以取食弗蚕则以资衣斯二者亦王者之所念而忧者也今也无几而食者众蚕者甚稀而衣者多又加以水旱＜风-几＞蝗之为灾游隋杂冗之为害边有烟尘内有盗贼无怪乎民受其殃而日甚一日也固本朕不类寡昧所致上不能参调化机下不能作兴治理实忧而且愧焉然时有今昔权有通变不知何道可以致两旸时若灾害不生百姓足食足衣力乎农而务乎职顺乎道而归乎化子诸士明于理识夫时蕴抱于内而有资我者亦既久矣当直陈所见所知备述于篇朕亲览焉勿惮勿隐
　　○命署都督佥事牛桓充总兵官镇守贵州
　　○乙丑升湖广左布政使钱宏为都察院右副都御史提督南赣汀漳等处军务
　　○三边总制尚书唐龙奏虏众住套警报日急各镇军需十分诎乏而甘肃尤甚乞发太仓银及淮浙盐引专遣大臣一员调度兵饷共图防御＜锍-釒＞下户部会官议覆兵事贵豫虏众住套日久蓄谋已深军马蒭粮委宜设备请发太仓银三十万两两淮运司盐三十六万引遣侍郎张王□赞率属有才干官二三人赍赴各镇分拨籴买别发太仓银十万两淮浙盐十万引运赴甘肃令巡抚赵载自行调度仍假王□赞便宜权令与督臣协心共济毋相推委致误事机其山西河南湖广四川与挟接境饷道相通者听王□赞兼制以便转输议入得旨俱如拟张王□赞命兼都察院右佥都御史趣往毋怠
　　○丙寅升山西布政使司左参政胡缵宗为本司右布政使
　　○丁卯赐致仕大学士贾咏妻一品夫人张氏祭葬如例
　　○命刑科左给事中王守赴延绥随军纪功
　　○戊辰  上御奉天殿传制赐林大钦等三百二十人进士及第出身有差
　　○以早荒诏京卫并顺天所属官军月粮预支一月仍发京通二仓米一十万石粳米石银六钱粟石银四钱委官监粜以平榖价从御史孙锦奏也已复命五城御史严督火甲于平粜处所防守其有不逞之徒乘机攘夺者捕送法司治罪
　　○命固原总兵官刘文率所部兵三千人赴延绥策应
　　○己巳  皇后亲蚕于内院
　　○庚午  上谕礼部曰  郊庙大礼系国家重典朕于天地百神祀典俱已厘正惟  宗庙之礼尚袭同堂异室之制未能复古于心歉然朕稽  圣祖开国之初已尝建立  四亲庙实鉴于汉制之非具载大明集礼等书朕为子孙所当遵行今  太庙前堂后寝俱有定制不必更移其昭穆世数庙次卿等可会官相度两庑议处规制以闻
　　○升湖广按察司副使李锡为山西布政使司左参政
　　○户部覆给事中高金等条奏经理库藏四事一择内臣以谨出纳内府各监局钱粮经理非人类多侵冒宜选廉静内臣令其管理有贪鄙衰庸者亟为汰黜一稽虚费以杜侵渔酒醋面局有岁派粳米麦豆此外又有匠役工食驴头草料耗费不赀宜将该局酒面止给米麦令其自造匠役量留供事余悉遣归农亩其造酱黄菉等豆半给本色应用半输折色输太仓济边仍以麦面饲驴省料豆三分之一一减耗米以苏民困各监局上纳粳米加耗过重民力不堪自今除上用白米每石加耗一斗其内监等官粳糯米每石止加耗五升一切水耗才□旭撒筛包等项耗米尽行除革已运在途者如数扣还抵补下年之额以后徵角□羊收受违例多索者罪之一发旧积以宽新徵库监茶盐收积数多易致腐浥宜行各该司府将芽叶二茶除原角□羊本色照旧上纳如系折色蹔贮太仓俟有缺乏召□收买仍行长庐运司将应角□羊内官监青盐蹔停二年待积盐支尽一并角□羊纳诏如议
　　○四川广西湖广所属长官宣抚等司土官各遣通把头目人等贡马以过期减赏如例
　　○改南京兵部右侍郎林庭＜木昂＞为工部右侍郎升甘肃行太仆寺卿张原明为狭西右布政使
　　○诏户部议犒赏京营兵应援延绥者部议官给人银五两布二疋军给银人二两五钱布二疋俱于太仓银库支动仍发银万两诣中军听用得旨如拟其出征人马仍行兵部于东官厅听征人马内拣选三千令团营副总兵赵镇统领趣往应援已选营兵止得二千人益以保定兵千人付镇云  江西巡抚胡琏奏言该省田少人多粮繁差重每遇造册年分埋没影射奸宄百出所在州县虚粮日增多者万计少亦不下数千百石其他诡寄亲识潜认粮差飞洒都图零分升合犹细故也揆厥所由皆由图册苟简格式不一以滋多毙且如册中所载田地山塘有都图而无土名甚至并都图无之税粮有升斗而无正耗科则甚至并升斗无之田地有开除不注出卖主名税粮有收不注承买主名沿讹袭舛查核无从改窜那移靡所不可此虚粮之孔穴也臣愚谓宜总括群分画一格式如田山地塘必注都图土名他日户有逃绝产固可查税粮必注正耗科则他日田有更迁粮固不易开除必注某人出卖使难除捏新收必注某人承买使难顶冒由是诡寄飞洒诸弊皆可厘正虚粮包赔之害可除而逃亡可复矣事下户部覆琏所议造册＜矢见＞制甚善请颁其式于各省令如法攒造以祛宿毙诏可
　　○癸酉以大学士张孚敬一品三年秩满荫其子逊业为国子生
　　○甲戌升刑部四川司郎中詹瀚为湖广按察司副使
　　○命彰武伯杨质佥书右军都督府事
　　○以辽东宁前锦义边墙工完赏镇巡等官银币有差
　　○乙亥先是  上御殿传胪诸进士皆集阙门一序班谬传令儒服首名林大钦及诸进士不服进士巾袍者百余人次名孔天胤以更服止掖门外诏问状鸿胪卿王道中以为礼部失于晓谕  上切责部臣夺司官俸一月礼部言已尝先期揭示实以序班妄传遂致错误道中乃欲曲庇属官厚诬本部非朝廷设官相临之体诏道中对状切责而宥之序班孙士约等下法司逮问大钦天胤等俱免究
　　○吏科给事中雒昂＜锍-釒＞荐原任尚书罗钦顺赵璜王承裕都御史姚谟侍郎何瑭通政马理祭酒崔铣皆海内名德当世所推宜及时召用以究其蕴复言尚宝司卿李楠太仆少卿穆孔晖并忠信端方不宜置之散地诏责昂狥私妄举姑夺俸一年
　　○丙子礼部尚书夏言奏雩坛在泰元门外道里回远车驾经由无驻跸之所祭时请设幕次雩坛既祀  上帝礼当升烟俗为祈水不宜用火乃为坎瘗非礼臣等以为雩祀焚帛宜用燎坛请于雩坛门外壝一内神路左方建燎坛一座灵星门外之左空地一区可设幕次诏从其请遂名其坛门曰崇雩
　　○丁丑授一甲进士林大钦为翰林院修撰高节为翰林院编修第二名孔天胤以王亲例不得官于朝吏部言二甲进士外授则知州从五品今天胤一甲宜正五品乃授狭西按察司佥事
○戊寅大学士张孚敬等言  太庙先年祭祀但设衣冠  皇上改行出主诚合古礼但遍诣  群庙躬自启纳不免过劳请自后  太祖神主  皇上躬自安设  群庙帝后神主令内外捧主诸臣一体安设  上从其请诏捧  帝主大臣以太常官佐之捧  后主内臣以神宫监内侍佐之著为令
○南京刑科给事中王希文等＜锍-釒＞劾巡抚贵州都御史刘士元巡抚湖广都御史凌相巡抚山东都御史邵锡巡抚顺天都御史王大用总理河道都御史李绯南京粮储都御史毛思义太仆寺卿盛仪南京大寺寺丞林希元俱奉职无状当罢时相锡绯三人业以他事去职矣部覆思义宜致仕士元仪宜闲住大用希元性识虽偏其才尚可留用俱从之  升湖广布政司右参政刘栋为河南右布政使
　　大明世宗肃皇帝实录卷之一百三十六终
明世宗肃皇帝实录卷之一百三十七
　　嘉靖十一年四月己卯朔时享
　　太庙  世庙
　　○以献皇帝御书持盈守满四字恩纪含春诗一帙及四书五经等书赐礼部尚书夏言从其请也
　　○升兵部右侍郎钱如京为本部左侍郎光禄寺卿黄宗明为兵部右侍郎
　　○庚辰建州海西女直夷人都督牙令哈等入贡宴赉如例
　　○辛巳升南京太常寺卿黄芳为南京兵部右侍郎
　　○连岁顺天河间真定保定各处滹沱河溢为患御史徐汝圭劾奏巡抚保定右佥都御史林有孚坐视民瘼不行修治赈恤并发其纵容妾党夤缘奸利等事诏有孚对状命吏部推京堂官有才望者以名上吏部荐太仆寺卿何栋尝行河有功遂敕栋趣治河患于是有孚惶恐请罪且言各地方修堤给赈具有次第但治水必下流通利然后泛滥可平今顺天诸邑文安大城武清等处寔受滹沱下流原非抚属无由督理并自白其所指夤缘奸利等事悉风闻无据吏部因言有孚所坐轻不宜深罪  上从部言改有孚总督南京粮储无何御史孙锦复以顺天境内水患闻乃申命栋并为勘奏
　　○壬午赐尚书夏言讲官顾鼎臣张潮席春吴惠廖道南中允孙承恩等川扇
　　○初琉球国中山王尚真卒其世子尚清遣使入贡请封诏下福建守臣勘报至是复遣其正议大夫金良等贡献方物并以国中臣民结状来上诏礼部议遣使册封宴赉其使臣如例
　　○礼部议上考补钦天监官生事例一过有官生缺役许送嫡派子孙年终类考果艺术精通收役食粮若顽钝无成即将本户子弟考居优等者以次收补或无以次人丁候本生习学再考一择官生子弟性资聪慧者分派各科严立教条按季考试本部委官一人会同提督岁终送部类考一今后天文等科遇有八九品官员缺以本科人役食粮十年以上者送部考选一近者天文阴阳分为两途而漏刻子弟不得推补堂官请以后监副员缺不分天文漏刻科分但有历俸年深者皆得奏请简用其六品七品官以八品考补保章挈壶以司晨司历博士考补司晨司历博士以各科专业人役考补一间者添注之官等于旧额又皆作为定员因仍铨补故多漏刻博士二人灵台郎一人皆当裁罢诏可
　　○癸未广西田州龙英等处土官遣使贡马及方物赏赉如例
　　○甲申大学士张孚敬等及府部大臣奉旨相度庙制奏言  太祖高皇帝功隆德懋与天无极已奉为  太庙始祖特正南向之位惟  太宗文皇帝定鼎北都建子孙万世长业功德与  高皇帝比隆当别立一庙于  太庙之东百世不迁拟之周文世室不在三昭三穆之数其昭穆六庙以东西地狭难设寝殿每庙但容正殿五间以其后半为藏主之所  太宗世室直北与  太庙后墙等齐此皆委曲议处迁就地势期于仰承德意光复古典臣等窃以  陛下上嘉隆古聿怀永图将以流庆万年垂宪罔极务使备制尽文将来无纤毫遗憾乃为尽善今以地势不足展转裁损寝庙门庑不能具备窃恐成事之后圣心少有不称则臣等苟简之罪万死莫赎唯  圣明裁之疏上有诏报罢
　　○裁革直隶頴州宿州毫州邳州兴化县泰兴县及邵伯闸七税课司从巡抚都御史刘节请也
　　○乙酉升湖广按察司副使文明为本布政使司右参政狭西布政使司右参议孟易为本省按察司副使
　　○诏岁给定西侯蒋傅禄米一千五百石本折中半兼支
　　○丙戌荣王祐枢奏乞沅江河泊所鱼课诏以近例裁革不许
　　○总制狭西三边军务兵部尚书唐龙上言北虏拥众十余万要求贡市猖獗之势日甚一日犬羊之性其欲难厌不从其请侵犯必速即使从之亦难保其能守约誓察机宜审彼己顾方略何如耳臣闻兵法能因敌变化而取信者谓之神彼夷欲假贡市以缓我之兵我力既未可与战不若因其欲而姑与之亦以缓彼之兵彼得所欲引众而退则实我仓廪训我士卒修我战具徐观其变而图之顺则全柔来之道逆则兴挞伐之师是亦用奇之法若以为彼侵暴边障义当致讨则宜大集兵粮恭行天罚惟  圣明裁断  上曰虏情已议征讨尔为总制大臣务要激发忠义振扬国威相机战守以靖边陲勿因循为目前计
　　○丁亥狭西巡按御史郭圻言西宁洮河三茶马司积茶至二十九万一千五百一十五篦散块私茶亦十余万斤徽阶二州西安等卫积贮尤多宜令兵备边备等官不拘年例之数设法多易马匹以备征战事下兵部议覆延绥用兵需马为急宜趣如御史言行报可
○戊子起服阕南京太仆寺卿马卿为光禄寺卿
○己丑升湖广襄阳府知府万云鹏为本省按察司副使
　　○以秩满荫南京礼部右侍郎黄绾子承文为国子生
　　○辛卯命翰林院侍讲学士廖道南修撰王用宾为武举考试官
　　○诏封故开平忠武王常遇春八世孙玄振为怀远侯岐阳武靖王李文忠七世孙性为临淮侯宁河武顺王邓愈六世孙继坤为定远侯东瓯襄武王汤和六世孙绍宗为灵璧侯俱开国辅运守正武臣妻封侯夫人赐之诰券世袭遇春等佐  高皇有开国勋子孙相继失爵弘治中尝有讼其功者诏求其裔各官以指挥使至是  上修功臣后皆侯之使奉四人祀各岁给禄米千石本折中半兼支
　　○升广东左布政使徐问都察院右副都御史巡抚贵州地方兼赞理军务
　　○四川按察司副使孙元以父尚书交老病乞归侍养许之
　　○巡按云南御史叶奇论巡抚湖广右副都御史凌相前任云南左布政时诸奸利状相辩言本与清军御史陆梦韩以礼节失欢梦韩欲甘心焉方苛搜事端会以他故被谪乃假手于奇以洩忿恨且析其所劾事皆琐屑捃摭非有实据＜锍-釒＞俱下都察院覆如奇奏则相贪财黩货有戾官箴如相辩则奇受属论劾有乖宪体均之有罪但奇论或出于风闻相辩或由于抵饰须核实乃可议曲直诏下抚按官从公勘奏相奇俱回籍以俟有御史王德溢者与奇同为福州人复执奏相被论不当奏辩奇被讦不必回避请罢黜相都察院言是非疑似之迹必审诸众证而后可以得情彼此互讦之词必两皆回避而后可以公勘果如德溢言是御史所论不问可知其真而非御史者所言无一实也其阿比同乡不奉公家之法明甚宜令德溢及韩韩亦俱解任回避俟奇相两词抚按官勘明覆奏臣等一并参拟施行报可
　　○壬辰升大理左少卿许宗鲁为都察院右佥都御史巡抚保定等府地方兼提督紫荆等关
　　○以兵荒诏停徵贵州思南等府税粮
</div>
    <div class="pagination">
<a href="明实录世宗实录_page338.html">上一页</a><span>...</span><a href="明实录世宗实录_page334.html">334</a><a href="明实录世宗实录_page335.html">335</a><a href="明实录世宗实录_page336.html">336</a><a href="明实录世宗实录_page337.html">337</a><a href="明实录世宗实录_page338.html">338</a><span class="current-page">339</span><a href="明实录世宗实录_page340.html">340</a><a href="明实录世宗实录_page341.html">341</a><a href="明实录世宗实录_page342.html">342</a><a href="明实录世宗实录_page343.html">343</a><a href="明实录世宗实录_page344.html">344</a><span>...</span><a href="明实录世宗实录_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
