<!DOCTYPE html>
<html>
<head>
    <meta charset="UTF-8">
    <title>古史 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古史 - 第 9 页/共 11 页</h1>
    <div class="content">












　　古史巻四十七
　　钦定四库全书
　　古史卷四十八　　　　　　宋　苏辙　撰春申君列传第二十五
　　春申君者楚人也名歇姓黄氏游学博闻事楚顷襄王顷襄王以歇为辩使于秦秦昭王使白起攻韩魏败之于华阳禽魏将芒卯韩魏服而事秦昭王方令白起与韩魏共伐楚未行而歇适至闻秦之计当是之时秦已前使白起攻楚取巫黔中郡拔鄢郢东至竟陵顷襄王东徙治陈楚懐王既为秦所诱入朝遂见欺留死于秦顷襄王其子也秦轻之歇恐秦王举兵而灭楚乃上书説秦昭王曰天下莫强于秦楚今闻大王欲伐楚此犹两虎相与鬭两虎相与鬭而驽犬受其弊不如善楚臣请言其説臣闻物至则反冬夏是也致至则危累棊是也今大国之地徧天下有其二垂此从生民以来万乗之地未尝有也先帝文王庄王之身【秦昭王前有惠文王武王耳今此云文王庄王则始皇父祖盖记録者之悮耳】三世不忘接地于齐以絶从亲之要今王使盛桥守事于韩盛桥以其地入秦是王不用甲不信威而得百里之地王可谓能矣王又举甲而攻魏杜大梁之门举河内拔燕酸枣虚桃入邢魏之兵云翔而不敢捄王之功亦多矣王休甲息众二年而后复之又并蒲衍首垣以临仁平丘黄济阳婴城而魏氏服王又割濮磨之北注齐秦之要絶楚赵之脊天下五合六聚而不敢救王之威亦单矣王若能持功守威绌攻取之心而肥仁义之地使无后患三王不足四五伯不足六也王若负人徒之众仗兵革之强乘毁魏之威而欲以力臣天下之主臣恐其有后患也诗曰靡不有初鲜克有终易曰狐渉水濡其尾此言始之易终之难也何以知其然也昔智氏见伐赵之利而不知榆次之祸吴见伐齐之便而不知干隧之败此二国者非无大功也没利于前而易患于后也吴之信越也从而伐齐既胜齐人于艾陵还为越王禽三渚之浦智氏之信韩魏也从而伐赵攻晋阳城胜有日矣韩魏叛之杀智伯瑶于凿台之下今王妬楚之不毁也而忘毁楚之强韩魏也臣为王虑而不取也诗曰大武逺宅而不渉从此观之楚国援也隣国敌也诗云趯趯毚兔遇犬获之他人有心余忖度之今王中道而信韩魏之善王也此正呉之信越也臣闻之敌不可假时不可失臣恐韩魏卑辞除患而实欲欺大国也何则王无重世之徳于韩魏而有累世之怨焉夫韩魏父子兄弟接踵而死于秦者将十世矣本国残社稷壊宗庙毁刳腹絶肠折颈折颐首身分离暴骸骨于草泽头颅僵仆相望于境父子老弱系脰束手为羣虏者相及于路鬼神孤伤无所血食人民不聊生族类离散流亡为仆妾者盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵王将借路于仇雠之韩魏乎兵出之日而王忧其不返也是王以兵资于仇雠之韩魏也王若不借路于仇雠之韩魏必攻随水右壤随水右壤此皆广川大水山林谿谷不食之地也王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离魏氏将出而攻留方与铚湖陵砀萧相故宋必尽齐人南面攻楚泗上必举此皆平原四达膏腴之地而使独攻王破楚以肥韩魏于中国而劲齐韩魏之强足以校于秦齐南以泗水为境东负海北倚河而无后患天下之国莫强于齐魏齐魏得地葆利而详事下吏一年之后为帝未能其于楚王之为帝有余矣夫以王壤土之博人徒之众车革之强壹举事而树怨于楚还令韩魏归帝重于齐是王失计也臣为王虑莫若善楚秦楚合而为一以临韩韩必敛手王施以东山之险带以曲河之利韩必为闗内之侯若是而王以十万戍郑梁氏寒心许鄢陵婴城而上蔡召陵不往来也如此而魏亦闗内侯矣王一善楚而闗内两万乗之主注地于齐齐右壤可拱手而取也王之地一经两海要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣昭王曰善于是乃止白起而谢韩魏发使赂楚约为与国歇受约归楚楚使歇与太子完入质于秦秦留之数年顷襄王病太子不得归而楚太子与秦相应侯善于是黄歇乃説应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而徳相国无穷是亲与国而得储万乗也若不归则咸阳一布衣耳楚更立太子必不事秦夫失与国而絶万乗之和非计也愿相国孰虑之应侯以闻秦王秦王曰令楚太子之傅先往问楚王之疾返而后图之歇为楚太子计曰秦之留太子也欲以求利也今太子力未能有以利秦也歇忧之甚而阳文君子在中必立为后太子不得奉宗庙矣不如亡秦与使者俱出臣请止以死当之楚太子因变衣服为楚使者御以出闗而歇守舍尝为谢病度太子已逺秦不能追歇乃自言秦昭王曰楚太子已归出逺矣歇当死愿赐死昭王大怒欲听其自杀也应侯曰歇为人臣出身以徇其主太子立必用歇故不如无罪而归之以亲楚秦因遣歇歇至楚三月顷襄王卒太子完立是为考烈王元年以歇为相封为春申君赐淮北地十二县后十五岁歇言于王曰淮北地边齐其事急请以为郡便因并献淮北十二县请封于江东考烈王许之歇因城吴故墟以自为都邑是时齐有孟尝君赵有平原君魏有信陵君方争下士招致賔客以相倾夺辅国持权歇为楚相四年秦破赵长平军四十余万五年围邯郸邯郸告急于楚楚使歇将兵往救之秦兵亦去歇相楚八年为楚北伐灭鲁以荀卿为兰陵令当是时楚复强赵平原君使人于歇歇舎之于上舎赵使欲夸楚为瑇瑁簪刀劒室以珠玉饰之请命于歇歇之客三千余人其上客皆蹑珠履以见赵使赵使大慙歇相十四年秦庄襄王立以吕不韦为相封为文信侯取东周歇相二十二年诸侯患秦攻伐无已时乃相与合从西伐秦而楚王为从长歇用事至函谷闗秦出兵攻诸侯兵皆败走考烈王以咎歇歇以此益疎客有观津人朱英谓歇曰人皆以楚为强而君用之弱其于英不然先君时善秦二十年而不攻楚何也秦逾黾隘之塞而攻楚不便假道于两周背韩魏而攻楚不可今则不然魏旦暮亡不能爱许鄢陵割以与秦秦兵去陈百六十里臣之所观者见秦楚之日鬭也楚于是去陈徙寿春而秦徙衞野王作置东郡歇由此就封于呉行相事考烈王无子歇患之求妇人宜子者进之甚众卒无子赵人李园持其女弟欲进之楚王闻其不宜子恐久毋宠李园求事歇为舍人已而谒归故失期还谒歇问之状对曰齐王使使求臣之女弟与其使者饮故失期歇曰聘入乎对曰未也歇曰可得见乎曰可于是李园乃进其女弟即幸于歇知其有身李园乃与其女弟谋园女弟承间以説歇曰楚王之贵幸君虽兄弟不如也今君相楚二十余年而王无子即百岁后将更立兄弟兄弟更立亦各贵其故所亲君又安得长有宠乎非徒然也君贵用事久多失礼于王兄弟兄弟诚立祸且及身何以保相印江东之封乎今妾自知有身矣而人莫知妾幸君未久诚以君之重而进妾于楚王王必幸妾妾赖天有子男则是君之子为王也楚国尽可得孰与身临不测之罪乎歇大然之乃出李园女弟谨舎而言之楚王楚王召入幸之遂生子男立为太子以李园女弟为王后楚王贵李园园用事益骄恐歇语泄阴养死士欲杀歇以灭口国人颇有知之者歇相二十五年考烈王病朱英谓歇曰世有毋望之福又有毋望之祸今君处毋望之世事毋望之主安可以无毋望之人乎歇曰何谓毋望之福曰君相楚二十余年矣虽名相国实楚王也今楚王病旦暮且卒而君相少主因而代立当国如伊尹周公王长而反政不即遂南面称孤而有楚国此所谓毋望之福也歇曰何谓毋望之祸曰李园不治国而君之仇也不为兵而养死士之日久矣楚王卒李园必先入据权而杀君以灭口此所谓毋望之祸也歇曰何谓毋望之人对曰君置臣郎中楚王卒李园必先入臣为君杀李园此所谓毋望之人也歇曰足下置之李园弱人也仆又善之且又何至此朱英知言不用恐祸及身乃亡去后十七日考烈王卒李园果先入伏死士于棘门之内歇入死士侠刺之斩其头投之棘门外于是遂使吏尽灭其家而李园女弟初幸歇有身而入之王所生子者遂立是为楚幽王【楚世家幽王悍立十年卒同母弟犹立犹庶兄负刍之徒袭杀犹而立负刍今此传言考烈王无子春申君进李园之妹而生太子二説相反无以质其孰信然要之春申进妾以侥幸则无疑也】是岁也秦始皇帝立九年矣嫪毐亦为乱于秦觉夷其三族而吕不韦废
　　苏子曰黄歇相楚王患王无子而以己子盗其后虽使听朱英杀李园终擅楚国亦将不免大咎何以言之秦楚立国仅千岁矣无功于民而获罪于天天以不韦歇阴乱其嗣而与之俱毙岂区区朱英所能为哉不然以黄歇之智而朱英之言独无槩于中乎
　　古史卷四十八
　　钦定四库全书
　　古史卷四十九　　　　　　宋　苏辙　撰范雎蔡泽列传第二十六
　　范雎者魏人也字叔游説诸侯欲事魏王家贫无以自资乃先事魏中大夫须贾须贾为魏昭王使于齐雎从留数月未得报齐襄王闻雎辩口乃使人赐雎金十斤及牛酒雎辞谢不敢受须贾知之大怒以为雎持魏国阴事告齐故得此馈令雎受其牛酒还其金既归心怒雎以告魏相魏相魏之诸公子曰魏齐魏齐大怒使舍人笞击雎折胁折齿睢佯死即卷以箦置厠中賔客饮者醉更溺雎故僇辱以惩后令无妄言者雎从箦中谓守者曰公能出我我必厚谢公守者请出弃箦中死人魏齐醉曰可矣雎得出后魏齐悔复召求之魏人郑安平闻之乃遂操雎亡伏匿更名姓曰张禄秦昭王使谒者王稽于魏安平诈为卒侍稽稽问魏有贤人可与俱游者乎安平曰臣里中有张禄先生欲见君言天下事其人有仇不敢昼见稽曰夜与俱来安平夜与张禄见稽语未究稽知雎贤谓曰先生待我于三亭之南与私约而去稽辞魏去过载雎入秦至湖闗望见车骑从西来雎曰彼来者为谁稽曰秦相穰侯东行县邑雎曰吾闻穰侯专秦权恶内诸侯客此恐辱我我宁且匿车中有顷穰侯果至劳稽因立车而语曰闗东有何变曰无有又谓稽曰谒君得无与诸侯客子俱来乎无益徒乱人国耳稽曰不敢即别去雎曰吾闻穰侯智士也其见事迟乡者疑车中有人忘索之于是睢下车走曰此必悔之行十余里果使骑还索车中无客乃已稽遂与雎入咸阳已报使因言曰魏有张禄先生天下辩士也曰秦王之国危于累卵得臣则安然不可以书传也臣故载来秦王弗信使舍食草具待命嵗余当是时昭王已立三十六年南拔楚之鄢郢楚懐王幽死于秦东破齐涽王尝称帝后去之数困三晋厌天下辩士无所信穰侯华阳君昭王母宣太后之弟也而泾阳君高陵君皆昭王同母弟也穰侯相三人者更将有封邑以太后故私家富重于王室及穰侯为秦将且欲越韩魏而伐齐纲寿欲以广其陶封雎乃上书曰臣闻明王立政有功者不得不赏有能者不得不官劳大者其禄厚功多者其爵尊能治众者其官大故无能者不敢当职有能者亦不得隐蔽使以臣之言为可愿行而益利其道以臣之言为不可久留臣无为也语曰庸主赏所爱而罚所恶明王则不然赏必加于有功而刑必断于有罪今臣之胷不足以当椹质而要不足以待斧岂敢以疑事尝试于王哉虽以臣为贱人而轻辱独不重任臣者之无反复于王邪且臣闻周有砥砨宋有结緑梁有悬藜楚有和璞此四寳者土之所生良工之所失也而为天下名器然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚者何也为其割荣也良医知病人之死生而圣主明于成败之事利则行之害则舎之疑则少尝之虽舜禹复生弗能改矣语之至者臣不敢载之于书其浅者又不足听也意者臣愚而不概于王心耶亡其言臣者贱而不可用乎自非然者臣愿得少赐游观之间望见顔色一语无效请伏斧质于是昭王大説乃谢王稽使以传车召睢于是雎乃得见于离宫佯为不知永巷而入其中王来而宦者怒逐之曰王至雎缪谓曰秦安得王秦独有太后穰侯耳欲以感怒昭王昭王至闻其与宦者争言遂延迎谢曰寡人宜以身受命久矣防义渠之事急寡人旦暮自请太后今义渠之事已寡人乃得受命窃闵然不敏敬执賔主之礼雎辞让是日观雎之见者羣臣莫不洒然变色易容者秦王屛左右宫中虚无人跽而请曰先生何以幸教寡人雎曰唯唯有间秦王复跽而请曰先生何以幸教寡人雎曰唯唯若是者三秦王跽曰先生卒不幸教寡人邪雎曰非敢然也臣闻昔者吕尚之遇文王也身为渔父而钓于渭濵耳若是者交疎也已説而立为太师载与俱归者其言深也故文王遂收功于吕尚而卒王天下乡使文王疎吕尚而不与深言是周无天子之徳而文武无以成其王业也今臣覉旅之臣也交疎于王而所愿陈者皆匡君之事处人骨肉之间愿效愚忠而未知王之心也此所以王三问而不敢对者也臣非有畏而不敢言也臣知今日言之于前而明日伏诛于后然臣不敢避也大王信行臣之言死不足以为臣患亡不足以为臣忧漆身为厉被髪为狂不足以为臣耻且以五帝之圣焉而死三王之仁焉而死五伯之贤焉而死乌获任鄙之力焉而死成荆孟贲庆忌夏育之勇焉而死死者人之所必不免也处必然之势可以少有补于秦此臣之所大愿也臣又何患哉伍子胥橐载而出昭闗夜行昼伏至于陵水无以糊其口膝行蒲伏稽首肉袒鼓腹吹篪乞食于呉市卒兴呉国阖闾为伯使臣得尽谋如伍子胥加之以幽囚终身不复见是臣之説行也臣又何忧箕子接舆漆身为厉被髪为狂无益于主假使臣得同行于箕子可以有补所贤之主是臣之大荣也臣有何耻臣之所恐者独恐臣死之后天下见臣之尽忠而身死因以杜口裹足莫肯乡秦耳足下上畏太后之严下惑于奸臣之态居深宫之中不离阿保之手终身迷惑无与昭奸大者宗庙灭覆小者身以孤危此臣之所恐耳若夫穷辱之事死亡之患臣不敢畏也臣死而秦治是臣死贤于生秦王跽曰先生是何言也夫秦国僻逺寡人愚不肖先生乃幸辱至于此是天以寡人慁先生而存先王之宗庙也寡人得受命于先生是天所以幸先王而不弃其孤也先生奈何而言若是事无小大上及太后下至大臣愿先生悉以教寡人无疑寡人也雎拜秦王亦拜雎曰大王之国四塞以为固北有甘泉谷口南带泾渭右陇蜀左闗阪奋击百万战车千乗利则出攻不利则入守此王者之地也民怯于私鬬而勇于公战此王者之民也王并此二者而有之夫以秦卒之勇车骑之众以治诸侯譬若驰韩卢而抟蹇兎也霸王之业可致也而羣臣莫当其位至今闭闗十五年不敢窥兵于山东者是穰侯为秦谋不忠而大王之计有所失也秦王跽曰寡人愿闻失计然左右多窃听者雎恐未敢言内先言外事以观秦王之俯仰因进曰夫穰侯越韩魏而攻齐纲夀非计也少出师则不足以伤齐多出师则害于秦臣意王之计欲少出师而悉韩魏之兵也则不义矣今见与国之不亲也越人之国而攻可乎其于计疎矣且昔齐涽王南攻楚破军杀将再辟地千里而齐尺寸之地无得焉者岂不欲得地哉形势不能有也诸侯见齐之罢敝君臣之不和也兴兵而伐齐大破之士辱兵顿皆咎其王曰谁为此计者乎王曰文子为之大臣作乱文子出走故齐所以大破者以其伐楚而肥韩魏也此所谓借贼兵而赍盗粮者也王不如逺交而近攻得寸则王之寸也得尺亦王之尺也今释此而逺攻不亦缪乎且昔者中山之国地方五百里赵独吞之功成名立而利附焉天下莫之能害也今夫韩魏中国之处而天下之枢也王其欲霸必亲中国以为天下枢以威楚赵楚强则附赵赵强则附楚楚赵皆附齐必惧矣齐惧必卑辞重币以事秦齐附而韩魏因可虏也昭王曰吾欲亲魏久矣而魏多变之国也寡人不能亲请问亲魏奈何对曰王卑词重币以事之不可则割地而赂之不可因举兵而伐之王曰寡人敬闻命矣乃拜雎为客卿谋兵事卒听雎语使五大夫绾伐魏拔懐后二岁拔邢丘雎复説昭王曰秦韩之地形相错如绣秦之有韩也譬如木之有蠧也人之有心腹之病也天下无变则已天下有变其为秦患者孰大于韩乎王不如收韩昭王曰吾固欲收韩韩不听为之奈何对曰韩安得无听乎王下兵而攻荥阳则巩成臯之道不通北断太行之道则上党之师不下王一兴兵而攻荥阳则其国断而为三夫韩见必亡安得不听乎若韩听而霸事因可虑矣王曰善且欲发使于韩睢日益亲因请间説曰臣居山东时闻齐之有田文不闻其有王也闻秦之有太后穰侯华阳高陵泾阳不闻其有王也夫擅国之谓王能利害之谓王制杀生之威之谓王今太后擅行不顾穰侯出使不报华阳泾阳等击断无讳高陵进退不请四贵备而国不危者未之有也为此四贵者下乃所谓无王也然则权安得不倾令安得从王出乎臣闻善治国者乃内固其威而外重其权穰侯使者操王之重决制于诸侯剖符于天下征敌伐国莫敢不听战胜攻取则利归于陶国币御于诸侯战败则结怨于百姓而祸归于社稷诗曰木实繁者披其枝披其枝者伤其心大其都者危其国尊其臣者卑其主崔杼淖齿管齐射王股擢王筋悬之于庙梁宿昔而死李兑管赵囚主父于沙丘百日而饿死今臣闻秦太后穰侯用事高陵华阳泾阳佐之卒无秦王此亦淖齿李兑之类也且夫三代所以亡国者君专授政纵酒驰骋弋猎不听政事其所授者妬贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也昭王闻之大惧曰善于是废太后逐穰侯高陵华阳泾阳君于闗外秦王乃拜睢为相收穰侯之印使归陶因使县官给车牛以徙千乗有余到闗闗阅其寳器珍怪多于王室秦封雎以应号为应侯时昭王四十一年也雎既相秦秦号曰张禄而魏不知以为范睢已死久矣魏闻秦且东伐韩魏使须贾于秦雎闻之为微行敝衣间歩之邸见须贾须贾见之而惊曰范叔固无恙乎雎曰然须贾笑曰范叔有説于秦邪曰不也睢前日得过于魏相故亡逃至此安敢説乎须贾曰今叔何事睢曰臣为人庸赁须贾意哀之留与坐饮食曰范叔一寒如此哉乃取其一绨袍以赐之须贾因问曰秦相张君公知之乎吾闻幸于王天下之事皆决于相君今吾事之去留在张君孺子岂有客习于相君者哉雎曰主人翁习知之唯雎亦得谒睢请为君见于张君须贾曰吾马病车折轴非大车驷马吾不出雎曰愿为君借大车驷马于主人翁睢归取大车驷马为须贾御之入秦相府府中望见有识者皆避匿须贾怪之至相舍门谓须贾曰待我我为君先入通于相君须贾待门下持车良久问门下曰范叔不出何也门下曰无范叔须贾曰乡者与我载而入者门下曰乃吾相张君也须贾大惊自知见卖乃肉袒膝行因门下人谢罪于是睢盛帷帐侍者甚众见之须贾顿首言死罪曰贾不意君能自致于青云之上贾不敢复读天下之书不敢复与天下之事贾有汤镬之罪请自屛于胡貊之地唯君死生之雎曰汝罪有几曰擢贾之髪以续贾之罪尚未足睢曰汝罪有三耳昔者楚昭王时而申包胥为楚却吴军楚王封之以荆五千戸包胥辞不受为丘墓之寄于荆也今雎之先人丘墓亦在魏公前以雎为有外心于齐而恶雎于魏齐公之罪一也当魏齐辱我于厠中公不止罪二也更醉而溺我公其何忍乎罪三矣然公之所以得无死者以绨袍恋恋有故人之意故释公乃谢罢入言之昭王罢归须贾须贾辞雎大供具尽请诸侯使与坐堂上食饮甚设而坐须贾于堂下置莝豆其前令两黥徒夹而马食之数曰为我告魏王急持魏齐头来不然者我且屠大梁须贾归以告魏齐魏齐恐亡走赵匿平原君所睢既相王稽谓雎曰事有不可知者三有不可奈何者亦三宫车一日晏驾是事之不可知者一也君卒然捐舘舍是事之不可知者二也使臣卒然填沟壑是事之不可知者三也宫车一日晏驾君虽恨于臣无可奈何君卒然捐舘舍君虽恨于臣亦无可奈何使臣卒然填沟壑君虽恨于臣亦无可奈何雎不怿乃入言于王曰非王稽之忠莫能纳臣于函谷闗非大王之贤圣莫能贵臣今臣官至于相爵在列侯王稽之官尚止于谒者非其纳臣之意也昭王召稽拜为河东守三岁不上计又任郑安平昭王以为将军雎于是散家财物尽以报所尝困戹者一饭之徳必偿睚眦之怨必报雎相秦二年昭王之四十二年东伐韩少曲高平拔之昭王闻魏齐在平原君所欲为雎必报其仇乃详为好书遗平原君曰寡人闻君之高义愿与君为布衣之友君幸过寡人寡人愿与君十日之饮平原君畏秦且以为然而入秦见昭王昭王与平原君饮数日谓平原君曰昔周文王得吕尚以为太公齐桓公得管夷吾以为仲父今范君亦寡人之叔父也范君之雠在君之家愿使人归取其头来不然吾不出君于闗平原君曰贵而为友者为贱也富而为交者为贫也夫魏齐者胜之友也在固不出也今又不在臣所昭王乃遗赵王书曰王之弟在秦范君之雠魏齐在平原君之家王使人疾持其头来不然吾举兵而伐赵又不出王之弟于闗赵孝成王乃发卒围平原君家急魏齐夜亡出见赵相虞卿虞卿度赵王终不可説乃解其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑屩担簦一见赵王赐白璧一防黄金百镒再见拜为上卿三见卒受相印封万戸侯当此之时天下争知之夫魏齐穷困过虞卿虞卿不敢重爵禄解相印捐万戸侯而间行急士之穷而归公子公子曰何如人人固不易知知人亦未易也信陵君大慙驾如野迎之魏齐闻信陵君之初难见之大怒而自刭赵王闻之卒取其头予秦昭王乃出平原君归赵昭王四十三年秦攻韩汾泾抜之因城河上广武后五年昭王用雎谋纵反间卖赵赵以其故令马服子代廉颇将秦大破赵于长平遂围邯郸已而与武安君白起有隙言而杀之任郑安平使将击赵郑安平为赵所困急以兵二万人降赵雎席藁请罪秦之法任人而所任不善者各以其罪罪之于是应侯罪当收三族昭王恐伤雎意乃下令国中有敢言郑安平事者以其罪罪之而加赐雎食物日益厚以顺适其意后二岁王稽为河东守与诸侯通坐法诛雎日益以不怿雎封在汝南既而防于韩昭王谓雎曰君亡国亦忧之乎雎曰臣不忧也王曰何故曰梁人有东门吴者其子死而不忧其相室曰公之爱子天下无有今子死而不忧何也东门吴曰吾尝无子无子之时不忧今子死乃即与无子同耳吾何忧臣尝为梁余子矣为余子之时不忧今亡汝南乃与为梁余子同也臣何为忧昭王以为不然以告防骜曰寡人一城围食不甘卧不便蓆应侯亡地而言不忧此岂情也骜曰臣请得其情因往见睢曰骜欲死雎曰何谓也曰秦王师君天下莫不闻况秦国乎今骜势得为秦将将兵以韩之细而显夺君地骜尚奚生雎起拜之曰愿委之卿骜以报昭王自是雎毎言韩事昭王弗听昭王临朝叹息雎进曰臣闻主忧臣辱主辱臣死今大王中朝而忧臣敢请其罪昭王曰吾闻楚之铁劒利而倡优拙夫铁劒利则士勇倡优拙则思虑逺夫以逺思虑而御勇士吾恐楚之图秦也夫物不素具不可以应卒今武安君既死而郑安平等畔内无良将而外多敌国吾是以忧欲以激励雎惧不知所出蔡泽闻之往入秦
　　蔡泽者燕人也游学干诸侯小大甚众不遇而从唐举相曰吾闻先生相李兑曰百日之内持国秉政有之乎曰有之曰若臣者何如唐举孰视而笑曰先生曷鼻巨肩魁顔蹙齃膝挛吾闻圣人不相殆先生乎泽知举戯之乃曰富贵吾所自有吾所不知者寿也愿闻之举曰先生之寿从今以往者四十三嵗泽笑谢而去谓其御者曰吾持梁齧肥跃马疾驱懐黄金之印结紫绶于要揖让人主之前食肉富贵四十三年足矣去之赵见逐入韩魏遇夺釜鬲于涂闻范雎任郑安平王稽皆负重罪于秦雎内慙泽乃西入秦将见昭王使人宣言以感怒雎曰燕客蔡泽天下雄俊宏辩智士也彼一见秦王秦王必困君而夺君之位雎闻曰五帝三代之事百家之説吾既知之众口之辩吾皆摧之是恶能困我而夺我位乎使人召泽入则揖雎雎固不快及见之又倨雎因让之曰子常宣言欲代我相秦事有之乎对曰然雎曰请闻其説泽曰吁君何见之晚也夫四时之序成功者去夫人生百体坚强手足便利耳目聪明而心圣智岂非士之愿与雎曰然泽曰质仁秉义行道施徳得志于天下懐乐敬爱而尊慕之皆愿以为君王岂不辩智之期与雎曰然泽复曰富贵显荣成理万物使各得其所性命寿长终其天年而不夭伤天下继其统守其业传之无穷名实纯粹泽流千里世世称之而无絶与天地终始岂道徳之符而圣人所谓吉祥善事者与雎曰然泽曰若夫秦之商君楚之吴起越之大夫种其卒然亦可愿与雎知泽之欲困已以説复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素防怨咎欺旧友夺魏公子卬安秦社稷利百姓卒为秦禽将破敌攘地千里吴起之事悼王也使私不得害公谗不得蔽忠言不取茍合行不取茍容不为危易行行义不避难然为霸主强国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完呉申生孝而晋国乱是皆有忠臣孝子而国家灭乱者何也无明君贤父以听之故天下以其君父为僇辱而怜其臣子今商君吴起大夫种之为人臣是也其君非也故世称三子致功而不见徳岂慕不遇世死乎夫待死而后可以立忠成名是微子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得间因曰夫商君呉起大夫种其为人臣尽忠致功则可愿矣闳夭事文王周公辅成王也岂不亦忠圣乎以君臣论之商君吴起大夫种其可愿孰与闳夭周公哉雎曰商君吴起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎雎曰未知何如也泽曰今主亲忠臣不过秦孝公楚悼王越王君之设智能为主安危修政治乱强兵批患折难广地殖谷富国足家强主尊社稷显宗庙天下莫敢欺犯其主主之威盖震海内功彰万里之外声名光辉传于千世君孰与商君吴起大夫种雎曰不若泽曰今主之亲忠臣不忘旧故不若孝公悼王句践而公之功绩爱信亲幸又不若商君吴起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隐圣人曰飞龙在天利见大人不义而富且贵于我如浮云今君之怨已雠而徳已报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取于民有度使之以时用之有止故志不溢行不骄常与道俱而不失故天下承而不絶昔者齐桓公九合诸侯一匡天下至于葵丘之防有骄矜之志畔者九国吴王夫差兵无敌于天下勇强以轻诸侯陵齐晋故遂以杀身亡国夏育太史噭叱呼骇三军然而身死于庸夫此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯秦国之业功已成矣而遂以车裂楚地方数千里持防百万白起率数万之师以与楚战一战举鄢郢以烧夷陵再战南并蜀汉又越韩魏而攻强赵北坑马服诛屠四十余万之众尽之于长平之下流血成川沸声若靁遂入围邯郸使秦有帝业楚赵天下之强国而秦之仇敌也自是之后楚赵皆慑伏不敢攻秦者白起之势也身所服者七十余城功已成矣而遂赐劒死于杜邮吴起为楚王立法卑减大臣之威重罢无能废无用捐不急之官塞私门之请一楚国之俗禁游客之民精耕战之士南收杨越北并陈蔡破横散从使驰説之士无所开其口禁朋党以厉百姓定楚国之政兵震天下威服诸侯功已成矣而卒枝解大夫种为越王深谋逺计免防稽之危以亡为存因辱为荣垦草入邑辟地殖谷率四方之士专上下之力辅句践之贤报夫差之雠卒禽劲呉令越成霸功已彰而信矣句践终负而杀之此四子者功成不去祸至于此此所谓信而不能诎往而不能返也范蠡知之超然辟世长为陶朱公君独不观夫博者乎或欲大投或欲分功此皆君之所明知也今君相秦计不下席谋不出廊庙坐制诸侯利施三川以实宜阳决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公呉起大夫种是也吾闻之鉴于水者见面之容鉴于人者知吉与凶书曰成功之下不可久处四子之祸君何居焉君何不以此时归相印让贤者而授之退而岩居川观必有伯夷之廉长为应侯世世称孤而有许由延陵季子之让乔松之寿孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎往而不能自返者也愿君孰计之雎曰善吾闻欲而不知止失其所以欲有而不知足失其所以有先生幸教雎敬受命于是乃延入坐为上客后数日入朝言于昭王曰客新有从山东来者曰蔡泽其人辩士明于三王之事五伯之业世俗之变足以寄秦国之政臣之见人甚众莫及臣不如也臣敢以闻昭王召见与语大説之拜为客卿睢因谢病请归相印昭王强起之睢遂称病笃雎免相昭王新説泽计画遂拜为秦相东收周室泽相秦数月人或恶之惧诛乃谢病归相印号为纲成君居秦十余年事昭王孝文王庄襄王卒事始皇帝为秦使于燕三年而燕使太子丹入质于秦
　　苏子曰范雎相秦其所以利秦者少而害秦者多以魏冉之专忘其旧勲而逐之可也而并逐宣太后使昭王以子絶母不已甚乎宣太后之于秦非有郑武姜庄襄后之恶也郑武姜庄襄后犹不可絶而雎勇絶之独不愧頴考叔茅焦乎及雎任秦事杀白起而用王稽郑安平使民怨于内兵折于外曽不若魏冉之一二以予观之范雎蔡泽自为身谋取卿相可耳未见有益于秦也


　　古史卷四十九
　　钦定四库全书
　　古史卷五十　　　　　　　宋　苏辙　撰乐毅列传第二十七
　　乐毅其先乐羊为魏文侯将伐取中山魏封以灵寿羊死葬于灵寿其后子孙因家焉中山复国至赵武灵王时复灭中山而乐氏后有乐毅毅贤好兵赵人举之及武灵有沙丘之乱乃去赵适魏闻燕昭王以子之之乱而齐大败燕将报之患国小僻逺力不能致于是屈身下士先礼郭隗以招贤者毅于是为魏昭王使于燕燕王以客礼待之毅辞让遂委质为臣昭王以为亚卿当是时齐涽王强南败楚相唐昧于重丘西摧三晋于观津遂与三晋击秦助赵灭中山破宋广地千余里与秦昭王争重为帝已而复归之诸侯皆欲背秦而服于齐涽王自矜百姓弗堪于是昭王问伐齐之事毅对曰齐霸国之余业也地大人众未易独攻也王必欲伐之莫如与赵及楚魏于是使毅约赵惠文王别使连楚魏令赵啗秦以伐齐之利诸侯害涽王之骄暴皆争合从与燕伐齐毅还报昭王悉起兵使毅为上将军赵惠文王以相国印授毅毅于是并防赵楚魏韩燕之兵以伐齐破之济西诸侯兵罢归而燕军独追至于临菑涽王之败济西亡走保莒毅独留徇齐齐皆城守毅攻入临菑尽取齐寳财物祭器输之燕昭王大説亲至济上劳军行赏飨士封毅于昌国号为昌国君于是昭王收齐卤获以归而使毅复以兵平齐城之不下者毅留徇齐五岁下齐七十余城皆为郡县以属燕唯独莒即墨未服会昭王死子惠王立惠王自为太子时尝不快于毅及即位齐田单闻之乃纵反间于燕曰齐城不下者两城耳然所以不早拔者闻乐毅与燕新王有隙欲连兵且留齐南面而王齐齐之所患唯恐他将之来耳惠王固已疑毅得齐反间乃使骑刧代将而召毅毅畏诛遂西降赵赵封毅于观津号曰望诸君尊宠之以警动于燕齐齐田单后与骑刧战果设诈诳燕军遂破骑刧于即墨下而转战逐燕北至河上尽复得齐城而迎襄王于莒入于临菑惠王后悔使骑刧代毅以故破军亡将失齐又恐毅之降赵恐赵用毅而乘燕之弊以伐燕惠王乃使人让毅且谢之曰先王举国而委将军将军为燕破齐报先王之雠天下莫不震动寡人岂敢一日忘将军之功哉防先王弃羣臣寡人新即位左右误寡人寡人之使骑刧代将军为将军久暴露于外故召将军且休计事将军过听以与寡人有隙遂捐燕归赵将军自为计则可矣而亦何以报先王之所以遇将军之意乎毅报遗惠王书曰臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻圣贤之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有高世主之心故假节于魏以身得察于燕先王过举厠之賔客之中立之羣臣之上不谋父兄以为亚卿臣窃不自知自以为奉令承教可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒鋭兵长驱至国齐王遁而走莒仅以身免珠玉财寳车甲珍器尽收入于燕齐器设于宁台大吕陈于元英故鼎反乎磨室蓟丘之植植于汶篁自五伯已来功未有及先王者也先王以为慊于志故裂地而封之使得比小国诸侯臣窃不自知自以为奉命承教可幸无罪是以受命不辞臣闻圣贤之君功立而不废故着于春秋蚤知之士名成而不毁故称于后世若先王之报怨雪耻夷万乗之强国收八百岁之蓄积及至弃羣臣之日余教未衰执政任事之臣修法令慎庶孽施及乎萌皆可以教后世臣闻之善作者不必善成善始者不必善终昔伍子胥説听于阖闾而呉王逺迹至郢夫差弗是也赐之鸱夷而浮之江呉王不寤先论之可以立功故沉子胥而不悔子胥不早见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不絜其名臣虽不佞数奉教于君子矣恐侍御者之亲左右之説不察疏逺之行故敢献书以闻唯君王之留意焉于是燕王复以毅子间为昌国君而毅往来复通燕燕赵以为客卿毅卒于赵间居燕三十余年燕王喜用其相栗腹之计欲攻赵以问间间曰赵四战之国也其民习兵伐之不可燕王不听遂伐赵赵使廉颇击之大破栗腹之军于鄗禽栗腹乐乘乐乘者间之宗也于是间奔赵赵遂围燕燕重割地以与赵和赵乃解而去燕王恨不用间间既在赵乃遗间书曰纣之时箕子不用犯谏不怠以冀其听商容不达身祗辱焉以冀其变及民志不入狱囚自出然后二子退隐故纣负桀暴之累二子不失忠信之名何者其忧患之尽矣今寡人虽愚不若纣之暴也燕民虽乱不若殷民之甚也室有语不相尽以告邻里二者寡人不为君取也间与乘怨燕不听其计二人卒留赵赵封乗为武襄君其明年乗与廉颇为赵围燕燕重礼以和乃解后五岁赵孝成王卒襄王使乗代廉颇廉颇攻乘乗走廉颇亡入魏其后十六年而秦灭赵其后二十余年汉高祖过赵问乐毅有后世乎对曰有乐叔高帝封之乐乡号曰华成君毅之孙也而乐氏之族有乐瑕公乐臣公赵且为秦所灭亡之齐高宻乐臣公善修黄帝老子之言显闻于齐称贤师其本师号曰河上丈人不知其所出河上丈人教安期生安期生教毛翕公毛翕公教乐瑕公乐瑕公教乐臣公乐臣公教盖公盖公教于齐高宻胶西为曹相国师
　　苏子曰梁惠王拔赵邯郸而齐宣王败之马陵虏其太子申齐涽王灭宋而五国伐齐涽王出死于莒何者无徳而有功诸侯之所共疾兵之招也故非有功之难而有以保其功之难耳乐毅为燕合诸侯破齐杀涽王举全齐之富而归之燕徇齐五年下七十余城惟莒即墨未服兵久于外而燕人无怨心诸侯无异议其所以镇抚内外必有道矣涽王之暴神人之所共弃而伐齐之利诸侯之所共有此固毅之本计欤至与莒即墨相持田单拒之五年而不决此非战之罪勇智相敌势固然耳廉颇拒王龁于长平司马懿拒诸葛亮于岐山智均力敌虽有小负莫肯先决而要之以久使毅不遭惠王之隙以燕齐之众而临二城磨以岁月虽田单之智将何能为乎其势如燕将之守聊愈久而愈困耳至夏侯元不达兵势以谓毅不下二城将以成王者之业此书生之论非其实也














　　古史卷五十
　　钦定四库全书
　　古史卷五十一　　　　　　宋　苏辙　撰廉颇蔺相如列传第二十八
　　廉颇者赵之良将也赵惠文王十六年廉颇为赵将伐齐大破之取晋阳拜为上卿以勇气闻于诸侯蔺相如者赵人也为赵宦者令缪贤舍人赵惠文王时得楚和氏璧秦昭王闻之使人遗赵王书愿以十五城请易璧赵王与廉颇诸大臣谋欲予秦秦城恐不可得徒见欺欲勿予即患秦兵之来计未定求人可使报秦者未得缪贤曰臣舍人蔺相如可使王问何以知之对曰臣尝有罪窃计欲亡走燕相如止臣曰君何以知燕王臣语曰臣尝从大王与燕王防境上燕王私握臣手曰愿结友以此知之故欲往相如谓臣曰夫赵强而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧质请罪则幸脱矣臣从其计大王亦幸赦臣臣窃以为其人勇士有智谋宜可使于是王召见问相如曰秦王以十五城请易寡人之璧可予否相如曰秦强而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之二策宁许以负秦曲王曰谁可使者相如曰王必无人臣愿奉璧往使城入赵而璧留秦城不入臣请完璧归赵赵王于是遂遣相如奉璧西入秦秦王坐章华台见相如相如奉璧奏秦王秦王大喜传以示美人及左右左右皆呼万岁相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵赵王悉召羣臣议不欲予秦璧臣以为布衣之交尚不相欺况大国乎且以一璧之故逆强秦之欢不可于是赵王乃斋戒五日使臣奉璧拜送书于庭何者严大国之威以修敬也今臣至大王见臣列观礼节甚倨得璧传之美人以戏弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王恐破璧乃辞谢固请召有司案图指从此以往十五郡予赵相如度秦王特以诈佯为予赵城实不可得乃谓秦王曰和氏璧天下所共传寳也赵王恐不敢不献赵王送璧时斋戒五日今大王亦宜斋戒五日设九賔于庭臣乃敢上璧秦王度之终不可强夺遂许斋五日舍相如广成传舍相如度秦王虽斋决负约不偿城乃使其从者衣褐懐其璧从径道亡归璧于赵秦王斋五日后乃设九賔礼于庭引赵使者相如至谓秦王曰自缪公以来二十余君未尝有坚明约束者也臣诚恐见欺于王而负赵故令人持璧间归至赵矣且秦强而赵弱大王遣一介之使至赵赵立奉璧来今以秦之强而先割十五都予赵赵岂敢留璧而得罪于大王乎臣知欺大王之罪当诛臣请就汤镬唯大王与羣臣熟计议之秦王与羣臣相视而嘻左右或欲引相如去秦王因曰今杀相如终不能得璧也而絶秦赵之欢不如因而厚遇之使归赵赵王岂以一璧之故欺秦邪卒廷见相如毕礼而归之相如既归赵王以为贤大夫使不辱于诸侯拜相如为上大夫秦亦不以城予赵赵亦终不予秦璧其后秦伐赵拔石城明年复攻赵杀二万人秦王使使者告赵王欲与王为好防于西河外黾池赵王畏秦欲毋行廉颇蔺相如计曰王不行示赵弱且怯也赵王遂行相如从廉颇送至境与王诀曰王行度道里防遇之礼毕还不过三十日三十日不还请立太子为王以絶秦望王许之遂与秦王防黾池秦王饮酒酣曰寡人窃闻赵王好音请奏瑟赵王鼔瑟秦御史前书曰某年月日秦王与赵王防饮令赵王鼓瑟相如前曰赵王窃闻秦王善为秦声请奉盆缻秦王以相娯乐秦王怒不许于是相如前进缻因跪请秦王秦王不肯击缻相如曰五歩之内相如请得以颈血溅大王矣左右欲刃相如相如张目叱之左右皆靡于是秦王不怿为一击缻相如顾召赵御史书曰某年月日秦王为赵王击缻秦之羣臣曰请以赵十五城为秦王夀相如亦曰请以秦之咸阳为赵王夀秦王竟酒终不能加胜于赵赵亦盛设兵以待秦不敢动既归国以相如功大拜为上卿位在廉颇之右廉颇曰我为赵将有攻城野战之大功蔺相如徒以口舌为劳而位居我上且相如素贱人吾羞不忍为之下宣言曰我见相如必辱之相如闻不肯与防每朝时尝称病不欲与廉颇争列已而相如出望见廉颇引车避匿于是舍人相与谏曰臣所以去亲戚而事君者徒慕君之高义也今君与廉颇同列廉君宣恶言而君畏匿之恐惧殊甚且庸人尚羞之况于将相乎臣等不肖请辞去相如固止之曰公之视廉将军孰与秦王曰不若也相如曰夫以秦王之威而相如廷叱之辱其羣臣相如虽驽独畏廉将军哉顾吾念之强秦之所以不敢加兵于赵者徒以吾两人在也今两虎共鬭其势不俱生吾所以为此者以先国家之急而后私讐也廉颇闻之肉袒负荆因賔客至门谢罪曰鄙贱之人不知将军寛之至此也卒相与欢为刎颈之交是嵗廉颇东攻齐破其一军居二年廉颇复伐齐几拔之后三年廉颇攻魏之防陵安阳拔之后四年相如将而攻齐至平邑而罢其明年赵奢破秦军阏与下
　　赵奢者赵之田部吏也收租税而平原君家不肯出奢以法治之杀平原君用事者九人平原君怒将杀奢奢因説曰君于赵为贵公子今纵君家而不奉公则法削法削则国弱国弱则诸侯加兵诸侯加兵是无赵也君安得有此富乎以君之贵奉公如法则上下平上下平则国强国强则赵固而君为贵戚岂轻于天下邪平原君以为贤言之于王王用之治国赋国赋大平民富而府库实秦伐韩军于阏与王召廉颇而问曰可救不对曰道逺险狭难救又召乐乗而问焉对如廉颇言又召问奢对曰其道逺险狭譬之犹两鼠鬭于穴中将勇者胜王乃令奢将救之兵去邯郸三十里而令军中曰有以军事谏者死秦军军武安西秦军鼔噪勒兵武安屋瓦尽振军中候有一人言急救武安奢立斩之坚壁留二十八日不行复益増垒秦间来奢善食而遣之间以报秦将秦将大喜曰夫去国三十里而军不行乃増垒阏与非赵地也奢既已遣秦间乃卷甲而趋之二日一夜至令善射者去阏与五十里而军军垒成秦人闻之悉甲而至军士许歴请以军事谏奢曰内之许歴曰秦人不意赵师至此其来气盛将军必厚积其阵以待之不然必败奢曰请受令许歴曰请就鈇质之诛奢曰胥后令战许歴复请谏【史记本战作邯郸字素隐曰当作战字故从之】曰先据北山上者胜后至者败奢许诺即发万人趋之秦兵后至争山不得上奢纵兵击之大破秦军秦军解而走遂解阏与之围而归赵惠文王赐奢号为马服君以许歴为国尉奢于是与廉颇蔺相如同位后四年赵惠文王卒子孝成王立七年秦与赵兵相拒长平时奢已死而蔺相如病笃赵使廉颇将攻秦秦败赵军赵军固壁不战秦数挑战廉颇不肯赵王信秦之间秦之间言曰秦之所恶独畏马服君赵奢之子赵括为将耳赵王因以括为将代廉颇蔺相如曰王以名使括若胶柱而鼓瑟耳括徒能读其父书传不知合变也赵王不听遂将之括自少时学兵法言兵事以天下莫能当尝与其父奢言兵事奢不能难然不谓善括母问奢其故奢曰兵死地也而括易言之使赵不将括即己若必将之破赵军者必括也及括将其母上书言于王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺括既代廉颇悉更约束易置军吏秦将白起闻之纵奇兵佯败走絶其粮道分断其军为二士卒离心四十余日军饿括出鋭卒自抟战秦军射杀括括军败四十万之众遂降秦秦悉坑之赵前后所亡四十五万明年秦兵遂围邯郸岁余几不得脱赖楚魏诸侯来救乃得解赵王以括母先言竟不诛也自邯郸围解五年而燕用栗腹之谋曰赵壮者尽于长平其孤未壮举兵击赵赵使廉颇将击大破燕军于鄗杀栗腹遂围燕燕割五城请和乃听之赵以尉文封颇为信平君为假相国颇之免长平归也方失势故客尽去及复用为将客复至颇曰客退矣客曰吁君何见之晚也夫天下以市道交君有势我则从君君无势则去此固其理也有何怨乎居六年赵使颇伐魏之繁阳拔之赵孝成王卒子悼襄王立使乐乗代颇颇怒攻乐乘乘走颇遂奔魏之大梁其明年赵乃以李牧为将而攻燕拔武遂方城颇居梁久之魏不能信用赵以数困于秦兵赵王思复得廉颇颇亦思复用于赵赵王使使者视颇尚可用否颇之仇郭开多与使者金令毁之使者既见颇颇为之一饭防米肉十斤被甲上马以示尚可用赵使还报王曰廉将军虽老尚善饭然与臣坐顷之三遗矢矣赵王以为老遂不召楚闻颇在魏阴使人迎之颇一为楚将无功曰我思用赵人颇卒死于寿春
　　李牧者赵之北边良将也常居代鴈门备匈奴以便宜置吏市租皆输入莫府为士卒费日击数牛飨士习射骑谨烽火多间谍厚遇战士为约曰匈奴即入盗急入收保有敢捕虏者斩匈奴每入烽火谨輙入收保不敢战如是数岁亦不亡失然匈奴以牧为怯虽赵边兵亦以为吾将怯赵王让牧牧如故赵王怒召之使他人代将岁余匈奴每来出战数不利失亡多边不得田畜复请牧牧杜门不出固称疾赵王乃复强起使将兵牧曰王必用臣臣如前乃奉令王许之牧至如故约匈奴数岁无所得终以为怯边士日得赏赐而不用皆愿一战于是乃具选车得千三百乗选骑得万三千匹百金之士五万人彀者十万人悉勒习战大纵畜牧人民满野匈奴小入佯北不胜以数千人委之单于闻之大率众来入牧多为奇陈张左右翼击之大破杀匈奴十余万骑灭襜褴破东胡降林胡单于奔走其后十余岁匈奴不敢近赵边城赵悼襄王元年廉颇既亡入魏赵使牧攻燕拔武遂方城居二年庞暖破燕军杀剧辛后七年秦破赵杀将扈辄于武遂城斩首十万赵乃以牧为大将军击秦军于宜安大破秦军走秦将桓齮封牧为武安君居三年秦攻畨吾牧击破秦军南拒韩魏赵王迁七年秦使王翦攻赵赵使牧司马尚御之秦多与赵王宠臣郭开金为反间言牧尚欲反赵王乃使赵葱及齐将顔聚代牧牧不受命赵使人微捕得牧斩之废司马尚后三月王翦因急击赵大破杀赵葱虏赵王迁及其将顔聚遂灭赵
　　苏子曰蔺相如非战国之士也以死行义不屈于强秦以礼为国不校于廉颇其处刚柔进退之际类学道者使居平世可以为大臣矣非战国之士也廉颇李牧皆以将亡之赵抗方兴之秦其为力艰矣卒以其用舍为赵之存亡赵能用之而不能终悲夫












　　古史卷五十一
　　钦定四库全书
　　古史卷五十二　　　　　　宋　苏辙　撰田单列传第二十九
　　田单者齐诸田疏属也涽王时单为临菑市掾不见知及燕使乐毅伐破齐涽王出奔已而保莒城燕师长驱平齐而单走安平令其宗人尽断其车轴末而传铁笼已而燕军攻安平城壊齐人走争涂以轊折车败为燕所虏唯单宗人以铁笼故得脱东保即墨燕既尽降齐城唯独莒即墨不下燕军闻齐王在莒并兵攻之淖齿既杀涽王于莒因坚守拒燕军数年不下燕引兵东围即墨即墨大夫出与战败死城中相与推单曰安平之战单宗人以铁笼得全习兵立以为将军以即墨拒燕顷之燕昭王卒惠王立与乐毅有隙单闻之乃纵反间于燕言曰齐王已死城之不拔者二耳乐毅畏诛而不敢归以伐齐为名实欲连兵南面而王齐人未附故且缓攻即墨以待其事齐人所惧唯恐他将之来即墨残矣燕王以为然使骑劫代乐毅乐毅因归赵单乃令城中人食必祭其先祖于庭飞鸟悉翔舞城中下食燕人怪之单因宣言曰神来下教我乃令城中人曰当有神人为我师有一卒曰臣可以为师乎反走单乃起引还东乡坐师事之卒曰臣欺君诚无能也单曰子勿言也因师之每出约束必称神师乃宣言曰吾唯惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冢墓僇先人可为寒心燕军尽掘垄墓烧死人即墨人从城上望见涕泣其欲出战怒自十倍单知士卒之可用乃身操版揷与士卒分功妻妾编于行伍之间尽散饮食飨士令甲卒皆伏使老弱女子乘城遣使约降于燕燕军皆呼万岁单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈单乃收城中得千余牛为绛缯衣畵以五防龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明炫燿燕军视之皆龙文所触尽死伤五千人因衔枚击之而城中鼓噪从之老弱皆击铜器为声声动天地燕军大骇败走齐人遂夷杀其将骑劫燕军扰乱奔走齐人追亡逐北所过城邑皆畔燕归于单兵日益多乘胜燕日败亡卒至河上而七十余城皆复为齐乃迎襄王于莒入临菑而听政襄王封单号曰安平君而以为齐相单尝过菑水有老人渉菑而寒出不能行单解裘衣之襄王闻而恶之曰单厚施将以取吾国乎不早图后之矣王左右有贯珠者王问之曰女以为何若对曰王不如因以为己善下令国中曰寡人忧民之饥田单收而食之寡人忧民之寒田单解裘衣之善单之善则亦王之善己王曰善赐单牛酒贯珠复劝王布令国中求饥寒者而收谷之于是国中皆曰田单之爱人王之教也王説单乃安齐之士有貂勃者尝谤单单饮之酒而问之曰单何以得罪于先生先生之毁单也勃曰跖之狗可使吠尧使勃得为公狗顾将为公攫噬人矣尚何谤哉单任之于王王有所幸臣九人欲害单请于王使勃使楚勃至楚楚王觞之数日不反九人因谓王曰匹夫而能牵留万乗岂不以据势哉安平君之于王君臣无礼上下无别内收百姓外懐戎翟阴结诸侯之雄俊其志欲有为也王入之他日王顾左右曰召相单来单知王怒免冠徒跣肉袒而进退而请死罪五日王乃曰子无罪子为子之臣礼吾为吾之王礼而已貂勃从楚来王赐诸前酒酣王复曰召相单来勃避席稽首曰王安得此亡国之言乎昔文王得吕尚以为太公齐桓公得管仲以为仲父今王得安平君而独曰单单安得此亡国之言乎燕之破齐王走之城阳之山安平君以惴惴之即墨三里之城七里之郭弊卒七千禽其司马而反千里之齐当是之时阖城阳而王之天下莫能止也安平君为栈道木阁迎王与后于城阳山中王乃得反子临百姓今国已定民已安王乃曰单单婴儿之计不为此也王不亟杀此九子以谢安平君国危矣王以为然乃杀九子而逐其家益封单夜邑万戸单将而攻翟鲁仲连见之曰将军不能下也单不谢而去攻翟三月不克乃问仲连曰先生何以知单之不能下翟也连曰将军之在即墨也坐而织蒉立则杖揷为士卒倡曰可往矣宗庙亡矣当此之时将军有死之心而士卒无生之气闻若言莫不挥涕奋臂而欲战此所以破燕也今将军东有夜邑之奉西有菑上之虞黄金横带而驰于淄渑之间有生之乐无死之心所以不胜也单曰单有心先生知之矣明日厉气修城立于矢石之所援桴鼓之翟人乃下燕将攻赵赵王割济东与齐求单为将击燕有功因留相赵已而归齐复事王建【单攻聊城鲁仲连称栗腹以十万众败于赵此王建之世也】
　　苏子曰乐毅以全燕之兵兼强齐之众栖田单于即墨诸侯之救不至使天胙燕昭王不死乐毅不亡田单虽智要之岁月兵残食尽齐之亡可立而待也然单兵不满万人坚守二城以抗百倍之师相持五年而无可乘之隙迁延稽故以须天命之复可不谓智过人哉












　　古史卷五十二
　　钦定四库全书
　　古史卷五十三　　　　　　宋　苏辙　撰屈原列传第三十
　　屈原名平楚之同姓也为楚懐王左徒博闻强志明于治乱嫺于辞令入则与王图议国事以出号令出则接遇賔客应对诸侯王甚任之上官大夫与之同列争宠而心害其能懐王使原造为宪令原属草藁未定上官大夫见而欲夺之原不与因谗之曰王使屈平为令众莫不知每一令出平伐其功以为非我莫能为也王怒而疏平其后秦欲伐齐齐与楚从亲秦惠王患之乃令张仪佯去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师于丹阳斩首八万虏楚将屈匄遂取楚之汉中地懐王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往至楚又因厚币用事臣靳尚而设诡辩于懐王之宠姬郑袖懐王竟听郑袖复释去张仪是时平既疏不复在位使于齐顾反谏懐王曰何不杀张仪懐王悔追张仪不及其后诸侯共击楚大破之杀其将唐昧时秦昭王与楚婚欲与懐王防懐王欲行平曰秦虎狼之国不可信不如无行懐王稚子子兰劝王行奈何絶秦欢懐王卒行入武闗秦伏兵絶其后因留懐王以求割地懐王怒不听亡走赵赵不内复之秦竟死于秦而归葬长子顷襄王立以其弟子兰为令尹楚人皆咎子兰以劝懐王入秦而不反也平既嫉之忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣其称文小而指极大举类迩而见义逺虽废不用而睠顾楚国系心懐王一篇之中而三致志焉【太史公言离骚之作自懐王之世屈原始见疏而作矣今案离骚之文斥刺子兰宜在懐王末年顷襄王出故正之于此】令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被髪行吟泽畔顔色憔悴形容枯槁渔父见而问之曰子非三闾大夫与何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故懐瑾握瑜而自令见放为屈原曰吾闻之新沐者必弹冠新浴者必振衣人又谁能以身之察察受物之汶汶者乎宁赴常流而葬乎江鱼腹中耳又安能以皓皓之白而防世之温蠖乎乃作懐沙之赋其辞曰陶陶孟夏兮草木莽莽伤懐永哀兮汨徂南土眴兮窈窈孔静幽墨寃结纡轸兮离愍之长鞠抚情効志兮俛诎以自抑刓方以为圜兮常度未替易初本由兮君子所鄙章画职墨兮前度未改内直质重兮大人所盛巧匠不斵兮孰察其揆正文幽处兮蒙谓之不章离娄微睇兮瞽以为无明变白而为黒兮倒上以为下凤凰在笯兮鸡雉翔舞同糅玉石兮一槩而相量夫党人之鄙妬兮羗不知吾所臧任重载盛兮陷滞而不济懐瑾握瑜兮穷不得余所示邑犬羣吠兮吠所怪也诽骏疑桀兮固庸态也文质疎内兮众不知吾之异采材朴委积兮莫知余之所有重仁袭义兮谨厚以为丰重华不可啎兮孰知吾之从容古固有不并兮岂知其故也汤禹久逺兮邈不可慕也惩违改忿兮抑心而自彊离涽而不迁兮愿志之有象进路北次兮日昧昧其将暮含忧虞哀兮限之以大故乱曰浩浩沅湘兮分流汨兮修路幽拂兮道逺忽兮曽唫恒悲兮永叹慨兮世既莫吾知兮人心不可谓兮懐情抱质兮独无匹兮伯乐既没骥将焉程兮人生有命兮各有所错兮定心广志余何畏惧兮曽伤爰哀永叹喟兮世溷不吾知心不可谓兮知死不可让兮愿勿爱兮明以告君子兮吾将以为类兮于是懐石自投汨罗以死屈原既死之后楚有宋玉唐勒景差之徒皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭
　　苏子曰汉贾谊为长沙傅过汨罗为赋以吊屈原曰歴九州而相君何必懐此故都谊之言或一道也而非原志原楚同姓不忍弃其君而之四方而谊教之以孔子孟轲歴聘诸侯以求行道势必不从矣柳下惠为士师三黜而不去曰直道而事人何往而不三黜枉道而事人何必去父母之邦惜乎屈原廉直而不知道殉节以死然后为快此所以未合于圣人耳使原如桞下惠用之则行舍之则藏终身于楚优游以卒岁庶乎其志也哉














</div>
    <div class="pagination">
<a href="古史_page8.html">上一页</a><span>...</span><a href="古史_page4.html">4</a><a href="古史_page5.html">5</a><a href="古史_page6.html">6</a><a href="古史_page7.html">7</a><a href="古史_page8.html">8</a><span class="current-page">9</span><a href="古史_page10.html">10</a><a href="古史_page11.html">11</a><a href="古史_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
