<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 472 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 472 页/共 502 页</h1>
    <div class="content">
○谕军机大臣等、前据文谦奏、每月酌拨僧格林沁军营月饷银二万五千两。当经谕令僧格林沁等、查明该藩司所拟月拨之款。是否足敷支放。本日据僧格林沁等奏、现在需饷。每月总在六万之数。抵豫东后。尚须添兵。以马步官兵二万名核计。每月需银十万两。文谦拟拨月饷二万五千两。仅敷数日之用。而山西自春夏之间。每月拨解银二万两。数月以来。未据报解。请饬各该省宽为筹备。并按月解交等语。僧格林沁等、统兵南下。需饷甚急。亟应迅筹接济。以期士饱马腾。著黄赞汤、文煜、文谦、于各该省宽为筹备。源源接济。每月总须凑成十万之数。其山西省月拨之二万两。并著英桂拨解。毋稍稽延。至僧格林沁马步官兵。业经分起前进文谦。解到之银二万两。支放已竣。并著文谦查明库存部饷未解京者、尚有若干。酌量提解僧格林沁军营。以济要需。嗣后各省解京饷银。并著饬令源源解部。勿稍迟缓。将此由六百里谕知黄赞汤、文煜、英桂、并传谕文谦知之。　　

○以援皖楚军需饷。命山西、陕西、四川、山东、广东、各督抚将月济饷银。迅速筹拨。　　

○癸未。谕内阁、成琦、廉兆纶奏、花户在逃、请将该管监督分别惩办一摺。前因丰益仓粮石被劫。当经降旨。将监督荣林等议处。并将该仓花户交部严审。兹据成琦等、奏称该监督等、漫不经心。致花户朱斌等四名先后逃脱。似此颟顸成性。实出情理之外。且难保无知情故纵情弊。荣林著即行革职。交刑部严讯。署监督刘清、著听候传质。监督长桂、前据吏部奏、业经病故。是否属实。并著该侍郎查明具奏。在逃之花户朱斌、王焕、刘泰、李志信、著步军统领衙门、顺天府、五城一体严拏务获。解部审办。另片奏、请将仓米赶紧搭放等语。丰益仓存米无多。著户部赶紧搭放。俟放竣后。将仓廒封锁。交该处营汛弁官。暂行看守。以昭慎重。　　

○又谕、前因巴栋阿奏、军营赏号紧要、请于泰兴县属之口岸镇地方、设卡抽厘、以济要需。兹据乔松年奏、该处抽厘、于民未便、请旨停止一摺。江北厘局林立。若再于口岸镇设局与泰州、江都、如皋三处。相去甚近。商民之情不协。所有巴栋阿、前请在泰兴口岸镇设卡抽厘之处。即著停止。　　

○户部议准前浙江巡抚罗遵殿疏报、仁和场灶荡地三百七十九亩有奇。照例升科。从之。　　

○以拏获邻境巨盗赏吉林长春厅理事通判松鹤、蓝翎。　　

○予故镶红旗汉军都统刘钲、祭葬。谥慎恪。赏伊子三等侍卫容盛、二等侍卫。　　

○予江南丹阳等处阵亡骁骑校德淩、守备赵庆恩、把总杨霖、祭葬世职。武生赵庆锡等、赏恤如例。　　

○甲申。以乌里雅苏台将军明谊、为镶红旗汉军都统。　　

○予广西贺县等处阵亡府经历钟积惠、从九品陈斌、钟人瑞、游击谢作高、千总周德施、把总袁献等、祭葬世职。生员钟子淳等、赏恤如例。　　

○蠲缓湖南武陵、龙阳、沅江、澧、安乡、湘阴、巴陵、临湘、华容、九州县、暨岳州卫被水庄屯、新旧额赋有差。　　

○乙酉。以雇募乡勇。办理不善。直隶候补道李麟遇、下部议处。　　

○丙戌。谕内阁、傅振邦奏、官军击退窜匪、大获胜仗一摺。捻匪窜扰山东钜野县时。经总兵田在田、调齐副将胡元昌等、会合乡团。剿堵兼施。立将济甯。以西贼股。由曹县等处击回其由沂州回窜之匪。屡扑邳州城圩。经城内兵练、及各乡团。并出堵截。叠有斩捦。该匪复由东北直扑徐州城垣。田在田与署总兵李恒清等进剿。追杀十余里。匪势不支。纷纷溃散。自相践踏。均由萧县以西遁去。计毙贼三四百名。夺获骡马枪炮旗帜无数。救出难民车辆尤多。剿办尚为得手。所有徐州三次守城出力之文武绅练、及两入东境剿匪之尤为出力各员。均著准其分别酌保。候朕施恩。　　

○谕军机大臣等、前据毛昶熙奏、捻首孙葵心、欲由布政使贾臻受抚当经谕令该大臣、责成该藩司、悉心经理。本日据贾臻奏、皖豫著名捻首。涡河之南。以孙葵心为大股。河北以刘狗为大股。如孙葵心就抚。则刘狗亦可招降。由此办理得手。则江皖东豫、可望肃清。惟遣散酌留、及筹给口粮等事。均应妥议章程。稍涉稽迟。恐致贻误。请准单衔奏事。并俟孙葵心具禀到日。拟即赴归陈一带筹办等语昨因贾臻与巡抚庆廉、互相参奏业将该藩司撤任。交新任巡抚严树森查办。惟招抚事宜至关紧要。孙葵心于该藩司深为感服。自未便易人办理。现该藩司已派游击陈奇金、持札前往开谕。如孙葵心实系真心就抚。具禀前来。即著贾臻前赴归陈一带。择地驻劄。相机妥办。其如何分别留遣、及筹给口粮等事宜。均著妥议章程。仍随时禀商毛昶熙办理。并著毛昶熙随时奏闻。该藩司毋庸单衔具奏。将此由五百里谕令知之。　　

○又谕、毓科奏、部拨袁甲三营军饷。江西无款垫解。请饬福建督抚将军、赶紧筹解等语。袁甲三营军饷。前经户部咨令福州将军、在于闽海关税银内、筹拨十万两。因恐缓不济急。先令江西省由丁漕项下垫解。俟闽海关拨解归款。旋经毓科、以江西饷项艰窘无款垫解。四次咨催福州将军赶紧筹拨。迄今尚未据闽海关报解。现在袁甲三军营正当攻剿吃紧之时。待饷孔殷。闽省大吏岂容任意推诿。著文清、庆瑞、瑞瑸、迅将应解袁甲三营军饷。派委妥员解往。毋许稍涉延缓。致误事机。将此由六百里谕令知之。　　

○又谕、本日胜保奏、遵旨筹画兵食一摺。据称现在军营。极力撙节。月需饷银三万六七千两除直隶已奏明每月拨银一万五千两外。下短之数。请陕西每月拨解银一万两。河南每月八千两。山西每月五千两惟各路军营协饷过多。恐不能如期解到。转瞬年终。设或筹措不及。势必哗溃堪虞。请饬将河南彰卫怀三府漕粮折价、径解该营。先资周转。傥各省协饷、按期解到。即将此项漕折银两。解交部库。以清从前借拨十万两之款等语。北路军营。护卫京师。最关紧要。必须宽为接济。方足收饱腾之效。著黄赞汤、将彰德、卫辉、怀庆三府漕粮。援照上届折价成案。由各该属就近汇齐。径解胜保军营。一面详报河南布政司。无庸再由河南藩库转解。所有河南应按月解银八千两。即可暂免筹解。并著英桂每月协拨银五千两。谭廷襄每月协拨银一万两。务当按月如数筹解。毋得推诿。将此由六百里各谕令知之。　　

○钦差大臣胜保奏、请赴热河。得旨。现在畿辅不靖正需汝在京弹压。调度机宜。须臾难缓。所请不准行。　　

○督办徐宿剿匪事宜。云南提督傅振邦、因病赏假。命山西太原镇总兵官田在田、暂行接办。江南淮徐道吴棠、暂行帮办。　　

○以四川监造军器出力。赏直隶州张廷奎、守备谢锟、花翎。千总谢登纶等、蓝翎。余升叙有差。　　

○以办理团练不洽舆情。撤在籍漕运总督邵灿、督办浙江团练大臣并撤道员章嗣衡等帮办。　　

○丁亥。谕内阁、田兴恕奏、官军剿贼、连获大捷、克复瓮安县城、现拟督兵赴省一摺。逆匪盘踞笼溪。势甚猖獗。田兴恕饬副将沉宏富等、各率所部。相机进剿。八月十二日。杨岩宝等、分攻左右各寨。贼匪出营迎敌。我军奋力冲杀。毙贼无算。立将笼溪贼巢攻破。十六十七等日。又将水溪＜屯土＞、岩门、新土、小泥田、构子坪、五处贼营十余座。次第攻克副将刘吉三等进攻三角庄。杀贼一千余名。参将李有恒进剿大寺顶之贼。三获胜仗。斩捦甚众。八月二十四日。田兴恕亲督长胜军径劄笼溪。逆匪纠约三万余人。分路来扑。我军截住该逆归路。兵勇分头冲出迎敌。穷追二十余里。毙贼二千余名。我兵一无损伤。九月十一日。冒雨进攻。参将罗孝连等、奋不顾身。飞登贼墙。大兵继进。攀附而上。歼除逆贼殆尽。即乘胜直扑松坪。前后夹击。斩馘四千余名。乘势攻克猴坪贼巢。是日三战三捷。踏破贼营七十五座。阵斩伪扶明王石大魁、伪元帅伪将军十余名。救出难民二万余名。解散余党二万有奇。十八日。踏毁红峝堡贼营后。直抵瓮安。杀毙黄衣红衣贼目数名。斩获不计其数。立将县城克复。此次官军进剿。计两旬以来。连获大捷。杀贼二万数千。收复地方三百余里。赴省大路已通。著即乘此声威。歼除余孽。　　

○又谕、宝山奏、添设步甲。并筹款给发口粮等语。山海关驻防闲散。自挑选操练后。技艺尚为娴熟。现当撤防之际。若听其废弃。未免可惜。所有余丁二百名。团丁一百名。均著准其作为步甲。其余丁每年应支口分银三千六百两。著准其于山海关监督衙门备存银内动支。团丁每年应支口分银一千八百两。著准其于临榆县厘捐项下支发。　　

○谕军机大臣等、庆廉奏、捻匪窜扑鹿邑县城、迎击获胜、现拟出省堵剿一摺。亳州大股捻匪万余人。窜至鹿邑县境。攻扑城池。经记名道赵连标等、会商毛昶熙所派勇练击退。杀毙多名。匪众仍窜回亳境老巢。惟贼情狡诈。股数众多。难保不去而复来。亟须督兵大员前赴归陈一带。相机堵截。庆廉现在因案撤任。业已派毛昶熙督办剿匪事宜。著即速行出省。驰赴归陈边境。整饬团练。厚集兵力。相机堵剿。以固边圉。庆廉调回之北路援兵。俟到齐后。统归毛昶熙管带。将此由六百里谕令知之。　　

○又谕、孔繁灏奏、南捻窜扰曲阜。土匪乘机句结。适总兵富新等、带兵踵至。派队剿办。贼已远窜。惟土匪桂锡正等未获。且济甯等处。复见贼踪。诚恐突然再犯。请留富新驻劄曲阜。保卫林庙。并可策应曹济、控制滕峄等语。曲阜为圣贤林庙重地。自应妥筹保卫。惟现在东境业已肃清。即有零星土匪。该处地方文武、自当上紧缉拏。毋令滋扰。若留富新一军、驻劄该处。恐以有用之兵。置之无贼之地。未免可惜。傥该县驻有重兵。实足以西应曹济。南控滕峄。则林庙既资保卫。于通省军务。亦有裨益。自可照议办理。如他处尚须调令防剿。亦未便令其株守一处。所有总兵富新应否驻劄曲阜之处。即著文煜斟酌情形。据实具奏。将此由六百里谕令知之。　　

○恭亲王奕等奏、呈进俄夷地图。并请派员履勘。得旨。互换和约。著收存礼部备查。毋庸赍赴行在。至明岁季春、赴吉林查勘分界事宜。应派何人前往。方昭妥慎。著恭亲王酌拟请旨。　　

○署江甯将军巴栋阿等奏、请将广勇一千二百八名。留营随剿。从之。　　

○以候补总兵官胡中和、为四川建昌镇总兵官。　　

○以河南沈邱县属剿匪出力。赏知州陈学仁、秦笃新、都司讷勒、李景瑞、防御德昌、成连更额等、花翎。知县万镛等、蓝翎。余加衔升叙有差。　　

○以四川会击滇匪出力。赏知县徐浚镛、花翎。都司衔曾凤鸣等、蓝翎。余升叙有差。　　

○以克复贵州瓮安县城。赏副将毛克宽参将罗孝连、巴图鲁名号。守备田兴胜、巴图鲁名号。并花翎。都司杨正林、知县缪焕章、花翎。生员商景旸等、蓝翎。副将衔参将金祖凯、父母二品封典。余加衔升叙有差。　　

○以才难胜任。降四川建昌镇总兵官傅昆为副将。　　

○以办团捐厘办理未善。革贵州思恩府知府高振洛等职。仍留营效力。　　

○予贵州新场等处阵亡副将刘吉三、游击谢永池、祭葬世职。并立专祠。　　

○旌表被贼殉难广东番禺县知县李福泰妻、朱氏。　　

○戊子。谕内阁、户部奏、议拨黑龙江余丁整装银两一摺。黑龙江余丁奉调出征整装银两。向系每名给银十一两二钱八分零。此次奉调余丁二千名。据特普钦等奏称、该余丁等贫苦。恳照兵丁例减扣给发。每名给银十六两一钱五厘零。业经筹借垫给请饬户部指拨归款。兹据户部查称。尚属实在情形。所有此项整装银两三万五千二百三十八两二钱四分。照议著山东巡抚、在于该省己未年未完地丁银内、如数动拨。派员解赴黑龙江将军衙门交纳。归还借款。嗣后不得援以为例。　　

○又谕、薛焕奏、贼匪图犯金山等处、叠击获胜一摺。十月初五日贼扑江苏金山县、洙泾镇等处。经总兵曾秉忠、派守备杨贵福等、会合金山县知县周绍濂等、并力扼剿。曾秉忠复亲督各船迎头截击。捦斩悍匪甚多。遂将枫泾镇收复。该逆又纠约苏常大股。径扑广富林。图犯松江。时曾秉忠、甫自枫泾收队回泊龙王庙。当于初六七等日。分三路进攻。鏖战三时。贼匪大败。死者不可胜数。该逆大股、复集宝山县所属之罗店镇。经都司姜德、分为三队设伏。诱贼出战。自率中队当先。继令左右两队夹击。贼不能支余逆窜遁。剿办尚为得手。福建汀州镇总兵曾秉忠、著遇有提督缺出题奏。所有在事出力将弁。著薛焕查明择尤保奏。候朕施恩至广富林官军、水陆并退。虽由众寡不敌究系防剿不力副将向奎、游击陈贵、守备薛廷辉、均著摘去顶带。游击虎昆扬、经该署督饬令赴援松江并不即日启程。旋又闻警耽延。著一并摘去顶带、以示薄惩而观后效。　　

○谕军机大臣等、薛焕奏、军营饷需支绌。请饬催各省赶紧筹解等语。据称镇江军饷。河南奉拨银二十万两。许敦诗捐款银十万两。广东每月协解银五万两。节次催提。均未报解大江水师军饷。山西应拨盐课银十万两。山东河南各协济银五万两。又续拨闽海关税银十万两。粤海关税银二十万两。另储备用现在惟河南解到银二万两。山西解到河东盐课银三万两。续准报解未到银四万两。其余均无起解日期。广东欠解红单等船饷银。藩司粤海关应按月各筹五万两。源源接济亦屡催未解水陆诸军。欠饷日钜。哗溃堪虞等语。除河南奉拨之二十万两。业经庆廉奏请另拨外。著文清、劳崇光、耆龄、黄赞汤、文煜、英桂、迅将应解镇江军营、及大江水师饷银、红单等船新旧饷银按数即日起解。其广东每月应协解银五万两并著劳崇光、耆龄、饬令藩司粤海关监督速筹起解。以应急需。毋得迟延推诿。其前任湖南藩司王藻、应捐银三十万两与已革同知许敦诗、应捐银十万两。均系充饷之款。并著薛焕于此两款内先提银十万两。交江南粮台应用。以符部拨原数。将此由六百里谕知文清、劳崇光耆龄黄赞汤、文煜、英桂、薛焕、并传谕粤海关监督毓清知之。　　

○以太常寺少卿郑敦谨、为太常寺卿仍留山东学政任。　　

○命太常寺少卿焦祐瀛在军机大臣上学习行走。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十一月。庚寅朔。　　

○辛卯。谕内阁、胜保奏、请专派大员防河等语。直隶大顺广道联捷、著专办河防事务。准其奏事。其直隶之大名、顺德、广平、河南之彰德、卫辉、怀庆各府。应办防河事宜。均著妥为筹办。嗣后如有捻匪偷渡河岸。惟该道是问。其滨河各该地方官。有怠惰疏失。及不遵调遣者。准其指名参奏。以专责成。　　

○又谕、胜保奏、请将离营潜逃之都司、革职严办等语。直隶大沽协都司阿呢扬阿、带兵至京。辄敢弃印潜逃。实属目无法纪。阿呢扬阿、著即革职。并著各直省督抚将军府尹、及各旗都统衙门。一体严拏务获。即行就地正法。以昭炯戒。　　

○谕军机大臣等、邵灿、王履谦奏、筹画团练经费、并防堵钱塘江口情形一摺。逆匪业窜桐庐。温处台及甯绍等属、处处可通。浙东完善地方。亟宜力图保护。邵灿现已撤去团练大臣。所有派防江口之余姚练丁。为数不多。恐难堵御。著王有龄迅即调集兵勇。严行防守。毋令该逆纷窜。至甯波道府县、所办厘捐等项。据邵灿等奏称、多有不实不尽。著王有龄即行彻底查明。认真整顿。务令丝毫悉归公用。毋任隐匿侵吞。将此由六百里谕令知之。　　

○河南巡抚庆廉奏、京饷无款筹解。得旨。所请万难允准。仍应迅速筹解。此系专供京饷要需。屡奉严旨。尚如此迁延。殊属可恶。　　

○以巡幸热河。免跸路经过地方。本年额赋十分之四。　　

○缓徵直隶武清、博野、完、蠡、祁、束鹿、献、青、盐山、静海、沧、南皮、稿城、肥乡、曲周、广平、鸡泽、大名、南乐、新河、武邑、衡水、柏乡、隆平、临城、甯晋、深、饶阳、安平、邯郸、永年、成安、怀来、南宫、武强、深泽、三十六州县。被水村庄。新旧额赋。并蠲免天津县被扰村庄。额赋有差。　　

○壬辰。谕军机大臣等、昨据胜保奏称、附近土匪王景漋等滋事、派兵查拏情形。本日复据御史刘有铭奏、香河县属回子营地方。素系奸民纠众之所。逃犯王景漋、聚众抢掳。拥集数百人。白昼横行。劫夺牛马税务。请饬胜保密速查拏等语。盗匪聚集多人。肆意掳掠。恐日久蔓延。渐难扑灭。著胜保迅饬所派各员弁。带兵前往。严密查拏。务将匪首王景漋、即时捦获。毋令闻风远扬。该犯多系回民。首要各犯。必须按名弋获。其余胁从之众。设法解散。毋任并聚一处。庶缉捕较易。不致激成事端。原摺著钞给阅看。将此由五百里谕令知之。　　

○驻藏帮办大臣满庆等、奏结察木多、与工布旺曲、互相仇杀一案。得旨。著照所议完结。永不准各相争执。再肇衅端。　　
</div>
    <div class="pagination">
<a href="清实录咸丰朝实录_page471.html">上一页</a><span>...</span><a href="清实录咸丰朝实录_page467.html">467</a><a href="清实录咸丰朝实录_page468.html">468</a><a href="清实录咸丰朝实录_page469.html">469</a><a href="清实录咸丰朝实录_page470.html">470</a><a href="清实录咸丰朝实录_page471.html">471</a><span class="current-page">472</span><a href="清实录咸丰朝实录_page473.html">473</a><a href="清实录咸丰朝实录_page474.html">474</a><a href="清实录咸丰朝实录_page475.html">475</a><a href="清实录咸丰朝实录_page476.html">476</a><a href="清实录咸丰朝实录_page477.html">477</a><span>...</span><a href="清实录咸丰朝实录_page473.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
