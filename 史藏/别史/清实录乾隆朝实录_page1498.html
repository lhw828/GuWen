<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1498 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1498 页/共 1860 页
  </h1>
  <div class="content">
   ○又谕、湖南巡抚李世杰、现已来京陛见。其护理巡抚印务之布政使叶佩荪业经降调。计此时姚成烈、已回湖北巡抚之任。舒常俟姚成烈到时。即带印前往湖南。兼署巡抚印务。　　

○又谕、乌噜木齐采买粮价。各州县任意侵蚀一案。今据喀宁阿查明且奏、此案奎林、虽未似索诺木策凌、有勒索属员礼物之事。伊在乌噜木齐都统任。亦几一年矣。明亮甫经到任。即能查明参奏。伊何竟无见闻。若论其罪。应将伊公爵竟行削除。但念此承恩公爵。并非奎林本身军功所得。乃孝贤皇后之承恩公爵也。与皇祖妣孝诚仁皇后所封公爵无异。断不可削除。若以袭替公之例而论。明亮系伊家长房。应令其承袭。但伊系伯爵。此案又系伊查办者。自不应令其承袭。福隆安一支、亦有公爵。孝贤皇后昆弟内。惟余傅玉一人。又系奎林、明亮、福隆安等长辈。所有奎林革退之承恩公爵。著加恩令傅玉承袭。　　

○谕军机大臣等、前据阿桂等奏、豫省河工。另筹由兰阳三堡。改筑南堤、挑挖引河一摺。经大学士九卿会议。朕降旨允行。所有筹办一切事宜。有韩鑅、富勒浑、在彼督率工员。尽可料理。此时阿桂、毋庸留驻工次。著即来京。俟将来堤工引河将竣。开放时、再行前往阅勘。阿桂原系派出留京办事大臣。现在东省国泰一案。吕尔昌将次解到。有应行讯究质对之处。必须明白晓事之人。在京办理。方得平允。阿桂接奉此旨。即可起程。若能于朕启銮之日赶到。可至南石槽行宫复命。若十二日不能赶到。即不必再赴密云。统俟吕尔昌、国泰等、全案完结后。再行前赴热河复命。亦无不可。并将坝工现在筹办情形覆奏。以慰悬注。　　

○江西巡抚郝硕疏报靖安、庐陵、永丰、玉山、广丰、铅山、鄱阳、建昌、大庾等九县。乾隆四十五年分。劝垦老荒、及额外新生田地山塘、六顷十七亩有奇。　　

○命宗人府府丞窦光鼐、提督浙江学政。　　

○以叶尔羌办事大臣复兴、为正黄旗汉军都统。　　

○以浙江按察使李封、为湖南布政使。福建粮道冯晋祚、为山东按察使。　　

○戊戌。上御山高水长幄次。赐王公大臣额驸台吉等、及哈萨克汗斡里素勒坦之弟沙海素勒坦、并来使等宴。　　

○谕曰、谢墉、著转补吏部左侍郎。彭元瑞、著补授吏部右侍郎。钱士云、著转补兵部左侍郎。纪昀、著补授兵部右侍郎。　　

○以浙江温处道王杲、为浙江按察使。　　

○旌表守正捐躯直隶深州民张自仁妻李氏。山西左云县民常荣妻刘氏。　　

○已亥。孝诚仁皇后忌辰。遣官祭景陵。　　

○谕、豫省青龙冈堵筑漫口。合龙尚须时日。其下游一带居民。经黄水淹浸。力食维艰。现在该省另筹开挖引河。改建堤岸。江南、山东、两省附近灾黎。踊跃赴工。目前计功授食。即可以工代赈。小民或不至失所。但念本年夏秋之交。工竣蒇事。其被水地亩。未必即能涸出。可以耕种。而正赈加赈已毕。际此青黄不接之时。民力尤为拮据。朕心深为廑念。著再加恩、将山东曹州、兖州、济宁等府州。及江南徐州丰、沛。等县。被灾各属。无论极次贫民。俱著展赈三个月。该督抚务各董率所属。实力抚恤。俾穷檐均沾实惠。以副朕轸念灾氓。格外加恩之至意。　　

○又谕、据阿桂等覆奏、豫省漫工。另筹筑堤改渠。并嵇璜所奏秋间施工一摺。内称青龙冈漫口。屡经变动。形势败坏已极。是以遵旨、于迤南一带另筹去路。自应及时办理。若于白露后开工。恐水落归槽。不能掣溜。且既有决口漫水下注。即遇伏秋盛涨。不能复有改移等语。所奏自属实情。河工关系民生。最为重大。前此嵇璜所奏。亦属陈其所见。期有益于事。朕亦以赶办不及为虑。是以传旨询问阿桂等、令其斟酌该处事势。果否可行。再行详议据实覆奏。今据阿桂等奏、于五六七三月内兴工。即遇雨水耽延。亦可先得两月工程。又据称漫工塌决处所。现止饬令工员、妥为保护。不必如堵筑时多费料物。并称现在应用民夫踊跃。即东省灾氓。亦闻风云集。并可以工代赈各等语。所筹皆是。均应如所议办理。总之议河如聚讼。朕于诸臣、本不豫设成见。惟揣度理势。执两用中。期于民生实有裨益。阿桂等身亲其事。见闻确切。自为筹酌得宜。已经降旨、令阿桂回京。俟工竣开放引河。再行前往查勘。阿桂此时。即可将筹办事宜。详晰交韩鑅、富勒浑、妥为经理。如议速行也。将此通谕知之。　　

○又谕曰、谭尚忠奏、歙县已故贡生方芬。所著涛浣亭诗。语多狂悖。伊元孙方国泰、隐藏不首一案。请将已故之方芬、刨坟戮尸。其隐藏诗集之方国泰、照大逆知情容隐律、问拟斩决等因。办理殊属失当。据称、查出方芬诗集内、征衣泪积燕云恨。林泉不共鸟啼新。又乱剩有身随俗隐。问谁壮志足澄清。又蒹葭欲白露华清。梦里哀鸿听转明等句。虽隐跃其词。有厌清思明之意。固属狂悖。不过书生遭际兵火。迁徙逃避。为不平之鸣。并非公然毁谤本朝者可比。方芬老于贡生。贫无聊赖。抑郁不得志。诗意牢骚则有之。况其人已死。朕不为已甚。若如此即坐大逆之罪。则如杜甫集中穷愁之语最多。即孟浩然亦有不才明主弃之句。岂亦得谓之悖逆乎。此等失意之人。在草泽中私自啸咏者甚多。若必一一吹求。绳以律法。则诗以言志。反使人人自危。其将何所措手足耶。从前查办河南祝万清家祠扁对。及湖南高治清所刻沧浪乡志。吹求字句。办理太过。屡经降旨通谕各督抚、毋得拘文牵义。有意苛求。岂谭尚忠未之知耶。此案著交刑部、即照此旨。另行核拟具奏。如方芬诗集内、或另有不法字句。不止如摺内所称。该抚未经摘出。或有不敢陈奏之语。并著该部详悉查明。再行核办请旨。若别无不法字句。即可毋庸办理。朕凡事不为已甚。岂于语言文字。反过于推求。各省督抚、尤当仰体朕意。将此通谕中外知之。　　

○又谕曰、国泰在山东巡抚任内、婪索属员银两。盈千累万。现据尚书和珅等审讯得实。按律定拟。已批交大学士九卿核拟具奏矣。国泰性情乖张。经军机大臣阿桂、福隆安、和珅等、密为陈奏。欲以京员调用。消弭其事。朕以为无此办法。因谕令藩司于易简来京。面询以国泰居官如何。其有无婪赃不法款迹。令其据实直陈。乃于易简称、国泰驭下未免过严。遇有办理案件未协。及询问不能登答者。每加训饬。是以属员畏惧。退有后言。其实并无别项款迹等语。又询以国泰屡经保荐吕尔昌、有无徇庇交通之事。据称吕尔昌与国泰、均系刑部司员出身。委审案件。属员中最为得力。是以保荐。未有瞻徇贿通之弊各等语。朕以于易简为于敏中之弟。又系朕特用之人。其言自属确实。其所称国泰待下过于严厉。亦切中国泰之病。其声名狼籍。或属员中有受屈参处者。造作浮言以洩私忿。均未可知。且朕从不肯以封疆大吏。凭军机大臣数人陈奏。为进退之理。是以严饬国泰。令其反躬循省。随时留心改悔。照旧供职。庶几可以仰承恩眷。设其时于易简将国泰贪婪款迹。据实陈奏。不但国泰营私不法之事。可以早行败露。而于易简秉公持正。朕必特加褒奖。乃竟敢于朕前饰词容隐。朋比袒护。其居心实不可问。外省藩臬两司。俱有奏事之责。遇有督抚不公不法之事。原准其飞章上达。况经朕之觌面询问乎。若外省尽如于易简之欺罔。则督抚藩臬。上下联为一气。又将何事不为。朕于诸臣罪案。必悉心权度。不肯稍涉颟顸。此案于易简及国泰等应得罪名。俟大学士九卿核覆具奏时、另降谕旨外。先将此通谕中外。并将军机处所问于易简之语。及申饬国泰之廷寄。俱发钞、令众知之。　　

○庚子。谕、朕恭阅皇祖实录、所载扫除吴逆。平定川陕事迹。因取张勇、赵良栋、王进宝、三人国史列传。详加披览。其功绩实有不可没者。当吴逆煽乱川陕。两省提镇王辅臣、吴之茂等。相率从贼。维时西陲告警。张勇以云南提督、调回甘肃、授为靖逆将军。勇、躬履行间。殚心筹画。攻取平凉。底定秦陇。其间收复洮河诸郡。及举发伪劄、执斩来使诸事。居然有古名将风。而赵良栋之授为宁夏提督。即系张勇所荐。又王进宝、亦曾隶勇麾下。两人提兵转战。同心效力。赵良栋首先建议。直取成都。王进宝戡定保宁。歼擒渠帅。其削平恢复之勋。亦不可泯。厥后张勇封侯。赵良栋、王进宝、仅得子爵。盖缘两人各怀私忿。互相攻讦。较之张勇之勤劳懋著。始终无过者实逊。然两人之功。究足以掩其过。今百年论定。眷念成劳。赵良栋、王进宝、宜量加追叙。前于乾隆三十二年特降恩旨、今张勇等子孙世袭罔替。张勇本侯爵。其元孙张承勋承袭。因旷班革去散秩大臣、在三等侍卫上行走。兹特加恩。复还散秩大臣。照旧供职。至进取云南恢复成都。赵良栋之功为最。原封一等子。著晋封为一等伯。王进宝原封三等子。著晋封为一等子。仍准世袭罔替。并交该督抚、查明赵良栋、王进宝、现应袭职子孙。送部引见。候朕酌量录用。以示优眷。夫兵可百年不用。不可一日不备。国家承平日久。每溯前勋。爰思将帅。如张勇、赵良栋、王进宝诸人。将材武略。独出冠时。名炳旂常。赏延苗裔。凡在戎行者。尚其益励赳桓。以副干城腹心之寄。将此通谕中外知之。　　

○谕曰、甘肃兵丁所领季饷内。尚有从前出征金川。置备军装、应行坐扣之项。前经传谕李侍尧、令其查明据实具奏。候朕酌量加恩。兹据李侍尧奏、该省兵丁扣项、共计十案。内除本省详准借支。及川省咨追查扣。仍应按季扣还归款外。其节次制办衣履、运送军营一款。未完银一万八千二百六十九两零。又川省军营代制各兵帐房衣履。其借支俸饷接济一款。尚有未完银、二万七千八百二十两零。又征兵随带余丁长支盐菜银、一千三百九十八两零。系无可著追等语。该省协调兵丁、所领制备帐房衣履。及接济盘费等项银两。本应扣还归款。但念兵丁等、按季所领饷项无多。若再行坐扣。兵力未免拮据。著将李侍尧所奏、未经扣还前项银两。俱加恩豁免。以示朕体恤戎行之至意。该部即遵谕行。　　

○又谕、昨因国霖、遣家人往伊兄国泰任所。将国霖革职。已交刑部。今审讯得并无与国泰寄信情弊。且国泰之犯罪。原无关于国霖之寄信与否。著加恩赏给国霖三等侍卫。在大门上行走赎罪。　　

○辛丑。蠲免河南祥符、陈留、杞县、仪封、荥泽、考城等六县。乾隆四十六年水灾额赋。　　

○壬寅。谕、据富勒浑奏、筹办南岸添筑堤工。开挖引渠。计长一百七十余里。现在集夫兴工。先于司库借垫、给发工价。俟大工告竣后。照例核销等语。此次筑堤改渠。需费繁多。前经于部库解银三百万两。恐尚不敷应用。著于户部库项内、拨给银一百万两。内务府拨给银一百万两。查照向例。派委妥员迅速解往。以济要工。　　

○癸卯。谕、朕启銮后。吏部满汉侍郎乏人。所有满侍郎阿肃未回京之前。著诺穆亲署理。汉侍郎董诰未回京之前。著曹文埴署理。　　

○又谕、据三法司核奏、河南生员程明諲、为郑友清妄作寿文。内有绍芳声于湖北。创大业于河南。语言悖逆。照大逆律凌迟处死等因一摺。所拟未为允协。程明諲妄作寿文。及圈点成语之处。不过文理不通。滥用恶套。与公然造作悖逆语言者有间。郑友清疑有违碍。用纸贴出。并未径行告讦。乃程明諲心生忿怨。率领生徒胡高同等、辄肆拳殴。并写斥骂语言。黏贴街市洩忿。此等党同恶习。实启师生门户之渐。于世道人心。甚有关系。程明諲之罪。实在于此。该犯毋庸照大逆凌迟处死律定拟。改为应斩立决。所有缘坐各犯。俱著宽免。毋庸查办。其徒胡高同、杨殿材、王国华、李梦蓉等。逞强肆殴。为师洩忿。均非安分之徒。即著照部议完结。以示惩儆。朕办理庶狱。一秉大公。所犯情罪。悉视其人之自取。似此门户之见。尤宜整饬。以靖士风。将此通谕知之。　　

○定哈拉巴尔噶逊新建城名曰嘉德、城门东曰寅辉、西曰仰极、南曰成顺、北曰遵道。　　

○甲辰。上诣大高殿行礼。　　

○还宫。　　

○谕曰、郑大进奏、据冯埏姊夫。并族人。首报冯埏契买水地一顷。系分给族中贫寒之户。以为养赡。请一并查抄入官等语。冯埏在山东知府任内。一任属员亏空。不行揭报。并代国泰收存勒派各属银两。其私存赀产。自应查抄入官。至此项水地。虽系冯埏出赀置买。究属分赡族人。非私产可比。著加恩即行查明给还。不必入官。　　

○又谕、昨刘墉等奏、查明山东省历城、东平、仓库亏空一案。分别定罪。已批交该部议奏矣。据刘墉等摺内所称、该州县等亏空。系由从前办理逆匪王伦滋扰案内。因公那用。以致各有亏空银三四万两。若果如此。该省抚藩等、何以不将各该处情形。早行据实入告。以致辗转因循。使库项久悬。况凡地方公务应用钱粮。朕从无不格外加恩。准其开销。即如两金川平定后。凡军需奏销。经部指驳。仍令川省承办军需大员。详悉查明。切实具奏。即特降恩旨。概予准销。或径行豁免。动以千百万计。此天下所共见共闻者。东省各员、办理逆匪一事。若果系实用。该抚等即行奏请开销。设竟有因地方有事。藉端浮冒。侵蚀入己之处。则昧良已极。必当查明参奏。从重治罪。何竟转为徇隐耶。总之东省亏空。皆由国泰、于易简、一则恣意贪婪。一则负心欺罔。以致酿成其事。冯埏、吕尔昌等。代巡抚经手。系由抑勒所致。即各州县以贿逢迎。亏短正项。亦由畏惧上司。并非侵蚀入己。与甘省折捐冒赈。公然舞弊营私肥橐者。究属有间。虽甘省各犯。亦被王亶望勒索财物。但各该犯之分肥入己。数在盈千累万。核其情节。不能为之曲贷。若以东省相较。轻重自属悬殊。朕办事不为已甚。惟在鉴空衡平。情罪悉视其人之自取。将此通谕中外知之。　　

○谕军机大臣等、据谭尚忠奏、亲查贾鲁河、涡河情形。豫筹妥办一摺。此事现据阿桂等遵旨奏明。于兰阳三堡堤内、另筹开挑引渠。又添筑长堤一百七十余里。俟完竣后。即将旧堤刨开。使黄河大溜全注。由商邱七堡。仍归正河入海。则曲家楼漫口。可不堵自合等语。现已降旨依议妥办。所有贾鲁河、涡河、一带。黄水并不经由。自可无庸办理。即贾鲁河等处。从前降旨询问时。原为万不得已之计。阿桂等亦未能深喻朕意。而此时所办。仍系遵朕前旨。于兰阳三堡南岸开渠筑堤。筹画去路。谭尚忠近在邻省。岂尚不知豫省现在情形。而张皇若此耶。况下游一带居民。若知有刨挖南岸之事。而巡抚又亲行履勘。人心未免惊疑失措。办理殊属非是。著即传谕谭尚忠、此事无庸办理。亦不必再言及贾鲁河。使闾阎照常安堵。若无其事者然。方为妥善。将此由六百里加紧发往。并谕李奉翰、韩鑅、富勒浑等。一体留心慎重。毋得稍涉张皇。并谕阿桂、萨载等知之。　　

○钦差大学士公阿桂、河东河道总督韩鑅、河南巡抚富勒浑、条奏青龙冈筑堤复渠事宜。一、兰阳迤南、旧有沈堤一道。由兰阳起至商邱。长二百余里。其自仪封以西。相距大堤五六里。至十余里不等。虽巳残缺漂废。基址犹存。自仪封以东。则距大堤遥远。且经数次漫水。旧基冲失。今自兰阳汛十堡起。至仪封数十里。就沈堤加筑。自仪封至商邱十一堡止。另行盘筑根基。计估筑大堤一道。底宽十七丈。顶宽五丈。平地以高二丈为准。共长二万六千八百余丈。分段估土。派员慎选硪夫承办。取土在堤南三十丈以外。不得就近挖成深坑。致堤身孤悬。积水伤堤。每土一坯。即泼水一遍。每坯土一尺五寸。筑实一尺一寸为度。上土不许过厚。坦坡尤宜加意用硪筑打。自底至顶。层层夯筑坚实。臣等时加查验。酌立劝惩。方不致有怠率偷减诸弊。一、兰阳汛引水入堤之李六口。大堤高于堤外滩面八尺。滩高水面一丈七尺五寸。高于堤内地面二丈七尺五寸。水面较高堤内地面二尺。今估挑引渠。于李六口堤内挑深五尺。此下地势高低不一。深七八九尺、及一丈余、宽三十丈、至四五十丈不等。其河头、河尾、滩地内。挑深二丈余尺。均宽五六十丈。俾进水外滩。成吸川之形。出水外滩。有建瓴之势。计自兰阳汛李六口起。至商邱七堡东老河厓止。共长二万四千五百余丈。亦分工估土。令承办各员、于应挖渠身内。靠北先挖宽十丈子沟一道。不但大雨时行。水有所归。不致漫浸难以施工。而以水为平。因其就下之势。可以一律调顺。高者宜深挑。河面当加宽。洼者宜浅挖。河面可收窄。其出土亦于插定封堆灰印之南三十丈。刨挖沟形一道。宽三尺。深三尺。以为定界。并严禁偷减垫厓等弊。以期如式宽深。一、此次工程浩大。现遴州县六十员。分段承办。知府五员。总理其事。道三员。专司督催。至挑挖引渠。共派丞倅佐杂。及试用效力官。一百七十二员。分段承挑。派道府直隶州五员。总理督催。并按日论工。按工定限。令督催各员。将工程分段、汇五日一报。臣等轮流赴工。督率稽查。如有踊跃急公之员。分别计功。工竣时奏请议叙。迟误偷减者。立行参革。永不叙用。一、俟挑筑工程。约有八分以上。其时大汛已过。即于兰阳汛李六口进水处一带。相度筑坝一道。为逼溜南趋计。但河面既宽。余溜未能全掣。拟于北岸建筑坝基。逐渐挑溜南趋。以期开放后。截溜全归新河。一、堤内筑堤开河段落。业经丈量标记。有碍民田庐舍处所。现已出示晓谕。民情甚属宁贴。俟查明应迁庐舍若干。酌给搬移之费。应用民田若干。将旧河身滩地拨给更换。其情愿仍于新堤外居住者。即将其地照河滩减则。务期筹办安全。不使扰累。得旨、有治人。无治法。实力妥为之。　　

○是日起。上以夏至祭地于方泽。斋戒三日。　　

○乙巳。谕曰、科尔沁郡王齐默特多尔济在御前行走多年。甚属勤勉。兹闻溘逝。朕心深为悼惜。著施恩赏银二千两。办理丧事。并派乾清门侍卫佛尔卿额、前往赐奠茶酒。　　

○丙午。直隶总督郑大进奏、热河口外。崇山峻岭。地多猛兽。不得不藉鸟枪防御。自未便照内地之例。概行查禁。致旗民生计。均有未便。应请援照晋省、并甘肃兰州等处之例。将承德府、并所属滦平等七府州县旗民旧有编号鸟枪。免其缴销。遇有失察等事。仍照旧例随案附参。以示区别。余仍照例严禁查销。报闻。　　

○丁未。夏至。祭地于方泽。上亲诣行礼。　　

○幸圆明园。　　

○戊申。上以秋狝木兰。自圆明园启銮。　　

○谕、朕此次巡幸木兰。驻跸热河。所有经过地方。著加恩蠲免本年钱粮十分之三。该部即遵谕行。　　

○又谕曰、梁肯堂、前经降旨加恩。以道员降补。现在豫省需员分办要工。著即令前往河南。交与富勒浑差遣委用。　　

○又谕、豫省河工、现在另筹改筑南堤。开挖引河。前经降旨、将下游被水之山东曹州、兖州、济宁等府州县。及江南徐州、丰、沛等县。无论极次贫民。于正赈加赈之外。复展赈三个月。该二省灾黎。自可不致失所。第念豫省黄河北岸一带各州县。本年堵筑漫口。尚未集事。附近居民。被水淹浸。目下正赈加赈已毕。民食尚未免拮据。现在兴举钜工。其力能工作者。原可以工代赈。但究恐未能周遍。朕心深为廑念。著富勒浑、即将豫省黄河北岸一带被水各州县。迅速查明。无论极次贫民。俱著展赈三个月。该抚一面奏闻。一面董率所属。实力妥办。以副朕轸念灾区。有加无已之至意。该部遵谕速行。　　

○谕军机大臣等、据福长安奏、查讯索诺木策凌、前在乌噜木齐都统任内。任听属员采买谷石。浮开价值。及收受属员馈送银两各款。因现无质证之人。藉词支掩。匿不吐露。即伊家人郭子、供经手收受各情节。亦尚有不实不尽之处。俟查办完结。即押带索诺木策凌、及郭子等、前赴热河。与德平、王老虎、邬玉麟等质对。以成信谳等语。此案俟索诺木策凌解到时。著交军机大臣。提集案内人犯。四面质对。自然水落石出。不能任其始终掩饰也。本日又据喀宁阿奏、查讯德平等一干人犯。其所供历年采买浮冒、及馈送索诺木策凌银两礼物。俱一一供认确凿。现在押带各犯起程赴京。再行核对等因。计喀宁阿押带人犯到京。尚需时日。其各该犯所供各情节。著先钞寄福长安阅看。令其就近严讯索诺木策凌、录供具奏。俟庆桂到任后。即亲行押带索诺木策凌、及案内人犯、由九关台一带、前赴热河质讯。其现在监禁刑部之徐维绂、邬玉麟、王老虎、三犯。著交刑部堂官、一并派员。于五月底解赴热河。归案审办。　　

○是日、驻跸南石槽行宫。　　

○已酉。遣官祭关帝庙。　　

○谕军机大臣等、据明兴奏、查勘各属被水地亩。开单具奏一摺。东省被灾各属。业经明降谕旨。无论极次贫民。一体加赈三个月。以示轸恤。想该抚发摺时。尚未接奉此旨。故夹片内、仍有仰恳圣恩酌借口粮、以资接济之语。但朕轸念灾黎。无时稍释。该抚接到加赈谕旨。务须董率各属。实力妥办。使贫民得沾实惠。毋致一夫失所。至该省经黄水淹浸。下游一带未经涸出之地。不能乘时播种。其单内所开现经涸出地亩。应即酌借耔种。俾及早赶插。尚可望其有收。该抚于接奉此旨后。即速饬属。一面开赈。一面酌借。以副朕有加无已之意。惟是计算赈期。早则七月。迟则八月。俱已赈毕。其时被水居民。仍为拮据。即使附近豫省灾黎中之少壮者。可以赴工力作。藉资糊口。其老弱妇女。冬春之际。口食维艰。应如何酌量加恩。著明兴临期查察实在情形。再行奏闻请旨。又据奏、东昌、兖州等属。望雨稍殷。现在谕令地方官虔诚祈祷等语。近京亦稍觉缺雨。然田苗似尚无碍。该省日内曾否得有透雨。及各属灾赈、如何办理之处。一并据实覆奏。以慰廑注。将此传谕知之。寻奏、臣现在遵旨开赈。一面将涸出处所。酌借耔种。俾灾民得资赶插。再东昌、兖州等属。已于本月十一日得有透雨。可望秋成。得旨、实心妥为之。　　

○是日、驻跸密云县行宫。　　

○庚戌。蠲免安徽怀宁、太湖、宿松、望江、东流、寿州、宿州、凤阳、凤台、泗州、怀远、灵璧、旴＜日台＞、天长、五河、滁州、全椒、来安等十八州县。并安庆、凤阳、泗州、滁州、长淮等五卫。乾隆四十六年水灾额赋。　　

○是日、驻跸要亭行宫。　　

○辛亥。直隶总督郑大进奏、保定省城南有九龙河一道。发源于望都县之九龙泉。由清苑之张登镇。安州之依城河。新安之长流河。至任邱之十一桥、入淀。该州县等旱潦藉以蓄洩。商贩由此往来。比年来日渐淤浅。亟宜挑挖。至河身高低不一。全赖闸座以司启闭。九龙河自望都县东门外响闸以下。仅设殷家营、高岭村、二闸、自殷家营、至清苑县境。绵长六十余里。河水迅驶。必须添建闸座。清苑境内。于冉村、邓村、营头村、添建三座。又该县自阳城村、至张登镇、原有石桥十座。俱坍损应修。至安州、新安、任邱、河身间有沙淤。均应一律疏浚。得旨、如所议行。　　

○是日、驻跸两间房行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十七
  </div>
  <div class="pagination">
   <a href="清实录乾隆朝实录_page1497.html">
    上一页
   </a>
   <span>
    ...
   </span>
   <a href="清实录乾隆朝实录_page1493.html">
    1493
   </a>
   <a href="清实录乾隆朝实录_page1494.html">
    1494
   </a>
   <a href="清实录乾隆朝实录_page1495.html">
    1495
   </a>
   <a href="清实录乾隆朝实录_page1496.html">
    1496
   </a>
   <a href="清实录乾隆朝实录_page1497.html">
    1497
   </a>
   <span class="current-page">
    1498
   </span>
   <a href="清实录乾隆朝实录_page1499.html">
    1499
   </a>
   <a href="清实录乾隆朝实录_page1500.html">
    1500
   </a>
   <a href="清实录乾隆朝实录_page1501.html">
    1501
   </a>
   <a href="清实录乾隆朝实录_page1502.html">
    1502
   </a>
   <a href="清实录乾隆朝实录_page1503.html">
    1503
   </a>
   <span>
    ...
   </span>
   <a href="清实录乾隆朝实录_page1499.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
