<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 463 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 463 页/共 1860 页</h1>
    <div class="content">○吏部奏。盛京将军衙门之委署主事。系照盛京五部例添设。今五部委署主事既裁。所有将军衙门委署主事一缺、亦应裁。从之。　　

○户部议准。贵州巡抚爱必达奏称、黔省新疆之古州等协营兵粮。原据部议。准拨粤西米一万石。采买屯苗余米二万一千九百五十石。其不敷、于各府州县就近运供。倘遇歉岁。屯苗余米无多。斟酌减买拨运。查苗民从前家口无多。是以食米有余。数年来人丁渐众。承分田亩。食用外无余。秋收输卖于官。至青黄不接时。未免艰窘。今古州、上江、清江、台拱、丹江、朗洞、下江、八寨各处。兵俱裁减。请将裁兵粮数。于屯苗采买数内减除。至各处所裁兵。有原食采买屯苗米者。亦有原食拨运州县米者。今议统于采买内减除。应将所存应买应运之米。通融拨补。各就近供支。从之。　　

○工部议准。河东河道总督顾琮奏称、祥符县十九堡汛。南岸日淤。水势北趋。大溜注射堤根。危险逾常。请于南北建筑坝台一道。坝外卷埽签桩。从之。　　

○经略大学士傅恒奏。接到军机大臣议覆所奏料理官兵起程一摺。内称、陕兵未启行者。令臣详酌。如可不用。即行文停止。倘尚需用。则速催抵营。臣思原派满汉官兵三万五千名。现已停陕省督抚标一千名。湖广八千名。虽添满兵一千。计止二万七千名。若再减调。恐攻剿堵御、派遣不敷。陕兵似未可遽停。臣于途次。见陕西、云南、受伤遣回之兵。敝衣垢面。几无人色。问其在军营及打仗时。亦服此衣。甚可怜悯。此等兵、临阵数次。已不得力。正可裁汰。臣至军营。与傅尔丹等会商。若新兵不为过多。即俱行留用。如尚可减。宁将旧兵汰除。留用生兵。较为有益。臣已行文瑚宝。令催官兵即日起程。得旨。催其速至军营可耳。　　

○前任四川布政使高越奏。现驻军营官兵夫役、月需米二万一千余石。今添满汉官兵。加运夫人等。约添二万余石。自本年十二月、至明年五月。统需二十五万石。现在中书范清注、认运七万五千石。郎中王镗、七万五千石。并前未运竣之米、全数到营。可得二十余万石。臣飞饬松潘、打箭炉两处同知。办运炒面。犹虑兵行迅速。军中日有增兵。粮或不续。且凯旋善后。亦须筹粮。臣接奉署抚臣班第、侍郎兆惠、劄商。又派各府州料理正运、带运、米共十四万石。分头挽运。以期无误。至一切需费。计至明年五月。约银八百七十余万两。署司宋厚、移交银六十二万余两。又浙江协饷银二十万两。俱已支发无存。现设法供应官兵出口。不致贻误。至口外收发粮饷。稽查台站。虽专委道员分司总理。犹恐站夫未能足数。已饬成都府雇夫一千二百名。委员押送出口。交各台站添差。报闻。　　

○以镶黄旗汉军都统和硕裕亲王广禄、为正蓝旗满洲都统。　　

○以故正黄旗满洲三等子文玉之侄公安、革爵镶蓝旗汉军三等伯李坦之堂弟境、各袭封。　　

○戊戌。上诣皇太后宫问安。　　

○都察院等衙门议奏。酌定满汉御史分理十五省、并稽察在京各部院衙门事件之例。从前御史。祇六道分查各部院衙门事件。而分省祇十四。虽有京畿一道。专刷各部院衙门卷宗。并不稽查直隶事件。其直隶事件。俱分隶各道。今请将京畿道并入十四道。共为十五道。京畿道。仍照旧刷各部院衙门卷宗。并办理直隶及盛京等处地方刑名案件。稽查内阁、顺天府、大、宛、二县。应设满汉御史各二员。次河南道。办理河南案件。稽查吏部、詹事府、提督衙门、五城、并特交、转交、及文武官员考核、一应具控呈词。应设满汉御史各二员。次江南道。办理江南案件。稽查户部、及宝泉局、宣课司、左右两翼在京十二仓、通州左右翼米局、漕运总督衙门。兼查三库月摺事件。应设满汉御史各四员。次浙江道。办理浙江案件。稽查宗人府、礼部、都察院。应设满汉御史各二员。次山西道。办理山西案件。稽查兵部、翰林院、六科、中书科、仓场总督、坐粮厅、大通桥、通州三仓。应设满汉御史各二员。次山东道。办理山东案件。稽查刑部、太医院、河道总督衙门。兼查核五城窃盗命案。应设满汉御史各三员。次陕西道。办理陕西案件。稽查工部、及宝源局。应设满汉御史各二员。次湖广道。办理湖广案件。稽查通政司、国子监。应设满汉御史各二员。次江西道。办理江西案件。稽查光禄寺。应设满汉御史各二员。次福建道。办理福建案件。稽查太常寺。应设满汉御史各二员。次四川道。办理四川案件。稽查銮仪卫。应设满汉御史各一员。次广东道。办理广东案件。稽查大理寺。应设满汉御史各一员。次广西道。办理广西案件。稽查太仆寺。应设满汉御史各一员。次云南道。办理云南案件。稽查理藩院、钦天监。应设满汉御史各一员。次贵州道。办理贵州案件。稽查鸿胪寺。应设满汉御史各一员。以上十五道。满汉御史各二十八员。除河南道、京畿道、掌印。仍照旧例听都察院拣选保题外。余各道、俱以满汉各一员为掌印。再、稽查宗室事件。系宗室御史专责。宗室御史、今既与各道御史一体升迁。应与各道御史一体办事。其余满汉御史稽查八旗、内务府、及满汉御史序次、差务秋审等项。仍照旧办理。至御史原系言官。凡遇有应行奏闻事件。不必拘定省分衙门。仍听随时据实陈奏。所有应添设湖广、江西、福建、四川、广东、广西、云南、贵州、八道印信。行文礼部铸给。得旨。依议。各御史风闻言事。不域以地。但既按省分道。专司稽察该省事务。则本省之人。自应回避本省。其应如何定例之处。著再行妥议具奏。寻议。除现任汉御史内、有本省人现在本省道缺办事者、都察院遵旨令其回避。酌拨别道。移会吏部注册。嗣后御史缺出。吏部将所出之缺、分别省分。如有奉旨记名。应行回避者。查明扣除。即以其次之人带领引见补放。从之。　　

○己亥。谕。川省军务浩繁。藩司职任紧要。纪山从军前调回署理藩篆。而高越初虽迟误。经经略大学士傅恒参奏。及经略大学士暂驻成都、办理诸务。训饬指示。高越颇知黾勉。朕念其抵任未久。从宽给与道衔。令其料理夫马供应。今大兵云集。纪山一人恐照料难周。高越经手一切。渐觉熟谙。著协办布政使事。与纪山和衷协力。共勷公事。如稍存推诿之见。朕必重治其罪。　　

○又谕。川省军兴以来。挽粟飞刍。动支正项。并不丝毫扰累闾阎。但一切夫马支应。未免有资民力。而该处小民。踊跃应募。奋勉急公。殊可嘉尚。前经降旨、将本年地丁钱粮加恩缓徵在案。况今大兵云集。虽克期奏凯。而兵马经过处所。不无供亿之繁。朕心轸念。著将川省乾隆己巳年地丁钱粮。再行缓徵。以纾民力。以示朕惠恤民劳之意。　　

○又谕。镶黄旗汉军都统。著瑚宝补授。瑚宝未到之先。著裕亲王广禄署理。　　

○谕军机大臣等。据爱必达等奏称、黔兵二千名。分为四起。于十一月十五日、陆续起程。计明岁正月内、均可齐抵军营等语。昨据瑚宝所奏、陕兵一万四千余人。于十一月初十及二十等日、陆续起程。计明岁二月十五以前可到。但此皆由各该处起程按日计算。其既入川境。虽据高越奏称、马匹业已购觅敷用。但途次是否悉能如期抵营。则尚未可豫定。若迟至二月以后始到。则缓不及事。至满兵现在业已全数起行。前拟二月初五以前、俱可抵营。今观努三第一起京兵。因马匹迟误。留驻昭化者数日。则川省情形之难。已可概见。今经略大学士多方筹画。并令副都统卓鼐前来料理。尹继善亦由陕赴川协办。策楞已星驰抵任。而马匹又经调拨接济。将来自不致如前拮据。但满兵九千人。一可当百。须令迅赴军营。及锋而用。早到一日。有一日之益。况五百人分为两起。较前更易措办。自当得进则进。不必拘三日一起之期。其由成都抵营。郫、灌、等邑。系经由总路。羊肠纡折。人必单行。马难并驾。若各路兵丁不期而会。恐难免于拥挤。自宜豫为经理。无令绿旗各兵壅塞道途。转碍满兵前进之路。著传谕尚书舒赫德、总督尹继善、策楞等。详悉筹办。总期于事有济。如何得办。即权宜办理。彼三人仍彼此通知。惟以善为设法。催令趱行。俾得鱼贯而前。无过二月初旬之期。全数抵营。则满兵得展其趫捷之能。奋勇先登。肤功迅奏。舒赫德、尹继善、策楞、其善体朕意。各宜勉旃。将此处所算旗兵路程。各寄一单。问其能如所算抵军营否。速行奏闻。并令传谕经略大学士傅恒知之。　　

○又谕。据李因培奏称、文庙祭祀。应用乐舞。请敕下抚臣。将各府州县向来奏乐之处。移咨衍圣公。分派精熟乐生、舞生、各一名。前往教习诸生。并乐舞数目、酌留八十人等语。李因培摺。著抄寄准泰。将应如何查办之处。定议具奏。　　

○大学士工部议覆。原任大学士高斌等奏、遵旨履勘山东、江南、两省河道相通有关利病之处。山东十府中。登、莱、青、曹、四府。俱无宣洩机宜。惟运河、北自桑园、与直隶接壤。南至台庄、与江南毗连。自北而南。初受漳、卫、之水。次资汶、泗、之水。又次接沂水。流注淮、黄。河身两旁。承以诸湖。束以长堤。东堤蓄纳。西堤宣洩。年来江南、山东、屡被水患。实因雨多。山水骤发。湖河无地可容。惟俾山东运河一带泉湖沟渠。安流顺势。不至一遇霖潦。即成横流。下游之江南地方。亦可免患。谨相宜筹办。有应修整者六处。一、德州哨马营之滚水坝。宜酌减落低。以消漳、卫盛涨。一、海丰县之马颊河入海处。宜疏导沙淤。以消分流水势。一、聊城县之徒骇河减水坝东。宜开挖淤塞。以消汶水北流盛涨。一、东平州之戴村。三坝由身高下不一宜将玲珑、乱石、二坝。酌减落低。一、济宁州泗水下流之董家口。已成河形。宜顺入迤东之白马河。一、沂州府属之江枫口系沂河顶冲之处。原议建筑堤坝。俾顺流入湖归运等语。除江枫口建筑滚坝。已经军机大臣等会议准行。应遵原议办理外。查德州当卫河之冲。雍正十二年。于哨马营建滚水坝。自坝下塘口起。至钩盘河中心止。挑河一道。今据所奏、春夏之交。漕运经临。运河浅处。若得水长二尺。已为通畅。而伏秋时。连底水长至一丈六尺。方与坝平。宣洩无多。运河未免溢满。应如所请。将石坝金门中间二十丈。落低二丈。坝下河、间段挑深。至马颊河。上承博平县运河分洩之水。经清平等处。由海丰县月河口入海。此河深通。不惟博平等十余州县之水。顺流入海。即运河东岸盛涨。亦藉减洩。徒骇河。自运河东岸。经聊城、博平、等州县。至沾化县入海。虽在运河东岸。而于西岸一带。尤为关系。盖运河西岸。上受阳谷县鲁家堤口之急流。并接濮水。每遇伏秋汛时。必俟运河水落。方开西岸闸、放水入运。而运河之宣洩。视乎徒骇。雍正四年。曾以二河淤浅。命该抚相机疏浚。今据所奏、二河复淤。自宜上紧疏通。至泗水。发源陪尾山。至济宁州之鲁桥入运。据奏、中多兜湾沙淤。一遇山水涨发。辄被水患。董家口在泗水东岸。民埝被冲。已成河形。应建坝一座。减洩涨漫之水。将冲刷处顺势挑浚。东南直入白马河。将白马河河身。酌加疏浚。引入迤南之贯家湾。使归独山湖济运。分出一股。由贯家湾之西归鲁桥。仍会泗水济运。于河旁加筑土埝。均应如所请办理。惟查东平州戴村坎河口旧坝。建自明季。雍正三年。于旧坝内添筑石坝。比旧坝高一尺。雍正九年。以盛涨无由宣洩。拆去石坝五十五丈。复玲珑之制。改建涵洞五十六座。今据所奏、三坝高低不一。伏秋水发。运河既有涨溢之虞。而水未盛涨时。玲珑坝分洩有用之水。殊未合宜。请将玲珑坝。两头各留五丈。中间落低一尺五寸。并将水孔填塞。接砌跌水坡石。乱石坝。两头各留五丈。中间落低七寸。似属妥协。但坎河口坝。原为遏汶入运而设。旧制坝身出土三尺。春夏之交。遏汶全入运河。重运经临。犹虑浅滞。今若骤减一尺五寸。恐致运河水少。且东平州城。去坝六十里。水发势甚危险。若再将坝身落低。水势下注益大。虽加筑堤埝。恐不能无冲漫。应请敕交漕运总督、会同东河总督、山东巡抚、再行酌议请旨。至玲珑分洩有用之水。实未合宜。应如所请。将水孔填塞。接砌跌水坡石。以上各工。应令逐加确勘估题。于明春次第办理。从之。　　

○工部等部议准。贵州巡抚爱必达奏、请修被风坍坏之施秉县分驻胜秉县丞土城。从之。　　

○以故镶蓝旗奉恩将军吕德之子德忒柯、袭封奉恩将军。　　

○安南国进贡陪臣阮世立故。遣官致祭如例。　　

○赈恤甘肃渭源、固原州、盐茶厅、宁夏、宁朔、灵州、礼县、秦安等、八州县被雹被水灾地贫民。其不成灾之秦州、庄浪、碾伯、真宁、河州、陇西、漳县、平凉、泾州、灵台、宁州、灵州、皋兰、狄道州、金县、陇西、宁远、安定、漳县、通渭、西和、渭源、静宁、秦安、隆德、镇原、盐茶厅、安化、合水、环县、徽县、成县、武威、平番、宁夏、花马池中卫、西宁大通卫、归化所等。三十九厅州县。借给耔种口粮。　　

○庚子。谕。大兵进剿金川。沿途马匹应付诸事。直隶总督那苏图、经理得宜。已交部议叙。官兵由豫入陕。巡抚鄂容安、亲身往来稽察。督率属员。供亿完备。俾官兵遄行无滞。办理亦属妥协。著一体交部议叙。朕于臣工功罪。赏罚一秉至公。其退缩玩误者。则重治其罪。以示惩创。黾勉急公者。则加之优奖。以示鼓励。庶几人心知所儆畏。亦知所奋勉。于治道不无裨益。寻吏部议。河南巡抚鄂容安、军功加一级。从之。　　

○又谕。尚书舒赫德、稽查直隶沿途台站。所有迟误之管站笔帖式及地方官。奏请交部严加查议等语。台站接送报匣。关系军机。时刻不容迟误。但部员等、既系初经承办。而地方官、又积习相沿。原不知急公之谊。著从宽免其严处。交部察议。如能知所惩戒。嗣后殚心办理。飞速驰送。俟大军凯旋。尚可循例议叙。若仍蹈前辙。定行严加治罪。摺并发。　　

○又谕。乾清门三等侍卫德山、鄂实差遣处甚多。而伊等行走亦甚出力。著加恩俱授为二等侍卫。　　

○谕军机大臣等。舒赫德前往金川。朕令其沿途查办台站。今据奏到、直隶境内所有递送报匣。逐件逐站。按时计里。一一挨查。其系某站稽迟、及某员玩误之处。俱已指名参奏。舒赫德办理此事。甚属精详。但自直隶前祗军营。台站络绎。来往事件。甚觉纷繁。虽经舒赫德如此查察。必须督抚留心。方无贻误。可传谕那苏图、阿里衮、陈宏谋、班第等。令于道府内拣派干员。照依舒赫德办理之法。逐站挨查。更不时亲身往来督察。庶台站各员。共知怠玩公事。责有攸归。且按照时刻道里计算。势难容隐。无不勉力思奋。至尹继善、现在成都料理大兵前进。策楞到川。伊即可回陕甘之任。亦应令其照此加意妥办。著将舒赫德原摺、一并抄寄各该督抚知之。　　

○又谕曰。巡抚陈宏谋、办理军行事宜。尚属黾勉。而缉获逞凶匪卒一案。亦见实心任事。朕于臣工功罪。赏罚一秉至公。从前楚省布按、违制剃头。从宽免治重罪。除温福已示薄罚外。其严瑞龙、刘芳霭、周人骥、三人。亦应量加惩儆。著传谕那苏图。所有陈宏谋应修城工。加恩宽免。其未完工项。著匀派严瑞龙等三人分修。并谕湖广总督新柱。令其督催完缴。以便竣工。　　

○又谕。前据侍郎兆惠奏称、护军统领萨音图。阵前并不努力。待下苛刻。又胆怯不敢乘骑。朕犹以为未然。今询及鄂实。亦云阵前不甚勇往。且以弦子解闷。萨音图由侍卫授为护军统领。且朕加恩、予以报效之路。令其前往金川。理当感戴朕恩。奋勇力战。乃并不效力。惟安乐是图。深负朕恩。可传谕经略大学士傅恒。将萨音图革去护军统领。令在军营披甲效力赎罪。　　

○户部尚书舒赫德奏。驿站设笔帖式、领催、每员兼管两站。又加腰站二即系四站。相隔百余里。虽笔帖式及领催、分住站首尾。中仍州县驿丞委书役经手。请再拣派笔帖式、领催。每正站驻笔帖式一员。腰站、驻领催一名。遇紧急事件。亲行递送。得旨。著照所请速行该部知道。　　

○辛丑。上至静安庄孝贤皇后梓宫前奠酒。　　

○谕。置邮传命。所以速机务而赴公程。靡愆晷刻职綦重也。皇考世宗宪皇帝。因直省驿务废弛。曾特遣大臣、及给事中、御史、巡方纠察。邮政颇为振肃。迩年来未遣专员。盖因驿递乃封疆要务。既有督抚大吏、董率稽核。又有驿道专员、恪共职掌。自应加意经理。毋少旷怠。朕因川省用兵。恐地方官积习相沿。或致延缓。特命派员安设台站。而往来文移报匣。转送多不如期。经稽查大臣参奏。军行要路尚尔。他省大概可知。著传谕各省督抚。责成驿道。务令殚心筹办。实力整饬。如有仍蹈前辙、漫不经心者。该督抚即行参处。其凛遵毋忽。　　

○又谕。前据高越奏称、川省军需。年内至明年五月。尚须拨银八百七十万两。经军机大臣酌议。本年十月以后。已拨银四百万两。腊底春初。均可抵川。现在又将湖南、湖北、江西省留备等银。凑足二百万两协济。如有不足。应俟来春另行筹办。金川小丑。初不意糜费如许物力。两年之间。所用几及二千万。从前西北两路。沙碛迢遥。艰于馈运。是以所费不赀。今自成都至军营。程途几何。用兵时日几何。而粮饷之糜费。较彼更甚。其中必有经理不善之处。但办理至此。势难中止。今通盘筹画。各省协拨。数已浩繁。不得已而动至留备。揆此大局。设再有迁延。断难为继。岂有因此而额外加徵、重累小民之理。惟望满兵速到。大功速成。不出朕前谕四月初旬之期。则虽多费帑项。亦尚未至虚掷。一切机宜。连日密谕中备细详悉。并将军机大臣等原议、抄发经略大学士阅看。再、顷接岳钟琪奏报、现在党坝用炮攻击贼碉情形。看来此处兵势稍振。经略大学士前有由党坝进取之意。计抵卡撒后。定即赴党坝。周览形势。熟筹胜算。自当由此一路进兵为是。卡撒亦属紧要。傅尔丹年近衰老。一切堵御攻剿。尚须酌派强干大员、协同办理。庶免疎虞。著一并传谕经略大学士、妥酌调遣。　　

○四川提督岳钟琪奏。十二月十三日。派兵一千名。用布袋盛土。及带札卡器具。逼近塔高山梁木石城札卡。从高发炮击贼。贼出御。两次杀贼数十人。又杀伤康八达来援贼四五十人。石城渐坍平。内棘围一周。虽用大炮。止击穿一孔。不能打塌。报闻。　　

○壬寅。上诣皇太后宫问安。　　

○经略大学士傅恒奏。本月初九日。臣行至天赦山。乃成都至军营第一险路。上下四十余里。寻常牵马步行。今因连雪。路途益滑。臣率众步行。至极滑处。将马绳系拉上。一二步即倒。有十数匹坠入山涧。是日惟臣马赶到。官兵皆无马。臣独乘马不忍。因步行七十里至住宿处。并未勉强。众皆欢欣随行。此路若不加修。大兵恐致迟滞。臣前已令侍卫达清阿等、派成都兵夫开修。兹又交地方官办理。吏部尚书达勒当阿等奏。自初七日起程。皆行山肋。路险处。大学士皆下马步行。初八日降雪。路愈险滑。大学士步行可五十余里。申刻至树林口住宿。初九日雪未止。起程即步行。至天赦山。牵马不能上。大学士令达清阿看视。设法令马缓上。亲率众上岭。奴才等劝令稍息。俟马到再行。大学士不肯。行三十里至戈济匝。奴才等又劝即在此住。大学士又不肯。奴才等看大学士、步行四十余里。神色如常。遂随从前行。达清阿将大学士所乘马带到。奴才等劝大学士乘骑。大学士云、我于步行若稍有勉强。汝等亦得知之。且汝等皆系步行我独乘马。心亦不忍。又步行三十里。于酉刻至根达桥住宿。大学士身体颜面甚佳。随从官兵。莫不称异。奏入谕曰。经略大学士傅恒。秉心忠勇。殚力宣勤。不辞劳瘁。虽加优奖。未足酬庸。从前大臣内、有加赐章服、用昭宠荣者。经略大学士傅恒。著赏戴双眼孔雀翎。以示朕奖励贤劳之意。此旨须遵。不可辞免。又谕曰。经略大学士傅恒、及尚书达勒当阿所奏自成都前赴军营沿途情形二摺。著宣示中外。经略大学士傅恒。忠勇奋发。宣力勤劳。其殚心为国之丹忱。足以感孚众志。是以近日军旅之事。舒赫德、尹继善、那苏图、鄂容安等、率能实力筹办。用速军行。朕甚嘉焉。凡为臣工者。内而亮工熙绩。外而敷政宁人。各宜自矢靖共。恪思匪懈。岂必倡而后效。始知黾勉。况军旅之事。国家所不常有。朕惟愿与诸臣共享昇平之福。不乐睹尽瘁于悾惚之际也。但经略大学士傅恒。如此忠诚。如此劳勚。在随行将弁士卒、目击者固激励兴起。而内外大小臣工、闻风者亦必当中怀敬服。设尚不知奋勉。不知效法。则大义未明。朕亦惟信赏必罚耳。著通行传谕知之。　　

○又谕。此次大兵进剿金川。经过陕省地方。一切安台马匹事宜。总督尹继善、俱能星速赶办。调度得宜。于军行甚为有益。朕深为嘉悦。著将伊从前革职留任之处、加恩开复。该部知道。　　

○又谕曰。讷亲自办理金川军务以来。行事乖张。心怀畏缩。视士卒死伤。从不动念。惟安逸是图。娱乐是耽。而于道路之险阻。兵民之疲惫。一切艰难困瘁之状。从未据实入告。朕因军旅重大。不容久误。特命大学士傅恒前往经略。调遣满汉官兵。飞刍挽粟。筹画多方。设令讷亲、张广泗、早行奏闻。朕必加以裁酌。不至多此一番劳费矣。今朕于此事。颇为追悔。但办理已成。无中止之势。即此而论。讷亲、张广泗、误国之罪。可胜诛耶。讷亲。张广泗、二人乃军前之劳人惫卒所共切齿。张广泗虽经伏法。而士众尚未亲睹。讷亲若在成都审明待报。未免往返稽迟。著舒赫德将讷亲带往军前。会同经略大学士傅恒。一面讯明。一面即将伊祖遏必隆之刀、于营门正法。令军前将弁士卒共见之。此旨著侍卫鄂实赍往。交经略大学士傅恒、尚书舒赫德、遵照办理。　　

○又谕曰。魏定国年已衰老。著休致。王会汾才具虽属平常。较之魏定国、年力尚壮。著调补吏部侍郎。其兵部侍郎员缺。著蒋炳补授。顺天府府尹员缺。著胡宝瑔补授。胡宝瑔现在出差。所有府尹印务。仍著蒋炳兼管。顺天府府丞员缺。著给事中马燝补授。　　

○谕军机大臣等。经略大学士傅恒奏称、初九日途经天赦山。路甚险阻。上下四十余里。雪后冻滑。有马十数匹坠入山涧。官兵马匹俱不能到。臣不忍独自乘骑。步行七十余里。并未勉强等语。蜀道之险峻如此。从前实所未知。今经略大学士、跋履艰难不惜劳瘁。固属忠勇奋发。然未免过甚矣。天下事自有中道。过犹不及。在臣子虽自矢匪躬。然不可使为君父者闻之、驰心廑念、有所不忍。古人称或劳心。或劳力。士卒义当劳力。今闻跟役兵丁。追随不及。伊等均有人心。见经略大学士勤劳若是。畴不感动奋勉。诚力有不逮耳。经略大学士调度机宜。办发章奏。事无大小。皆须萦神裁酌。所谓劳心者。合营将士、不能及其万一。乃劳力之处。又与士卒无异。以一身之精神。每日如此。何以能堪。朕闻之。实增悬切。不能嘉喜也。朕命达勒当阿等随行。原为经略大学士一往直前。恐致太过。令其随事劝阻。今经略大学士竟日步行。如此劳瘁。达勒当阿等、何以不力为劝止。行路尚尔。交锋之际。更复何如。朕辗转于心。不能暂释。已有旨传谕达勒当阿等。嗣后经略大学士当降心采纳。以慰朕怀。至党坝军声稍振。经略大学士此时想已到彼。相度形势自必乘机进取。但现在满兵至者不过三数百人。尚不宜轻用其锋。当待陆续到齐。厚集其势。便可一举成功。计亦不出三月。未为过迟。连日所寄谕旨。俱已详悉。惟望如期告捷。露布奏凯耳。再、顷据傅尔丹等摺奏、请补军营将弁遗缺。烦冗不止数千言。虽各该将弁。均系应行题补之人。但军前筹办攻剿事宜。至为紧要。何暇纷纭奏牍。为此支蔓之词。著传谕经略大学士。军前遇有将弁缺出。即于现在人员内、拣选委署。即同实授。将此晓谕兵弁。俟凯旋时、再行补题。既足鼓励众心。亦稍省费精神。　　

○陕西总督尹继善奏。臣抵陕后。查陕省各站马骡。虽属拮据。尚足敷用。惟川省马少。大兵现在广元、昭化、一带停阻。臣与第五起领兵侍卫安泰商酌。令按站行走。每日仍行一百二三十里。续到者亦俱照此。又、廷议令晋省酌拨马二千匹解陕。陕省豫备之马、就便解川。臣思陕省解川之马。若俟晋马抵陕后拨解。未免缓不济急。应先将陕省各站营驿马、抽出二千匹。速解川省。陕省雇觅应用。得旨。甚是。此亦无法。不得不如此。但军营之至。必愈迟滞矣。若料理得马。即行催趱前进。仍将几时几起兵可到军营处。约计奏闻。又批。诸凡甚妥。有旨谕部、将汝革职留任处开复矣。更宜勉力料理一切。至于驿站。每每迟误。甚宜留心督催。　　

○癸卯。谕军机大臣等。经略大学士傅恒奏称、此番必期成功。若不能殄灭丑类。臣实无颜以见众人等语。朕览之。深不以为然。辗转思之。竟至彻夜不寐。经略大学士沿途勤瘁。诸事精详。秉心之坚定。大概可见。此乃出于由中。非徒为大言者。然经略大学士此行。为国事乎。抑为一身乎如为国事。则当思于事有济。使徒执一己之见、而不计及国体。并不计及朕躬。是所谓知其一、不知其二者也。金川之事。朕若知征途险阻如此。川省疲惫如此。早于今秋降旨。以万人交岳钟琪料理。更不必调派满兵。特遣重臣。费如许物力矣。奈无一人具奏。朕实不知彼地情形。办理至此。筹画周矣。人事殚矣。若夫成功。则有天焉。或上苍不遽绝其种类。俾偷生窟穴。原属化外于国家何关轻重。而强以人力抗天心。其将能乎。经略大学士非不明察事机、深悉理势者。现在酌拨帑顷千万有奇。至动及各省留备银两。已属拮据。即使国家府藏充裕。而罄小民之脂膏。捐士卒之躯命。以供一人之必欲成功。天下其谓经略大学士何。是则朕必欲经略大学士之成功。而不惜小民之脂膏。不恤士卒之躯命矣。天下其又谓朕何。况经略大学士此番忠诚勇往。勤劳尽瘁。不惟将士人人感发。凡内外大小臣工。孰不欣动。孰不钦服。即万一不能擒丑虏。得巢穴。而既有斩获。亦得谓之成功。何不可见众人之有。倘必存过甚之见。直是专为一己。转无以见众人。即朕亦无以对众人矣。揆之事理。岳钟琪得土兵千人。尚能稍振声势。以经略大学士之壮猷。满兵之骁劲。何坚不摧。果能克取贼巢。擒获渠酋。固可全胜。否亦必歼其逆党。躏其要地。夺其坚碉。彼必恟惧乞命。乘此机会。因而抚纳。亦足以振军威而全国体。在蛮夷绝徼。控制之方。只应如此。若再有迁延。不思转计。究将作何了局。一至四月以后。暑雨毒霪。满兵必不能堪。绿旗兵丁。于内地尚有凶斫殴官之案。而令其久役荒箐。暴露经年。人情之变。何所不有。经略大学士所领满兵几何。远隔穷山。宁无顾虑。且如经略大学士所见坚确不移。于事有济乎。否乎。于理当乎。否乎。于么么小丑值乎。否乎。经略大学士、必党遵朕四月初旬以前之旨。亟图远算。通盘筹画。速行具奏。朕必俟经略大学士奏到。始释悬切。如仍持前见。朕不待至四月。必降旨召经略大学士及舒赫德还朝。以军事付策楞承办。君臣之间。自有情义。股肱心膂。一体相关。经略大学士平日在朕前。休戚与共。为何如者。以朕此时之悬切。知经略大学士必夙夜勤拳。思所以体朕心而慰远念。著详悉传谕知之。　　

○甲辰。谕四川总督策楞、署四川巡抚班第曰。经略大学士傅恒。此次忠勇奋发。满兵骁果精锐。以此进取。贼不足平。将来若得勒乌围、刮耳崖。倾其巢穴。三两日内。经略大学士即当凯旋。迅速还朝。一切善后事宜。悉交策楞、会同岳钟琪办理。策楞已授为四川总督。善后之事。地方官尤为亲切。策楞陛辞时。曾奏称、贼平之后。安辑番众。分布防御。绥靖封疆。事务甚繁。非经年不能就绪。伊欲先将番境经理完竣。然后回省筹办地方政务。必俟诸凡妥协。方请陛见。观伊此语。已得其要领。足可仔肩。经略大学士即留彼经画。亦非旬日所能周备。中朝机务重大。伫待赞襄。既有策楞可付。朕心无烦悬注也。至经略大学士、山行竟至徒步。在赴营之初。示与士卒同甘苦。古良将亦常有之。至克捷还朝。则当肩舆就道。非特经略大学士一人宜尔。即达勒当阿、舒赫德、皆系国家大臣、亦须一体乘轿。达清阿等、均应乘马。以昭体统。若复下同士卒。肩摩履错。则在一己转为过于邀名。而于国家等威。亦无分别。何以令士卒知所敬畏。为此特谕策楞、班第等。即或经略大学士执意劳谦。汝二人必应饬属豫备。凡官员皆当乘轿。何况经略大学士。经略大学士其善体此意。毋矫枉过正也。若率领兵众。行走不能迅速。所有凯旋之兵。酌派将弁约束。按程还都。经略大学士、同达勒当阿、舒赫德等。酌带随行官役。即速前来。以慰驰念。又寄谕吏部尚书达勒当阿、户部尚书舒赫德亦如之。又寄谕经略大学士傅恒如前。再谕云。哈攀龙所奏三摺。据称俱已具禀经略大学士。其攻剿情形。系已过之事经略大学士到彼。相机调度。其敬陈管见。使兵将相习。上下同心。所见颇是。经略大学士、定已采择妥酌办理。其土目邪正。乃所深知想抵军自有斟酌。又、丁士杰所奏、苗兵不可派调。药箭不可弛禁。似亦有见。现在滇兵且当停调。何况黔省苗兵。著将原钞销寄。听经略大学士裁酌。　　

○经略大学士傅恒奏。臣于途次。乌尔登来见。臣询近日军营情形。据称此时尚未可进取。臣复问乌尔登。马奈一路。现在巴底土目生革、推病不前。尔请添兵防范。今尔来此。马奈止副将永柱一人。是否足资防守。据称、现在土番俱畏服。可保无事。永柱熟悉番情。娴于军旅。攻克申达。皆得其力。马奈尽可弹压。臣令乌尔登仍回马奈。俟至军营酌商。或永柱可任。则将乌尔登、调至卡撒军营、管领满兵。又、接阅傅尔丹摺内、投诚番民审渣甲朗结等供词。并安插赏赉。臣思此等番民。若果系强壮。准其投诚。犹可去贼胁从。如不过老弱。是转为贼省粮。况从逆本应诛戮。不过因其投诚。许以不死。若复加赏赉。是贼平时则敢于抗拒。力穷又可图赏恤。且其诚伪无凭。置之番地非策。请解送成都。令地方官收管稽查。事平另办。至大兵围困。力屈势穷。然后乞降。则非投诚可比。自应即行正法。又、提标中营游击李中楷所制火药甚觉精良。已严谕一色妥办。但向来不无盗卖。已遵旨饬令高越、李中楷、加意检察。臣至营更当严查。得旨。诸凡留心。实堪嘉悦。伫待捷音之至耳。　　

○刑部右侍郎兆惠、署四川巡抚班第、覆奏现在通筹各军粮。计口豫备。卡撒五万人。党坝三万余人。甲索一万余人。马奈正地、各五千余人。各有存积。得旨。览奏俱悉。　　

○署松潘总兵哈攀龙奏。卡撒山形峻短。右腊岭。左丹噶。左梁即丹噶山麓。丹噶高与腊岭等。左右山梁、正地、党坝、皆贼人严防之地。以臣愚见。请加兵三万。以一万添党坝、乃当、马奈、正地、四处。以一万添卡撒、左右山梁、色尔力、等处。以五千潜从阿利山、连路为营。直抵丹噶。袭取曾达。会合马奈兵。直捣刮耳前耳。以五千由腊岭中峰北面下山。连路为营。截断木冈后路。由纳喇沟、直抵刮耳巢顶。正兵攻碉。奇兵裹粮越径捣巢。使贼八面受敌。必速溃散。得旨。经略大学士到彼。自然相机酌夺。此奏知道了。　　

○又奏。凡所调官兵。其同乡者。若非父子兄弟。则系亲戚故交。情义相关。急难相顾。若一旦分散。所统又非该管之员。临敌未免彼此之分。遇难各不相救。臣今所统四川官兵。虽同省、而各属杂凑。俱非一处之人。他所管谅亦如此。臣愚以为、彼镇所属之兵。即归彼镇大员统领。设有不敷。再将别镇兵添补。兵情既合。督率亦专。自当勇力百倍。得旨。此见是。知道了。　　

○又奏。小金川土司泽旺之弟良尔吉、大朗素、小朗素、虽同一投顺。但大朗素、小朗素、系因见良尔吉霸嫂欺兄。卖主谋逆。心怀不愤。仰望输诚。良尔吉则见官兵已入美诺。始畏罪来投。小朗素随马良柱攻江卡。又随任举攻腊岭。俱有战功。后与良尔吉合兵。见良尔吉心怀异志。即托病回巢。至良尔吉随买国良攻克空卡、卡撒等处。虽亦有微劳。然闻马邦官兵失陷。遂心怀反复。临阵不前。骄纵土兵。不听约束。更传闻有云。绰斯甲土兵。对敌时不下枪子。又暗与金酋馈粮助药等事。臣曾面禀督臣张广泗。不加查察。以臣愚见。莫若将良尔吉权且安置卡撒。羁縻其身。使不得透漏消息。俟事竣治罪。该部土兵。仍令小朗素管领。拨归马良柱部下驱策。报闻。　　

○贵州提督丁士杰奏护川陕总督傅尔丹、奏调贵州长寨营、定番州、二处。土兵。查二处皆山崇箐密。从前恃险猖獗。底定后禁止。弓弩、器械、悉行追缴。俾安静为农。今任以战攻。决无实用。即或有用。而苗性犬羊。适启弄兵之衅。至云、药箭狼毒。可以御敌查从前药箭有二种。一名蛇药。一名野鹿药。人若撄之。即难解救。是以久经严禁。此药止验于炎瘴地方。若寒冷之地。即不复效而严禁一开。恐苗民藉以滋事。得旨。所奏甚是。知道了。　　

○加赈陕西耀州、富平、三原、咸阳、高陵、临潼、渭南、兴平、醴泉、泾阳、咸宁、长安、同官、扶风、岐山、大荔、蒲城、白水、韩城、朝邑、澄城、郃阳、华阴、乾州、武功、三十五州县旱灾贫民有差。缓徵本年未完地丁钱粮、及带徵新旧借欠常、社、仓粮。　　

○乙巳。孝庄文皇后忌辰。遣官祭昭西陵。　　

○上诣慈宁宫瞻礼。　　

○诣皇太后宫问安。　　

○谕。祭祀朝会。典礼攸关。凡属臣工。理应循例齐集。共致诚敬。朕已屡经降旨申饬。乃祭祀之期。如侯马国忠、子六十五、男额尔成额、副都统石勇、侍读学士白达色、侍讲学士塞尔登、龚渤等。屡次不到。甚属不合。著交部察议。至男伊星阿、金章、尤属懒惰。著照李坦之例革职。其朝会之期。如淳郡王弘暻、公瑟尔臣、屡经托故旷误。著交宗人府察议。以示惩儆。　　

</div>
    <div class="pagination">
<a href="清实录乾隆朝实录_page462.html">上一页</a><span>...</span><a href="清实录乾隆朝实录_page458.html">458</a><a href="清实录乾隆朝实录_page459.html">459</a><a href="清实录乾隆朝实录_page460.html">460</a><a href="清实录乾隆朝实录_page461.html">461</a><a href="清实录乾隆朝实录_page462.html">462</a><span class="current-page">463</span><a href="清实录乾隆朝实录_page464.html">464</a><a href="清实录乾隆朝实录_page465.html">465</a><a href="清实录乾隆朝实录_page466.html">466</a><a href="清实录乾隆朝实录_page467.html">467</a><a href="清实录乾隆朝实录_page468.html">468</a><span>...</span><a href="清实录乾隆朝实录_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
