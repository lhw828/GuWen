<!DOCTYPE html>
<html>
<head>
    <meta charset="UTF-8">
    <title>国朝献征录 - 第 44 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 44 页/共 245 页</h1>
    <div class="content">　　○吏部尚书杜公泽传（雷礼） 

　　雷礼 
　　杜泽山东青州府沂水县人洪武□□文学□□水县学训导二十年集臣荐其经明行修召升司经局试校书二十五年改詹事院府设詹事少詹府丞等官辅导东宫侍从讲读每进讲毕时凡　帝发落过五府军政六部紧要事务及抚字四夷恩意大经大法皆得与闻进泽詹事府丞泽朴实持重言动不踰礼　上嘉之于二十九年正月特升吏部尚书首定朝觐之制以辰戍丑未年期朝正后吏部会同都察院考入觐官员奏请定夺其存留者俱引至御前刑部及科道各露章紏劾怠职之罪一时谴责宥免皆出　上命及宥免还任各赐勑一道以申饬戒其巳往一岁一朝之制俱革三月赐高丽布一疋会学正吴启言国子师生例以文学优劣分隶六堂迩来皆无甄别高下不分无以激劝宜考第如例　上令魏国公徐辉祖及礼部翰林院官同诣监考试仍令泽以次录用毋使淹滞三十年正月奏定考核等第先是洪武初在京官三年一调用二十九年始以九年满至是定官员等第勤慎者仍治其事实授在任三月才力不逮者奏请降黜其各王府官与护卫首领官例不考核三月　上令泽再试寄监下第举人中式者次其等第授教谕训导其不中者则除州吏目二十一年正月定考核府县首领官法先是各府州县首领在任三年及九年考满考不称职者发充吏役至此乃令首领官不分在任浅深但不称职俱发充吏三月续定吏员出身皆以九年考满出身或在京两考在外一考或在京一考在外两考一品二品衙门提控都吏从七品出身椽史令史典史并内府衙门吏正八品出身三品衙门令史从八品出身典吏正九品四品衙门司□正九品出身四品衙门典吏五品衙门司吏典吏书吏俱从九品出身六品至九品杂职衙门吏典都察院吏典俱除杂职其拨历亦从衙门大小而均分之其吏员考满不给由丁忧不起复其侍亲等项托故在闲已经官府问断仍充吏役者重历三年泽掌铨慎守不欺本年四月以年老致仕 

　　○吏部尚书张公紞传（郑晓） 

　　郑晓 
　　张公紞字昭季富平人父月□文行知名紞洪武中举通经东宫侍书才识通敏大子器重公洪武十二年冬升通政司左参议试左通政十五年云南平出右参政陛辞　上赋诗二章赐公历进左布政使凡土地贡赋法令条格祠祀公廨上下典仪经费程度悉公裁定夷民孚说远迩奠安是时云南寓贤董伦王景韩宜可辈不问识不识皆厚恤之以故迁谪至者如归二十六年三月秩满入觐治行天下第一特令吏部勿考赐玺书曰曩者讨平西南夷命官抚守尔公实先往任今五年言出则诸夷听服令布则四野欢忻皆由诚信相孚克共乃职今年来朝不待考而朕知其功出乎天下十二牧之首故嘉汝绩复命仍治黔南汝往钦哉赐宴及道里费三十一年召吏部尚书滇人如失父母时建文旁求遗逸日集阙下率命公试鉴识精绝各当其材会修　太祖实录被旨试翰林编修官考第高下公得杨士奇策喜曰明达时务有用之才不但文辞之工也奏第一授王府审理副靖难后召公及户部尚书王钝谕曰卿二人久事　皇考习知典故今皆老矣其解职务月给尚书半俸居京师视时政有戾旧制者直告朕无隐庶称厚望老成之意公出遂自经吏部后堂死 

　　○故少师吏部尚书赠特进光禄大夫太师谥忠定蹇公义墓志铭（杨士奇） 

　　杨士奇 
　　宣德十年正月十有五日少师吏部尚书蹇公薨于位先四日以疾闻　上遣太监范弘以医来视赐钞万缗明日范太监以众医偕来又明日疾革范复来问所欲言对曰　陛下初嗣大宝义独寡佑不能效分寸裨益然区区犬马之诚所望于　圣明者惟敬守洪武成宪始终不渝耳言巳而绝讣闻　上深悼叹属时国有大事悉停诸祀特赐钞万缗勑工部治丧葬赠公特进光禄大夫太师谥忠定遣某官某赐祭而官其长子英等奉衬归葬有日求余铭余与公同朝三十有五年而事　仁宗皇帝自登储至大位始终皆陪公公国家老成人所以启益士奇葢多不敢辞蹇氏世家重庆之巴县宋以来多显仕自公高曾而下始隐居不出以公贵三代皆赠荣禄大夫少师吏部尚书妣皆夫人公讳义字宜之生而岐嶷长端重不好弄而嗜学弗懈始从里社师中书左丞殷哲时郡守一见异之引充郡学弟子员语其师曰是儿将来远到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舍人授征事郎见重　太祖高皇帝每前奏事率称　旨而数见奖赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驿归葢特恩云服阕仍旧职满三载吏部奏当调特命终九载朝夕左右凡机密文字必以付公而小心敬慎久而愈笃建文中升吏部右侍郎授嘉议大夫　太宗文皇帝入正大统转左侍郎数月升吏部尚书授资善大夫时政令制度有非洪武之旧者诏悉复之公从容　上言损益贵适时宜间举数事陈说本末　文皇帝以公忠实悉从其言小人有谮公不忘建文者赖　上圣明不听有除官不得善地诉公不公者上皆斥之永乐二年册　仁宗皇帝皇太子命公詹事时师傅皆以勋臣兼之而辅导责任文臣詹事葢元僚也　上欲有谕皇太子率谕詹事往导意公亦委曲周悉皇太子尤爱重公所言靡不信用满三载升资政大夫七年　车驾巡守北京命　皇太子监国中外庶务惟诸王及远夷有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠二代满九载赐勑有秉心正直及淳良笃实裨益国家之褒数奉命兼礼部事虽职务填委处之裕如十七年丁父丧归　上及皇太子皆遣官赐祭有诏起复公诣北京谢　上慰劳再三赐钞千缗遣中官护送归南京明年从皇太子朝北京遂命公巡抚直隶应天等府州问兵民休戚及文武吏之贤否而升黜之公谓　国家多事之际悉以法绳吏人将不胜特黜其太甚者数人余多见宽假而兵民利弊当建革者具奏行之　仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆紏缪公首被赐　上谕之曰朕有过举卿即具疏用此封识进来葢望公等匡直也继赐诰授荣禄大夫封赠三代及妻于公数人诰词　上特增曰勿谓崇高而难入勿以有所从违而或怠所以望公等者甚切也又念公侍从监国旧劳特制蹇忠贞印赐之而赐勑有以善翊君劳心焦思二十余年夷险一节之褒时修　太宗皇帝实录命公监修　宣宗皇帝嗣位一切政议属公数人如　仁□之初继奉命监修　仁宗皇帝实录书成赐白金文绮鞍马扈从征庶人高煦还宠赉尤厚复从征边既还以公年老不欲烦以有司之务赐勑曰卿事　祖宗积效勤诚朕嗣统以来尤资赞辅夙夜在念图善始终葢以卿春秋高尚典剧司优老待贤礼非攸当况师保之重寅亮职不烦庶政乃副倚毘可辍吏部之务朝夕在朕左右相与讨论至理共宁邦家其专精神审思虑益致嘉猷用称春倚老成之意赐银章一其文曰忠厚宽弘葢以褒德云赐新第于文明门内宠锡游加吏部言公历少师九载降勑褒谕仍赐宴礼部是岁生旦赐钞万缗厩马一匹　今上嗣大位之日赐白金文绮是夕斋宿于公得疾越五日竟不起享年七十有三公人沈深质实和厚简静内有孝友之行事君有诚处人有量无所拂逆未尝轻涉一语伤物至于议法亦不苟包含必归忠正历事五朝凡五十年所履坦坦无一日颠踬之忧退朝之暇手不释卷贵而能谦富而能约　上前所言未尝退以语人葢天下有阴被其利者矣士奇尝窃论之鲁简肃之忠实不欺李文正之不伤人害物张忠定之不饰玩好传献简之遇人以诚范忠文之不设城府公葢兼有之矣 

　　○史部尚书郭琎 

　　琎直隶新安县人永乐初任户部主事能勤职务卿佐倚任　太宗亦知其名未几升福建右参议时年二十四咸呼小方面历升工部右侍郎时修武当山宫观命琎董其工事竣转吏部左侍郎尚书蹇义辍部事　宣宗欲琎尚书大学士杨士奇以吏尚书非才学俱优者不足以当之乃不果用未几琎九年秩满卒升尚书典选有方正统中言官劾其有私遂令致仕至是卒年七十七讣闻遣官谕祭有司营葬琎虽少廉名然人朴实有量行事安静未尝有急遽色时称其忠厚长者云宣德五年晋尚书　上谕曰朕以用人之柄付卿卿宜朕择才昨郡守多缺命廷臣荐举古人当斯任者必勤于咨访有得即录故官不乏才吕蒙正夹袋虞允文材馆录是也慎留意正统元年进士李贤入选公试贤嘉禾诗奇贤辅相材授验封主事未几旱蝗侍臣言大臣尸位妨贤内批令自陈诣大臣遂皆引去谢天谴公独不可曰主上冲年吾辈皆先朝简任受付托一时请去谁与理宜引罪乞改过琎老矣官至冢宰岂敢贪位顾君臣恩义如此众是公言疏上尽留诸大臣 
【 李氏藏书】 

　　○吏部尚书致仕赠太保谥文端王公直神道碑铭（李贤） 

　　李贤 
　　公讳直字行俭别号抑庵系出琅琊晋太傅导之后也导辅东晋遂家金陵后数世有崇文者仕唐吉州刺史因家吉州又数世孙贽仕宋户部侍郎徙居泰和代有显人曾祖以道祖子兴隐居不仕父伯贞仕国朝肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去赖祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时　太宗皇帝笃意古学诏选进士曾棨等二十八人翰林庶吉士俾读中秘书冀成远大之器公在选中感激奋志不数年文辞追古作者　上以公卓越诸士召入内阁凡机密之政属执笔焉寻授翰林修撰　车驾巡幸北京　仁宗皇太子监国留务之重选任尤严时翰林则留黄淮杨士奇与公三人辅导公夙夜勤慎不懈中外咸倚重之及再幸北京公在扈从遂与修　太祖实录未成以忧去服阕仍入翰林升侍读　仁宗即位进侍读学士　宣宗□太子慎选宫僚首升公右春坊右庶子仍兼侍读学士凡经筵讲义及文武羣臣诰勑皆以属公又兼记注至于　圣政圣训之当书者皆录之以备纂□进阶奉议大夫　宣宗即位与修两朝实录成进詹事府少詹事仍兼侍读学士有白金彩币袭衣宝镪之赉进阶中顺大夫　今上嗣位诏修先朝实录以公总裁书成进礼部左侍郎仍兼学士赏赉如前久之以礼部缺人命公出莅部事宗伯胡公大喜阖部之政悉付之公处之谷然若素习者吏部尚书郭琎去位诏以公代之　命下士类皆悦进阶资善大夫历再岁有无赖不得志者以选拨事嫁祸于公给舍御史交章论列乃直公诬加授资德大夫正治上卿正统己巳秋北虏犯边　车驾欲亲征公独以不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少传壬申兼太子太师进阶光禄大夫累疏求退不允天顺改元　皇上复位图任旧人公艰于步履不能朝谓恳乞休致并辞师傅二职诏特许之赐以玺书有忠清之操简于朕怀之语复出白金文绮宝镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士类莫不拭目海内想闻其风采及位冢宰益加廉慎时方面官罢廷臣荐举专属吏部公益留意人才委任部属凡御史出巡归者必令报其高下以备拔用自是四方多号得人奔竞之风之一息居第隘陋曾不屑意一切世味安于淡薄朝廷重公之德每优礼之免其朝谒及退休居家杜门不出日课诸孙读书而已所著有抑庵集若干卷行于世天顺六年九月二十三日以疾终于正寝享年八十有四讣闻　上之悼惜特赠太保谥文端遣官谕祭于其家复令有司营葬事 

　　○王文端公传 

　　王文端公直字行俭泰和人以庶吉士入内阁书机密文字历修撰侍读学士正统初升礼部侍郎仍兼学士寻拜吏部尚书己巳一驾亲征北虏公率廷臣疏谏止不听　命留守京师景泰初屡乞遣使奉迎　驾还不允明年礼部议奏复迎　上御文华殿门谕宜绝虏公言乞遣使勿贻后悔　上色不悦谕诸大臣曰朕初无意大位若曹过谓朕宜今奈何异议于少保言天位已定孰敢他议但欲答使尽礼纾边急耳　上曰从汝羣臣出文华门内臣兴安出呼曰畴堪使者有文天祥富弼其人乎众未对公面发赤厉声曰是何言臣皆王臣唯在所使敢弗行乎言至再词色愈厉安语塞遂遣李实罗绮使虏寻进少傅兼太子太师天顺改元致仕公器宇宏伟位冢宰一十六年留意时彦凡御史复命必令报所属高下以备擢用科臣叶盛林聪以直言忤当事者公力护之一时干请奔竞之风息大称得人遇不如意事辄诵古人诗自宽有初拜给事中即欲干挠选法者则曰偶然题作木居士便有无穷求福人御史有言吏部进退官不当则曰若教鲍老当筵舞更觉郎当舞袖长虽涉谐戏要切中云公于世味一切淡泊官极人臣无以遗子孙居第隘陋年踰八十尝从诸佃仆耕莳击鼓唱歌诸子孙更迭称觞上寿乐尝言西扬不欲我同事内阁出理部事当时意不能无憾若使不出部丁丑正月当坐首祸必有辽阳之行安得与汝曹乐以此知出处自有定分非人力所能也公尝以诗寄钱塘戴文进索画且自序与文进交时尝戏作一联至是十年而始成之临川聂大年题其后曰公爱文进之画十年而不忘也使公以十年不忘之心待天下之贤则天下岂复有遗才哉语亦稍闻于公公置之不省后大年举史官困于讥谗卧病逆旅自度不可起乃使所亲投诗于公公得诗泣下曰大年欲吾铭其墓耳明日而大年卒公墓志有曰吾以大年之才必能自振故久不拟荐而乃止一校官耶大年所题之言固正论使隘者闻之将必以讥巳其孰不加挤也而公不以意至泣而铭其墓所谓休休有容者矣 

　　○吏部尚书王翱传（永平志） 

　　永平志 
　　王翱字九皋盐山人永乐十三年进士先是北人举进士者辄在后是年初会试贡士北京翱两试皆高等　上喜召见赐改翰林庶吉士授大理左寺正诖误迁行人宣德元年西杨荐升行在山东道御史谨重达大体十年升佥都御史正统元年镇守江西未几巡浙江拊善摧奸吏民畏爱四年松番用兵不效翱出赞理六年镇陕西七年东虏杀掠吏民师出辄北辽东西震动且撼渔阳翱提督军务明年升副都御史留抚辽东十二年出塞破虏有功升右副都御史十四年升左是年秋虏分寇广宁清野困之虏退去景泰三年召还台寻加太子太保是年建州酋李满住上番书乞留翱辽东不许会南蛮寇两广两广副总兵董兴武毅观望不肯战巡抚侍郎揭稽李棠不相统贼益炽于少保请用安远侯柳溥总督两广军务如溥未可出臣谦及户部尚书金濂王翱乞用一人　上用翱明年蛮平召还台是年夏升吏部尚书初翱入四川专布恩信招怀降附出赐金市牛酒慰犒番酋商巴等十八寨来归不烦兵力松番遂定辽东法令久弛不复知有　朝廷赏罚以故虏至不敢战战亦不力翱至诸将庭参责其玩寇丧师失律当斩军中股栗头抢地言自今效死用命得释翱即出巡边起山海抵开原缮浚墉沟五里堡十里屯烽燧斥堠千里相望虏见啮指走翱益简练卒伍赈赒穷乏偶配鳏寡人情大悦边塞孤远军兴辄匮缘俗立法细大收赎十数年间得金谷马牛羊数十万边用充饶器械明利士皆饱暖愿得一战报主翱逾年督诸军出塞大破虏斩首千级比至岭南亦用收赎法时翱威望巳着诸蛮闻翱来大惧翱略兵威推诚抚谕盗寇止息酋长信向翱尝言蛮戎抚捕各有机宜以故四川两广得免绎骚之患翱初入吏部佐王文端公天顺初落太子太保文端公致仕专任翱翱严考察公铨注仰奔竞杜请寄一时任使并称得人南阳石亨逐去裕陵召见翱问贤何如人翱力言贤才行得复留内阁益见倚任南阳在内阁亦左右翱　上进退大臣时时召翱面可否称翱先生屡乞休不允翱以故得行其志天顺五年加太子少保　上尝谕南阳曰今六部尚书庶皆得人但虑吏部王翱老尔时翱年七十八南阳对曰臣闻禄命之说翱寿最高尚有十年　上喜曰如此无虑又曰如曰部年富不易得南阳对曰若继翱吏部非富不可　上曰然　茂陵即位免翱雨雪朝成化元年复太子太保三年致仕卒年八十四赠太保谥忠肃翱善知人文武大吏施聚焦礼范信耿九畴轩輗年富李秉程信皆翱荐用翱本北人尝因召对　裕陵曰北人质直雄伟文章藻饰似不及南顾缓急得力以故翱推毂北人多至姚夔又反翱往往右南人清誉稍不及翱功名损于礼部时翱端方强毅清白俭约立心制行循守礼法惕厉忧勤仰思待旦居第三十余年不改于旧　上特命有司起第县西公余退宿朝房惟朔望时令归谒先祠曹贼亦知重翱不忍加害南阳尝曰皋陶言九德王翱有其五乱而敬扰而毅简而廉刚而塞强而义彭惠安公赞翱淡然无欲不识姜姬而况苞苴莫我敢施古三不惑于公见之人皆以确论子竚世官锦衣副千户 
　　辽东指挥孙璟者以漏关鞭戍卒至死其妻女相继哭之死他卒被鞭者诉璟杀一家三人公判曰卒死以罪妻女死于夫父非杀也其令璟偿葬埋费后璟名将 
　　少传王文端公以清德雅望居吏部年且老矣朝廷思得刚明果断者以济之乃自两广召公还命以太子太保兼吏部尚书士大夫以得人相庆 
　　英宗复位时眷遇公加隆赏赉以金玉束带锦绣衣服银币玩器等物岁无虗月屡召与近臣同游西苑南城及扈从猎近郊燕赐优渥一时擢用廷臣惟公言听有出他人荐者亦必待公而后决每召见便殿访问从容呼以老王而不名其见敬礼如此 
【 神道碑】 
　　曹钦反夜执李文达于东长安门斫伤其首血流满面奔公所求救贼并执公公曰朝廷何负汝汝乃反也杀他人宁杀我贼素敬服公因谢曰岂敢伤长者耶遂上马去李得释 
　　每见朝廷行一善政则喜见颜色或有未善攒眉累日闻天下水旱灾伤急寻所在官吏问有无储积民不得流离饿死否其爱国爱民如此 
　　权豪势要有所嘱毅色拒之词色俱厉及处之不甚拂其情故人虽畏公而心不怨于恩仇一不介意曰吏部岂报恩仇之地耶 【 行状】 
　　王忠肃公翱吏部尚书忠清　英皇所任信仲孙以荫入监应秋试以有司印卷白公公曰汝才傥可登第吾岂忍蔽之顾汝学尚未万一误中选则妨一寒士矣且汝有阶得仕何必强所不能以幸冀非分邪裂卷火之公一女嫁畿辅某公某妻公夫人甚爱女每迎壻固不遣恚而语女曰而翁长铨迁我京职则汝朝夕侍母且迁我如振落叶耳而故恡者何女寄言于母夫人一夕置酒跪白公公大怒取案上器击伤夫人出驾而宿于朝房数旬乃还第壻竟不调公都御史与大监某镇守辽东某人亦循理守法与公甚得也后公改督两广太监泣别赠大珠四枚公固辞太监泣曰是非赂得之昔　先皇颁僧保所货西洋珠于侍臣某得八焉今以半别公公固知某不贪也公受珠纳所著披袄中纫之后还朝太监物故矣求太监后得二从子公劳之曰若翁廉若辈得无苦贫乎皆曰然公曰如有营予佐尔贾二子心计公无从辨特示故人意尔皆阳应曰诺公屡促之必如约乃伪屋券列贾五百金告公公拆袄出珠授之封识宛然 
【 维风编】 

　　○吏部尚书何公文渊行状（章纶） 

　　章纶 
　　公讳文渊字巨川姓何氏江右广昌人祖德元考景荣俱赠正议大夫资治尹吏部左侍郎母吴氏封太淑人公幼英迈年七岁读书过目成诵羣儿或窃果以奉公却之曰童稚之年讵可习盗哉识者叹其不凡永乐初选补邑庠生时父兄继丧公昼则经营家事夜则刻苦读书岁戊戌登李骐榜进士第越二年拜湖广道监察御史以廉介自持巡按山东发奸擿伏吏民畏之　仁宗即位命考四川吏治公察其殿而黜陟之其风裁凛然贪暴往往弃官去时蜀旱所临郡邑辄雨人谓御史甫乌蒙土官知府禄昭妻与耆民什伽私昭知之什伽惧罪潜赴京告昭谋反诏四川云南贵州建昌行都司各以所部军讨之昭遣人讼寃公移檄止所调军具以事闻于　上遂直其寃经播州杨宣慰迎谒以银器文绮来献公笑而却之宣德改元正月奉勑清理山西戎伍无有苟免而滥加者十一月诏选御史有风力者体察南京弊政咸推公复承命以往因有条奏　上皆从之庚戌　上以苏松等郡任郡守者弗得其人命大臣各举贤能者时都御史顾佐荐公知温州府公至则视民之利病政之得失而兴废之旧额田十亩以三亩陆田俾输麦税其后田有卖买而民畏麦税之重造版籍莫肯收陆田者以故争讼连年公请均陆田之税与水田等于是赋税不亏民甚利之郡所属四县税课司河泊所旧征银钞既而禁用金银商税止输钞而旧课不除每岁役于官者买银输之民多破产公以税银例禁请自今银课亦皆收钞朝廷从之是后民无输银之苦旧徭役弗均富者得幸免公度其贫富高下列簿籍而民获其平温地与金乡盘石等三卫邻军士恃其不统于有司肆凶暴凌轹有司侵刻小民公束之以法军卫肃然每岁中使至温取供御海味果实供馈烦苛公措置有方民不病而事集一日檄下作漕运巨舰四五十艘郡邑惊动公任寮属集耆老兴工料董其事不一二月寂无劳扰而舰成且以所余物还下中贵官柴某以巨舟取宝西洋诸国迨还遇风舟泊海港入温江濒岸将起其货送京柴声势焰焰公处之谷如他政事有不便于民者大则奏闻小则立改振举学校使士有所作兴修明条制使吏有所遵守祠先贤举逸民兴礼让时嫁娶重丧葬具储积别善恶居数月政化大洽山无盗贼民寡词讼境内称治邻邑之民讼有不直者亦赴诉焉公辩其曲直咸悦服去青田民叶孟圭徐成皆邑大姓两家故有怨成粮长以赋不时输县遣孟圭督之孟圭欲因以报怨乃率五百人掠其财坏其屋成诉于官三司调军追捕公闻之曰洪武初青田尝反今以五百人之众不服进捕逃入于山林必激变又延及无辜乃遣人召孟圭及成至府谕以祸福命孟圭以所掠还成葺其屋孟圭拜且泣曰昨闻调军追捕自谓旦暮鬼耳今闻指示可生之路敢不从命人谓公片言止乱贤于用五百人远矣壬子冬十月入觐道经括苍冯公岭永嘉丞于见遣其子间道怀金赆公于旅馆公慰谕却之过客闻其事者因扁所舍处曰却金馆士大夫咸有题咏始公与八人受命守未棊月政声烨然闻于京师至是　上问吏部尚书郭琎曰先所任九人知府亦有来者乎琎以公等七人名闻乃召入便殿命中使传诏奖劳锡宴于廷又以御制招隐诗赐之所以宠赉之者甚厚公既复任感　上宠遇知无不化行既久民皆信服军卫亦皆戒饬其下毋得侵害于民郡中无事黄堂閴然暇则诣庠序进诸生周旋等讲论经史亹亹忘倦又召生徒章纶入□亲自授业未几周旋果状元及第章纶第进士今任礼部右侍□其余亦各出仕有廉名公之指教居多岁旱斋戒祷于山川泣拜移时不能起其祷□□云薄寿请从今日止甘霖望自九天来俄而黑云四兴大雨如注岁大熟乙卯春处川盗起羣聚四出剽掠官军讨之往往败乃于要害处设官防守俄有一人逸入境守关者执之乃杀官军者也公询知贼据乌风洞巢穴遣经历黄能诚往捕之悉得其渠魁时都指挥使李贵等捕盗无所得乃执平民以火烙之皆自诬服公移文言巳得盗彼所捕皆平民也贵等怒必欲置所执者于死公抗言不挠由是活二百余人永嘉民朱良观良旦兄弟争财讼于郡公召其乡长老谕以兄弟天伦大义因判诗于其状有云秪缘花底莺声巧致使天边雁影分之句朱良观兄弟感泣退修亲睦之行是岁五月浙江布政使黄泽以公治行闻于朝　宣宗以玺书奖励增秩二级掌郡事如故命下而礼部尚书胡濙复荐公宜大用乃擢刑部右侍郎将赴召温之官吏军民父老咸号泣遮留及出城男女送者万余人填塞城门居民在江之北者率父老童穉望风拜大悲泣于岸侧在郡六年无锱铢取于民布裘疏食处之怡然民思之不巳立生祠岁时祭祀及在朝数上章言事皆关于治体每朝廷有政事百官廷议公辩析利害众皆服之论囚常求生之前后辩系者之寃不可胜数又命典狱洒扫囹圄夏月则宽其桎梏正统元年九月诏往维扬理盐法惟私贩情重有罪之余悉宽贷议者欲悉籍其家公力争之全活者百余家庚申八月朝议遣公经理京畿八府荒政多得赈济之法初麓川思任发苦边吏侵刻而叛都督方正讨之败死巳而遗使入贡谢罪羣臣复请讨之公上书大略言麓川一弹丸地疆理不过数百人民不满万余以大军临之往无不克然莫若命官军耕守操备仍令官一员直入其地谕以祸福好生恶死人之常情一闻开示可生之路必稽首称臣与琛入贡若或冥顽梗化则相机剿绝如此远人蒙再生之恩而朝廷亦免出师转饷之劳诏百官会议时有欲邀功边徼者倡言征之便卒以山川险阻弗能克兵疲于奔命民困于转输东南骚动众始悔之辛酉六月旱诏公审覆在京罪囚多所平反凡可矜疑咸从轻议越数日天乃雨大有年上封事者言民之盗窃者多黥刺之刑不足使之惩创自今犯者宜扁其门曰窃盗之家朝议从之公具言律有常宪窃盗初犯再犯俱刺字三犯者绞今于律条之外又加其罪况在京及各处布政司人烟辐辏盗者多若尽立牌额数年之间各处窃盗牌额颇多四方往来之人观瞻实伤治体书奏乃寝其令时公以疾屡欲告归而少师杨公士奇少保杨公溥勉留之且拟大拜公以疾力求罢　上乃许之既归杜门不出惟课童仆畊垦教子读书而巳己巳八月　车驾北狩　郕邸摄位诏起之遂驿召于家既至以吏部左侍郎时贵州蛮叛议讨之公言贵州荒服之地洪武中命镇远侯提督镇守夷人以安永乐中始奏以其地设都布按三司及府州县夷人始苦之遂至作乱乞遵旧制仍设总兵官镇守而革新设衙门北虏也先请遣大臣迎　车驾还京廷议不决公倡言于众曰此事虽十上章不得请不可巳也于是自草奏同羣臣诣阙力请迎銮舆南还公与有力焉明年升本部尚书惓惓以进贤图治心而好恶者不一公知不可力求退避三上章始获命致仕既归杜门养疾绝不与世事县大夫有问候者辄使人谢之竟弗见天顺元年四月十一日得疾诸子曰吾尝温守温民戴吾亦深今去温数十年然心未尝不在温也我死神气必归温矣越三日正衣冠而坐索纸笔书口占律诗一首付长子宗投笔而逝公晚号钝庵奏议牧民备用司刑备用书义庭训四书讲义礼记解义皆行于世 

　　○吏部尚书李公秉传（曹州志） 

　　曹州志 
　　李秉字执中曹州籍宣德乙卯领山东乡荐第一丙辰登进士授福建延平府推官有凶豪民害官莫能禁秉廉得其状即捕治之因被诬下狱棊年事白凶豪大状其名遂起越两考擢都察院经历未几丁内艰服除改户部主事升郎中出督凤阳等处漕运再理宣府粮储所至事集景泰辛未用荐升都察院右佥都御史参赞宣府军务请白金三万两买牛给贫乏军民秋成偿其价军民乐业边饷亦足具奏都督纪广参将杨能怠忽边备能亦诬秉不法因取回别用科道连章言风宪纠劾跋扈未辨曲直焉得以摭拾之言而改罢　上命御史练纲给事严诚往勘果切责能等秉复奏准边军士虽无妻但有四口同居者许支一石之例汰宣府尼僧配军士无妻者又奏都督过兴怯懦无谋及参将方正黄具都指挥王良孙安升官卖宅之罪　上切责良等而以宅付代者癸酉有达寇边牧廷议击之秉援姚崇不赏边功以怠边衅遂寝虏寇以摽掠男妇来易粮米朝议每大口一石小口五斗虏不从秉如数与之奏罢参将孙安荐周贤又以张林代江福□论以得人尝条陈边务其日曰设武备以畜将材恤孤老以广仁政增衣粮以恤贫寒减县治以汰冗员汰冗员以节边储专守备以固城池委将臣以肃边备行营田以防边患责典守以革奸弊防虏使以杜奸谋停造作以安人心修城池以防摽掠均田土以息争端货官盐以益边饷悉允而行之数年之间边境无虞军民有祠之于家者天顺改元巡抚江南时郡县多贪吏去其甚者数人余皆慑服戊寅迁大同坐累去久之召复职掌南京院事甲申进右副都御史再巡宣府越两月擢左都御史掌院事属岁当考察举劾无所避公论快焉　上以大同等处边备废弛命之整饬虏至战于凤皇山俘获万计无何建州虏酋董山作乱仍讨平之师还特赐一品服劳以羊酒成化丁亥拜吏部尚书录建州功进太子少保秉素刚直不阿居吏剖士大夫有声望者不次进擢以监生杂冗仿古身言书判不称者给冠带以还人多怨望大臣有忌之者嗾给事中萧彦庄劾其处事乖方遂落太子少保以尚书致仕前祭酒作诗送之有古道自无三黜愠直臣又见一番归之句方秉被劾时六馆士愿不试以赎秉闻薄责乃止丁未进阶光禄大夫又二年卒年八十有二秉居官介然无敢干以私者居□则人人得亲尤好施予所著有公余江南杂咏云中集归田集谥襄敏 

　　○资德大夫正治上卿太子少保吏部尚书赠□禄大夫少保谥文敏姚公夔墓志铭（商辂） 

　　商辂 
　　成化癸巳二月九日太子少保兼吏部尚书姚公卒讣闻　上震悼赠荣禄大夫少保谥文敏恩典甚厚公讳夔字大章号损庵先世居汴宋南渡徙家桐庐族敦诗礼代有闻人曾祖鼎祖伯华父惟善有隐德以公贵祖父皆赠资政大夫礼部尚书祖妣杨妣申屠皆赠夫人公生而颕异一岁失怙申屠夫人极力抚教三岁口授孝经论语辄能记诵八岁就外傅巳锐然有志于学十三游邑校从杨长教瑛李司训伯玙受春秋昼夜淬励通贯经史文雄健有奇气下笔滔滔数千言李尝语人曰一夔足矣正统戊午举乡试第一会试辞乙榜入太学进业时祭酒李公时勉同业赵公琬一见知伟器少保南郡杨公溥尤加赏异因遣子壻从学公间游刘忠愍公之门刘许与尤至壬戍会试第一癸亥擢吏科给事中首疏八事谓修圣德举贤才考察有司慎选风宪宽诰勑之限革监库之弊立谥法以劝贤铨教职于便地多见采纳甲子夏旱春　命祀北镇雨应时至都御史王公翱镇其地喜曰此所谓随车雨也立碑于庙丙寅持节册封晋府夫人以疾卒公以不获奉汤药恨号恸屡绝居丧尽礼服阕复任己巳　英庙北狩国势危疑羣臣劝　郕王进议未决询诸六科公曰朝廷任用大臣正社稷计何必询诸小官众乃诣文华殿恳请事遂定十月虏大举进逼京城众议战守不一公言兵败之余人心未定只宜固守大兵归路击之遂上疏遣人间道赍　勑宣府辽东令总兵官杨洪曹义各选劲骑刻期以进与京军内外夹击未几洪义果统所部兵来贼闻一夕遁去景泰庚午春廷臣交章荐公才堪大任阶南京刑部右侍郎阶嘉议大夫时刑部规矩废弛公一以严肃振之狱无滞囚壬申改南京礼部奉勑考察云南官吏黜陟允当癸酉还朝遂留礼部寻赐诰进通议大夫加赠祖父如其官祖妣妣淑人妻封淑人丁丑春正月　景帝不豫尚书胡公濙在告公强之出十四日率文武大臣于左顺门问安退集东阁议立　皇太子上疏恳请未允次日公欲率百官大　阙以请是夕与予议定遂归与王夫人决十六日早三鼓至朝房公属予具本稿有　陛下　宣宗章皇帝之子当立　宣宗章皇帝之孙正位东宫等语公跃然举笔于立上添一复字时同官邹公干等俱称善巳而入朝众议合文武大小官佥名且一样写二本因延至十七日早变作弗果进　英庙复位石亨辈窃弄威权势焰可畏公视之如常亨憾其不附巳乘间调公南京礼部　英庙素知公人且闻正月立储之议未几驿召至京　赐二品服转礼部左侍郎戊寅调吏部有定守以旧贿败亨挟势嘱复其官同列附亨者令拟准藁来判公掷笔大言曰吾宁不做侍郎必不判此藁事竟止亨败附亨者降黜而公之名益重癸未迁礼部尚书阶资善大夫公详雅敬谨明于典礼　上深嘉之甲申冬　上嗣位命侍经筵赐白金绮宝楮成化乙酉　上耕籍田幸太学皆从公所请宴赐有加丙戌会试公知贡举预陈数事以杜侥幸闰三月进资政大夫赠封祖考以下皆如制八月公率羣臣上封事其略曰　皇上当念　祖宗之付托思天下之艰难勿以目前无事而恣于宴安肆于逸乐以礼法齐家以节俭制用官爵无滥授金帛无妄费土木勿妄兴斋醮勿频设出入有防巡游有度节嗜欲养天和留心万机无忘政务上嘉其言尉谕甚至丁亥正月锡金织麒麟文绮七月以灾异数见乞致仕　上曰卿谨慎老成朕方信用不允辞朝鲜进海东青公言非故事宜下　诏自今非常贡之物不得进以示不宝远物之意戊子四月以灾变率羣臣上疏言　皇上春秋鼎盛而震位尚虗宜均爱六宫以繁子嗣乞罢西山所建之塔斥面阿叱哩之流留心经筵裁决政务亲君子远小人服食言动悉遵　祖宗旧规庶回天意　上嘉纳之　慈懿皇太后崩卜葬有异议内阁执不可继之以疏事下礼部公率羣臣覆奏词甚悬切有曰山陵　宗庙圣孝所先纲常典礼　国家攸重万一合葬袝庙之礼少有疑沮关系非细岂能保其将来无据理改而从正者　上览奏感泣卒从其议九月彗见公辞职不允己丑会试公知贡举官三月上疏乞祭先茔　上曰卿老成当朝夕辅朕未可言私六月迁吏部尚书进资德大夫正治上卿公熟于事体厘正庶务刬革宿弊品藻人物进退惟公中外称庆庚寅雨雪失时公率诸司条列政务其末具言可忧之事以冀感悟辛卯秋加太子少保遣中官　赐羊酒宝楮是冬彗出公上疏反复讽谏言无所讳壬辰南方大风雨水溢公疏言自前岁彗星示变以来四方渐觉多故　朝廷处置事宜往往不深远之图自古祸乱常起于灾伤饥革之余毋谓天道姑息有象无应只图因循便安于目前也　上是之命礼部即会议行公自是忧形于色食不甘味上疏乞罢归田里不许已而疾作日转剧临终谓子壁曰吾受　国厚恩不克图报死后勿随例请葬祭以重吾过言弗及私公丰神秀郎器识宏伟言论侃侃立朝三十余年忧国之心老而弥笃每当廷议正色昌言人皆敬服说者谓公可属大事正直弗狥如古周勃姚崇其人诚知言哉公著述甚富所存若矗堆稿一十卷 

　　○光禄大夫柱国太子太傅吏部尚书赠太保谥 恭简尹公旻墓志铭（李东阳） 

　　李东阳 
　　吏部尚书尹公既致仕十有八年卒于家上闻讣嗟悼遣官谕祭勑有司治葬事仍赠特进太保谥恭简赐之诰命褒旧绩也公姓君氏讳旻字同仁世济南历城人曾祖讳均寿祖讳得名考讳宏举乡贡累官泉州知府皆以公贵赠光禄大夫柱国太子太保吏部尚书曾祖妣夏祖妣虞妣姚皆一品夫人公七岁知读书稍长下笔数百言正统丁卯以府学生举乡贡第一连擢戊辰进士简入翰林庶吉士己巳授刑科给事中景泰间值国多事屡有建白皆传正义天顺丁丑迁左给事中英庙见其仪观魁伟音吐洪畅欲大用之寻擢通政司右参议转左参议己卯旱遣祀海岱礼成而雨庚辰持节封安南国王尽却馈遗国人敛服辛巳王师有事于陕西公出总军饷有白金彩币之赐壬午丁母艰癸未驿召至京师擢吏部右侍郎成化己丑迁左侍郎历王李姚崔四尚书皆曰代此位者必公也壬辰漕河壅滞公往督官运事遂集癸巳勑拜尚书命侍经筵戊戌加太子少保赐玉带麒麟服己亥加太子太保累进阶至光禄大夫勋柱国甲辰君太子太傅公久掌衡鉴博采公议不私挠天下翕然称之有奸吏李孜省者贵幸用事憾公甚会公乡人兵部邹郎中袭坐累补外诸武官奏留之因肆媒孽罢其职而落公太子太傅仍太子少保又诇其子事构成大狱再削职以尚书归公不自辩列惟引咎自责而巳今上御极孜省既大法乃吐实于官诸党恶者罴黜殆尽而公寿考终命竟膺褒恤非独复其故物而恩礼有加焉然则世之以仇怨相倾挤竭计尽势而不后地者亦何益哉公素负学识善断大事尤精凿疆记每经铨注虽稠大小吏阅数年犹识其名时料人寿天成败历历多奇中故其退也士大夫屡疏荐欲起之而公亦老矣惜哉公生永乐壬寅五月二十八日卒以弘治癸亥九月十七日寿八十二 

　　○光禄大夫吏部尚书古澹李公□墓志铭（张澯） 

　　张澯 
　　公姓李氏讳裕字资德别号古澹系出唐崇贤馆直学士善之后世江西丰城人祖讳仲止考讳端明以公贵二代皆赠都察院右都御史祖妣熊氏妣周氏皆赠夫人公自髫髦头角迥殊稍长入学宫才气逼人尝读书东楼夜半有红光烛空邻家误惊失火顷之光乃没景泰癸酉夙兴诣文庙值微雨天未曙忽二人擎笼灯自前来迎公恍然莫测比至学无所见闻者异之是岁秋领乡荐甲戌登进士选擢河南道监察御史天顺戊寅英庙在御奉命陕西时宿弊坌积公建言选将练兵汰守令安流民等八事皆报可定远伯石彪冒功首虏廷命核实彪叔忠国公亨以晋通关节公焚其书曰媚权臣欺天子吾不敢也卒核实亨果大怒值其败得免于祸庚辰自陕回都御史寇公深方得宠眷侍御史甚严公英英不少屈□有指授虽出上意亦坚执不从然上知公守法亦不加罪癸未擢升山东按察使先是属郡死罪二百余人或经十余年未决公至悉磨勘亲鞫之平反得释者无虑过半青州大岘山有寨七十二民避徭役及杀人盗潜大其间公往督守吏补系渠魁寘之法其逃者悉遣还蠲其逋负自是祸始息成化庚寅宪宗皇帝知公政绩久次乃擢陕西布政使□车甫余月进顺天府尹即古京兆秩而往往迫于权贵事多掣肘惟公屹立不摇动至于省物料宽铺户樽约惜薪司夫役禁奸人不得投献田土皆有实惠于民府入给引钞贯岁计若干故事尹所应得公恶损廉悉解之以充官用癸巳总督漕运缺员以公都察院右副都御史当其法久弊生皆起于军官掊克交兑违期闸河阻浅之故公剔其弊而更之岁运不稽漕卒亦乐于趋事张秋河至南旺湖以及淮安西湖堤旧用木椿捍水糜费劳民特甚公檄郎中杨恭主事郭升准所费易石甃西河之民至今赖之在淮扬六载每岁秋赴阙会议所建明皆兴利除害事戊戌冬丁外艰壬寅起复至京留署院事癸卯进右都御史时风纪稍缓公慨然希踪前辈欲如顾公佐李公宾所者台省之肃然甲辰以谗间调南台丙午考绩至京陛见既退朝上语近侍曰李都御史好官员也遂留工部尚书居无何拜冢宰葢先是铨曹事多脱误至是以公任之实出于宸断也公感　上知遇精白□报每大选先二日于后堂□一木榻上书皇天鉴之四字公与二侍郎傍坐文选司官前立以缺员与选人一一第资格可否注于手牍谨缄之至期引奏填榜更无舛错而庶官亦称得人丁未适天下朝觐公与一二宪臣焚香誓天不敢以私意参其间一时奸贪鲜有漏网者旧制以老疾罢软贪酷不谨四条黜幽公谓迟钝似软偏执似酷创立才力不及一条以处之实爱惜人才之意其法迄今不变一日太监覃昌语鸿胪寺官转谓公曰先时选官本入　上必丁宁司礼监看详然后赐允近日　上谕昌等曰李尚书梗直人必不敢干之自奏入即奥批出行之其见信如此一日周宗伯谢司空与公同候朝周曰昔尹公在吏部深恶江西人不使居华要今山东进士选科道京职者何多公正色曰掌铨法惟至公庶无罪悔苟有私衅不但负朝廷其如天下公议何二公皆叹服是岁　宪庙上宾　孝宗皇帝嗣统公连疏乞归家居独处书院终日燕生以经史翰墨自娱公门坊市不着履迹先是廷试进士两读卷官晚岁两遇恩典进阶一品性素俭朴每食不过肉一味子孙谒见者必以买田放债成所著三朝奏议七卷杂录十卷东藩倡和诗一卷归田训一册山东雪寃录一册载于家南台史抄政事略余力集正家条约辩诬录刊行于世年八十八卒 

　　○荣禄大夫太子太保吏部尚书赠太保谥文恪 耿公谷神道碑（徐溥） 

　　徐溥 
　　公讳谷字好问姓耿氏其先出定之束鹿有讳昉者仕金平定军宣武指挥使遂平定人高祖讳文元国子伴读迁大宁路推官妣吕氏曾祖讳承祖太常寺太祝赠刑部右侍郎妣康氏赠淑人祖讳絅国初卢氏县学教谕赠南京刑部尚书妣和氏赠夫人父讳九畴南京刑部尚书谥清惠妣徐氏封太夫人自教谕公官卢氏不归今卢氏人公资禀特异又清惠公一代名臣家庭之间渐染有日故公年少即有大志景泰己酉清惠公方以刑部侍郎巡抚于外公侍母太夫人居京师当顺天府举乡试奏乞就试遂中其选明年登进士第补翰林庶吉士丙子授户科给事中寻改工科天顺丁酉清惠公再任都察院右副都御史公言不当在言路改翰林检讨当是时将臣有怙宠专恣者清惠劾奏之忤旨出江西布政使公亦出判泗州既而丁清惠公忧服满改定州成化己酉朝廷知公无罪召还复检讨丙戌同考礼部会试预修英宗实录进修撰仍充经筵讲官癸未升国子监司业丙申升祭酒明年擢吏部右侍郎丁母太夫人忧服除转左侍郎丙午擢本部尚书俄改南京礼部丁未　今上即位转南京兵部参赞机务弘治戊申召礼部尚书癸丑仍吏部明年加太子太保累阶至荣禄大夫又二年而卒享年六十七岁公仪观丰伟须髯若神器度弘远人莫能窥其涯涘初列官清要一旦被斥于外人皆公不堪至则孜孜访求民瘼两州惠政被于民者甚多在国子时临诸生举教条严而有恩公而有法时勋戚年幼者奉旨受业公患其难教取其所当习读者萃成一书授之他日中使至偶持去　上阅之嘉叹及擢吏部益慎其职适有执左道以登显仕者庇□乡人故公不得安于其位居南京二年镇静持重论者以谓得体后既召还礼部当改元之岁多行大典礼公素博雅通知古今能斟酌而行得会通之宜崇王尝乞诣京师朝贺诏诸臣集议公言王虽至亲于制不宜况兹饥岁所过必劳供役民何以堪　上从之四夷贡狮子公言贾胡嗜利受之无益且彼泛海而来非由故道宜却其物亦从之畿内自宫求进者纷然盈路公上疏请治其罪一时虽不能绝然自是禁例甚严无敢再犯者至再掌铨曹感　上知遇益竭心力凡所举荐必当其人旧缘传奉贬谪有□复进用者上疏极陈其弊务宜绝之弟伟任都督府都事秩满当迁公故缓之曰吾家当如是其无所私如此士大夫方庆公之复用而公不幸一疾遂卒矣内外咸痛惜之公尝以关辅饥代祀岳镇所过辄督有司赈恤还朝上言十事悉下所司议行若事有系于天下者会议于朝必持正道不阿狥人意或举人才从众论而用之公退独居无敢以物私馈者至老不营产业不治居第自奉俭约萧然如寒士人以有清惠公之风公卒之后　上念之赠特进光禄大夫太保谥文恪而官其孙中书舍人 

　　○吏部尚书王公恕传（王世贞） 

　　王世贞 
　　王恕字宗贯陜之三原人少治易傍通他经子史三十余成进士改翰林院庶吉士翰林业治古文辞而恕不喜古文辞其学务以明体适用本之经术博极经济而巳以是不得留出大理寺左评事迁左寺副所谳决必丽情法尝条刑罚之不中者六事朝廷议行之擢知扬州府扬淮南大都会也恕以直道精心之吏民皆爱服岁再饥上疏再请赈度事巳迫不待报而发仓庾且别市药以施病者其人不至后时而殍立书院羣少年诸生于其间而延文学行谊之士之师太守以问按行召诸生褒衣讲说恂恂礼让文事亦大振以考最超拜江西右布政使扬人挽留之不得相率伐石勒德政其在江西而岭寇有犯赣州者恕奉檄帅师讨平之转河南左以公廉称赋税出纳吏无所容舞进都察院右副都御史抚治南阳襄荆诸府时以襄南地多山险秦楚之流民萃焉日剽攻杀略而矿贼亦不时发时设开府抚治而恕首得之军府取草创恕事事经画有成算首捕获南阳之争矿而称兵者巳会兵捣襄盗巢平之歼其魁释胁从之众累累又平湖广刘千斤石和尚之乱既捷而大将欲搜山尽取其首以徼功赏恕持不可久之乃听念所从将卒必有乘间馘者乃下令曰擅杀一人即抵死众肃然敢犯因榜谕流民各使复业后流民聚赀立生祠祀恕仍家绘一像母忧归即家起复廵抚河南以襄南功迁左副都御史境内霖旱不相当而又苦蝗大风昼晦乃上疏乞罢以谢豫人因极言止营建崇俭约以回天意　诏不听罢而他所疏荒政甚详　上之蠲赋有差例入　朝议事因复上六事疏转南京刑部左侍郎父忧归服除以刑部左侍郎治漕河请禁抑马快船赍携商货而纵横邮道间妨粮运且及弭灾数事惓惓民力　上之下蠲租诏改南京户部复大有所损益部事理复改左副都御史廵抚云南恕于迁若左然朝议以云南在万里外西控诸夷南接交人而镇守中贵横甚欲借恕弹压之恕心知所谓单车携二童子以往而中贵人钱能果使其麾下指挥郭景等以玉带龙衣吴装玩好驰驿谒安南王黎灏王报以异宝生金通犀象牙等物往返数四景等复与其国互市捆载还恕廉得之遣骑道执景景迫投井死因悉锒铛其从者下之狱而没入其贿飞章露劾能私通外夷罪当死报闻当是时灏别私邮以通滇省会实欲乘闲掩取我至是其谋始杜而钱能复使使乘驿以黄鹦鹉进恕复上章极言明王不贵异物今万里劳人而进一羽族微物恐天下有以窥见　上意因尽发能贪黩暴肆诸状　上不得巳召能归安置南京而黔公诸大帅以及土酋皆惴惴奉三尺矣三品满九载进右都御史寻召掌南京都察院事往返衣书各一槖无纤毫增掌院之未几参赞南京守备迁南京兵部尚书参赞如故尽摄营将之占役者一卒不得走私门番使过龙江驿严禁纤作工贾非奉旨毋得自互市考选军政即同事者无敢干颇不便恕而适有奥力取中旨改兵部尚书兼左副都御史廵抚南畿兼总督粮饷恕益日夜孜孜于职下车必首延耆硕降色与谈民间利病因而刺及属城吏贤否诸属城吏故巳耳恕名其墨不可洗者望风解印绶去留者相刮濯争欲献其长以自效以故恕不劳力而治乃责以天下一切纳贡赋者若收取过重至破家乞严禁革光禄寺岁供白粲槩及庖大贱工请稍裁别派市物料织造缯彩及贡献花木禽鸟请赐蠲省皆报可常州时有羡米请以六万石补常州之夏税又以补诸府户口盐钞六百万贯以官田赋太重减耗米十余万明年水灾奏免秋粮数十万草半之而周行赈贷其贫者至二百余万口三吴之人颂之以自设廵抚来几一甲子独恕与周忱忱以十八年恕不二年其久与暂不相当然忱彷佛娷□之恕则贤于宋璟矣中贵人杜福以中旨下常州取截江网及刻丝观音罗汉古迹恕疏言帝王之学贵要典谟训诰及无逸旅獒皆帝王修身治国平天下之道　上不之取而取截江网者何琐琐也佛像外道亦不足污清览而中贵人王敬挟其千户王臣以妖术取中旨赍御帑金收市图籍珍翫因而张皇声势搜括富人财宝殆尽而官府供亿亦不赀人情汹汹恕乃尽列其罪状三劾奏之王敬亦诬奏恕因而株及常州守孙仁方未决而东厂中贵人尚铭亦发其状　上始下敬锦衣狱谪戍之并戍其党十八人而枭王臣于江南远近称快以是益归心恕寻复南京兵部尚书参赞机务时钱能复夤缘得同守备南京与恕共事然益心服恕语人曰王公天人也吾惟有敬事而已恕谂其少自抑损坦待之卒无害而恕以年至乞休不许满九载加太子少保以秦晋饥言便宜十事刑部员外郎林俊疏论中贵人梁方与妖僧继晓比而葢大镇国永昌寺其言直忤　旨下诏狱都督经历张黼救之亦下狱谪外恕言京师祀天地仅一坛祖宗暨先圣仅一庙而佛乃至千余寺者舛也一寺立而移民居者且百家费内帑者数十万金俊言当不宜罪宜特复其官因并复黼官　上虽报闻而中不能无嗛以星变还俊黼南京恕因是益自信凡应诏者二十一建白者二十九多报可天下益服恕之直至朝事有所不可必曰王公胡不言也则又曰公疏且至矣而恕疏果至至谣曰两京十二部独有一王恕公卿大臣皆侧目而　天子亦渐心厌之而最后所言政令失信尤中　上讳会南京兵部右侍郎马显以病告忽附批落恕太子少保以尚书致仕恕既归名益高台谏推荐无虗月　上崩　孝庙即位于是荐恕者无虗日即家特召之命驰驿以来中途引疾乞休不许而改吏部尚书入见即加太子太保言官犹谓恕且老而贤不当劳以繁剧宜用之内阁备顾问　上报曰朕用蹇义王直故事官恕吏部谋议无所不听从何必内阁也　上时释奠文庙恕请加礼于是孔子前独用币改太牢而是时恕侍经筵时酷暑詧　上方汗而盛服疲不堪请暂辍讲于宫中进学报许始恕以直谏重天下后进慕说之而　上方开言路各欲有所自见其望恕重而责之深至是御史汤鼐进士董杰都给事中韩重等各疏论经筵讲不宜以暑辍恕非所宜言而杰尤激恕不怿待罪私第上疏乞休　上曰君臣之间恩犹父子各陈所见以尽乃职何嫌何疑其亟出勿避恕乃复疏露其意请人见　朝廷待臣太重责臣太深欲臣尽取朝事更张之如宋司马光毋论臣不敢望司马光今亦岂熙丰时也　上复优诏留之乃止时　上于春宫内臣多所登进又赠服色庄田恕争之　上巽辞以报恕益自奋南京守备太监蒋琮与御史姜绾等讦而各失实绾等谪而琮独留恕谓独留琮何以示天下公不听御史汤鼐故尝以经筵讥恕者他亦谔谔有所论建寿州守刘槩以书称之引所梦证事发而大学士刘吉恶之下　诏狱欲坐槩妖言律论斩而鼐亦与同罪恕力辩其不然　上命姑缓之迨法司谳上槩鼐皆减从戍陜西廵按御史李兴有风裁而微过刻同事者所中以多杖人死当大辟恕谓非故勘于法不当大辟亦减从戍修理河桥工竣太监李兴乞升工匠官四人冠带者五人恕再执之不可乃上言臣力竭矣惟　陛下慎之将来耳　上温旨报闻总督两广都御史秦纮糺总兵安远柳景不法而景所诬与俱罢恕复言纮不当罢卒奏起户部尚书满三载考最授光禄大夫柱国赠及三代　上念恕老大风雨雪免朝又免午朝以疾告辄遣中贵人存问御医视脉牲酒米蔬相继而岁时珍鲜金绮之赐与内阁辅臣埒御医王玉自陈春宫効劳乞升职下吏部恕请逮问之有　旨免问而增俸二秩恕固执不可乃巳时丘浚掌詹事府亦加太子太保而以礼部尚书故班恕下既入直文渊阁兼大学士恕尚持其吏部衔且先贵犹据其上浚意弗善也会考察天下应觐官奏黜而中旨留者九十余员而言官有拾遗疏复指其留而当黜者下吏部恕乃详据各原考语及所察知者以闻有旨未必实令再访详具奏恕自拟有沮之者必浚也前是无岁不求去乃求去益力至再而　上特慰留之居无何太医院院判刘文泰奏恕矫诈强悍妄行选补御医吏目非故事及里居日托人作传而镂行之曰大司马三原王公传其疏辞不见行者皆曰不报以彰　先帝拒谏之失自比伊周无人臣礼有　旨令恕看详回奏恕不怿意文泰受之丘浚且疏辩谓臣传作于成化二十年而致仕乃在二十二年此非有怨于　先帝者即臣传内所言皆足以昭　先帝纳谏之盛何名彰恶且文泰无赖小人其逞此机巧深刻之辞非老于文学阴谋诡计者不能乞于午门面究文泰及主使之人以正法纪遂下文泰锦衣狱狱具谓文泰尝谒丘浚语及恕传浚谓此沽直谤君也传若行有豪杰闻之　上罪当不小文泰自是心动具奏欲论恕以语故民都御史吴贞贞亦之奋詈且润色文泰草而授之以上因请逮恕及浚贞面质　上左文泰秩而责恕卖直沽名宥之俾焚其传草而罢浚贞不究恕意不能平复上疏辩复不听而恕自此屈矣于是恳疏引疾乞休至再三乃许之听驰驿有司月给廪二石岁给夫二人不赐勑而文泰心怏怏谓浚不能之地又二岁浚卒文泰任吊其夫人叱之出曰若而使我相公齮王公负不义名天下何吊时人快之恕家居健无恙日翫大学诸书草石渠意见能发前贤所未发而荐绅大夫过三原里者必屏呵从谒之再拜叩质疑难恕亦应之不少倦如是者十余年而正德改元之岁恕九十矣　天子遣行人赍手勑牢醴彩币存问益月廪岁夫而谕之言恕乃复疏言数事又三年卒恕噉食兼数人至其日而小减巳闭户独坐忽有声若雷白气弥漫人视之瞑矣讣闻　上辍朝予祭葬特超六官赠特进左柱国太师恕有五子十三孙多贤显而少子承裕遂南京户部尚书有学行不隳其声 

　　○太宰王公传 

　　王恕字宗贯号介庵晚号石渠三原人躯干伟大貌丰而见骨微须音如洪钟正统辛酉举人戊辰进士历官庶吉士评事扬州知府江西右布政提学廵抚右左副都御史南京刑部侍郎南京兵部尚书吏部尚书光禄大夫太子太保平生笃信好学自始学筮仕至卒年九十有三每夜书灯达旦不熄倦则眠觉即诵读日与士大夫相接终日讲说其进德业老而忘倦似卫武公然务实学不立门户所业不殊乎人而衣锦尚綗则殊所行不异乎人而任重道远则异尝曰仲尼不巳甚中庸而巳故求道以中庸的苟合乎此虽刍荛之言不以非傥有不合虽先儒之言不以是其择乎中庸守而勿失似颜子居常反身循理以集义事故其浩然之气刚大莫遏似孟子平生不与恶人游恶人言常禄之外秋毫无取省身克巳日求寡过其方严如程正叔简而易温而厚见者悦闻者来其和气如程伯淳其在官也衮职有阙以巳责思补之生民有害以巳责思除之君子未用以巳责思进之用而有患以巳责思卫之小人未退以巳责思黜之故当其时天下之君子敢敢言者皆有所恃而不恐天下之小人党恶害民者皆有所畏而不其自任以天下之重似伊尹应汤之日及廵抚之时凡惠政之行必先鳏寡其有不法虽戆奄王公有所托而不从虽当路撼之而不摇其王敬王臣钱能英之属皆口托天宪以扰民者西厂汪直则屈辱大臣矢射有司者守备蒋琮则势倾科道者乃皆奏之或诛戮或谪戍或折使屈服罪有攸归譬之凤鸣高冈而鸱鸮无声虎啸深岩而豺狐遁迹其不侮鳏寡不畏强御似仲山甫才之所施左右咸宜由评事以至侍郎所如底绩未尝一考而辄迁其官此文治绥民之效也其戡乱也在广平则平吴广华在荆襄则歼刘千斤石和尚蒋虎力在云南则伐罗雄而奠蛮服在湖州则抚定饥民之乱于山西则诛妖贼王良而宥其胁其全活随在不下数万余人至于用兵谋略皆悬合机宜虽良将不过其才兼文武似李卫公其在扬州立资政书院如高尚书铨储侍郎瓘所造就孔多在江西提学如浮梁戴恭简珊泰和萧尚书桢淦县孙都宪仁安福刘祭酒震皆文艺之外而别其器识诱以远到在留都时如钱福不与科举之列一经品题则名魁天下在兵部则考选京卫得将官四千余员在吏部政务之暇辄引属官讲学致当世名儒布列函文又延访海内之士随器荐用如卢氏耿冢宰裕莆田彭少宰韶旴江河尚书鉴太原周司徒经钱塘倪宗伯岳兰溪章祭酒懋皆引而置之政事之地以弼成弘治之治其诱进后学荐达贤才似范文正荆襄剿贼我师失利将欲退走乃镇定不摇留都有贼夜入寝所乃观书不顾云南之行憸人欲戕以蛊毒尝诚以抚下居之不疑竟亦无患其经变历险无所动心似韩魏公故刘文和公以国朝第一正人称之卒　赐祭九坛谥曰端毅复　赐祠曰彰德其尝宦游之所立碑颂德立祠祀焉所著有石渠意见及玩易意见漕河通志典籍格言介庵奏议石渠文集各若干卷历代谏议录一百卷 
　　关西都御史缺冢宰三原王公荐某官萧桢及□□某人堪任内批不允而命别选二人公执奏曰　陛下不以臣不才任臣铨选则臣之所举不効臣之罪也且　陛下安知萧桢等之不可用而拒臣也是必左右近臣别有所主而图以与之也承顺风旨以固此位臣诚不能臣之所知桢与某　陛下既以不可用是臣不可用也愿乞骸骨归老　上优诏慰之竟用萧桢称其任说者谓公是举有过于赵普补牍之勇果云 
【 复斋日记】 
　　弘治间　上用常州监生汤楘言其乡人铨有古书名截江网卢岐僧院有画刻丝作罗汉观音像遣楘驰传取之王端毅公闻之遂上言大要谓帝王之学与韦布不同帝王身兼治教之责以亿兆之主故其学不在乎博在乎知要至于诸儒训诂简编浩瀚既非帝王所能徧观尽读他如老佛之学神仙之说黄白之术清净寂灭妖恠妄诞尤非帝王所当留意也又上林苑监录事邵义以传奉骤迁苏州府通判公具疏论之曰邵义先录事正九品官也今骤迁通判正六品也无乃有坏选法选法坏则士无定志奔竞之风起天下之事日坏矣　上罢义顺德知府黎永明以殴公使人获谴浙江布政使刘福等以督造疋不如法致罪二罪巳会赦而不原公具疏言诏者国之号令敷恩泽感人心而示信于天下者也当黎永明犯罪之时法司者能如释之之执奏　陛下宽仁未有不赐俞允黎永明等未有不蒙恩宥天下后世未有不称　阰下如文帝称执法之臣如释之者而乃阿顺至此比闻镇守内臣有许问四品官及受民词之命公又具疏言国家律令有云凡在京及在外五品以上官有犯奏闻请　旨不许擅问按察司及有司见问公事但有干连军官及承告官军不公不法等事须要密切实封奏闻不许擅自勾问又有例不许镇守总兵等官接受民词此　祖宗之成宪所宜遵守而不易也今某者欲专大权假以贪官怠政词朦胧奏请提问四品以下职官　朝廷一时不察允其所奏又许接军民词讼某虽有才识可以委用终系内廷近侍稽之　祖训条章自有本等职掌纠劾提刑非其所司今不分四品五品不问文职军职并听提问是　祖宗累世之宪章由斯人而变革　朝廷百年之纪纲由斯人而废坏臣窃痛心 
【 裒谈】 
　　王端毅公恕初知扬州折狱咸得其情有一老妇常诬邻人盗公阅其赃有二裙一宽而长一短而窄老妇谓其子妇之裙其邻谓其嫂与妻之裙公诘老妇曰尔一人之裙讵宜有长短广狭不同耶遂明其非盗有二人争牛公绐之曰一牛而二人争之吾将焉归盍以入官命左右拽出之其一人默然一人喧争不巳公以与争者曰此巳物也故恡惜如此人称公神明 
【 琅琊漫抄】 
　　王端毅廵抚苏松以灾异自陈上疏曰臣奉　命廵抚节据抚属申呈各部勘合派买各项物料未免取办于民里甲多致逃移臣惟凡此之类　朝廷之上固有不可缺者亦有可减省者亦有可缺者粮饷军需不可缺者也花样疋可减省者也珍奇玩好可缺者也今当军民凋弊之际凡百冗费但宜樽节一应不急之务俱宜停止俾军民息肩寔社稷之福又两京一应收受钱粮内外官员请　勑戒谕各公乃心悯念民艰毋刁蹬留难毋巧取财物毋多收斛面务爱惜民力培养元气如或不悛令科道官指实参奏拿问则东南困苦庶其少苏矣　上命查理禁约 
【 传】 
　　王端毅于弘治之初柄政铨府如巨鹿耿公华亭张公襄城李公莆田彭公旴日台何公太原周公钱唐倪公才猷风节维国之祯皆丰苞数世之培植海内所慕望者公皆引而置之政事之地宣谋猷输忠赤同寅协恭以毘弘治之治君明臣良至今天下追思遐咏而不能巳忠谏久废如王徽黄仲昭贺钦迂直如周瑛祁顺并皆荐用裁抑侥幸褒崇名节无敢以私干者 
【 神道碑】 
　　公至九十犹考论经史著述书一言一动必揆诸矩度公问蔡清今学者满天下何故异才难得清言事固有由也上之人所以养之者本未尽其道下之人又幸时之升平而售之急耳官既到手或无暇于学或自以无用学矣识见既浅践履必薄规必麤以此虽有异质者亦不能成异才公曰然吾儿承裕今年二十三巳中举然吾未欲急于仕且令静览羣书间阅世务冀他日得实用耳 
【 虎斋集】 
　　河南耿公裕礼部尚书时尝曰吾暮自部归必经过三原之门见其老苍头每持秤买油吾自入仕未尝买油故每过辄而城而行葢愧之也后耿公代王公吏书尝以此语人其心服如此又朝士尝言公之子自三原来京省公只如贫士骑一骡而巳有司驿递何曾承奉之又公女适宋监生者只乘市井所雇两人小轿尝以银二两托云南张凤仪知印买宝石丁宁切勿使公知之其刑干之化非一日矣 
【 裒谈】 
　　昔三原王公在留都其志未尝一日不在天下国家故无一日不与贤士大夫来往尝一日出有狂夫向之呼万岁入部延属僚谘之娄驾部曰昔张忠定公行军三军呼万岁公曰止勿言即回衣冠坐厅上戒阍人谢宾客勿通反复思得数策明早请娄驾部语之娄不答公乃问曰当时忠定何以处之曰亟下马同呼万岁公喟然叹曰吾辈安能及古之人彼仓卒应变而有余吾无事终日思而不足其好善如此吾兄国柱石缙绅楷模其志与三原公先后一致也但未知门下士孰可吾兄师者孰可吾兄友者又孰可汲引而长养成就之者天下事可忧惟此一着可以应急可以定倾可以任重保大吾兄愿加之意焉 
【 魏庄渠与闻渊中书】 
　　日李康惠公刑部属见素林公佥都谓李曰昔三原王□在南都其志未尝一日不天下国家故一日无贤士大夫往来门下今吾门何寥寥岂吾不能屈巳邪何贤者之不至也李因问曰公今所交何人曰司寇张公实太宰杨应宁司谏杨方震请各问所长曰某长于某请各问所短曰某短于某请问公所长林逊谢请问公所短林因虗心问焉曰承勋每侍教所闻惟节义文章而未尝及学问公所长在是所短其亦在是乎林大叹服前辈风度如此愿吾兄以三原公见素法屈巳下贤博求人才以自帮助亦因而汲引成就后生斯固吾兄成巳成物之功也乡别于岭南校谓子庸曰吾兄每言无适而非道若见得无适而是道则学大进矣亦尝与吾兄有言不识尚可韦弦之助否肃斋公既去前所行二政势必动摇他日小民复受弊而追思其利弥觉多事矣 
【 □□□】 

</div>
    <div class="pagination">
<a href="国朝献征录_page43.html">上一页</a><span>...</span><a href="国朝献征录_page39.html">39</a><a href="国朝献征录_page40.html">40</a><a href="国朝献征录_page41.html">41</a><a href="国朝献征录_page42.html">42</a><a href="国朝献征录_page43.html">43</a><span class="current-page">44</span><a href="国朝献征录_page45.html">45</a><a href="国朝献征录_page46.html">46</a><a href="国朝献征录_page47.html">47</a><a href="国朝献征录_page48.html">48</a><a href="国朝献征录_page49.html">49</a><span>...</span><a href="国朝献征录_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
