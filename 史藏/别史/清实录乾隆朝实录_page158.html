<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 158 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 158 页/共 1860 页
  </h1>
  <div class="content">
   ○戊辰。户部议准。贵州总兼管巡抚事务张广泗疏称、威宁府属之白蜡厂银矿。硐老山空。题请封闭。从之。　　

○旌表守正被戕之直隶涿州民雷五侄女雷氏。　　

○署广西巡抚安图疏报、南宁、平乐、梧州、镇安、等府属。乾隆三年分、开垦水田六顷四十一亩有奇。旱田四顷二十五亩有奇。　　

○己巳。户部议覆、原任川陕总督鄂弥达疏请、甘肃捐监一案。原议系纯捐米谷。或米、麦、豆、三色兼收。现在陆续报捐粮石。共二十万八千余石。俱系有谷有麦之州县。应将米少之西和、靖远、崇信、固原、通渭、古浪、等六处。不产米之隆德、庄浪、渭源、永昌、镇番、西宁、等六处。均以麦、豆、二色收捐。其止种大豆之西固、漳县、岷州、等三处。亦以大豆收捐。至米价贵于麦豆。或以麦豆二色。照原议三色收捐之数。加十分之一。及十分之二。或以大豆一石。抵谷一石收捐。其所加所抵粮数。与原议之粮石价值。并生俊应捐银数。是否相符。应令该督查核报部。从之。　　

○以刑部左侍郎杭奕禄、为都察院左都御史。调工部左侍郎阿克敦、为刑部左侍郎。以盛京工部侍郎德龄、为工部左侍郎。　　

○原护安徽巡抚布政使晏斯盛疏报、怀远县、乾隆二年分、开垦旱田六亩有奇。灵璧县、乾隆三年分、开垦旱地五顷四十八亩有奇。又婺源、旌德、阜阳、来安、六安、凤阳、等六州县。首报当年升科田地六顷七亩有奇。　　

○庚午。户部议准。盛京户部侍郎双喜疏称、奉天所属锦州、义州、广宁、等三城。先据奉天将军额洛图、以每年应收地米。惟锦州设有仓廒。义州、广宁、并无仓廒。交米人等。俱运至锦州仓交纳。路途窎远。请将广义二城。援照锦州之例。建设旗仓。并派员责令办理仓务。实与官兵人等。均有裨益。查广宁界旗地。每年应徵米五千一百六十九石零。酌建仓廒三十间。义州界旗地。每年应徵米四千零八十七石零。酌建仓廒二十五间。至广宁、义州、二处。各该仓官一员。照开原等城。画一办理。俱照例于各该城派委官兵看守。挑取仓军充役。从之。　　

○山西巡抚觉罗石麟疏报。大同府属之浑源州、丰川卫、镇宁所、朔平府属之宁朔卫。宁武府属之宁武县。并代州。乾隆三年分、开垦额内额外民屯、下沙荒旱地、一百三十九顷七十八亩有奇。　　

○是月。直隶总督孙嘉淦奏报、直属于三月初八初九等日、臣驻劄地方。续得膏雨。连绵彻夜。得旨、以手加额览之。批卿此奏时。正值雨雪霏霏。沾润渥泽。此实天恩浩荡也。　　

○又奏报、三月十二日、臣驻劄地方。又获细雨兼雪。并各属详报得雨得雪。自二寸至五六寸不等。得旨、天恩浩荡。我君臣更当小心敬畏以承之。　　

○又奏、直隶河淀积水。上年奏明、委清河道鲁之裕、候补道府张廷枚、查勘。奉朱批指出。所用非人。臣遵旨留心试看一年。鲁之裕办事勇往。惜华而不实。且语言不谨。好恶多偏。但其人诗文颇通。字亦端楷。臣之愚意。似当调补文学之职。则是用其所长。张廷枚才力虽有。其为人机深而刻。不可假以事权。但年力尚壮。汉文颇通。似当调令回京。酌量补用。庶可不致陨越。得旨、朕之前谕、谓查积水一案。二人不可共事耳。卿此奏亦是。但鲁之裕。尚能胜此任。可仍旧贯。至张廷枚。另有旨谕部。　　

○漕运总督托时奏、漕船停减在次。例给减丁一半月粮。恳恩准先给发。以恤穷丁。嗣后非灾减之年。仍照旧例办理。得旨、事属可行。然嗣后亦必奏闻而后可。　　

○督理苏州织造事务安宁奏、查明海保办差册档。于乾隆二年后。因每年动浒关赢余银置办。所以设有细册。至乾隆元年分。并未办过差事。雍正年分。即有差事。向系火耗戥银办理。原非动用赢余。并不报销。所以从无细册。得旨、览。火耗岂非官物。有动用。即应有报销。此事汝大看情面矣。　　

○又奏、海保任内所存修净慈寺银二万九千余两。内有九八色银六千余两。实亏成色银一百三十余两。应交怡亲王等。著落在京家产赔补。得旨、览。此等事。何故不同旺札尔连名具奏、看来汝二人又有不合之处矣。　　

○安徽巡抚陈大受奏、查上江各属。乾隆三四两年。共报被盗九十六案。设法缉拏。已获五十四案。分别核拟。尚未获四十二案。严限捕缉。期于必获。每月收阅民词。其所开情节。有在该府州县具控。二三年不为完结者。官吏平日废弛已极。臣必申饬速判。毋使拖累。衙蠹作弊。渐次清厘。臣衙门书吏人等。暂觉歛迹。其余所属各衙门。俱令查报革退。至于赌博之案。累累不绝。现在设法禁止。再有发觉。必按律问拟。又查看各地方。一有蝗蝻萌动。即随时掩扑。得旨、所奏俱悉。勉力行之以实。则安省之政。必改观矣。　　

○又奏、阜阳县、拏获容留私铸之纪明亮。凤台县、拏获谋害人命之吴桂、吴英、陶二、等八犯。现已批饬审究。得旨、此事办理殊属可嘉。　　

○又奏、安省钱粮。较直隶、山东、山西、河南、浙江、苏松、江西、为少。耗羡办公。尚觉不敷。乾隆三四两年。频遇灾荒。公务倍于往昔。动支之数。纷繁参错。不能各归款项。今饬令布政使、彻底详查。务期款项悉清。永杜牵混。得旨、知道了。汝系新任。此地应及早清查。不然。责在汝矣。　　

○浙江定海镇总兵官裴鉽。陛见回任。具摺谢恩。得旨、览。汝系朕记用之人。著实勉力。莫负朕望。　　

○署理福建巡抚布政使王士任奏、闽省上年丰收。各属采买入仓谷二十万四千石。连去冬共买补谷五十五万四千石。俱实贮在仓。可以有备无患。得旨、知道了。闽省去年有收。此未买之谷。易为补足也。　　

○湖广总督班第、湖南巡抚冯光裕、提督颜清如、奏、臣等剿办苗匪。栗林、盘鹊泥、补毫、各寨凶首。俱陆续投到擒获。惟补毫之渠魁石把沙等逃匿。正追寻间。有案外鬼冲、排楚、二寨逆苗。聚众滋事。经护镇筸镇刘策名等。领兵围剿。攻打四日三夜。始克斩逆苗石三卡等。并擒逆属男妇多人。仍移营补毫。将石把沙、同伊父石乔保、并获。现在彻兵。计出师迄回。恰两个月。军务告竣。其阵亡兵丁。应照城绥例。每名赏银五两。带伤兵丁。分别轻重。赏银五钱一两。先行给发。所获逆属家口。无可原宥者。亦应照城绥例。变价分赏奋勇官兵。以示鼓励。得旨、班第等。办理有方。功成迅速。著该部议叙具奏、余著议奏、　　

○湖南巡抚冯光裕奏、前奏之广西义宁县奸匪。今据绥宁营。靖州协。禀报。查系姓王。非李天宝。聚众抢劫。经该处地方官拏获该犯。并窝党吴万全等。解县收审。又拏获夥党吴金银等。押解至方田头地方。奸党秦安付等。暨众徭人打夺。拏去土兵数十名。更兼湖南与粤西接壤之城步县。长坪等寨。绥宁县。岩子田各处。苗徭数百。携带刀枪。过粤入夥。臣闻禀即飞咨广西抚臣查拏。仍确查是否实在情形。应如何协拏之法。妥酌另奏、得旨、所奏俱悉。此事虽在粤省。汝省既与接壤。不可视同膜外也。　　

○河南巡抚雅尔图奏、现在豫民之累。如上司经临过往。或州县公事下乡。一切夫马草料。皆令乡保供应。非苦累被事之家。即科派村镇之内。闾阎殊苦滋扰。再如使用工匠夫役。向有当官名色。每日止给以饭食之资。令其供役。纵堪糊口。何以养家。又如州县买办米、薪、布、帛、各项什物。不问时值。止给官价。亏短实多。商贾深受其累。再驿站草料。派令承应。仅给半价。复用大斗大秤收量。家人经承。更加需索。小民含怨莫伸。再州县私给印帖。准人承充牙行。在州县不过贪得些微帖费。而乡村之内。虽零星蔬菜。肩挑小贩。无不需索牙用。细民受累无穷。再州县凡遇绅衿富民。有争产告继户婚田土细事。讦讼到官。动辄议罚。以致温饱之家。日渐消乏。再豫省各衙门挂名冗役。倍于他省。此辈遇事生风。吸民膏血。弊难究诘。又豫省每有山西等处民人。及本省富户。专以放债为事。春间以八折借给。逐月滚算。每至秋收之时。准折粮食。其利竟至加倍有奇。贫民生计日促。种种耗民。难以枚举。现在力行厘剔。次第禁革。得旨、所办甚属妥协。须行之以实。而要之以久。则将来必大有起色矣。　　

○又奏、储备之法。莫善于社仓。但竭力劝谕、捐输多不踊跃。伏读朱子社仓奏本内称、其富民情愿出米作本者。听便。息米及本米。即行拨还等语。臣请仿其法而推广之。除好义之人。仍劝其照常捐输外。如有小民情愿出谷作本。贮仓收息者。另立印簿。不拘多寡。悉登簿内。至青黄不接之时。与社仓之谷。一体听人借领。每石亦照例收息谷一斗。以五升归公。为修仓铺垫之用。以五升给与原寄之人。如原寄之人。不愿收回。仍存仓。为次年本谷出借。倘遇水旱之年。本人愿领出自食。或愿周济亲邻。悉听其便。并许其子孙源源收息。每岁地方官。一体查核。如此。则小民既有利息可图。必所乐从。凡好养之人。与趋利之人。社仓并受其益。得旨、此见亦属妥协。酌量地方情形为之。　　

○又奏、府厅州县衙门。有盐当商规礼一项。各属多寡不均。有地僻事简。而多至一千五六百金者。养廉又不因此减少。竟为额外多得之项。臣思豫省盗案甚多。臣到任后。悬赏缉捕。两月有余。拏获积盗逸匪老瓜卦子等贼。计一百余名。此项给赏。不便动支公项。请即以前项盐当商规礼。酌量拨充。除府州县原数在四百两以下。厅员在三百两以下者。仍留给本官办公外。其余俱提解司库。每年约计银五千余两。尽堪充赏捕盗兵役之用。又祥符县之朱仙镇。凡行户顶换牙帖。先赴县纳银呈认。以杜争端。名曰定帖银两。每年几及五千金。抚臣衙门修理衙署执事。约用千金。臣心实有不安。应以此项拨给本衙门书吏。为添补饭食之费。此外四千金。一半仍留为该县公用。一半于每岁冬间。设厂煮粥济贫。得旨、如此办理。亦不为过刻也。　　

○又奏、蝗蝻之患。惟于淹延卵育之际。搜掘遗种。庶几消弭未然。方为事半功倍。然非众力不能集事。查州县赈务告竣之时。有报出余谷一项。通计不下四五千石。请即将此项余谷。为豫搜蝻子之费。每蝻子一升。给谷一升。人心自能踊跃。得旨、此见亦属可行。试好为之。　　

○又奏、豫省兵力疲困。日下米价虽平。而草料仍贵至七八倍。兵丁在本地零星购买。甚属艰难。应酌量兵额之多寡。满营于本饷内。标营于生息余银内。各借支银数百两不等。俾得于价贱之处。整数采买。不致耗于重价。俟麦收后。将此项按月扣还。彼时百物价平。还缴不觉其难。而兵困得以顿纾。得旨、好。应如是办理者。　　

○又奏、杨家湖、及浚仪渠、包家坑、等处。原系旧日池塘。为城内最低之地。历年积水。势难尽洩。听其淤积。徒致废弃。拟各就其形势。开成深大池塘。可为合城受水之区。仍建立闸座。以资蓄洩。池中可以养鱼种藕。池旁可以植柳栽芦。似属因利乘便。得旨、甚善。此即古人开渠之遗意也。　　

○河东河道总督白钟山奏报。查桃汛内黄河。陆续长水四五尺。随长随落。安流顺轨。南北两岸。一切堤埽各工。均属稳固。但桃汛虽过。伏秋大汛踵临。当恪遵圣训。豫为防范。得旨、所奏俱悉。桃汛水弱。正宜豫防伏汛之水强也。　　

○山东巡抚硕色奏、东省上年。偶被偏灾。奏明以工代赈。查乾隆二年。东省雨泽愆期。蒙恩旨命前抚臣法敏酌行。使贫民佣工就食。兼赡家口。乾隆三年。河南抚臣尹会一奏请。每土一方。给银四分。则每夫一名。每日止得银一分有零。安能赡及家口。臣恳恩每挑河土一方。准给银七分二厘。筑堤土一方。准给银九分六厘。以资养赡。得旨、此系法敏错办者。朕若降旨允行。是豫省旧岁被灾。较之东省尤甚。而受惠反轻。其可乎。　　

○川陕总督鄂弥达奏请。开渠以资灌溉。据委员宁夏道阿炳安。长安县知县王端等。先后察勘南山各水。沣河为大。又东南交河。水势微弱。应自沣河上流之五龙湾。凿渠四里。导引沣水并入交河。则水势大盛。自交河之张南村。水寨儿。开凿渠道。引水蜿蜒而下。自苇凹村以下。有田地六七千顷。应开支渠七道。引水四面分流。渠成之日、小民趋利。各自于支渠之旁。多开子渠。则六七千顷之田地。均可渐次浇灌。得旨、此等事情。并未亲身踏看。徒据一二委员之言。遂欲兴此大役。如何使得。已交新督臣查办矣。　　

○署四川巡抚布政使方显奏、据绵竹县知县安洪德。禀称、县属有陈八台等。供奉神像。抄写经本。藏匿通书。吃斋拜佛。等语。臣看此案情节。似属邪教。随飞饬该县研讯通详。毋得徇纵。得旨、看来尚非邪教可比。既已查办。不得过刻。累及无辜也。　　

○四川提督郑文焕奏、抚臣方显。为人爽直坦白。治政勤敏。臣等有应相知会者。彼此悉心商确。无不推诚共济。驻防副都统臣永宁。亦系同城。从容镇静。并与臣等和衷投契。得旨、此奏甚属可嘉。且所论亦甚正。　　

○又奏、准松潘镇臣潘绍周咨报。郭罗克丹增。所管番子甲噶等。在西宁各地方。抢夺蒙古帐房马疋。正值更换防兵之时。随密致该镇臣。谆谕守备段闻诗。换驻到彼。惟应照例督率土目。擒献赃贼。相机妥办。得旨、知道了。与督抚等和衷共理。方显于夷情为熟。何无一言道及耶。　　

○四川松潘镇总兵官潘绍周奏、臣查委差文武各官。会剖杂谷、梭磨、沃日、雅南多、革布什咱、各土司构衅四案。番性反覆无常。深难绳以礼法。似应俯顺夷情。宽限完结。得旨、所奏俱悉。办理此等事。虽当俯顺夷情。亦不可以安静为能。久而久之。酿成事故也。　　

○署广西巡抚安图奏、据义宁县申报。湖南城步之红苗。越入桑江境内。胁同五峝、四峝、二处苗狑。聚众滋事。扰害村庄。一面拨兵堵御。一面安抚本境被胁之人。免致激变。得旨、知道了。办理此等事。固不宜滋扰以生祸端。亦不可因循而损国体。诸凡详审熟筹为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十三　　


大清高宗法天隆运至诚先觉体元立极敷文奋武孝慈神圣纯皇帝实录卷之一百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年庚申。夏。四月。辛未朔。享太庙。遣諴亲王允秘、恭代行礼。　　

○兵部议准、两广总督马尔泰疏称、查雍正八年、廷臣议改粤省营制。右翼镇三营、左翼镇二营、战守各半、增城营。战三守七。遇有开除。渐次改易。今右翼镇总兵王涛、以现在镇营兵丁。止有步粮改守。并无守粮拔步。以致守兵技勇可观者。拔补无期。且出师有功者。无由上进。奏请遇有步战粮缺。二名内间补一名。其一名仍遵例改守等因。臣等公同酌议。右翼镇三营。原议将战改守一千一百五十五名。至乾隆四年十月分。已改八百五十三名。尚未改三百二名。似应照王涛所议。遇有战兵两名缺出。将一名改守。一名于从前出师效力。技艺可观之守兵拔补。将来仍照原定战守各半之数。陆续收足。至左翼镇左右二营。原议将战改守八百三十六名。至乾隆四年十月分。已改七百三十六名。尚未改一百名。无庸改守。缺出即于守兵内拔补。再左右两营。各有战粮四百五十名。今议留回一百名。是每营俱五百名。惟中营战粮。仅二百八十一名。应于左右两营。各抽战粮七十三名。与中营守兵互调。如此均派。则三营战粮之数。均得画一。至增城营原议将战改守六百十六名。至乾隆四年十月分。已改四百二十三名。尚未改一百九十三名。该营兵数较少。且无出师著劳之守兵。未便二缺间补一缺。应请将未改战粮之一百九十三名。遇有缺出。四缺之中。将一缺挑选技艺可观效力年久之守兵拔补。其三缺仍改为守粮。俟改足该营原定战三守七之数后停止。从之。　　

○以故广西白山司土巡检王之纯子王有枢。袭职。　　

○壬申。上御勤政殿听政。　　

○诣畅春园、问皇太后安。　　

○谕、张廷枚。著交与总督尹继善。带往陕西。以道府酌量题补。　　

○吏部议准。浙江按察使完颜伟条奏、一、封印后遇有紧要公文。请预印空白收贮。以备填用。应如所请。嗣后直省自督抚以及州县。凡有印信衙门。照各部院之例。于封印前一日、用空白文移封套。并牌劄等项。酌量件数。存贮内衙。以备紧要事件填用。仍登记号簿。于开印时。将所存件数验对销毁。如官吏借端作弊。及该上司不行查参。俱照例分别议处。一、窃盗抢夺伤人。题参疏防。宜酌量分别。查强盗无分首从。均拟斩决。非若窃盗拒捕。抢夺杀伤。止下手者当其重罪。且窃盗因事主追逐。始行拒捕。而抢夺在于白昼。乘机攫取。与大盗黑夜明火执仗。公然行劫者有间。倘概参疏防。地方官畏惧处分。转多讳匿。宜稍为分别。应如所请。嗣后窃盗拒捕伤人。与白昼夥众抢夺伤人者。若未经获贼。并虽获贼而为首及下手之凶贼未获者。仍照例题参疏防。若已经获有为首下手凶贼。惟夥贼未获。应免参处。从之。　　

○户部议准。甘肃巡抚元展成疏称、赤金所属。于雍正八年报垦旱地三顷四十一亩有奇。除马粮青稞。乾隆三年豁除外。应共徵京斗粮十四石三斗有奇。草一百七十三束有奇。应于乾隆四年入额徵收。从之。　　

○又议准。江苏巡抚张渠疏称、镇江府属丹阳县之下练湖。因乾隆三年。天时亢旱。湖水乾涸。并无鱼草出息。所有应缴价银。并请豁免。从之。　　

○以内阁蒙古侍读学士鼐满岱。为太仆寺卿。
  </div>
  <div class="pagination">
   <a href="清实录乾隆朝实录_page157.html">
    上一页
   </a>
   <span>
    ...
   </span>
   <a href="清实录乾隆朝实录_page153.html">
    153
   </a>
   <a href="清实录乾隆朝实录_page154.html">
    154
   </a>
   <a href="清实录乾隆朝实录_page155.html">
    155
   </a>
   <a href="清实录乾隆朝实录_page156.html">
    156
   </a>
   <a href="清实录乾隆朝实录_page157.html">
    157
   </a>
   <span class="current-page">
    158
   </span>
   <a href="清实录乾隆朝实录_page159.html">
    159
   </a>
   <a href="清实录乾隆朝实录_page160.html">
    160
   </a>
   <a href="清实录乾隆朝实录_page161.html">
    161
   </a>
   <a href="清实录乾隆朝实录_page162.html">
    162
   </a>
   <a href="清实录乾隆朝实录_page163.html">
    163
   </a>
   <span>
    ...
   </span>
   <a href="清实录乾隆朝实录_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
