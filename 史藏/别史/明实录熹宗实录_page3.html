<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 3 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 3 页/共 111 页</h1>
    <div class="content">　　○漕运户部侍郎王纪题江北水患异尝民不堪命请加矜恤议蠲议赈以保遗黎遏乱萌章下所司
　　○丙午葬  神宗显皇帝  孝端显皇后于  定陵  孝靖皇太后祔大学士方从哲奉敕题  主
　　○升南京职方司员外许维新为光禄寺少卿
　　○戊申辽东经略熊廷弼上疏自理大略云自去年开铁连陷辽城非尝破碎士民知不可守而谋欲先去贼亦知不可守而谋欲速来今内外巩固壮哉一金城汤池也去年无车牛脚夫运粮臣与各道处办本地牛至三万余头车至三万辆昼夜趱运而军中始有粮草三路覆没之后军无片甲手无寸铁臣调宣大各匠役改造又增造大炮数千枪炮一二万而军中始渐有器械采桑削簳买角易觔各镇弓箭匠昼夜制造而军中始有弓矢又调各镇木匠旋造双轮战车五千辆每车安灭虏炮二位或三位以至火箭火轮之类无所不备而军士始有攻守具自斩贪懦三将而将之畏斩逃叛数卒而卒知惧不时捆责不喂马不操军者而营伍知收拾寒夜有赏久戍有赏时节有赏而军士知鼓舞去年西虏住我汛怡弃地日肆劫夺自丁字泊斩捕以来再从阵擒活虏送抚奠二十四营酋长而始各就戎索自沈奉各戍重兵贼遂为所缀悉众与我对垒不敢西窥辽阳南窥南卫东窥宽叆至于近边零落村屯势自不能无抢掠我固无如贼何时而形格势禁贼亦无如我何也如谓臣听胡马骄嘶肝胆堕地而冒陷往抚顺宽叆擐甲冲贼围援沈阳者独何人乎辽已转危而致安臣且之生而致死  天地鬼神实共怜鉴得旨劳能议论自不相掩俟勘明定夺
　　○以左庶子孙承宗右中允李光元翰林院编修刘鸿训杨景辰简讨王应熊刘钟英孔贞时曾楚卿俱管撰文官诰敕
　　○以辽东巡抚袁应泰为兵部右侍郎兼都察院右佥都御史经略辽东敕刻期到任不得疏辞
　　○以南通政使王舜鼎为通政司通政使
　　○起升原任南兵科给事中卢大中为光禄寺寺丞
　　○升云南按察司副使熊鸣岐为贵州布政司右参政威清兵备
　　○升山东按察司佥事许鼎臣为浙江布政使司右参议
　　○升贵州按察司佥事张汝霖为广西布政使司右参议
　　○己酉户部奏辽东新饷自万历四十六年闰四月起至泰昌元年九月止共发过一千五十一万五千七百二十三两有奇
　　○天津兵备贾之凤言时事多艰津海疲累乞撤银鱼厂太监徐贵御史卢谦亦以为言得旨银鱼系  太庙进鲜品物著照旧采进不得渎奏
　　○升广东按察司副使李守俊为福建布政使司右参政
　　○庚戌以光禄寺少卿李宗延为太常寺少卿
　　○升广西按察使戴王言为本省右布政使
　　○升江西按察使佘自强为山西右布政使仍管冀北道
　　○升山西布政使司右参政王豫立为本省按察使分巡河东
　　○升湖广布政使司右参议冯劳谦为四川按察司副使安绵兵备
　　○升客氏弟将军客光先为锦衣正千户
　　○东厂缉获钦犯李进忠
　　○辛亥赐瑞王桂王惠王各银一千两彩叚二十表里瑞安大长公主银一百两纻丝四表里进封荣昌公主为荣昌大长公主寿宁公主为寿宁大长公主
　　○以恩诏加赐七府掌印张惟贤等宫保肩舆
　　○升光禄寺寺丞区大伦为南京尚宝司卿
　　○升湖广按察使谢存仁为四川右布政使分巡川西道
　　○壬子吏部尚书周嘉谟遵奉  先帝圣谕查叙东宫讲官列名上请已故者十四员曾朝节郭正域李廷机范谦唐文献全天叙焦竑邹德溥袁宗道黄辉冯有经刘曰宁龚三益杨守勤见任者十九员阁臣方从哲刘一燝韩爌特召叶向高新简史继偕沈＜氵隺＞朱国祚在籍者吴道南萧云举范醇敬周应宾黄汝良杨道宾王图董其昌赵师圣张邦纪公鼐薛三省得旨加恩侍从各官已奉  先帝明旨照例各荫一子入监读书起用加官存问的候查明酌量奏请其效劳年深已殁的量与祭坛或再加赠官以示优异先后阁臣俱一体叙录
　　○升狭西左布政使王之采为南京太常寺卿
　　○升山西按察司副使陈儒为云南布政使司右参政澜沧兵备
　　○升山西布政使司右参政阎调羹为山东按察使兖西兵备
　　○升兵部车驾司郎中游伯槐为广东布政使司右参政雷廉兵备
　　○湖广布政使司右参议黄汝亨致仕
　　○癸丑大学士刘一燝同礼部尚书孙如游等诣  天寿山卜地言皇山二岭最吉癸山丁向至贵至尊所有潭峪祥子诸岭俱不能及盖百灵呵护众议佥同谨具图说以进得旨吉壤确有定议朕心忻慰卿周览详慎忠勤可嘉如游亦随具奏命即修建  陵寝择日兴工
　　○升河道总督王在晋为添设兵部左侍郎宣府巡抚张经世为添设兵部右侍郎
　　○升南京光禄寺卿严一鹏为南京通政司通政使
　　○升山东辽海道右参政薛国用为都察院右佥都御史巡抚辽东
　　○加皇亲永年伯王明辅太子太保岁增禄米一百石王天瑞郭振明俱伯爵太子太保王天名王天麟俱锦衣卫都指挥佥事王天仪指挥使王楷锦衣卫正千户王椿副千户
　　○甲寅升户科左给事中薛凤翔礼科左给事中李若圭兵科左给事中杨涟刑科左给事中魏应嘉各都给事中凤翔吏科若圭涟应嘉俱本科
　　○升四川布政使司右参议钱时俊为湖广按察司副使岳州兵备
　　○升工部都水司郎中黄景章为广西布政使司右参政永宁兵备
　　○升浙江布政使司右参政李叔元为江西按察使
　　○升江西布政使司右参议真宪时为山东按察司副使备兵霸州
　　○乙卯  神宗显皇帝  孝端显皇后神主回京奉安  几筵行卒哭礼  孝靖皇太后迁祔神主不行卒哭止行九虞礼
　　○吏科给事中周朝瑞言时毙逐处当厘考选所关甚钜乞敕当事祛习心爱真才得之闻不如得之见勿寄咨访于宵小论一人亦止就一人勿连好丑于群类径窦塞而巧不如拙则孤贞之干自标苞苴诎而竞不胜恬则清白之风弥励惟先事不挫其气则当机愈湛其神他日折槛裂麻之手即在此超尘拔俗之骨矣章下所司
　　○大学士方从哲刘一燝韩爌各上疏辞加恩荫不允
　　○丙辰太常寺题十一月二十八日祀  天于圜丘恭请  圣驾亲行大学士方从哲等言  皇上谅阴之中恐尚不胜礼文且正值严寒倍宜珍护臣等愚见今岁暂遣官恭代俟大祥后亲祭从之
　　○祧  英宗主遣恭顺侯吴汝胤捧主
　　○遣驸马王昺奉  孝肃皇后神主安  裕陵
　　○以写刊  神宗皇帝  孝端皇后神主神位并题孝靖皇太后铭旌赐大学士方从哲刘一燝韩爌及中书官汪民敬等银币有差
　　○谕内阁朕见天气渐寒重念九边军士及辽东援兵荷戈劳苦朕特将  先帝恩赉已行传谕礼部如何尚未发给朕心恻然卿等传示作速题请以称朕怜念至意
　　○以相择吉地赐大学士刘一燝银币
　　○升湖广辰州府知府武图功为本省按察司副使靖州兵备
　　○升贵州黎平府知府何廷魁为山东按察司副使分守辽海
　　○升广东高州府知府王家宾为山西按察司副使分守河东
　　○升四川顺庆府知府李得中为山西按察司副使
　　○丁巳以  皇祖考妣神主祔  庙遣恭顺侯吴汝胤祭告  太庙驸马冉兴让捧主
　　○御史王安舜疏论礼部侍郎李腾芳得旨腾芳资久叙迁且系  先帝简用遽尔苛求殊非朝廷爱惜人才之意
　　○原任援辽总兵官添注左府佥书左都督阵亡刘綎继妻罗氏为夫请恤言綎束发从戎克绳先志如初年征九丝蛮擒其酋长阿大捕建昌贼获其首恶蔡咱缅贼肆而歼厥渠魁岳凤罗雄乱而计缚叛酋陈星随调征倭堵剿著功复镇临洮直抵掜工莽剌釜山猖獗帅师海上播酋思逞领督川兵克关平播功皆第一南蛮煽焰深入不毛擒剿夷彳□果茂绩昭著顷家飡无几又调援辽奉经略杨镐檄直趋宽奠统领精兵四路并入惟綎直抵贼巢率义男刘招孙等奋勇毕力以药箭杀酋子火狐狸用火炮杀贼无算兵寡力单援救不至殒身沙漠骸骨无存功多祸烈而不得与张承胤同蒙恤赠游魂久栖于塞外忠肝饮恨于重泉当亦  圣明之所怜悯也事下所司
　　○钦赏九边军士银每名二两蓟辽昌易四镇赏银八十六万六千二百四十四两宣大山西三镇赏银四十二万八千四十四两延绥宁夏二镇赏银一十五万五千六百八十四两固原甘肃二镇赏银二十七万二千七百四十六两
　　○授翰林院五经博士孔胤植等官
　　○辽东经略袁应泰辞免新命不允
　　○戊午以上  孝端皇后  孝靖皇后尊谥赐辅臣银币
　　○御史贾继春纠首辅方从哲燮理无能崇阶叠进以鼎湖之泣为奇货之居两旬之内忽而少保忽而少师荫子尚宝试令清夜自思何功何德当此优礼念三司之失职固宜引咎以辞荣痛  二帝之上宾岂可乘机而受宠况考选之诸臣八年禁锢而自身之荣遇一月屡迁其新添二辅特陪元辅而加恩焉恐亦非二臣意也  上曰元辅从哲赞襄大典殚竭弘猷晋秩示酬原不为过加恩已有成命从哲再辞不允
　　○大学士沈＜氵隺＞初辞新命不允
　　○总督仓场尚书王纪疏辞不允
　　○遣行人杨文岳吕奇策袁弘勋林咨益王维周行取大学士叶向高何宗彦朱国祚史继偕沈＜氵隺＞来京
　　○己未祔  神宗皇帝  孝端皇后神主于  太庙
　　○以恭上  皇考大行皇帝册宝祭告  南郊遣侯陈良弼  北郊侯吴汝胤  太庙侯李诚铭  社稷伯陈伟各行礼
　　○尊谥  大行皇帝诏曰朕惟在昔圣帝明王德盛化神臣民颂戴继统之君铺扬休烈昭荐徽称光于四方垂诸万世于显亲崇孝典至重矣恭惟  皇考大行皇帝聪明天纵仁孝性成震潜励就将之功离照章继述之羙任贤若渴下令如流发帑金以给军兴撤税珰而拯民瘼休声四洽湛泽旁周虽照临甫阅旬时而俄顷同流天地治平之效日异月新夫何谅阴未几  上宾不待率土均丧  考之痛冲人切绍庭之思维继序之不忌讵追崇之敢后谨命文武群臣博询舆论参协彝章佥言既同上仪肇举乃于今年十月十六日祗告  天地  宗庙  社稷奉册宝恭上  大行皇帝尊谥曰  崇天契道英睿恭纯宪文景武渊仁懿孝贞皇帝庙号光宗于戏  帝德难名即揄扬之未罄  皇建有极惟昭示以永存布告万方咸使知悉　○礼部请选  大婚上言恭奉  皇考遣诏冠婚早行之命属在疚未遽议行乃复据礼以请特允所奏可查照  祖宗旧典榜谕选择其一应事宜先期料理择吉举行
　　○南京浙江道御史傅宗皋乞究误药根因明正国法且谓几微窾窍之中别有心腹爪牙表里蟠结之奸造成一定不移之局因参太监崔文昇而归罪司礼太监卢受得旨  皇考素有弱疾嗣因  皇祖宾天哀痛劳瘁过伤以致医药无效其卢受通夷事属无有已蒙  皇祖深察宽容不必追论崔文昇已有旨
　　○淮安府地震雷火击毁城楼大雨如注平地尽成巨浸巡按御史孙之益以闻言淮安咽喉重地有此灾警变不虚生且黎民重罹昏垫之苦千里尽同鱼鳖之区兼之重征叠派按册诛求血肉飞于棰楚枷锁充斥街衢疫厉盛行十人九病应比之穷氓悉鬼形而鴶面守催之胥役亦下泪而伤心语甚痛切章下所司
　　○大学士方从哲再辞加恩不允
　　○南京兵部尚书卫一凤疏辞新命不允
　　○以詹事府少詹事钱象坤左春方左庶子孙承宗右春坊右谕德周炳谟魏广微右中允李光元右赞善李标为日讲官内阁中书冯键唐允恭为正字官
　　○大学士方从哲等以日讲期近进讲读仪注四书起大学尚书起尧典每日讲读先读大学次读尚书讲官各将本日所读书进讲讲读毕上进暖阁少憩司礼监将各衙门紧要本章进上  御览臣等退在西厢房候  皇上有所咨问即召臣等至御前将本中事情明白敷奏庶  皇上睿资日开国家政务久之自然练熟览本后臣等率领侍书官恭侍  皇上进字笔若皇上欲再进暖阁少憩臣等仍至西厢房候若  皇不进暖阁臣等即率讲官再进午讲通鉴节要讲官务将前代得失兴亡事实直解明白其  皇上宝训一书乃  累朝祖宗家法合与通鉴分日进讲今昔互证以资法戒每日讲读毕或  圣心于书有疑乞即下问臣等再用俗说讲解每日该读书先一日讲官写起止并讲章进  览每月三六九日视朝之日暂免讲书仍望  皇上于宫中有暇将讲读经书从容温习或看字体法帖随意写字一幅不拘多寡庶工夫不间每日定以日出时请皇上蚤膳毕出御讲读午膳毕还官  先朝事例如遇大寒大暑暂辍讲读容臣等临期具奏本日若遇风雨传旨暂免得旨允行
　　○升狭西按察司副使马呈秀为福建布政使司右参政分巡漳南
　　○升湖广按察司副使黄景星为江西布政使司右参政
　　○升户部贵州司郎中宋继登为山西布政使司右参议兼佥事海运兵备驻淮安
　　○庚申原任左都督阵亡刘綎长男刘佶愿同弟刘佐刘大德刘之鼎捐祖父世业自备鞍马行粮兄弟叔侄招集家丁旧将并调川贵总兵冲锋破阵上雪国耻下报父仇章下所司
　　○巡按山东御史陈王庭请恤阵亡将士谓三路之败武将杜松刘綎王宣赵梦麟麻岩辈相继死于阵而道臣潘宗颜通判董尔砺及朝鲜将士多殉焉闻诸臣被祸之惨有百矢猬集而死者有身首数断异处而死者有知其名将恨杀其最骁之爱子与最大之头目而破腹刳肠粉身锉骨而死者皆当速降明旨亟令优恤或招其无定之游魂而予之祭或妆其所遗之衣冠而予之葬或加其爵而予之赠或录其裔而予之荫或易其名而议之谥或标其额而赐之祠庶以奖忠魂作士气而振边疆章下所司
　　○大学士刘一燝韩爌再辞加恩不允
　　○调湖广按察司副使史高先为贵州按察司副使提督学政
　　○辛酉  诚孝昭皇后忌辰遣彭城伯张嘉猷祭  献陵
　　○上始御文华殿讲读
　　○命造专理新饷银库关防
　　○三边总督李起元辞免新命不允
　　○升福建邵武府知府鲁史为广西按察司副使提督学政
　　○壬戌  上谕吏部兹今岁  皇祖考妣  皇考升遐丧礼相继自古未有昨  山陵襄事  神主升祔  太庙大典告成前  先帝嗣登大宝继朕登极典礼綦重尚书孙如游以一人独任艰烦殚竭忠猷悉心筹画勋庸茂著劳绩可嘉今特兹简任著以原官兼东阁大学士入阁与元辅方从哲等一同办事以昭朕优眷劳臣至意其该司官员著吏部从优纪叙故谕
　　○上谕先年抄没过冯保张诚姚澜等凡内外房屋庄田俱著厂卫五城查数明白会同工部估计变价以充辽饷不许遗漏所有见徵收过租银著该衙门照例年终类进
　　○通政司添注右参议吕邦燿陈治安吃紧二事言深宫之中所习者不过近侍乞  皇上以近侍所奏之语一一记之于  圣心召见大臣之时一一咨之于广众以剖其是非酌其行止则聪明日开而壅蔽不生此其责在辅臣使  皇上无孤立之虞者一也章奏繁多  皇上岂能一一而披左右岂能条条而解讲臣明白开譬择其或关君德或系民情或可默挽宵小之阴谋或可明助乾纲之独断则出口入耳既可广益于大廷虚往实归亦可警心于燕处此其责在讲官使  皇上无孤立之虞者二也吏科给事中周朝瑞亦言日讲将举日益宜求讲自讲终日讲而漠不关心此难在上也听者自听终日听而学不关心此难在下也敬效君臣交警之规以为上下交泰之助旨皆报闻
　　○山东道御史郑宗周言京营之兵国初四十万嘉靖初犹二十余万今何以止十二万而十二万之中又非皆投石超距可备战守之用即京营而边镇可知也辽兵原额九万五千今止八万二千兵何以日减辽饷自隆庆元年以后原额二十万三千九百有奇今加至五十二万五千六百有奇饷又何以日增即一镇而九边可知也至于年例日加漫无底止如嘉靖十年以前兵饷共六百八十万有奇至万历四十年后顿增至四千余万日引月长滥觞何极考之  祖训无加派之苦而财自裕无召募之扰而兵自强则惟亟复屯盐之策严行鼓铸之法庶几今日救时之术且语侵户部尚书李汝华得旨所奏有禆兵食该部议覆
　　○礼部侍郎李腾芳上疏求去不许
　　○辽东总兵贺世贤塘报败奴酋于抚安堡斩首一百一十六级
　　○癸亥刑科给事中董承业言祭告  太庙捧  主祧祔此何等大礼而以侯吴汝胤驸马冉兴让代冬至期迫礼部恭请  圣驾  南郊而又以侯陈良弼代即恭慰之礼业奉俞旨百官于是日屏息以俟不胜就日望云之仰乃焂而鸿胪传旨令百官于午门外候  册谥行礼一时班行相顾错愕以为初政倦勤之萌不可不慎之于始得旨祧祔及  郊祀俱查  皇祖旧制已有旨遣代
　　○贵州巡抚李橒奏饥仲啸聚水西诏使中书于纬行装中途被劫奉旨诏使被劫法纪凌夷防御安在贼党尽数擒获正法土司抗违庇护参来重处
　　○以写篆  光宗册宝赐辅臣刘一燝韩爌银币又以  山陵祗役加赐一燝
　　○巡按江西御史张铨奏南城县民吴焕八世同居请乞旌表章下所司
　　○甲子  上御文华殿讲读
　　○户部尚书李汝华因言乞罢  上慰留之
　　○蠲云南贡金二千两巡抚沈敬炌言辽饷督催甚急贡金措处维艰  上曰  先帝即位之初轸念几省凋废著罢税务以苏民困今既称地方加派辽饷措处烦难朕心悯恻特允所请准将每年贡金蠲免二千两仍进三千两以备成造各大典礼钱粮急需以昭朝廷恤念小民德意
　　○巡视光禄御史王远宜言每岁本寺额入该二十四万两而外解额多拖欠今岁用已及二十六万三千有奇出浮于入目前已苦不支从此将何所继顷  皇上传免养心等殿汤饭银六千余两仰窥节俭大德而果行面行油行等类动索千金果行则称进献  先帝  圣母几筵尤为繁费乾没破冒无从查核储蓄有限入不偿出非严敕撙节不足以裕经久之规也得旨撙节经费已知查核仍候旨行
</div>
    <div class="pagination">
<a href="明实录熹宗实录_page2.html">上一页</a><a href="明实录熹宗实录.html">1</a><a href="明实录熹宗实录_page2.html">2</a><span class="current-page">3</span><a href="明实录熹宗实录_page4.html">4</a><a href="明实录熹宗实录_page5.html">5</a><a href="明实录熹宗实录_page6.html">6</a><a href="明实录熹宗实录_page7.html">7</a><a href="明实录熹宗实录_page8.html">8</a><span>...</span><a href="明实录熹宗实录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
