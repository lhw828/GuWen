<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1539 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1539 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十二月。癸酉。谕军机大臣等、据和珅奏、天津商人王凤起、于乾隆四十三年。领买户部三库绸布绒麻等项。原估价银十八万九千二百余两。业经户部限满。除交过银五万两。尚未完缴银十三万九千二百余两。据王凤起之子王世荣、呈请将自置直隶、河南、两省所属引地盐窝六处。抵交未完官项变价银两等语。该商应交银两。逾限不交。本应将伊产业抵缴治罪。但念其领货后、猝被水灾。报明有案。且现在王世荣接办范清济铜务尚知奋勉。著加恩免其抵缴。所有未完银两。分作八年。令徵瑞督饬该商。按年带交银一万七千四百余两。陆续搭解广储司归款。倘仍前迟延拖欠。不但将其引地盐窝入官。并将王世荣加倍治罪。将此传谕徵瑞知之。　　

○闽浙总督富勒浑奏、武职缉私。向有盐规。经奉旨删除之后。商人不敢私给。各员弁亦咸知奉法。不敢影射重支。得旨、实力查察。勿久而懈。　　

○浙江巡抚福崧遵旨覆奏、盐规议裁之后。浙省缉私武弁。恪遵功令。不敢影射需索。商人亦无私给等弊。得旨、为之以实。要之以久可也。　　

○豁除江苏华亭、武进、阳湖、三县。乾隆四十六年坍没占废地八顷二十亩有奇、额赋。　　

○予故阿巴噶扎萨克多罗郡王鼐布坦常忠、致祭如例。　　

○以故三等子奇拉克子兴安、额森特子哈金泰、一等男孙惟忠子庆麟、各袭爵。　　

○甲戌。谕曰、成策著补授盛京工部侍郎。仍兼管盛京副都统。成策所遗锦州副都统员缺。著萨克慎调补。萨克慎所遗镶白旗汉军副都统员缺。著玉鼎柱调补。玉鼎柱所遗正蓝旗汉军副都统员缺。著德福补授。　　

○又谕、前据贝子永硕等奏、泰陵、泰东陵、明楼方城等处工程。多有裂缝渗漏。因派福隆安、金简、先后前往查勘。均称恭查两陵明楼方城。墙身瓮券。及月台海墁等处。实有臌闪裂缝、并渗漏痕迹等语。陵寝工程。事关重大。是以建造时所有应需一切工料。俱令承办大臣官员等。实心督率。尽数动用。并不限以成例。工程告竣后。由承办大臣等自行报销。亦并不另交查核。诚以陵寝重地。非寻常工程可比。是以不惜钜费。惟期巩固万年。其承办大臣官员等、具有天良。自应敬谨将事。实力妥办。岂容丝毫疎略。今泰陵、泰东陵、明楼方城。均有裂缝渗漏。自系从前承办大臣监督等、草率克减。玩视钜工所致。从来罪人不孥。原不肯过为苛刻。但陵寝工程。永奠久远。其办理之能否妥协。必待日久始见若因承办之员。业经物故。遂从宽宥。不复罪其子孙。将何以示惩儆。所有从前承办泰陵、泰东陵、之大臣监督等、现在子孙。著军机大臣查奏。候旨办理。　　

○谕曰、据孙士毅奏、审明广西已革举人岑照、科场舞弊各实情。分别定拟一摺。已批交三法司核拟速奏矣。至其摺内自请交部严加议处之处。孙士毅系乡试监临。虽有失察之咎。但岑照业经中式。并无人举发。若以他人处此。即有所闻见。亦必回护。不肯据实奏请查究。今孙士毅于填榜时。因询之学政查莹、知岑照平日文理。与闱艺不符。即行彻底查办。究出串通贿嘱各情弊。并不因自有处分。稍存规避之见。是孙士毅不特失察之咎可宽。其办理认真。转属可嘉。孙士毅著交部议叙。学政查莹、随同举发。亦著加恩免其议处。　　

○谕军机大臣等孙士毅奏、审明岑照等科场舞弊。分别定拟。并请将土知州岑宜栋、交部严加议处一摺。已批交三法司核拟速奏矣。此案岑宜栋、于伊子岑照嘱托代倩传递私许银两之处。虽不知情。部议亦应革职但岑。宜栋、系该处土司。伊子因科场舞弊寘之典刑。其革职后、是否尚知畏惧。更加谨饬守法、留于彼处不致滋事之处。自宜留心体察。著传谕孙士毅、即饬所属。务须不动声色。密加察访。据实具奏。其土知州世袭。自当于岑宜栋族人、及兄弟中。选择诚妥者承袭。并著孙士毅酌议具奏。将此由四百里谕令知之。　　

○又谕曰、据富勒浑覆奏、武职巡缉私盐。并无向商人索取盐规银两情弊。除浙省既经抚臣设法查禁。至闽省从无盐规银两。巡缉弁兵等、停给薪水之后。自不能向商人影射重支。仍复出示严禁。随时查办等语。弁兵巡缉私盐。恐藉盘费薪水为辞。索取陋规。致滋弊窦自应实力查察。不可稍存懈怠。浙省距京较远。业据该督奏到。何以距京较近之直隶、山东、山西、江南、各省。转未据该督抚盐政等具奏。著传谕该督抚盐政等、于该省盐规议裁之后。是否不复私给。有无需索重支及如何设法查禁之处。迅速会同据实覆奏。毋得视为具文。　　

○乙亥。谕军机大臣等、据姚成烈奏、据荆门州知州萧凤诏禀称、该州民人万世印、散帖敛众抗粮。该州带役赴该处、将该犯拏获。带往州城审究。行至中途。忽有多人奔赴抢犯。该州出轿迎击。竟被殴戳致伤。并伤州役。经该州知会营员。会同搜捕。将万世印、及万青山、杜应元等拏获。该抚现在带同臬司前往督拏余犯等语。万世印诱众滋事。固为此案首恶。该犯虽已拏获。其纠夥抢劫之各犯。竟敢鸣锣持械。殴伤官役。目无法纪尤为可恶。不可不彻底究办。以申国法而靖人心。该抚现已带同臬司前往督拏。著传谕该抚、一面督饬文武员弁设法购线。按名缉拏。并究明起意夺犯及持械殴官者。系属何人。从重定拟具奏。毋使一名漏网。并查明该知州所办。是否得宜。一并具奏。将此由五百里传谕知之。　　

○以服阕贵州安笼镇总兵马诏蛟、为古州镇总兵。　　

○以故奉国将军亮炷子恒璧、照例袭封奉恩将军。　　

○丙子。谕曰、蕴端多尔济、系郡王在库抡办理事务。所有具奏事件。理应列名在勒保之前。从前遣往之时。以蕴端多尔济尚在年幼。未经历练。是以曾降旨所有具奏事件。著勒保在前列名。今蕴端多尔济、在库抡学习办事。将及一载。且系御前行走郡王。嗣后具奏。著在勒保之前列名。　　

○又谕、据礼部堂官奏、朝鲜国王使臣呈称、本年遣陪臣恭赴盛京。蒙赐诗章。并赏赉物件。该国王心切献芹之悃。谨致备物之仪。请照详转奏等语。今岁秋间。朝鲜国王因朕临幸盛京。特遣陪臣迎銮祝寿。诚敬可嘉。是以加恩赏赉并赐扁额诗章。及古稀说。今该国王接奉后。具表谢恩。兼输诚进献方物。尤见恪恭。所有此次呈进物件。非寻常随表备贡者可比。俱著收受。仍加恩赏赉。以昭优眷。嗣后如有谢恩表章。该国王务体朕意。仍遵前旨。不必备进方物。礼部堂官、传谕该国王知之。　　

○又谕曰、署武备院卿西宁、年力就衰。念其效力多年。加恩赐内务府总管品级休致。永和、现以内务府大臣办理热河总管事务。不必仍兼卿职。所有武备院卿员缺。著伊龄阿补授。仍留两淮盐政之任。伊龄阿未到京以前。著舒文署理。　　

○谕军机大臣等、刑部议覆孙士毅审拟岑照等科场舞弊。分别正法绞候。并将岑宜栋等咨部严加议处一摺。已依议行矣。此案岑照、于科场大典。交通贿嘱。传递舞弊。法无可贷。自应寘之重典。至伊父岑宜栋、于岑照嘱托代倩私许银两之处。既经讯明并不知情。自属与伊无涉。若因伊子岑照之故。而罪及其父。将土知州另行更换。转恐伊管辖之人。心怀疑惧。将来部议进呈时。自当另降恩旨。仍留原任。著传谕孙士毅、差妥人明谕。不加伊罪。即将岑宜栋檄调赴省。亲自宣谕。以子罪不连及其父。令其较前倍加谨饬。照前供职。将此由五百里传谕知之。　　

○赈恤陕西榆林、怀远、葭州、神木、府谷、绥德、米脂、吴堡等、八州县。被灾贫民。并予蠲缓。　　

○丁丑。谕军机大臣曰、刘峨奏、通鉴纲目续编内发明广义一条悖谬之处。照所发改本。一并更正一摺。内称有续通鉴纲目一部。无御批字样。系民间售卖之本。应一体送局抽改等语。通鉴纲目续编。外间有翻刻之本。前亦据农起奏到。曾降谕旨。令江浙各督抚。实力搜查抽改。今据刘峨奏、直隶亦有翻刻售卖之本。是此种翻刻书籍板片。各省均有流传。自当一体抽改铲削。著传谕各督抚。饬属留心访查。将翻刻之板片书本。务必全行查出。一律改正。其挖出正本翻本书内违悖字样。毋论一二页、及二三行、或数字。均著收存、汇齐送京销毁。不致外间稍有留传。使无知妄诞之徒。又行钞播。方为妥善。将此遇便传谕各督抚知之。又谕前因各省武职。既已酌给养廉。不应再得盐规银两。谕令各督抚设法查禁现据该督抚等陆续奏覆。均称并无藉词需索等弊。惟刘峨奏、直隶天津镇标。向有巡盐盘费银两。因兵丁每日所得饷银无几。而天津一带。又系私监出没之所。派委巡查盘费一项。似所必需。仍请留给。以恤兵艰等语。核其所奏。自属实在情形。至武职各员。改给养廉。亦以藉纾商力。该员等派委巡查。本属分内之事。自不得以盘费薪水为词。复向商人索取银两。致滋扰累。著再传谕有盐务之各省督抚。务须严加访察。实力查禁。毋使不肖员弁。影射重支。并晓谕众商。亦不得另行私给。如有仍前藉端需索者。一经查出。即行据实参奏。其兵丁等得饷无多。有此盐规。以为往来盐费。得以实力缉私。于商众亦属有益。但仍应一体查禁。毋任额外借端多索。将此遇奏事之便。各谕令知之。　　

○又谕、乌什叶尔羌等处。年班入觐之伯克等入京时。俱由该处大臣出具考语。缮摺具奏。伊犁入觐之伯克等。向俱不由该处大臣、出考具奏。嗣后伊犁年班之伯克等。亦照乌什、叶尔羌之例。令该处大臣、按其劳绩。出具切实考语入奏。将此传谕伊勒图知之。　　

○山东巡抚明兴遵旨覆奏、东省武弁。巡缉私盐。向有薪水银两。费用有资。实无藉巡查往来盘费为名。仍向商人需索盐规。并商人复行私给情弊。得旨、览。　　

○戊寅。上幸瀛台。　　

○杜尔伯特汗玛克苏尔扎布来使达巴哈齐等、二十一人。土尔扈特郡王舍楞来使达什琳沁等、四人。及年班杜尔伯特公乌哷斯、四等台吉固木扎布、二人。并伊犁、乌什、吐鲁番、叶尔羌、和阗、喀什噶尔、喀喇沙尔、阿克苏、库车等处回部伯克、塞普拉等、十六人。于西华门外瞻觐。俱命随至瀛台赐食。　　

○谕、扎噜特一等台吉朋素克、在乾清门效力多年。著施恩封为辅国公。　　

○又谕、昨据舒常奏、安南国赍进谢恩奏表。使臣黄仲政等、于十一月十八日。由水路经过长沙省城等语。因令军机大臣、查核历次该国使臣行走程途日期。约于明年阎三月内、方可到京。彼时距回銮之期尚远。该使臣等、未免守候需时。不若令其由湖北取道江西安徽。前赴江宁祇候。于闰三月初旬驻跸江宁时。令其在彼就近瞻仰。该处为省城都会之地。且行宫宏敞。赐宴亦属妥便。著传谕姚成烈、即遵照传知护送委员。并咨会沿途各督抚。于该使臣到境时。一体委员交替接护。并扣算程途。先期数日。令其抵江宁省城。不必太早。该使臣等、于江宁瞻觐后。仍愿赴京贸易。再加恩俯从其便。将此由五百里发往。并谕萨载知之。　　

○军机大臣等奏、广西土知州岑宜栋、失察伊子岑照科场舞弊。请旨革职。得旨、此案土田州知州岑宜栋、于伊子岑照科场舞弊。平日不能拘束管教。吏部议以革职。固属照例办理。但念其于伊子嘱托代倩传递之处。究不知情。且承袭土官已久。并无过犯。未忍遽行褫革。岑宜栋、著加恩仍留本任。嗣后务宜谨饬。守法奉公。以副格外施恩至意。　　

○巳卯。上幸宁寿宫。御养性殿。赐王、公、大臣、蒙古王、公、额驸、台吉等宴。　　

○壬午。孝庄文皇后忌辰。遣官祭昭西陵。　　

○谕军机大臣曰、舒常奏荆门州刁民万世印等、抗粮聚众。夺犯殴官。当经该知州萧凤诏、将万世印等二十一名拏获到案。尚有逃逸之万洪昌等未获。现在亲赴荆门。督率查拏等语。万世印等抗粮不交。辄敢唱戏歛钱。约会构讼。迨经该知州访拏。其夥党复在途鸣锣劫犯。殴伤官役。实属目无法纪。此案前据姚成烈奏到。业经降旨。令其迅速严拏。彻底究办。并将该知州所办是否得宜。一并查奏。今舒常复自行前往督拏。自属妥善。所有未获在逃各犯。务须严饬文武员弁。设法购线。实力搜捕。克期就获。毋使一名漏网。其已获各犯。即著舒常等严切审究。讯明情节。将情罪重大之犯。一面奏闻。一面即行正法。毋使稍稽显戮。至该知州萧凤诏、办理此案。尚属奋勉。应送部引见。若有别情激变之处。并著舒常一并查明据实奏闻。将此由五百里传谕知之。　　

○刑部议覆、伊犁将军伊勒图奏称、伊犁遣犯。积有三千数百余名。类多顽梗不安本分之徒。最易滋事。将来日积日多。必致遣犯多于防兵。似非慎重边防之意。请将拟发新疆二十二条内。除情节尚非凶恶棍徒。易于约束者六条。仍照例发往。其积匪猾贼、窃盗拒捕等犯。酌量改发内地。应如所请。从之。　　

○癸未。谕军机大臣等、工部议驳甘肃省循化、保安、等营添建兵房一摺。所驳甚是。各省绿营官员。改给养廉。其名粮虚缺。添设兵丁。所有赏恤等项。俱著于正项支给。不惜钜万帑金。加惠戎行。巳为优渥。至新添兵丁。若再一律为之添建房屋。未免糜费过甚。部中自应议驳。即甘肃省如华林山等处。向无城堡。今新设兵丁。自不得不添建兵房。以资栖止。此外原设各营协。不过增添兵额。又何得概为添建兵房耶。著传谕李侍尧、即查明该处情形。如实系新增营汛。地界僻远。兵丁无栖息之所。不得不量为营建者。即行据实具奏。若系旧有营汛。不过添募兵丁。仍应照部驳办理。李侍尧系晓事之人。自能核实筹办也。工部摺、并著钞寄阅看。　　

○甲申。以岁暮祫祭。遣官祭太庙中殿、后殿。　　

○漕运总督毓奇。奏、大江以北。应行起运漕船。于本月十八日呈报兑竣。臣亲加盘验。米石乾洁。数目无亏。当经饬令开行。其大江以南各帮。陆续呈报受兑。所有镇江、丹阳、一带运河。应挑工段。臣叠催承办道府。上紧挑挖。期于重运无误。得旨、好。勉为之。　　

○乙酉。祫祭太庙。遣质郡王永瑢恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○上御重华宫。赐年班回部伯克塞普拉等食。并赏赉有差。　　

○谕军机大臣等、据刑部奏、审讯佟跃岱之胞侄佟常泰、据供佟跃岱上年解差进京。令佟常泰将家产变卖。共得银一万九千余两。还赵庞任董四姓。及询以所还银两。系何项帐目。赵庞任董四姓。系何名字。佟常泰、俱诿为不知等语。佟跃岱前在甘肃违例折捐。经朕加恩不加重罪。仅予革职留任。令将多收之项赔缴。自应依限完交。乃佟跃岱于解差进京时。私将伊名下分得地亩。令伊侄佟常泰变卖银一万九千余两。托称还债。并不交纳官项。必系藉词捏饰。将变价银两。豫为隐匿。迨回本任。反将伊弟佟兆宁分得之产。在甘具呈。希图代为抵缴。事竣得以安享厚赀。其居心刁诈。实属可恶。即佟常泰所供之赵庞任董四姓。亦必系佟跃岱串通到京。代为顶名隐匿之人。不可不彻底根究。前已传谕李侍尧、委员将佟跃岱解京。如未起解。即著该督、就近询明赵庞任董四姓名字住址。立即查拏。一并解京严讯。如已起解。计此时不过在陕西山西境内。并著该抚等沿途截留。讯明赵庞任董四姓名字下落。飞咨李侍尧、及各犯原籍督抚。迅速查拏。解京审办。将此由五百里各传谕知之。刑部摺、并著钞寄阅看。　　

○丙戌。上御保和殿。筵宴朝正外藩。左翼。乌珠穆沁和硕亲王玛哈索哈。巴林亲王品级多罗郡王巴图。固山贝子德勒克。多罗额驸丹津。一等台吉索特纳木多尔济。喀喇沁亲王品级多罗郡王喇特纳锡第。固山贝子丹巴多尔济。辅国公拉扎布。公品级一等塔布囊玛哈巴拉。和硕额驸永库尔忠。衮楚克扎木素。一等塔布囊固山额驸端珠布色布腾。多罗额驸垂巴勒瓦尔。满珠巴咱尔。一等台吉格勒克萨木噜布。科尔沁多罗郡王鄂勒哲特穆尔额尔克巴拜。多罗贝勒三音察衮。固山贝子班珠尔。镇国公萨木丕勒扎木素。辅国公色当噶玛勒。和硕额驸敏珠尔多尔济。敖汉多罗郡王齐默特噜瓦。固山贝子桑济扎勒。德威多尔济。多罗额驸伊拉瑚。固山额驸巴颜巴图尔。土默特多罗贝勒索诺木巴勒珠尔。喀尔喀固山贝子巴尔准多尔济。苏尼特辅国公罗布藏车凌。阿巴噶辅国公齐巴克扎布。扎噜特辅国公朋素克。克什克腾扎萨克一等台吉根敦达尔扎。奈曼一等台吉巴勒楚克。阿噜科尔沁一等台吉阿尔达什第。右翼。科尔沁和硕达尔汉亲王旺扎勒多尔济。二等台吉锡第。喀尔喀车臣汗车布登扎布。多罗达尔汉贝勒车布登纳木扎勒。衮布多尔济。固山贝子德沁喇木丕勒。辅国公德勒克多尔济。三丕勒敦多克。扎萨克一等台吉三都布多尔济。厄鲁特和硕亲王旺沁班巴尔。镇国公乌尔图纳逊。柰曼多罗郡王拉旺喇布坦。阿巴噶多罗郡王喇特纳什第。回部郡王品级贝勒哈第尔。辅国公额色尹。托克托。伊巴喇伊木。翁牛特固山贝子图们巴颜。鄂尔多斯固山贝子丹巴达尔济。杜尔伯特固山贝子博第。辅国公乌哷斯。绰罗斯固山贝子富尔纳。和硕特辅国公色布腾。扎萨克一等台吉特默齐。辉特扎萨克一等台吉萨木丕勒诺尔布。青海扎萨克一等台吉达什车木伯勒。衮楚克。敖汉二等台吉巴勒珠尔喇布坦。济克济扎布。及杜尔伯特汗之来使达巴哈齐等二十一人。土尔扈特郡王舍楞之来使达什琳沁等四人。并伊犁、乌什、吐鲁番、叶尔羌、和阗、喀什噶尔、喀喇沙尔、阿克苏、库车、各处回子伯克、塞普拉等十六人。及领侍卫内大臣等。召左翼、乌珠穆沁和硕亲王玛哈索哈。巴林亲王品级多罗郡王巴图。固山贝子德勒克。喀喇沁亲王品级多罗郡王喇特纳锡第。敖汉多罗郡王齐默特噜瓦。固山贝子桑济扎勒。科尔沁多罗贝勒三音察衮。土默特多罗贝勒索诺木巴勒珠尔。喀尔喀固山贝子巴尔准多尔济。右翼、科尔沁和硕达尔汉亲王旺扎勒多尔济。喀尔喀车臣汗车布登扎布。多罗达尔汉贝勒车布登纳木扎勒。固山贝子德沁喇木丕勒。柰曼多罗郡王拉旺喇布坦。阿巴噶多罗郡王喇特纳什第。翁牛特固山贝子图扪巴颜。鄂尔多斯固山贝子丹巴达尔济等、至御座前赐酒成礼。　　

○是月。河南巡抚何裕城奏、自十一月初四日开封等府得雪之后。土膏极润。体察民情。皆以明春节候较迟。于立春前再得瑞雪普沾。田功更有裨益。得旨、知道了。京师连得甘雪。看来河南竟未沾足。田功无碍否。　　

○福建建宁镇总兵王柄奏、蒙恩补授总兵。明岁恭遇圣驾南巡。福建与浙江毗连。请趋赴行在瞻仰天颜。得旨、如此则不能见汝父矣。竟赴新任。十月间到京可也。　　

○是年。追予甘肃出师阵亡之外委马瑞一员。武举李得一名。马步兵丁等五名。祭葬恤赏如例。俱入祀昭忠祠。　　

○旌表孝子、江苏等省陈大瑶等四名。顺孙、安徽邱遵圣一名。守节合例。八旗闲散宗室爱庆妻郭罗罗斯氏等、四口。满洲护军富克津妻佟佳氏等七十一口。蒙古护军吉郎阿妻瓜尔佳氏等十九口。汉军步甲姜锡福妻张氏等二十口。内务府马甲安宁妻金氏等六口。盛京等省驻防马甲德克精额妻刘氏等八十八口。直隶等省生员马珑妻黄氏等三百五十五口。夫亡殉节。江苏等省民吴兴行妻周氏等十一口。未婚守志。江苏等省民郑寅聘妻程氏等十七口。百岁寿民妇。安徽等省许宗益等九名口。各给银建坊如例。　　

○一产三男。直隶等省民刘奇等四家。　　

</div>
    <div class="pagination">
<a href="清实录乾隆朝实录_page1538.html">上一页</a><span>...</span><a href="清实录乾隆朝实录_page1534.html">1534</a><a href="清实录乾隆朝实录_page1535.html">1535</a><a href="清实录乾隆朝实录_page1536.html">1536</a><a href="清实录乾隆朝实录_page1537.html">1537</a><a href="清实录乾隆朝实录_page1538.html">1538</a><span class="current-page">1539</span><a href="清实录乾隆朝实录_page1540.html">1540</a><a href="清实录乾隆朝实录_page1541.html">1541</a><a href="清实录乾隆朝实录_page1542.html">1542</a><a href="清实录乾隆朝实录_page1543.html">1543</a><a href="清实录乾隆朝实录_page1544.html">1544</a><span>...</span><a href="清实录乾隆朝实录_page1540.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
