<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 312 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 312 页/共 523 页</h1>
    <div class="content">○赈安徽泗、盱眙、天长、五河、灵璧、五州县、凤阳、泗州二卫、被水被旱灾民。并蠲缓泗、盱眙、天长、潜山、宣城、南陵、繁昌、宿、凤阳、怀远、定远、灵璧、五河、和、怀宁、桐城、寿、凤台、当涂、太湖、东流、二十一州县、新旧额赋有差。　　

○庚戌。谕内阁、富疆阿奏、永陵东堡一带、本年六月被水、将牧放处所刷去草根、所有牛馆恭备之牛羊、无可牧放、请照盛京牛馆之例、常川关草餧养等语。该处牛馆。每年自五月二十日起。至八月二十日止向例在附近放牧。不关谷草。现既据称牧地被水。无草可资。著暂照盛京办理。每日每牛一只关草二束。每羊一只关草半束。以资餧养俟一二年闲、该地长有青草。仍即照旧牧放。停关三个月草束。　　

○又谕、太常寺奏、请增添学习赞读等官一摺。著照所请。准其添设学习赞礼郎三员。学习读祝官三员。此项学习人员。除系护军领催拜唐阿等挑补者、各照例给与原饷外。其由候补笔帖式挑补者。准给与护军钱粮。由监生生员官学生挑补者准给与马甲钱粮。遇有该旗护军马甲缺出。即行坐补。　　

○辛亥上诣奉先殿寿皇殿行礼。　　

○是月。密谕百龄知、近闻张保仔、东海坝、二人、现在省城。因汝宠待过优。行为骄纵。百姓曾遭其焚劫。积怨方深。今见寇讐得志莫可如何未免心含悲愤。此亦人情之常不可以王法惩治也。此二人系匪帮盗首。拥赀既厚旧党尚多。又自恃熟悉海洋情形。纵之日益不驯。绳之又虞激变。积久终不能相安恐又生枝节矣。莫若调往他省。勿露形迹消患于未萌。息事于未起。民情大定。而二人亦不致又犯刑章。岂非两得乎。再此二帮余匪除被掳胁从者、已回籍安业。其余党夥尚不下数千人。虽交州县官分投安插。此辈皆游手好闲之徒。所给赏需。随手辄尽。此外别无生计。无恒产焉有恒心哉。闻已有乘闲逃逸。或仍窜海洋者。若辗转勾连。必蹈故辙。岂非前功尽弃乎。何如择其年力少壮者。分拨各营伍当差。其老弱者。散给各衙门充役。文武员弁严加约束。有犯必惩。既得养赡以全其余生。且便稽查以防其滋事。其已经逃窜者搜缉务获。加倍治罪。切勿姑息。汝勉力毋忽特谕。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百三十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十五年。庚午。十一月。壬子朔。谕内阁、前据德泰奏、广西藩库贮款有未经报部之项。并擅行支借悬宕未归。当经降上□日交该抚钱楷、查明系何藩司任内之事。并将历任失察巡抚一并据实参奏。兹据钱机覆奏、广西藩库从前交代未经报部之项。除咨部存案及外摊军需有著各款外。惟安南军需余剩银二万六千余两。原系通省分年摊捐。列为外贮闲款。历任抚藩遂相沿酌动出借修理衙署祇于详明批准后。随款支给。按年扣还。均未咨部立案。将历任详请借给之各藩司、并失察之各巡抚、开单呈览。可见各省似此闲款尚有未经报部者。此项既系通省公捐。存贮司库。即因借给修理衙署公用。亦应将从前摊捐余剩缘由声明报部。乃竟擅行支借。实属不合。所有该省历任抚藩各员、著交部按照各任内动支银数多寡。分别议处察议。　　

○又谕、赛冲阿等奏、查办吉林长春两厅流民一摺。据称吉林厅、查出新来流民一千四百五十九户、长春厅、查出新来流民六千九百五十三户等语。流民出口。节经降上□日查禁。各该管官总未实力奉行。以致每查办一次。辄增出新来流民数千户之多。总以该流民等业已聚族相安骤难驱逐为词。仍予入册安插再届查办复然。是查办流民一节。竟成具文。试思此等流民。多至数千户。岂一时所能聚集。该地方官果能于入境之始、认真稽察。何难即时驱逐。且各该流民经过关隘处所。若守口员弁、果能严密稽查。何能挈族偷越。各该管官种种废弛。于此可见。除此次吉林长春两厅查出流民、姑照所请入册安置外。嗣后责成该将军等、督率厅员、实力查禁。毋许再增添流民一户。如再有续至流民。讯系从何关口经过者。即将该守口官参处。至长春厅民人、向系租种郭尔罗斯地亩。兼著理藩院、饬知该盟长扎萨克等、将现经开垦地亩、及租地民人、查明确数报院存案。嗣后无许招致一人。增垦一亩。如有阳奉阴违、续招民人增垦地亩者。即交该将军咨明理藩院参奏办理。　　

○癸丑。谕内阁、多福奏兵米迟误一摺。据称古北口秋季兵米、迟至十一月尚未给放、屡次咨催直隶总督未据咨覆等语。此项应关米石。兵丁养赡所资。向由承德府各州县采买运交贮仓。按季支放。历年办有成案。即采买或有应行酌办之处。该督等亦应先将现在所需米石解送。以裕兵食。此国家万年之常政。并非新设之营汛。乃该地方官任意迟延。致秋季兵米、至今尚未支放。总督温承惠、藩司方受畴、督催不力。实难辞咎。均著先行交部议处。并将承办迟延各员、查明参奏。所有此项应解米石、设法迅速催齐。不得再有迟逾。　　

○两广总督百龄奏、粤省舟师在闽洋捕盗出力。千总魏成德等、升用有差。　　

○甲寅。遣官祭先医之神。　　

○谕内阁、吏部奏议处钦天监堂官一摺。将绵恩等罚俸处分应否抵销之处请上□日。所办非是。向来各官自行检举、及寻常处分。是否准抵。自应照例双请。若系特上□日交议之件。祇宜将该员等应得处分奏上。候朕酌夺。嗣后毋庸再行双请。所有此次绵恩等罚俸之处著不准抵销。　　

○又谕、富疆阿等奏、请派侍郎巡查海口私薓一摺。已派崇禄去矣至另片所称酌度总会地方、请令派出之侍郎前往驻劄等语奉省海口共有二十余处。地面既属辽阔。各处俱可透漏私薓。奉派之该侍郎、挨次查阅。固不免顾此失彼之虞。若专在总会处所驻劄缉拏。则奸徒踪迹无常。更恐巧于趋避。即如旅顺牛庄等处。因与登莱海口相对。便于偷越。是以每年私薓。多从此透漏。傥奸商等知该侍郎株守此处。何难专避该一带地方。从各处四散绕越。是名为扼要。转无从侦缉奸踪。殊非严密踹捕之法。自不若随时相度紧要地面。往来移驻。令奸徒无可揣测。自然疑惧不前。仍分派协领各员。于各海口梭织巡查。一有拏获。即严行办理。并督饬稽查海口旗民地方各官、实力缉拏。令将稽查情形具文呈报。随时考核。其有拏获私薓等项。究明系从何处偷越。即将失察之该管官严参示惩。俾各处咸知认真缉查。庶足以儆奸商而杜透漏。至该侍郎移驻巡查之期。亦不必过于久远。约驻至两三月后。便可回任。饬令各该处官员毋稍疏懈可也。　　

○又谕、衡龄奏、民人郭玉友故杀胞伯、并扎伤胞叔身死一案。该犯连毙期亲尊长二命。凶恶已极。既经审讯明确。其罪名何须再议。该抚尚待奏闻后敕部核议办理。则各省安用恭设王命为耶。设因等候部覆。该犯身毙囹圄。岂不令其幸逃显戮。衡龄办理实属拘泥。著传上□日申饬。郭玉友著即凌迟处死。　　

○乙卯。上御懋勤殿。勾到上年及本年山东情实罪犯。停决官犯一人。斩犯七人。绞犯十九人。余八十五人予勾。　　

○谕军机大臣等、前因山盱三坝掣通过水。石工塌卸数千丈。河工处处著重特降上□日询问吴璥。兹据吴璥缕悉覆奏。其所论甚属切要。朕询问在廷诸臣。即不谙河工者。所言大略相同。此时自应以速堵义坝为最要之务。据前日徐端所奏。仁坝日内自已堵合。水势专注义坝。该处塘深水急。堵筑断不可再迟。徐端前奏、期于本月二十日内外堵闭断流。已有上□日令其赶早数日。务当上紧趱办尤须工坚料实。若再有渗漏。湖水外洩日多。河口倒灌益甚。明岁刷黄济运。将何所恃徐端不可不慎之又慎。勉力办理。至高堰石工塌至四千余丈。堤身狭窄。情形自为著重总须于明年大汛以前。一律补砌全竣。以资保障其堤工石料。被风浪掣卸。仍不过沉落湖滨左近。损失不至过多。著即一面著落该厅员等按段打捞。核计不足。应行购补者。今冬即上紧采备齐全。毋误春融兴工。克期蒇事。其海口挑工。吴璥以为黄水畅出。则洪湖河之病悉除。徐端并随时知会马慧裕、严饬工员实力挑挖宽深。毋得稍有偷减。将此谕令知之。　　

○丙辰。谕内阁、前日百龄奏请拣发水陆营员赴粤差委一事。兹据兵部奏、水师向无在部候补之员、拣选乏人、请上□日仍饬交该督在本省照例办理等语。外海水师。例无选缺。焉得有在部候补之员。京中自无凭拣选。惟据兵部摺内称向来陆路人员情愿改用水师者。有准其出洋试验报部改用之例。所有粤省需用水师各员。著即交百龄在于该省陆路人员、及本省武进士举人内询明有情愿补用水师者。遴选试验。如果能谙习水师。差委得力。即由该督核实奏明。准其留粤分别补用。补缺时照例送部引见。　　

○丁巳。旌表守正捐躯山西阳曲县民刘仲妻郭氏。　　

○戊午。上御懋勤殿勾到上年及本年山西情实罪犯。停决斩犯八人。绞犯六人。余九十六人予勾。　　

○谕内阁、兵部汇题议处本内。将看射布靶到迟之哈迪尔罚俸六个月、请以纪录抵销、免其罚俸等语。大员中交部议处者。自应由该部核议办理。亦当于数日内专摺具奏。不应迟延日久。归入汇题。此案哈迪尔所得议处。前经御前大臣奏请罚俸六个月。当即降上□日依议久经办结。该部何以数月之后复行核议。请以纪录抵销。殊属非是。所有此次哈迪尔罚俸六个月之处。不准抵销。该部堂官、著交部察议。承办司员、著交部议处。嗣后大员议处由各该衙门核议、业经降上□日依议者。该部即无庸查抵。　　

○又谕、董教增奏、据藩司朱勋详请、陕西朝邑县武举蔺廷荐、系乾隆庚午科中式、呈请重赴鹰扬宴、当即查照向例令同本科新中之武举一同入宴、并捐给花红表里等语。向来各直省文闱乡试。遇有本省应行重赴鹿鸣宴者。该督抚于先期具奏朕叠经降上□日施恩。锡予加衔。以昭渥典。文武两闱。事同一例。所有武举蔺廷荐、著加恩赏给千总衔。嗣后各直省乡试。遇有武举应行重赴鹰扬宴者。并著该督抚先期具奏请上□日。候朕施恩。著为例。　　

○谕军机大臣等、常明奏密查川省州县税契盈余一事、请明降谕上□日令其据实自首一摺。川省州县税契盈余。未能尽徵尽解。陋习相沿已非一日。本日询问勒保。据称州县等平日徵多报少。比比皆是甚至有去任之际。欲图多得税契、因而减收税银、百姓乘其收银轻减、纷纷投税、该州县藉以沾润、其实并无藩司契尾、总缘该州县除养廉之外别无得项、而养廉摊扣、又多不能全领、以致各项办公之费、多有未敷、不能不借此贴补、常明所奏俱系实情等语。税契一事。向以藩司契尾为凭。其无契尾者。即皆虚捏。今川省州县。据称十契中往往捏填一二。在愚民投税之时。不能尽知。而上司又势不能向各州县投税之时。纷纷查验。以致徵多报少事涉浮收。殊违定制。常明陈奏及此自应加以禁防。但如该督摺内所云请令该州县据实自首之处。办理尚属未协。民闲税契之数。每年多寡不同。此时即令该州县自首而州县亦不能将确数举出。将来如何核办此时办理之法。当一面严饬州县等据实报解。一面晓谕百姓、以所税之契。若无藩司契尾。系州县虚捏尔等一时贪图便宜。将来查出之后。即同漏税。必当议罚示儆至州县等若嗣后有仍蹈故辙、虚捏填报者。则随时加以参办。俾知遵守定制。其应如何核实查察、不致隐漏、以及分别惩办之处。即著该督妥议章程。奏闻办理。将此谕令知之。　　

○遣乾清门侍卫绵偲、往奠故敖汉贝子德威多尔济、茶酒。　　

○己未。缓徵两淮板浦、中正、临兴、富安、安丰、伍佑、梁垛、河垛、草堰、丁溪、东台、新兴、庙湾、刘庄、十四场、积歉贫灶新旧折价银。　　

○除安徽无为州、筑堤挖废田十顷五十亩有奇额赋。　　

○辛酉。户部议准、浙江巡抚蒋攸铦疏报仁和、富阳、萧山、西安、四县、开垦田二百十一顷九十亩有奇。照例升科。从之。　　

○缓徵甘肃狄道、河、平凉、华亭、崇信、抚彝、镇番、七州县、及肃州州同、庄浪毛目二县丞所属、水灾旱灾雹灾新旧额赋。　　

○壬戌。上御懋勤殿。勾到上年及本年直隶情实罪犯。停决斩犯五人。绞犯十六人。余一百八人予勾。　　

○谕内阁、秀林由吏部司员。仰蒙皇考高宗纯皇帝＜闲＞擢深恩。用至吉林将军。迄今在任有十五年之久。朕复加恩用为吏部尚书。承受两朝恩遇。至为优渥。乃因办理薓务。辄私派商帮银两。侵蚀至三万余两之多。以致吉林大小官员、人人效尤。且将该处卡伦。私行彻减。致将真薓透漏。刨夫等私用秧薓。搀杂充数。伊佯为不知。任听作伪。一切敝□大窦。皆系由伊作俑。又于该处发遣官犯。并不遵上□日派当苦差。转私自帮助盘费。馈送节礼。并为之盖造房屋。俾令安居。皆由平素侵蚀商帮银两。得以任意挥霍。徇私废公。此即骫法之大者。按律问拟斩候。入于本年朝审情实。伊又无军功无可原宥。本应予勾。但思从前办理魁伦一案因其在四川总督任内。纵贼匪窜过潼河戕害生灵。贻误军务。按律拟斩。彼时曾经格外加恩。未经在该处正法。迨解京后。究念其曾任总督。祇经赐令自尽。秀林废法营私。虽属罪无可逭。但其簠簋不饬。由于巧取商余。尚非朘削民膏。魁伦既经从宽。秀林亦稍可末减。朕法外施仁。于无可宽贳之中。姑原一线。著加恩免其肆市。派军机大臣托津、刑部侍郎朱理、前往传上□日赐令自尽。其同案问拟斩候之达禄、萨音保、钱保、三人、前在吉林舞敝□大获罪。皆因秀林首先倡始。今秀林既从宽办理。所有达禄等三人、亦著从宽改为绞监候。归入下年情实。　　

○谕军机大臣等、吉纶奏、筹办东省水利、请展徵曹工帮价银两一摺所奏殊属非是。直等于横征暴敛矣。试思江省每岁兴举大工。动辄几百万。朕尚不忍稍增赋税。岂因此而累及庶民耶。各省水道。关系民闲井舍田庐。如果有必应挑浚、及培筑堤岸之处自当筹款办理。即如直隶兴修水利系于盐务加价内拨给。俟收有成数。再行兴工。焉有因捍卫民生、转为累民之事。东省境内河道、并各属川浍沟渠。如果急需兴修。亦应仿照直隶办法、熟筹妥议。乃率请将曹工帮价展徵十年。其所称豫备兴办水利、及一切便民公事等语。试问便民公事。又系何所指实。不过欲豫备东巡。托词便民。实则藉端加赋。且朕此时并无东巡之举。前经降上□日明谕吉纶。该抚复何得意存揣测。为此巧取横征之计耶。所请不准行。并著传上□日申饬。其曹工帮价银两。除应行摊徵足数外。所有嘉庆六七两年被灾恩蠲银二万八千八百余两。既系蠲除之款。岂得复行补徵。又前次张秋大工、及善后各工、未归款银十万九千八百余两。早经该部议令于东平州等五处徵还。亦著遵照办理。无得再行摊派。致干咎戾。　　

○以鸿胪寺卿初彭龄、为顺天府府尹。　　

○户部议准、江苏巡抚章煦疏报、奉贤、丹徒、丹阳镇洋、四县、开垦滩地二十二顷八十亩有奇照例升科从之。　　

○癸亥。上御懋勤殿勾到上年及本年朝审情实罪犯。停决官犯十人。斩犯五人。绞犯十人。余三十四人予勾。　　

○谕内阁、据灵泰等奏、奉天装运拨解直隶米石遭风沈失一摺。此项海船运载米石陡遇飓风。船只损坏。所有漂没米石。著加恩免其赔补。其溺毙夫役。并著查明咨部照例赐恤。惟摺内称幅吉顺船只遭风后船底损漏。该船户将米扬入海内。约计五六百石所奏殊未明晰。海船遇风。救护不暇。因何转将米石抛扬致令船身轻簸。既抛去米石。此船曾否驾拢。得免沉溺。抑或船户人等、因米石本有短缺。借遭风为由。隐饰捏报。再著确查具奏。寻奏上。得上□日、此次沈失米石。系该船户恐船重沉没。自行抛扬。并非经水漂淌本应照数赔补。姑念究因海洋遭风、仓皇失措所致。著加恩免其赔补一半。　　

○甲子。圣祖仁皇帝忌辰。遣官祭景陵。上诣寿皇殿行礼。　　

○谕军机大臣等、松筠密奏一摺。朕详加披阅。内称吴璥议论河务、多有不实、徐端祇知做工、欠晓机宜、查伊二人任内经手工程。如堰盱改建甎石各工、老坝工改挑毛家嘴移建束清御黄二坝、回龙沟挑挖引河、清口拦做圈堰、种种办理失宜、峰山坝现又堵闭迟逾、此外如毛城铺率请修复、海口仍称高仰语皆摭饰、又所用属员、如叶观潮、张文浩、缪元淳等、皆委任不当、或应参不参、或应赔不赔、以致各处工员无所儆畏、现在即查有垫款应领银九十余万、恐有有虚捏报帐情敝□大、必须查办、以杜浮冒等语。近年河工费用帑银、多至数千万。迄无成功。其中自难保无敝□大混失当之事。松筠所奏各款。著即秉公参奏朕自当执法办理。至摺内称恳请将伊调补总河、以便查敝□大、并可遴选工员、讲求河务等语。河工敝□大坏已极。正当办理棘手之时。人人视为畏途。松筠现任总督。管理地方。不但不藉词推诿转肯锐意自任。毫不畏难。全是一片公忠。实心为国。览奏实为可嘉。但河工与地方。究有不同。经理机宜。实非易易。松筠虽能实心任事。而于河务素非所长。且应营中不肖者甚多。其诡诈伎俩。无所不至。设见松筠接手之后。诸事生疏。因而假公济私乘机怂恿。敝□大混多端。万一稍有贻误。则松筠徒然为其所累。仍于公事无益。此时徐端已明降谕上□日革职留于工次效用。其总河一缺既据松筠另片奏称、蒋攸铦可胜斯任。已降上□日将蒋攸铦补授。俟伊到任之后。松筠惟当与之实心讲求。相助为理。并将河工各敝□大端、会同查奏可也。将此谕令知之。　　

○以京营右翼总兵本智、为理藩院右侍郎。　　

○调镶黄旗汉军副都统文宁、为正黄旗满洲副都统。以乌什办事大臣纳尔松阿、为镶黄旗汉军副都统。　　

○以江南河道总督徐端不胜河督之任革职留工效力。以浙江巡抚蒋攸铦、为江南河道总督。调湖北巡抚同兴、为浙江巡抚。广西巡抚钱楷、为湖北巡抚。以理藩院右侍郎成林、为广西巡抚。　　

○调湖北布政使张映汉、为山西布政使。山西布政使素纳、为湖北布政使。　　

○乙丑。谕内阁、松筠奏、江西漕船量为改小、并造剥船随带一摺。江西漕船笨重。前经该抚酌拟、将每年新造船只丈尺。量为收小。并将原带剥船。改为三百石剥船一只。以资分装。兹既据松筠等悉心察核。利于挽运自应如此办理。统俟轮造之年。陆续更换。至湖广军船。较之江西少装米石。若另行改小诚恐经历江湖。未能稳重。著交该省督抚察看情形。是否仍旧。抑或仿照江西新定丈尺改造之处妥议具奏。再降谕上□日。　　

○又谕、成文因侵蚀吉地工程银两按律问拟斩候。已加恩免勾二次。此案罪魁。实由盛住贪黩不法首先侵蚀多金。成文系属为从分肥。伊年已八十有七。每年朝审勾到之期。押赴市曹情殊可悯定例耄不加刑。有八十以上犯罪减等之条。成文著加恩减为流罪。仍准其照例收赎。　　

○调贵州布政使陈预、为广西布政使。广西布政使齐布森、为贵州布政使。　　

○丙寅谕内阁、内务府广储司银两。向例祇给内工动用。先据英和面称、因积存楚锞较多。请留为内外各工支领之需。联衔奏准。原不过一时权宜办理。工部自遵照后。所办千两以上之工。均停支户部。由广储司支领。历年支用存银渐少。该大臣等、即应将外工银两。及早奏请仍由户部支领。何以因循至今。库存银仅止二万余两。伊等尚未计及。直待朕披阅内务府月摺。见库贮不敷应用。敕令与该部会议。始据随同奏请应仍循旧章。可见其平日漫不经心。近来内务府大臣办事疲懈。大率如此。不可不加以薄惩。此事原系英和先奏著罚俸六个月。常福、桂芳、穆克登额、和世泰、徵瑞、俱著罚俸三个月。不准抵销。　　

○又谕、本日温承惠覆奏兵米迟误一事。据称古北口驻防兵丁、及提标官兵、应放秋冬二季米石、先据该道府等禀称、总可勒限完交、不至迟误、迨截至九月底止、尚未完米五千一百二十石、请将承办玩延之承德府州县等交部严议、其热河道吉隆阿、坐视迟延、惟称一筹莫展、迄今并无一字详禀、请一并交部议处等语。此项应放米石。为满汉官兵养赡所资。向由承德府州县采买运交。历有年所系国家经久定制。并非新立章程。当日每石例价一两。办理从无迟误。迨后因例价不敷。每石增银四钱。经理倍当充裕。何以转致迟延。届期贻误。竟以一筹莫展。搪塞支吾。疲玩已极。此时温承惠仅请将该道府州县、分别严议议处。而于现需兵米。未能上紧筹办。岂竟令官兵等枵腹从事乎。温承惠著传上□日申饬。此项秋冬二季兵米。著该督务即设法购办。克期运交。限于十二月内全数完竣。傥再有迟逾。不但承办之员尚当从重惩办。即温承惠亦无可辞咎。至此项采买价值。自早经给发该府州县承领。此时购米迟延。例价究归何处。如该府州县业经发给铺户。而铺户抗不交米。则应将铺户治罪。该府州县不行严催。亦有应得处分。若领限之后。并未给发铺户竟有挪移侵蚀情事。以致临时购买不及则竟当革职拏问。非仅交吏议所能了事。著温承惠彻底清查、据实奏闻。毋少含混。现据温承惠另派道员督催运交。其解到古北口米石数目。并著随时具奏。此时先著照温承惠所请。将承德府知府喜步昌阿、平泉州知州麟昌、建昌县知县乌讷玺、丰宁县知县庆恩、并热河道吉隆阿、交部分别严议议处。　　

○戊辰。谕军机大臣等、松筠在河口督催漕船。俱悬立重赏。每帮勒限趱渡。或数百两、或一二千两、均立时赏给。因此人夫踊跃。本年重运得以无误现在回空亦如此办理。松筠自系为力趱漕运起见。但此项赏银出于何处。计其为数不少。非养廉所能敷用。松筠操守清廉。朕所深信。断不疑其取自官民。自系向人借贷。但借贷银两。将来必须完欠。松筠何得不豫为计及。即如阿克当阿近在两淮。若松筠系向伊借用。则伊又岂能解囊借与势不得不藉资商力。又与取之于民何异。此更不可。况赏之一事。非可滥施。赏之得当。则人皆感奋。过滥则视为泛常。弁兵夫役人等始而见利争趋。人人欣悦。久之视同常例。势将非赏不行。且赏亦不见恩。不赏即易见怨军船浅阻地方。本所时有。惟在认真催趱。随时相机其得赏而可以挽渡者。可见不赏亦未必停阁。全在人夫之是否出力。办理之能否得法耳。若专以赏项为事。则年复一年。何所底止。恐弁兵夫役人等邀求重赏。别生不肖之心甚或于军船可以畅行之时。亦复藉称浅阻赏重则照常挽渡。赏薄则观望不前作伪多端易生流敝□大。松筠不可不防。今岁河口阻滞伊权宜办理。亦已成事不说。嗣后务当别为相机经理。期臻经久可行。不得专以悬赏为事也。将此谕令知之。　　

</div>
    <div class="pagination">
<a href="清实录嘉庆朝实录_page311.html">上一页</a><span>...</span><a href="清实录嘉庆朝实录_page307.html">307</a><a href="清实录嘉庆朝实录_page308.html">308</a><a href="清实录嘉庆朝实录_page309.html">309</a><a href="清实录嘉庆朝实录_page310.html">310</a><a href="清实录嘉庆朝实录_page311.html">311</a><span class="current-page">312</span><a href="清实录嘉庆朝实录_page313.html">313</a><a href="清实录嘉庆朝实录_page314.html">314</a><a href="清实录嘉庆朝实录_page315.html">315</a><a href="清实录嘉庆朝实录_page316.html">316</a><a href="清实录嘉庆朝实录_page317.html">317</a><span>...</span><a href="清实录嘉庆朝实录_page313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
