<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 705 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 705 页/共 848 页</h1>
    <div class="content">
○又谕、本日据鄂顺安奏、中河厅九堡堤身蛰陷一摺。昨已有旨寄谕该抚等矣。此次失事。虽据称系在白日。居民得以迁避。而被淹田庐。当亦不少。损伤人口。究有若干。该抚现已饬司委员雇觅船筏。前往拯救。并令携带食□磨饼席片钱文。分赴各处散给。仍著饬令该委员等、务须认真妥为抚恤。应赈济者。即行赈济。应安插者。即行安插。无使一夫失所。至漫水下注。现由何处行走。著该抚即将所过州县。被灾广狭。及水由何处归宿之处。确切查明。迅即具奏。将此谕令知之。　　

○命新授山东按察使方涛、仍以盐运使候补。以内阁侍读学士陈庆偕、为山东按察使。　　

○以军需报销完竣。予直隶布政司理问姚森培等、升补有差。　　

○丁未。上诣绮春园问皇太后安。　　

○释回遣戍已革闽浙总督邓廷桢。　　

○命陕甘总督富呢扬阿、拨银二万二千九十八两。解赴阿克苏。二万九千三十九两。解赴乌什。备道光二十五年经费。　　

○戊申。谕内阁、裕诚等奏、历任查库科道。到任卸事日期。无从根查。请仍饬都察院查明。移知吏部办理等语。向来查库科道。奏派接查。与拣员署理。均系都察院专责。该衙门自必有档册可稽。何得遽称文案不齐。无从查考。著都察院将历任查库科道在任月日。再行确切查核。迅即移知吏部办理。毋许舛错遗漏。　　

○又谕、慧成、著即革职。暂留河东河道总督之任。鄂顺安、著加恩改为革职留任。中牟县知县高均、著革职。开归陈许道福敏、到任仅止半月。开封府知府邹鸣鹤、现办城工。均著改为革职留任。　　

○缓徵江苏武进、阳湖、无锡、金匮、靖江、丹阳、金坛、七县歉收村庄新旧额赋。　　

○己酉。谕内阁、前据壁昌等奏、护苏松太道颜以燠。出示含糊。请旨撤任。当降旨交该署督等严行查讯。兹据奏称、查讯该员。实止措词未能明晰。并无别项情弊。颜以燠。著即饬回徐州府本任。仍交部议处。　　

○又谕、前据祁＜?土贡＞奏、广东潮桥盐务。疲埠无商承办。拟请仿照淮纲票引兼行等语。当降旨交户部议奏。兹据该部奏称、票引兼行。原为变通鹾务起见。惟民贩纳饷。是否不致拖延。领票售盐。是否不致浸灌。其有商之埠。与无商之埠。所行地面。是否无虞侵越。且潮属接界闽疆。如引票错杂其间。是否可以稽查防范。务须通筹全局。冀诐埠获有起色。著祁＜?土贡＞督同运司悉心体察情形。逐一讲求。详晰妥议具奏。寻奏、细察情形。若行票盐。深恐商贩拖延。难于追缴。且浸灌侵越等弊。亦碍难稽查防范。不如仍守旧章。加意讲求缉私诸法。疏销疲引。下部议。从之。　　

○命库伦办事大臣钟祥、来京陛见。　　

○以湖南镇筸镇总兵官琦忠、为京口副都统。广东广州城守营副将博昌、为镇筸镇总兵官。　　

○庚戌。赏三等侍卫容照副都统衔。为库伦办事大臣。　　

○礼部议准、江苏巡抚孙善宝疏报、采访太仓、镇洋、两州县贞节妇女龚王氏等三百八十三口。署山东巡抚王笃疏报、沾化县吴苏氏等二百八十一口。日照县安秦氏等一百七十三口。滨州张史氏等二百二十六口。各请建总坊旌表。从之。　　

○辛亥。考懿仁皇后忌辰。遣官祭景陵。　　

○谕内阁、太常寺奏、核覆工程领款一摺。嗣后大祀中祀群祀。遇有应修工程及祭器等项。均著管理寺务之尚书侍郎及该衙门堂官敬谨看视。实系必不可缓者。再行咨报估修。以归核实两昭慎重。　　

○谕军机大臣等、本日据敬徵等奏、折回东河查勘漫口一摺。此次漫口。现在塌宽究有若干丈尺。所有盘做裹头。是否坚固。敬徵等到工后。即著确查据实具奏。至南河应办事宜。已有旨令潘锡恩体察情形。次第兴办。其五月所拨经费。并已饬令该河督将未经解到者。或饬令改拨。或行咨东省截留。已经解到者。妥贮听拨矣。现在漫水究由何处行走。被淹田庐。当亦不少。损伤人口。究有若干。昨已有旨令鄂顺安饬司委员妥为抚恤。仍著敬徵等留心察看。毋使一夫失所为要。将此谕令知之。　　

○以内阁学士侯桐、为浙江乡试正考官。翰林院编修杨能格、为副考官。詹事府少詹事张芾、为江西乡试正考官。翰林院编修匡源、为副考官。编修萧时馥、为湖北乡试正考官。沈元泰、为副考官。　　

○赏休致副都统阿精阿全俸。　　

○壬子。旌表守正被戕直隶槁城县民董明妾孙氏。　　

○癸丑。上诣绮春园问皇太后安。　　

○谕内阁、给事中成朗等奏、各省应交款项。随时知照御史衙门稽核等语。嗣后各省凡有应解内务府广储司六库银两等项。并著知照御史衙门查核。俟款项交竣后。将原领批回。送该衙门查验。与各该库送到收项报单。互相核对以专责成。　　

○又谕、宝兴奏、查办匪徒。请将出力人员保奏。并将功不抵过之署游击革职等语。四川盐源县地方匪徒滋事。经该处文武委员等筹捕得宜。为时仅止一月。捦戮殆尽。地方别无惊扰。办理尚属勤奋。著该督于定案时。择其尤为出力者。酌量保奏。候朕施恩。至署会盐营游击冕山营都司王明福、于该匪徒叠次抢劫。先既毫无觉察。又不认真缉拏。后虽有协获之犯。究属功不抵过。王明福、著即革职以示惩戒。　　

○准浙江杭州四帮、湖州八帮、缓交晒扬余米。并浙江金衢所帮、江苏江淮七帮、湖北三帮、遭风漂失米石分限买补。　　

○甲寅。谕内阁、前据御史田润奏、浙江归安县收漕酿案。由于前任知县徐起渭、接任知县赵汝和、种种办理不善。以致激变。当谕令刘韵珂确切访查。据实具奏。兹据奏称、前任该县徐起渭、于县境灾伤田亩。会同委员查勘。并无增减灾数。定价卖荒情事。现讯各案犯。亦俱代为剖辩。至赵汝和接任。在嵇祖堂等滋事以后。各粮户并不赴县完粮。无从约令完纳条银。其后该县探知案内余党聚众抗粮。节经裁减浮费。不顾赔累。遵议开徵。该粮户等复恃众挜交丑米。以致不克徵收。并非该县办理不善等语。除前任知县徐起渭、业据另摺奏参外。撤任知县赵汝和、查无不合。著免其置议。　　

○又谕、恩桂等奏、备弁私行保释到汛人犯。请旨解任。交部审讯。又据东城御史凤保等奏称、访闻北城地方。僧人获贼。呈报官厅。该厅旋即消弭。并闻西河汛弁兵有私拷贼犯。毙命弃尸之事。与四块玉地方身带刑伤之尸。似相吻合。难保非即系此案贼犯各等语。守备董坤。把总李庆。额设外委杜嘉瑞。著即解任。并兵丁赵文辉。陈彪。谢文桂。欧泳标。钟义臣。陶兆安。民人冯大即冯常儿。一并交刑部审明办理。僧人传宗。工人何七。均著听候传质。东城拣发副指挥吴毓麟。访闻此案。著俟刑部定案时。声明请旨。　　

○谕军机大臣等祁＜?土贡＞等奏、筹护炮台。拟行屯田一摺。据奏虎门等处炮台。现经修复。必须重兵防守。而兵额未便请添。查出虎门附近及大角沙角一带。多有淤出沙坦。可以围筑成田。令人承种。其余各台。或后靠石壁。或傍依山麓。均可酌行屯田之法。藉以保护炮台。惟上下两横档。并无后路。必须大小兵船往来援应等语。以本地之田。养本地之民。即以种田之民。为御侮之兵。固属守隘防虞。寓兵于农之计。现任粮道孔继尹。既经办有端绪。著即责成该道一手经理。务使事可经久。不致有名无实。此次捐办屯田绅士。准按所捐银数。照筑台铸炮一律奏请鼓励。另摺奏、团练乡兵。于粤省情形相宜。附省各乡有昇平社学公所。为团练总匪之地。东路复立东平社学公所。陆续举行。声势联络等语。著该督等体察情形。随时妥办。务期有济实用。永固边防。是为至要。将此谕令知之。　　

○又谕、本日据刘韵珂奏、请将在籍丁忧藩司接办军需报销等语。浙江在籍藩司郑祖琛。现丁本生母忧。例应持服一年。惟该司所办行营粮台。报销尚未完竣。自应于百日治丧后。仍令一手经理。其省城总局报销。并著该司于百日后。与在省各司道会同接办。所有各项应办册籍。著该督饬令局员先行赶紧查造。以便该司到局。即可按款查核详办。毋任稍有稽延。将此谕令知之。　　

○以翰林院侍读学士王广荫、为詹事府詹事。　　

○以拏获抗官要犯。予浙江知县赵汝和等加衔有差。　　

○以办理粮台。管带壮勇出力。予广东通判沈英等升补有差。　　

○乙卯。旌表守正捐躯河南虞城县民范雨林嫂余氏。　　

○丙辰。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○礼部议准、江苏巡抚孙善宝疏报、采访邳州贞节妇女许王氏等六百九十四口。睢宁县王李氏等六百一十口。安徽巡抚程楙采疏报、天长县王阮氏等四百四十九口。山西巡抚梁萼涵疏报、盂县李史氏等七十九口。各请建总坊旌表。从之。　　

○丁巳。谕军机大臣等、据慧成奏、中河厅九堡口门。现在筹款集料。盘筑裹头。并拟估拦黄坝及溜势情形一摺。中河口门。既已刷宽二百余丈。大溜圈注东岸南趋。应将西岸裹头赶紧盘做。至东岸形势。俟稍定后。亦应赶筑。以免再行塌宽。著敬徵等、于到工后督饬在工文武员弁。迅速集料。赶筑裹头。并饬将拦黄坝上紧估办。俾正河不致受淤。现在秋汛正长。水势靡定。该尚书等。务当详加履勘。严饬工员等加意修守。毋得再有疏虞。至溜势现由东南下注。其经过州县。及由何处归宿。并著确查具奏。将此谕令知之。　　

○修江苏铜山、萧、二县天然闸下河埝。从署总督壁昌请也。　　

○戊午。上御勤政殿听政。　　

○谕内阁、桂良等奏、请将境内窜入邻省匪徒延不禀报之知县。暂行撤任等语。云南元谋县知县罗庆元、于川省匪徒窜入境内。禀报迟延。实属疏懈。著即撤任交该督等确查。如有讳饰消弭情事。即行据实参办。　　

○又谕、桂良等奏、滇属堵拏川匪。歼捦多名。地方安静。并请将办理率谬之厅员解任查讯一摺。云南署永北同知黄德濂。于川匪窜入抢掠。未能立时勘报。获犯谭加禾等六名。并未亲讯录供。辄交四川营弁带回。办理实属率谬。黄德濂著即解任。交该督等确查有无防堵不力。及讳饰消弭情事。不准徇纵。据实参办。　　

○以内阁侍读学士庆锡、太仆寺卿龄鉴、为内阁学士。兼礼部侍郎衔。通政使司通政使斌良、大理寺卿博迪苏、为都察院左副都御史。　　

○己未。谕内阁、裕泰等奏、请将失察家丁得赃之知县革职一摺。前任湖北谷城县降调知县林凤仪、于该县门丁被控得赃。讯无知情徇纵等弊。惟事前毫无觉察。事后又不能交出质审。实属溺职。林凤仪著即革职。　　

○谕军机大臣等、裕泰等奏、请将督造船只道员留楚对调一摺。据奏鳌脊□□羕船。现仅造成二只。尚拟多造数只。分作中军暨左右两翼。请留浙江粮道顾椿一手经理。并将新选湖北粮道邱煌对调等语。此项船只。既经造成。其做法式□□羕。以后接任之员。不难仿照办理。此时尽可暂停兴造。即将造成之船。先行试演。如果驾驶得力。将来或必须添造。随时体察情形。再行办理。浙江粮道员缺紧要。顾椿著即饬令赴任。所请以邱煌对调之处。著不准行。其何礼贵仍留楚省。交地方官妥为管束。毋任滋生事端。俟将来续造船只。酌量差遣。将此谕令知之。　　

○又谕、潘锡恩奏、豫省南岸漫溢。全黄注湖。赶筹宣洩情形一摺。现在豫省中牟漫口。全黄下注。洪泽湖实形吃重。必应赶筹宣洩。以畅归墟之路。本年该处长河。业经挑浚完竣。前经该河督将顺清河等处启放。引清入黄。察看流行畅顺。惟此后全黄入湖。来源更旺。所议酌启各坝以期畅出。并将夫工导出湖水。设法引入中河。暂济盐柴转运。均著照所议办理。惟现当筹画经费之时。该河督务须核实撙节。断不可任听工员。滥估冒销。致滋糜费。所有已拨银两。著仍遵前旨。应改拨东河者。听候改拨。未到者。即转饬东河截留。以济要需。至黄河现已断流。萧工口门。此时存水尚深。自可暂缓堵合。惟回空即日南下。所称先将中河纤堤补还以通运道之处。著即迅速赶办。俾军船不至有误归次。是为至要。将此谕令知之。　　

○庚申。上诣绮春园问皇太后安。　　

○谕内阁、讷尔经额奏、遵查直隶地方。难以兴举屯政水田一摺。据称天津至山海关一带。户口殷繁。地无遗利。其无人开垦之处。乃沿海鹻滩。潮水咸涩。不足以资灌溉。屯田之法。势难举行。至全省水利之说。历经试垦水田。屡兴屡废。总由南北水土异宜。民多未便。而开源疏泊。建闸修塘。一切工费。皆需重帑。未敢以有用之项。轻议试行。惟地高虑旱。地洼虑潦。但在地方官于境内沟洫。及时疏通。以期有备。或开凿井泉。以车戽水。亦足裨益田功等语。所奏自系实在情形。均著照所议办理。至省南民间用水车汲井溉田。需费不多。最为利便。现据该督照式制造。发交各府州。著即谆饬各属。广为劝导。实力奉行。如有民间不知此法。即于颁发式□□羕后。劝令按井制车。试行灌溉。其始未免惜费惮劳。如行之有效。互相传造。于农功必有裨益。用副朕敦本重农之至意。　　

○又谕、都察院奏、江苏民人朱兆吉、以另获正犯。夥谋陷害等词呈控。此案先经两江总督。以卓泳魁实已病故。将朱云亭问拟绞监候咨结。兹据朱云亭之子朱兆吉、以卓泳魁又犯逼死苏文在之案。在铜山县监禁。如果属实。是前此卓泳魁之病故。显系该县捏报。办理重案。生死攸关。若不慎重详鞫。何以成信谳而免冤抑。著壁昌亲提人证卷宗。秉公严讯。务得确情。按律定拟具奏。毋稍徇纵。原告朱兆吉、该部照例解往备质。寻奏、卓泳魁依蠹役诈毙人命为从例拟杖流。下部议。从之。　　
</div>
    <div class="pagination">
<a href="清实录道光朝实录_page704.html">上一页</a><span>...</span><a href="清实录道光朝实录_page700.html">700</a><a href="清实录道光朝实录_page701.html">701</a><a href="清实录道光朝实录_page702.html">702</a><a href="清实录道光朝实录_page703.html">703</a><a href="清实录道光朝实录_page704.html">704</a><span class="current-page">705</span><a href="清实录道光朝实录_page706.html">706</a><a href="清实录道光朝实录_page707.html">707</a><a href="清实录道光朝实录_page708.html">708</a><a href="清实录道光朝实录_page709.html">709</a><a href="清实录道光朝实录_page710.html">710</a><span>...</span><a href="清实录道光朝实录_page706.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
