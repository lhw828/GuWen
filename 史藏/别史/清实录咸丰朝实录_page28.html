<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 28 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 28 页/共 502 页
  </h1>
  <div class="content">
   ○又谕、徐广缙奏、广西贼匪窜扰龙州情形、并参奏浔州文武防堵不严、及覆陈筹饷添兵等情各一摺。前因广西各属贼匪滋事。广东廉州韶州各属。亦正在剿办贼匪之时。恐徐广缙未能兼顾。特命林则徐。为钦差大臣。驰往督办。业据该大臣驰报、于十月初二日、由福建汀漳、广东肇庆一带、驰赴粤西。计在途已与徐广缙筹商一切矣。郑祖琛先后奏报、将窜扰修仁荔浦贼匪。歼除甚多。并获逆首陈亚溃、与其弟陈火交。业经明降旨、仍饬将太平庆远各匪扼要分剿。兹据该督具奏各情。所有龙州同知王淑元、与千总家属。如何下落。该厅仓库监狱。有无疏失。即著该大臣等查明具奏。其浔州府知府顾元凯。据郑祖琛奏称饬调团长黎建勋堵截摉捕。该逆首实由黎建勋首先捦获。署武宣县刘作肃与副将李殿元等、均在武宣桂平交界各山村。摉捕出力。该督参奏顾元凯、刘作肃、革职留任自系在首逆未获之先。是否该员等始终堵御不严。抑此次拏获首逆尚有微劳之处。著林则徐、徐广缙、复行确查据实奏闻。再降谕旨。现在向荣、已抵粤西。所调湖南。贵州各官兵。计将陆续到齐滇省官兵徵调较迟。如有未到各兵。迅即严催。俟到后分路扼要堵截。徐广缙专办东省贼匪。仍遵前旨、毋庸前赴梧州惟两省皆系统辖。剿贼事宜。著随时与林则徐咨商办理声息相通不致隔阂杜绝匪徒互窜踪迹。庶两省剿办更可得力。至广西举人李宜用等、呈控各案。单开姓名。并著督饬文武指明严拏究办。勿任漏网。将此由四百里各谕令知之。　　

○吏部奏、前任浙江盐运使蔡琼、因督催考成误扣分数被议。业经查明开复。呈恳奏请补给封荫得旨。蔡琼著准其补给封荫。此系朕格外加恩。尔部嗣后不得援以为例。　　

○予广东阵亡守备翟黼文祭葬世职、如游击例。　　

○辛巳。谕内阁、御史汪元方奏、浙江水灾多由棚民开山水道淤阻所致请饬查禁等语。浙江杭州湖州等府属近山各县。多有外来游民搭棚群聚山中。开种苞谷翻掘山土。以致每遇大雨沙砾尽随流下良田化为硗瘠。下游溪河受淤。水无去路近年雨水稍多。漫溢成灾实为地方之害。该御史所称、棚民于买山时不肯税契过户巧立名目。谓之召租。乡民贪受小利日后赔纳钱粮而该棚民等去留无定。往往潜行窃盗盗案之多。亦由于此著该抚吴文镕、饬属严查未开各山。永不准容留棚民私买私开。其现有棚民垦山各处。亦宜察看情形。设法清理。事关民田水利。务须认真查办。始终无懈。不得视为具文。朕思穷民谋食。原所不禁。惟以开山致碍水道。且恐日久藏奸。转难稽查。浙省如此。其江苏安徽江西湖广等省、傍山沿江各州县。难保无私垦山田。使下流填注淤塞、民田受害之处。著各该督抚通饬所属。一体实力稽查。各就本地情形。设法妥办。不得谓积重难返。将就目前。致酿后患。另片奏、每年取造棚民户册。如余杭一县。府房需索规费。为数甚多。并用空白印册。捏填姓名户口。似此虚应故事。且任听蠹胥禁索。成何事体。著吴文镕严确访查。提究惩办。以后务令该地方官亲自履勘。造册详报。不准假手书吏。以昭核实而杜流弊。　　

○又谕、户部奏、吉林所辖伯都讷等处、官荒地亩、申禁私垦等语。双城堡、珠尔山、凉水泉、夹信沟、四处闲荒地亩。前于道光二十七年。该部奏请封禁。奉旨责成该将军副都统及各协领等、认真查禁。并于年终查明有无私垦。奏报一次。乃自奏定章程以后。惟二十八年曾经奏报。二十九年并未具奏。足见奉行不力。视为具文。著吉林将军固庆等、钦遵前奉谕旨。实力查察。按年具奏。毋稍懈玩。至珠尔山荒地一万九千七百九十二晌。现准拨给官兵承种。以资津贴。其余存賸闲荒地亩。仍著该将军等按照户部奏。明定亩数。随时确查。毋令流民阑入。私行开垦。再滋流弊。　　

○旌表守正捐躯广东归善县民何辛秀妻郭氏。　　

○壬午。以册谥孝德皇后。前期遣官告祭奉先殿。　　

○谕内阁、广西自上年以来。盗犯充斥。抢掠城邑。分股肆行。朕早闻郑祖琛、闵正凤、废弛贻误。叠经严谕剿办。并将闵正凤先行革职。旋据给事中袁甲三奏称、郑祖琛欺饰弥缝各情。并都察院奏、该省各属绅民赴京控告。当降旨交徐广缙秉公查核。据实参奏。兹据覆奏、郑祖琛抵任以后。专事慈柔。工于粉饰。州县亦相率弥缝。遂至酿成巨患等语。该抚平日如果振刷精神。讲求缉捕。何至粤西一省。群盗如毛。数郡民生。受其蹂躏。现在贼首陈亚溃、虽已捦获正法。修仁、荔浦大股贼匪。歼灭将尽。而左右江各属。贼势尚复蔓延。且据徐广缙奏称、该抚年老多病。文武皆不知畏服。若仍令戴罪自效。亦难望其振作。郑祖琛著即革职。林则徐著以钦差大臣暂署广西巡抚。督同向荣等尽力剿捕。仍将徐广缙所奏郑祖琛欺饰各情、及闵正凤畏葸无能、前任左江镇总兵盛筠苟且贻误、并地方失事文武各员讳饰纵弛之处。一并逐细查明。分别据实具奏。毋得稍有不实不尽。　　

○谕军机大臣等、据徐广缙奏、查覆广西贼匪情形。并遵旨参奏巡抚郑祖琛各一摺。本日已明降谕旨。将郑祖琛革职。令林则徐以钦差大臣暂署广西巡抚事务矣。该大臣现计可以驰抵粤西所有窜扰修仁等处。盗首陈亚溃。业经捦获正法。其同夥之郑廷威一犯。尚在稽诛。难保不纠合余党。复图分窜。况该省各郡贼匪尚多著名头目。亦必不少。亟宜迅速剿捕。著林则徐专办广西剿匪事务。督饬在事文武。务将郑廷威。并各股首匪。设法购线捦获。庶夥匪易于解散。地方迅就荡平。据徐广缙奏、广西捕贼。团练之力居多。郑祖琛前奏、陈亚溃、即系团长黎建勋捦获。该省绅民急公奋勇。实属可嘉。若各属皆能协力同心。何患贼难殄灭。绅民自卫。尚且助兵杀贼。岂各营兵弁。不能出力卫民。该大臣惟当整饬纪律激励兵民乘此声威克期蒇事。前经招降之贼首张亚祥闻贩首后、仍与贼暗通消息深恐句结各股或引诱兵勇失路遇伏。尤应密访严防。切勿堕其术中致滋后患。贺县知县鹤年究系如何身死之处。著该大臣抵粤后就近覆查具奏。徐广缙参摺。钞给该大臣阅看。至广东韶廉各属游匪滋扰。亟须大加惩创。叶名琛出省督剿。该督徐广缙驻省调度。一切正可专心筹画。迅期肃清。两省剿捕事机。总宜互相知照。勿令贼势句结。是为至要。将此由四百里各谕令知之。　　

○癸未。以册谥孝德皇后。前期。上御太和门阅视册宝。　　

○安徽巡抚王植奏、霍邱县支王二姓、挟仇互斗。知县许垣、亲往查拏。支全翠恃众拒捕。现饬严拏支全翠务获。并将王溶度职衔咨革提讯。得旨。支全翠固属可恨。而王溶度亦应严究。不可复蹈外省颟顸了事之恶习。　　

○甲申。上诣雍和宫行礼。火神庙拈香。　　

○谕内阁、杜受田奏、接据前任漕运总督周天爵来信内称、九月闲经过河堤。询知本年黄河入海之处。坍陷数百丈。是以盛涨旋落。乘此冬令水小。按其坍陷之所。多筑草坝。偪溜攻刷。可期事半功倍等语。近来黄河形势。日淤日高。每岁增培堤工。河身受病滋深。若如周天爵所称、现在海口坍陷甚宽。乘机筑坝。藉以偪溜攻刷。亦系因势利导之法。惟河流入海之处。因何忽有坍陷。必应如何筹办。方期疏导深通。永除河患。著陆建瀛、杨以增、亲往查勘情形。悉心筹议。迅速具奏。毋致坐失机会。　　

○乙酉。上诣寿康宫。问皇贵太妃安。　　

○命庄亲王奕仁为正使。成郡王载锐为副使。恭赍册宝。诣孝德皇后殡宫。册谥孝德皇后。册文曰。朕惟礼详内治。六宫端正始之原。易首坤贞。万物仰资生之化。矧淑范扬芬于彤史。遽悼沦徂。期荣名俪体于紫宸。式隆位号。瑶缄丕焕玉几维歆皇后萨克达氏图史名门簪缨甲族蚤娴姆教温恭循礼法之传长勋女箴。动静协庄姝之度。忆钦承于考命作配朕躬。逮奉侍于重闱允循妇职柔嘉维则播宫掖之贤声。敬戒无违藉昕宵之内助浣濯之衣裳在御俭以持身。燕闲而织组常亲。勤能率下方冀永绥福履。何期顿阻音容芝寝奁空椒涂鉴失。兹者仰承付托抚有寰区缅维元配之仪型。宜正中宫之典礼载稽彝训综百善而孝冠乎先。言念芳徽。备四行而德居其首。兹以册宝追封为孝德皇后于戏望珠輀于近甸隆称长著干秋颁琬刻于灵筵。令誉聿彰两字祇膺宠贲。默鉴哀悰。　　

○谕内阁、广西各属近来被贼蹂躏吾民颠沛流离致多失业现在徵调频仍兵差络绎。各处绅民。犹能举行团练。杀贼立功。朕每览该省奏报。嘉尚之余。益深悯恻。因念穷黎荡析。杼柚几空。若仍令其输纳正供。不惟民力拮据。朕心实有不忍。所有广西本年应徵钱粮。著林则徐迅即遴委贤员、查明被贼滋扰、及官兵经过各地方。分别蠲免缓徵。其已经徵收之区。尤应确查核实办理。毋令官吏蒙混滋弊。林则徐务当悉心体察。轸恤民艰。迅速详查具奏。以慰朕怀。　　

○丙戌。以册谥孝德皇后礼成。颁诏天下。诏曰。朕惟作俪乾仪。协坤维而比载。齐明曦曜。资月驭以周辉。缅贞淑之夙彰。宜隆显号。溯顺承于内治。肇锡嘉名。皇后萨克达氏门积庆灵家崇礼教。英媛表异。瞻凤集而翔仁。皇俪来嫔。迓鸿庥而勰度。逮事皇祖妣孝和睿皇后。善承色笑。克励婉心。兰殿春融。奉槃匜而手进椒闱夏敞。洁滫瀡以躬亲。祗奉皇考宣宗成皇帝。恪勤之礼。翕习于上仪诚敬之忱。修成夫内则。惟禔躬以仁顺。用起化于柔雍。衣袆翟而有光。政班中壸。服絺绤而无斁。俭懋深宫。宜家齐美于葛覃。厚下媲庥于樛木。芳猷日晋。资燮赞以开模。兰驭云升。示柔嘉以垂范。仪型聿著。谥号犹虚。兹当景命之维新。眷念徽音而宛在。允宜瑶编著媺。华玉延祥。追崇用协夫舆情。扬阐式符乎轨制。周咨宪典。谨择令辰。祗告奉先殿。以道光三十年十月二十七日。册谥为孝德皇后。于戏奉母仪于万国。寰区仰治化之基。昭懿行于千秋。率土播皇风之鬯。布告天下。咸使闻知。　　

○颁朱笔罪穆彰阿耆。英谕曰。任贤去邪。诚人君之首务也去邪不断。则任贤不专。方今天下因循废堕。可谓极矣。吏治日坏。人心日浇。是朕之过。然献替可否。匡朕不逮。则二三大臣之职也。穆彰阿。身任大学士。受累朝知遇之恩。不思其难其慎。同德同心。乃保位贪荣。妨贤病国。小忠小信。阴柔以售其奸。伪学伪才。揣摩以逢主意。从前夷务之兴。穆彰阿倾排异已。深堪痛恨。如达洪阿姚莹之尽忠尽力。有碍于己。必欲陷之。耆英之无耻丧良。同恶相济。尽力全之。似此之固宠窃权者。不可枚举。我皇考大公至正。惟知以诚心待人。穆彰阿得以肆行无忌。若使圣明早烛其奸。则必立寘重典。断不姑容。穆彰阿恃恩益纵。始终不悛。自本年正月。朕亲政之初。遇事模棱。缄口不言。迨数月后。则渐施其伎俩。如＜口英＞夷船至天津。伊犹欲引耆英为腹心。以遂其谋。欲使天下群黎复漕荼毒。其心阴险。实不可问。潘世恩等保林则徐。则伊屡言林则徐柔弱病躯。不堪录用。及朕派林则徐驰往粤西。剿办土匪。穆彰阿又屡言林则徐未知能去否。伪言荧惑。使朕不知外事。其罪实在于此。至若耆英之自外生成。畏葸无能。殊堪诧异。伊前在广东时。惟抑民以奉夷。罔顾国家。如进城之说。非明验乎。上乖天道。下逆人情。几至变生不测。赖我皇考炯悉其伪。速令来京。然不即予罢斥。亦必有待也。今年耆英于召对时。数言及＜口英＞夷如何可畏。如何必应事周旋。欺朕不知其奸。欲常保禄位。是其丧尽天良。愈辩愈彰。直同狂吠。尤不足惜。穆彰阿暗而难知。耆英显而易著。然贻害国家。厥罪维均。若不立申国法。何以肃纲纪而正人心。又何以使朕不负皇考付托之重欤。第念穆彰阿系三朝旧臣。若一旦寘之重法。朕心实有不忍。著从宽革职。永不叙用。耆英虽无已极。然究属迫于时势。亦著从宽降为五品顶带、以六部员外郎候补。至伊二人行私罔上。乃天下所共见者。朕不为已甚。姑不深问。办理此事。朕熟思审处。计之久矣。实不得已之苦衷。尔诸臣其共谅之。嗣后京外大小文武各官。务当激发天良。公忠体国。俾平素因循取巧之积习。一旦悚然改悔。毋畏难。毋苟安。凡有益于国计民生诸大端者。直陈勿隐。毋得仍顾师生之谊。援引之恩。守正不阿。靖共尔位。朕实有厚望焉。布告中外。咸使知朕意。　　

○命户部尚书赛尚阿、协办大学士。　　

○展八旂兵丁应扣借支库银限期两月。　　

○丁亥。谕内阁、裕泰奏、荆江三汛安澜、万城大堤、防护稳固一摺。此项堤工。为荆州全郡及下游各州县田庐保障。最关紧要。该督仍当饬属实力巡防。俾一律稳固。足御来年汛涨。前因滨江处所。棚民开山。致碍水道。降旨令各省督抚确查妥办。果使沙土不致淤垫。江流自可畅行。于堤工大有裨益。该督等务当体察情形。随时防护。勿稍懈弛。　　

○又谕、裕泰、龚裕奏、同知议论鹾务新章、其子率行刊刷、请将该同知交部议处一摺。淮南盐务新定章程。必须楚岸各员。实力奉行。不分畛域。方可收畅销实效。该同知议论新章利病。显有阻挠情事。其子又复刊板刷送。虽经自行检举。板片亦查明销毁。而刊刷散布。难免商情不为摇惑。于鹾务大有关系。武昌府同知劳光泰、著交部严加议处。仍著陆建瀛查明该同知所论利病。系何意见。据实具奏。　　

○谕军机大臣等、寄谕钦差大臣林则徐等、据徐广缙奏报、广西拏获两次攻城戕官首匪一摺。前据郑祖琛奏获首匪陈亚溃、并其弟陈火交。当经明降谕旨。饬将奋勇争先之团长黎建勋。并将出力各员及绅勇人等。查明保奏。兹据该督奏称、该匪等经署桂平县知县李孟群、署武宣县知县刘作肃、并府经历杨润等。带同黎建勋等、捦获首匪。其该犯之弟陈二。是否即陈火交。此外有无著名逆匪在内。其分夥之郑廷威一犯。尚在稽诛。著该大臣遵照历次谕旨查明。并严饬文武员弁。迅即设法。将郑廷威捦获惩治。其余各属盗匪。亦著迅速剿办。毋令两省句结蔓延。至此次出力各员、并团壮绅士等。与郑祖琛原奏。是否相符。著该大臣会同该督确切查明。奏请恩施。毋许冒滥。将此各谕令知之。　　

○又谕、徐广缙、叶名琛奏、剿办匪徒及澳夷情形一摺。广东各路追捕渐次得手。其余游匪尚多。急宜乘势追剿。一鼓歼除。著徐广缙、叶名琛、督饬在事文武分路进剿。务将首要各犯迅获。胁从解散。两省交界处所。尤应严防。勿任句结。至所称澳夷兵头潜至香港。向＜口英＞酋呅口□安唆播一节。仍著徐广缙加意防范。随时侦探。据实密奏。不得以现在无事。稍涉大意。将此谕令知之。　　

○又谕、有人奏、贵阳府知府廖惟勋、才本平庸。性工钻剌。前在镇远府任内。苗匪滋扰。强劫毙命之案甚多。经举人金诰等控诉。概置不理。以致匪势蔓延。养痈成患。又复辗转营谋。调任首府。乔用迁辄以该员审办逆匪出力。屡次奏请议叙。现又滥膺保举等语。该员廖惟勋。经总督程矞采、巡抚乔用迁。先后保举。若如所奏。何得滥登荐牍。著翁同书严密查访。务得确情。秉公据实具奏。毋得稍有不实不尽。原摺著钞给阅看。将此谕令知之。　　

○缓徵湖北嘉鱼、蒲圻、汉阳、黄陂、孝感、沔阳、黄梅、应城、江陵、公安、石首、监利、松滋、汉川、枝江、咸甯、广济、钟祥、京山、潜江、天门、江夏、黄冈、蕲水、云梦、武昌、兴国、蕲、荆门、通山、三十州县。并武昌、武左、沔阳、蕲州、黄州、德安、荆州、荆左、荆右、九卫被水被旱庄屯新旧额赋有差。　　

○缓徵安徽怀甯、桐城、潜山、太湖、宿松、望江、贵池、青阳、铜陵、建德、东流、当涂、芜湖、繁昌、无为、合肥、舒城、庐江、剿、宿、凤阳、怀远、定远、灵壁、寿、凤台、颍上、霍邱、霍山、泗、盱眙、天长、五河、全椒、和、含山、建平、宣城、南陵、阜阳、亳、太和、滁、来安、泾、蒙城、四十六州县、并安庆、建阳、庐州、凤阳、长淮、泗州、宣州、滁州、八卫、被水被旱民田新旧额赋有差。　　

○戊子。上诣寿皇殿行礼。　　

○诣寿康宫。问皇贵太妃安。　　

○谕内阁、札拉芬泰等奏、添造炮位一摺。嗒尔巴哈台所存炮位。仅有劈山子母等炮。著照所议。准其捐造擡炮一百尊。并著于满洲换防兵丁内挑选精壮。合阵操演。所需铅丸火药。准其照数在乌噜木齐一带。按年派员采办。应给价值。即在本处充公项下动用。仍于年终造册报销。　　

○又谕、徐泽醇奏、查办地震被灾情形一摺。四川西昌县、城乡一带。于八月初七日地震。城垣衙署仓库监狱概行倒坍。压毙男妇二万六百余名口。览此情形。深堪悯恻。朕为天下主。一夫失所。皆朕之过也。著该督迅委贤员。确切查勘。按户给予赈恤。其被灾处所。应行蠲缓钱粮之处。迅速查明具奏。甯远府教授曾习传、西昌县教谕滕、昺甲、把总吴应贵、蔡福、云骑尉贾志先、胡祥、外委马坤、戴文熙、同时被压身死。著照例赐恤。其会理州属。亦于同日地震。并著该督迅即委员查勘抚恤。据实具奏。余著照所拟办理。　　

○山东巡抚陈庆偕奏报、校阅省标营伍情形。得旨。汝自到任以来。事事整顿。深可嘉尚。靡不有初。鲜克有终。不可不引为龟鉴也。又奏、登州镇水。师总兵员缺需人。请旨＜闲＞放。批。水师总兵实属之员。汝姑待之。又批。周天爵之子周光碧。朕闻其于水师甚属去得。汝可令伊在洋面学习。随时察看能否。再行具奏。现既经汝委署都司。如无人接署。亦可暂缓。　　

○命大学士祁寯藻、为实录馆监修总裁官。都察院左都御史季芝昌、为总裁官。户部左侍郎朱凤标、为副总裁官。　　

○命协办大学士赛尚阿稽察钦奉上谕事件处。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。十一月。己丑朔。上诣寿康宫、问皇贵太妃安。　　

○谕内阁、朱嶟奏、请饬筹办冻阻粮艘等语。本年后帮漕船剥运。叠经严谕饬催。现据该侍郎奏称、永建赣州两帮、在香河县地面、吉安帮、在武清县地面、均因前数日风雪冻阻。幸此时天气晴暖。若能赶紧打冰。开通河路。尚可催趱前进。著讷尔经额、飞饬天津道、通永道、并派镇将大员、严督地方官弁兵役、实力打冰。迅速分投推挽。距通坝近者、即催抵通坝。距北仓近者、即折回北仓。总期相机筹画。设法妥办。俾帮弁运丁、及早南旋。赶办新漕。现在节候已迟。毋得稍任推诿。致误事机。　　

○改湖南晃州厅、为冲字简缺。从署巡抚万贡珍请也。　　

○庚寅。谕内阁、御史吴若准奏、请整顿仓漕以裕积储一摺。漕粮为天庾正供。据称、本年验放甲米。多有搀土亏折等弊。现在拏获偷米人犯甚众。该管官何以毫无觉察。任令偷漏滋弊。著户部仓场各衙门、将如何严密防范以杜弊端之处。详查妥议具奏。至本年军船回空。节经降旨、严饬该漕督、并各督抚、迅速催趱归次。第恐治途牐坝。及灌塘处所。稍有耽延阻滞。回空太迟。受兑新漕。更形促迫。当此刻不可缓之时。岂容再有贻误。著漕运河道总督、并沿途各督抚、相度水势。先事豫筹。总期和衷办理。毋得各存成见。互相推诿。致干重咎。　　

○两江总督陆建瀛奏、江西省防堵。粤匪情形。得旨。严行防堵。毋稍疏懈。又奏、遵查江苏巡洋章程。甫见成效。请照旧办理。批。既有成效。自应不必更张。又奏、现办盐务。裁汰冗费情形。又批。虽百计阻挠。不可为浮言所惑。　　

○广西提督向荣奏、带兵赴粤、筹画剿捕情形。得旨。所奏各情形。甚属明白。调度亦合机宜。　　

○赏已革都统敬徵、副都统衔、署正白旗满洲副都统。　　

○以镶白旗蒙古都统柏葰、兼署步军统领。　　

○辛卯。谕军机大臣等、徐广缙奏、广西永康州城失守、贼匪窜逸、现饬追剿一摺。广西逆匪。窜入永康州。劫狱放走人犯。杀毙该署州妻女。前据郑祖琛奏报情形。已有旨。令林则徐等、会筹剿办。兹据徐广缙奏、该署知州高汝霖、据称先在陇东地方防守。迨闻信赶回。贼已入城肆扰。是当时该员并未在城。究竟在陇东所防何匪。因何不知贼匪径行入城。其城守各武弁、有无在城堵守。均未切实禀报。且该匪等、志在抢掠。从未占踞城池。该署州所称亲往各图、劝集团练、四面火攻、贼始遁去等语。难保非逃避于前。装点于后。以遮饰其失守城池之罪。所有广西署永康州事即用知州高汝霖、暨该州吏目时荣、均著先行革职。现在林则徐、计已到粤。见闻较近。著将该署州、及该吏目、有无与城守各武弁、临时逃避情事。访查明确。据实参办。毋许徇隐。至郑祖琛、咨会徐广缙、所称此股贼匪。即系前次拥入明江龙州之匪。何以与前奏太平文武、节次攻剿、贼锋大挫等语。前后情形不符。其贼匪头目。是否与滋扰修仁荔浦之陈亚溃等、同党分夥。并著林则徐、查核确情。一并奏闻。不可稍涉含混。将此各谕令知之。　　

○以拏获浙江渔山盗匪出力。赏署知府胡应泰、道衔。县丞窦熙、蓝翎。余升叙有差。　　

○壬辰。上诣寿康宫、问皇贵太妃安。　　

○谕军机大臣等、据孙瑞珍奏、现接前任漕运总督周天爵来信。内言十字河些许小工。竟为全漕之害。若于河西堤改穵新河一段。以旧河为囊沙之渠。于彭口牐作滚水坝。纳浊水而漾清流。漕船无阻浅起拨之费。可省通漕之费、几二十万金等语。著颜以燠、悉心查勘。妥议具奏。又称清江三牐。实系平水。舟可牵挽而过。牐实可废。孙瑞珍则称此项漕费。既可节省。即以所省之费。为办理添塘之用。既非动用正款。又与福济等、前奏相符各等语。著陆建瀛、杨以增、即于查勘海口坍陷之便。确查惠济、通济、福兴、三牐。是否上下水仍前平流。可否节省漕费。为办理添塘工用。其三牐果否可废。并著详细履勘。悉心筹议具奏。事关保民利漕。为久远之计。断不可惑于浮言。稍存畏难苟安之见。谅该督等、均能认真筹办。以副委任也。原摺均著钞给阅看。将此各谕令知之。　　

○密云副都统德顺、缘事解任。以开原城守尉伦恭、为密云副都统。
  </div>
  <div class="pagination">
   <a href="清实录咸丰朝实录_page27.html">
    上一页
   </a>
   <span>
    ...
   </span>
   <a href="清实录咸丰朝实录_page23.html">
    23
   </a>
   <a href="清实录咸丰朝实录_page24.html">
    24
   </a>
   <a href="清实录咸丰朝实录_page25.html">
    25
   </a>
   <a href="清实录咸丰朝实录_page26.html">
    26
   </a>
   <a href="清实录咸丰朝实录_page27.html">
    27
   </a>
   <span class="current-page">
    28
   </span>
   <a href="清实录咸丰朝实录_page29.html">
    29
   </a>
   <a href="清实录咸丰朝实录_page30.html">
    30
   </a>
   <a href="清实录咸丰朝实录_page31.html">
    31
   </a>
   <a href="清实录咸丰朝实录_page32.html">
    32
   </a>
   <a href="清实录咸丰朝实录_page33.html">
    33
   </a>
   <span>
    ...
   </span>
   <a href="清实录咸丰朝实录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
