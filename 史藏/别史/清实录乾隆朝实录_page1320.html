<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1320 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1320 页/共 1860 页
  </h1>
  <div class="content">
   ○豁除江苏上元县坍减屯田一百八十八亩额赋。　　

○辛未。谕军机大臣等、据巴延三奏、准安省咨查秦功德家、有无不法事迹。随委臬司农起、亲赴该犯家查讯。伊弟秦修德、及邻佑人等佥供、并未见其写字焚烧。其妻李氏、亦祇称该犯度日艰难。时常求神保佑。曾写纸二张焚化。委不知有十保文等项。刊刷板片。并做劝化台之事。现咨安抚严审查办等语。此案前据李质頴奏到。阅其增福十保文二篇。其中并无不法字句。尚非邪教可比。不过俚鄙劝世文词。已谕李质頴、于该犯解到时。如讯无别项悖逆情节。即可照常办理。今巴延三委臬司农起、查讯该犯家属、及邻佑人等俱称并无刊播不法情事。晋省自毋庸根究。该犯现在安省。著传谕李质頴、将秦功德详细研鞫。如实无别项悖逆情节。仍遵前旨。办理完结可也。将此并谕巴延三知之。　　

○是日起。上以冬至祀天于圜丘。斋戒三日。　　

○壬申。定边右副将军明亮、参赞大臣副都统舒常奏、扎乌古既经克捷。若即从阿尔古发兵。不难一鼓而下。第日斯满高踞山顶。虽不能阻我前进。而甲索一路官兵。为其隔绝。且与达尔图、基木斯丹当噶等处。尚可潜出滋扰。臣等正将日斯满筹办。其阿尔古木城二座外。在前复有贼碉一座。木城后复接卡二座。直至河沿。先经额森特、在隔河用炮轰摧。贼已难存驻。臣等复于下流河窄处。加造索桥。使两路官兵联络。唯是日斯满山顶上。共有十七碉。其山险峻异常。日斯满之南。另拖山腿一条。地名耳得谷。即为上巴布里。尚有中巴布里。下巴布里。再下即阿尔古。沿山寨落甚多。惟耳得谷、最为扼要。自应先行攻取。当派奎林、和隆武、统兵鼓勇直前。四面合围。第一处寨落贼番。皆被剿戮。复歼毙头人锡拉木。其第三处寨落。望风溃散。惟沟内之贼。屡次冲突上山。皆被阿兰保督兵力战歼毙。余始溃散。窃念贼人所以死据日斯满而不弃者。不过欲为我后路之患。今其后路。转为我兵所据。是日斯满以至巴扎木一带碉内贼人。谅再不能支持。况上巴布里、既已攻夺。中巴布里、下巴布里、无难乘胜扫除。而阿尔古正如破竹之势。迎刃而解。谕军机大臣曰、明亮等奏、攻克耳得谷、即上巴布里一摺。览奏欣悦。此次攻夺耳得谷贼寨奎林、和隆武、甚为奋勉。而截杀冲突上山滋扰之贼。阿兰保、进财保等。颇为出力。著明亮存记。统俟大功告成。咨部议叙。至额森特、虽未亲身攻剿立功。而于隔河施炮轰碉。使贼人胆落。如此不分畛域。方无愧为参赞。益当努力自勉。共襄大功。　　

○癸酉。上诣南郊斋宫斋宿。　　

○谕、前因苏墧知上司访款劾参。计图反噬。捏款诬揭督抚司道一摺。擅用六百里驿马。交镇远县转发。该县李常吉、违例遽为驰递。实属错谬。因令袁守侗等、查明参奏。并谕兵部。再行查例通饬。盖以此等揭报部科。止准其专人赍投。何得擅动驿马。李常吉、以镇远首站。与知府近在同城。苏墧平日之贪黩狼籍。该县岂无闻见。且既将苏墧通揭情形。禀之督抚。则苏墧先发制人之举。该县皆所深知。乃复违例滥应。代为驰递。其咎实无可贷。至沿途各驿站。接准上站六百里公文。原不能知其中系何紧要事件。自不便擅意驳回。若亦治其滥应处分。于事理未为平允且恐有驿各州县。因此心存畏避。设遇实系有关重大之件。亦不肯为之接递。于公务转滋贻误。所有各驿站、驰递苏墧通揭文书各员。除首站镇远县知县。照例议处外。其余均无庸查议。如有似此者、俱照此办理。　　

○又谕、据多敏奏、接奉谕旨。乌梁海等、偷盗哈萨克马匹属实。将为首之人。即行正法。其为从者。分别治罪。遵将为首之塔奔、即行正法。其为从之阿木尔、巴图尔、贝克等、发往烟瘴地方等语。前据多敏查明乌梁海塔奔、阿木尔、巴图尔、贝克等四人。偷盗哈萨克马匹属实。将该犯等暂行监禁候旨。俟奉谕旨后。不分首从。传集哈萨克。将塔奔等、正法示众等因具奏。朕即降旨。塔奔等、胆敢偷盗马匹。如此之多。理应无分首从。即行正法。且偷盗哈萨克马匹。尤宜立寘重典。与哈萨克等观看。多敏既已审明属实。即应一面具奏。一面在边卡办理。乃仍监禁候旨。殊不晓事。今多敏尚未接到此旨。接奉初次分别首从办理谕旨。系从前军机大臣等换写错误者。因另摺请罪。已批令该部严察议奏矣。但此究非伊应得之罪。不必因此察议。至多敏不将塔奔等即在哈萨克前正法。仍行监禁候旨。其罪乃在于此。多敏、著交部严察议奏。　　

○军机大臣议覆阿桂等奏称、豫备郊劳官兵等四百员名。由陆路回京。其余俱于重庆用船。由湖广襄阳起岸。川省马匹。已可不致竭蹷。惟此次逆丑荡平。各土司头人。情愿瞻仰阙廷者。自应令其恭与大典。届期作为一起。其大臣官员跟役。减裁在后。另为一起。统计不过六起。间日行走。十二日之后。马匹即可卷撤。更属易于筹办。但自军营至成都。原议抽调马八百匹。就程站分设。查军营至成都。计三十余站。马八百匹。不敷分布。而豫备郊劳官兵。应须克日趱行。若将此项马匹。作为长骑。则马力虑难直达。臣等筹酌陆路回京之官兵。止四百员名。在口外则官员尚有自喂之马。即兵丁赴成都。概令步行。折给马价。均所乐从。所有川省马匹。应请毋庸远解军营。仍令其按站安设。至官兵由陕进京。不必取道河南。请由山西赴直隶。以均劳逸。其余自成都至重庆坐船。从湖广水路赴襄阳起岸。由河南直隶回京。再各省驻防绿营官兵。为数不少。若俟大功告成。再行文各处豫备。未免需时。所费实为繁钜。臣等亦即一并酌定。除陕兵仍由广元一路回陕外。令甘兵由保茂松潘一路回甘。其云贵兵。由西路之达木巴宗。出木坪一路。至雅州上船。由水路至永宁起岸。入黔省交替。湖广兵。亦由成都至重庆用船。从水路回楚。庶分道遄行。不至前停后待。久驻旋师。均应如所请。得旨、依议速行。　　

○是月。安徽巡抚李质頴奏、饬属续行查缴伪妄各书。共一百种。内除九十八种、各省及安省已经缴过。又皇明书一种。系前明野史。纪载厖杂。不便存留。今一并解送四库全书处。查明销毁。谨另缮书目。恭呈御览。其未经缴过者。则有焚余续草二本。系赵维寰所作。语多悖谬。但查赵维寰、系浙江人。其书作于前明。本人子孙。及藏书之家。屡奉恩旨宽宥。自当免其深求。其所鑴板片。臣现经咨明浙江原籍。严查送毁。所有焚余续草一书。恭呈御览。又前抚臣裴宗锡任内。查缴各书。内有查出金正希集。不全板片二百四十四块。又峄桐集、不全板片三百二十一块。已另交委员解军机处。查明销毁。报闻。　　

○陕甘总督勒尔谨奏、查旧制。安西厅属、自惠回堡起、至马莲井止。共十三营塘。派千总一员总理。岁支盐菜银二十八两八钱。口粮粳米二石九斗八升八合。又巴里坤厅属、自底塘起、至托赖井子止。共十军塘。派守备一员总理。岁支盐菜银二十八两八钱。口粮白面三百六十斤。伏思新疆各处。建置州县。久成内地。该备弁各驻本营。俱有本身应支俸饷。虽有总理塘务之责。并未离营。与驰递文报。及奉派出差者有间。所有岁支盐菜口粮。自当与哈密管台都司、一体裁汰。以节糜费而归画一。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十五


大清高宗法天隆运至诚先觉体元立极敷文奋武孝慈神圣纯皇帝实录卷之九百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。十一月。甲戌朔。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕军机大臣等、据李质頴参奏、署来安县候补县丞李奉纶、查报灾赈事务。办理不善等因一摺。已著革职。交与该抚审拟具奏矣。李奉纶查办赈务。辄将县差斗级代书门斗等、概行列入。且开报外来之人转多于本地民数。并将开铺贸易者。亦并入册。均属违例。此等劣员、自应据实参革。以示惩儆。但奏事由内冒滥字样。未为妥协。朕念切爱民。凡遇地方水旱偏灾。惟恐有司查办不实。或致灾民向隅。是以屡谕督抚等、实力查办。勿使一夫失所。以副朕轸恤穷黎之意。今李质頴以冒滥等词。列入参摺。恐外间无识之徒见之、妄生议论。此后地方官、于办理灾赈事务。概从克减。幸免处分。办赈理宜宁滥毋遗。岂可使存宁遗毋滥之意乎。李质頴初任封疆。立言尚未得体。已将原摺、交军机大臣改正发钞。将此传谕李质頴、嗣后奏摺务须留心检点。并遇各督抚奏事之便。一并谕令知之。　　

○督理粮饷四川总督富勒浑、山西巡抚鄂宝、浙江布政使郝硕奏、大兵业攻克扎乌古、日斯满、斯底叶安、纳木迪等处。现在进攻乃当山梁其北路勒吉尔博、得式梯、茹寨、台站挽运。改由巴占、黄土坪、牛厂、一路转输。实为捷近。得旨嘉奖。　　

○富勒浑又奏、西路官兵。分路由拉枯喇嘛寺进攻。业已克获西里官寨。现在进攻科布曲山梁。并则朗噶克丫口、山径延长。营卡纷处。所有军粮。自应设法转输。分头接济。查自拉枯喇嘛寺、沿昆色尔山梁、直下沟底。地名果罗木。现安一站其自果罗木以前之洪加山、墨鲁古、甲尔噶东噶、达果木、卓斯果木、西里寨等处。各有营卡炮台均须分路运送但该处系新得地方山坡险窄且一经攻克科布曲。饷道仍须由勒乌围转运。目下暂时之计。无庸概设粮台。今自果罗木直运各处营卡。酌按道里。分别一二三站不等。支给背夫口粮脚价转输。以期节省。至凯旋之后。如美诺、布朗郭宗、勒乌围噶喇依、俱系留驻防兵处所。均应储备军粮。查后路日耳、撒拉、大板昭、梭洛柏古各站现俱积米充盈。美诺等处。即可就近酌拨。长商运米。应加紧赶运勒乌围。俾驻兵之处均得早有储积。再凯旋官兵。一切应豫为备办。臣已将各处台站。酌量归并。每两站、酌留干练站官一员。专办其事。复分委道府一员。往来照应。惟恭与郊劳大典官兵四百名。并各土司等。应由功噶、卧龙关、一路至省。俱系克期行走。臣拟令各站。临时多设棚厂。代办饭食。官兵随到应付以免稽迟。并分饬各站员。乘此闲空、派拨人夫。每站砍取山草五六千斤。豫备将军大臣官员等乘骑马匹之用。俾得士马饱腾。行程迅速。得旨嘉奖。　　

○乙亥上诣畅春园、问皇太后安。　　

○幸圆明园。　　

○丙子。谕曰、奎林、和隆武、自派往军营。诸处奋勉。竭力报效。殊属可嘉。奎林、已挑御前侍卫。和隆武、著加恩亦挑在御前侍卫上行走。　　

○又谕、据伊勒图奏称、惠宁城满兵。请旨亦照驻防旧城、各营部落、给与旗纛之例。赏给一分等语。著照伊勒图所奏。惠宁城满兵。亦赏给旗纛一分。并著伊勒图等、绘画旗纛式样送部。照依制造发往。　　

○谕军机大臣等、据刘浩奏、办理布达拉工程夫匠。所需口食米石等项。请交热河道明山保、豫行采买等语。此事不应交地方官办理。工程需用夫匠。俱系发价和雇。其各人日用口食。原当听其随便自买。刘浩即计及夫匠众多。恐市中米面、一时不敷。只可于管理工程人员内。择其诚妥者。代为豫购。随时散给。已交刘浩妥协办理矣。但闻热河一有采买之信粮价业已加昂。今岁口外丰稔胜常。不应米价转致腾踊。此必系奸民等、豫思居奇牟利。于民食甚有关系。不可不早为查办。著传谕明山保实力饬查该处粮价。是否不至日增。设法谕禁。勿使闾阎食贵。如有奸商齐行长价之事。查出即行重治数人。以示惩儆如或视为具文。惟明山保是问。将此传谕明山保知之。　　

○丁丑。上奉皇太后还宫。　　

○谕、据阿桂等奏、梭磨土妇卓尔玛、并伊子土司斯丹巴、自川省用兵以来。派出随剿土兵。较多于各土司。前经赏给土妇贤顺名号。伊子并赏戴花翎。今见指日大功告成。备牛五百头、酒一千篓糌粑五百背、呈送军营。恳求备赏。颇见诚心。当将酒物酌留。牛只发还。并将该土妇、土司、及头目人、番众等。厚加赏赉等语。梭磨土妇卓尔玛、并伊子安抚土司斯丹巴、恭顺可嘉。著加恩将斯丹巴赏给宣慰司之职。以示鼓励。　　

○又谕、据刘秉恬奏、川省办理军需。钱粮奏销。甚关紧要。现在省局司道。各有本任应办之事。未能专心经理。以致节次催趱。仍多延搁。查有湖北安襄郧道浦霖。系户部司员出身。办事颇能留心认真。请令来川、帮同钱鋆等办理。并令该道、将平日所知属员、及书吏内。各拣派数人。带同帮办。又云南镇雄州知州白秀、办事细致。亦请令来川帮办。并请各以本任之官。在川办事等语。所奏甚是。浦霖、著即拣派应带员役。由湖北驰驿前赴四川。白秀、解铜来京现已事竣。著驰驿前往川省、会同军需局司道、上紧查办军需报销事务。至浦霖、白秀、仍著各以本任之官。赴川办事。其员缺。著该抚委员暂署如该员等。果能实心出力。著有劳绩。仍著出具考语。送部引见。　　

○定西将军尚书阿桂、定边右副将军尚书公丰昇额、参赞大臣都统海兰察、副都统额森特奏、阿穰曲寨落三处业经攻得其二。惟将至河沿之第三座寨墙甚厚。贼人聚集死守。臣等公同商酌以索隆古一带。路径颇多。官兵从此抢上必须厚集兵力。方可分头攻打、今即使攻克等三座寨落而第二山峰等处之贼。倘未肯即时溃散则前敌之兵。均难抽彻。于直上索隆古。分头抢压之计。断不能行究不如将第二山峰木城攻克。则直压至山腿之下。势等建瓴此处贼人。俱可扫尽而自科思果木以下、至卡布角各寨。亦不攻自溃。既无他顾之虞便可抽兵数千。抢占前进。谕军机大臣曰阿桂等奏、所筹大有把握。自即可望得手。看来贼人全力。专注西里一带今阿桂等相机进攻自可乘胜克捷。而噶喇依贼寨据投番等所供。现甚空虚。攻之自易为力。是扫荡噶喇依贼巢。惟盼阿桂等一路之迅速蒇事。至河西一带贼既不能抽兵相助。则攻取亦不甚费手。今又闻索诺木仍在甲杂而土妇阿仓等现存雍中喇嘛寺。明亮等、若攻克阿尔古。即驰往甲杂剿擒逆酋并乘胜攻占独松兼可杜贼众西窜之路。彼时或驰赴阿桂处帮同扫平噶喇依。或渡河攻打雍中喇嘛寺擒获阿仓、阿青等。则贼势更孤明亮等即可由彼处与阿桂约会。夹攻噶喇依巢穴。自更可期迅速集勋。　　

○豁除山东官台、王家冈、鹻废灶地五十四顷十五亩有奇额赋。　　

○戊寅。上诣皇太后宫问安。　　

○己卯。上御乾清门听政。　　

○谕曰、原任刑部侍郎加赠尚书钱维城、供职内廷。宣力年久。其后人尚无出仕者。今伊长子钱中铣、服阕来京谢恩。著加恩照裘曰修子裘行简之例。授为内阁中书并准其一体会试。　　

○吏部议覆、陕西布政使富纲奏称、府属州县。本无在外请升知府之例。唯直隶州缺出。例得于知县内请升。设以所属知县。升授本管知州。则现时之属吏。俱平日同寅。凡董率稽查。难保一无徇顾。于吏治官方。所关非浅。请嗣后、直隶州员缺。如需知县内遴员升补。不得于所辖属员内请升。其由部推升者。亦即扣除另选。应如所请。从之。　　

○以太常寺少卿达敏、为内阁学士、兼礼部侍郎。　　

○庚辰。谕、户部覆议图思德等奏、威宁州知州刘标、亏空铜铅工本案内、摊赔未完银两。照滇省议摊未完军需之例。请在黔省养廉内公摊。统限十年清缴等语。固属照例筹办。但此项亏欠应赔银两。皆前任各上司等、不能实力体察所致。并非接任各员、本分应赔之项。且贵州通省养廉有限。若摊扣过多。未免不足以资办公。著加恩展作二十年扣缴。俾得从容归款。　　

○又谕曰、长禄、自补授荆州副都统以来。不知奋勉。适办出征兵丁衣服。全然不妥。甚属无用。今届大功将蒇。所有彻兵应办之事。款项繁多。长禄岂能料理。且伊所署将军。职任尤关紧要。长禄、著革去荆州副都统。所遗员缺、著永昌补授。兼署荆州将军。　　

○又谕曰、永昌、现授荆州副都统。其所遗天津镇总兵员缺。著将军阿桂、于军营出力应升人员内。不拘满汉。拣选一员奏请补授。现在大功将次告成。俟凯旋时。再行赴任。其未到任之前。所有天津镇总兵印务。著吴抡元、即行前往署理。　　

○谕军机大臣等本日图思德递到三百里奏摺。朕意其有陈奏紧要事件。及经拆阅。系接奉兼署抚篆谕旨。料理起程赴省接印。并将办理章程、札嘱署提督锦山、总兵吴万年、道员龚士模等照办等语。殊属非是。目下正当派兵防边之时。图思德、自应在永昌腾越一带。往来巡查督办。岂可因兼署巡抚、遽回省城。况巡抚印务。并非必须面交。其常行事件。又非必须在署坐办尽可札致裴宗锡、委员将印送至永昌接受。至滇省铜盐诸务。虽系巡抚专责。原可在行署料理。其该省刑名案件。本属无多。况有臬司在省审办。不致稽误。或遇案有疑窦。亦不妨将人犯案卷。提解赴永昌覆讯。然亦非常有之事。自无虑拖累多人。况过春间彻防之期。仍可回省办事。乃图思德、一闻兼署抚篆之命。辄尔起程赴省。转将边防要务。诿之提镇道府。殊属糊涂不知事理轻重。图思德、著传旨申饬。并谕令该署督。速即前赴永昌、督办巡防事宜。　　

○又谕、据李侍尧等奏、续获私越安南滋事之李阿集案内、刘阿眉、孙阿显等九犯。并于庄阿奇犯属庄阿冉处、搜出带信号簿。计七十二人。俱籍隶潮州属内。现在委员按名查拏。解省覆审。从重定拟等语。此等匪徒。敢于越境潜至安南。受其伪职。原属不法。若其在洋抢夺财物时。或有逞凶戕命之事。自当严拏务获。立寘重典。若止系逗留外国滋事。惧罪逃回。尚不致如川省之张坤忠、以内地兵丁。窜投促浸。为主谋者可比。犹可贷其一死。著传谕李侍尧等、于拏获各犯时。除将所有家产赀财。及抢夺顺化金银物件。查明入官外。仍将各犯分别研讯。如有抢夺杀人之犯。即行审明正法。余俱细核情罪。其较重者、即发往伊犁厄鲁特为奴。次重者、酌发乌噜木齐等处。给兵丁为奴。即最轻者、亦应分发各省安插。但不得仍留本地。致日久故智复萌。其有在遣脱逃。弋获即于该处正法。将此由四百里传谕知之。　　

○又谕曰、明亮等奏、官兵现自甲索、日斯满、札乌古、下及临河。俱已攻克。官军屡次克捷。勇气倍增。现在攻剿乃当。迅望得手。闻索诺木、又在甲杂居住。若明亮等、果能乘胜冞入。直抵甲杂。将逆酋擒获。则噶喇依贼巢。及马尔邦等要隘碉卡。皆传檄而定。无庸复烦兵力。设攻得甲杂。逆酋仍复窜回巢穴。又当以扫荡噶喇依为要。将凶渠逆党。尽行擒缚。槛解献俘方能蒇事。明亮等至时当酌量情形。如阿桂之兵。已逼近噶喇依。明亮等迅速过河。攻打雍中喇嘛寺。与阿桂两面夹攻贼巢。则剿除自更迅捷。若阿桂尚未抵噶喇依。而明亮等已攻克甲杂独松。又不妨先由河西往马尔邦一带、迎进富德之兵过河。同剿贼巢。三路合力攻围。贼更不能支延久拒。尤可望克期集事。明亮总当妥酌而行。又另摺奏、绰斯甲布土司雍中旺尔结、添人协剿。踊跃从事。土舍绰尔甲木灿、进攻尤为出力。甚属可嘉。著传旨赏给御用大荷包各一对。朝衣料各一件。大缎各一匹。雍中旺尔结、小荷包四个。绰尔甲木灿、小荷包三个。并谕以此等贵重服饰。不独番地难得。即在内地臣工、亦不能轻得。大皇帝因尔弟兄诚心效顺。特加优赉。以示鼓舞。尔等惟当倍加奋勉。速助成功。将来随将军等凯旋入觐。大皇帝自必另沛渥恩。用昭嘉奖。其土妇泽旺拉木、并著赏蟒缎一匹。大缎一匹。交伊等一并祇领赍往。　　

○定边右副将军明亮奏、湖广总督陈辉祖、于九月间。先后解到皮衣、皮帽、皮领、共四千六百副。当即散给存营楚省各兵。谕军机大臣曰陈辉祖所办。固由体恤所属兵丁起见。但军营调到兵丁。狭甘滇黔皆有。其需衣履更换。大略相同。不独楚省为然。今陈辉祖、独恤楚省从征士卒。使有御寒之具。其意虽善、而其见则小。各省兵丁、同系效力行间。惟楚省温暖适体。此外设有衣褐不完之人。欣羡之余。恐不免私怨其该管督抚、不知曲体下情。因而心生懈怠。于全局甚有关系。今大功指日告成。此事原可毋庸置议。但就事理而论。凡曾经调兵省分、只应将该省派兵若干。通知川省总督。如查有应制换衣履之时。即在成都造办。解交军营分给。俾其不致偏枯。仍令各省照例扣项。解还归款。方为普遍。将此谕令四川、狭、甘、云、贵、各督抚一体知悉。并谕陈辉祖知之。　　

○辛巳。谕、据绰克托等奏称、阿克苏五品噶匝纳齐伯克阿拉瑚哩、乌什明伯克纳雅斯、俱各遵奉指使。出众效力。请加恩以示鼓励等语。阿拉瑚哩、纳雅斯、感戴朕恩。诸处竭力报效。迩来解送所采玉石。昼夜照料。跬步不离。送至库车。其阿拉瑚哩、既戴有花翎。著加恩升授一等。赏给四品顶戴。纳雅斯、既戴有蓝翎。著加恩升授一等。赏给五品顶戴。准戴花翎。　　

○以三等轻车都尉萨里子海色木袭职。　　

○旌表守正捐躯之湖北随州民陈楚望妻袁氏。　　

○壬午。上诣皇太后宫问安。　　

○谕、朕恭阅旧满洲档册。太祖、太宗、初创鸿基。辟取舆图甚广。即如叶赫、乌拉、哈达、辉发、那木都鲁、绥芬、尼玛察、锡伯、瓜勒察等处。皆在旧满洲档册之内。虽在东三省所属地方。因向无绘图。竟难按地指名。历为考验。迩来平定准噶尔回疆等处时。朕特派大臣官员、将所有地方。俱已绘图。昭垂永久。列祖初开鸿业。式廓疆圉。岂可转无绘图。著恭查满洲档册。详对盛京志、实录、缮写清单。札寄盛京、吉林、黑龙江将军等。各将省城为主。某地距省城几许。现今仍系旧名。或有更改。并有无名山大川。古人遗迹。逐一详查。三省会同。共绘一图呈览。　　

○癸未。命议予明季殉节诸臣谥典。谕、崇奖忠贞。所以风励臣节。然自昔累朝嬗代。于胜国死事之臣。罕有录予易名者。惟我世祖章皇帝定鼎之初。于崇祯末殉难之大学士范景文等二十人、特恩赐谥。仰见圣度如天。轸恤遗忠。实为亘古旷典。第当时仅徵据传闻。未暇遍为搜访。故得邀表章者、止有此数。迨久而遗事渐彰。复经论定。今明史所载。可按而知也。至若史可法之支撑残局。力矢孤忠。终蹈一死以殉。又如刘宗周、黄道周等之立朝謇谔。抵触佥壬。及遭际时艰。临危授命。均足称一代完人。为褒扬所当及。其他或死守城池。或身殒行阵。与夫俘擒骈僇。视死如归者。尔时王旅徂征。自不得不申法令以明顺逆。而事后平情而论。若而人者。皆无愧于疾风劲草。即自尽以全名节。其心亦并可矜怜。虽福王不过仓猝偏安。唐桂二王。并且流离窜迹。已不复成其为国。而诸人茹苦相从。舍生取义。各能忠于所事。亦岂可令其湮没不彰。自宜稽考史书。一体旌谥。其或诸生韦布。及不知姓名之流。并能慷慨轻生者。议谥固难于概及。亦当令俎豆其乡。以昭轸慰。尝恭读我太祖实录、载萨尔浒之战。明杨镐等、集兵二十万。四路分出。侵我兴京。我太祖、太宗、及贝勒大臣等。统劲旅数千。歼戮明兵过半。一时良将。如刘綎、杜松等。皆殁于阵。近曾亲制书事一篇。用扬祖烈而示传信。惟时王业肇基。其抗我颜行者。原当多为狝薙。然迹其冒镝撄锋。竭忠效命未尝不为嘉悯。又若明社将移。孙承宗、虑象昇等之抵拒王师。身膏原野。而周遇吉、蔡懋德、孙传廷等、以闯献蹂躏。御贼亡身。凛凛犹有生气。总由明政不纲。自万历以至崇祯。权奸接踵。阉竖横行。遂致黑白混淆。忠良泯灭。每为之搤掔不平。福王时、虽间有追谥之人。而去取未公。亦无足为重。朕惟以大公至正为衡。凡明季尽节诸臣。既能为国抒忠。优奖实同一视。至钱谦益之自诩清流。靦颜降附。及金堡、屈大均辈之幸生畏死。诡托缁流。均属丧心无耻。若辈果能死节。则今日亦当在予旌之列。乃既不能舍命。而犹假语言文字。以图自饰其偷生。是必当明斥其进退无据之非。以隐殛其冥漠不灵之魄。一褒一贬。衮钺昭然。使天下万世。共知予准情理而公好恶。以是植纲常。即以是示彰瘅。凡诸臣事迹之具于明史、及通鉴辑览者。宜各徵考姓名。仍其故官。予以谥号。一准世祖时例行。其令大学士、九卿、京堂、翰詹科道、集议以闻。　　

○御制己未岁我太祖大破明师于萨尔浒山之战书事。文曰、盖闻国之将兴。必有祯祥。然祯祥之赐、由乎天。而致天之赐、则由乎人。予小子于己未岁我太祖、大破明师于萨尔浒之战。益信此理之不爽也。尔时草创开基。筚路蓝缕。地之里未盈数千。兵之众弗满数万。惟是父子君臣。同心合力。师直为壮。荷天之龙。用能破明二十万之众。每观实录。未尝不流涕动心。思我祖之勤劳。而念当时诸臣之宣力也。谨依实录。叙述其事如左。　　

○己未二月。明帝命杨镐、杜松、刘綎等。统兵二十万、号四十万来攻。左翼中路。以杜松王宣、赵梦麟、张铨、督兵六万。由浑河出抚顺关。右翼中路。以李如柏、贺世贤阎鸣泰、督兵六万。由清河出鸦鹘关。左翼北路。以马林、麻岩、潘宗颜、督兵四万。由开原合叶赫兵、出三岔口。右翼南路。以刘綎、康应乾、督兵四万。合朝鲜兵、出宽甸口。期并趋我兴京。三月朔。我西路侦卒、遥见火光驰告。甫至、而南路侦卒、又以明兵逼境告。我太祖曰。明兵之来、信矣。南路驻防之兵有五百。即以此拒之。明使我先见南路有兵者。诱我兵而南也。其由抚顺关西来者。必大兵。急宜拒战。破此则他路兵不足患矣。即于辰刻。率大贝勒代善、及众贝勒大臣、统城中兵出。而令大贝勒前行。时侦卒又以明兵出清河路来告。大贝勒曰。清河之界。道途偪仄崎岖。兵未能骤至。我兵惟先往抚顺。以逆敌兵。遂过扎喀关。与达尔汉侍卫扈尔汉。集兵以待上之至。时四贝勒以祀事后至。谓大贝勒曰、界藩山上。我筑城夫役在焉。山虽险。倘明之将帅。不惜士卒。奋力攻之。陷夫役奈何。我兵宜急进。以安夫役之心。大贝勒等善是言。下令军士尽擐甲。日过午、至太兰冈。大贝勒及扈尔汉。欲驻兵隐僻地以待敌。四贝勒艴然曰。正宜耀兵列阵。明示敌人。壮我夫役士卒之胆。俾并力以战。何故令兵立隐僻地耶。巴图鲁额亦都曰。贝勒之言是也。我兵当堂堂正正。以向敌人。遂督兵赴界藩。对明兵营、列阵而待。初、众贝勒兵未至。我国防卫筑城夫役之兵。仅四百人。伏萨尔浒谷口。俟明总兵、杜松、王宣、赵梦麟之兵。过谷口将半。尾击之。追至界藩渡口。与筑城夫役、合据界藩山之吉林崖。杜松结营萨尔浒山。而自引兵围吉林崖。仰攻我兵。我兵四百人。率众夫役下击之。一战而斩明兵百人。时我国众贝勒甫至。见明兵攻吉林崖者、约二万人。又一军列萨尔浒山巅。遥为声势。四大贝勒与诸将议曰。吉林崖巅。有防卫夫役之兵四百人。急增千人助之。俾登山驰下冲击。而以右翼四旗兵夹攻之。其萨尔浒山之兵。则以左翼四旗兵当之。遂遣兵千人。往吉林崖上至、问四大贝勒破敌策。四大贝勒具以前议告上曰、日暮矣。且从汝等。今分右翼四旗之二。与左四旗兵合。先破萨尔浒山所驻兵。此兵破。则界藩之众。自丧胆矣。再令右二旗兵。遥望界藩明军。俟我兵由吉林崖驰下冲击时。并力以战。是时我国近都城之兵。乘善马者先至乘驽马者后至。其数十里外者尚未至。于是合六旗兵。进攻萨尔浒山。明兵驻营列阵、发枪炮。我兵仰而射之。奋力冲击。不移时、破其营垒。死者相枕藉。而所遣助吉林崖之兵。自山驰下冲击。右二旗兵。渡河直前夹击。明兵之在界藩山者。短刃相接。我兵纵横驰突。无不一当百。遂大破其众。明总兵杜松、王宣、赵梦麟等皆殁于阵。横尸亘山野。血流成渠。其旗帜器械、及士卒死者。蔽浑河而下。如流凘焉追奔逐北二十余里。至硕钦山。时已昏。军士沿途搜剿者又无数。是夜明总兵马林兵、营于尚间崖。浚壕严斥堠。鸣金鼓自卫。我兵见之。乘夜驰告于大贝勒。翼旦、大贝勒以三百余骑驰往。马林兵方拔营行。见大贝勒兵至回兵结方营。环营浚壕三匝。列火器。俾习火器者立壕外。继列骑兵以俟。又潘宗颜一军。距西三里外营斐芬山。大贝勒见之。使人驰告于上。时我国远路之兵。亦陆续至。与大贝勒兵合。明左翼中路后营游击龚念遂、李希泌、统步骑万人。驾大车。持坚楯。营于斡珲鄂谟地。环营浚濠。外列火器。上见之与四贝勒率兵不满千人分其半下马步战。明兵发火器拒敌四贝勒引骑兵奋勇冲入。我步兵遂斫其车。破其楯。明兵又大败。龚念遂、李希泌、皆阵殁焉。会大贝勒使人至。知明兵己营尚间崖。上不待四贝勒兵。急引侍从四五人往。日中、至其地。见明兵四万人。布阵成列。上趣令我军。先据山巅。向下搏击。众兵方欲登山。而马林营内之兵。与壕外兵合。上曰是将与我战也。我兵且勿登山。宜下马步战。令大贝勒往谕。时左二旗兵下马者、方四五十人。明兵已自西突至。大贝勒代善、言于上曰。兵已进矣。即怒马迎战。直入其阵。二贝勒阿敏、三贝勒莽古尔泰、与众台吉等。各鼓勇奋进。两军搏战。遂败明兵。斩首捕卤过当。方战时。我六旗兵见之。不及布列行阵。人自为战。前后弗相待。纵马飞驰。直偪明营。明兵发鸟枪巨炮。我兵冲突纵击。飞矢利刃。所向无前。明兵不能支又大败遁走。我兵乘胜追击。明副将麻岩。及大小将士皆阵没。总兵马林、仅以身免。灭迹扫尘。案角陇种。尚间崖下河水为之尽赤。上复集军士。驰往斐芬山。攻开原道潘宗颜兵。令我兵之半下马。仰山而攻。宗颜兵约万人。以楯遮蔽连发火器。我兵突入摧其楯。遂破之。宗颜全军尽没。时叶赫贝勒锦台什布扬古。欲助明。与潘宗颜合。其兵甫至开原中固城。闻明兵败。大惊而遁。是时我军既击破明二路兵。上乃收全军、至固勒班地方驻营。而明总兵刘綎、李如柏等由南路进者。已近逼兴京。侦卒驰告上遂命扈尔汉、先率兵千人往御。翼旦、上复命二贝勒阿敏、率兵二千继之。上率众贝勒大臣、还军至界藩。行凯旋礼。刲八牛、祭纛告天。大贝勒代善请曰。吾先归。从二十骑。微行探信。祀毕。上徐来。上许诺。三贝勒莽古尔泰、亦相继行。四贝勒驰至上前。请与俱往。上曰汝兄微行往探。汝随吾后行。四贝勒曰。兄独往。吾留此、未安也。遂亦行。日暮、大贝勒回至兴京。入宫则皇后内廷等见大贝勒至。亟问御敌策。大贝勒曰。抚顺、开原、二路敌兵已破。诛戮且尽。南来兵已遣将往御。我待父皇命。当即往破之。于是大贝勒复出城。迎上于大屯之野。上自界藩启行至兴京。平明、命大贝勒、三贝勒、四贝勒、统军士御刘綎。而留兵四千于都城。待李如柏、贺世贤等之兵。初刘綎兵出宽甸。进栋鄂路。我居民避匿深山茂林中。刘綎悉焚其栅寨。杀其孱弱佐领托保、额尔讷额赫、率驻防五百人迎敌。刘綎兵围之数重。额尔讷额赫死之。并伤我卒五十人。托保引余兵。与扈尔汉军合。扈尔汉伏兵山隘以待。巳刻、大贝勒、及三贝勒四贝勒、引兵甫出瓦尔喀什窝集。时刘綎所率精锐二万。先遣万人前掠。将趋登阿布达哩冈布阵。大贝勒欲引兵先登。驰下击之。四贝勒曰。兄统大兵留此。相机为援。吾先督兵登冈。自上下击之。大贝勒曰。善。吾引左翼兵出其西。汝引右翼兵登山。俾将士下击。汝立后督视。勿违吾言。辄轻身入也。四贝勒遂率右翼兵往。先引精骑三十人。超出众军前。自山驰下。奋击之。兵刃交接。战甚酣。后军随至。冲突而入。大贝勒又率左翼兵、自山之西至。夹攻之。明兵大溃。四贝勒乘胜追击。与刘綎后队两营兵遇。綎仓卒不及阵。四贝勒纵兵奋击。歼其两营兵万人。刘綎战死。是时明海盖道康应乾步兵、合朝鲜兵、营于富察之野。其兵执筤筅长枪。被藤甲皮甲。朝鲜兵被纸甲其胄以柳条为之。火器层叠列待。四贝勒既破刘綎兵。方驻军。众贝勒皆至。遂复督兵攻应乾明兵及朝鲜兵敌。竞发火器。忽大风骤作。走石扬沙。烟尘反扑敌营。昏冥昼晦。我军乘之。飞矢雨发。又大破之。其兵二万人歼焉。应乾遁去。先是二贝勒阿敏、扈尔汉、前行。遇明游击乔一琦兵击败之。一琦收残卒。奔朝鲜都元帅姜功烈营。时功烈据固拉库崖。众贝勒复整兵逐一琦。遂攻朝鲜营。功烈知明兵败。大惊。遂按兵偃旗帜。遣通事执旗来告曰。此来非吾愿也。昔倭侵我国。据我城郭。夺我疆土急难之时。赖明助我。获退倭兵。今以报德之故。奉调至此。尔抚我。我当归附。且我兵之在明行间者。已被尔杀。此营中皆高丽兵也。明兵逃匿于我者。止游击一人、及所从军士而已。当执之以献。四大贝勒定议。乃曰。尔等降。先令主将来。否则必战。功烈复遣使来告曰。吾若今夕即往。恐军乱逃窜。其令副元帅先往。宿贝勒营以示信。诘朝、吾率众降。遂尽执明兵。掷于山下付我。明游击乔一琦、自缢死。于是朝鲜副元帅、先诣众贝勒降。翼日、姜功烈率兵五千下山降。众贝勒宴劳之。送功烈及所部将士、先诣都城。上御殿。朝鲜都元帅姜功烈、及副元帅等。匍匐谒见。上优以宾礼。数赐宴。厚遇之。士卒悉留豢养。四大贝勒既歼南路明兵四万人。我军驻三日。籍其俘获人马辎重铠仗而还。是役也。明以倾国之兵。云集辽沈。又招合朝鲜、叶赫、分路来侵。五日之间。悉被我军诛灭。其宿将猛士。暴骸骨于外士卒死者。不啻十余万。我军邀天佑助。以少击众。无不摧坚挫锐。迅奏肤功。策勋按籍。我士卒仅损二百人。自古克敌制胜。未有若斯之神者也。时明经略杨镐、驻沈阳。闻三路兵败。大惊。急檄总兵李如柏、副将贺世贤等回兵。如柏等自呼兰路遁归。我哨兵二十人见之。据山上鸣螺。系帽弓弰。挥之。作招集大兵状。已而呼噪下击。杀四十人。获马五十匹。明兵夺路而逃。相蹂践死者。复千余人。庚寅。大军还至都城。上顾众贝勒大臣曰。明以二十万众、号四十七万。分四路、并力来战。今我不踰时破之。遂获全胜。各国闻之。若谓我分兵拒敌。则称我兵众。若谓我往来剿杀。则服我兵强。传闻四方。熟不慑我军威者哉。呜呼。由是一战。而明之国势益削。我之武烈益扬。遂乃克辽东。取沈阳。王基开。帝业定。夫岂易乎。允因我太祖求是于天复讐乎祖同兄弟子侄之众。率股肱心膂之臣。亲冒矢石。授方略。一时圣嗣贤臣。抒劳效悃。用成鸿勋。我大清亿万年丕丕基。实肇乎此。予小子披读实录。未尝不起敬起慕起悲。愧未能及其时、以承训抒力于行间马上也。夫我祖如此勤劳所得之天下。子若孙睹此战迹。而不思所以永天命。绵帝图。兢兢业业。治国安民。凛惟休惟恤之诫。存监夏监殷之心。则亦非予子孙而已尔。此予睹萨尔浒之战。所由书事也。此予因实录尊藏。人弗易见。而特书其事。以示我大清亿万年子孙臣庶。期共勉以无忘祖宗开创之艰难也。
  </div>
  <div class="pagination">
   <a href="清实录乾隆朝实录_page1319.html">
    上一页
   </a>
   <span>
    ...
   </span>
   <a href="清实录乾隆朝实录_page1315.html">
    1315
   </a>
   <a href="清实录乾隆朝实录_page1316.html">
    1316
   </a>
   <a href="清实录乾隆朝实录_page1317.html">
    1317
   </a>
   <a href="清实录乾隆朝实录_page1318.html">
    1318
   </a>
   <a href="清实录乾隆朝实录_page1319.html">
    1319
   </a>
   <span class="current-page">
    1320
   </span>
   <a href="清实录乾隆朝实录_page1321.html">
    1321
   </a>
   <a href="清实录乾隆朝实录_page1322.html">
    1322
   </a>
   <a href="清实录乾隆朝实录_page1323.html">
    1323
   </a>
   <a href="清实录乾隆朝实录_page1324.html">
    1324
   </a>
   <a href="清实录乾隆朝实录_page1325.html">
    1325
   </a>
   <span>
    ...
   </span>
   <a href="清实录乾隆朝实录_page1321.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
