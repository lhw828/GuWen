<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 17 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 17 页/共 263 页</h1>
    <div class="content">　　○给狭西河州等八卫备边土官俸旧制土官不给俸至是选调赴边策应遂暂给之如汉官制
　　○初宿卫都指挥林丛用千户姜敏书办已而不用敏衔之輙诬奏丛过失有旨原之时有发敏尝盗本营粮料者敏疑为丛所嗾复摭诉丛过诖误者数十人刑部尚书魏源论敏奸险当法外处之  上命杖遣边郡立功仍著为令以惩后来
　　○造行在光禄寺应用器皿七千六百四十余件
　　○建平伯高远祖母夫人钱氏卒遣官谕祭命有司营葬
　　○癸亥  皇太后圣节  上率亲王上寿免命妇朝贺赐文武百官宴
　　○敕行在礼部为卫王瞻埏择妃
　　○给襄王瞻墡银盆等器凡亲王仪仗例有此器初赐王仪仗时未有至是王以为言故命给之
　　○行在兵部右侍郎徐晞奏臣奉命镇守边方兼督屯田缘庄浪镇番诸卫相去甚远一时不能周历今诸卫各有行在户部主事收受粮储请令与臣相兼提督屯田为便从之
　　○甘肃右副总兵官都督同知赵安等奏镇番卫屯地多在境外比因虏寇犯边不得耕种人多饿殍除令富室借贷赈给尚有不敷请发官廪赈济从之
　　○甲子命呕罕河卫指挥吉当加赍敕及金织袭衣彩币归赐其头目指挥乃胯
　　○乙丑迤北鞑靼剌儿劄等六人携其家属来归  上命授剌儿劄奴伦帖木儿俱为百户克癿哈阿奔把哈儿歹的舌俱为试所镇抚仍给衣服等物
　　○行在通政使司左通政陈恭奏山西丁壮发来易州采运柴炭去家远甚贫苦异常今易州逃徙之家所遗地亩颇多比年荒芜请除其租税暂令山西丁壮耕种俟彼复业仍还前主庶野无遗利人得安生从之
　　○镇守狭西都督同知郑铭奏去岁以甘肃边储馈运之艰请留狭西轮班匠给之今行在工部遣官逮捕逃匠计其家属及械送者不下六七千人臣以西寇未平乞仍留之俟寇平即遣赴工  上从之仍敕狭西布政司阅其名数使皆实运边储毋作奸弊
　　○行在光禄寺卿郝郁卒
　　○丁卯释奠先师孔子遣礼部尚书兼翰林院学士杨溥行礼
　　○戊辰祭  太社  太稷遣卫王瞻埏行礼
　　○遣顺天府官祭先农之神
　　○命豊城侯李贤佩征西前将军印充总兵官代都督方政镇守大同仍敕贤俟政巡哨回即交印还京
　　○巡抚大同宣府右佥都御史李仪下狱先是仪举奏管粮参政刘琏诸违法事琏亦讦仪淫乱等事适参将都指挥石亨欲条奏镇守大同太监郭敬罪恶先以咨仪仪误封咨帖于户部盘粮主事文卷中户部以闻致敬亨亦相奏讦  上以仪等俱任边寄姑令自陈既而敬亨俱蒙赐敕移文戒饬容其改正自新琏以言不尽情复令御史体覆取死罪招停俸二年仪虽输罪自负理直辞颇欠婉于是御史给事中交章劾仪琏请逮治之  上命宥琏俟仪面白听劾至是仪至廷讯狱成竟以瘐死然仪实为琏所诬时议惜之
　　○福建兴化卫奏正统元年九月十七日本卫仓廪火烧毁仓粮二万余石
　　○有流星大如盏赤光烛地出宗正西南行至浊
　　○己巳命故建州卫指挥同知木答兀子散秃野木河卫指挥佥事吉扫兀弟撒撒禾屯吉卫指挥佥事劄里哈子太平奴克赤子勒者帖列山卫指挥佥事剌不塔子答升加沙笼哈子撒必哈兀列河卫指挥佥事散赤哈子锁鲁忽劄鲁哈子弗羊古阿者迷河卫指挥佥事桑果奴子公把奴阿真河卫指挥佥事脱脱哈子法莽加阿伦卫指挥佥事忽秃子哈当加吉河卫指挥佥事恼令哈子剌令加俱袭职
　　○命直隶真定府深州衡水县管马县丞田恒复任升从七品俸恒在衡水任满县民言其莅政公勤马蕃息而民不扰乞留之故有是命
　　○行在工部奏天下工匠蒙放遣休息者三千七百余人俱刻期使自来赴工今过期不至者二千九百余人请令所司械送赴京从之
　　○庚午达子剌儿劄等二十有一人来归赐银钞彩叚表里金织袭衣布疋牛马柴薪命于山东卫所安置给房屋田亩器皿
　　○免直隶扬州府兴化县岁办药材以屡遭荒旱人民饥甚也
　　○狭西都指挥同知戴旺等奏臣备御兰县达贼数犯边而新调甘州中护卫官军二千人俱缺兵器  上命内府局库以铁甲五百盔一千弓一千箭三万给之
　　○辛未擢进士马谅高鉴为行在吏科给事中张敏行在户科给事中曾世良行在兵科给事中高奉行在户部主事吴显吴高行在刑部主事方迪户部主事马豫行在大理寺左寺副杨铎行在大理寺右评事彭彰大理寺左评事封祥何史训廖询王顺高峰俱行在行人司行人陈璞行在太常寺博士
　　○纳木河等卫指挥兀良哈剌速苦等陛辞命赍敕并金织彩币赐其头目
　　○瓦剌使臣将归  上敕总兵官都督方政游击将军都指挥佥事杨洪同豊城侯李贤等联营境外与之宴别语以近者虏酋阿台朵儿只伯等犯边即今朝廷命各总兵官统兵十万剿之尔顺宁王能顺天道遣尔等来朝尔归其谕以此意非我穷兵黩武实彼自作弗靖以速覆亡仍授使臣以敕旨一通前途脱遇我师以此示之俾勿相犯
　　○巡抚江西行在吏部右侍郎赵新奏臣有继母丧例应守制蒙夺情视事乞便道还家祭奠少尽人子之情即往理事从之
　　○壬申赐奉化伯滕定诰券
　　○宥光禄寺少卿刘祯等罪先是珍羞署火旋扑灭之御史劾祯等不谨  上以财谷无损故宥之
　　○中都留守司都指挥佥事杨兴坐宿娼赎笞还职
　　○浙江市舶提举司提举王聪奏琉球国中山王遣使朝贡其所载海巴螺壳亦宜具数入官  上谓礼部臣曰海巴螺壳夷人资以货殖取之奚用其悉还之仍著为令
　　○癸酉命故木束河卫指挥同知长把子喃卜阿兀者左卫指挥佥事扎冬哈子卜黑秃列门河卫指挥佥事速满哥子阿冲加忽鲁爱卫指挥佥事阿羊加子桑加秃都河卫指挥佥事哈剌子兀因哥木鲁罕山卫指挥佥事火失剌子卜羊加俱袭职
　　○总督漕运左副总兵都督王瑜自诉家人潜贩官盐今准法没官又科罪徵银乞依赦前蠲免或输俸代还时新建伯李玉都指挥黄信亦非法兴贩图利害人事发俱为言者所论  上以瑜所犯赦前当免玉等皆勋旧姑恕之仍戒其毋恃恩再犯
　　○以运河耍儿渡决敕五军各营发军一万工部发畿内夫一万往筑之
　　○甲戌命驸马都尉井源行在户科给事中焦起良持节册孝陵卫指挥使葛覃女为宁府新昌王磐炷妃济川卫指挥使郭谦女为宁世孙奠培妃
　　○命两广福建当输南京税粮悉纳白金民有愿纳布绢者听从都察院右副都御史周铨奏请也
　　○乙亥遣顺天府官祭宋丞相文天祥
　　○赐试所镇抚徐童寿纱布纻丝衣靴袜童寿口北沙城儿人初以达贼虏去至是来归故有是赉
　　○行在钦天监监正皇甫仲和等奏南京观星台设浑天仪璇玑玉衡简仪圭表之类以窥测七政行度凌犯迟留伏逆北京于齐化门城上观测未有仪象乞令本监官一人往南京督匠以木如式造之赴北京较北极出地高低准验然后用铜铸造庶占象不失从之
　　○设山东安丘县渠丘驿
　　○丙子瓦剌顺宁王脱欢使臣阿都赤等陛辞命赍敕谕之曰王之先王能敬  天事上恪修臣职至王复克绍先志用笃和好自我  宣宗章皇帝及朕即位以来凡遣使臣朝贡者四朕甚嘉之故于王使臣之往返皆优礼焉往岁已遣使送四次使臣回并以朕意谕王赐王及妃及诸臣金织袭衣彩币表里柰何达贼孛的答里麻及阿台朵儿只伯等敢肆剽掠扰我边疆以故道路弗通王使未得即归闻王亦率人马往讨不顺朕之群臣亦欲发军剿捕朕体  祖宗怀远之心恐负良善未忍即从屡遣人赍敕往谕冀其改过今乃不悛不得已命将率师出境讨之并送王使还王其体朕心约部伍由西北行朕之军马由边境行仍通报边将令两无相犯凡遇逆贼内外交攻此贼自当束手就擒矣朕与王永当通好共享太平王其图之
　　○复遣人赍敕谕阿台及朵儿只伯等曰朕膺  天命嗣登宝位凡四方万国罔不归心昔我  祖宗列圣临御之日迤北和宁王阿鲁台能畏天保国事上罔愆故朝廷恩赉益久益厚且屡敕边将毋事境外令其安乐恩德之深天高地厚尔等亦其部属所宜知也不意阿鲁台即世其子及部属咸散尔等乃不思朝廷大恩为此不德扰我边疆朕体  上天好生之心不忍即诛第敕边将保境恤民毋妄追捕冀尔悔过尔乃不悛朕之总兵大臣切齿恨怒欲往征讨朕复止之以尔饥寒所逼不得已为此非本心也大军一出必累及良善孤人之子寡人之妻朕所不忍今再出榜晓谕尔等诚改过来归朕必恩待加厚近者猛哥帖木儿等率众请罪朕悉宥之授以官爵重加赏赍听择水草安稳居住独尔等在边不肯来归却畏官军剿杀不敢宁居何自苦如此尔等果识  天命归顺朝廷虽不能亲身来朝但约部伍守法度如昔和宁王则荣受官赏岂不乐哉不然我师一出尔其毋悔
　　○丁丑右城卫女直指挥木答哈肥河卫指挥歹羊兀的等卫女直指挥歹都等建州等卫女直指挥孛希并狭西洮州卫番僧剌麻失劳藏卜等贡珍珠及马赐宴并彩币等物有差
　　○建州卫女直指挥失里不孙奏愿居辽东安乐州自效赐钞布纻丝袭衣仍命有司给俸米牛马柴薪房屋器皿
　　○给永宁等卫备御官军马三百六十余疋
　　○行在工部左侍郎李庸奏狼窝口堤岸累修累决劳民无已今修筑已完恐犹有后患请建龙神庙于堤上以镇之且令宛平县复民二十户自石景山至芦沟桥往来巡视遇水薄堤坏輙加修治若水势泛急则速驰报官庶易修葺从之
　　○戊寅临洮卫番僧完卜劄巴坚藏等贡马及佛像舍利
　　○命故府军后卫指挥使谷旺弟全金吾右卫指挥同知李贵子能俱袭职
　　○己卯修德胜门内海子岸
　　○西镇吴山庙火
　　○庚辰巡按监察御史张清奏山西州县例输口外秋粮为参将都督黄真都指挥李信等盗取一万一千六百余石俱当追究  上以真等守边未可輙动先于各户徵完所盗之粮然后治之
　　○镇守西宁署都指挥佥事金玉奏所辖一十三簇国师剌麻及大小头目每岁遇  万寿圣节正旦冬至俱赴卫行庆贺礼又每月赴卫听受约束又罕东安定诸处使臣往来俱用筵宴往者取之于军人甚艰苦今本卫新辟田三十九顷欲于其中量拨一十五顷官给种子令守城军余耕获别贮以备供应事下行在户部覆奏以为事非旧制  上以事在可行何拘旧制遂从玉请
　　○辛巳兀者左卫女直指挥阿都赤肥河卫指挥阿都赤友帖卫舍人苦女兀也吾等卫野人女直舍人哈你等各贡珍珠及云南禄豊县禄脿巡检司故土官男赵让来朝贡马赐宴并彩币表里等物有差
　　○命四川长河西鱼通宁远等处军民宣慰使司故宣慰使喃哩子加八僧宜袭职
　　○行在诸卫仓奏自宣德九年十年所收官军转运淮安常盈诸仓米缘在彼年久转运以来船水蒸浥又复入仓若与近日官军漕运民间新米次第放支不免陈腐乞敕行在户部查理悉依旧常盈诸仓原受年月放支为便从之
　　○壬午福建都指挥佥事刘海左布政使周颐按察使李素等奉敕理囚不谨多致谬误都御史陈智等论其故违诏旨俱当逮究  上宥其罪但令巡按御史取罪状以戒之
　　○癸未清明节遣官祭  长陵  献陵  景陵
　　○行在兵部尚书王骥等言守备延安绥德都指挥王永职专备御不能制胜出奇以致虏寇猖獗虽  圣恩屡贷而军法难容  上以永罪固当究治但以边境事殷姑令停俸戴罪立功如更失机必重罪不宥
　　○巡抚浙江户部右侍郎王瀹等奏浙江沿海等处洪武间量其险易建立卫所备御倭寇陆置烽堠水设哨船无事则各守地方有警则互相策应是以海道宁息人民奠安永乐间因调官军于沈家门等处设立水寨既而松门等处累被倭寇登岸劫掠卫所官军不敷水寨策应不及致彼得以乘虚而我军莫能制胜乞照洪武事例悉免转输俾专捍御仍令都司每岁令都指挥一员严加提督从之
　　○甲申以修  长陵遣卫王瞻埏诣陵行祭告礼遣少保兼行在工部尚书吴中祭后土及天寿山之神
　　○遣行在工部左侍郎李庸祭浑河神以河岸冲决兴工修筑也
　　○巡按狭西监察御史张政言边务二事一甘肃地寒少生五榖近日中盐商贾多就彼买米以致谷价涌贵宜令布按二司官于兰县巡视遇有中盐者务令他处载粮赴边上纳则边储易足人不缺食一边卫兵器乏缺近令狭西民间买办物料付军卫成造缘人匠不敷官吏苟且是以有名无实宜于遵化铁冶转运熟铁一十万斤仍令狭西买办余料会官成造于该班匠役选拨用工仍令按察司官一员往来稽考则兵器易就民不重困从之
　　○乙酉给神机营及独石等处官军马一千五百疋
　　○省海印寺收钞官属时监察御史李匡奏在京九门及诸处收钞已有内官同御史主事锦衣卫五城兵马司官并铺户人等收受送赴海印寺又有太监御史等官监生校尉库子铺户共三百余人磨筭送赴内府天财库又有内官御史给事中主事并铺户三百五十人收检此一事经历三所不无重复请令九门及诸处收钞官属以所收钞迳送天财库收受省海印寺官员人等事下行在户部覆奏请如所言从之
　　○丙戌都督沈清修理京城濠堑既完请榜揭示以禁居人污毁从之
　　○镇守西宁署都指挥佥事金玉奏市马缺茶请发丁壮于四川运茶赴卫备用  上以西鄙用兵民方困竭兹事宜少缓须灭虏后行之
　　○云南曲靖军民府知府晏毅言四事一土官承袭或以子孙或以兄弟或以妻继夫或以妾绍嫡皆无预定序次多致临袭争夺以故讐杀连年边方弗宁乞敕该部移文所司预为定序造册土官有故如序袭职一天下军官有阵亡者或子孙懦弱或有司欺蔽仍袭旧职不蒙升录切惟崇德报功明王盛典于兹不赏何以为劝乞敕该部查照阵亡子孙奏请升赉一俸禄所以养廉今云南自布政司俸月一石余皆六斗学官生员尤少家给不赡且四川有司官月俸二石学官全支生员一石乞敕该部于云南官俸悉如四川之例一天下户口田地虽自洪武间已有定额然当是时人少地多家饶户足自此以后人众者安养弗赡田荒者税粮无徵乞敕该部于此县户口众者给与彼县荒闲之地庶田无抛荒人无艰窘税粮无不足矣事下该部议行
　　○丁亥命撒只剌河卫指挥同知销吉子劄路兀者右卫指挥同知以里子色替友帖卫指挥佥事彻里帖木子苦女建州卫指挥佥事帖因哥子勒路亦罕河卫指挥佥事速同哥子必剌兀俱袭职
　　○命行在户部遣官于大名顺德广平三府赈济饥民
　　○戊子革甘肃苑马寺及西宁卫递运所并甘肃所牧马隶狭西苑马寺从右佥都御史罗亨信言也
　　○己丑河南右参政孙原贞奏陈州项城县南抵颍州归德州鹿邑县东抵太和县地方数百里田土膏膄亡命者多聚居焉近令占籍此县追之则称占籍于彼彼州追之则称占籍于此互相影射有违国法请令各州县会官分定地界俾田于此者籍于此田于彼者籍于彼有搀杂影射者罪之其籍备载丁口每十家为甲互相保知分隶当地里长俾供租赋仍行各处如例区画则奸民无所容矣从之
　　○庚寅顺天府武清县民安忠妻傅氏一产三男命有司给赐如例
　　○行在都察院奏南京守备襄城伯李隆副都御史吴讷奏请处决重囚漏使印信臣等已陈其失致蒙恩贷及臣阅所请囚先已有旨令处决而讷等又以烦渎宜从逮问以儆其慢  上以为小过赦之
　大明英宗睿皇帝实录卷之二十八
　　正统二年三月辛卯朔升监察御史卢睿为行在都察院右佥都御史巡抚大同宣府
　　○壬辰书复晋王美圭曰比年边方多事民生艰窘所喻修葺恭园堂宇权宜停止以俟豊年
　　○行在刑部右侍郎何文渊等奏两淮商旅辏集盐课不足比见南京光禄寺并大军食盐岁给一十万引有奇可暂停止以给商旅则盐法通而民用不乏又言旧制煮盐之家复其他役今有司奉行不至是以人多贫窘盐课逋负宜申明旧章其该输税粮亦于附近上纳则徭役均而盐课足从之
　　○云南白盐井盐课提举司奏本司积盐三万九百引有奇岁久未支事下行在户部请召商于狭西临洮府兰县上纳米豆每四斗一引从之
　　○癸巳行在户部奏京库阔生绢颇多请给武臣准南京俸两月每绢一匹折米二石从之
　　○会宁伯李英有罪革其爵先是西宁卫指挥祁震死其子幼震庶弟之子监藏李出也谋袭职震之叔太平与争俱诣京英恃强执太平及其义子拷掠于家义子竟死言官劾英下锦衣卫狱具特宥其死而有是命
　　○免翰林院待诏邹循户下军役先是循祖弘道洪武初坐事谪戍辽东东宁卫至是循自陈父缉由明经举累官左春坊左庶子兼翰林院侍讲病故止生循一人原卫军伍无人应役  上准免其军不为例
　　○行在兵部奏在京卫所旗军多因管军头目虐害以致逃徙及至勾取又被解人沿途剥削比至京例该送问罚工仍复逃回有司被其勾摄卫所不得其用请自今以后逃军一次二次者记罪免其工作发原卫着役三犯不悛者依律处决仍勾户丁调发外卫充军从之
　　○行在工部奏昨以都督王瑜言将修葺张家湾通济仓遣匠视之十坏八九臣见京城及通州尚有空仓可以贮粮如稍不足则于大运西仓傍增造为便  上敕行在户部工郎都察院锦衣卫各遣官一员往察利害以闻
　　○备御榆林庄狭西都指挥王永等奏累年黄河涷消将西安等卫发来备冬官军放回今闻达贼在河套逼近府谷等处恐探知无备窃来犯边乞暂留守哨从之
　　○守备延安绥德监察御史章聪奏狭西绥德卫备御榆林庄指挥佥事刘鹏千户刘兴等哨守不严致达贼潜入羊羔山等处杀伤军人抢掠孳畜请治之  上命执问如律
　　○甲午  上虑法司久淹罪犯命籍重囚以闻遂宥都督同知刘广等四十五人死各杖遣戍边
　　○乙未敕云南总兵官太傅黔国公沐晟镇守云南都督沐昂及云南都布按三司巡按监察御史等官曰比得副使徐训奏鹤庆土官知府高伦同弟纯屡逞奸凶屠戮士庶及与母杨氏并叔宣互相贼害灭绝伦理朕惟蛮夷争夺相杀固其本性而伦等肆恶如此不容不理尔等其公同勘实谕使输款如恃强不服宜即调军擒捕务在安妥人民
　　○＜土答＞山等卫指挥色冷哥等可令等卫野人女直指挥兀黑等广西茗盈等州土官知州李子清等遣人贡马及方物赐宴并彩币等物
　　○升福建建宁府建阳县县丞何景春为本县知县时同知姚闻通奏保景春在建阳兴利除害民赖以安堪任正官行在吏部勘报果有治绩故有是命
　　○行在兵部奏在京卫所勾补军士多无房屋居住及被官旗侵害乞敕行在工部相拨空地起盖营房然亦不能济目前之急宜差监察御史给事中各一员督五城兵马于原分定卫所地方将新到军士暂于军民等家借住给与月粮修整营房仍令原委官不时巡视敢有私役科差者具奏问罪仍移文在外都司卫所一体存恤  上以所言切当命即行之
　　○镇守狭西都督同知郑铭等奏岷州卫累被番贼入境杀伤军民抢掠孳畜其官吏视为泛常稽延不报指挥陈武等虽领军追捕今经三月未获一人纵寇扰民宜加惩治  上命行在兵部移文铭等勘实问拟奏闻
　　○丙申爪哇国王杨惟西沙遣使臣亚烈来哲等来朝贡胡椒苏木乌爹泥等物赐宴并彩币
　　○命故察剌秃山卫指挥同知哈出你子散卜苦失帖木儿子沙泷加肥河卫所镇抚朵罗欢子色冷哥列门河卫指挥同知弗里鲁子朵儿只俱袭职
　　○土鲁番城都纲佛先舍人南忽力等奏愿居京自效命佛先等安插在京寺院日与饩廪南忽力等隶锦衣卫给房屋什器月粮
　　○丁酉  宣宗章皇帝禫祭遣卫王瞻埏诣  景陵行礼
　　○遣少保兼工部尚书吴中祭潞河之神
</div>
    <div class="pagination">
<a href="明实录英宗实录_page16.html">上一页</a><span>...</span><a href="明实录英宗实录_page12.html">12</a><a href="明实录英宗实录_page13.html">13</a><a href="明实录英宗实录_page14.html">14</a><a href="明实录英宗实录_page15.html">15</a><a href="明实录英宗实录_page16.html">16</a><span class="current-page">17</span><a href="明实录英宗实录_page18.html">18</a><a href="明实录英宗实录_page19.html">19</a><a href="明实录英宗实录_page20.html">20</a><a href="明实录英宗实录_page21.html">21</a><a href="明实录英宗实录_page22.html">22</a><span>...</span><a href="明实录英宗实录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
