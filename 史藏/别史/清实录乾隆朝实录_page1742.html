<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1742 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1742 页/共 1860 页</h1>
    <div class="content">
○是日起。上以夏至祭地于方泽。斋戒三日。　　

○　　

○壬辰。谕军机大臣等、工部奏、川省修理新疆五营演武厅、教场、药局、一案。该督造册题销。所开木植觔重数目。及按里折给脚价之处。未经分晰开明。经部三次题驳。该督仍未逐款声明开造。无凭核算。请旨敕下该督、查明题报。并查明办理此案总督、及承办官职名。送部议处等语。工程销算。例应将物料细数。逐一造报。今此案木植数目觔重。及运送道里远近。屡经部驳。仍未声覆。殊属延缓。著传谕鄂辉、即照指驳各款。据实声叙。即行摺奏。一面另造妥册报部。以清尘案。至办理此案总督、及承办各官。并不遵部驳核报。均属不合。著即据实查明。交部议处。　　

○　　

○甲午。夏至。祭地于方泽。上亲诣行礼。　　

○幸圆明园。　　

○乙未。上以秋狝木兰。自圆明园启銮。　　

○谕曰、朕此次巡幸木兰。驻跸热河。所有经过地方。著蠲免地丁钱粮十分之三。　　

○是日。驻跸南石槽行宫。　　

○　　

○丙申。谕军机大臣曰、毕沅等奏、永顺、宜昌、两府。每年定额。不过各销三千余引。淮商并不争此纲地。实系恃此数处险隘。以为敌私之地。如改食川盐。实有捍格难行之处。应请仍循其旧等语。此事昨已明降谕旨、将各省行销引地。悉照旧定章程办理。无事更张矣。今毕沅所奏、永顺、宜昌、二府。不复改食川盐。尚与谕旨相合。自应照旧办理。惟所称永顺、龙山等四县。如遇淮盐不能接济。仍令零星买食川盐。听从民便。但不得过十斤以上一节。所言殊属未当。该处毗连川境。小民因淮盐不能接济。零星买食川盐。亦事所常有。但不可定以销盐觔数。使百姓以买食私盐。业已奉有明文。遂致逐渐增多。无所底止。设如毕沅等所奏。以十斤为率。明立科条。不啻导以兴贩私盐之路。况小民趋利若骛。或于十斤之外。加增数觔。地方官岂能按户稽查。逐一秤验。如果私贩盐觔。事经发觉。自当按法惩处。若系官盐不能接济。零星买食。地方官祇可行所无事。所谓民可使由之。不可使知之。毕沅等所奏永顺等四县买食川盐。定以十斤之处。不必行。将此各传谕知之。　　

○　　

○是日。驻跸密云县行宫。　　

○丁酉。孝恭仁皇后忌辰。遣官祭景陵。　　

○淮关监督董椿覆奏、王平庄堤埝漫缺。八十余日。山东、安徽、二省。亦因被水。货物昂贵。商贩不前。盈余银遂致短绌。得旨、有旨谕部。谕曰、户工二部。议覆淮安等关。徵收税课。一年期满。淮安关、短省盈余银六万六千六百余两。宿迁关、短少盈余银四千九百余两。著落该监督、照数赔补等语。固属照例办理。第念上年山东、安徽、二省、被水较广。兼之王平庄民埝冲塌。豆货重船。阻滞难行。商贩稀少。以致盈余比较不敷。尚系实在情形。所有此次淮安关、短少盈余银六万六千六百余两。宿迁关、短少盈余银四千九百余两。共短少银七万一千五百余两。著落该监督、赔补银一万两。其余银六万一千五百余两。俱著加恩宽免。并免其议处。余依议。　　

○　　

○是日。驻跸要亭行宫。　　

○戊戌。谕军机大臣曰、兰第锡奏、查验徐属工程情形。并黄河水势骤长。各工抢护平稳一摺。所办俱好。毛城铺滚水坝工。及王平庄对岸河势坐湾。应挑引河。各工均关紧要。前经孙士毅、会同兰第锡、勘估兴修。办理甚属妥协。嗣因孙士毅升任来京。兰第锡、亲往该处查验各工。并无草率弊混。足见该督等、督率有方。深可嘉奖。现距伏汛尚有月余。徐城北门志桩。新旧已长水至一丈三尺。甚为浩瀚。兰第锡、与孙士毅、先事豫备。料物齐全。俾镶防工段。得以应手。而兰第锡督同道将等。分投抢办。各工保固无虞。览奏深为欣慰。但未经入伏以前。水势已如此增长。将来入伏后。尤应加倍慎重。不可稍涉大意。此时书麟、甫由京启程。至彼尚需时日。著传谕兰第锡、务当督饬在工文武各员。一律留心防护。以期各工稳固。黄流顺轨。方为妥善。　　

○　　

○又谕、本日兰第锡奏、徐城北门志桩。原存长水七尺八寸。五月初七、八、九等日。骤长水五尺六寸。新旧共一丈三尺四寸。水势浩瀚。督同道将等。分投昼夜抢办。现已消退二尺余寸。各工俱稳固无虞等语。豫省黄河。地居江南上游。今徐城志桩。已长水至一丈三尺。河南水势。自必先行加长。该处险要堤坝。曾否保护稳固。何以未据李奉翰奏报。岂不知朕廑念河工。无时或释耶。著传谕该督、将豫省黄流增长丈尺。及各工平稳情形。即行具奏。以慰廑注。　　

○　　

○又谕、前因特古斯们都、本系副总管。是以补授伊父硕通总管遗缺。并非令其子承袭。已传谕永保、此后酌量奏请矣。但恐日久怠忽从事。著再传谕保宁、将此事特办专稿。交代后任将军等。俟特古斯们都出缺时。断不可将伊子孙。奏请补授总管。伊子孙即有劳绩。不拘何官。皆可保奏。惟不准再任总管也。　　

○是日。驻跸两间房行宫。　　

○己亥。谕曰、尹壮图、前经降旨以内阁侍读用。但念员缺甚少。补授无期。著加恩以礼部主事即用。　　

○　　

○又谕曰、伍拉纳奏、查明捕盗奋勉之文武。分别奏咨办理一摺。闽省文武各员弁。经伍拉纳饬委缉拏洋盗。该员等均能认真出力。前后缉获多名。甚属可嘉。丁朝雄、钱受椿、胡世铨、徐梦麟、虽系专阃道府大员。分当宣力。但始终奋勉。获盗甚多。著加恩一体交部议叙。同知黄奠邦等八员。获盗俱在十名以上。著送部引见。但该员等。均系捕盗得力熟手。现在尚有逸盗未获。若令其同时赴京引见。恐该省缉捕乏人。著该督酌量。先令一二人给咨送部。俟该员引见回闽后。再行陆续咨送。方为妥协。其在本境堵截拏获逸盗十名以下之文职知府德泰等十八员。武职署副将海隆阿等十八员。俱著交部。按照伍拉纳造送清册。分别酌予议叙。以示鼓励。余著照该督所请行。　　

○　　

○谕军机大臣等、昨军机大臣面奏、阿桂之子阿必达病故等语。阿桂年高。恐因此事悲切。体气失调。著赏给奶饼一匣。阿桂务须仰体朕意。善自宽慰。　　

○又谕、据伍拉纳等奏、委署台湾道府印务。并札会水师提督、暂缓内渡一摺。所奏是台湾民风刁悍。地方紧要。甫经奎林等惩创以后。必须熟手经理。方足以资整顿。该督等所奏署理道篆之杨廷理、前已有旨。将该员补授台湾道矣。至奎林回赴厦门。接受水师提督印务。自应俟丁朝雄渡台。及新任道员到任后。再回厦门。俾得互相交替。于海外地方。益昭慎重。俱著照该督所请办理。将此谕令知之。　　

○　　

○是日。驻跸常山峪行宫。　　

○庚子。旌表守正捐躯直隶庆云县民张英妻王氏。河南河内县民温喜妻刘氏。湖南芷江县民曹善妻奚氏。　　

○是日。驻跸喀喇河屯行宫。　　

○辛丑。上诣热河文庙行礼。　　

○诣永佑寺瞻礼。　　

○谕、此次随出校尉一百八人内。常行随驻二十四人。每人各赏一月钱粮。其回京八十四人。各赏一两重银锞一个。　　

○是日。驻跸避暑山庄。至八月戊午、皆如之。　　

○　　

○壬寅。谕军机大臣曰、冯光熊奏、湖南宝庆府带徵商税一摺。内称一年期满。除足原额外。盈余银八百三十余两。此项盈余银两。例解司库。留充公用。业经全数解司。其不敷丁役辛工饭食等银七十余两。由司核给造销等语。各关徵收税课。期满比较。原有具奏之例。至一府一县额徵商税。向来未见奏报比较。何以宝庆一府。该抚独专摺奏闻。且既据奏、现有盈余。全数解司。何以又有不敷之项。由司核给。摺内声叙殊未明晰。现在冯光熊、业已交篆起程。想此时姜晟将次到任。著传谕该抚、即行查明。据实覆奏。寻姜晟奏、从前宝庆府商税。照额徵解。嗣经奏准尽徵尽解。所有盈余银两。存贮司库。每年关口辛工饭食等费。除将耗银支给外。尚有不敷。即于盈余项内核给。前任抚臣冯光熊所奏、系照例办理。报闻。　　

○　　

○又谕曰、鄂辉奏、拏获纠夥连劫盗犯。分别正法发遣一摺。盗犯尹耀等。纠夥肆劫。于旬日内。竟至四案之多。实属目无法纪。该督审明后。将叠劫多次、及为首之犯。即行正法。所办尚是。此等盗犯。结夥成群。连日行劫。自即系＜口固＞匪余党。惟在该州县等。实力缉拏。严行处治。方足以戢奸宄而靖地方。正如闽粤等省洋盗。闻拏紧急。即四散藏匿。若巡缉稍有懈弛。仍复聚而为匪。不可不随时随地。留心侦缉。以绝根株。著传谕鄂辉、嗣后总当督饬所属。密访严拏。不使＜口固＞匪余孽。潜滋暗长。方为妥善。除原摺交部核议外。将此谕令知之。　　

○　　

○是月。天津巡漕给事中李翮奏、杨村北河沙埂。空重漕船。不能并行。严饬弁兵。赶挖通畅。批、好。勉为之。又奏、现在铜铅未到。守空剥船可拨。并雇民船足数。重船一到。即可起剥。得旨嘉奖。　　

○升任两江总督协办大学士吏部尚书孙士毅、河东河道总督兰第锡奏、徐城北门一带。河身最狭。盛涨时宣洩不畅。应于北岸民居西北、河势坐湾处。开挑越河一道。长九百七十丈。宽二十丈。至二十八丈不等。深一丈余。计需银一万九千八百余两。批、不觉少乎。又奏、勒限五月挑竣。得旨嘉奖。　　

○四川总督鄂辉覆奏、通省麦秋丰稔。收成实有九分。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

</div>
    <div class="pagination">
<a href="清实录乾隆朝实录_page1741.html">上一页</a><span>...</span><a href="清实录乾隆朝实录_page1737.html">1737</a><a href="清实录乾隆朝实录_page1738.html">1738</a><a href="清实录乾隆朝实录_page1739.html">1739</a><a href="清实录乾隆朝实录_page1740.html">1740</a><a href="清实录乾隆朝实录_page1741.html">1741</a><span class="current-page">1742</span><a href="清实录乾隆朝实录_page1743.html">1743</a><a href="清实录乾隆朝实录_page1744.html">1744</a><a href="清实录乾隆朝实录_page1745.html">1745</a><a href="清实录乾隆朝实录_page1746.html">1746</a><a href="清实录乾隆朝实录_page1747.html">1747</a><span>...</span><a href="清实录乾隆朝实录_page1743.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
