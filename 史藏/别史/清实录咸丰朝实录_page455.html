<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 455 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 455 页/共 502 页</h1>
    <div class="content">
○又谕、巴栋阿奏、筹办镇防兵勇情形、请添调营兵一摺。另片奏、水师分泊不均。请简员督带师船等语。镇江现在实存兵仅一千八百余名。所出各缺。原应由各省挑补足额。惟湖南等省。或现办防剿。或徵调已多。势难再拨。该署将军所请各省共拨兵四千赴镇江之处。应无庸议。贼踞苏常。有窥伺镇江之意。巴栋阿即就现有兵力。认真堵剿。该处各勇既有一万四千余名之多。若能认真训练。亦可随同官兵剿贼。不得因系久募之勇。任其坐糜粮饷。至江面水师。本归李若珠调遣。据巴栋阿奏称、除泊仪徵英洲头一军。以防浦六窜匪外。其余北岸停泊之船。皆宜归并南岸等语。江面师船。全在分布得宜。方能有益。若偏重一处。必至顾此失彼。著李若珠即令择要分泊。上下梭巡。严扼江面。现在杨载福、已令李德麟、吴全美等、驶赴下游。可与陈国泰等师船。互相联络。以重江防。总宜视各口之险夷。以定师船之多寡。方为妥善。并著李若珠于水营镇将中。择其堪以统带师船者。酌保一员。听候简派。以专责成而杜观望。将此由六百里各谕令知之。　　

○又谕、据巴栋阿奏、江防吃紧。亟应先靖江面。南北两岸。上下袤延数百里之遥。艇师仅二百余只。现拟择要分泊等语。江面分布艇师。兵力尚形单薄。前有旨令吴全美艇船驶赴下游。李德麟在鲁港。仍饬令疏通江路。与吴全美联络声势。昨据杨载福奏、已饬李德麟师艇。与吴全美并赴下游。以资分布。现在江防吃紧。著杨载福严催吴全美、李德麟、克期带领所部师船。迅速前赴下游。听候李若珠调遣。毋得稍有迟延。致误事机。将此由六百里谕令知之。　　

○前署四川总督曾望颜奏、克复天全州城。报闻。　　

○以成都将军东纯、兼署四川总督。　　

○以川军追剿滇匪出力。予参将黎得盛等、升叙有差。　　

○以堵剿不力。革四川带兵副将何绍棠职。留营效力。　　

○补铸江甯将军印信。从署江甯将军巴栋阿请也。　　

○戊子。谕内阁、庆昀奏、严防私贩马匹、请旨办理一摺。据称内外扎萨克、以及各旗各群进口。前赴喇嘛庙烧香。所带之香赀马匹。并护送各庙马匹。以及蒙古牧丁送京马匹甚多。向无税银。又无稽核。此系大境门一处。其余山海关。古北口。杀虎口等处。似此尚多。难保无夹带私贩等情。著理藩院迅即议定章程。奏明请旨办理。并著张家口监督治昌、将大境门一处税口。自接印至今。逐日详细底簿。封送察哈尔都统衙门。以备查核。另片奏、据治昌咨覆。本月并无马匹到局报税。显有私贩。由小口行走。并未声明是何地方。至本年所收马税。虽经开具数目。未曾分别某月几匹、运往何处。发给税票几张。箭统无别。殊难考察。著庆昀再行逐层驳查。调取边口底簿详核。无任含混。　　

○谕军机大臣等、本日僧格林沁等奏、＜口英＞夷接收照会。并未照覆。旋据奏称、接得＜口英＞夷照会。钞录呈览。并俄夷同来。应否准其会面各摺片。＜口英＞酋口□额口□尔唫既投递照会。虽语多要挟。然并非专意主战。亦可概见。此次不必直斥其非。亦不必言上年接仗之事。致该夷无所转回。但告以中国与尔国。并无必战之心。口□额口□尔唫系八年原议和约之人。此时前来换约。与八年原约。并无不合。如有应行面议之事。大皇帝现派有钦差在京面议。汝等即可定期。由北塘进京。议定为是。至本年二月口□普酋照会军机处文书。及军机处如何答覆。此处并不知悉。将来汝等到京后。自可向钦差议论。如该酋取出口□普酋照会文底。及军机处照覆。与恒福阅看。即告以此系口□普噜嘶一面之词。况八年和约。系口□额口□尔唫所议。今口□额口□尔唫到此。自应按八年和约办理。口□普酋之事。本处既不知悉。更无须在本处提起。总须进京与钦差面议为妥。并照会口□佛夷。令其一同援照咪国之例。少带从人。由北塘进京换约。不必令夷酋转交。至俄夷播弄是非。句结挑衅。最为可恶。此时亦不必明言。并可照会咪夷。询其前次中国未接之信函。曾否向俄夷要回。俾该夷互相猜忌。至＜口英＞口□佛二酋。如愿择地会面。即或俄夷同来。毋庸阻止。恒福不必向其劄语。再前俄夷所寄氊包一件。著即送去。并告知该夷现无应商之事。催令即行起碇。勿在海口逗遛。该大臣等办理夷务。既能严密防范。又能设法羁縻。深合机宜。接奉此旨。谅必斟酌妥善也。将此由五百里密谕知之。　　

○以翰林院侍读学士绅宜、检讨瑞联、编修文奎、充日讲起居注官。侍讲钟启峋、署日讲起居注官。　　

○调甘肃巴里坤镇总兵官德明、为伊犁镇总兵官。伊犁镇总兵官常英、为巴里坤镇总兵官。　　

○以随同克复浙江淳安县城。革疏防在前知府松海、知县何柄谦职。何柄谦暂留署任。　　

○己丑。谕内阁、前谕四川省办理团练。并令在京官员。各举所知。候旨派往。兹据给事中赵树吉、酌保各员、请旨简派。在籍前任詹事府右春坊右赞善李惺、著赏加五品卿衔。作为四川督办团练大臣。并著前任宜昌镇总兵虎嵩林、成都府知府杨重雅、帮办团练事宜。即按照河南等省所拟团练章程。并嘉庆年间。该省举行坚壁清野之法。体察情形。妥为办理。　　

○谕军机大臣等、僧格林沁等奏、夷人分股攻扑新河、马队不能支持一摺。据称二十六日。夷人出队。马步约有万余。分扑新河军粮城。我军因众寡不敌。现已退守唐儿沽等语。唐儿沽距大沽。仅止八里。为大营后路。最关紧要。著即严饬克兴阿等扼守壕墙。不准稍有松懈。军粮城为赴津之路。恐该夷一面牵掣唐儿沽。一面由军粮城上窜。必致我军应接不暇。西淩阿防堵北塘一带。是其专责。此次虽因众寡不敌。马队不能抄击。究系该都统未能奋勇抵御所致。西淩阿派拨吉林等处马队。必须设法迎头截剿。将该夷击回。傥再有贻误。该都统岂能当此重咎。僧格林沁、现调山海关马队。前往天津驻劄。著即飞催前进。此时夷人扑入新河村庄。其势甚张。该大臣惟当镇定军心。妥为调度。不可稍涉张皇。恒福办理抚局。责无旁贷。不得因业经接仗。遂置抚局于不问。著仍遵前旨。迅速照会该酋。设法转圜。以顾大局。将此由六百里密谕知之。　　

○又谕、前据庆昀奏、口外草地黑城子白城子地方。并无俄夷藏匿情形。当谕令该署都统随时密查。现在俄夷船只。在天津一带海口停泊。张家口外。为俄夷往来熟径。此时虽无该夷藏匿。难保无内地汉奸。暗通消息。务当严密查拏。至元宝沟地方。该夷前既有紧要之语。应如何防备之处。著庆昀不动声色。遴委明干之员。密赴远近一带。时常查探。以便先事豫防。毋稍大意。将此谕令知之。　　

○又谕、前因四川军务紧要。拟令左宗棠前往督办。当谕官文、胡林翼、将该员能否胜任。迅速具奏。兹据奏称、左宗棠督办川省军务。难收速效。若令刘长佑、由酉秀进保重庆。取径甚捷。保全甚大等语。左宗棠既不能独当一面。即毋庸赴川。仍襄办曾国藩军务。广西省现在防剿正当吃紧。刘长佑未便遽离该省。湖南地方。尚称安静。著骆秉章即驰赴四川。督办军务。该抚于湖南绅士。素为熟悉。择其晓畅军务者。酌量带往。并添募湖南练勇。以资剿办。湖北军营中。曾经仗阵得力之员。籍隶湖南者。亦不乏人。著官文、胡林翼、酌派数员。交骆秉章差委。石达开窥伺川疆。滇匪尚未扑灭。其势岌岌可虞。东纯现署川督。未谙军旅。该抚务即迅速启程。由便道入川。毋稍延误。萧启江所带之勇。据官文等奏、已咨令都司彭忠信、候选同知直隶州王沐、分起管带。此项勇丁。及川省兵勇。均归该抚调遣。以冀迅埽贼氛。骆秉章出省后。湖南巡抚。著文格暂行署理。将此由六百里各谕令知之。　　

○又谕、许乃普奏、皖浙交界情形、并请饬办理皖南团练一摺。皖南为江浙门户。地当要冲。曾国藩已抵建德。即日进驻徽境。现在各省举行团练。皖南地方紧要。自应一律办理。前据鸿胪寺卿程祖诰奏、翰林院侍读吕锦文、在籍有年。筹办团防。击退窜匪。著有成效。请饬令办理皖南团练事宜。兹据许乃普奏、请饬工部郎中余述祖、回籍办理婺源团练。该员资望较浅。若令专办该县团练。当可得力。吕锦文在籍率团击贼。办有成效。未知能否胜督办之任。著曾国藩察看情形。择其谙练军务。素系人望者。酌保一员。迅速奏闻。候旨简派。即令督办皖南团练事宜。以期协助官兵。保卫疆圉。许乃普原摺、著钞给阅看。将此由六百里谕令知之。　　

○又谕、官文等奏、请饬陕甘督抚练勇办团一摺。据称陕西南山一带。山深箐密。易藏奸匪。且处处与蜀境毗连。为滇匪川匪。贩土熟游之路。恐逆党隐谋句结。乘机滋事。请饬陕甘督抚。慎选将领。募土著良民。练作劲勇。以补兵力。一面责成地方文武。筹办团练等语。前经降旨、令谭廷襄督办陕西团练。该署抚于接奉前旨后。自已饬属一律兴办。现在川省军务未平。河南捻氛亦未尽息。陕西凤邠两属。界连南山。即应豫为防范。潼关商雒。皆与河南接壤。兴安汉中。皆与川省接壤。该处有险可扼。如果认真防堵。自可遏匪徒窜入之路。著乐斌。谭廷襄、体察情形。何路吃重。即先行遴派妥员。会同地方官绅。筹办团练。坚筑堡砦。以防各匪窜越。如有土匪隐匿句结。亦即认真查拏惩办。该督抚等、务当未雨绸缪。毋得临事周章。致滋贻误。将此由四百里各谕令知之。　　

○又谕、德楞额奏、请饬调察哈尔马匹等语。察哈尔距山东较远。恐解到时。转多疲乏。此项马匹。为数无多。即著德楞额在该处左近地方。自行采买膘壮马二百匹。补足疲残缺额。俾官兵随时训练。以成劲旅。将此由五百里谕令知之。　　

○又谕、前据薛焕奏、筹济镇江及大江水师饷糈。并沪上道府。无员可委。札饬乔松年在江北遴委妥员。办理江南粮台。兹据查文经奏、饷需无款可指。专候接办粮台委员前来督办等语。当常州失陷之后。兵勇溃散。退至望亭。存营兵勇无多。该员所称、普放水陆各营一月口粮。并途次补放借给之款。共放银十八万三千二百余两。难保无任意冒销之弊。查文经著即革职。由薛焕严密访查。有无藉端虚冒情事。并饬令将从前经手收支各款。交代清楚。如有含混侵蚀情弊。即著严行参办。至江南粮台。存项无多。无款可指。现在大江水师。及长龙船。待饷孔殷。必得迅派委员接办。薛焕不必拘定官阶大小。赶紧遴选公正谙练之员。仍遵前旨。设法筹款。饬令带往江北。办理江南分设粮台。专放镇江一军。及大江水师军饷。不得以无员可委。尽诿之乔松年派员经理。傥有贻误。致令诸军饥溃。惟薛焕是问。将此由六百里谕令知之。　　

○命安徽按察使毛鸿宾、总办皖北营务。　　

○以冒滥保荐。安徽带兵参将刘元勋等、分别革职留营。并撤销所保原案。　　

○命工部郎中余述祖、回籍办理安徽婺源团练。　　

○命四川马边厅同知孙濂等、听候团练大臣李惺差委。　　

○辛卯。朱谕僧格林沁、握手言别。倏逾半载。现在大沽两岸。正在危急。谅汝在军中。忧心如焚。倍切朕怀。惟天下根本。不在海口。实在京师。若稍有挫大。总须带兵退守津郡。设法迎头自北而南截剿。万不可寄身命于炮台。切要切要。以国家倚赖之身。与丑夷拌命。太不值矣。离营后。南北两岸炮台。须择可靠之大员。代为防守。方为妥善。朕为汝思之。身为统帅。固难言擅自离营。今有朱笔特旨。并非自已畏葸。有何顾忌。若执意不念天下大局。只了一身之计。殊属有负朕心。握管不胜凄怆。谆谆特谕。汝其懔遵此朱谕。著载垣、端华、军机大臣、公同阅看。附廷寄由六百里加紧发去。　　

○谕内阁、宗人府奏、应给贝勒官员甲数。请旨遵行一摺。瑞敏郡王奕志之承继子载漪、已封为贝勒。其从前所留郡王分内官员甲数。著即照贝勒分内应得之数。裁减给与。　　

○又谕、玉通等奏、科布多额尔德尼毕什哷勒图墨尔根班第达呼毕勒罕、本年因朕三旬万寿圣节。率领该处喇嘛等唪经奏闻一摺。本年朕三旬万寿圣节。额尔德尼毕什哷勒图墨尔根班第达呼毕勒罕。自备资斧。率领明噶特、额鲁特二旗游牧居住之喇嘛等、唪丹书克等经、二十一日。实出忱悃。甚属可嘉。著加恩由该处库内动银二百两。赏给该呼毕勒罕等、以示朕嘉奖之意。　　

○谕军机大臣等、本日据僧格林沁等奏、唐儿沽被贼占踞、大沽两岸、危在旦夕一摺。据称该夷大队。于二十八日卯刻。先欲渡河。因我兵防守严密。随向唐儿沽攻扑。我军相持两时。伤亡甚重。余俱退回。现在拉撤浮桥。令溃兵均归北岸炮台。以图扼守各等语。唐儿沽既被占踞。夷势自必益张。该大臣现以兵勇悉力抵御。如果无可支撑。惟当设法酌撤。由该大臣等督带。驰赴天津扼要守御。以固京师门户。至该大臣韬略素娴。久为朕躬所倚赖。现在身膺重寄。惟当以大局为重。不可因目前小挫。致有愤懑之心。总当妥为调度。镇定自持。以期挽回补救。是为至要。该大臣所寄载垣等信函。业由军机大臣呈览矣。将此由六百里加紧密谕知之。　　

○又谕、前日据僧格林沁奏称、夷人占踞新河。恐由军粮城。直赴天津府城。业令西陵阿、派拨营城驻劄之吉林黑龙江察哈尔马队。会合大沽南北两岸马队。跟踪追剿。本日复据僧格林沁奏称、夷人已由新河攻入唐儿沽地方。大沽炮台。万分危急。是该夷专欲攻扑大沽。急应厚集兵力。著西淩阿即将营城驻劄之吉林等马队。刻即统带前赴大沽。救援后路。与僧格林沁合力夹击。以分贼势。军情紧急万分。不得以派援津城为辞。迁延不进。致罹国宪。将此由六百里加紧谕令知之。　　

○又谕、本日据僧格林沁奏、唐儿沽被夷占踞、大沽危在旦夕一摺。夷人既占唐儿沽。恐其分股径扑天津郡城。天津为京师门户。岂可稍有疏失。宽惠等于一切布置防守事宜。谅已妥为豫备。著即赶紧选派明干兵役。于唐儿沽赴津一带地方。层层设探。并于濠墙内各处加意防守。如果夷势狓猖。以大股悉力扑犯。宽惠等即可派委干员。告以大皇帝已钦派大员前来。与尔国议事。即日可到。以期稍缓其势。总宜固守津郡。毋得稍涉大意。　　

○又谕、连日叠据僧格林沁等奏、＜口英＞口□佛等夷占踞北塘村庄。其大股分扑新河军粮城。我军接仗失利。本日据奏、唐儿沽亦被占踞。大沽炮台。万分危急。现在夷氛猖獗。其或袭天津。或趋京师。均未可定。亟宜厚集兵力。以严捍卫而固畿疆。著托明阿于原调马队一千外。再行挑拨马队五百名。共一千五百名。成凯、德勒克多尔济、英桂、于太原绥远归化各城内。挑选驻防兵一千名。春佑、挑选热河兵五百名。谭廷襄、挑选陕西兵三千名。庆昀于原调马队一千外。再行挑选马队一千名。共二千名。文谦、挑选直隶兵三千名。并文煜、将本年原调之山东兵三千名。恩夔、将本年原调之青德州兵五百名。玻崇武、酌量于密云调派若干名。均须赶紧调派。一律精壮。配齐军装器械火药铅丸。各派大员管带。即日启程驰抵通州。听候瑞麟调遣。该将军等、务须勿涉张皇。致令民情惊扰。并不可稍涉延缓。贻误事机。将此由六百里谕令托明阿等、并传谕文谦知之。　　

○又谕、本日派大学士瑞麟、统带京旗各官兵五千名。于七月初一日启程。前往通州。并尚书伊勒东阿、所带官兵四千名。共马步队官兵九千名。所有应领饷项。已谕令户部先拨银十万两。交顺天府支应。即著张祥河、董醇、于通州安设粮台。照例支放。并派委廉干大员。前往督办。毋稍迟误。将此谕令知之。　　

○又谕、有人奏、抚藩幕友、庇护亲属、请旨查办等语。据称、河南试用知县余嘉谷、系巡抚幕友余雨□会之孙。年轻浮薄。胆大妄为。该员并未到过军营。遽以军功保举。又河南候补知府陆迺普、系藩司幕友陆舜卿之兄。性情贪鄙。营私无忌。越署怀庆府优缺。县丞典史。俱纳贿认拜门生。该二员之罔上行私。皆由余雨□会陆舜卿之力为护庇等语。职官恃势营求保举。谋署优缺。如果属实。大干法纪。亟应彻底根究。以儆官邪。著庆廉、按照所参各情。确切查明。严行参办。务须破除情面。毋得稍涉回护。致有不实不尽。原片著钞给阅看。将此谕令知之。　　

○又谕、法福礼奏、兵饷积欠愈多、请饬催筹拨一摺。据称、乌噜木齐、暨巴里坤、古城、吐鲁番、四满洲营兵饷。历年积欠。已六十余万两。待饷孔殷等语。自系实在情形。已谕令乐斌、林扬祖、设法筹拨数万两。以资接济矣。惟此时内地各路军饷。需款甚钜。势难专顾西路。源源拨解。该署都统、仍当就本城地方设法筹画。毋得专待甘饷。自成坐困。将此谕令知之。　　

○大学士瑞麟、奏请将祭酒皂保、随带赴通。从之。　　

○命大学士瑞麟、理藩院尚书伊勒东阿、统带官兵赴通州防堵。　　

○以安徽剿抚沙河捻匪出力。赏守备石向阳等、花翎。守备张福甲、蓝翎。余加衔升叙有差。　　

○以安徽攻克程圩逆巢出力。赏守备赵玉成、巴图鲁名号。外委李鸿献。加守备衔。花翎。副将黄鸣铎、加总兵衔。道员才宇和、加按察使衔。余升叙加衔有差。　　

○壬辰。谕内阁、著派文俊、恒祺、前往北塘海口。伴送＜口英＞口□佛二国使臣进京换约。　　

○谕军机大臣等、昨据僧格林沁等奏、唐儿沽被夷占踞。大沽两岸危急。当由六百里加紧。发去朱批一道。令该大臣总当以大局为重。本日已可接奉矣。兹据僧格林沁等奏、夷人占踞唐儿沽。并未出村扑扰。给与照会。亦尚未覆。并据恒福奏、密陈设法议抚之策各一摺。此时夷人既未出村扑扰。或系尚畏该大臣威名。不敢遽肆冲突。或另有诡谋。欲占踞两岸炮台。均难豫定。不可不严为防范。如该夷由北塘、搬运大炮。即饬西淩阿迎头截击。勿令遂其奸计。仍著恒福一面再行给与照会。告以大皇帝因尔等远来。已特派文俊、恒祺、由京前来北塘。伴送尔等进京换约。以期永敦和好。该夷应允后。如肯由北塘行走。固属妥协。若必欲由大沽行走。即可由我更换小船。令该夷乘坐由大沽行走。知照文俊等、与之接晤后。一同进京换约。并须与之约定。以后彼此不准再行用武。大沽之防。仍不可撤。如该夷万难理谕。仍以全力向两岸炮台攻扑。我军抵御不甚得手。僧格林沁、务须遵奉朱谕。酌派大员防守炮台。该大臣即抽带兵勇。迅保津郡。以固京师门户。谅僧格林沁必能仰体朕心。权宜办理也。昨因军情紧急。谕令瑞麟、于备调京兵一万名内。先拨五千名。于七月初一日。统带前赴通州。伊勒东阿、所带京兵四千名。仍驻劄河西务。归瑞麟调遣。至大沽炮台后路。如属空虚。著恒福于附近该处之直隶各营官兵。并上年民团津属之静海等县练勇。酌量调赴。以作大沽后路。庶分贼势。毋致疏虞。将此由六百里加紧密谕知之。　　

○又谕、本日据僧格林沁等奏、二十八日卯刻。与夷人接仗后。至二十九日申刻。夷人仍踞唐儿沽。并未出村寻衅。该大臣等、将应设炮位等妥为布置。人心较定。并由恒福给与＜口英＞口

□佛照会。告以大皇帝业已派有大臣在京。等候该使臣等商议。尚未接有该夷照覆等语。现已将文俊、恒祺、前往北塘伴送该使臣进京换约之处。明降谕旨。该大臣等、现在无论行抵何处。著即兼程前进。傥该夷索看旨意。可即将本日明发谕旨。给与阅看。接见以后。是何情形。著即详细驰奏。将此谕令知之。　　

○又谕、前经明降谕旨。派桑春荣、为督办顺天直隶团练大臣。现在京畿东面一带。亟应兴办。从前粤匪窜扰天津。近京地方。如武清等州县。均各办有成效。备见民情好义。足以助兵力之不逮。所有各处团练。成规具在。自不难迅速举行。著张祥河、董醇、会同桑春荣、即饬近畿东南两路各厅州县。赶紧先行办理。应如何团结训练。以杜奸细之窥伺。以作同仇之志气。务须悉心斟酌。俾臻妥善。其从前武清等处办理章程。有可采择之处。著与现议各章程。参酌互用。并须于数目之内。一律举行。不得稍涉延缓。至京畿西北两路。及直隶阖省。俟东南各州县办有头绪后。再行次第筹办。将此各谕令知之。　　

○以都察院左都御史爱仁、兼镶白旗汉军都统。　　

○予故镶白旗汉军都统庆如、祭葬。


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。秋七月。癸巳朔。享太庙。遣惇亲王奕誴、恭代行礼。　　

○谕军机大臣等、前因僧格林沁等奏、唐儿沽被夷占踞。大沽炮台危急。当令僧格林沁、妥筹大局办理。兹据奏称、回守天津。必致兵心摇动。夷船一经入河。津郡万难保全。现在情形。惟有严守大沽。已连日设法布置。激励马步官军。竭力固守等语。览所奏情形。自属确有见地。著即激励南北两岸在防将士。悉力固守。如有临敌退缩、及乱言惑众者。该大臣即当以军法从事。以严纪律而固军心。现已由恒福、两次给与该夷照会。傥从此就抚。事机固顺。如或再肆猖獗。该大臣督军击退。则津郡与京师。皆可无虞震动。万一事机紧急。该大臣总当恪遵朱谕。断不可固执己见。谅该大臣必能仰体朕心。勿专以大沽为重。置京师于不顾。孰轻孰重。又何待朕屡次谆谆训谕也。将此由六百里加紧密谕知之。　　

</div>
    <div class="pagination">
<a href="清实录咸丰朝实录_page454.html">上一页</a><span>...</span><a href="清实录咸丰朝实录_page450.html">450</a><a href="清实录咸丰朝实录_page451.html">451</a><a href="清实录咸丰朝实录_page452.html">452</a><a href="清实录咸丰朝实录_page453.html">453</a><a href="清实录咸丰朝实录_page454.html">454</a><span class="current-page">455</span><a href="清实录咸丰朝实录_page456.html">456</a><a href="清实录咸丰朝实录_page457.html">457</a><a href="清实录咸丰朝实录_page458.html">458</a><a href="清实录咸丰朝实录_page459.html">459</a><a href="清实录咸丰朝实录_page460.html">460</a><span>...</span><a href="清实录咸丰朝实录_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
