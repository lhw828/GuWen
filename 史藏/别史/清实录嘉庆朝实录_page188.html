<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 188 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 188 页/共 523 页</h1>
    <div class="content">○丙子。谕内阁、前锋统领绵佐等奏、本月二十日午刻、有民人手持铁枪、向神武门甬道奔来、经该班护军章京舒当阿、护军校护军等拏获、将该犯击毙、请将该班之章京护军校护军等分别交部治罪、并自请交部严议等语。凶犯萨弥文、胆敢持械向神武门甬道奔来。目无法纪。情罪重大。业经即时砍毙。除已交刑部戮尸示众外。护军参领舒当阿、率同护军校等、将该犯萨弥文即时拏获。该员帽上被砍二处。实属勇往可嘉。舒当阿著赏给副都统衔。护军校八十四、额闲受重伤二处。八十四著以委护军参领升补。仍赏银二百两。令其在家调养。护军莫尔根布、被该犯将手指砍伤。亦属出力。著以护军校升补。仍赏银一百两。护军图塔布、夺获该犯手持之枪。并将该犯头颅刺击。亦属奋勇。著加恩以护军校升用。仍赏银五十两。以示奖励。该犯究系绵佐等所管人员等拏获。所有绵佐等自请严议之处。著加恩宽免。是日值班之护军校护军等、经军机大臣查讯。或系协捕。或系在门看守。尚无不合。著加恩免其治罪。至该犯系由北上门外西栅栏走进该处值班步营官兵、未能拦阻。甚属疏懈。所有该班之步军等、除交刑部审讯定拟外。步军校英良等、俱著交兵部议处。右翼翼尉富僧额、委翼尉扎拉芬等、均难辞咎。均著交兵部察议。禄康、福会、系统辖之员。亦难辞咎。著交部察议。　　

○旌表守正捐躯直隶束鹿县民赵瑞照妻刘氏。凉州驻防马甲四十九妻敖氏。　　

○戊寅。上幸万寿山。　　

○礼部议准、江西巡抚秦承恩、学政曹振镛奏、万载县土棚籍考试。请于原额十二名外加额四名。不分土棚籍。合考取进。从之。　　

○己卯。谕内阁、松筠等奏、伊犁遣犯赵郭磬、殴毙马甲花沙布、按律拟绞、请旨即行正法一摺。赵郭磬本系棍徒扰害、发遣伊犁为奴之犯。到配后于小铺生理。因索讨花沙布旧欠未偿。辄用拳殴花沙布立时毙命。似此怙恶不悛。自应一面奏闻。一面即将该犯正法。以昭炯戒。何时请旨遵行。转致久稽显戮。赵郭磬、著即处绞。此后发遣新疆为奴人犯。复于配所杀人。如此情节凶恶者。即著按律正法。一面具奏。毋庸先行请旨。　　

○又谕、朕闻从前阿拉善亲王旺沁班巴尔在日。凡事不遵旧制。每多任意违例。即如将伊胞妹聘给凉州鲁姓土司为妻。蒙古地方所产之盐、越境多运他处贩鬻。多购内地木植修造船只。贩运盐斤、定额之外多带口粮。多买茶叶。此等违例之事。皆附近该游牧之奸民猾商代为任意渔利。旺沁班巴尔、系蒙古臣仆。若与满洲蒙古人联姻俱可。土司系外夷番子。岂有将伊胞妹聘给土司之理。向来各处蒙古。从无此事。如果属实。殊为大谬。但此事虚实未定。如旺沁班巴尔尚在。朕必查明重治其罪。今已身故。姑免深究。至蒙古地方所产盐斤。准在该游牧附近地方售卖。原期有裨于蒙古人等。但恐蒙古与汉人互相争利滋事。是以从前明定疆界。永远遵行。至越境购买木植茶叶、以及多带口粮等事。均属违例。旺沁班巴尔受朕厚恩。世袭王爵。如果似此妄为。实属负恩。朕既有所闻。若不明降谕旨训饬。倘玛哈巴拉惑于奸徒之言。致干罪戾。朕心深为不忍。著理藩院将此旨宣谕新袭阿拉善亲王玛哈巴拉。令其嗣后将蒙古地方所产盐斤。务遵原定例额贩鬻。毋许多载越境贩卖。其内地木植茶叶。亦应照例购买。毋得逾额。运盐船只携带口粮。亦不许多带。即将办理此事之奸民猾商、严行查出。送交陕甘总督衙门。不准容留一人。并将所属蒙古人等妥为管束。安分度日。以期永受朕恩。傥经此次训谕之后。尚不敬谨遵行。仍如伊兄旺沁班巴尔妄为。定当严行究办。决不姑贷。勉之慎之。　　

○谕军机大臣等、据方维甸蔡廷衡覆奏、阿拉善贩盐情形一摺。据称蒙古盐斤。自乾隆五十一年以后。旺沁班巴尔妄行干请。准令水运赴晋。改易旧章。五十九年。盐课改归地丁。从此运盐道路。不分疆界。阿拉善营运日广。勾引奸商。串通吏役汉奸等。惟利是图。偷越贩卖。并有违例贩木、贩粮、顶买官引、售买私茶等事。实属牟利无厌。不可不严行查禁。从前蒙古盐斤。祇准陆运。定有地界。立法原为周密。自准令水运。渐致偷越。此时相沿日久。固不便遽令停止水运。但船只盐斤。定有数目。销售地方。均有界限。上年经晋抚伯麟议定章程、奏明办理。现在山西陕西。均已设卡巡防。其甘肃磴口装载处所。自应派员验放。设卡处所。查有逾额盐斤船只。不准放行。自无从偷越。亦不必如内地之缉拏私贩。纷纷惩治也。至木植以资造船之用。准令购买九千根。粮石为运盐水手食用。每月准带二百石。从前定数。本属宽裕。今影射多带者。转增至数倍。应饬沿河地方官稽核。如有多带。概行截留。并治本商等以应得之罪。其私茶一节。报认茶商。均著申明定籍。严禁吏胥勾串。自可渐次清厘。至定例内地人民。原不准外藩私自容留。现在阿拉善勾结汉回奸民牟利营私。皆系旺沁班巴尔在日之事。现已另降谕旨。交理藩院饬知玛哈巴拉、令其按名献出。此等奸民。自应按律惩处。量加遣戍。使之离析。俾绝根株。至本日所降训饬玛哈巴拉清字谕旨。并译出一分。发给方维甸蔡廷衡阅看。该署督等惟当妥为筹办。于申严法令之中。仍寓怀柔体恤之意。并当随时体访玛哈巴拉、于接奉此次敕谕后。能否自知儆畏、改革伊兄积习之处。据实奏闻。将此谕令知之。　　

○又谕、德楞泰奏、回师已至太平、彻出二次官兵、分起凯旋一摺。此次各路搜获零匪土匪。惟王世贵、王作经、二逆。尚无下落。现在两省山中。据各将领等禀报、踹探无贼。王世贵等六名、或改易姓名。潜匿硐寨。亦不可定。自不值羁留多兵。虚糜饷项。德楞泰即将三起官兵、接续凯彻。该将军缓行回至成都。将钦差关防、即著勒保赍送回京呈缴。所有未经就获之首逆王世贵、王作经、务须饬交地方文武、上紧查拏。将此谕令知之。　　

○庚辰。孝昭仁皇后忌辰。遣官祭景陵。　　

○谕内阁、据正蓝旗汉军都统奏、该旗张肇庆佐领、与佟桂佐领下、闲散人丁多寡不一、请将人数较少之佟桂佐领下所出马甲鄂尔布等缺、于人数较多张肇庆佐领下应挑之人通融拣补等语。所奏甚是。即著照额勒登保等所奏办理。因思该旗既有人数不齐之佐领。著各该旗详细查明。俱照此办理。以副朕轸念八旗至意。　　

○缓徵四川前被贼扰之太平、通江、大宁、巫山、四厅县、本年额赋。并盐茶课税。　　

○辛巳。遣官祭历代帝王庙。　　

○赏江西湖北广西甲子科乡试年老诸生龚应鐄等四十六名举人、副榜、有差。　　

○癸未。上诣大高殿行礼。　　

○还宫。　　

○甲申。旌表守正捐躯河南偃师县民王斯祥媳陈氏。　　

○是月。密谕徐端知悉、河工至要。民命攸关。须悉心讲求。务求至当。集思广益。不可自恃。今河口淤沙。竟至千余丈地面。去年虽挑引河。不过济目前之急。非久安长治之策。总由河底垫高。清水虽强。尚不能抵御。故议加高蓄清。使成建瓴之势。以去淤滞。立意甚善。然淮扬保障。亦须筹算。宜择险处用碎石坦坡以缓水势。柔能制刚。亦为上策。他如混江龙木龙等项器具。皆古人之成法。不可不讲求也。闻汝新制扬泥车、铁篦子、亲身试演。果能如此用心。朕复何忧。实苍生之福。束清坝改于湖口。可收七分御黄之效。所办甚好。又闻御黄坝去秋被淤。似应向下游稍移。更为得力。此系朕偶见及此。是否可行。不必迁就。云梯关以上河身。宜窄不宜宽。宽则散漫。窄则湍急。散漫则沙必淤。湍急则沙可刷。现挑俞家滩引河。使水势直下。诚善策也。凡此数端。皆可试办。总不必存惜费之见。况随时整理。永除水患。所省实大。若因循不办。较量锱铢。一朝有患。所费倍多。再察敝□大去其太甚。不可过于搜求。河工员弁。毫无所得。必另生枝节。关系匪浅。汝不可不深思熟虑也。勉力为之。毋忘朕谕。　　

○安徽巡抚长龄奏报接印任事日期。得旨、汝才干可用。心地亦良善。惟恐自恃。不容人言。又虑养尊处优。耽于逸乐。若能集思广益而能决断。不近声色。每日办公。何愁不治。常守朕训毋忘。勉之。　　

○河东河道总督李亨特奏报、盘查两河道库贮钱粮。并无亏短。得旨、朕闻汝待属员。过于严厉。河工员弁。作敝□大者多。理应如是。然亦勿过刻。恐不能忍受。又生别事。必须上下联情。除其太甚。莫为己甚。勉之。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。三月。乙酉朔。　　

○丙戌。遣官祭贤良祠。　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命睿亲王端恩、郑亲王乌尔恭阿、顺承郡王伦柱、各五推。吏部右侍郎恩普、户部右侍郎那彦宝、礼部左侍郎玉麟、兵部右侍郎广兴、刑部尚书长麟、工部右侍郎明兴、都察院左副都御史成格、通政使司副使阎泰和、大理寺少卿嵇承志、各九推毕。顺天府府尹率农夫终亩。赏赉农夫耆老如例。　　

○旌表守正捐躯山东清平县民孙杰妻吕氏。冠县民魏成禄女魏氏。　　

○戊子。谕内阁、前锋护军统领等奏、遵旨详查各门器械、其中应行修整者、皆经一律修补外、其向来存贮之件、遇有损坏、皆系一年两次黏补、五年一次普行修整、并无贻误等语。朕思兵可百年不用。不可一日不备。禁城内外各门、皆有官设枪刀等件。进班之官兵等、或有自备腰刀以壮观瞻。但承平日久。官兵等怠惰偷安不过侦知王大臣经过。旋取佩带。朕所素悉。即如神武门拏获逆犯萨弥文之章京等仓卒之际。几至无械可持。是其明验。然并不加之罪谴。且各予以赏赉。将受伤之章京骁骑校等、分别加升予赏。此朕格外恩施。各宜将所设刀枪不时修整。严饬进班之侍卫章京等、务令按时佩带。以备不虞。嗣后如再有不身佩腰刀者。该管章京等、立时回明该管王大臣、指名严参。若有瞻徇袒庇定将该管之王大臣一并治罪。将此旨敬谨各书一通。张贴值房。俾令各知凛畏。不可视为具文。将此通谕知之。　　

○己丑。上启銮。恭谒西陵。　　

○至南苑行围。　　

○诣永慕寺行礼。　　

○是日。驻跸旧衙门行宫。翼日如之。　　

○庚寅。清明节。遣官祭永陵。福陵。昭陵。昭西陵。孝陵。孝东陵。景陵。泰陵。　　

○命皇次子旻宁祭泰东陵。　　

○遣官祭裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○上行围。　　

○诣元灵宫行礼。　　

○以内阁学士德文、王绶、知贡举。大学士朱圭、户部尚书戴衢亨为会试正考官。吏部右侍郎恩普、户部左侍郎英和、为副考官。　　

○旌表守正捐躯安徽宿州民张令周妻李氏。　　

○辛卯。上行围。　　

○赏看守南苑各行宫兵丁一月钱粮。海户银一千五百两。　　

○是日。驻跸南衙门行宫。　　

○壬辰。以浙江湖州协副将张廷楷。为山东登州镇总兵官。　　

○借给盛京派出应行出差官二百三十九员、一年俸银。兵五千七百六十名、半年钱粮从将军富俊等请也。　　

○拨部库银一百五十万两。广储司库银五十万两。解往盛京备用。　　

○旌表守正捐躯福建福安县民郑光木女郑氏。　　

○是日。驻跸团河行宫。翼日如之。　　

○癸巳。祭先蚕之神。遣妃恭代行礼。　　

○甲午。上行围。　　

○谕内阁、前因黄岩镇总兵缺出水师副将中无记名应用总兵人员降旨令玉德拣员保奏署理兹据玉德奏称、闽浙两省副将、现无可保之员、惟参将黄飞鹏、许松年、二员、熟谙水师、缉捕出力、堪胜总兵之任、但系越级保奏、请旨定夺等语。黄岩镇总兵员缺紧要。著加恩即将黄飞鹏先行升授副将。令其署理黄岩镇总兵该员如果奋勉出力。缉捕有功。俟三年后奏请实授。　　
</div>
    <div class="pagination">
<a href="清实录嘉庆朝实录_page187.html">上一页</a><span>...</span><a href="清实录嘉庆朝实录_page183.html">183</a><a href="清实录嘉庆朝实录_page184.html">184</a><a href="清实录嘉庆朝实录_page185.html">185</a><a href="清实录嘉庆朝实录_page186.html">186</a><a href="清实录嘉庆朝实录_page187.html">187</a><span class="current-page">188</span><a href="清实录嘉庆朝实录_page189.html">189</a><a href="清实录嘉庆朝实录_page190.html">190</a><a href="清实录嘉庆朝实录_page191.html">191</a><a href="清实录嘉庆朝实录_page192.html">192</a><a href="清实录嘉庆朝实录_page193.html">193</a><span>...</span><a href="清实录嘉庆朝实录_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
