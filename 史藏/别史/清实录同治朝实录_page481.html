<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 481 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 481 页/共 505 页</h1>
    <div class="content">○又谕、常顺等奏、请饬催积欠银两一摺。据称山西奉拨乌科两城官兵台站应支额饷。每年需银八万五千两。除同治九年如数清解外。以后均有蒂欠。统计欠解十年十一年岁饷三万八千余两。本年分毫未解。现在兵丁情形困苦。待饷孔殷。请饬迅速拨解等语。著鲍源深饬令该藩司。即将欠解同治十年十一年额饷三万八千余两。及本年岁饷八万五千两。新设苏木台站弁兵盐菜银二千两。赶紧照数解交常顺等军营。俾供支放。其同治二年以后山西尾欠之饷。据称均未解清著一并分款补解。毋得再事迁延。将此由四百里谕令知之。　　

○庚辰。谕内阁、吴棠奏、特参未能胜任各员等语。四川盐源县知县裘嗣锦年老多病。难膺民社。著以原品休致。梁山县知县沙藻生。人尚谨饬。难胜繁剧。著撤任俟有相当缺出。另行补用。　　

○以四川官军防剿云南逆回暨历次剿匪出力。赏总兵官刘宝国黄马褂。提督李有恒一品封典。参将向忠同知彭禄等花翎。守备龚开明等蓝翎。余加衔升叙有差。　　

○追予四川乐山等处阵亡殉难绅民罗廷俊等暨妇女六十五名口分别旌恤如例。　　

○辛巳。以履勘普祥峪菩陀峪万年吉地出力。予主事张元益等加衔升叙有差。　　

○补铸贵州都匀府知府、青溪县知县、贵定绥阳二县儒学、大定协副将、都司、各印信关防条记。从巡抚曾璧光请也。　　

○壬午。山东巡抚丁宝桢乞假修墓。以漕运总督文彬署山东巡抚。江苏布政使恩锡署漕运总督。　　

○甲申。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、景廉奏、请停止运粮以纾台力。文麟奏、固守哈密。击贼获胜。托伦布等奏、贼犯科属。拨队迎剿各一摺。哈密被匪围攻日久。经文麟督率兵勇实力攻剿。力保危城。洵堪嘉尚。此股贼匪。经官军截剿获胜后。曾否他窜前据常顺等奏探得哈密贼踪有西窜吐鲁番之信。是否分股西扰。抑系探报不确。即著文麟、明春、据实奏闻。文麟等务当激励兵勇严密探防。遇贼即击。毋稍疏懈。明春究于何日驰抵哈密。该处地方紧要。兵力甚单。左宗棠究派何队驰援。肃州踞贼。经官军围剿穷蹙万一以出关为走险之路。则巴哈两城适当其冲。受害不可胜言。著左宗棠督饬各军迅图攻拔。务将贼匪就地歼除。毋任逃窜出关。致贻大患。应如何派兵截剿堵贼出关之处。著该大臣妥为筹画。不得稍涉疏虞。一面饬令派援哈密之军星夜趱行前往。以厚兵力。金顺何日拔队。何以日久未据奏报起程。仍著懔遵叠谕。带队迅速西进。科布多属。突有贼匪窜扰军台。将景廉军营押解军装饷银十八驮全行掠去。托伦布等现派官兵驰往探剿。即著饬令该官兵确切侦探。认真防剿并著常顺、多布沁、扎木楚、文奎、一体严防以顾台路。景廉以古城一带采粮尚易。请将口北归绥两道运粮全行停止。以节糜费。刻下金顺带兵出关。前经叠谕左宗棠将该军粮运妥为筹画。即著该大臣择地设立粮台。由关内源源运解。以裕兵食。察哈尔所省运费米价。著额勒和布、奎昌、毋庸拨解。以节经费。将此由六百里各谕令知之。　　

○以哈密固守城垣。击贼获胜。办事大臣文麟得旨嘉奖赏副都统衔。　　

○乙酉。慈禧端佑康颐皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于上行礼。　　

○诣长春宫慈禧端佑康颐皇太后前。侍早膳。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○丙戌。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○戊子。以都察院左副都御史唐壬森为顺天武乡试正考官。翰林院侍读学士周寿昌为副考官。　　

○庚寅。蠲缓直隶宛平、良乡、涿、滦、清苑、安肃、新城、蠡、吴桥、盐山、元城、大名、丰润、玉田、安平、房山、乐亭、博野、祁、阜城、肃甯、故城、南皮、无极、稿城、鸡泽、清河、南乐、清丰、武强、饶阳、深泽、容城、通、三河、武清、蓟、香河、甯河、霸、保定、文安、大城、固安、永清、东安、顺义、怀柔、雄、高阳、安、河间、献、任邱、交河、景、东光、天津、青、静海、沧、定、开、长垣、东明、六十五州县被水被雹地方新旧额赋暨仓谷杂课有差。　　

○辛卯。以刑部右侍郎广寿署仓场侍郎。　　

○以热河东荒剿匪出力。予副将崇福等加衔升叙有差。阵亡外委毛起顺等祭葬世职。　　

○追予江苏丹阳阵亡都司虎怀庆祭葬世职。　　

○壬辰。谕军机大臣等、托伦布、保英奏、分拨队伍驰剿窜匪。安插台站。并拨赴荣全军营察哈尔马队。请暂留援剿各摺片。贼匪由察汉通古台站。窜扰土尔扈特一带。向西奔窜。察汉通古迤南。哈布塔克卡伦。复有匪股麕聚。西南两路台站。闻风逃避。现经托伦布等派拨黑龙江官兵二百名。由保英带赴布拉噶河。跟踪截剿。安置台路即著保英分历各台。遇贼即击。将台站妥为布置。并著景廉、英廉、一体设法整顿。以期疏通饷路。毋令壅滞。托伦布务当严饬马步各队密布城防。力遏窜匪。不得稍涉松懈。达布苏图迤南博东齐河地方。有贼匪数百名盘踞该处兵力甚单。现赴荣全军营之察哈尔马队二百五十名抵科。因西路台站梗塞。未能前进。托伦布等所请留科策应之处。著准其截留。协同派出各员弁联络防剿。一俟台路疏通。仍即迅饬前赴荣全军营。毋稍延误。将此由六百里各谕令知之。　　

○以内阁学士绍祺署刑部右侍郎　　

○甲午。以神灵显应颁河南中河厅大王庙御书扁额。曰金堤保障。山东临清牐漳神庙御书扁额。曰神功显佑。张秋镇河神庙御书扁额。曰利运安流。　　

○谕内阁、前据左都御史胡家玉奏复陈江西省钱粮违例加徵。请饬裁革当交户部妥议具奏。兹据刘坤一奏称胡家玉原奏诸多失实。该左都御史及其弟侄有田六七百亩。自咸丰初年至今二十余年银米丝毫未完。该抚接胡家玉干预原籍诸事之信。不一而足。前于丁漕新章奏奉谕旨之后。复贻书该抚等。意存恫喝等语。除江西徵收丁漕章程业经户部议奏降旨准行外。刘坤一所陈各节。著胡家玉明白回奏。　　

○越南国王阮福时遣使表贡方物。赏赉筵宴如例。　　

○旌表守正捐躯山西绥远城驻防旗民增祥妹赵氏。　　

○乙未。追予江苏各属阵亡殉难绅民夏立本等暨妇女一千八百九十九名口分别旌恤如例。　　

○抚恤朝鲜国遭风难夷如例。　　

○丙申。以故科尔沁所萨克扎萨克图郡王达特巴扎木苏继子格瓦占散袭爵。　　

○丁酉。谕内阁、前据刘坤一奏称左都御史胡家玉陈奏江西加徵钱粮。语多失实。并谓胡家玉及其弟侄田亩久未完粮。兼有干预公事信函各节。当令胡家玉明白回奏。兹据奏称、本籍祖遗湖田四五百亩。其父兄弟五人各分田不及百亩。历年未完银米。均因灾歉缓徵。刘坤一间或贻书询问地方公事。亦曾函答此次丁漕改章。适江西藩司有书前来。据实答复。并函致刘坤一。实非意存恫喝等语。该抚此次所奏。措词固多激切。惟胡家玉致书本籍地方官。虽为公事起见。殊属不合。著交部照例议处。所称地亩被淹缓徵。是否属实。历次往来信件。是否该抚先行致函。均著刘坤一据实具奏。　　

○又谕、御史吴可读奏、同知死事甚烈。请饬查明予谥建祠。殉难家属一并附祀。并将事迹开单呈览一摺。甘肃殉难署西甯府贵德同知承顺。于同治元年在署任内举行善政。颇得民心。嗣于六年二月间。探闻回众滋事。守城御贼。因众寡不敌。厅城被陷。该故员与其母弟等同时遇害。极为惨烈。殊堪矜悯。惟予谥之典。臣下不得率行奏请。著左宗棠将该故员殉难及其家属死事情形。确荨查明。据实具奏。　　

○戊戌。谕内阁、奉天府府丞张绪楷奏、顺天贡院号舍。无可再增。请定应试人数一摺。乡试录送科举。向有例定名数。近来国子监及各省学政录送太滥。不独号舍不敷。且人怀幸进之心。于士习文风大有关击。嗣后顺天及各省乡试录送人数。应如何严定限制用昭核实之处。著该部议奏。另片奏、酌拟变通乡试事宜八条。著该衙门一并议奏。寻礼部奏、嗣后国子监及各省学政录科。应查照例定名数。严加考试。不得滥送。其所请添调誊录匀拨点名各条。应如所奏办理至奖励外帘。请除对读官外。所有弥封誊录各官。应照例给予纪录。从之。　　

○谕军机大臣等、前据总理各国事务衙门奏、川省黔江县民人殴毙法国司铎教士。请饬查办当谕令魁玉等将此案详细实情。先行具奏。并将案内正凶及从犯严缉务获。讯明惩办兹据魁玉等奏称、法国主教范若瑟。遣教士张紫兰潜赴黔江县私买民房。建堂传教。该县民人将司择余克林、教士戴明卿殴毙。与总理各国事务衙门前奏。情形大略相同。现已拏获正凶陈淙发等六名。饬令酉阳州知州罗亨奎等提犯研究下手正凶。禀候查办。余犯仍饬严缉。并饬涪州知州濮文昇前赴黔江。会同覆行相验等语。此案究竟因何启衅。该将军等并未叙明。如谓买房建堂以致民教不和。滋生事端。该地方官事前岂毫无见闻。已获之陈淙发等六名。是否实系下手正凶。亦应确切根究。不得迁就了事。桂衢亨办理不善。咎无可辞。著即行摘去顶带撤任。仍著魁玉、吴棠、懔遵前旨。将启衅实情迅速查明具奏。并严究下手正凶。躧缉帮殴从犯。讯明分别徵办。毋得一味拖延。任令该地方官含糊了事。并将现在办理情形随时咨明总理各国事务衙门。毋稍延缓。将此由五百里各谕令知之。　　

○追予浙江各属阵亡殉难领催讷尔机泰等绅民妇女三百四名口分别旌恤如例。　　

○乙亥。以克复甘肃肃州。关内肃清。上诣钟粹宫慈安端裕康庆皇太后前。长春宫慈禧端佑康颐皇太后前贺喜。　　

○谕军机大臣等、左宗棠、金顺奏、克复肃州。首要各逆及土客悍贼歼灭净尽。左宗棠奏、筹画出关情形。请将袁保恒赏假三个月各摺片。肃州逆匪。经左宗棠与金顺分督各军。会合围攻。并各掘地道进击。逆首马四以势蹙诣营乞抚。经左宗棠等饬令呈缴马械。点验册籍。九月二十三日。该大臣将逆首及各起凶悍客回悉数诛戮。即于是夜克复肃城。览奏实深欣慰。所有肃城善后及甘省一切事宜。应如何次第兴办抚辑地方以资培养之处。著该大臣通盘筹画。妥为布置。前因关外军情紧迫。叠谕金顺统率所部出关。左宗棠拣派得力将弁前往助剿。兹据该大臣奏称、提督张曜夙娴韬略。副都统额尔庆额勇干有为。均堪派令出关。会同剿办。即著知会张曜统带嵩武全军。额尔庆额统带吉林黑龙江马队。会同金顺驰往关外。迅埽贼氛。金顺一军。劳乏过甚。自应略加整理。仍著该前将军赶紧部署。即率得胜之师早日西进。不可过于延缓。左宗棠务将各军粮运。妥为筹备。俾利师行。安设转运粮台一节。该大臣请于户部堂官内拣员总司其事。并令选派廉干司员携带帑银出关办理。著候旨遵行。惟粮运事宜。必须地方大吏督率。呼应方灵。即使派员前往。仍须该大臣会同筹办方能有济也。袁保恒著赏假三个月。俾令回籍省视。所有西征粮台事宜。著左宗棠知照袁保恒将现办事宜赶办完竣。并遴派妥员暂行接管。袁保恒一俟假满。即行赴陕经理。毋稍迟延。将此由六百里各谕令知之。　　

○命镶蓝旗蒙古都统庆春、吏部左侍郎魁龄、署兵部左侍郎殷兆镛、在紫禁城骑马。　　

○以克复甘肃肃州城。总督左宗棠、将军金顺、得旨嘉奖。赏总兵官万守根、杨龙彪、正一品封典。提督徐占彪、云骑尉世职。提督蒋东才、陈春万、黄马褂。提督胡保林、总兵官李玉山、副将符先升、张存义、唐友山、胡珍品、参将方友升、马良骥、魏治家、游击刘知俭、董阳春、张俊、都司蒲阳春、宋得禄、巴图鲁名号。游击张长安等花翎。余加衔升叙有差。予阵亡提督王子龙、总兵官陈登云、副将周玉林等祭葬世职。　　

○予贵州各属阵亡殉难六品军功李来旃等绅民妇女一千二百二十一名口分别旌恤如例。　　

○庚子。谕内阁、昨因肃州克复。降旨将在事出力之徐占彪等分别优奖。因思陕甘逆回扰乱。十有余载。势极狓猖。自简任左宗棠总督陕甘。数年以来。不辞艰苦。次第剿除。此次亲临前敌。督饬将士克复坚城。关内一律肃清。朕心实深嘉悦。自应特沛殊恩。用昭懋赏。左宗棠著以陕甘总督协办大学士。该大臣前经赏给骑都尉世职。并著改为以等轻车都尉世职。将军金顺督军助剿。共奏肤公。洵为奋勉。著开复革职处分。以彰劳勚。　　

○谕军机大臣等、昨据左宗棠奏、饷项奇绌。恳请改拨的饷。当令户部速议具奏。现在肃州克复。军务正在得手。左宗棠所统各营。需饷紧迫。必须宽为接济。方足以作士气而竟全功。著户部于库存项下。迅即筹拨银一百万两。陆续解交左宗棠军营以供支放。至各省应解该大臣军饷。仍著户部悉心筹画。指拨有著之款。毋以空言了事。俾资实用。并将各省积欠西征军饷。催令陆续补解。毋得日久拖欠。致误要需。将此谕令知之。　　

○又谕、昨据左宗棠奏饷项奇绌。请拨四成洋税。以资接济。当经降旨交户部速议具奏。第思甘肃地方瘠苦。现又时届隆冬。该将士荷戈关隘。寒冽异常。朕心深为轸念。本日已谕知户部。于库存项下拨银一百万两。陆续解往。左宗棠于此项银两解到后。即可酌放月饷。俾资饱腾。至该大臣军营饷需。亦谆谕户部。嗣后务拨有著之款。不得以空言搪塞。该大臣所请简派户部堂官办理粮台事宜。自为慎重起见。但转运采买。非得地方大吏办理。则呼应不灵。该大臣素顾大局。朕所倚畀。不必再派部院大磒。以期事权归一。此次攻拔肃城。穷蹙之寇。幸皆聚而歼旃关外安敦玉等处有无匪徒窜匿。哈密曾否解严。迄今未据文麟奏报。关内如甘凉平番一带。有无零星余匪。西甯河州抚事。谅不至再有反覆。甘境甫经戡定。亟须有兵勇择要分扎。以资镇抚。该大臣所部各营官兵。数年来陇右驰驱。劳苦已久。自应一面量加休息一面设法裁并。庶一兵可得一兵之用。而饷亦不至虚糜。至将来关外用兵。筹饷固难。筹粮尤属不易。应如何先事豫筹。该大臣谅早计及著将兵事饷事。统筹全局。悉心经理。与关内外现在地方情形。一并详细奏闻。张曜、额尔庆额、马步各队。何时可以出关。金顺昨亦谕令将兵勇略加休憩。即率得胜之师西进。所有出关官兵粮饷转输。及采买一切事宜。该大臣自无不引为己任。不待朕之谆谆训谕也。将此由六百里谕令知之。　　

○以湖南官军援剿贵州苗匪。叠克城隘出力。赏提督唐本朋、魏玉彩、总兵官熊守绵、唐步云、邓在仁、雷占文、一品封典。总兵官刘高发、周谦山、伍可锦、谭谓志、曾燕山、孙桂林、成志武、副将石太康、李泗洪、储先基、游击张治清、谭国亮、唐朝德、谢启胜、李先春、巴图鲁名号。知州翟廷楷、守备梁正荣等花翎。千总王廷显等蓝翎。余加衔升叙开复有差。　　

○以乌里雅苏台驻防官兵剿办回匪出力。予赛因诺颜盟长贝勒锡哩巴扎尔扎布等优叙。赏四等台吉达什多尔济等花翎。余加衔升叙有差。　　

○辛丑。谕内阁、都察院奏、都司史锦岭以前在河南军营保列。尽先都司。嗣经撤销。旋即开复。本年由直隶总督请补蔚州都司。经部议驳。但叙保案撤销。未及开复案件。缘有书吏罗玉峰索费未遂。是以将开复之案隐匿不举等情。赴该衙门呈诉。案关书吏舞弊。如果属实。亟应严行根究。著刑部提集人证。严讯确情。定拟具奏。寻奏、史锦岭于同治四年奏保都司经部议驳撤销。七年保案。查系续保。并非开复。其请补蔚州都司册内。未经叙明。罗玉峰又不详查核对。以致稿内漏叙。讯无隐匿需索等情。应比律减等笞责。从之。　　

○谕军机大臣等、户部奏、请饬催各省赶解京饷一摺。本年京饷。经户部奏拨并续拨银八百万两。限五月前解到一半。年终解清。兹据该部查明。截至十月初十日止。各省共欠解银二百六十七万余两。除湖南地丁银二万五十两。盐厘银一万五千两。四川盐厘津贴银十一万两。湖北江汉关洋税银五万两。现经奏报解清。山东报解地丁银四万两盐课银二万两外。尚有山西地丁银五十万两。山东地丁银十四万两。河南地丁银十万两。湖北地丁银十一万两。长芦盐课银二十五万两。两淮盐课盐厘银三十万两。河东加课银五万两。广东厘金银五万两。盐课银六万两。山东盐课加价银三万两。湖北盐厘银二万两。福建茶税银四万两。九江关洋税银三十二万三千余两。浙海关常洋两税银十六万两。江海关洋税银五万两。天津关常洋两税银十万九千余两。赣关税银五万两。江西厘金二万五千两。未据报解。京饷关系紧要。各该督抚等即将前项应解银两。迅即照数依限解齐。毋得迟延干咎。河南应解荥工加价银五万两。前据钱鼎铭奏因河工要需。暂行那用。另筹补解。当经允准。仍著该抚将前项银两督饬赶紧筹解。以清要款。将此由五百里各谕令知之。　　

○甲辰。谕内阁、前据左宗棠奏肃州克复。关内一律肃清。先后降旨。将左宗棠等及在事出力各员优加奖励。因思该省各路统兵大员。或扼要设防。或相机雕剿。同心协力。共奏肤公。允宜一体施恩。以彰劳勚。将军金顺助攻肃州。已加恩开复革职处分。著再赏还黄马褂花翎清字勇号。以示鼓励。穆图善前署陕甘总督。统兵剿贼。懋著勤劳。此次移扎泾州。扼贼纷窜。亦属得力。著赏给云骑尉世职。提督宋庆驻军陕西边境。屡挫贼氛。迨调赴甘肃。合攻肃州。尤为奋勇。张曜扼扎甘肃甯夏郡城。剿办王家疃等处踞匪。地方得以安谧。近由凉州驰赴肃州。勇往可嘉宋庆张曜。均著赏戴双眼花翎。副都统衔西甯办事大臣豫师。会同左宗棠办理西甯招抚事宜。复在平番防剿得力。著赏给头品顶带其办理西征粮台之二品顶带詹事府詹事袁保恒筹解军饷。始终无误。亦著赏给头品顶带。现在关内肃清。亟应乘此声威。将关外各处窜匪次第埽除。著金顺督率所部。迅赴古城。会同景廉进剿。穆图善著即派队赴安西敦煌玉门一带扼扎。妥筹防剿。以壮声援。哈密尚未解围。张曜著与宋庆统带所部。一同驰往哈密。与文麟、明春、会同剿贼。以厚兵力。该将军等务当奋迅图功。殄除丑类。用副委任。所有出关各军转运粮饷。关系紧要。著左宗棠认真督办。源源接济。毋任缺乏。　　

○谕军机大臣等、前于九月二十七日寄谕李鸿章。询问明春恭谒西陵桥梁道路各事宜。能否先期赶办。迄今日久。未据该督覆奏。即著体察情形。迅速据实奏闻。毋再迟缓。将此谕令知之。　　

○又谕、前因肃州克复。加恩以左宗棠协办大学士。并赏给一等轻车都尉世职。本日复明降谕旨。将穆图善等分别加恩奖叙。以示论功行赏。用彰劳勚。现在关内肃清。陇右大兵云集。自应乘此声威分路西征。景廉驻扎古城。兵力单薄。亟应添派劲旅。以图进取。金顺所部尚有二十营。若与景廉合在一处。则兵威较壮。景廉本有请饬金顺前赴古城之奏。即著统率各营克日驰赴古城。相机进剿。以期规复乌噜木齐。景廉于金顺到后。将各队如何分拨前进之处。即著和衷商办。不得稍涉意见。其额尔庆额马队。即著左宗棠饬令随同金顺西进。听候调遣。哈密虽获胜仗。现在是否解围。未据文麟等续报。张曜、宋庆所部。兵力较厚。该提督等久历戎行。办事奋勇。朕所素知。著即督率所部。驰往哈密驻扎。会同文麟。明春等相机防剿。遇有军情缓急。均准会衔奏事。穆图善所部马步各队。久驻泾州。徒置无用之地。即著饬令该统领等分起前赴安敦玉一带驻扎。以为诸军后继。该将军现在奏请陛见。著将各队分派起程后。再行来见。面授机宜。以上各军。经朕酌量分派后。该将军等接奉此旨。即行奋迅前进。不得托词耽延。傥有玩泄从事。朕必当按律惩办。决不宽贷。至各该军驰赴关外。粮饷一切及转运事宜。责任綦重。必须先事务筹。并督饬地方官悉心经理。带兵大员。其势难于兼顾。左宗棠身任兼圻。责无旁贷。著即统筹各军所需粮饷军火等项。每月应用若干。宽为豫备。陆续转输。毋令稍有缺乏。如果各该军逗遛不进。则罪在主将。傥因粮饷不继。致误戎机。朕惟左宗棠是问。关外情形究竟若何。粮运道路若何。镇迪以东。俱总督统辖之地。著即详细查明。绘图呈览。河州狄道回情。是否安贴。该大臣督办理运。自应驻扎肃州。兰州省城。止有藩臬驻扎。是否足恃。西甯安插各回众。能否不滋事端。并著左宗棠、豫师、据实具奏。左宗棠所部各队。久在边陲。其中疲乏者谅亦不少。自应分别遣撤。将得力之师分扎各要害。以资弹压。值此饷项支绌之时。尤宜汰弱留强。以节糜费。将此由六百里谕知左宗棠、穆图善、金顺、景廉、豫师、文麟、明春、并传谕张曜、宋庆知之。　　

○又谕、前因左宗棠奏饷项奇绌。请仍准以四成洋税指拨甘饷。当交户部速议具奏。兹据该部密陈库储正项银两。仅敷一月放款。其四成洋税。按照月放之款计算。亦仅能支持二三月光景。势难动用等语。现在肃州克复。军饷一切。需用维殷。无如部库情形空虚已甚。该大臣公忠素著。必能中外同心顾全大局也。此系密谕之件。毋得宣洩。原摺著钞给阅看。将此密谕知之。　　

</div>
    <div class="pagination">
<a href="清实录同治朝实录_page480.html">上一页</a><span>...</span><a href="清实录同治朝实录_page476.html">476</a><a href="清实录同治朝实录_page477.html">477</a><a href="清实录同治朝实录_page478.html">478</a><a href="清实录同治朝实录_page479.html">479</a><a href="清实录同治朝实录_page480.html">480</a><span class="current-page">481</span><a href="清实录同治朝实录_page482.html">482</a><a href="清实录同治朝实录_page483.html">483</a><a href="清实录同治朝实录_page484.html">484</a><a href="清实录同治朝实录_page485.html">485</a><a href="清实录同治朝实录_page486.html">486</a><span>...</span><a href="清实录同治朝实录_page482.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
