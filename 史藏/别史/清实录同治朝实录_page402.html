<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 402 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 402 页/共 505 页
  </h1>
  <div class="content">
   ○又谕、英元、乔松年奏、修筑牐坝各工完竣。请旨验收一摺。通州修筑里河牐坝及挑浚温榆河各工。经英元等督饬该道厅等办理完竣。即著该侍郎等详细验收。所有此项工程动用银两。免其造册报销。　　

○谕军机大臣等、奎昌奏、查勘塔城界址牌博完竣。并现筹办理情形各摺片。俄国与塔城分界处所。建立牌博。现经奎昌会同俄官续行查明。自察汉鄂博起。至哈巴尔阿苏山岭止。共立牌博六处。连前所立四处。均与同治三年原定条约相符。业已绘图换约。办理尚为妥速。惟现在塔城未复。附近地方。别无台卡。此次立界之后。俄人能否常守条约。不复侵占内地。仍当随时侦察。以保无虞。即著福济等按照奎昌所拟。咨会霍博克赛里之土尔扈特亲王策林喇普坦、扎萨克拉特那巴扎尔、图布欣克什克三旗。转饬各该旗官弁随时留心稽查。如俄人因历时已久。复有侵占情事。即行知会福济等随时与之理论。竭力拦阻。不得因循废弛。俟塔城克复。仍照旧章。两国派员会查。以符定制。将此由六百里各谕令知之。　　

○句到福建、四川、广东、广西、情实罪犯。停决四川斩犯八人。绞犯一人。余三十人予句。　　

○戊子。以神灵显应。加广东高要县太保神封号曰感佑。　　

○谕军机大臣等、前因英桂奏、请饬催巡抚赴任。当经降旨。令王凯泰即赴福建新任。毋庸来京请训。兹据瑞麟等奏、广东奏销紧要。请暂留王凯泰经理。并请饬新任藩司赴粤等语。即著英桂饬令邓廷楠。兼程驰赴广东接受藩篆。毋庸来京请训。邓廷楠到后。即由瑞麟等知照王凯奏迅赴新任。以重职守。将此各谕令知之。　　

○赏普济堂、功德林、煮赈小米八百石。　　

○己丑。以镶黄旗汉军都统春佑署正黄旗领侍卫内大臣。镶红旗汉军都统奕劻署镶蓝旗汉军都统。　　

○以甘肃克复肃州城出力。予总兵官杨作霖、张庆云、以提督简放。赏副将谭致祥、参将戴位声、陈庆福、游击陈友交、陈元萼、巴图鲁名号。都司周友元等花翎。在籍郎中李焕章等蓝翎。余加衔升叙有差。　　

○予甘肃山丹等处阵亡总兵官许吉祥等六十三员祭葬世职加等。　　

○句到奉天、湖广、陕西、情实罪犯。停决奉天斩犯一人。余四十九人予句。　　

○庚寅。孝慈高皇后忌辰。遣官祭福陵。　　

○谕内阁、英桂奏、请将损坏战船就地变价。并援案赔补一摺。据称闽省成造金州七号战船。因在山东停泊两年之久。船身柁木诸多损坏。请即在东省变价。由闽另行补造新船等语。著丁宝桢饬令该管地方官会同闽省委员传纪确估。即将船只变价。并将陈期登于审拟定案后。派员一并解闽。其不敷价贴银两。即著英桂勒限严追。不准稍有拖欠。　　

○谕军机大臣等、单懋谦奏、详陈永陵西堡泊岸情形一摺。据称成案土堤作法。用荆囤盛碎石。排列河干。以木桩撑拄。上筑灰土。背筑素土。藉以抵御河流。近来苏子河水涨时。大溜直趋北岸。囤桩难资抵御。且恐河身日高。冲刷更甚。若仍照土堤作法修理。无益久远。查西堡迤西泊岸。向用石工成造。坚实耐久。至今完整。请仿照办理等语。近年苏子河屡次水涨。冲刷泊岸。自应妥筹修理之法。以期坚实。著皂保按照所奏各节详细查勘。斟酌情形。奏明办理。该尚书所称西堡陵街。先行酌加柴埽以资保护之处。并著一并查明具奏。原摺著钞给阅看。将此谕令知之。　　

○又谕、魁玉、张之万奏、请将疏防督臣被刺之中军等官先行惩处。张之万奏、会审凶犯张汶详情形各一摺。马新贻被刺重案。叠经降旨令魁玉、张之万、将凶犯张汶详悉心研讯。究出确情。兹据奏称、连日熬审。该犯坚不吐实。现在设法研讯等语。张汶详系亡命凶徒。暋不畏死。必须严切推究。讯出实供。方足以申国法。不得稍涉含糊。时金彪及湖州府新市镇之军犯。计可陆续解到。魁玉等务饬承审各官分别研究。毋任狡展。副将喻吉三等、于该督被剌时。毫无防范。俱有应得之咎。署督标中军副将喻吉三、武巡捕都司叶化龙、把总唐得金、差弁守备方秉仁、刘云青、把总朱信忠、武生潮枝桂、千总费善乐、马兵冉雄彪、王长发、蒋金鳌、均著先行解任提讯。定案后再行分别定拟具奏。将此由五百里各谕令知之。　　

○又谕、魁玉、张之万奏、漕船渡黄。浅阻八里庙。设法开浚一摺。据称江北试运漕船。于八月初三日全抵东境八里庙。因伏汛日渐消耗。荆门至七级牐。水止数寸。浅阻未能浮送。漕船守候二十余日。水迄未长。现经江安粮道王大经、会商运河道王化堂、督同管河府厅县设法穵浅过剥。引水灌塘。于八月二十日兴工办理等语。漕船守候河干。亟宜设法挑浚。接运前行。即著魁玉、张之万、督饬江安粮道赶紧会办。以利漕行。并著苏廷魁、丁宝桢、檄饬运河道督率管河府厅县实力兴办。相机疏浚。设法浮送前进。毋误仓储。将此由四百里各谕令知之。　　

○又谕、英桂、沈葆桢奏、酌保水师人才开单呈览一摺。轮船现既次第告成。必须有长于海战熟于驾驶及谙习沙线风云通晓轮机之人。方足以资得力。兹据英桂等酌保总兵黄联开等七员。及游击贝锦泉一员。以备擢用。并将把总吴锡章一员。及都司吴世忠等十六员。分别请奖。均著照所请给予奖励。该员等尚未著有劳绩。此次破格给奖。藉资观感。英桂、沈保桢、务当督饬各该员等实力讲求。以资驱策。国家不惜数百万帑金。创制轮船。原以筹备海防。期于缓急足恃。现在已成之船。必须责成李成谋督率各员弁驾驶出洋。认真操练。技艺愈精。胆气愈壮。方足备御侮折冲之用。至所称栋调弁兵分配轮船常川训练之处。即著会议章程。迅速具奏。需用枪炮等件。亦当悉心讲究。认真制造备用。英桂另片奏保总兵张其光等二员。已交军机处与黄联开等一并存记矣。将此各谕令知之。　　

○上以孟冬时享太庙。自是日始斋戒三日。　　

○辛卯。谕军机大臣等、前因天津民教启衅。叠谕沿江沿海各省督抚严密设防。现在天津一案。业已办理就绪。亦以时事多艰。不得不将就完案。以弭衅端。不可因此案完竣。即置防务于不问也。近来内外臣工。往往遇事机危急。非不尽心竭力。以期共挽时艰。而泄沓成风。未事之先。于一切战守章程。类皆纸上空谈。以致遇有缓急。毫不足恃。迨事过之后。则又因祸患已平。苟且因循。为目前偷安之计。事事有名无实。何时可冀自强耶。朝廷宵旰焦劳。隐忧弥切。著沿江沿海各省将军督抚大臣振刷精神。将战守机宜。认真讲求。以备不虞。至各省武备废弛已极。绿营习气尤深。并著各将军督抚大臣破除情面。认真整顿。以期一兵得一兵之用。经此次训谕后。务当实事求是。严密设防。毋再视为具文。至各省民教交涉事件。亦应处处持平。不可专顾一面。若地方官操纵合宜。刚柔互济。自可消患未形。著各直省将军督抚府尹于所属州县地方官。务须选择有风骨而又通晓时务之员。遇教士非分之求。不得曲为迁就。遇条约应办之事。亦当妥为抚绥。庶中外相信。不至再滋事端。将此各谕令知之。　　

○又谕、左宗棠奏、官军攻破金积东关贼巢。连克寨垒获胜一摺。金积堡踞匪。于本年七月以来。经左宗棠饬令刘锦棠等分路进攻。次第克复西南西北东西贼寨。并将金积堡东关攻破。中路雷正绾等军进剿西路贼匪。立将洪乐堡攻克。该逆悉败退金积堡。著左宗棠饬令提督王衍庆、会同刘锦棠、黄鼎各军乘胜进攻。迅速收复金积堡。务将窜踞贼匪悉数歼除。不得久稽时日。另片奏、石城器裹众潜逃。畏罪自毙。实足以昭显戮。在逃之翟占沅等。系首先倡乱之犯。该大臣务当饬令西路各军及地方州县严行缉拏。务获惩办。毋任漏网。其管带各员是否防范不力。并著查明分别办理。唐有彦所部溃卒。务饬黄武贤妥为安抚。凉州永昌未溃之勇。左宗棠已令萧宗干等裁并实数。统归王仁和钤制。即著择要分扎。毋令滋生事端。将此由六百里谕令知之。　　

○赏甘肃军营病故提督黄万友正一品封典。予祭葬恤荫加等。谥果毅。附祀提督刘松山专祠。　　

○予甘肃金积堡等处阵亡总兵官赵昌元等二十六员祭葬世职加等。　　

○予甘肃凉州被戕都司张学祭葬世职加等。　　

○壬辰。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。　　

○以神灵显应。加湖北麻城县五脑山土主神封号曰灵感。　　

○谕内阁、前因麟书奏、盛京户部员外郎恩庆、因承审张成武谦争地一案。六品官绍德藉端寻衅。将该员殴伤。并向委六品官玉和肆詈。随后该员等互相禀讦各情。当经谕令将该员等分别革职解任。交都兴阿会同盛京刑部研讯确情。定拟具奏。兹据都兴阿等奏称、讯明绍德在署揪殴一节。众供皆同。张成、武谦、亦供是日画供时。绍德从旁吓禁。并有受贿捏报情事。至绍德所禀玉和等谋缺各节。多有牵混影射之词。所禀恩庆折徵加倍一节。恩庆供称并无其事。张成、武谦、原卷情节。亦多有不符。现在行查盛京户部有无折徵告徵情事。并请将绍德刑讯等语。此案众供已得大概。绍德当堂揪殴。显系回护原审启衅。亟须确切讯明。以期水落石出。著都兴阿等即将革员绍德用刑质讯。务得实情。毋任饰词避就。　　

○又谕、麟书等奏、会审案件。原告京控牵涉承审司员。请添派将军府尹会审一摺。旗兵达启、呈控承德县刑书黄煜、贿保盗犯张希城一案。前经降旨派令麟书会同瑞联严行审讯。兹据奏称、达启之母白王氏、复以刑部司员与会审各员。将伊子提案熬审偪供。并不根究纵盗重情等词。赴京控诉等语。案关牵涉司员滥刑偪供。亟应彻底根究。即著添派都兴阿、恩锡、会同麟书等严审。饬属将此案要证瑞凯、及门丁李宜斋即李文彩等、勒缉务获究办。并将前署承德县知县冯继尧、一并提省归案质讯。以期水落石出。毋任狡展。　　

○又谕、前因浙江温州玉环营参将郑鸿章、与署守备张省机等、以贴费摊扣各情。互相禀讦。经李瀚章等奏参。将郑鸿章摘去顶带。张省机、李如标、暂行革职。与把总林嘉源等一并解任审办。兹据杨昌浚奏、审明各情。分别拟议等语。此案玉环营把总张省机、于署守备任内。借饷制办号衣。多开价值。讯因物料昂贵所致。其将议裁未撤兵丁应给饷银。误作截旷。扣存不发。亦据造册移交。尚无浮冒侵蚀情弊。惟既经郑鸿章饬属查明揭参。自应听候查办。乃以属弁林嘉源等核覆不公等情。率行禀揭。已属不安本分。其与署守备李如标、会禀参将衙门各项陋习。并未确切查明。辄以奉文整顿营规。禀请饬禁。难保非意存挟制。自应严行惩办。暂革前署玉环右营守备头司把总张省机、暂革前署玉环左营守备右营千总李如标、均著即行革职。不准开复。张省机、种种任性。尤为乖谬。并著永不叙用。玉环营参将郑鸿章、被张省机等禀讦各款。经该抚逐款讯明。尚无情弊。惟减兵募勇。事涉更张。先未禀报有案。亦有应得之咎。郑鸿章著给还顶带。饬回本任。仍交部议处。把总林嘉源、傅长瑞、核覆并无不公。亦无挟嫌串诬情事。著无庸议。　　

○谕军机大臣等、前任直隶提督刘铭传、治军有律。叠著战功。此次一闻宣召。即日兼程北来。其忠勇报国之忱。尤堪嘉尚。现在津案已结。无须用武。该提督年力正强。岂可令其投闲置散。因思李鸿章赴直时。已率郭松林、周盛传、所部全军东来。仅留谭仁芳五营驻扎西安。此时甘军剿匪正当吃紧。陕省兵力空虚。深虞该匪窜突。若令刘铭传督办陕西军务。振旅西征。不特陕境可以安全。即甘军亦可免后顾之虑。似于大局较有裨益。至楚军与淮军虽向不相习。而陕事甘事各有责成。料不敢各存意见也。著李鸿章斟酌机宜。据实覆奏。如刘铭传于西事不甚相宜。或于他省军务。可期办理有效之处。亦著妥筹具奏。该提督已于昨日召见。俟李鸿章覆奏到日。即可明降谕旨。其驻扎沧州及丁寿昌所带铭军已有一万余人。加以驻扎直隶边境之周盛传、郭松林等军。亦有一万数千人。兵数实不为少。以有用之兵。置之无事之地。徒耗饷需。若以百战劲卒。遽予裁撤。亦属可惜。著李鸿章通筹全局。或酌留直隶若干。以资拱卫。或拨给刘铭传若干。以资剿贼。其余各营。应如何分地布置之处。并著悉心筹画。迅速具奏。将此谕令知之。　　

○又谕、据礼部奏、接准盛京礼部送到朝鲜国王咨文。内称该国庆源府农圃社居民李东吉、逃往珲春地方盖屋垦田。啸聚无赖。该国民口。时有犯越。皆李东吉招诱所致。珲春人与之惯熟。不肯举发。吁恳查拏等语。朝鲜匪徒。潜入关隘。沿边官吏。即应如数查拏。今李东吉潜住珲春。招引该国民人逃越内地。岂可任其溷迹。毫无见闻。著毓福密饬珲春协领等。确查该国匪犯如在所属境内潜匿。即行购线躧缉。务将朝鲜匪犯李东吉等尽数拏获。解交该国惩治。奕榕抵署任后。并著会同毓福、饬属随时稽查。毋任匪徒再行逃匿。以肃边防。此次朝鲜逃越人犯。已谕令吉林将军等严拏解交。著礼部行知该国王遵照办理。将此谕知礼部、并谕令奕榕、毓福知之。　　

○予江苏故云贵总督潘铎入祀乡贤祠。从巡抚丁日昌请也。　　

大清穆宗继天开运受中居正保大定功圣智诚孝信敏恭宽毅皇帝实录卷之二百九十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。冬十月。癸巳朔。享太庙。遣豫亲王本格恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。上诣绥履殿问慈安皇太后安。平安室问慈禧皇太后安。至壬戌皆如之。　　

○奉慈安皇太后慈禧皇太后幸漱芳斋。侍午膳。　　

○颁同治十年时宪书。　　

○谕军机大臣等、总理各国事务衙门奏、朝鲜民人潜逃俄界。请饬该国自行办理一摺。前有旨谕令礼部行知朝鲜国王。将逃赴俄界民人。悉数领回约束。毋许再有逃越。并由总理各国事务衙门咨行礼部转咨该国。即著该部按照前咨。迅即行令朝鲜自行设法招徕。使已逃者怀德复归。嗣后尤当严申禁令。不可复蹈前辙。并著该部行知该国王遵照办理。至边防必应严密。著奕榕、毓福、严饬边界各员弁。随时认真稽察。如有朝鲜民人。由中国地界逃至俄国者。即行查禁。毋任乘闲偷越。将此谕知礼部、并谕令奕榕、毓福知之。　　

○追予江苏各属殉难六品衔刘炯等绅民妇女一千六百八十员名口分别旌恤如例。　　

○甲午。谕军机大臣等、有人奏、直隶饶阳县境内团里东段村庄。有匪徒李轻法、王大波、贾洛玉、何振方、何洛盈等、藉团防之名。私造枪炮。设立连枪会名目。招集亡命。聚众多人。欺压良善扰害闾阎。请饬查办等语。各州县办理团练。应由地方官主持其事。若如所奏各情。该县岂毫无觉察。著李鸿章即派妥员前往访查。如果实有匪徒藉端滋事。即行查拏惩办。以靖地方。将此谕令知之。　　

○又谕、都察院奏、同知刘锡鹍遣抱刘安、以奉办军火赴营投效等词。赴该衙门呈诉。据称该同知籍隶广东。前在山东军营。奉委回粤采办军火。七年二月。将工匠及火箭喷筒等运至济甯州。全营已撤。旋由东省军需局。将已到军火验收。其未到军火。饬即回粤。现寄存香港。兹愿将山东停解各军火并添办开花炮等项。报效黔营。如蒙发往贵州差委。即赶紧回粤。将军火解黔应用。此项军火内。并有告病副将黄国栋筹办者。该副将亦籍隶广东。今已病痊。愿将所筹军火。同赴贵州报效。听候差委等语。刘锡鹍前在山东奉委采办军火。是否实有其事。东省所收军火。是否堪以利用。著丁宝桢查明。如果属实。俟刘锡鹍到东后。即著给咨饬令该同知迅速回粤。携带军火。前赴黔省。听候曾璧光差委。其黄国栋一员。并著丁宝桢咨行广东督抚查明。如亦有其事。即饬与刘锡鹍一并赴黔。听候差委。刘锡鹍已谕知都察院饬令前赴山东矣。将此谕令知之。　　

○乙未。以祈祷灵应。颁山西平遥县应润侯庙扁额。曰润普平畴。　　

○谕内阁、英桂奏、本年八月初五日由驿具奏摺件。于九月十二日接到兵部火票递回。查验夹板内印封均有拆动。甚至兵部加封之印花倒黏。夹板内面。破烂不堪。夹板上黏有红签。声明印花破损富春驿原来字样。其为紧接富春之驿拆看夹板。并富春以上各驿将内封印花拆损。显而易见等语。各省奏报事件。均关紧要。经过驿站。宜如何慎密驰递。前因曾璧光奏四川驿站。拆动夹板。业经明降谕旨。令各直省督抚责成臬司。严定章程。以重邮政。乃浙江驿站。复有私拆夹板之事。此必管驿之员。意在窥探机密要件。私自拆看。实属胆玩已极。著杨昌浚督同臬司。迅速派员驰赴富春驿及该驿上下各站。逐一挨查。务须究出私拆之人。从严惩办。不得稍涉含糊。　　

○谕军机大臣等、前因陕省兵力空虚。深虞该匪窜突。谕令李鸿章收刘铭传督办陕西军务是否相宜。斟酌覆奏。兹据毛昶熙奏、通筹西陲全局。请饬刘铭传督办陕西军务。郭松林等营。均归节制。其所部铭军。留镇畿辅。请饬李鸿章酌拨数营。为该提督亲军等语。与前降谕旨大致相同。惟铭军系该提督所部。恩信素孚。故能得力。刘铭传振旅西征。能否留扎直隶。及郭松林、周盛传两军。能否归该提督节制。均著李鸿章体察情形。妥筹具奏。至该提督入关后。应如何随时策应甘军后路以杜该匪回窜之处。并著统筹全局。一并奏闻。原摺著钞给阅看。将此谕令知之。　　

○又谕、文煜等奏、船政大臣现丁父忧。请饬守制百日后。仍出任事一摺。前江西巡抚沈葆桢。自同治六年接办船政以来。不辞劳瘁。纲举目张。办理已著成效。该前抚现在丁忧。恳请＜??闲＞员接办。本应俯如所请。以慰孝思。惟船政紧要。未便遽易生手。且非有地方之责。沈葆桢守制在籍。亦非出宦外省可比。即著文煜、英桂、传知沈葆桢。于守制百日后。仍将船政事务照常经理。毋得固辞。该前抚平日办事实心。想能仰体朝廷倚畀之重。移孝作忠也。沈葆桢守制百日内。应行奏咨事件。并著文煜、英桂、饬令夏献纶等。随时禀知该将军督抚等代为咨奏。以符体制。沈葆桢百日后。遇有应奏事件。仍著照常奏事。将此各谕令知之。　　

○又谕、蒋志章奏、请饬部添拨有著专款。并就近指拨四川等省协款。以备赈垦一摺。据称陕省每年额支各项。及发给兵勇协济金顺等营饷项。共需银四百一十余万两。本省徵收钱粮厘金。江广等处协饷。共可收银一百五六十万两。再于本省额支各款。缓支减发。省出六七十万两。实不敷银一百八十万两。至广东协饷。截至本年八月止。已欠至四十九万两。请饬部添拨应用等语。陕省雕敝万分。库款支绌。自系实在情形。著户部照数指拨实款。专协陕省。以资接济。北山难民降众。待哺嗷嗷。虽经蒋志章那凑银两。以备赈垦。而杯水车薪。饿毙者仍不能免。山内秋稼。又复被灾。亟应速筹拯济。著吴棠督饬藩司协拨赈垦银十二万两。何璟督饬藩司协拨赈垦银八万两。均于年内埽数解赴陕西。不得稍有蒂欠。至抚绥招徕垦种诸事宜。蒋志章务当督饬属员认真办理。俾难民降众等渐复生业。得以自谋衣食。方能日久相安。四川山西饬力。亦难有余。经此次饬拨后。恐亦未能源源协济也。将此由五百里各谕令知之。　　

○予甘肃甲子墩阵亡县丞淩钻高祭葬世职。　　

○抚恤琉球国遭风难夷如例。
  </div>
  <div class="pagination">
   <a href="清实录同治朝实录_page401.html">
    上一页
   </a>
   <span>
    ...
   </span>
   <a href="清实录同治朝实录_page397.html">
    397
   </a>
   <a href="清实录同治朝实录_page398.html">
    398
   </a>
   <a href="清实录同治朝实录_page399.html">
    399
   </a>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <span class="current-page">
    402
   </span>
   <a href="清实录同治朝实录_page403.html">
    403
   </a>
   <a href="清实录同治朝实录_page404.html">
    404
   </a>
   <a href="清实录同治朝实录_page405.html">
    405
   </a>
   <a href="清实录同治朝实录_page406.html">
    406
   </a>
   <a href="清实录同治朝实录_page407.html">
    407
   </a>
   <span>
    ...
   </span>
   <a href="清实录同治朝实录_page403.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
