<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 329 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 329 页/共 502 页
  </h1>
  <div class="content">
   ○郑亲王端华等奏、遵旨研讯联顺被参案内牵涉各员。请解任归案审讯。得旨。兰森、廉保、恩锦、恩霈、均著解任归案审讯。并派瑞麟、文彩、增庆、富勒敦泰、前往。将该员等家产。严密查封。　　

○以监造炮位出力。赏火器营翼长明泰、副都统衔。员外郎瑞禧等、升叙有差。　　

○乙酉。谕内阁、御史曹登庸奏、学政轻浮乖谬、请饬查办、并将所出试题开单呈览一摺。河南学政俞樾、出题割裂。致令文义难通。据该御史开列二十题。俱系不成句读。荒谬已极。至所称科试郏县童生。文题误出破句。几至罢考。按试河南府时。坐索棚规。逗遛三日。均属有玷官箴。俞樾、著即革职。交英桂、督同藩司瑛棨、将所参各款。秉公查办。据实具奏。毋稍徇隐。　　

○又谕、李孟群奏、官军收复霍山县城一摺。李孟群一军。自入安徽、攻克英山县城。当经谕令乘胜进攻霍六。该藩司督率兵勇。进抵霍山城下。于六月初三四等日。出队攻剿。即将复县城。所办尚属得手。仍著该藩司、督军进克六安。渐清皖境。　　

○又谕、袁甲三奏、剿贼叠胜。连破邓姚两圩。生捦逆首。并将另股贼匪各圩。一律毁平一摺。袁甲三等、自攻破王圩贼巢后。邓圩之贼。负嵎坚拒。我兵将附近姚圩之篱笆集等处游匪。歼毙三百余名。生捦五十余人。捻首刘老渊等、句结窜贼。前往应援。亦被官兵尽数斩捦。练总高锡龄等、进攻宗圩。斩捦多名。刘逆等、复在李八庄等处筑垒。经候补知府徐晓峰等、带领兵勇。毙贼百余人。生捦三十余人。将藏匿余匪歼尽。贼圩亦即毁平。嗣邓圩贼内讧。被胁男妇。开门乞命。缚出逆首李寅、并悍贼刘破头等、三十五人。均即正法枭示。姚圩又出贼二百余人。自缚跪求免罪。即将姚圩攻破。斩杀甚多。袁甲三调度有方。此次剿抚兼施。办理尤为妥协。著加恩赏戴花翎。以示奖励。　　

○谕军机大臣等、李孟群一军。由湖北赴援庐州。叠次克复城池。现拟进攻六安。惟军饷缺乏。士卒饥疲。湖南勇已散去二千余人。虽经截令归伍。募勇充补。而饷需不继。溃散堪虞。该藩司现在六安。庐州饷道。尚未能通。前经官文、英桂、各解银三四千两接济。业经散放无存。著英桂、再筹银三四万两。就近解赴李孟群军营。俟有由豫解赴庐州之饷。准其截留扣还。此路兵勇。攻剿颇能得力。于皖豫两省大局攸关。英桂接奉此旨。务即迅速筹拨。毋许延误。至所请饬拨马队官兵助剿等语。现在各路马队。惟容照所带五百名。近在宿州。著英桂酌量情形。如宿州现在防剿稍松。即饬容照带领驰往六安。协同李孟群攻剿。将此由六百里谕令知之。　　

○又谕、李孟群奏、克复霍山县城、拟攻六安、附陈勇粮缺乏、并请饬拨马队等语。该藩司自英山进剿后。叠次获胜。现当粮匮勇饥。犹能激励军心。使士卒忘其饥疲。团练乐于效命。旬日之间。即将霍山县城克复。调度允合机宜。六安州逆匪。闻有穷蹙之势。仍当乘胜进剿。与庐州官军会合。庶可次第歼除。叠经谕知福济、分拨饷银。总未能设法疏通道路。以致勇多散去。虽据官文等奏、委解银二千两。前往接济。亦恐杯水车薪。难资挹注。本日复谕英桂、拨银三四万两。解赴李孟群军营。俟各省解皖饷银经过豫境。再行截留扣抵。谅必能就近协拨。至所请添拨马队。并谕英桂酌量情形。如宿州贼势稍松。即饬容照、带领马队五百名。前赴该藩司军营助剿。李孟群、务当先就现有兵力。急图攻剿六安。迅拔州城。期与福济等、会合进兵。翦此丑类。　　

○太仆寺卿袁甲三奏、前次截留河南英桂大营、解往庐州军营、官马五十匹。现当军务吃紧。未便抽回。得旨。马数无多。准其留用。　　

○热河都统英隆奏、前派赴庐州军营兵一百名。由围场挑选。并未训练。且本地方匪徒滋事。未便调往。得旨。著暂行停派。　　

○以前任乌噜木齐都统赓福、为理藩院尚书。　　

○命翰林院编修李鸿藻、提督河南学政。　　

○以攻剿安徽邓圩等处贼匪出力。擢总兵官史荣椿、为提督。赏总兵官朱连泰、巴图鲁名号。予霍山等处阵亡理问衔江继陶、从九品衔汪兴礼、千总李应太、祭葬世职。　　

○丙戌。以都察院左都御史肃顺、兼正白旗汉军都统。　　

○丁亥。上幸万寿山。　　

○谕军机大臣等、本日据海朴、培成奏、和阗军台被扰、文报不通各一摺。喀什噶尔回匪滋事。叶尔羌东路军台。业经梗阻。和阗草地所设军台。专通文报。关系甚重。乃该匪复敢于坡斯坎木军台。肆行扰乱。以致文报不通。和阗距该台六站。兵力甚单。培成现飞咨海朴、将叶尔羌前调应援后路官兵。酌拨数百名。由草地驰赴和阗。顺道迎击。喀喇沙尔、乌噜木齐、派往叶尔羌应援官兵。已于六月初八九等日启程。不日均可行抵阿克苏。即可酌拨前往和阗。免致由叶尔羌再行折回南路。徒费时日。该处布鲁特回匪。丑类无多。不难驱逐出卡。肃清道路。并著法福礼、酌量派兵协剿。以期一鼓歼除。再昨据乐斌奏、饷糈支绌、请饬迅速进剿、撙节军需等语。近年甘饷支绌。此次剿办回匪。虽经饬令各省拨银。为数不下五十万。但恐一时未能凑集。前经批谕扎拉芬泰、今昔情势迥异。不能动云成案。谅已遵照撙节办理。海朴现办粮台。一切俱当核实。未可令带兵员弁。浮冒开销。至军务一日不了。军糈一日难停。尤在法福礼等统兵大员。相机进剿。迅速奏功。以慰朕望。将此由五百里各谕令知之。　　

○戊子。孝静康慈皇后再周年忌辰。遣官祭慕东陵。　　

○谕军机大臣等、乌勒洪额等奏、接收俄夷文书。由军机处进呈。并文谦可否暂行进京。请旨遵行各等语。据称、俄酋于投递公文后。暂行回帆。订于本月二十日后、驶回候信。此件文书。应俟译出后。由理藩院备文交钱炘和、转付该酋。总在二十日以前。回文必可到津。不致误期。既据乌勒洪额奏称、一切情形。拟请旨令文谦进京面奏。请示机宜。自为慎重公事起见。文谦、著即来京递摺请安。　　

○又谕。前因俄罗斯声称、派员由天津赴京。投递公文。当经密谕该地方官、开导阻止。兹据直隶藩司钱炘和奏、夷船驶抵天津。停泊海口。该夷不听开导。坚欲投文。只得将文书接收。该夷即回帆他往。约于本月二十日、仍回天津候信。该夷性情诡诈。既远涉重洋。订期甚近。未必前往他国。必在附近各海口寄碇。或往盛京各海口游驶。亦未可知。著庆祺、密饬沿海文武员弁。随时哨探。如该夷船驶到海口。务须不动声色。妥为防范。并严禁沿海奸民、与之交易。及接济食物。该夷如乘坐小船进口。测量水势。著密饬兵弁、严行拦阻。毋稍疏虞。将此由五百里密谕知之。　　

○又谕、前因俄罗斯欲派夷官、由津赴京。投递公文。当经谕令该地方官、设法开导阻止。兹据直隶藩司钱炘和奏、夷船驶抵天津海口后。坚欲投文。不听开导。已将其文书接收。该夷现暂回帆。据称本月二十日、仍须驶至天津候信。该夷诡谲性成。既远涉重洋。其所订之期。不过十余日。岂能遽行回国。度必在于附近各海口、暂行避匿。或竟驶至山东。亦未可定。著崇恩密饬登州等各口水师将弁、并地方官、于该夷船驶到时。不动声色。严密防范。并严禁沿海奸民、与之交易。及接济食物。如果该夷人进口、测量水势深浅。必须严行拦阻。毋得稍有疏虞。再有人奏、江南宿迁县之红花铺地方。有一积年土匪。号秃爪陇。其同夥匪徒。现有千人之多。劫掠之案不一。恐酿事端。请饬查拏等语。著崇恩迅速查明。该将匪首设计捦拏惩办。并将夥党按名拏获。设法解散。免致为害行旅。将此由五百里密谕知之。　　

○己丑。孝懿仁皇后忌辰。遣官祭景陵。　　

○谕内阁、耆龄奏、应行计典、请再行展限办理一摺。江西省咸丰六年十二月应行计典。前经文俊奏准。展至本年六月内举行。兹据耆龄奏称、藩司龙启瑞、到任未及三月。循例再请展限等语。所有江西省、咸丰六年十二月应行大计。著准其再展三个月。至本年九月内举行。　　

○又谕、英桂奏、剿办襄樊窜匪、克复邓州、内乡两城、股匪歼除净尽一摺。上年十月闲。襄樊土匪。由新野攻陷邓州。经英桂饬令总兵庆德、邱联恩、及候补道周煦徵等、督带兵勇。前往剿办。十一月初七日。官军进至邓境之七里河。遇马步贼匪前来冲突。我军开放大炮。毙贼百余名。邱联恩等、令团勇分两翼兜抄。贼匪退窜。立将土城克复。初八日五鼓。邱联恩等、亲督兵勇。从城东北两面枪炮环攻。团勇呐喊接应。贼见官兵势盛。即开西南门溃围而出。邱联恩等、分路追剿。毙贼六百余名。生捦匪首程四等四名。贼目李得名等十七名。当将州城收复。本年二月闲。楚北均、房、余匪。由南漳窜陷内乡县城。邱联恩、自半扎店星驰援剿。署南阳府知府何怀珍、及邓州绅士高振宛等、各带兵勇乡团。闲道赶至内乡。直抵城外。毙贼数十人。匪众败退。复赶杀七八百名。枪毙骑马黄衣贼目一名。夺获骡马二百余匹。枪炮刀矛、不计其数。立将县城收复。其嵩县、卢氏、一带匪徒。均经该地方官、及副将阎丕敏等、会督兵勇兜击。悉数歼除。现在南阳府属。一律肃清。西路民情。亦俱静谧。均属著有微劳。所有在事员弁绅士兵勇。著英桂择其尤为出力者。酌量保奏。毋许冒滥。　　

○谕军机大臣等、据奕山、景淳等奏、俄夷欲占江岸、并遵旨晓谕夷酋情形各一摺。该夷船纷纷往还。人数多至千余。且欲令江左屯户。移居江右。其为图占地方。已可概见。业经谕知理藩院、行知该国萨纳特衙门。将各处人船撤回。并以后不得仍在内地行走。已据理藩院于本月初九日行文知照矣。该夷酋木哩斐岳幅、虽经启行回国。据称仍欲前来。是理藩院行文一节。该酋再来时必已知悉。所有海兰泡阔吞屯各事。业经入奏之处。亦不妨竟为宣示。告以尔等如此恣意行驶。我等不敢不据实奏闻。连阔吞屯之事、亦已入奏。理藩院已行知尔国查办。尔等自当安静遵行。不可仍前行驶。其要请通商、及请移屯户等事。即设法拒绝。体会理藩院原文之意。相机开导。一面密为防范。严禁内地人等与之交易。至摺称、该夷止占江左。并未道经右岸。另摺又称、该夷欲占江右。究竟该夷建房处所。如霍尔托、库图勒、密布雅哩等处。何处系属左岸。何处系属右岸。是否均系黑龙江所属。抑有吉林地界。小黑河屯对岸。是何地名。该夷移往建房之大黑河屯。距海兰泡阔吞屯道里若干。精奇哩地方。是否系黑龙江专辖。所称往奇咭贸易。是否内地。抑系东海岛屿。均著查明具奏。理藩院原文。著钞给阅看。将此由五百里各密谕知之。　　

○以江西兴国剿匪出力。赏都司满图等、花翎。把总杨成龙等、蓝翎。余加衔升叙有差。予吉安阵亡知县刘拔元、外委李元发、祭葬世职。南康殉难六品军功萧惠振、赏恤如例。　　

○予河南阵亡把总杜仕珍、主簿彭希良、典史陈福年、祭葬世职。　　

○予安徽御贼被戕知县朱凤鸣、祭葬世职。弟凤冈、子祛患、赏恤如例。　　

○庚寅。谕内阁、端华等奏、会审被参大员、请将解任各官、先行革讯一摺。前因联顺于奉旨饬交家人。延不交出。当经降旨。将该员解任并将侵用官项之经管笔帖式兰森等、一并解任。交端华、僧格林沁、会同刑部审讯。兹既讯据庆阳供称、各员得受钱文。并每月分给姚大各情。均经向联顺告知。联顺呈递亲供。并不据实登覆。一切委为不知。显有掩饰情弊。联顺、著先行革职。笔帖式兰森、廉保、恩锦、恩霈、均据供认得受钱文。著一并革职。交端华等、严行审讯。联顺家人姚大即海寿、著步军统领衙门、顺天府、五城、直隶总督、一体严密查拏。务获归案审办。　　

○又谕、前因联顺被参案内。究出步军统领衙门笔帖式廉保、有侵用官项情弊。当将该员家产查封。惟廉保系胜保之弟。现尚同居。所封家产。有胜保赀财在内。虽将来定案时、自必分别给还。第念胜保现在带兵剿匪。宣力行闲。尚有老母在家。查封后未免失所。此案一时未能讯结。著端华、僧格林沁、会同刑部、于查封廉保家产内。先将胜保一分。查明给还。俾伊母得资养赡。用示朕眷念勤劳恩施格外之意。　　

○谕军机大臣等、何桂清奏、遵筹各路军务等语。何桂清自抵江南。即行力筹军饷。并能与和春、张国梁、遇事和衷。将军务情形。随时参酌。朕方望其相与有成。断不责其越俎。前此咨调下游师船。系为速克镇江起见。朕已谕令德兴阿等、督饬水军。与南岸同时并举矣。南北两岸。均系该督统辖地方。无分畛域。嗣后仍遇事咨商。速埽妖氛。以副盼望所奏金陵向石逆求援不应。洪逆日夜不安。将有潜窜之意。惟芜湖等处、贼踪飘忽。恐将来不犯江西。即扰皖南。自应通筹形势。先事图维。现在江南大营尚无可分之兵。著俟镇江得手后即与和春等商酌。分兵前往芜湖、繁昌。联络水师。以清上游江面。贼势既分。然后直捣金陵使悍贼不致并归池太。以消后患。将此由五百里谕令知之。　　

○又谕、桑春荣奏、省城被困情形一摺。现在新任总督吴振棫、已有旨催令将所统川兵二千名。饷银五万两。星速带赴滇省矣。回民既扬言止欲报讐。不敢谋逆。虽其言未足深信。正可乘机晓谕。暂戢凶锋。著该抚一面激励官绅。严密防御。一面广为出示。晓谕回民。告以尔等既称不敢谋逆即不应阻遏粮道。拦截要隘。至欲寻汉民报讐。亦当官为核办。何得纠众肆行焚杀。现在新任总督、统领四川官兵前来赴任。并钦派前任巡抚张亮基前来。定能持平办理。无论是汉是回。良者必当安抚。莠者悉予剿除。若仍前凶横。则大兵一到。不免玉石俱焚。如此慑以先声。安其反侧。当可暂纾目前之急。以待吴振棫前来督办。至汉民既遭回民焚掠。自应协力同讐。若复人怀一心。无怪回强汉弱。著传谕在城绅士。不得各存意见。务将城内汉民。认真晓谕。使自相联络。以为守御之计。将此由六百里谕令知之。　　

○又谕、本日据桑春荣奏、回匪窜扰省垣。分踞城外各要路。阻遏饷道。拦截外援。现在督同司道将弁、及在省绅士、添募壮丁。登陴守御。惟需饷甚钜。库款及地方捐银。仅敷两月之用。请饬催陕省。将奉拨未解银两。迅即拨解。以济危急等语。著曾望颜、于应拨滇省项下。先行筹拨银五万两。派委妥员。探明路径。星速解往接济。将此由五百里谕令知之。　　

○又谕、本日据桑春荣奏、回匪分踞距省数里各要路。关厢村寨、俱被焚掠。团练陆续奔溃。城内饷绌兵单。一无可恃。虽据回匪扬言止欲报讐。不敢为逆。而阻遏粮道。拦截外援。省垣空虚。竟成坐困之势。吴振棫计已接奉前旨。所有谕调之四川官兵二千名。著迅速挑拨。亲自督带启程。其饷银五万两。并著迅速委解。以资接济。前因张亮基曾、经办理汉回互斗之案。已赏给五品顶带。令前往云南。帮同办理剿匪事宜。又因徐之铭、于回苗匪徒情形。尚为熟悉。调任云南臬司。俾吴振棫得收指臂之助。现在回匪尚不敢公然自居叛逆。该督到滇后。持平酌办。方合机宜。滇民痛恨回民。其势岂能尽杀。回匪自称不叛。岂应擅自兴兵。务须号令严明。恩威并用。自能解散党与。帖服人心。以副委任。将此由六百里谕令知之。　　

○黑龙江副都统魁福、因病解任。以呼伦贝尔总管积拉明阿、为黑龙江副都统。　　

○辛卯。皇后千秋节。宫内行礼如仪。停止筵宴、及在外公主福晋命妇行礼。　　

○以剿平贵州遵义匪徒赏知县江炳琳、花翎。余升擢有差。予阵亡练目文占雄、瞿玉春、赏恤如例。　　

○以捦获贵州铜仁匪犯。赏练丁毛宗发等、六品顶翎。　　

○壬辰。谕内阁、关圣帝君福佑我朝。威灵显著。前已升入中祀。备极裦崇。兹朕亲书万世人极扁额。著造办处成造一分。恭悬京师地安门外关帝庙。所有各直省府州县关帝庙。著御书处摹勒颁发。一体悬挂。其墨笔著俟摹勒完时。由军机处发交山西巡抚、委员赍送解州关帝庙收藏。以昭诚敬。　　

○又谕、庚长奏、请将计典展缓等语。咸丰三年、南河应行计典。经前任河督杨以增、奏请展限。至上年十二月。又届大计之期。举劾大典。黜陟攸关。业已积至两次。未便久稽时日。所有江南河工人员计典。准其展限四个月即行办理。　　

○新授山西巡抚恒福奏、接印任事。并请俟藩司常绩到任后。再行陛见。得旨。常绩初到晋省。情形不熟。汝可俟十月闲。再行奏请。　　

○癸巳。谕内阁、御史陆秉枢奏、请严禁告近人员、捏报亲老一摺。据称、近来部选及分发人员。往往并无老亲。捏称继母或生母年高。呈请改近。请饬部晓谕。予以限期。检举更正。免其议处等语。定例亲老人员。准改近省。原属锡类推恩之意。若如所奏。捏饰规避。出乎情理之外。如果实有其人。必当从严惩办。何得准其检举。即邀免议。该御史既有见闻。即著指名参奏。不得徒托空言。致该部无从查办。　　

○谕军机大臣等、谭廷襄奏、拟拨景州防兵、移劄天津一摺。现在夷船起碇他往。声称本月二十日、仍至天津候信。兹已令理藩院、咨覆该使臣普提雅廷、并咨行该国萨纳特衙门。谅该夷重至天津。不致别滋事端。所有景州防兵移劄天津。不过藉资弹压。著谭廷襄、即饬候补副将达年、将盛京官兵五百名。管带赴津。帮同岳克清阿、严密防范。毋涉张皇。其本省官兵五百名。仍著留驻景州。交游击文成、管带。以资巡缉。将此密谕知之。　　

○又谕、寄谕吉林将军景淳等、昨据直隶藩司钱炘和等奏、俄夷使臣普提雅廷、驶至天津海口。坚欲投文。不得已而接收。代递理藩院。据该衙门译出。该使臣咨文内。有接壤地方、尚有未定界址。欲会商定议一节。中国与俄罗斯地界。自康熙年闲议定、以格尔毕齐河兴安岭为界。成约具在。原无可议。咸丰三年。该夷欲会查界碑。五年秋闲。吉林、黑龙江、库伦、三处委员。与该夷木哩斐岳幅、会查。因该夷不遵旧制。未能办结。据奕格等奏称、惟乌特河一处。从前为两国公中之地。未曾分界。此时普提雅廷、来津投文。仍以分界为词。已令理藩院行文咨覆。特派大臣会同将乌特河一处勘办。分定界址。该夷接到咨文。自必驶赴黑龙江边界。著派奕山、亲往与该夷会晤。告以从前委员会议。因该国派员议论未能公允。是以日久未定。今伊既系该国大臣。正可秉公查办。以清界限。如该夷别有要求。并著正言拒绝。至该使臣到天津时。业经钱炘和等、告以天津非边界之地。不应来此投文议事。是以接待之礼。未曾豫备。今该夷使既至黑龙江边界议事。应如何接待之处。必有成例可循。奕山务须不亢不卑。以符体制。理藩院给该使臣咨文。并著钞给景淳、奕山、阅看。傥该夷另有辨论。即照咨文之意答之。不致两歧。将此由五百里各密谕知之。　　

○甲午。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、昨因御史陆秉枢、奏请严禁告近人员捏报亲老一摺。降旨令该御史指名参奏。兹据覆奏、仍未实指其人。岂能据臆度之词。饬部纷纷查办。惟此等情弊。亦难保其必无。应如何立法稽查之处。著该部核议具奏。　　

○又谕、官文、胡林翼奏、水陆各军、剿除下游贼垒、叠获胜仗一摺。逆匪纠集大股。于广济内湖童司牌一带。筑垒抗拒。六月二十四等日。都兴阿令孔广顺等、移兵前进。杨载福派都司胡友亮、管带舢板船。绕入内湖。贼匪全数出扑。翼长多隆阿、迎击。副将鲍超、乘胜攻毁垒一座。毙贼三百余名。贼被冲突奔逃。复毁贼垒三座。毙贼千余名。内湖水师轰烧贼船百余只。夺获二十余只。李续宾、由南岸进攻。毙贼约四五百名。水师复烧毁贼划百数十号。该逆落水、并被我兵追杀、及投湖淹毙者。计千数百名。童司牌两岸贼垒。悉数毁平。我军追杀十余里。毙贼数百名。胡林翼督同唐训方、进劄黄冈之傅家岭。贼匪分路偷扑。我军绕出贼后。齐力追击。毙贼百余名。捦斩长发老贼六十余名。夺获旗械多件。此次剿除贼垒。叠获大胜。办理尚为得手。著官文等、乘此声威。迅埽逆氛。毋留余孽。　　

○以成都将军有凤、兼署四川总督。　　

○以湖南常德协副将颜朝斌、为贵州安义镇总兵官。
  </div>
  <div class="pagination">
   <a href="清实录咸丰朝实录_page328.html">
    上一页
   </a>
   <span>
    ...
   </span>
   <a href="清实录咸丰朝实录_page324.html">
    324
   </a>
   <a href="清实录咸丰朝实录_page325.html">
    325
   </a>
   <a href="清实录咸丰朝实录_page326.html">
    326
   </a>
   <a href="清实录咸丰朝实录_page327.html">
    327
   </a>
   <a href="清实录咸丰朝实录_page328.html">
    328
   </a>
   <span class="current-page">
    329
   </span>
   <a href="清实录咸丰朝实录_page330.html">
    330
   </a>
   <a href="清实录咸丰朝实录_page331.html">
    331
   </a>
   <a href="清实录咸丰朝实录_page332.html">
    332
   </a>
   <a href="清实录咸丰朝实录_page333.html">
    333
   </a>
   <a href="清实录咸丰朝实录_page334.html">
    334
   </a>
   <span>
    ...
   </span>
   <a href="清实录咸丰朝实录_page330.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
