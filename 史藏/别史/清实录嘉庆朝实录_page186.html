<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 186 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 186 页/共 523 页</h1>
    <div class="content">
○贷山西永济、临晋、猗氏、万泉、荣河、虞乡、解、安邑、夏、临汾、襄陵、洪洞、浮山、太平、岳阳、曲沃、翼城、汾西、吉、乡宁、绛州、稷山、河津、闻喜、绛县、垣曲、二十六州县、被旱灾民耔种口粮。并平粜常平仓谷。　　

○展赈江苏高邮、宝应二州县、被水灾民。　　

○给安徽贵池、青阳、铜陵、东流、当涂、芜湖、繁昌、无为、庐江、九州县、被水灾民一月口粮。　　

○贷浙江乌程、归安、长兴、德清、武康、五县、及嘉湖卫、被水灾民耔种。　　

○展赈江西德化县桑落赤松二乡、被水灾民。贷南昌、新建、丰城、进贤、鄱阳、余干、星子、瑞昌、宜黄、都昌、建昌、德安、湖口、彭泽、永丰、十五县、灾民耔种口粮。　　

○给湖北黄梅县、被水军民一月口粮。展缓汉川沔阳、天门、潜江、监利、黄梅、荆门、江陵、八州县、节年旧欠民屯额赋有差。　　

○给甘肃西宁、碾伯、大通、皋兰、金、灵、宁朔、中卫、八州县、被水灾民口粮有差。　　

○壬辰。世祖章皇帝忌辰。遣官祭孝陵。　　

○甲午。享太庙。遣成亲王永瑆恭代行礼。　　

○上诣大高殿行礼。　　

○幸圆明园。　　

○诣安佑宫行礼。　　

○遣官祭太岁之神。　　

○乙未。上御山高水长。赐王公大臣、蒙古王、贝勒、贝子公、额驸、台吉、及外藩使臣等宴。并赏赉有差。。　　

○谕内阁、予告大学士王杰、先朝耆旧。久直内廷。宣力有年。忠清直劲。老成端谨。前年以老疾乞休。经朕再三慰留。因屡次陈恳肫切。勉从所请。朕曾亲制诗章。优加锡赉。以宠其行。归里以后。屡有批章询问。知其起居无恙。上年十月闲。为伊夫妇八十同庚。特制诗章扁联。并赐以如意文绮等件。用迓福绥。嗣据王杰具奏谢恩摺内有即日脂车诣阙之语。朕惟虑其冲寒远涉。谕令自行酌量。缓程行走。旋于腊月初旬抵京。特令肩舆进朝。扶杖入对。察其精神尚健。赐诗志喜。并留俟春融后再行起程回籍。旬日以来。屡经召见。看其体气稍形疲软。叠经谕以在寓静摄。方冀春和增健。安愈言归。俾得颐养林泉寿跻大耋。不料究以年高气弱不胜严寒凛冽。遽尔溘逝。闻之深为悼惜。著加恩晋赠太子太师。入祀贤良祠。赏给陀罗经被。派荣郡王绵亿、带领侍卫十员、前往奠醊茶酒。并赏给广储司库银二千两。经理丧事。所有应得恤典。著该部察例具奏。其灵柩回籍时。著沿途地方官照料。妥为护送。寻奏上。予祭葬。加赐祭一坛。谥文端。　　

○方维甸奏、遵旨审明逆犯苟朝九实系正身。当即脔割枭示。报闻。　　

○丙申。谕内阁、陈大文奏、审讯李复春具控毒毙三命一案。阅其情节。张大勋之妻胡氏、与张伦通奸。被李赓堂父子撞遇。告知张大勋。缘张大勋素本惧内。恐张扬露丑。已属无耻。乃复将李庚堂父子、并张伦一并毒毙灭口。贿买地保尸亲。以偶中时毒报州勘验。现据指控说和之陈如、供认过付尸弟李东阳银一千两。情敝□大显然。该州郑泰、并不质讯明确。据实详报。辄行朦混结案。亦难保无贿纵情事。自应彻底研究得实。以成信谳。寿州知州郑泰、著革职拏问。武举张大勋、监生张保安、李东阳、著一并斥革。前署寿州之知县沈南春、凤阳府知府张汝骧、前署府事知州顾浩、均著解任。现在新任臬司杨頀、尚未到任。陈大文已饬鄂云布驰赴寿州。著即交该臬司提集案内有名犯证。秉公确讯详报。按律定拟具奏。　　

○戊戌。上御山高水长。赐王公大臣、蒙古王、贝勒、贝子、公、额驸、台吉、及外藩使臣等食。至庚子皆如之。　　

○己亥。上御奉三无私殿。赐皇子亲藩等宴。　　

○庚子。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○辛丑。上御正大光明殿。赐大学士尚书等宴。　　

○谕内阁、向例贝子之子、年已及岁者、赏给三品顶带。年未及岁者不赏。今绵志之子奕绩、奕绍之子载铨、虽未及岁。但前业经赏给四品顶带。著加恩俱赏三品顶带。以示朕笃厚亲支至意。　　

○以青州副都统阳春、为福州将军。杭州协领那海、为青州副都统。　　

○壬寅。谕内阁、据吴熊光奏、湖北军功乡勇刘文魁、王桐均奉旨赏戴花翎、即以守备补用、因思此等乡勇军功、多系草茅初进于营伍事宜、向未晓谙、以之骤膺守备要缺、恐有贻误、似不若先以千把拔补、俟学习一二年后、营务熟悉、再行请补本缺、并请嗣后此等军功人员、均照此分别办理等语。所奏非是。各处乡勇军功。前于三省蒇绩之后。曾经特降谕旨。视其所得顶带。分别以守备及千把外委等缺补用。原因其出力行闲。著有劳绩。是以加恩叙用。该军功等、或冲锋陷阵。或歼获渠魁。无不量功授赏。且有先经赏给七八品蓝翎顶带。后又以其屡次出力。劳绩优异。递升至四五品顶带、换给花翎者其所进阶级。在当日皆非幸邀。今事定之后。忽尔降等补用。不特与前降谕旨不符。无以示信。且如吴熊光所请、以应补守备之员、降补千把。由此递降。如本系以外委补用者。又将如何降补。岂竟作为兵丁。与各乡勇之情愿入伍者。无以异乎。营员管束弁兵。经管钱粮。原不可任其稍有贻误但亦须俟其补缺后实有劣迹。方可斥降。岂容豫为逆料以该军功等必难胜任。即行纷纷降补。如谓该军功乡勇、止能打仗杀贼。于稽查董率事宜、未能熟悉谙练。虑难造就成全。则现在如桂涵、罗思举等、皆系由乡勇荐擢营员。现俱用至副将大员身膺阃寄。该员等何又于稽查营务、董率弁兵诸事。皆能经理裕如毫无贻误乎。设刘文魁、王桐、二员。实在难胜守备之任。吴熊光亦当查明现在差委有何贻误。据实奏明。方可酌量降补。焉有悬揣其不能胜任、意为降等补用之理。吴熊光所奏不可行。　　

○贷两淮板浦、中正、临兴、三场、被水灶户一月口粮。　　

○甲辰。上御山高水长。赐王公、大臣、蒙古王、贝勒、贝子、公、额驸、台吉、及外藩使臣等食。　　

○乙巳。命嗣后近支宗室之女子岁时。管理宗室婚仪王等、将应指额驸、量择数人。带领引见。　　

○丙午。谕军机大臣等、徐端奏、查勘工料并疏挑清口一摺。河道关系百姓生命。必先加意防卫。其次方计帑项。慎重帑项之道。并非专惜小费。如遇紧要工程。以为暂可从缓。万一受病日深。转形费手。往往有一二万金即可敷用。而一时惜费。日后多用至数十百万。是欲节省而适而糜费。于事何益。至治河之法。总先疏涤淤沙。使之通顺。譬如医者。使人身血气流通。荣卫调和。自可百病消除。若受病而始服药。即薓苓补助。已属缓不济急。慎不可不知大本也。该河督特经＜闲＞用。全河皆其责成。当与李亨特同心商搉。不可意存畛域。稍涉推诿。犹人之一身。三焦本相联属。若专治上焦。而不顾及中焦下焦。有是理乎。至岁购物料。尤须充裕坚实。著即严饬各厅员赶紧运工。如有偷减朦混。据实严参。将此传谕知之。　　

○丁未。谕军机大臣等、前因勒保奏于川省采办米六十万石运通。为数过多。令酌量停截。兹据奏凑足三十万石。其未经碾运者。概行停止。所办俱妥。至所称川省历来办米。皆系运至江南。未有运京成案自系实在情形。现在东豫江浙等省。采买运通之米。已不下百万石。足敷应用。此次川省所办之三十万石。著吉纶与江省督抚商酌。运至瓜洲。就近交与水次州县兑收。于明年漕船北上时、洒带运通备用。　　

○戊申。孝圣宪皇后忌辰。遣官祭泰东陵。　　

○上诣恩慕寺恩佑寺行礼。　　

○己酉。上幸万寿山。　　

○谕军机大臣等、近闻广东洋匪较多。皆因兵丁等多与声气相通。每遇出洋巡缉。不但不能出力。并与私通消息。致令远扬。文员虽欲设法擒捕。无计可施。武官呼应不灵。是以动形掣肘。今朕特调那彦成、百龄、大加整饬。绥靖海疆。接任后自能熟察情形。妥为筹度。先以得人为要。切不可过于急切。转致激成事端。至缉捕盗贼。必须经费充裕。从前粤东原有关税及盐务盈余银二十余万两。作为捕盗经费。吉庆任广东总督时。洋面尚为安静。遂将此项银两提出归公。现在粤东情形较前不同。捕盗经费。自不免于支绌。所有从前提出归公之款。自应仍留该省作为捕盗公费。或此外别有可筹款项。亦不妨奏明办理。庶防捕有资。盗匪渐次肃清。则裨益于国计民生者甚大。不可惜小费而忘远计也。将此谕令知之。　　

○又谕、陈大文奏、查获狂悖大逆重犯、搜出字卷等件一摺。逆犯董霖、胆敢托为梦幻。编造逆词。狂悖已极。罪不容诛。现已特派侍郎贡楚克扎布。驰驿前往江宁。会同审办。此时陈大文当先行研鞫。且不必加以刑讯。俟贡楚克扎布到彼会同讯明后。即在该处寸磔示众。其家属亦应缘坐。并详查该逆家内是否另有悖逆字迹。此外如讯有党与。即严拏归案审办。如实无助逆人犯。亦不必纷纷拘拏。致滋拖累。将此谕令知之。　　

○庚戌。谕内阁、本日朕恭阅皇考高宗纯皇帝实录。乾隆四十一年二月内。钦奉谕旨、养心殿太监等遇有零星活计。辄传唤造办处各项匠役整理。漫无稽核。殊属非是。圆明园等处亦然。宫殿重地。遇有应行修整之事。应告之总管内务府大臣。派员放匠。不当任听大监等专擅径行。昔皇祖时曾有谕旨饬禁。载在宫史。今相沿日久。太监等漫无顾忌。著交总管内务府大臣严行禁止。嗣后如有必须放匠修整活计之事。俱令呈明该总管大臣派员查点。仍将某处放进次数。于年底汇摺具奏。钦此。仰见皇考祗循成宪。训诫详明。允宜实力奉行。日久弗懈。朕前曾叠次降旨。申严门禁。原以宫廷重地。本非外人所可擅进。其应行进内者。如豫备召见引见人员。及内廷行走大臣官员。各有职司。又有奏事太监带领。立法原属周备。至匠役等人数混杂。岂容漫无查考。必当派员带领出入。方符体制。今原立章程。久而废弛。每岁年底。并未见该管大臣等汇奏。不可不重申旧制。加之整顿。嗣后禁城及圆明园等处。遇有应行放进匠役修整活计等事。著太监呈明总管太监。总管太监呈明总管内务府大臣。派员查点明晰。将某处放进次数人数。按月具摺。随月摺汇奏。毋许太监等任意传唤。擅自出入以昭严肃。所有乾隆四十一年二月内原奉圣谕。及此次所降谕旨。均著该馆敬谨纂入宫史。垂示久远。遵行勿替。　　

○又谕、据来仪奏、镶蓝旗披甲噶拉图醉后自缢身死一案。朕详阅所奏。案情殊未确实。据称噶拉图醉后寻赌。因三达色不令入局。遂相吵嚷何致遽尔轻生。况领催等将伊拏送本旗。亦祇令人看守。并未责治。何以即在佐领塔吉纳门上自尽种种俱涉疑窦或噶拉图寻赌之时。本经入局。因赌输负欠。经三达色等吓逼钱文。情急自尽。抑或此外尚有别项致死情敝□大。均未可知。不可不彻底根究。以成信谳。该处同知职分较小。恐其查办未协。著来仪亲提犯证督同研审。该副都统讯出大概情形。一面奏闻。即将案犯派员解交刑部办理。佐领色克通阿、塔吉纳、二员、均著革职讯问。　　

○以前任贵州安义镇总兵官李应贵、为福建汀州镇总兵官。云南楚雄协副将那林泰、为普洱镇总兵官。　　

○辛亥。谕内阁、朕恭阅皇考高宗纯皇帝实录。乾隆四十一年三月内。钦奉谕旨、向来军营官兵。凡有奋勉出力者。俱令该将军等核其功绩。定为超等及头二等。分别议赏议叙。兵丁等赏给月粮。赏赉不为不多。不应复有随营赏号之事。乃据桂林奏绒布军营。除赏号银两外。其取用缎茶布等项。计银一万数千两。此等赏号。起自何时。前此平定准部回部时。并未闻备有赏号。何独川省有此。至赏给所需。亦当约有定数。军营取用后。作何赏给。及赏何项兵丁之处。是否存档备核。著文绶逐一详查具奏。此项赏号银两缎。当征剿之际。将军参赞等、或藉以鼓励士众。且该地方官已经备办。其动支赏用果有确据者。自仍当令其核实报销。但不得援以为例。著户部存记。嗣后或遇办理军需之事。如遇有请备赏号者。即遵此谕驳饬。钦此。仰见皇考慎核军储。垂示明切。朕节次降旨。谕令军营大员。不准擅用赏号。正与圣谕相合。国家设兵所以卫民。承平无事之日。凡隶名部伍者。皆赖百姓耕作所入。资其养赡。俾得尽心训练。原以备一朝之用。迨偶有徵调。奋勉出力官兵。每遇将军等奏报到日。必优加将励。其超众立功者。往往有特予超擢。赏给官职。并赏有巴图鲁名号。复照例给以银两。即闲有伤亡阵亡、殁于王事者。无不敕部赐恤。是平日既优其廪饩。临事复沛以恩施。养兵不为不厚。此外特加赏赉。或给以月粮。或赐以银牌。恩出自上。均非常格。尚何待带兵大员随时赏号。始足以示鼓励。此不过近年来相沿陋习。向地方官咨取备办。任意支销。糜帑项以市私恩。本非政体。况未必实惠尽逮官兵耶。从前办理金川军需时。所有缎茶布等项赏号。蒙皇考谆谆训谕。不得援以为例。何以后此军营、复有赏号名目。大约剿办台湾逆匪时。福康安始开其端。此后相率效尤。竟成锢敝□大。即如此次剿办三省邪匪。各路带兵大员调取赏需。均所不免。现在报销未竣。著户部查明三省军需案内。如有报销赏号银两等项之款。核其支用不实者。即行遵照驳饬。以杜浮滥。如果再四详查。实有确据者。亦应奏明请旨。不得率行准销。方今寰宇昇平。兵可百年不用。而军纪度支。总当定以程式。嗣后著申明旧制。或遇办理军需之事。将赏号名目永远革除。以符体制而归核实。将此通谕知之。　　

○又谕、前日朕恭阅乾隆四十一年二月分皇考高宗纯皇帝实录。内载谒陵仪注二处。于降舆下俱失载恸哭等字。与历年所载谒陵仪注不符。当经指出询问。本日　　

监修总裁官大学士庆桂等、公同具奏。据称纂修官原照常恭载、经伊等省去、现已敬谨改正、请一并交部议处等语。因思实录内删节未协。凡在馆之　　

监修总裁及总纂等、原均有不合。但必有一人持论删改。未必出于会商。特于召见庆桂董诰时、复面加询问。据称此次稿本、系刘凤诰酌删、伊二人恭阅时、原经看出签改、并未覆到销签、伊等亦未再行查询、旋经缮录呈进、殊属疏忽等语。庆桂、董诰、于签出遗漏后。尚未销签。遽行缮本呈进。自应与各总裁一体交部议处。至刘凤诰系专司勘办稿本之人。此次纂修等于纂送稿本时。本无错误。伊以臆见删去数字。及庆桂董诰签商后。尚不敬谨改正。仍复任意删节。尤属非是。刘凤诰、著交部严加议处。寻议上。得旨、庆桂、董诰、疏漏之咎。尚属可原。罚俸一月之处。俱加恩宽免。刘凤诰降一级留任。不准抵销。　　

○命协办大学士户部尚书朱圭、为大学士。管理工部事务。礼部尚书纪昀、协办大学士。加太子少保。调工部尚书戴衢亨、为户部尚书。转都察院左都御史熊枚、为工部尚书。仍暂署刑部尚书。以两江总督陈大文、为左都御史。调户部右侍郎戴均元、为吏部右侍郎。仍暂署刑部右侍郎。吏部右侍郎刘镮之、为户部右侍郎。以山东巡抚铁保、为两江总督。理藩院右侍郎全保、署山东巡抚。内阁学士玉宁、为理藩院右侍郎。　　

○壬子。上诣大高殿行礼。　　

○还宫。　　

○平粜山西太原、潞安、汾州、大同、朔平、宁武、泽州、辽、沁、平定、忻、代、保德、霍、隰、十五府州所属各州、县厅、存贮仓谷。　　

○癸丑。奉恩辅国公崇吉、缘事革退。以其从兄布兰泰、袭爵。　　

○甲寅。孝仪纯皇后忌辰。遣官祭裕陵。　　

○谕军机大臣等、松筠兴肇奏、验讯哈萨克命案、特参冒昧官员一摺。所办失之轻纵。边外哈萨克等、潜入卡伦游牧。傥驱之不去。该官兵即当报明查办。伊等必共知畏服。方为正办。乃此次哈萨克拜等、寻见潜入度冬之哈萨克遂烧毁氊房。任令随行人等抢拾物件。以致哈萨克心怀不服。其咎岂止躁妄。即瞻台里一犯。向加那里借马乘骑。加那里借给时。亦未必知瞻台里有偷马情事。即以知情而论。其罪亦不至死。乃穆特布等、辄将加那里鞭责致毙。岂得谓之擅杀罪人乎。此皆由松筠平日不能镇服属员。以致如此妄为。审办时犹不免意存回护。兴肇亦随同附和。何以折服外夷之心。松筠、兴肇、著传旨严行申饬。仍交部议处。佐领穆特布、著革职枷号一年。锡伯佐领达明阿、额鲁特佐领沙喇、固尔佐领哈萨克拜、福珠灵阿均著革职。各枷号三个月。马甲莫尔根保等、均著革去披甲。各枷号三个月。以示惩儆。幸哈萨克畏威怀德。不致生事。此次姑从宽贷。若妄挑边隙。即正法亦不为过。著松筠谕知该台吉、以此案业经奏明大皇帝。以官兵等妄行骚扰。该将军等定拟罪名尚轻。特降旨从重褫革分别枷号等因。详悉传谕。俾知感畏。至所称现在开齐之路。原系乾隆六十年新展卡伦。迤内十数里。向为哈萨克度冬游牧处所。著照所请、将该处大小卡伦迤外约容百余户人处所。赏给哈萨克冬春游牧。以示怀柔。　　

○以大学士朱圭、为会典馆总裁官。理藩院右侍郎玉宁、为实录馆副总裁官。　　
</div>
    <div class="pagination">
<a href="清实录嘉庆朝实录_page185.html">上一页</a><span>...</span><a href="清实录嘉庆朝实录_page181.html">181</a><a href="清实录嘉庆朝实录_page182.html">182</a><a href="清实录嘉庆朝实录_page183.html">183</a><a href="清实录嘉庆朝实录_page184.html">184</a><a href="清实录嘉庆朝实录_page185.html">185</a><span class="current-page">186</span><a href="清实录嘉庆朝实录_page187.html">187</a><a href="清实录嘉庆朝实录_page188.html">188</a><a href="清实录嘉庆朝实录_page189.html">189</a><a href="清实录嘉庆朝实录_page190.html">190</a><a href="清实录嘉庆朝实录_page191.html">191</a><span>...</span><a href="清实录嘉庆朝实录_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
