<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 815 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 815 页/共 1860 页</h1>
    <div class="content">
○丁未。谕军机大臣等、据成衮扎布议奏、时当秋令。若额尔克沙喇、前赴车布登扎布处。则马力未免疲乏。且萨拉布拉克卡。被盗踪迹。正在东南。亦应速为搜捕。额尔克沙喇、业已起程。请令其自乌噜木齐前往察拉垓等处。沿途牧养马匹。详悉搜捕。既不远行。应将公车登萨木丕勒、停其前往。派台吉乌木布济、带兵百名接济等语。即如所议行。车登萨木丕勒、已经起程。与乌木布济、俱著赏缎二端。并传谕努三、若额尔克沙喇、与伊程途相近。即约会夹攻。或甚远。则仍遵旨往博克达山。搜捕盗窃乌噜木齐牧群之贼。俱著酌量办理。　　

○户部议覆、据漕运总督杨锡绂奏称、江西各帮极疲丁稀之船六十余只。累年办理拮据。酌议于额船七百八十只内。加一裁减。尚存六百三十八只。每丁可得加装增益钱粮。并裁船拨归屯协等费。岁运既觉宽余。修造复多节省等语。查各省实运粮船。节次裁减。仅存六千余只。若再行议减。不特长途负重难行。挽运更多赔累。前奏请裁江浙二省漕船。经臣部议驳。江西事同一辙。所请加一裁减之处。应毋庸议。得旨、户部议覆江西裁减漕船一案。昨询问杨锡绂、奏江西帮船。原与江浙等省不同。可以通融裁减。且于办公有益。著即照所请行。　　

○以户部左侍郎刘纶、为都察院左都御史。调刑部侍郎于敏中、为户部侍郎。以内阁学士谢溶生、为刑部侍郎。大理寺卿李因培、为内阁学士。实授王会汾为大理寺卿。　　

○戊申。刑部议准、总督管理甘肃巡抚吴达善奏称、甘省军务未竣。兼逢岁歉。一切口粮车脚。拨运维艰。请将未经佥解人犯。暂行停止。俟甘省有收。耕作需人时。即请改发屯所等语。臣部行知各督抚。查照该犯等应配地方。即行分解。至从前缓决三次。及私铸情轻。本年秋审减等者。应改发近边地方安插。此后罪应改发巴里坤者。俱暂照各本律问拟。从之。　　

○赈恤浙江江山、丽水、二县本年被水灾民。　　

○是月。江南河道总督白钟山奏、洪湖自淮水长发以来。阴雨兼旬。叠次加增。因清口东西二坝拆宽。现俱畅出。会黄归海。其黄河水势。桃汛后颇为盛大。业将堤工增培。约束大溜。悉走中泓。如有迎溜顶冲。出水卑矮者。饬令加修坚实。是以水势虽长。容纳有地。得旨、以手加额。欣慰览之。毛城铺不曾出水乎。若能谨守。不使旁洩。实治河善策也。勉之。　　

○两广总督李侍尧奏、＜口英＞咭唎商人控告监督李永标各款。查因官办克扣。及自买货物。全不酬价之事。李永标实不至此。惟闻该家人遇洋船进口。置买货物。不以实价给发。各行未免赔累。再向来夷商到粤。不能豫定销售之难易。势必交行商代售。粤商力难豫垫夷商急欲回国。亦愿听其挂欠。近年各行那新补旧。夷商索取难清。顿觉视为拖累。日久相沿。未便另立科条。转有格碍。惟上年九月内口□法＜口兰＞哂夷商。有贮顿黎光华行内货物。嗣光华病故。李永标因其有亏官帑将伊家产货物。概为封贮。致该商控禀。其余各夷商惟恐日后照此封贮。以致欠项无著。疑虑因循。亦未可定。此外或另有负屈之处。惟俟钦差新柱、朝铨等、到粤会勘。断不敢稍存瞻顾。得旨、看此李永标不能免罪矣。　　

○四川提督岳钟璜奏、员弁弓马。非考验不能知其有无生疎。其中材以下。因循不振。自计资俸已深。推升在即。不免弓马渐退。嗣后川省营员。如遇推升。应将部发劄票暂存。一面行调该员考验。如有生疎。即据实题参。俾该员知所儆惕。得旨、甚好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十一


大清高宗法天隆运至诚先觉体元立极敷文奋武孝慈神圣纯皇帝实录卷之五百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。秋。七月。己酉朔。享太庙。遣和亲王弘昼恭代行礼。　　

○定边将军兆惠等奏、臣等闻喀什噶尔回人信息。即领兵前进。先派额敏和卓之子茂萨等、驰往安抚城堡。查明地亩。据喀什噶尔所属牌租阿巴特城伯克呢雅斯、遣回人呈称、六月间。霍集占遣人告知布拉呢敦。将叶尔羌、喀什噶尔、城堡焚毁。令回人等、迁往巴达克山。我即闭城拒守。闻霍集占兄弟、约于色哷库勒之齐里衮巴苏相会。若兵至、即可擒获等语。臣等一面檄知布噜特纳喇巴图等、截贼人前往色哷库勒、投霍罕额尔德尼伯克之路。一面尽力尾追。报闻。　　

○参赞大臣阿里衮等奏、臣与巴禄等、兵抵巴尔楚克。擒获多伦回人廋默特等、据供从喀什噶尔脱出。霍集占现将巴尔楚克边卡彻回。兄弟商议。欲从巴达克山路、往痕都斯坦等语。臣等恐廋默特等所言。未足为据。已送往阿克苏。并行知两路军营。报闻。　　

○谕军机大臣等、据兆惠、阿里衮等奏报、霍集占兄弟商议同逃。看来从巴达克山、往痕都斯坦。较为确实。我兵未抵城下。贼已窜逸。非将军等之咎。但二城即定。而逆贼兄弟未擒。难云竣事。兆惠、富德等、自应穷追务获。且贼人伎俩。已无所施。若见我声势可畏。必自相擒献。或稍存犹豫。则亦必观望苟延。现在马力有余。加以二城村堡所有。俱可接济。计奉到此旨。不过八月初旬。正可长驱深入。或天气渐寒。即彻回叶尔羌。来年再行追袭亦可。至回人等、虽应抚恤。而马匹必当拘收。庶不假伊等以足力。俱著传谕知之。　　

○又谕曰、额敏和卓之子茂萨、奉委驰往喀什噶尔。安抚回众。查勘地亩。甚属效力。著加恩赏给公品级。　　

○以广东澄海协副将王陈荣、为广东碣石镇总兵。　　

○庚戌。上诣畅春园、问皇太后安。　　

○谕曰、祖尚德前在天津总兵任内。好自尊大。不循体制。提督吴进义、曾经奏及。嗣因调任广东。意其故习必甚。降旨李侍尧、令其留心察看。今据奏称、祖尚德于所属兵丁。苛求责处。又倨傲自恃。文武不能和协。看来祖尚德、不宜总兵之任。著来京以参领用。其广东右翼镇总兵员缺。著官德滋补授。　　

○谕军机大臣等、昨据兆惠等奏称、霍集占兄弟。俱经逃窜。追袭最为紧要。以我马力有余。而逆贼等所携万众。杂以妇女童稚。行走既不能便利。多人亦易生变乱。我兵当恩威并用。或招抚。或离间。中途必自溃散。或有擒献者。至堵截虽亦一策。但急追不能纡道。或致徒疲马力。若果逃往巴达克山。量伊地仅一小部落。断不能收养如许逋逃。且岂肯自招罪累。兆惠、富德等、惟宜悉心奋勉。以奏肤功。守城拒贼之伯克呢雅斯。兆惠等、即量加奖赏。其二城来降伯克等、应如何酌予加恩。俱著查明定议具奏。　　

○又谕曰、成衮扎布、以筹画车布登扎布行粮具奏。今体察回部情形。车布登扎布、不须往特穆尔图诺尔。但于伊犁附近。择水草之地驻牧。防范霍集占等、逃入俄罗斯、哈萨克之路。并搜捕玛哈沁。其官兵粮饷。行文定长等支给。　　

○辛亥。谕、据桑寨多尔济奏称、公品级车布登等、拏获在逃之厄鲁特丹布等、解京等语。车布登甚属奋勉。著加恩授为辅国公。其余台吉官兵等、应如何施恩之处。即行议奏。厄鲁特丹布等、不必解京。派乾清门侍卫乌尔衮保、驰驿前往。将伊等带至呼伦贝尔。于众厄鲁特前正法。用示惩儆。　　

○吏部议奏、两江总督尹继善、江苏巡抚陈宏谋、督捕飞蝗不力。应照例革职。得旨、捕蝗为地方要务。该督抚自应严饬属员。实力查办。是以处分定例綦严。从前直隶捕蝗案内。部议将方观承、拟以降三级调用。经朕降旨、改为革职留任。此案该督尹继善、统辖三省。地方辽阔。或有查察未周之处。著从宽仍照部议方观承例、降三级调用。准其抵销。至该抚陈宏谋、境内遇有飞蝗。督捕乃其专责。且海州一带。距苏州不远。属员扑捕不力。岂竟漫无觉察。何以并不查参。又未亲身往捕。非寻常徇庇可比。著革去总督衔。照部议革职、留巡抚任。　　

○又议覆、云南按察使吴绍诗奏称、命案逃犯。除承缉官初参限满、后任接缉不获者。照例处分外。如接缉在前官初参限内、未能弋获者。请从重议处等语。查侦缉逃犯。初参限内、最为紧要。而向例限内接缉、与限外接缉者。同一处分。康碌之员。遂不及时追捕。请嗣后限内接缉不获者。罚俸一年外、再限一年。不获、仍罚俸一年。逃犯照案缉拏。至盗案疎防限内、接缉无获之员。亦一例办理。从之。　　

○刑部议准、河南学政刘湘奏称、棍徒撞骗生童。捏称线索。给与字记者。请不分有无封银立约、及口许虚赃。俱照撞骗已成例、枷号三月。发烟瘴地面充军。其生童、杖一百。徒三年。从之。　　

○又议覆、浙江按察使李治运奏称、城市关厢。有营官驻劄者。令派兵分路巡查。应如所请。至所称州县捕役。交吏目典史专管之处。查捕役人等。一切慎募承充。佥差缉犯。自应仍归正印官管理。但该员等、既有督捕之责。可令兼管。遇有应缉人犯。许按限徵比。如捕役违条犯法。与印官一例处分。从之。　　

○以故奉恩将军宗室巴启纳子天师保、袭职。　　

○以革退辅国公宗室斗保子福安、降袭奉恩将军。　　

○旌表守正捐躯之山东济宁州民沈祥佑妻葛氏。　　

○壬子。上以秋狝木兰。奉皇太后自圆明园启銮。　　

○诣皇太后行宫问安。　　

○谕、朕此次巡幸木兰。所有经过地方。著加恩蠲免钱粮十分之三。该部即遵谕行。　　

○又谕、直属夏秋以来。米价稍昂。因截留漕粮、并酌拨仓谷。令各该地方设厂平粜。民食不致拮据。所有通省各营兵丁。并著加恩、令该督提等、查明确数。每名借给粮一石。俟明年夏季起。分作一年扣还。其附近水次者。即于截存漕粮项内动拨。余即就各该处仓粮内借给。以示体恤。该部即遵谕行。　　

○是日、驻跸南石槽行宫。　　

○癸丑。上驻跸密云县行宫。翼日如之。　　

○甲寅。工部议准、两江总督尹继善疏称、淮、扬、徐、海、等属、干支各河。有关农田宣洩、并关黄运湖河者。应令地方河官分管。如止关农田、不关河工者。全归地方官管理。但各该州县、额设佐贰等官。有管理地方者。有全系河员者。应分别专管兼辖。以免诿卸。其有一河而跨数州县者。各按河道坐落分管。仍于交接之处、立碣划界。又一河而应派二员分管者。亦于分工处所、立石为记。至六塘沂河。洪沟港河。两岸子堰。道远工长。应按里设立堰长巡查。又归仁堤工。原系黄河厅汛兼管。汛临时、令拨兵防护。汛后彻回。从之。　　

○乙卯。谕军机大臣等、据玉素布奏称、从叶尔羌脱出之乌什回人阿奇木和卓等。告知霍集占、闻大兵将至。向西逃窜。布拉呢敦、通使安集延。往复之间。霍集占谓其难信。留来人不遣。以贼众千人、付阿布都克哷木、赛哩克伯克、守城等语。霍集占闻风逃窜。自属确实。至以千人留叶尔羌。则断不能守。此必逆贼等、恐有追袭。俾亲信之人断后。扬言固守。以作疑兵。冀我师或不穷追久驻。仍可复回抗拒耳。兆惠所领兵马。尚无不足。惟富德马力稍弱。颇为廑念。但阿桂续进之兵。亦可接济。其悉心奋勉行走。至阿布都克哷木、从前固守库车。戕害托克托等。实为逆党渠魁。此时果留叶尔羌。务宜擒获正法。以抒众愤。俱著传谕知之。　　

○是日、驻跸要亭行宫。　　

○丙辰。谕、昨据镶黄旗满洲都统、以素玉承袭散秩大臣具奏。朕因此等承袭散秩大臣、都统。昔曾有之。令将现在八旗内统计几缺。俱系何人承袭之处查奏。兹据军机大臣等查覆、八旗共有世袭散秩大臣三员。都统四员。散秩大臣三缺。现各承袭。其都统四缺停袭。并将伊等世袭原由、及停袭之处。一件具奏。查伊等俱因著有勋绩。太祖、太宗、特加恩赏给世职。用昭懋典。今伊等子孙。或缘事停袭。或因都统有办事之责停袭。于国家酬庸之道未合。朕心不忍。著加恩将石廷柱、墨尔根辖之都统。俱作为散秩大臣。令伊等子孙承袭。再土默特古禄格楚琥尔之都统。与杭高之都统无异。今杭高之都统。既赏给男爵世袭。古禄格楚琥尔、亦著照此赏给。令伊养子子爵扎什泰兼袭。著传谕八旗、以示朕轸念勋耆。特霈恩施至意。　　

○又谕曰、刘顺、著调补安西提督。其甘肃提督员缺。著阎相师调补。阎相师现在军营。其印务、仍著额僧额署理。　　

○调陕西平利县知县黄宽、赴部引见。　　

○是日、驻跸两间房行宫。　　

○丁巳。上诣皇太后行宫问安。　　

○定边将军兆惠等奏、臣等领兵前往喀什噶尔。沿途经过村庄。回众皆献牛酒果饵。情词恭顺。又被胁脱出之回人等、俱称霍集占、由伯克和罗木渡口、向羌呼勒逃去。布拉呢敦、由玉噜克岭潜逃。兄弟会齐同行。同党止四千余人等语。臣等抵喀什噶尔后。加以抚慰。询知布拉呢敦兄弟相会后。同向色哷库勒逃走。虽均系巴达克山必由之路。但甚险远。伊等或往巴达克山附近之博罗尔。或仍往安集延、玛尔噶朗、霍罕、纳木干等处。皆未可定。查色哷库勒附近之帕密勒。西通博罗尔、巴达克山。北通安集延等处。应于此堵拏。行程不过十数日。臣等已知会阿里衮、巴禄之兵。前来协助。臣明瑞、爱隆阿、温布等、即领兵二千追袭。其余兵马。暂为休息。臣兆惠、一面将抚定喀什噶尔、叶尔羌、查核户口田赋。委员派兵防守各事宜。办理就绪。即领兵策应。报闻。　　

○定边右副将军富德等奏、臣等由固璊萨纳珠前进。据索伦总管萨垒等、获回人伊巴哩野木等。告称、霍集占弃叶尔羌、逃往英吉沙尔。大小伯克等、情愿迎降。臣一面派兵五百名。令鄂博什等、持檄往谕为首之喀玛勒和卓等。一面带兵前往。沿途回人。扶老携幼。道左跪迎。行至听杂阿布河岸。鄂博什等、将檄传之喀玛勒和卓等、带来投降。臣等进兵渡河。入城抚慰回众。令各安生业。查明现存户口二万余。复询霍集占逃走所向。佥称或往巴达克山。或往安集延。不知确实等语。臣等务期追获。报闻。　　

○谕、据将军兆惠、富德等奏称、逆贼霍集占兄弟。闻大兵前进。率其亲党逃窜。叶尔羌、喀什噶尔、两城回众。俱输忱归顺。现在一面安抚两城。一面派兵追剿等语。览奏深为欣慰。逆贼兄弟。虽畏罪先逃。而两大城、实回部著名之地。既欢迎恐后。则二贼亦可计日就擒。此皆将军大臣官兵等、奋勉所致。甚属可嘉。俱著交部议叙。又谕军机大臣等、兆惠、富德等、具奏抚定回城。业经加恩议叙。仍著传谕伊等、激励官兵。益加奋勉。务使渠魁早获。以期承受宠荣。从前曾降谕旨。兆惠办理两城事务。富德、明瑞等、领兵速往追贼。即当作速起程。沿途宣布朕谕。以霍集占等、罪由自取。与胁从之众无涉。有能擒献者。必霈殊恩。虽附和为恶。如沙喇斯、玛呼斯人等、倘能幡然悔悟。去逆效顺。亦从宽免罪。俱著遵照办理。　　

○以翰林院侍读卢明楷、为河南乡试正考官。侍读学士朱圭、为副考官。右春坊右赞善钱大昕、为山东乡试正考官。户部郎中叶宏、为副考官。翰林院编修纪昀、为山西乡试正考官。户部主事周曰赞、为副考官。　　

</div>
    <div class="pagination">
<a href="清实录乾隆朝实录_page814.html">上一页</a><span>...</span><a href="清实录乾隆朝实录_page810.html">810</a><a href="清实录乾隆朝实录_page811.html">811</a><a href="清实录乾隆朝实录_page812.html">812</a><a href="清实录乾隆朝实录_page813.html">813</a><a href="清实录乾隆朝实录_page814.html">814</a><span class="current-page">815</span><a href="清实录乾隆朝实录_page816.html">816</a><a href="清实录乾隆朝实录_page817.html">817</a><a href="清实录乾隆朝实录_page818.html">818</a><a href="清实录乾隆朝实录_page819.html">819</a><a href="清实录乾隆朝实录_page820.html">820</a><span>...</span><a href="清实录乾隆朝实录_page816.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
