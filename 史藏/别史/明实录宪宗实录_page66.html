<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 66 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 66 页/共 152 页</h1>
    <div class="content">　　○升户部郎中裴衷为福建布政司左参议刑科给事中王铨为河南右参议
　　○乌思藏答都寺佑善禅师锁南坚粲以朝廷颁赐诰印升职事欲遣其徒诣阙谢恩并贡方物事下礼部尚书邹干等言旧有敕乌思藏三年一朝贡而禅师不得径遣但夷人之情亦宜俯顺取旨裁决诏令五七人来不为例
　　○乙亥南京工部右侍郎萧彝有罪诏令闲住先是彝当赍  万寿圣节表文赴京自以秩将满辞不行南京监察御史戴祐等劾之因及其私役工匠并擅拨马船数事刑部请差给事中梁镛郎中张文昭往勘得实会彝考满至京自首下狱例赎杖为民彝上奏自办  上以彝既称有冤抑令冠带闲住
　　○户部奏文武官俸岁以两月本色折绢今南京库绢少布多请行南京文武官以本色两月分支绢布从之
　　○翰林院编修董越省祭复任
　　○山西灵石县民李铎造妖言惑众自称金盆李氏结党有不轨意事觉就擒下法司拟罪坐斩
　　○丙子以永和王奇淯折色禄米内改支本色三百石旧例郡王禄米一千石米钞中半兼支而永和王请如其祖全支本色故有是命
　　○敕巩昌卫指挥佥事刘王□虒守备岷州
　　○丁丑土鲁番速檀阿力王遣使臣打鲁瓦迭力迷失阿力等来朝贡马赐宴并袭衣彩叚等物有差仍令赍敕及彩叚表里归赐其王
　　○戊寅山东济宁卫奏自冬月交春天暖无冰恐误进贡鲜船之用礼部以为临河军卫有司俱未有言无冰者而济宁独有此奏宜行巡按山东监察御史究问  上曰官吏怠慢误事固当惩治然既言无冰姑宥之仍令巡按御史责取罪状如再误必罪之
　　○己卯升福建按察使洪弼为贵州左布政使
　　○升福建漳浦县知县刘璧为直隶苏州府同知璧先任御史以言事谪官巡抚都御史张瑄及巡按御史罗明累荐其可用故也
　　○升湖广夷陵州判官吴远河南宁乡县知县黄甄狭西宁州判官李翔俱为知州远河南邓州甄狭州翔云南沾益州远先任监察御史甄翔先任给事中坐事调外任至是以六科十三道奏保也
　　○太监覃昌传奉  圣旨真人孙道玉故父德祥追赠太常寺寺丞母沈氏赠安人赐敕命
　　○四川石砫宣抚司土官佥事冉翱遣舍人马仲清等湖广容羙宣抚司并五峰石宝等长官司土官舍人田镇等各来朝贡方物赐彩叚绢钞有差
　　○庆王邃＜雝土＞奏护卫军余  英庙时曾敕有司不许妄动比者总兵官宁晋伯刘聚选五百人守备宁夏西路韦州城乞仍遣还事下兵部言韦州因有庆府群牧在内故用其人今虏贼既退宜行令宁夏镇守等官遣还本府从之
　　○庚辰升山东按察司副使唐彬为福建按察使佥事张珩监察御史郑铭为山东副使珩专理海道改山西佥事贾俊于山东俊协守偏头关等处至是以山西增巡抚都御史雷复故改用之
　　○壬午命江西都指挥同知叚晟守备南安赣州
　　○两广总兵官平乡伯陈政奏成化九年秋冬之间容县武缘泷水等处蛮贼攻毁村寨杀掠男妇一百五十余人牛畜钱谷无算章下兵科劾政等守土不职宜行究治命政及总督军务右都御史韩雍等速加除剿及审勘失机之人以闻
　　○癸未户部奏崇王将之国宜如德王秀王例令所在官司办纳膳米月三石内使食米月四斗随行人月三斗俱支五月而止诏如例  升觉义领占竹为灌顶大国师劄实藏卜为灌顶国师都纲劄实坚锉为国师
大明宪宗纯皇帝实录卷之一百二十六
　　成化十年三月丙戌朔礼部奉旨以崇王之国礼仪悉如秀王例条列具奏报可
　　○命总督两广右都御史韩雍致仕先是镇守广西右少监黄沁讦奏雍坐视猺贼出没隐匿不报以致断藤峡贼复啸聚滋蔓流劫郡县且贪欲饮宴滥赏妄费事多违法及副使范镛佥事叶淇督调军马不能防御互相隐匿武靖州知岑铎无控驭之功太平府知府郭本有贪淫之行皆当究治事下兵部奏差礼科给事中张谦刑部郎中蔡麟往按以其词虗实各半覆请  上免雍罪命致仕镛淇铎俱宥之本坐除名雍在两广威令素行沁不得恣其欲布政使何宜迂而固按察副使张敩贪而暴不为雍所礼乃与沁媒蘖其短攟摭其事攻讦之及差官往核适委宜敩行勘竟酝酿以成其罪盖雍未督军之前贼势不独毒岭南且越江西湖南界雍至贼势大衄虽不尽遏绝之然功多于罪至是为内侍所奏黜公论为之不平而两广人至今思之不置
　　○免淮安凤阳府及徐州所属去年夏税六万三千石有奇丝二万一千三百余两以水旱灾也
　　○工部奏崇王府第已奏准因秀怀王旧府在河南汝宁府者增修之近遣内官监右监丞高远工部员外郎陈舒会勘以为制度狭小已奉旨更造但王之国有期欲于附近军卫有司多起夫匠昼夜并工奏上  上命别遣官一员驰驲以往督工修完不许迟误于是特敕郎中项文泰便宜行事仍戒毋得似前苟简迁就
　　○丁亥崇王见泽将之国诣  长陵  献陵  景陵  裕陵辞
　　○赐方山王钟铤镇国将军钟铹奇氵□贺奇泹奇浥辅国将军奇浃诰命冠服
　　○升中都留守司署副留守李谦署正留守
　　○镇守松潘等处右参将都指挥佥事尧彧等奏西坡双桥麦儿寨番贼劫虏防护粮运官军今年正月别智寨番复乘夜攻毁金瓶堡门守堡指挥葛晟率军败之恐其失利潜谋报复已调四川官军三千并力抚捕事下兵部言宜令或及整饬兵备按察司副使沈琮设策抚治如彼不服方许调兵从之
　　○戊子赐潞城王仕堜弟镇国将军仕均第四子名成鍸第五子名成锚第六子名成金□弗
　　○晋王钟铉因本府内官赵显与妖言人李铎交结为非被获王惧罪乃自陈钤束不严  上致书谕之曰得奏具悉王自今宜戒约下人务令谨守法度不许仍蹈赵显等所为其管屯管店人等亦须以理处之勿因小利致贻后悔
　　○都察院奏凡御史以巡按回京者旧例而行使知警饬从之仍戒其严考毋或偏徇
　　○己丑监察御史王浚巡按直隶永平等府为抚宁卫军丁奏其违法坐罪例纳赎还职诏免赎降二级调外任为直隶泾县县丞
　　○河南都指挥同知鲁俊大宁都指挥佥事张英总领官军赴京操备多不至营以失于严督坐罪俱赎杖还职
　　○庚寅诏有司建崇府社稷山川等坛及备礼乐器服如制
　　○命文武百官诣崇府辞○潞城王仕堜以其子成金□畾及庶子成銴成镕成镛成钲已封为辅国将军女定昌郡君奏请进封命封成金□畾等皆为镇国将军女为县主
　　○敕忠义后卫带俸都指挥佥事房春守备黄花镇
　　○命卜簇土尔干沟正宗寺弘修妙悟国师劄失巴舍剌侄番僧绰竹藏卜袭其伯父原职
　　○辛卯崇王之国陛辞仪如常
　　○升巡抚湖广都察院右佥都御史吴琛为右副都御史时琛任佥都御史已十余年尝以军功升三品俸至是镇守总兵官会同三司等官奏请旌擢故有是命
　　○壬辰追封故豊城侯李贤为豊国公谥忠宪赐诰命从其子豊城侯勇请也
　　○开设河南考城县僧会司○巡抚四川右副都御史夏埙剑州江油县蛮贼杀掠居民六十余人守备龙州都指挥佥事唐闻率兵御之虽尝斩首一级追获被虏十四人而百户汤俊等二人战没  上曰闻不得无罪兵部其行巡按御史勘实究治之
　　○癸巳大理寺卿宋旻少卿田景晹寺丞刘庆寺副张洽等以囚数差错请罪  上责旻等不谨姑宥之仍停俸三月洽等下都察院治罪刑科复参究寺正刘瀚等俱佥书官亦当究治及旻等请罪＜锍-釒＞妄用印信俱再陈请仍宥之
　　○吏部左侍郎叶盛卒盛字与中直隶昆山县人正统乙丑进士授兵科给事中进都给事中己巳之变朝廷多事言路大开六科联署建请多盛与林聪为之倡一时名称翕然景泰壬申升山西右参政督粮宣府寻命协赞独石等处军务请复弃城辟草菜葺庐舍积粮刍抚士卒立社学医学置义冢暖铺又请出内帑银买牛种教民耕种多所收获以父丧去位天顺改元  英宗召至京面加奖谕擢都察院右佥都御史巡抚两广请终制不许适朝命大将颜彪专征盛参赞其军务成化初迁左佥都御史巡抚宣府垦田益广以所积余粮鬻战马千八百匹修屯堡七百余所召入为礼部右侍郎改吏部虏寇延庆命往议战守方略以归迁左侍郎卒年五十五命官祭葬如例特赐谥文庄盛清修好学攻诗能文留心世务其在宣府多所建置事皆经久可行边人至今思之但在两广不能戢下以致官军馘平人以为功又以峒蛮出没不常自古无善处之术每禁有司不许擅申盗贼必俟年终汇奏识者颇非议之然其功业所就亦一代伟人云
　　○甲午敕巡抚湖广右副都御史吴琛总督两广军务兼理巡抚
　　○餋病都察院右副都御史秦敬乞以其子珍为国子监生许之
　　○巡视江西户部左侍郎原杰奏余干奉新等县盗起聚众劫掠为患分巡分守三司等官及都指挥佥事贾灏等不能备御当治其罪其掌印右布政使项璁按察使余复隐匿不奏亦当究治命如所奏掌印官宥之
　　○乙未南京守备太监安宁奏成化九年十月以来天暖无冰恐误祭祀进鲜之用礼部请移文所在有司将旧积之冰撙节供应毋得妄费误事从之
　　○丁酉清明节遣驸马都尉蔡震游泰分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○工科给事中韩文自庆阳还奏命辨验纪功郎中张谨所劾总兵官刘聚奏报首功之数其问斩获贼首才十九级其余疑似难辨者十九级幼男女妇者一百一十五级皆为虏所系累出境冻馁弃余之人惟副总兵马仪参将岳嵩等所报不妄余若总兵官刘聚范瑾游击将军祝雄缑谦都督周贤指挥刘琮都御史马文升等所报多虚少实雄等有全虚者窃见此举乘机妄杀饕冒功赏行道闻之痛心流涕诚有如张谨所言刘聚马文升敢相朋比互遣其子刘祥马琇奏捷希宠左都御史王越职居总制幸胜邀功左副都御史余子俊事出遥闻附众罔上后知事觉奏饰其非及张谨参奏之数不同亦当有罪  上可其奏曰此曹滥杀妄报功次本宜重罪但今虏贼既遁不为无功总兵参将巡抚等官姑宥其罪报功得实者许如例升赏疑似难辨者不准亦不问杀幼男女妇者免逮问俱调发边远立功哨了五年内马文升祝雄缑谦刘琮部下所报全虗范瑾部下虗多者仍俱停俸半年文升琮停俸三月张谨不必问
　　○增设湖广监利县瓦子巡检司
　　○戊戌降监察御史张璲为直隶古北口驿丞璲为宁晋伯刘聚所奏逮至京坐笞辱军职有违宪纲狱具而聚有奥援竟不置对云
　　○修真武庙工完内官监太监宿政奏先时公差御史给事中锦衣卫等官常于庙前庙内集众理事诚为亵渎事下礼部乞命都察院揭榜禁约仍如例禁军民妇女入庙搅扰从之
　　○己亥敕巡抚浙江右副都御史刘敷巡抚湖广
　　○命万全都司带俸都指挥佥事李英守备独石王祥守备万全右卫从宣府镇守巡抚等官推举也
　　○广东都指挥佥事姚英奏猺贼劫掠泷水县居民指挥夏晟率军御之众寡不敌于大塘村战没事下兵部请令平乡伯陈政等速加剿灭从之
　　○庚子初大应法王劄实巴死有旨如大慈法王例葬之中官遂请造寺建塔工部言大慈法王惟建塔未尝造寺况今岁歉民贫寺费难给宜惟建塔  上是其言命拨官军四千供役
　　○辛丑兵科给事中郭镗等奏总兵官宁晋伯刘聚总督军务左都御史王越及总兵官范瑾游击将军祝雄缑谦领军都督周贤参将赵顺都御史马文升余子俊都指挥刘琮等怠于敌忾急于贪功既无保障之仁反施屠戮之惨冤声动地戾气干和万姓伤心四夷传笑郎中张谨劾奏于前给事中韩文核实于后情状彰明神人共愤虽  皇上天地优涵曲从＜宀十见＞宥但宪典具存理无幸免乞大奋乾刚重加黜罚以为边臣妄杀邀功之戒  上曰尔等所言良是但其事已裁处不必问所司仍移文戒饬之
　　○癸卯复除广东按察司佥事袁镐于山东山西佥事冯昱于河南江西佥事申安于原任
　　○赵王见灂奏祖简王旧赐禄米三万石今臣袭封止给三分之一请如武臣世袭例增拨原数户部议奏  祖训亲王禄米例止万石其后有增给者乃出一时特恩未敢定拟上曰  祖训既有定制难輙改变其勿许
　　○诏给承运库各匠铺户月粮二斗从太监林绣请也
　　○甲辰命太监覃勤同傅恭总督五军营操练
　　○命限建州等卫夷人入贡名数建州卫都指挥孛哈答等乞增入贡人数事下礼部议以成化六年以前各卫入贡者岁不过八九百人至八年以后增至千二百余矣乞照先年议定之数验放入贡从之
　　○都督同知李文右通政刘文奏比赤斤蒙古等卫都督佥事昆藏等言土鲁番速檀阿力遣其党三人以书招降之不从因缚其人并书以闻乞降敕奖赉之以励忠诚会昆藏等亦上书言速檀阿力累见招诱已杀其使者誓以不从比蒙遣使赐赉谕以发兵攻讨但恐孤弱不克乞调汉兵数千为助不然恐其势益横流渐及甘肃事下兵部议赤斤罕东诸夷能去逆效顺谨守臣节宜降敕给赏俟成功之日与以官职乞兵为助事难遥制仍令文等与甘肃镇守总兵等官颜义量调以往从之
　　○乙巳巡视江西户部左侍郎原杰奏罢老疾罢软贪婪官布政司经历赵麟等三十二员
　　○以水灾免潼关宁山卫并蒲州守御千户所去年子粒二万三千四百余石
　　○升  皇陵卫指挥佥事赵忠为中都留守司署副留守
　　○巡抚延绥左副都御史余子俊等奏左参将署都指挥佥事岳嵩右参将都督佥事神英生长边方周知地利材兼谋勇视众伪优嵩尤读书识理英亦骑射精能遇敌无惧石城杀贼名以著称二人俱堪备大将之选事下兵部言嵩承钱亮丧败之余区画有方虏不敢犯英亦累著功绩实如子俊所举但今俱充边将未易轻动宜俟边方用人之际用之诏可
　　○丁未授行人徐舟杨徽知县陈琏戴中为监察御史以理刑半年都察院考称也舟云南道徽狭西道琏山西道
　　○免南京旗手等卫成化九年分子粒三万二千七百余石以水灾故也
　　○戊申命致仕南昌府知府王诏复任诏六年考满诣京以疾久不还任巡视侍郎原杰奏罢之诏自陈疾愈累＜锍-釒＞称屈  上命吏部辨理竟得复任既而六科给事中劾诏久病旷职且平日妨政病民宜在所黜今乃夤缘复任物议纷然乞移文巡按及布按二司勘之  上曰原杰核黜王诏但以其疾未瘳今吏部已验平复故俾就任尔辈不顾是非輙妄言烦扰本宜逮问姑宥之旧例内外官被考核去任无复用者而诏以纳赂太监覃勤独得复任然终不合公论未几亦罢去
　　○移置福建福宁县松山巡检司于福安县改为白石巡检司
　　○己酉命故武进伯朱云弟霖袭爵岁给禄米八百石米钞中半兼支以云无后故也
　　○四川大风雨震雷
　　○庚戌封韩王偕灊生母郭氏为韩惠王次妃
　　○礼科给事中王坦言释氏之教本无益于人之家国今大应法王劄实巴以夷狄之人假释氏之名徒以惑人亦非真有得于释氏者也  陛下待以殊礼封以显号特假此以抚其种类使不为边患尔非以其有道德而尊崇之也生既无补其死也如例祭葬亦云足矣而所司祭祀之品乃逾于王者造塔之费将几于  山陵而亲王之薨大臣之卒顾不及马矧今畿甸饥馑连年饿殍盈途使以斋祭造塔之费拯流离垂死之民岂不愈于厚一荒诞之胡僧哉乞敕该部于劄实巴之葬量加掩埋不必大兴土木之工实军民之幸也  上曰大应法王造塔比之大慈法王工料已减三之二所费不多此给事中滥言不准
　　○旌表孝子杨昇等三人节妇刘氏等二人烈女郭妙裁昇直隶武平卫舍人父卒负土成坟庐其侧会山水暴涨至其庐而止秦永孚与弟仲孚直隶无锡县民父病心痛医言得免血可疗二子刺胸血代之父服而愈俱表其门曰孝行刘氏直隶临城县民陈廒妻徐氏浙江鄞县民钱最妻皆夫亡守节无玷表其门曰贞节妙裁河南南阳卫军郭俊女聘为李泽妻未嫁泽亡妙裁自缢死表其门曰贞烈  辛亥封赵王见灂生母张氏为赵悼王次妃
　　○命前军都督佥事张荣子英代父原职为羽林前卫指挥使
　　○壬子封怀仁王逊烠子镇国将军仕塉生母纪氏为夫人从王奏请也
　　○以水灾免直隶寿泗和三州霍丘等八县成化九年秋粮三万七千三百五十余石凤阳留守左等七卫并洪塘湖千户子粒七千五百余石○癸丑总督军务左都御史王越以疾乞回京不允令回狭西调治
　　○甲寅免湖广武昌汉阳黄州常德辰州衡州长沙七府成化九年秋粮五十三万五百余石武昌衡州常德靖州沅州五开茶陵黄州长沙铜鼓辰州十一卫子粒二万九千六百余石以旱灾故也
大明宪宗纯皇帝实录卷之一百二十七
　　成化十年夏四月乙卯朔享  太庙
　　○遣内官祭司灶之神
　　○巡抚顺天等府左佥都御史张纲奏罢老疾罢软不谨官文安县知县旦方等二十六员
　　○丙辰琉球国中山王尚圆遣使臣沈满志等来朝贡马及方物赐宴并彩叚等物有差仍以钞绢酬其自贡物直满志等乞如旧制折给铜钱不许
　　○命山东都指挥佥事赵敬暂守备德州以巡抚左佥都御史牟俸言德州为京师喉襟重地恐饥荒盗起故也
　　○戊午浙江布政司间住左参议寗珍奏乞复任许之珍为巡抚都御史刘敷所黜其＜锍-釒＞称枉且以政绩自陈下吏部议以珍历任六年政绩未著黜之为宜诏从珍所陈且命复任待九年通考议其黜陟
　　○增置河南延津洧川鄢陵太康西华鹿邑新郑七县县丞各一员原武永城临颍郾城四县县丞主簿各一员以编户渐增故也
　　○秦王公锡顷选调西安右护卫余丁一千人往延绥杀贼后遂为例令轮番操备况正军复调守宁夏畏避差役多致逃亡今虏寇已遁乞放免所选余丁休息从之
　　○己未通渭王徵銶奏臣先为镇国将军给禄米一千石内支本色五百石今臣袭父王爵岁禄一千石内例得支本色六百石而所支本色仍如为镇国将军时乞量加以瞻食用户部覆奏命增本色五十石
　　○守备偏头阕都指挥使戴广奏比者虏贼拥众居河东豊州东胜之地逼迩我边时遣轻骑折墙焚榨宜加严备但守关官军不满五千调遣逃亡之余止存一千六百战守不给乞预调镇西振武宁化保德等处冬季守关军士协同及游击将军袁刚游兵三千分守迤东四堡要害之处从之
　　○庚申命岷王音垽岁禄折钞者改给以米王在  仁庙初全支本色米一千石正统中屡奏日用不给又加以本色米二百石折钞三百石后因王请欲如各亲王例支米万石不从又于折钞三百石内改给实米百石而折钞者仅有二百石兹复有请乃许之
　　○灵丘王逊烇奏嫡长子仕＜土臱＞有禄米闻綘州绝户民田四百四十七顷乞与管种依例纳粮户部勘覆请量为赐给俟仕＜土臱＞支禄时就以其地所出之租准作本色禄米正数从之
　　○壬戌给韩府故辅国将军徵金□耆夫人范氏及生母丘氏等食米一百石以乐平王冲休□火奏徵金□耆无子宫眷无以餋赡故也
　　○巡抚河南右副都御史杨璇奏盗入裕州劫掠印信粮银戳伤兵隶寻捕得四十余人时南阳府城亦有揭匿名文书言欲功劫唐王府谋作乱者已遣三司官严捕未获事下兵部请敕责璇及三司等官不能弥盗安民之罪并令分巡分守等官俱革去冠带停俸追捕从之
　　○癸亥南京礼部左侍郎章纶以疾乞致仕  上以纶年未老不允
　　○狭西都指挥使田广坐夺部下所获首级冒功赎□还职
　　○宁晋伯刘聚卒聚直隶清豊县人太监永诚之侄从永诚出征得锦衣千户历官至都督充副总兵征河套进宁晋伯后虏合众大入寇代武靖侯赵辅充总兵官克捷得世袭至是卒谥威勇祭葬如例子禄嗣其爵聚虽以势家子冒报功籍得升伯爵然亦屡经战阵黄草梁之战尝为虏所厄势危其赖家僮及麾下数十人极力捍卫得脱于难云
</div>
    <div class="pagination">
<a href="明实录宪宗实录_page65.html">上一页</a><span>...</span><a href="明实录宪宗实录_page61.html">61</a><a href="明实录宪宗实录_page62.html">62</a><a href="明实录宪宗实录_page63.html">63</a><a href="明实录宪宗实录_page64.html">64</a><a href="明实录宪宗实录_page65.html">65</a><span class="current-page">66</span><a href="明实录宪宗实录_page67.html">67</a><a href="明实录宪宗实录_page68.html">68</a><a href="明实录宪宗实录_page69.html">69</a><a href="明实录宪宗实录_page70.html">70</a><a href="明实录宪宗实录_page71.html">71</a><span>...</span><a href="明实录宪宗实录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
