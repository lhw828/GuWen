<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 93 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 93 页/共 216 页</h1>
    <div class="content">
○丙寅。谕王大臣等。王公大臣官员等、朝服顶带。俱有定制。但平时所用服色并无分别。应如何辨别品级之处著议政王大臣九卿会议具奏。寻议、诸王及大小臣工、平时所戴暖帽凉帽。俱照朝帽顶分别。令其戴用。凡亲王、世子、郡王、长子、贝勒、贝子、入八分公。俱用红宝石顶。未入八分公、固伦额驸、和硕额驸、民公、侯、伯、镇国将军、及一品大臣。俱用珊瑚顶。辅国将军、奉国将军、多罗额驸、二品、三品大臣。俱用起花珊瑚顶。奉恩将军、固山额驸、及四品官员。俱用青金石顶。五品、六品官员。俱用水晶石顶。七品以下、及进士、举人、贡生。俱用金顶。生员、监生。俱用银顶。从之　　

○命兵部尚书署大学士事孙柱。为文渊阁大学士兼兵部尚书。实授查弼纳、为兵部尚书　　

○解广西巡抚韩良辅任。调署广东巡抚阿克敦、署理广西巡抚　　

○升云南腾越副将段宗岳、为广西右江总兵官　　

○丁卯。升大理寺少卿吕谦恒、为光禄寺卿　　

○云贵总督鄂尔泰疏奏、雍正二年云南提督郝玉麟带兵由中甸前进乂木多时。各兵曾借饷银五万七千二百四十余两。雍正四年撤兵之时。原议作三年扣还。今已扣除本年夏秋二季银七千一百一十两其余尚有四万三千两。若三年扣还、兵丁略觉艰难。请宽作六年扣还。得上□日。当日兵丁前往乂木多时。未免起身匆忙。马驼之属。略觉多费。朕心轸念。原欲将借支饷银。全行豁免。以示恩恤。因一时未暇降上□日。今览鄂尔泰所奏。著将应扣银四万三千两。悉行豁免。其已扣之七千余两。仍照数赏给兵丁。以副朕爱养兵丁之至意　　

○戊辰。谕吏部。圣人之道。为人臣者、过阙必趋。而于家庭父母之前。亦有趋庭之礼。盖因敬谨之念、素存于中。故举动威仪之闲。自无怠忽也。前者大朝之时。有汉司官二人、于班联之中。大失礼节。朕降严上□日欲重治二人之罪。嗣后众人皆知儆惕。因而宽释。至于引见之时。往往汉官有在朕前高视阔步。举动不恭者。又闻各部堂司官办理公事。满司见满堂、则屈一膝应对。而汉司之对堂官、则或立或蹲。一任其意。同一堂司。何以满汉之礼互异。即科道满汉礼节。亦不相同。况汉司官升迁。方为道府。道府之见督抚卑躬屈节。竟有违例朝服跪道、以为恭敬。惟恐以简略获罪者。夫督抚品级、既不及部院堂官。而司官品级、则又卑于道府。何以为京官、则傲慢不恭。而为外吏、则谦抑过度。是伊等不知爵位之尊卑。而但论权势之轻重也。司官不敬堂官。相沿日久。平日不知礼仪。是以至朕前、亦不能约束身心。每至草率不恭。如昨日御史韩瑛、于朕御门时。捧持本章。竟不恭敬高举。今已被参。现在部议。又如原任侍郎陈守创、年羹尧曾奏其粗率无礼。一日在诸王大臣会议之处。曳衣露足。见者无不哂笑。从来满洲风俗、尊君亲上。出乎至诚。事事不敢越礼。而汉人不知仿傚。何也。朕以诲人不倦为心。有一见闻、即明白指示。欲其醒悟悛改。不忍听其暗昧终身。大凡为司官而不敬堂官者。其人必无上进之志。满汉司官之礼。自应画一。如何酌定。著九卿会议具奏。寻议、嗣后朝房办事。堂官席地而坐。汉司官应照满司官俱屈一膝应对于堂官前。往来俱行趋走。汉科道、亦照满科道礼节。画一遵行。其有或蹲或立怠慢不恭者。俱令该堂官指名参处。该堂官瞻徇不行参出者。一并交部议处。从之　　

○谕户部。向来山西亏空甚多。国帑久虚。不能弥补。历任抚臣、每请将亏空人员。革职留任弥补。不但毫无益于国帑。此等劣员、转将亏空为护符。无所不为。民生实受其害。诺岷莅任后、将亏空人员。尽行参革。酌定以公完公之法。将州县之火耗重者。严行裁汰。酌中量留耗羡。抵补无著之亏空。不使累及民间。而官员亦免承追不力之参罚。又恐官员无以养廉。复酌拨以为日用之资。凡地方公务所需。亦皆取给于此。上不误公。下不累民。此实通权达变之良策也。诺岷在任二年、将山西数十年未清之积案。渐渐就绪。伊都立接任、柔懦无能。且好务虚名。因循瞻顾。从前诺岷之未及清理者。未能清理一事。当诺岷在任之时。高成龄不得已、协力相助。上紧办理。及伊都立接任、高成龄苟且怠忽。赞成伊都立之废弛。今见年岁已久。旧案不能楚结。又经朕数次严谕。始请定承追之限。独不思数年以来。藏匿花费。弊端种种。清理愈难。高成龄何不陈奏于从前、而乃迟至于今日乎。应如何追完之处、俟石麟到任后。与高成龄悉心定议具奏。伊都立曾奏称地方亏空、弥补全完之后。应将耗羡解充公帑。他省亦屡有如此陈奏之人。朕皆严切训饬之。盖耗羡者、出产于地方。即小民之膏脂也。以地方之出产。完本地之亏项。所谓以公完公。官民均有裨益。若亏空既完。则此项耗羡、应仍归于本地之官民。岂有收入公帑之理。他省亦有将州县之耗羡、提解十分中之二三、以备公用者。该地方大吏、应念此项虽充公用。实民力之所输将。百凡撙节爱惜。不使妄费。遇有应用之事、而后动用。方为节用爱人之道。乃近来督抚藩司等、多以此项既已捐之于公。取携甚便。任意支用。如此、非诺岷提解火耗之初心矣。昨田文镜奏称、河南固始县东关官河一道。地势洼下。七月间、骤雨水涨。东岸长兴集、西岸站马集二处。被水浸注。民房倒塌。漂没人口。幸而水退甚速。禾稼无恙。并不成灾。无庸题请蠲免。其被水人民、已将司库存贮耗羡之银动拨令道员确查散赈。加意抚恤等语。如田文镜之办理此事。乃以地方之耗羡。为地方之公用。百姓得沾恩惠。而耗羡之留、诚为有益。大凡地方小有水旱之事。勘不成灾。于例不应题本者。该督抚当就近酌量料理。并具摺奏闻。务令朕得知地方情形。无丝毫隐匿。方不负封疆大臣之任。田文镜所奏固始临河乡村被水之处、河道或有应修浚、以除水患者。著田文镜商酌办理　　

○己巳。云贵总督鄂尔泰疏奏。臣前任江苏藩司于所属水利、悉心咨访。略知大要。及奉命来滇。心未暂忘。前阅邸抄。知圣主发帑金十万。委大臣办理。更蒙圣恩。著臣胞弟鄂礼、同往协办。谨据臣所见、冒昧陈奏。按刘河白茆二处。奉上□日开浚。此诚湖海二区之脉络。江浙六郡之要津也。至江宁之秦淮。其源有二。一出句容华山。一出溧水东庐山。合流入方山埭。自通济水门、入于郡城。内外交资。其利甚溥。但久不疏瀹。河道虽存。仅于夏秋、暂通舟楫。如不及今疏瀹。势必日就湮废。若扬州之五塘。久属豪强侵占。而故址尚存。由扬州至邵伯、高邮、宝应、直达淮安。稍遇水大。一望汪洋。若开浚五塘。亦足分其下流。但河堤绵亘三百余里。设闸虽多。而淮黄及湖、一时汇聚。横行泛溢。须别分支河。出水迅驶。则淮扬二郡、永远奠定。庶江北之水患息矣。江南自刘河白茆之外、其南北要津。莫如镇江之漕河。在丹徒界者、四十五里。在丹阳界者、九十里。地势如建瓴。虽有京口、吕城、奔牛诸闸。可以蓄水。而河身浅狭。每年随浚随淤。皆由挑浚时。淤泥堆积两岸。大雨淋漓。仍复冲卸入河。一至冬月。水涸难行漕船挽运艰难。民船起旱盘坝。公私交困。臣查此地、系杭、嘉、湖、苏、松、常、镇七府行漕之河。而向来每岁挑浚、独责之丹阳。是丹阳之民、独受其累。臣于雍正二年间、料估工费。公中疏浚。然犹未能如式。且附近各境、有可比丹阳之练湖者。皆应开通以助运河。使流注无穷。不须复浚。庶为一劳永逸之计。至各郡州县之内外城河。并各镇市支河、港渎塘浦之类。一切疏通之法。总须倡率有方。调度得宜。又非臣言之所能尽也。臣曾任江南。故不揣愚昧。越职陈奏。得上□日。览鄂尔泰所奏江南水道事宜。甚属周详。但摺内有越职陈奏字样。凡内外大臣、越职办事。固为不可。至非已身职任之事、有关国计民生者。既有见闻。据实入告。方合公忠体国之义。乃尽职、非越职也。鄂尔泰所奏。发与范时绎、陈时夏、齐苏勒、陈世倌、鄂礼、就近详加相度。悉心妥议具奏　　

○云贵总督鄂尔泰摺奏。花苗一种、介在楚黔。兼连西粤。犷悍难驯。谬冲尤甚。今黎平知府张广泗、率领弁员。攻破其地。陆续擒获贼苗、共二百三十余名。所有渠魁姚相明等、现在定拟会题。自此各寨畏威怀德。有归欧、鬼垒、九厥、交椅、几马等寨。俱花苗种类。其头目率领群苗、册开户口花名。同诣行营。愿求内附。查归欧鬼垒等寨、系黎平府所属洪州土司界外。应归洪州管辖。交椅几马二寨、系广西怀远县所属干冲地方界内。应归怀远县管辖。从之　　

○安庆巡抚魏廷珍疏报。宿州潜山等九州县、开垦雍正四年分田地六十顷有奇。下部知之　　

○庚午。云贵总督鄂尔泰摺奏。云南永北府蒗蕖地方。与四川之腊汝窝。边界相接。今四川建昌总兵官赵儒、征巢□刀腊汝窝。臣以川省用兵。事同一体。随委永北游击徐成贞等、率领健兵五百名。前往蒗蕖驻劄。分路堵御。协同川兵进巢□刀。擒杀多人。余皆降服。两省各皆撤兵回营。奉上谕。封疆大臣。不分彼此。毫不推诿瞻顾。何事不能办理也。嘉悦览之　　

○旌表河南确山县烈妇、林泰妻季氏守正拒奸。含羞自缢。给银建坊、入祠致祭如例　　

○辛未。云贵总督鄂尔泰摺奏。云南临元镇属威远、新平、一带地方。猓贼猖獗。潜匿鲁魁哀牢。出没江内江外。为害已久。前以镇沅逞逆。因而威远猓贼扎铁匠等、乘机劫寨。新平野贼李百叠等、亦肆行抢杀。臣严檄临元总兵官孙宏本等、带领弁兵。协力擒巢□刀。深入搜箐。斩杀过半。威远猓众、擒献贼首扎铁匠等。新平凶贼李百叠、闻风畏惧。亦率众投诉。愿为良民。从此威远新平地方安堵。得上□日嘉奖　　

○山东巡抚塞楞额疏奏。东平州安山湖、清出官地。请给无地之民。盖屋居住。栽柳捕鱼为业。得上□日。塞楞额奏称无地之民、准其在堤旁盖屋居住。捕鱼为业。并未计及穷民盖屋制船之费。应作何酌量赏助。地方现有耗羡备用银两。不于此等爱养百姓之处支给。更于何事动用。塞楞额所奏、甚属疎漏。著另议具奏　　

○添设四川驿盐道一员。从四川巡抚宪德请也　　

○免江南吴江安东二县、雍正四年分水灾额赋有差　　

○壬申。以广东广州将军石礼哈、署理广东巡抚　　

○山西太原总兵官袁立相疏言、泽州一城、偏处西南。逼近太行山。民情强悍难治。向设把总一员。兵十名。不足以资弹压。请添设守备一员。千总一员。并添马步守兵五十名。及拨潞泽营之兵四十名。东西坞岭二营之兵二十名。连原设之兵十名。共兵一百二十名。令守备、千总、带兵一百名。驻劄泽州。仍归潞泽营参将管辖。其原设之把总、带兵二十名。移驻太行山顶之拦车镇地方。分防晋庙草底二铺。从之　　

○癸酉。以礼部左侍郎兼内阁学士三泰、充经筵讲官　　

○甲戌。添设湖北粮道库大使一员。裁蒲圻县羊楼司巡检一员。从署湖广总督福敏请也　　

○兵部议覆。广东总督孔毓珣疏言、崖州、儋州、万州、逼近黎岐。烟瘴未消。三营游击守备官员、请照边俸五年俸满之例升转。又三江口一协。内扼八排。外连湖广广西。深山岚瘴。约束猺民。实为险要。请与理猺同知、一体照边俸三年即升之例。均应如所请。从之　　

○乙亥。谕内阁。满洲居首之大学士、在前行走外。其余大学士行走班次。应按其补授之日。前后行走。不必分别满汉。张廷玉、著在孙柱前。嗣后补授大学士时、著将班次前后。请上□日。具奏　　

○以翰林院编修崔纪、马金门、俱署日讲起居注官　　

○升湖广衡州副将周一德、为湖广镇筸总兵官　　

○丙子。谕各省督抚藩臬等。朕宵旰勤劳。时以教养万民为念。所颁谕上□日。皆正德厚生之要务。实切于民生日用者。乃闻向来谕上□日颁至各省。不过省会之地、一出告示。州县并未遍传。至于乡村庄堡偏僻之区。则更无从知之矣。如禁止黄铜、赌博、宰牛等事。朕为百姓筹画者、委曲周详。而地方官员有司、不行禁约。上司置若罔闻。无怪乎百姓之迷而不悟也。京师乃五方杂处之地。凡禁约之事、较他省为难。今京城内外。市卖铜器、及群聚赌博者。俱已禁止。岂外省转不能行乎。他如清查保甲、积贮社仓之类。行之必以其渐。地方始无纷扰。若骤然举行。而迫之以官法。奸胥猾吏。将借端为非。转为小民之累。今观地方大吏、于应当从容办理之事。则急切为之。而于一时可以禁止之事、实有益而无害者。则漫不经心。岂非缓急失宜。先后不得其序耶。至于邪教妖言。大有关于人心风俗。该地方官、一有所闻。即当留心根究庶可以消奸宄而安良善。所谓防微杜渐也若下司隐匿不报。或上司知之、又欲化有事为无事。势必致奸宄漏网。匪党无所忌惮。附和者愈众。则将来株连者愈多。是本欲息事、而转致多事。故不如惩治之于早也。各省督抚藩臬、皆地方大吏、勉之毋忽　　

○丁丑。上诣恩佑寺行礼　　

○谕刑部。刑名关系民命。死者不可复生。断者不可复续。故礼记王制曰。刑者侀也。侀者、成也。一成而不可变。故君子尽心焉。朕于刑名、更加慎重。书曰。天讨有罪。五刑五用哉。五刑有轻重之等。无一非天理之当然。故当轻当重。必须至公至平。乃为钦承天道。若应严而宽。便是逆天。稍宽。且不可。而况于严乎。朕为人君、尚不可宽严稍失其平。况人臣居法司之任者乎。凡有案件、始之以听断。继之以研讯定之以律例。若稍有不公不平之处。则情罪之轻重不得其宜。而用法之宽严、皆失其当矣。盖鸱鸮不除。无以致鸾凤。稂莠不剪。无以植嘉禾。司刑名者姑息养奸。则小人无所惩戒。必不能改恶以从善。此所谓妇人之仁。其害岂浅小哉。故刑法者、使人迁善远罪。所以辅教化者也。舜之勉皋陶曰。汝作士。明于五刑。以弼五教。期于予治。刑期于无刑。民协于中。夫持法之平。可以成协中之化。故居法司之任者、不但重罪不可疎忽。即轻罪亦当详慎。务操其至公至平之心。而时凛天监在兹之惧使用法之宽严悉当。情罪之轻重允孚。则不愧明允之司。而成无刑之治矣　　

○戊寅。吏部等衙门议覆。河南总督田文镜疏称、豫省绅衿、苛虐佃户。请定例严行禁止。嗣后不法绅衿、如有苛虐佃户者。地方官详报题参乡绅照违制例议处。衿监吏员、革去职衔。得上□日。凡立法务得其平。本内但议田主苛虐佃户之非。傥有奸顽佃户、拖欠租课。欺慢田主者。何以并不议及。著再议具奏。寻议、嗣后奸顽佃户、拖欠租课。欺慢田主者。请照不应重律论杖。所欠之租。勒追给主。直省一体遵行。从之　　

○刑部疏参蔡珽从前四川巡抚任内、屡蹈重罪。部议革职。及威逼属员蒋兴仁自尽。部议斩罪。悉蒙圣慈宽宥。擢授左都御史。洊至两部尚书。兼汉军都统。署理直隶总督。仍敢肆行无忌。种种不法。复蒙矜宥。调授奉天府尹。乃尚不知改悔。挟诈怀私。罪案山积。今将蔡珽所犯诸罪、谨列陈之。如怡亲王等、查勘水利。拨兵引导。讹传七省、骚扰营兵。其罪一。伊子荫生。欺公请复。其罪二。本章错误并不认罪。狡饰狂悖。其罪三。宁远州知州孙大桐、将徵收米豆。私自借出。蔡珽徇隐不参。其罪四。属员刑名案件。故违部限。蔡珽袒庇不提。其罪五。锦县知县吕曰宫、亏空米豆。蔡珽代为欺隐。其罪六。奉天府属徵收银米。擅令停解。任意藐法。其罪七。奉属各府州县、支给俸工银两。竟不饬查日期。疎忽政务。其罪八。宁远等州县、所收庄头余地租粮草束。改折银谷。并不详查。玩忽国计。其罪九。铺司被人夺去公文。并不批查。懈弛公务。其罪十。良民控告讹诈案件。竟不准理。纵暴殃民。其罪十一。盛京侍郎武格、所参孙大桐疎纵一案。并无冤抑。蔡珽怀私妄奏。其罪十二。私受夔州府知府乔铎、夔关税银一千八百八十两。富顺县知县刘上驷、盐规银五千两。婪赃入已。其罪十三。捏造公用名色。冒销藩库银三万两。其罪十四。收受贪残不法之程如丝、银六万六千两。金九百两。贪贿庇奸。怀欺保举。其罪十五。交结大逆不道之查嗣庭。其罪十六。党庇行止妄乱之戴铎。其罪十七。谗潜岳钟琪、称为不可深信。后岳钟琪经过保定时。又恐奸迹败露。转以无稽荒谬之语。巧为播弄。谗忌奸险。其罪十八。按之律例。蔡珽所犯诸罪。均干大辟。蔡珽应斩立决。伊妻子入辛者库。财产入官。今伊现在四川质审。应行文四川巡抚。将伊作速锁解来京正法。得上□日。蔡珽从宽改为应斩。著监候秋后处决。余依议　　

○己卯。以翰林院编修顾仔、提督广东学政　　

○川陕总督岳钟琪疏奏。湖广、江西、广东、广西等省之民。逃荒入川。不下数万户。请开招民事例。给穷民牛具秄种。令其开垦荒地。方为有益。得上□日。览岳钟琪奏。朕心深为悯恻。各省大小官员。于地方歉收。即当题请设法抚恤。况各省皆有耗羡备用银两。即当以此为赈恤贫民之用。何得坐视百姓之窘迫。不加赈恤。而令其逃往他省乎。今据岳钟琪奏请设法安插。令其开垦、以为生计。此实安辑贫民之急务。其牛具秄种口粮等项之费、不必另开事例。现今有营田水利捐纳银两敷余之项。存贮在京。著于此内、拨发十万两解川应用。傥有不敷。该督抚再为奏请。但此等远来多人。良奸莫辨。不行稽查。必转为良民之扰。且恐既开招垦之端。愚民无知。但图目前之利。必至轻去其乡。亦非所以爱之也。且地方官吏、坐视百姓之远徙异乡。而不知轸念。断不可不加惩戒。著岳钟琪会同巡抚宪德、行令四川州县。将雍正四年秋冬以后、各省入川人户。逐一稽查姓名籍贯。果系穷民、酌量安插。再备造细册。咨查原籍。将所用牛种口粮银两。著落原籍之州县官。照数补还。如此、则游惰之民。不致混冒。而地方官亦知所儆戒。共以爱养百姓为务。可杜流移之患于将来矣　　

○授镇国公弘春妹为郡主。壻色卜腾旺布、为和硕额驸　　

○湖广总督福敏题、永顺宣慰司彭肇槐患病休致。请以其子彭景燧袭替。下部知之　　

○庚辰。孝慈高皇后忌辰。遣官祭福陵　　

○上回宫　　

○吏部议覆。云贵总督鄂尔泰疏奏。云南文职员缺、有调补三年即升者。有调补五年即升者。今准部咨、令臣确查定议。臣查云南省之元江、普洱、广南、师宗、威远等缺。及新改流之镇沅府、恩乐县、俱极边瘴疠。宣威州、系初辟之地。俱照旧例拣选调补。三年俸满升用。东川府、夷多汉少。所辖之巧家营、今新改会泽县及者海、歹补、则补等处地方。俱去府窎远。遇有知府知县杂职等缺。请于本省拣选调补。五年俸满升用。其开化、广西二府、正杂等官。及广西府分防五槽等处通判。新平县知县。禄劝州知州。丽江府知府、经历。鹤庆府分驻维西通判。剑川州分驻中甸州判。黑白二井提举。弥沙阿陋二井大使各缺。或邻逼番夷。或地方紧要。俱请照例、仍于本省拣选调补。以边俸升转至鹤庆、顺宁、永昌、永北四知府。剑川、腾越、云州三知州。虽非调补之缺。但远在极边。接壤外域。亦应照边俸、听部升转。其云南、元江协。广南、普威二营。驻劄处所。烟瘴未消。夷性凶悍。副参守备等官、请照文职之例。拣选调补。三年俸满升用。东川一营游守员缺。亦拣选调补。五年俸满升用。至黔省黎平、定广二协。都匀一营。虽非烟瘴之区。但接壤生苗。甚属紧要。副参守备员缺。并请拣选题补均应如所请。从之　　

○户部等衙门议覆。福建总督高其倬疏奏。台湾府所属四县。查得台湾一县之人。原有家眷。其凤山、诸罗、彰化三县之人。系新经迁处。全无妻室。是以户口不滋。地多旷土。就臣浅昧之见、若令全不搬眷。固非民愿。若一概搬眷、岁增日益。又将有人满之患均非长策。请嗣后住台人民其贸易雇工、及无业之人。全无田地。一概不准搬眷往台。若实在耕食之人、令呈明地方官。查有垦种之田、并有房庐者。即行给照。令其搬往安插。至佃户之中、有住台经五年。而业主又肯具结保留者。准其给照搬眷。其余一概不准等语。查台湾远隔重洋。实称要地。旧例闽粤人民、往台垦种者。所有妻眷、一概不许携带。止许只身在台而全家仍住本籍。盖在台虽为游民。而在本籍则皆土著。今若令其搬眷成家。是使伊等弃内地现在之田庐。营台地新迁之产业。在民间徒滋烦扰。非国家向来立法之初意。应将高其倬所请、毋庸议。得上□日。九卿所议是。台湾人民、携带家口。应行与否。历来众论不一。朕令高其倬到闽后、详慎酌量定议具奏。今高其倬所奏、亦胸无定见。而为此游移迁就之词。古人云、利不什。不变法。害不什、不变制。著仍照旧例行。待朕再加酌量　　

○辛巳。吏部疏奏。广东肇高道王士俊、揭报广东布政使官达、受贿婪赃。令重役李长茂、委管黄江厂税。王士俊详请署抚阿克敦严讯。署抚令按察使方愿瑛、力劝士俊从宽销释等情。得上□日。官达、方愿瑛、俱著解任质审。广东布政司印务、著少詹事王謩署理。按察司印务、著翰林院侍讲尹继善署理　　

○兵部议覆。署直隶总督宜兆熊等疏言、磁州驻防千总一员。兵一百十三名。实属官微兵寡。应令大名协右营守备、带兵一百九名。移驻磁州。至元城县、应令大名协右营千总、带兵一百二十五名。专汛。小滩镇、应令右营把总。带兵六十一名防守。均应如所请。从之　　

○壬午。户部疏奏。请将各省运到霉湿漕米。发还旗丁。另行买补。得上□日。今年雨水略多。运送米石。不无沾湿。若令旗丁尽行赔补。未免苦累穷丁。但将成块不可食之米、拣出发回　　

○移河南上北河同知、改驻阳武县太平镇地方。其新设之上南河同知、驻中牟县杨桥。下北河同知、驻祥符县陈桥。怀庆府黄河同知、驻武陟县二铺营。武陟县主簿、驻木栾店。从河南总督田文镜请也　　

大清世宗敬天昌运建中表正文武英明宽仁信毅大孝至诚宪皇帝实录卷之六十一



大清世宗敬天昌运建中表正文武英明宽仁信毅大孝至诚宪皇帝实录卷之六十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。冬十月。癸未朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　
</div>
    <div class="pagination">
<a href="清实录雍正朝实录_page92.html">上一页</a><span>...</span><a href="清实录雍正朝实录_page88.html">88</a><a href="清实录雍正朝实录_page89.html">89</a><a href="清实录雍正朝实录_page90.html">90</a><a href="清实录雍正朝实录_page91.html">91</a><a href="清实录雍正朝实录_page92.html">92</a><span class="current-page">93</span><a href="清实录雍正朝实录_page94.html">94</a><a href="清实录雍正朝实录_page95.html">95</a><a href="清实录雍正朝实录_page96.html">96</a><a href="清实录雍正朝实录_page97.html">97</a><a href="清实录雍正朝实录_page98.html">98</a><span>...</span><a href="清实录雍正朝实录_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
