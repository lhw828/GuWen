<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 986 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 986 页/共 1860 页</h1>
    <div class="content">
○乙未。遣官祭贤良祠　　

○谕、由京随来之水手网户。著赏给一月钱粮。江南水手头目。著赏给一两重银锞二个。水手人等、各赏给一两重银锞一个。拉纤河兵一千名。著赏一月钱粮　　

○是日、驻跸高旻寺行宫　　

○丙申。上至京口。祭江神　　

○奉皇太后渡江　　

○诣皇太后行宫问安　　

○阅京口水师　　

○谕、此次渡江各船水手人等。往返驾驶。俱属黾勉。著加恩于应给雇值四分外。每名每日、各增给银一分。以示体恤。该部即遵谕行　　

○兵部议准、两广总督李侍尧疏称、广东增城左右二营。原设内河桨船二只。近年河道淤塞。巡船虚设。应裁。从之　　

○以户部左侍郎钱汝诚、充经筵讲官　　

○是日、驻跸金山行宫。翼日如之　　

○丁酉。上阅京口水师　　

○谕军机大臣等、据桑寨多尔济奏称、准俄罗斯毕尔噶底尔、咨索彼处逃出之厄鲁特巴达克山等。桑寨多尔济等、拟回伊文内。有并未收纳俄罗斯逃人。谅俄罗斯出于逆科等语。语意太逊。从前议彼此不得容纳逃人。已属错误。况俄罗斯现屡纳我逃人。伊既背约。我何为株守前议。即将收留巴达克山等。明告俄罗斯。亦无不可。乃桑寨多尔济等、饰词咨覆。所见过小。又奏称、准毕尔噶底尔咨称、理藩院咨行彼处萨纳特衙门。文词侮慢。伊等难以措词等语。此亦无关紧要。桑寨多尔济等、视同大事密奏。尤属不晓事体。可将桑寨多尔济等原文必正。另代办一咨文。寄与照例咨行。至丑达。乃特旨派往、协同桑寨多尔济办事之人。俄罗斯有何能。彼即滋事。我自有待之之策。看此情形。丑达不惟不能协助桑寨多尔济。反形怯懦。致桑寨多尔济。张皇失措。朕即另派妥员。前往更换　　

○伊犁将军明瑞等奏、各城迁移屯田回人。供一千七百九十六户。俱陆续到齐。所需口粮。除五月以前。照原奏给发外。尚需一月口粮。交吐鲁番公茂萨。通融办理。其回人等所带牲只。即为屯田之用。不足、再为拨补。又据库尔勒哈子伯克阿璊禀称、现有多伦回人三十户。愿自备资斧移屯。伊犁地亩宽广。应准其一体安插。报闻　　

○戊戌。上诣皇太后御舟问安　　

○谕、朕清跸时巡。所有经过地方。大臣祠墓。在三十里以内者。例俱遣官致祭。原任大学士史贻直之墓。虽远在溧阳。念其宣力年久。亦著加恩一体遣祭。以示优恤　　

○又谕、据伍弥泰奏称、晶河地方。正月二十日地震。城垣、兵房、仓廒、及商民房屋、俱倒坏。兵丁王哲昭压毙。城垣兵房仓廒。陆续修补。商民房屋。听其量力自修等语。晶河地震。压毙兵丁。著加恩照兵丁失足落水倒、赏恤。其商民倒坏房屋。令其量力自修。未免拮据。著伍弥泰查酌。如系徵租房间。量免数月半年。以纾商民之力。若官地商民自盖。徵房身地租者。宽免一年　　

○谕军机大臣等、伍弥泰等奏称、乌噜木齐屯田。尚需马六百九十二匹。行文伊犁请给。经明瑞等、以伊犁现亦需用。俟贸易有余。再行拨送。拨派员购买。每匹估给价银八两等语。办理殊属错谬。乌噜木齐等处。数年来积贮颇丰。倘屯田马匹。稍有缺额。即先将现在马匹供用。其不敷者。亦无妨少缓。且哈萨克贸易马匹。才值银二三两。今以银八两。购马一匹。顿增三四倍矣。著传谕伍弥泰。所购马匹。如业经给价则已。否则毋庸购买。并传谕明瑞等知之　　

○是日、御舟驻跸三义阁　　

○己亥。遣官祭故大学士史贻直墓　　

○礼部题、朝鲜国王李昑、遣使表贺万寿。冬至、元旦、三大节。及进岁贡方物。赏赉筵宴如例　　

○命大学士刘统勋、教习庶吉士　　

○是日、御舟驻跸政成桥　　

○庚子。吏部议准、云贵总督刘藻等疏称、云南永北府知事。现经移驻金江渡口。应请铸给永北府分驻金江知事印信。其附近金江之陶营、罗家村等、四十六村。均拨归管理。从之　　

○是日、御舟驻跸十里亭　　

○辛丑。上诣皇太后行宫问安　　

○谕、拉纤六班河兵。俱著加恩、各赏一月钱粮。管兵守备等、各赏金牌一面。银牌二面。千总。把总。各赏银牌三面。效力千总、把总、各赏银牌二面。下船催趱拉纤河兵之水手网户十四名。各赏给一两重银锞一个　　

○山海关副都统伊勒图奏、山海关前经添设官兵。轮值石门寨。查拏私薓、貂皮、珍珠、一切禁物。计今二十余年。从未盘获一案。臣亲往查看。石门寨系一小城。与长城地界不连。虽通九门口等小边口隘。仍相距二三十里。奸猾匪徒。绕路行走。值班官兵难查。请嗣后另于长边内外。轮派官兵。不时巡察。此项值班官兵裁彻。得旨。如所请行　　

○是日、驻跸苏州府行宫。至癸卯皆如之　　

○壬寅。孝昭仁皇后忌辰。遣官祭景陵　　

○遣官至周泰伯祠、先贤言子祠、宋臣韩世忠、范仲淹、及故大学士蒋溥、总河陈鹏年、巡抚汤斌、张伯行等祠墓。拈香奠酒　　

○吏部议覆、湖北巡抚王检等奏称、沔阳州辖新堤地方。经前署抚爱必达奏准、添设文泉县治。将原驻通判。改为知县。锅镇巡检。改为典史。并请建城垣、仓库、监狱、等项在案。现查该处地洼。城仓各项。俱未兴工。且于民情不便。请将新设文泉县裁。新堤等处。仍隶沔阳。即移该州州同驻劄。定为沿江要缺。在外选补。无庸复设通判。典史仍改为巡检。分司堤垸。应如所请。惟文泉县训导。应否裁汰。或仍改为沔阳州训导。复设巡检。是否仍驻锅底湾。该抚等均未声明。应令详酌咨到再议。从之　　

○工部议准、浙江巡抚熊学鹏疏称、会稽县桑盆一带旧石塘堤。近因护沙坍尽。水逼塘根。塘石抽矬。桩脚搜空。请于贴连旧塘后戗另建斗砌石塘一道。令两头盘接旧塘。其石塘以西。自瑞字号。至爱字号。面土低矬。加高四足。从之　　

○叶尔羌参赞大臣额尔景额等奏、博罗尔伯克沙呼沙默特、平日劳苦所属回人。与弟海鲁兰不睦。又夺齐特喇尔伯克迈玛特什丕之妹。致海鲁兰合谋。掠伊村庄。现已各知其非。复相和好。臣等仍按其呈到情形。分别是非。行文晓谕。报闻　　

○杜尔伯特贝子玛什巴图故。致祭如例　　

○癸卯。上诣皇太后行宫问安　　

○以湖北郧阳协副将英泰。为贵州威宁镇总兵　　

○甲辰。上诣皇太后行宫问安　　

○谕、从前因贝勒弘瞻、年幼不肯学好。不遵圣母皇太后懿训。喜事妄为。屡经训诲。未知悛改。是以将伊削爵。降为贝勒。诚欲令其知过悔悟。自新迁善。俾得成就。伊果能迁善有成。则朕自必加恩。今览御医所奏。知伊患病。朕心甚为怜念。恭请圣母皇太后懿旨。封伊为郡王。想伊闻命欣喜。病势自必速痊。弘瞻著封为郡王。该衙门查例办理　　

○又谕曰、贝勒弘瞻患病。据御医奏称、系属弱症。从前差务较多。身体颇壮。现在差务甚少。年幼之人。未免不知爱惜身体。耽于安逸。致有此疾。今加恩将伊晋封郡王。伊接奉谕旨。理宜仰体朕恩。加意调养。朕回銮时。自可痊愈。永受朕恩。若仍不善调理。是甘于自弃矣　　

○又谕曰、傅森年迈。著不必管理都统事务。所遗镶白旗蒙古都统员缺。著扎拉丰阿调补。扎拉丰阿所遗正黄旗汉军都统员缺。著齐斌补授　　

○又谕曰、湖南巡抚图勒炳阿、现在患病。著派侍卫噶尔炳阿、带同行在御医一员。驰驿前往诊视　　

○又谕曰、图勒炳阿奏称、现在患病。难以速痊。已派御医前往诊视。图勒炳阿、不必解任。著在署静养。命王检前往署理湖南巡抚印务。吴达善现已回任。即著兼署湖北巡抚事务。王检俟吴达善回任后。再赴湖南。王检未到湖南之前所有巡抚印务。著布政使赫昇额。暂行护理　　

○以江苏苏松镇总兵马铭勋。为江南提督。调江西南昌镇总兵马全、为苏松镇总兵。以江南河标中军副将邱若龙。为南昌镇总兵　　

○是日、驻跸灵岩山行宫。翼日如之　　

○乙巳。春分。朝日于东郊。遣理郡王弘＜?日为＞行礼　　

○是月。护理山西巡抚布政使使文绶奏。山西通省所设墩汛、九百六十余处。塘房九千余间。现多倾圯。请照借项修城例。于司库公项内领借。确估兴修。分年于该州县繁费内扣还。得旨、如所议行　　

○又奏、绥远城驻防官兵。向来岁需口粮粟米五万余石。每年于归化城各厅。及庄头、并土默特、蒙古、大青山、十五沟、等处额徵米、四万四千六百余石。同旧存仓粮支放。现在绥远城出旗汉军。改补绿营官员。俱已起程。其汉军兵二千一百十七名。陆续调补绿营。约一年可全出旗。此后所收一年之粮。足供两年兵糈。请将现存仓粟米十二万余石。酌留六万九千余石。以供今年明年、兵粮。其余五万余石。变价解司充饷。得旨。如所议行　　

○四川总督阿尔泰奏、川省岷江源远。内江分注成都十五州县。外江经由邛、雅、泸、嘉等郡。下达重夔。尤为水利所关。应设法存蓄。随时开放。查茂州、长宁、沙坝、地方。俱可垒砌石埂。鸦唔沟。小溪口。亦可拦水积聚。又汶川县尤溪。及猪脑坝山沟宜于各溪口作石坝。俟需水时。酌量引放。至涪江。逼近绵州城根。每虞水患。应于王家滩。开支河一道。得旨嘉奖　　

○又奏、川江多险滩。节次修凿六十余处。近年沿江各属。具报失事船只较少。现仍饬属、乘水弱时。各将境内险滩。竭力凿除。得旨、览奏可谓留心地方　　
</div>
    <div class="pagination">
<a href="清实录乾隆朝实录_page985.html">上一页</a><span>...</span><a href="清实录乾隆朝实录_page981.html">981</a><a href="清实录乾隆朝实录_page982.html">982</a><a href="清实录乾隆朝实录_page983.html">983</a><a href="清实录乾隆朝实录_page984.html">984</a><a href="清实录乾隆朝实录_page985.html">985</a><span class="current-page">986</span><a href="清实录乾隆朝实录_page987.html">987</a><a href="清实录乾隆朝实录_page988.html">988</a><a href="清实录乾隆朝实录_page989.html">989</a><a href="清实录乾隆朝实录_page990.html">990</a><a href="清实录乾隆朝实录_page991.html">991</a><span>...</span><a href="清实录乾隆朝实录_page987.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
