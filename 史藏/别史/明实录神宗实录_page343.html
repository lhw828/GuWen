<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 343 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 343 页/共 367 页</h1>
    <div class="content">　　○丁卯河南道掌道事王象恒言政本单弱九列虗空恳乞  圣明举枚卜点大僚以禆治安不报
　　○户部题临德二仓凑补改折漕粮  上曰漕粮不许轻议改折已有屡旨临德二仓尤宜严禁以备支运违者照例参处
　　○准给福府德昌王禄米命非帝孙者不许援为例
　　○己巳升刑部左侍郎张问达为户部尚书总督仓场
　　○礼部署部事左侍郎何宗彦言皇长孙年已十四冠期甚近虽宫中亦尝读书习字然非有庄颜正论追琢德器我  成祖文皇帝当  太子讲学时即令  太孙读文华殿后选名臣杨荣辈为讲读又念  太孙生长深宫不冒艰难特制务本训示之每一书成輙赐  太子  太孙夫  成祖当干戈扰攘之际犹尔乃今清宁宴安坐虗岁月臣等不能为  皇上解也望乞来春开讲以昭诒燕不报
　　○辛未准给永年伯王朝辅赡地五百顷以朝辅之奏请也
　　○大学士方从哲言  皇上因冢卿之去特命尚书李汝华署掌部务又念其兼摄之苦将会推仓场总督张问达点用然当今大僚之缺不止仓场部事难兼不止汝华都察院风纪之司三堂并缺且将六载有余各部有长无二有二无长事权掣肘鞅掌劳瘁总之不能安其位而行其志至台省各官册封典试已近而署印守科无人按差报满已多而题代无人则近日诸臣按缺题差之议似可通变行之者况丙辰留部诸臣株守三载考选授职业已逾时徒以前者尚壅后者愈滞可任其淹留困顿而不为之所乎平政体以慰人情又今日急务也不报
　　○是日方从哲言昨日申刻天气晴朗忽闻空中有声如波涛汹涌之状随即狂风骤起黄尘蔽天日色晦冥咫尺莫辨及将昏之时见东方电流如火赤色照地少顷西亦如之又雨上蒙蒙如雾如霰气袭人入夜不止当春和景明之时突然有此风霾之异  天心示警不言可知今部院大臣缺者固多至兵部职司军旅关国安危今侍郎崔景荣被言出城已难强留其印信望即委尚书薛三才署掌庶枢筦有人天变可弭　　○壬申清明节祭  诸陵遣礼部右侍郎孙慎行同怀宁侯孙承荫等行礼
　　○癸酉  武宗毅皇帝忌辰遣官祭  康陵
　　○兵科给事中赵兴邦言兵部尚书黄嘉善催之马上至今尚未赴任臣共安在至兵部职方郎中陆问礼推升半载俞旨杳然疆场之事一切废阁敢并以闻不报
　　○甲戌户部奏四十五年该狭西郧阳抚臣各题报所属西安等六府一州及南宁商州等州县俱被灾伤议将应解税监正耗银二万二千两解延绥管粮衙门赃罚一半三千两及留潼咸商筏税银一年分别赈济造册奏缴报部其三十五至三十九年拖欠钱粮仍照带徵例追完不得借口以亏国课　　○乙亥罢副使卢梦麟等准致仕乾州知州夏思曾等为民以抚按论劾也
　　○南京兵部尚书黄克缵以老乞归  上以缵精力未衰着照旧供职
　　○吏科给事中张孔教奏参原任福建巡抚黄承玄候代不得冒禁出城至假差诸臣宜一以功令为准擅离者有紏举之法违限者有降罚之条庶功令严而人知所守
　　○丙子直隶巡按龙遇奇奏陈盐政十二款一刊定纲法以解套搭一通融补库以免追并一参酌用引以清积滞一攒造即名以广输纳一查复郡课以广引额一查定食盐以塞弊孔一刻期京掣以办岁课一均酌盐禁以便商民一严督销引以核考成一严禁回空以杜私贩一酌给关支以防夹带一破格铨选以重海场　　○戊寅巡视光禄寺户科给事中官应震等言光禄白粲为玉食之需而各监局月粮赏卓于是焉给故事每月放粮该大官署丞为政然必堂上挂号而后该署关支近印绶监太监明濂持己故杨天衢张祥二监未挂号票强为代领厨役李一桂不听遂行凶殴乞敕下法司严加讯鞫庶天庾可清而该寺少卿徐必达亦以为言  上姑不问
　　○南京都察院右都御史宋仕言旧规南台御史额设二十九员每次考选少亦不下十四五员或八九名今见在止三人即人兼数道日亦不足况屯田屯马京营京仓及凤阳仓例差御史各一人今率以以一官而兼数职其余如巡视九库查点十三门清查黄册掣盐等项亦不下十数差至于上下两江东西绵亘例该差御史各一员以资弹压今止一员巡视下江而上江暂行代摄傥有乘间窃发仓卒安能遥制乞念故都重地立命考选候命诸臣充补庶重地无虞不报
　　○己卯兵科给事中吴亮嗣言臣往在蜀在楚曾见前科臣王德完孟养浩皆负豪杰之志卿士之才及入朝共事尚见史孟麟郭尚宾刘文炳凌汉翀秦聚奎满朝荐等皆足为家国砥柱而以一语犯颜先后摈斥今计在朝之言臣可屈指尽矣则复除诸臣仿台中旧事借差遣而还官考选诸臣仿张孔教例借国务而邀俞旨留部诸臣先考而后题以冀  圣心之一悟或亦此时通融之微权也不报
　　○庚辰狭西巡按李养志奏去年九月达虏自高家堡高建墩口入犯葭州神木等处直至黄河乱抢郭家寨阎家寨崖窑熏死人无数烟火传到榆林总兵杜文焕带领正兵中军王永祯至地名柳树皮堵御赶散一股至乔家坌相敌得功十颗尚重伤人马二十余而神木道李栖凤反差人报捷查访其所报多失实乞敕下兵部覆核将失事都司贺成革任回卫参将孙谏守备贺永宁袁大有戴罪听勘李栖凤杜文焕俱当俟勘明酌论庶边纪肃而功罪同  上下兵部议
　　○延绥巡抚金忠士卒忠士休宁人登万历壬辰进士繇县令入拜御史历差黔越中州所至有赫赫声以例转参闽藩晋藩臬长至今官至是卒
　　○壬午  孝和皇后忌辰遣官祭  庆陵
　　○户部奏江省兴安蕞尔南粮止七百五十九石又处崇山峻岭民运甚艰该省抚按及南户部查议前来相应覆请乞命下本部移咨彼处听其改折折价照南新二县事例每石折银七钱九分务要当年徵完解赴南京给散宗禄漕粮仍徵本色万无轻改以滋告折之渐从之
　　○乙酉署吏部事户部尚书李汝华言九列缺人台省空署宜早沛俞纶以答中外不报
　　○升湖广武昌知府黄景星为湖广提学副使
　　○丁亥命伯赵世新宴土鲁番天方国等二地面夷使沙黑等三十二名
　　○起升吏部文选司郎中胡来朝添注太常寺少卿提督四夷馆
　　○命范济世补工科给事中署印以科抄无人从该部之请也
　　○狭西巡按傅振商以监牧重灾乞免补赔倒毙驹马  上下兵部议
　　○戊子顺天巡抚刘曰梧＜锍-釒＞议入卫边兵以济实用内称大同三营轮班实官军五千七百三员名延绥三营轮班实官军五千二百五十一员名宣府二营轮班实官军五千二员名以半调计之宣府岁调二千五百一员名并月粮衣布通共支本镇银二万三千一百六十一两四钱五分五厘零沿途粟米草料一去一来共约费价银二千五百三十二两有奇大同合两岁之调而计其半岁该官军二千八百五十二员名并月粮衣布通共支本镇银二万七千六十五两四钱八分来往支沿途米粟草料约费价银三千六百九十一两有奇延绥合两岁之调而计其半岁该官军二千六百二十五员名并月粮衣布等岁支本镇粮折银二万二千十四两往来米粟草料共该银五千八百八两有奇各官军支密永信地额饷共银二万八千八百一两七钱五分驼马草料价银共八万一千四百七十两七钱四分另有春秋犒赏银约岁该银五千八百八十四两九钱五分劳费如此似亦法穷当变之时矣而召募则岁可省沿途粮料及春秋犒赏驼马草料等费利一且挑选在我无中途顶替之弊利二改客为主即烧荒后可一体成利三征调之马不堪抗虏今议以正马应支草料银七万七千二百七十二两七钱四分发密永道支买每匹十二两以上必取其实堪战者利四又免春初人马驰骤风雪之中使得安居以养全力利五既永在营以边为家亦如守台南兵渐至生长子孙自为保守利六领兵中军千总等官有将材堪用者许其破格作养器甲旌旗一新人心争奋利七又免客死棺殓应付护送驿递之扰利八客既即主则当城冲要建营房选工匠利器械严操练用大弓重箭披挂服习建置钱粮惟将节存草料价银内支用一切上阵装具皆为预备建置定后每岁可余银二万四千两以四千为修理操赏赈济医药及作养异力异能之费余另行收贮命曰冲边救急银专备救援时恩赏鼓倡及加料餧马等项不许别支援资既充胜气自倍利九下班卫军惟宣近归早云归近夏延归入夏至冬又修装将发即本镇亦不甚得其力长留在镇自可一意选练以供本镇实用利十但旧卫之饷即半扣则兵当半销恐非所以安士心应以四十六年下班军徐补该镇正军之缺而后班复到饷若不敷似应先将停止入卫之马尽数变卖取其价与节存草料之费通融克饷以待补尽将官当从优调以酬前劳其四十七年下班军尽存镇操练若马之应否量留是在该镇督抚酌缓急而徐议之耳伏乞敕下户兵二部再加酌议题覆
　　○直隶巡按龙遇奇奏应天鼠妖方头短尾渡江啮禾不绝江北地震天鸣龙斗种种见告宜俞诸臣改折留税用人考选诸＜锍-釒＞以弭灾变不报
　　○江西巡按陈王廷奏淮府永丰王辅国将军翊铉女隆姬贞节例应旌异  上命礼部核实以闻
　　○准应天高淳六合等县改折从府臣及按臣之请也
　　○己丑户部奏畿南六郡被灾臣三请赈恤未蒙俞允乞照江右粤东近日恩例将已徵未解税银四万三百余两酌量留赈庶畿甸可安
　　○以三年考满给副都御史陈禹谟林欲厦参政魏说沈演郎中伦肇修秦继宗等各诰敕
　　明神宗显皇帝实录卷之五百六十七
明神宗显皇帝实录卷之五百六十八
　　万历四十六年四月庚寅朔孟夏享  太庙
　　○山西巡按王远宜奏归本生父许之以嗣父有子也
　　○吏部言陈胤丛等诸臣均之内留既与庚戌癸丑同其俸期而不同其考选大非政体之平乞将丙辰内留诸臣预为考选以通铨法之穷不报
　　○命兵科给事中吴亮嗣巡视京营
　　○辛卯赐周府瑞懿王在銕庶一子肃泱承袭父爵
　　○自宣武门至正阳门外约三里余河水尽赤深红如溃血经月乃止
　　○大学士方从哲言两月来风霾晦冥白日无光黄尘四塞当春日暄妍而气象若此明系辅理失职所致又亟罢斥以谨天戒又言  皇太子自弱龄讲学迄今二十余年迩来功夫虽小辍而前岁之秋去岁之春亦照旧规暂临讲幄何至今日而反狥时俗之见臣谨择得初八日十一日皆大吉必待入学则入夏已深复将辍讲正昔人所谓一暴十寒也  上曰览卿奏请开讲二日并无入学况今入夏暄热不便着待秋爽择吉来行
　　○升云南副使张邦敬为贵州参政延安知府马呈秀为狭西副使
　　○以庶吉士孔贞时刘钟英为翰林院简讨
　　○吏部题二月大选改四月二十五日四月大选改闰四月二十五日从之
　　○贵州两江苗攻破总场已围巴团哨围县城巡抚张鹤鸣奏苗氛剿亦无难若平定就绪去两江不过三四百里将云集之兵沿江而下楚但有一旅为觭角之势期一月可以荡平而湖广巡按彭宗孟三＜锍-釒＞谓张鹤鸣未经会议擅开兵衅责楚一时难办之役于是鹤鸣请集九卿科道会议并乞罢斥  上曰两江苗患方殷正宜乘机进剿两省各官都要协心任事应会议者仍俟抚按会议鹤鸣照旧供职
　　○壬辰户科给事中官应震言印绶监明濂在监多索人钱窃谓清黄一役只须曹郎便足了事不必以内珰参之况光禄米关内监者不过月粮赏卓二端赏卓传自远年者则有八十四卓半在万历二十年后从酱房来文钦奉传帖有年分可稽者则有三百零三卓半从来但有关领再无住支岂其人皆百年不死之人职皆百年不罢之职又月粮每岁全支有五千七百六十八员名每岁半支有八千三百三十二员名中间或以一人而当数十人数百人皆不可知至匠役十九空名而月饷虗冒望  皇上早赐议裁不报
　　○癸巳山东抚按奏该省三岁大祲民贫赋逋议将沾化永作上疲七分免参滨州永作次疲八分免参其余泗水邹平姑从五年减等莱芜莒县高苑姑从三年减等免其参罚以后照旧查参  上从之今后不许援以为例
　　○户部覆奏河南欠三十四年以前宣镇粮银一十四万六千余两已奉赦免而该镇仍作带徵未完将经管各官题参夺俸今查山西等省所欠俱准给豁乞照一体蠲免其原参各官准其开复庶普天同仁
　　○贵州巡抚奏本年正月初七日苗劫镇远曾旗堡虏去男妇一百二十三名口杀死二十九名口烧毁房屋米仓无数其黄家堡河背堡瓮济堡杀掠烧毁称是乞将铜仁总镇事新添参将龙万化署清浪参将事牛可耕中军周承爵各加罚治戴罪立功下部议
　　○临城知县刘永茂去任侵粮直隶按臣参之  上下部院提问
　　○甲午户部奏广东巡按田生金题广东双恩场盐课失额已久穷民虗贝□皮不堪请将见在盐田二百三十三顷五十三亩零起徵计课银六百九十二两七钱四分余悉从蠲免从之
　　○乙未  孝端显皇后忌辰遣官祭  定陵
　　○礼部奏封差期逼发抄无人乞速补礼垣以便题覆不报
　　○原任狭西总督黄嘉善以病辞枢务  上曰本兵军国重寄卿受命日久引疾屡辞恐非大臣急公之义着遵旨速来供职
　　○都察院题催两畿学臣梁州彦周师旦以宾兴期逼而旧学臣徐鉴徐养量各俸深两考推升候代也
　　○丙申大学士方从哲言直阁无人政本万分可虑  上曰览卿奏朕已洞悉前谕已明卿不必疑虑政务繁重卿居首辅岂可久延私寓不出于国事何赖宜仰体明谕即出入阁佐理以慰朕倚毗至意慎勿再陈
　　○广东巡按田生金上平黎功次共擒斩六百零一名收抚残黎一万五千三百五十九名筑堡分屯其地先是黎处琼中恃险屡为琼患百户曾国栋知州林应材轻议进剿一败官坊再败多涧最后副将张万纪又以遇伏败以故黎患益张至是督臣命八路官兵大征乃克之御史以捷闻
　　○升江西右布政潘洙为广东左布政　　○丁酉升狭西右布政王舜鼎为顺天府尹浙江按察使薛近兖为右布政参政胡世赏为按察使副使李叔元为督粮道参政宁绍道副使吴士奇加参政照旧管事户部员外王国瑚为延安府知府
　　○戊戌议复宰卜二酋四十五年春季市赏以其悔罪求款也
　　○大学士方从哲言  皇上践祚之初锐志兴学今日  圣德纯粹  圣治昭明得于冲年学问之益居多  皇太子睿哲夙成正宜乘时就将光昭述作宜从九卿科道诸臣之请立命于十一日照旧讲学容臣传示侍班讲读等官斋沐执经以俟不报
　　○土鲁番天方国撒马儿鲁迷哈密等各进贡方物马匹
　　○兵部议革入卫民兵量徵工食以给军需从之
　　○加赠原任光禄寺卿李燎为户部左侍郎　　○己亥刑部题南直山东福建经恤过犯人周文科张一让宋辅等各免追赃从之
　　○辛丑升兵部职方司郎中陆问礼为湖广参政户部郎中李灿为鹤庆知府
　　○壬寅酉初四刻立夏  孝懿庄皇后忌辰遣官祭  昭陵
　　○癸卯大学士方从哲言臣通籍之初见我  皇上励精图治登进贤良如恐不及如万历十一年四月首辅张四维守制数日即补许国十二年十二月次辅余有丁病故数日即补王锡爵王家屏十九年九月申时行许国予告随补赵志皋张位二十二年五月王锡爵将去先补陈于陛沈一贯当其时见在阁臣皆有二员非若今之閴然一空也而随缺随补随补随下何至今而其难其慎一至于此乞俯听臣言克终前羙庶政几有托臣心获安不报
　　○甲辰廷试各省直贡生阎名时等
　　○建酋奴儿哈赤诱陷抚顺城中军千总王命印死之李永芳降先一日奴于抚顺市口言明日有三千达子来做大市至日寅时果来叩市诱哄□人军民出城贸易随乘隙突入掳杀据住沿河设兵防御勾引西虏暖宰等各驮带盔甲于辽河两岸下营讨赏虎墩兔憨会议入犯东虏抄花紏集驻牧于镇静边外因传汉字印票一纸言南朝发兵设在边外故到抚顺讲话今要把边外北关交与清河照旧做市于是抚臣李维翰督臣汪可受相继告急调兵请饷揭＜锍-釒＞沓至  上即日报闻曰狡虏计陷边城一切防剿事宜行该地方官相机处置军饷着上紧给发其调发应援该部便酌议具奏署兵部尚薛三才谓辽军缺饷已历三时户部应发额饷自昨秋至今夏该五十余万即不能尽发亦须先发其半以济然眉臣部额该辽东马价一十一万七千八百余两抚赏银三万两除先发四万外尚缺银十万七千八百两有奇并新兵饷银四万七千一百两有奇臣请一顿解发应急至调兵一节督臣揭称檄选蓟镇西协主客兵一千五百名中协主客兵一千五百名东协主客兵二千名保定家丁五百名天津南兵一千名刻期度辽犄角余镇多事徵调不便惟望大发帑金听抚镇自募  上曰内帑空虗尔部便将马价等银照数给发户部应发饷银亦着尽力措处文武官务殚心协谋共图捍圉恢复事完分别赏罚如有疏虞必罪不宥其大举征剿事还着九卿科道会议　　○乙巳巡盐御史龙遇奇奏立盐政纲法祖制淮盐每年七十万五千一百八十引自套搭行而课额亏部议谋行见引附＜锍-釒＞积引但淮南旧引二百万淮北旧引一百四十万一朝＜锍-釒＞之诚难于是淮南编为十纲每纲刻定二十万其挂掣未行引十七万立附字纲每年一万七千带行十年而淮南旧引可尽淮北编为十四纲前三年每纲刻定七万次三年每纲二十一万末一年以所余七万并挂掣极少数附搭行之计十四年而淮北之旧引尽以后逐年止行逐年之引然法以十四年为期而新旧道臣相代不无各立意见科臣于是欲循弘正之例各差都御史或科道官一员一次清理期内不必续差庶法立而可守  上曰这诸款深于盐政有禆着该地方官着实遵行仍立石刊书用垂永久
　　○工部奏湖广料银关税二项共约二万八千余两原解水司以充内庭诸费先年该省抚院题留采木支用十年今年限已满应自四十六年起尽数解部以济王婚急需其节年拖欠及见年应解叚价鱼油麻铁钱粮除荆州题留外余尽行追解造册报部以凭查参从之
　　○金山参将岳惟忠革任以应天抚按劾其贪婪不职也
　　○赐已故右都督郑国泰坟价
　　○户部题去年三辅灾伤乞将蓟州等州县草场加增租银七十二卫屯丁加增差银悉赐蠲免并留保河六府税银备赈不报
　　○己酉准原任礼部尚书冯琦男冯士□送监读书
　　○浙江佥事王钟岱致仕　　○宣府巡抚汪道亨卒亨怀宁人登万历十一年进士历郎守藩臬京兆至今官以虏封功加兵部侍郎至是卒于官在边修堡筑墙颇举其职而虏氛亦少戢云
　　○庚戌降原任四川副使冯劳谦为湖广参议
　　○总兵张承胤率师救抚顺力屈死之我军歼焉
　　○大理寺奏参幸中会举犯人柏永等枷号赎罪从之
　　○直隶巡按周师旦以假姓冒袭参宣府前卫镇武张仲奇等充军千户张世举揭黄不许子孙世袭从之
　　○辛亥准广西巡抚林欲厦男林经国送监读书
　　○编修刘鸿训复除原职
　　○改邵辅忠为光禄寺寺丞福建右布政黄琮为左布政　　○降四川副使吴士瑞为狭西平凉知府
　　○甲寅建酋差部夷章台等执夷前印文送进掳去汉人张儒绅张栋杨希舜卢国仕四名进关声言求和传来申奏一纸自称为建国内有七宗恼恨等语言朝廷无故杀其祖父背盟发兵出关以护北关叆阳清河汉人出边打矿打猎杀其夷人又助北关将二十年前定的女儿改嫁西虏三岔柴河抚安诸夷邻边住牧不容收禾过听北关之言道他不是又西关被他得了反助南关逼说退还后被北关抢去及求南朝官一员通官一员住他地好信实赴贡罢兵等言
　　○乙卯金星行犯玉女东四厢
　　○丙辰调原任考功司郎中王三善为文选司郎中
　　○选主事俞曰都等三百七十人　　○荆王由樊奏请训典等书各颁一部下该部给与
　　○有滁州奸吏王应期假都察院劄付以害州官孙森御史发其奸请问如律下部院科罪
　　○鸿胪寺卿汪民敬福建巡按崔尔进狭西按察使张崇礼郎中韦石麟贺万祚等各考满复职
　　○命伯赵世新宴乌思藏护教主坟国师番徒阿折结等三十名
　　○户部言臣部山东民运原系压年四十四五年以前虽欠二十余万目下亦陆续徵发京运四十五年额该辽镇五十二万五千六百一十二两除已题续题今只欠十一万零已差官完解外本年饷银拮据无措昨者截留各镇饷金幸完前局今督臣议调蓟兵处行粮枢臣科臣议以辽安辽重招壮士百凡经费岂臣部额饷可办乞照征播征倭例望  皇上多发帑金听督抚从便招募给饷庶马腾士饱可夺奴氛不报
　　○丙辰署兵部尚书薛三才奏日者奴酋突袭抚顺分兵四掠东川马根单三堡同日见克游击梁如贵于二十一日四更会同各将兵马分为五路追至抚顺城南达贼随发火起身又追至边墙口外下营达贼亦在山头下营继而贼分兵三路以进总兵张承胤列营对敌被贼三面夹攻躧破营垒主将兵马一时俱没皆系正标营挑选精锐惯战家丁同时并命如是乘虚而入东事殆不忍言  上曰辽左覆军陨将虏势益张边事十分危急尔部便会推堪任总兵官一员令刻期到任料理军务一应防御驱剿事宜着督抚等官便宜调度务期殄灭以奠封疆其徵兵转饷等事即遵旨会议具奏
　　○是日大学士方从哲陈目前急务在补阁臣补大僚补言官发帑金四事　　○工科给事中范济世奏臣署印工垣见万历四十五年有织染局杨进升一本奉旨这龙袍叚疋系御用及赏赐并皇太子皇长孙婚礼急需已经裁删该部遵照花样颜色数目传行苏杭等府上紧解进续又奉旨这钱粮系婚礼紧要所用见今逼期着该部作速移文不必候抄夫职等所抄正抄此叚绢纱罗颜色花样数目以便奉行也今查该监＜锍-釒＞开万历四年未完一万三千三百三十三疋套及万历九年减织一万疋原经暂免者今俱奉批清查及查后开数目约三十余款各开颜色花样纻丝纱罗绢并无数目末悬空写一每字是该监有意朦胧留后日那移之地也若不简查发抄工部何以奉行地方何以织造况纱罗大红与诸色价值相去倍蓗异日抚按执奏谓该监朦胧取旨职又失于参驳安所逃罪况四年九年至今四十年矣应派之人大半销亡昔既不难减免今复何以补织乞收回成命免其抵补小民幸甚不报
　　○直隶巡按王象恒奏辽为蓟门左臂拱护神京辽失则内之防范更为吃紧近者蓟镇诸路黄崖岭则有掩杀窑户之报墙子路则有扑杀烽军之报白马关则有满旦诸夷穿戴汉人衣帽窥探之报似此情形焉知非各酋尝我则太平喜峰诸口及石门燕河青山冷口诸处皆冲边要地山海关一线犹人咽喉关城及沿关边墙皆为风沙壅埋踰之甚易宜特设一总兵统领大兵散财募士厚集于此乘其未有事时高墙扒沙严稽开放以防奸宄而昌平总兵亦宜速推以护  陵寝汪可受祗可令驻山海不可出关门一步而援辽须特设一人以备经略监军之务各处废弁有多带家丁赴辽自效者总兵副将等官皆复其职其原无官而自能带家丁至四五百名者即授以副参游击职衔二三百名者授以都司除李如柏已推外杜松诸人养有死士亦不可不亟为招□□来各军且令各守城堡固守一月者当大捷守半月者当中捷守五日者当小捷他若简军饬将发金用人俱不可缓者惟  皇上临期谕阁臣入直以讲制驭之方宗社幸甚
　　○兵部左侍郎崔景荣以病乞回籍调理章凡数上许之
　　○丁巳起原任宁夏总兵官右都督李如柏以原官挂印镇守辽东以英国公吏兵诸大臣交荐之也　　○戊午大学士方从哲病可赴宫门行礼并陈东事情形请速下章奏发帑金敕令文武各官分门坐守从部推点用兵部侍郎杨镐为辽东经略以昔曾巡抚其地熟谙虏情故也
　　○署兵部尚书薛三才言奉旨曾集多官议得奴酋凭陵暖宰抄憨诸酋助逆转饷徵兵时刻难缓今辽河东西督臣业已下令分募真顺保河壮士若行各州县再分募万余人合之可得三万余人其各边废弁凡有家丁者参游百名以上守备五十名以上皆许效用军前沿途行粮官为资给如携带五百名以上验果精锐可用比于起废之例即与见缺如此招徕亦可得数千人又山海关为蓟辽门户须得一大将提兵弹压之兼为辽左声援佥言原任总兵杜松忠勇可用又令总兵王宣挑选保河兵数千驻关内合之可得五万人除万余调遣者止支月粮新募者有安家月粮买马草料之费大约用兵五万岁计不下六七十万而前议百万内派太仓十万太仆马价二十万而工部二十万请于  大工银动支外此五十万非内帑无所措也马匹行令太仆寺转行寄养州县拣选解总督衙门兑给亦足省费而经略大臣须比于往年朝鲜洮河之役另设一员防剿机宜悉以听之而山海总兵即以山海路兵马及新募五千属之亦隐然虎豹在关之势也  上俱依议行命杜松以原官起用驻劄山海关令其星夜前来东事缓急该部还须马上差人不时探报
　　○兵科给事中吴亮嗣奏今辽东督抚二臣当吊死扶伤激以忠义谕宰暖诸夷以恩信使之解兵受赏军器火药急解军前济用至内官领九门及皇城四门尤为弊根锦衣卫宜即见在人员点视操练户部各司亦宜设法以清冒滥臣又愿  皇上于边事加一惕字诸臣于边事加一信字于疆事加一行字大小将领加一武字方于时事有济不报
　　○己未命应袭镇远侯顾肇入监读书
　　明神宗显皇帝实录卷之五百六十八
　明神宗显皇帝实录卷之五百六十九
　　万历四十六年闰四月己未朔河南道御史熊化奏辽阳望援至急俟推选经略提师入境非旬月不能至宜速发粮饷咨督臣汪可受先拥众数千直抵广宁相机调督抚臣李维翰移驻辽阳与新镇臣李如柏协力拒守待经略师至徐规进取而顺天抚臣与保镇总兵则移驻山海保定巡抚驻易州相为接应以护近郊诸臣俱是其策兵科给事中赵兴邦谓其骚动非计上曰督臣出关调度事出创见似难轻举尔部既与多官议妥汪可受着统兵前去相机进止务期持重以保万全抚臣李维翰着视虏情缓急再为移镇其顺天保定巡抚依议移驻山海易州互相应援内地空虗着速行召募充补仍严督文武将吏用心加谨防御以备他虞边事倥偬本兵黄嘉善着马上差人催他星夜前来兵图安攘毋再迟延误事
</div>
    <div class="pagination">
<a href="明实录神宗实录_page342.html">上一页</a><span>...</span><a href="明实录神宗实录_page338.html">338</a><a href="明实录神宗实录_page339.html">339</a><a href="明实录神宗实录_page340.html">340</a><a href="明实录神宗实录_page341.html">341</a><a href="明实录神宗实录_page342.html">342</a><span class="current-page">343</span><a href="明实录神宗实录_page344.html">344</a><a href="明实录神宗实录_page345.html">345</a><a href="明实录神宗实录_page346.html">346</a><a href="明实录神宗实录_page347.html">347</a><a href="明实录神宗实录_page348.html">348</a><span>...</span><a href="明实录神宗实录_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
