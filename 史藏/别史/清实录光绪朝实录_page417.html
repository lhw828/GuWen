<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 417 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 417 页/共 1316 页</h1>
    <div class="content">○己巳。山西巡抚刚毅奏、请豁免荣河县被淹地亩漏豁耗羡银两。又奏、请将大同镇总兵张树屏所带树字营内将弁。择尤留晋委用。均如所请行。摺包　　

○庚午。钦奉慈禧端佑康颐昭豫庄诚皇太后懿旨。御史朱一新奏、敬陈海军事宜一摺。著该衙门议奏。现月　　

○谕内阁、兵部等部。会奏遵议处分一摺前黑龙江将军文绪。著降三级调用。四品官札拉丰阿。著即革职。布特哈总管诺门德勒和尔、掌户司关防主事春山、俱著降三级调用。开复佐领庄庆应得罚俸处分。著准其抵销副管博多罗、佐领讷恩登额。骑都尉景来。怀疑误控该部议以降留处分。系属酌核案情。照例办理。惟前据禄彭奏称该员等并未呈报。私自赴京实属擅离职守博多罗、讷恩登额、景来、均著即行革职。现月　　

○谕军机大臣等、电寄李秉衡、电奏已悉调署臬司左江道两缺。照所请行。仍照例具奏。资遣游勇迅速办理。如内地不靖。著准其暂回省城筹办。一俟布置妥协。仍即前赴龙州料理分界事宜。现月　　

○吉林将军希元奏、请将乌拉总管衙门。所设翼领等官。委缺改为实任食俸。如所请行。摺包　　

○辛未。文宗显皇帝诞辰。上诣奉先殿寿皇殿行礼。内起居　　

○以欠解交代。革广东知县苏振朝等职。并勒追。摺包　　

○壬申。钦奉慈禧端佑康颐昭豫庄诚皇太后懿旨。前因皇帝冲龄践阼一切用人行政。王大臣等不能无所禀承允准廷臣之请垂帘听政并谕俟皇帝典学有成。即行亲政十余年来。皇帝孜孜念典德业日新。近来披阅章奏。论断古今。亦能剖决是非。权衡允当。本日召见醇亲王奕譞。暨军机大臣礼亲王世铎等、谕以自本年冬至大祀圜丘为始。皇帝亲诣行礼。并著钦天监选择吉期。于明年举行亲政典礼。皇帝闻谕后。当即长跪恳辞。醇亲王及军机大臣亦以时事多艰。万几繁钜。皇帝日就月将。学无止境。如蒙从缓归政。将来躬亲庶务。必更能贯彻无遗。益臻上理。实为天下臣民之幸。再三吁恳。情词亦出至诚。惟念垂帘之举。本属一时权宜。皇帝继统御极。仰承穆宗毅皇帝付托之重。当此典学有成正宜与内外臣工。勤求治理。宏济艰难自应钦遵同治十三年十二月初七日懿旨。即行亲政。以慰深宫期望之意。坛庙大祀。均应亲诣行礼。以昭诚敬。即于本年冬至大祀圜丘为始躬亲致祭。并著钦天监于明年正月内选择吉期。举行亲政典礼。所有应行事宜及应复旧制之处。著各该衙门敬谨查明成案。奏明办理。将此通谕中外知之。现月　　

○浙江巡抚刘秉璋奏、镇海口小金鸡山与招宝山下添改炮台炮位。约须规银四十万有奇。下部知之。现月　　

○癸酉。谕军机大臣等、沙克都林札布等奏、请饬迅解乌科岁需经费。并豫拨银两一摺。据称科城所属沿边卡伦。换班官兵。岁需盐菜等项银两现在库款支绌。无可筹发。山西应解本年经费。未据报解。待用甚急等语。即著刚毅督饬藩司迅将乌科二城本年经费银两。埽数拨解。俾资应用至所称应需经费。不能按时拨发。致各项官兵经年待饷。请饬该抚豫拨经费银五万两。解至科城储库备用。著刚毅体察情形。酌量筹拨。将此由四百里谕令知之。　　

○以亏短仓谷。逮问已革浙江泰顺县知县袁绩庆、籍产备抵。现月　　

○甲戌。以神灵显应。颁浙江海甯州城隍庙扁额。曰海昌绥佑。并加封号曰昭感城隍之神。　　

○浙江巡抚刘秉璋奏、请令狼山镇总兵杨岐珍。留浙剿匪。由浙支给廉俸如所请行。摺包　　

○又奏、勘修海盐县境石塘等工。报闻。摺包　　

○科布多参赞大臣沙克都林札布等奏科属乌梁海两翼七旗。被灾穷苦。请将应进貂皮豁免。下部议。摺包现月　　

○以督捕出力予洋员华生宝星。随手　　

○以捐助育婴经费予广西提督苏元春之母一品命妇黄氏等建坊。摺包　　

○乙亥。谕内阁、户部奏、遵议谭钟麟奏、请将解足甘肃新饷各员。分别奖叙开单呈览一摺。甘肃新饷关系紧要。所有埽数批解各员。自应量加奖叙。河南布政使孙凤翔、安徽布政使张端卿、湖北布政使蒯德标、江苏布政使前四川布政使易佩绅、甘肃布政使谭继洵、均著赏给头品顶戴。广东巡抚前江苏布政使谭钧培、漕运总督前安徽布政使卢士杰、河南按察使前署布政使许振祎、广东布政使前山西布政使高崇基、陕西布政使叶伯英、署两淮盐运使程桓生、前山西河东道丁体常、均著交部从优议叙署湖南布政使崔穆之、著赏给二品顶戴。前署山西河东道俞廉三、著俟开知府缺归道员后赏给二品顶戴。两江总督曾国荃。署湖广总督裕禄、浙江巡抚前江苏巡抚卫荣光。湖南巡抚卞宝第、河南巡抚边宝泉。陕西巡抚鹿传霖、山西巡抚刚毅。均著交部议叙以示鼓励。另片奏、江西欠解甘肃新饷。逾限未清请将该藩司议处等语。著吏部查取职名。照例议处。现月　　

○谕军机大臣等、御史金寿松奏、各省屯垦。以畿辅为先请将京东未垦之地。择要举办等语。近来天津开河治田。渐著成效。自应次第扩充。以期水利农田日有起色。著李鸿章遴委妥员。将京东未垦地亩。悉心履勘。应如何陆续增垦。以裕兵食之处即行妥筹具奏。现月　　

○又谕、有人奏、江苏镇海卫守备刘振铎。浮收银米鱼肉旗丁。请饬查办等语。屯田徵收银米。向有定章。岂容违例朘削。如果属实。亟应严行惩办。著崧骏、卢士杰、按照所参各节。确切查明。据实具奏。将此各谕令知之。寻奏、查明镇海卫守备刘振铎。徵收卫赋。系遵照改办新章。并非专擅。惟奉行无方。以致反招物议。应请将该守备开缺另补。以昭儆戒。如所请行。摺包　　

○又谕。现在铜斤短绌。应如何筹款采买。以资鼓铸。著军机大臣会同户部工部堂官妥议具奏。现月又谕、电寄冯子材等。张之洞电奏已悉。此项余匪业经就抚。义无尽诛著冯子材赴琼。妥筹安插。仍随时咨商张之洞详慎办理。勿得稍涉轻忽。电寄　　

○丙子。钦奉慈禧端佑康颐昭豫庄诚皇太后懿旨。醇亲王奕譞奏、吁请体念时艰俯允训政。礼亲王世铎等奏、合词吁恳训政数年。伯彦讷谟祜等奏吁请从缓归政以懋圣学。各一摺。垂帘之举。出于万不得已。十余年来深宫训导。欣见皇帝典学有成。特命于明年正月内举行亲政典礼。审慎宣纶。权衡至当。不容再有游移。天下之事。至繁至赜。皇帝亲政之始。容有未及周知全在各大臣共矢公忠。尽心辅助。内而枢臣。外而疆吏。均系股肱心膂之臣。弼此丕基。责无旁贷。其各殚竭血诚。力图振作。于应办事宜任劳任怨。勿得稍涉因循推诿。致负委任。皇帝几余念典。本无止境。一切经史之功。繙译之事。尤在毓庆宫行走诸臣。朝夕讲求。不惮烦劳。俾臻至善。总之帝德王道。互相表里。皇帝亲政后。正可以平日所学。见诸措施。用慰天下臣民之望。当亦尔诸臣所至愿也。该王大臣等所请训政数年及暂缓归政之处。均毋庸议。至醇亲王摺内、所称宫廷政治。内外并重。归政后当永照现在规制。凡宫内一切事宜。先请懿旨。再于皇帝前奏闻。俾皇帝专心大政等语。念自皇帝冲龄嗣统。抚育教诲深衷。十余年如一日。即亲政后亦必随时调护。遇事提撕。此责不容卸。此念亦不容释。即著照所请行。本日钦天监奏遵旨选择吉期一摺。皇帝亲政典礼著于明年正月十五日举行。所有应行事宜。著该衙门敬谨豫备现月　　

○又奉懿旨。皇帝亲政吉期。本日已降旨定于明年正月十五日。著照钦天监所拟即于是日卯时举行。现月　　

○又奉懿旨。现在钱法亟应整顿。宜如何筹办铜斤加炉鼓铸。以期渐复旧制之处。著军机大臣会同户部工部堂官妥议具奏。醇亲王奕譞著一并与议。现月　　

○云贵总督岑毓英等奏、滇省铜矿。办理艰难。运京不易。请变通商铜成数。如办铜一百万斤准以一成通商。以上递加。并照漕运章程给奖。下部议。摺包　　

○丁丑。谕军机大臣等、据李鸿章电重庆教堂。与民口角。枪伤考生。遂致聚众毁堂。洋房无一存者。并伤多人。罢考罢市等语。四川民情浮动。最易滋事。重庆民教仇怨本深。此次究竟因何起衅。著游智开迅即遴派干员。前往弹压。持平办理。并查明构衅缘由。民教被伤人数。及现办情形。先行据实驰奏。前有旨令刘秉璋速赴新任。此时计早交卸。该督接奉此旨。著即兼程赴川。督饬妥办。此事关系紧要。该督等务当确切查明。迅速了结。不得稍涉偏袒。致生枝节。将此由六百里谕知刘秉璋并传谕游智开知之。寻护理四川总督游智开奏。遵查重庆民教被伤人数。及现办情形。得旨、著刘秉璋饬查。教民被毁房屋数目。并严拏首犯王明堂等。按律惩治。务将此案秉公办结。毋稍偏袒外务　　

○又谕。南漕改由海运。原属权宜之举上年特谕曾国荃等。将江浙两省漕粮。酌量添办河运。嗣据奏准添运江苏糙粮五万石。徐图推广。刘秉璋覆奏摺内。亦有俟江苏试办数年。如果牐坝疏通、再当筹办之语。本年江苏增运漕米。业经奏报分起运通。江苏山东境内运河。亦经该督抚等先后奏明。分别办理疏浚崧骏、成孚、陈士杰、并有再加一二十万石。亦可勉力挽输之奏。是河运添增米石。亟宜实力规画逐渐扩充著曾国荃、崧骏、卫荣光、悉心商议。妥筹增运。并督饬各粮道。将船只豫为筹备。究竟来年能添运若干石。先行酌拟具奏。卫荣光未到任以前。即著许应鑅先与江苏督抚会商妥议。成孚、张曜。务须各饬所属。于漕船经行河道。一律修浚深通。以资浮送。卢士杰有总理漕务之责。著俟到任后。即将沿河运米事宜。与曾国荃等妥为商办。该督抚等务当实心筹画。毋得因循畏难。致负委任。将此由四百里谕知曾国荃、卢士杰、成孚、崧骏、卫荣光、张曜并传谕许应鑅知之。寻两江总督曾国荃等奏。会商筹增苏属河运漕粮拟再增五万石。合之本属试办之五万石共成十万石下部知之。摺包　　

○戊寅谕内阁。都察院奏。据湖北武生刘鲲等。以书吏加徵钱粮勒派规费等词。赴该衙门呈诉案关书吏舞弊违例苛徵。虚实均应彻底根究著湖广总督湖北巡抚亲提人证卷宗。秉公研讯务得确情。按律定拟具奏。现月　　

○四川总督刘秉璋奏、由浙赴川请顺道回籍省亲。得旨、昨据李鸿章电奏。重庆民教滋事。已由六百里谕知该督速赴新任。著即懔遵前旨。兼程赴川。将此案妥为查办。毋稍迟延。摺包己卯。谕军机大臣等。有人奏黔省盗风日炽抢案甚多。近则省城竟有明火强劫伤弊人命之事。请饬认真整顿等语。贵州军务。肃清已久游勇散练。流而为匪。势所必然。全赖地方官随时缉捕。以靖闾阎。若如所奏。讳抢为窃。纵盗殃民各节。捕务废弛。殊堪痛恨。著潘霨严饬所属。遇有抢劫案件。即行上紧缉拏。不得稍有讳饰。并著将于姓被盗一案。饬属严缉赃盗务获惩办现月　　

○总理各国事务衙门奏、与英国商订条约五条。一、因缅甸每届十年。有派员呈进方物成例英国允由驻缅大臣循例举行。一、中国允英国在缅甸现时所秉政权。均听其便。一、勘定中缅边界。彼此保护通商。一、烟台条约另议专条。派员入藏一事。现因中国情形窒碍。英国允即停止。至英国欲在藏印边界通商。应由中国体察情形。如果可行。再行妥议章程。傥多窒碍。英国亦不催问。一、本约立定。彼此画押用印速行互换。允之。摺包　　

○命庆郡王奕劻、工部左侍郎孙毓汶、与英国使臣互换条约。洋务　　

○以太仆寺卿赵佑宸为大理寺卿。朱签　　

○庚辰。钦奉慈禧端佑康颐昭豫庄诚皇太后懿旨。醇亲王奕譞奏、重申愚悃、吁请勉允训政。礼亲王世铎等奏、再行沥诚吁恳训政数年锡珍等奏、揆时度势。亲政尚宜稍缓。贵贤奏、举行亲政、关系綦重。各一摺。垂帘听政。历稽往代。皆出权宜之举。行之不慎。流弊滋多。史册昭垂。可为殷鉴。前因皇帝典学有成。特降懿旨。及时归政。此深宫十余年来殷殷盼望之苦衷。天下臣民自应共谅。故于十四日王大臣等合词吁陈。均未允准。数日以来。皇帝宫中定省。时时以多聆慈训。俾有禀承。再四恳求。情词肫挚。兹复披览该王大臣等章奏。沥陈时事艰难。军国重要。醇亲王摺内。兼以念切宗社仰慰先灵等词。谆谆吁请。回环循览。悚惕实深。国家值此时艰。饬纪整纲。百废待举。皇帝初亲大政。决疑定策。实不能不遇事提撕。期臻周妥。既据该王大臣等再三沥恳。何敢固持一己守经之义。致违天下众论之公。勉允所请。于皇帝亲政后再行训政数年。尔中外大小臣工。务当各抒忠赤。尽力劻勷。以期力振委靡。共臻郅治。于诸臣有厚望焉。至锡珍等及贵贤摺内。请饬廷臣会议等语。皇帝亲政。系国家及时应举之盛典。业经特降懿旨。通谕遵行。岂如臣下条陈。事涉疑似者。尚须集议。况王公大学士六部九卿两次陈奏。众议佥同。岂必待添入翰詹科道乃为定论耶。所奏殊属非是。著毋庸议。醇亲王前次片奏内、有亲政前期交卸神机营印钥等语。现既允准训政。醇亲王亦当以国事为重。略小节而顾大局。所管事宜。仍著照常经理。俟数年后斟酌情形。再行降旨。现月　　

○谕内阁、张之洞等奏参知府等官等语。广东候补知府国文。狡诈牟利。行同市井。著即行革职。候补知府程卓山。鄙俗多事。难胜表率。著以通判降补。试用同知艾沇。品行猥下。不守官常。试用通判淩福曾。居心鄙陋。揽事妄为。候补知县幸光萃。素多不谨。难膺民社。均著以府经历县丞降补。试用同知费裕昆。前经差委。均有物议。试用通判毕联珠。举动多谬。习染颇深。降补府经历县丞陈嵩寿。因案降调。仍不收敛。以上三员。均著驱逐回籍。不准逗遛。以肃吏治。现月　　

○又谕、巡视北城给事中润惠等奏、拏获纠众劫掠要犯。请饬部严讯一摺。所有拏获之于二即杨四、杨二、王二、丁振才、张有、梁顺、李二、金德即丁咯哒、张三。及收买赃物之铺夥梁大、尚大、刘三、均著刑部严行审讯。按律惩办。在逃之张六、单槐卿。著步军统领衙门、顺天府、五城、一体严拏。务获究办。其拏获此案要犯出力之司坊官暨练勇局员弁。著刑部于定案时声明请旨。现月　　

○谕军机大臣等、电寄李鸿章、电奏已悉。港议既未甚定。各口著暂缓开办。并电知邵友濂先行回任。电寄　　

○以庇盗行贿、暂革广东在籍侍卫何纶职。归案讯办。摺包　　

○壬午。覆试各直省一二等拔贡生于保和殿。现月　　

○命江甯布政使梁肇煌来京候＜闲＞。以河南按察使许振祎为江甯布政使。以江苏苏松太兵备道邵友濂为河南按察使。　　

○追予故两广总督张树声、在原籍合肥县建立专祠。现月　　

○旌表刲臂疗父孝女直隶通州从九品方珽女方如璧。仰药殉夫烈妇滦州赵登甲妻董氏。丰润县梁兰祥继妻王氏。节妇云南昆明县王鉎妻顾氏。王炽昌妻吴氏。现月　　

○甲申。钦奉慈禧端佑康颐昭豫庄诚皇太后懿旨。前因海防善后。用项浩繁。及酌加旗营饷需。必须筹款支给。先后谕令各该省关。将每年出入款目。分晰奏报。并将现有勇营。切实核减。冗局闲员大加裁汰。每省每年可以节省若干专款存储解部。节经各直省将军督抚监督等陆续奏到。其能节省解部者。仅止江苏安徽湖北湖南陕西山东山西河南数省。余则非入不敷出。即出入相抵。在各省用款繁多。每谓无可裁减。殊不知近来积习相沿。每办一事。即创立一局。位置冗员。开支公费。种种滥用。弊窦甚多。虽经屡次严谕。迄未大加裁减。总由各督抚未能严饬藩司实心经理。致以国家之正供。作无益之冗费。国用何时可充。饷需何时可足耶。况王公百官旗营俸饷。现已照旧全数放给。海军创立。需款尤多非宽筹饷项。不足以资周转。而应要需。各该将军督抚监督等。受国厚恩。务当共矢公忠破除情面。能省一分浮费。即多一分正用。所有奏明无款可拨各省。著再将各项可省之款。核实删减。无论正款闲款。不拘数目多寡。每省每年可以节省若干存储解部。即行筹议具奏。不得以入不敷出。无可节省。一奏塞责。稍涉推诿。当此时事艰难。饷需支绌。但得每省能节若干。积少成多。不无裨益。谅各该将军督抚监督等必能共体时艰。力为筹措也。至已经奏明节省饷需存储备拨各省。即著照数批解。勿稍迟延。如尚有可省之处。并著随时筹画。据实奏闻。将此由四百里谕知各直省将军督抚并传谕粤海关监督知之。现月　　

○直隶总督李鸿章、两广总督张之洞等奏、两广官商各电局、创办线路、经理军报出力。请分别奖励。如所请行摺包　　

○两广总督张之洞奏、西省米贵。匪徒煽动。现办平粜安辑。得旨、即著会同李秉衡、督饬地方官。广筹运济。妥为安辑。毋任匪徒滋事。以靖地方。摺包　　

○以办防出力。予翰林院编修吴大衡军机处存记。摺包　　

○乙酉。遣官祭火神庙。宫门钞　　

○考试各直省优贡生于保和殿。　　

○吉林勘界大臣吴大澂、珲春副都统依克唐阿奏、与俄国会勘珲春边界。补立沙草峰南越岭下至平冈尽处、土字界牌。距图们江口。当中里三十里。又收回黑顶子要地。并补记绘图签押等事。下所司知之。摺包　　

○又奏、图们江海口。中国船只出入。即当与俄使商办。并商勘甯古塔境内。倭字那字二界牌。报闻。摺包　　

○追予安徽已故总兵樊政升照军营例优恤。摺包　　

</div>
    <div class="pagination">
<a href="清实录光绪朝实录_page416.html">上一页</a><span>...</span><a href="清实录光绪朝实录_page412.html">412</a><a href="清实录光绪朝实录_page413.html">413</a><a href="清实录光绪朝实录_page414.html">414</a><a href="清实录光绪朝实录_page415.html">415</a><a href="清实录光绪朝实录_page416.html">416</a><span class="current-page">417</span><a href="清实录光绪朝实录_page418.html">418</a><a href="清实录光绪朝实录_page419.html">419</a><a href="清实录光绪朝实录_page420.html">420</a><a href="清实录光绪朝实录_page421.html">421</a><a href="清实录光绪朝实录_page422.html">422</a><span>...</span><a href="清实录光绪朝实录_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
