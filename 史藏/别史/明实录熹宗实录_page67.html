<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 67 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 67 页/共 111 页</h1>
    <div class="content">　　○前任云南巡按罗汝元＜锍-釒＞言天启二年武寻嵩之乱外夷则东川禄千钟也内夷则他颇张世臣也顾外夷阑入必问途于内夷尔时贼势勾连众号数万分投狂逞震惊及于会城赖文武将吏悉心堵防得力在嵩明一捷及寻甸果马武定城下两战贼气始夺城以保全所未了者贼首逋诛耳方臣等入境禄千钟虽曰归巢小东川之贼百十为群仍越境侵犯张世臣虽曰讲抚顾闪烁于武仍披猖于寻亲统贼数百分为五哨流劫可度可郎怒郎猴街之间寻日以状来闻武定寻甸虽各添设防兵止命定城无一兵窥城以外者法千撒麻绞摆戛纳甸沙海头乞曲一带逼邻东川去处四五百里间虚无一人田土尽行抛荒臣等私计欲阻绝外寇先收拾内地欲雕剿渠魁先安插余党于是姑为羁縻东川之说遣官赍牌让其纵贼责以擒献自赎禄千钟亦佯为恭顺缚零贼三四人并还被掳男妇二十余名口差头目来以尝我臣等因而受之好言奖借许其招安以示休息抚处既定然后发武寻兵之在城者于各隘如傥甸补知仓基空山牌额鲁戛歹白马口等十余处各结营筑堡树栅兵或六七百或二三百少者七八十人斟酌布之久之屯劄既定然后遍发告示招流离迁徙之民络绎来赴寻甸署印同知许尚甸守备金为贵携牛酒拊劳为之部署每十余村共置台堡使彼此相望官给火器刁斗有警收妇女牲畜入堡击析疾传许以应援寨民感泣愿报效杀贼因各给地土量措牛种俟其收取三之一以佐军计今岁之入可得粟三千石有奇盖各隘内夷不下数万非为贼用即为我用其联络之势原足办贼于是邻酋革面界在武寻东川之岐他酋杨化龙史鲁革辈不下十数并束身归命反侧未定独张世臣耳此酋罪逆深重屡招不至武定前守胡其慥属武举李瑗单骑诣其巢讲折百端酋始一出仍留李瑗寨中为质率精锐数百不使我知突然而至武定阖城惶骇迨其归巢仍不自安谋日险急更结亲东川以求借助道路汹汹臣等相与决计殄灭所以购之百方金为贵画以夷攻夷之策即用杨化龙已发夷兵千人夜围其寨为所觉几得复逃又图回者半年李瑗始得规便出奇以其间一鼓歼之酋部夷尚数千瑗悉以计招致其未从者亲信家丁不过百人今亦鸟飞兽散不能复为可当下而定也章下兵部
　　○丙寅  英宗睿皇帝忌辰遣武平伯陈世恩祭  裕陵
　　○戊辰吏部等衙门会举卓异四川闵梦得江西谈自省云南谢存仁俱左布政使浙江刘可法湖广杨楷江西魏浚四川詹尔达俱右布政使江西苏进湖广黄景章山西张晓俱按察使狭西郭之琮山西贾克忠山东谭昌言山西王家祯福建朱一冯山东袁崇焕俱右参政河南石维屏福建周之训俱副使狭西贾鸿洙浙江洪承畴俱右参议直隶真定府冯师孔狭西西安府邹嘉生山东兖州府曹文衡湖广武昌府周颂俱知府得旨著该衙门引奏面加奖赏仍令吏部纪录即与不次擢用见在的还赐宴礼部以示激劝
○吏部题考察贪官经抚按屯盐茶马等院奏报册开赃证有据狭西凤翔府知府孙王□赞等三十八员免其提问著原籍照款追赃  上命都察院严行各处巡按勒限追赃充饷不得以虚文塞责
○礼科给事中章允儒＜锍-釒＞称衡文大要两端内则精于遴选外则密于关防遴选之精最贵虚心勿任意涂抹见一二语不当即弃去勿取数已足而续送之卷遂置不阅且文有一览已见新标有数阅始知沉诣更须反覆虚参庶无误为平而腐淡得售误为奇而诡诞见收也关防之密尤严各官外帘设立受卷弥封誊录对读四所皆选候考甲科县令主之严防摉察以绝弊端乃在受卷则有度关采花凑裘之弊在弥封则有割卷暗通内号之弊在誊录则有以字画挟金钱甚且节落句字不成文理在对读则有以配搭贿赂甚自随口顺诵醉梦昏昏使已经入彀以脱落而弃三年下帷攻苦委之逝波如有诸弊须并所司官一体参论若成制当遵不得摉卷别房关节当慎不得用怪字结束嫌疑当避卷中任其片语脱误不得擅用靛笔改窜经旨当明各题不得过造疑难致谓暗有传授尢当一并申饬如举贡之额急宜定议以俟圣裁  上命中式限三百名下礼部知之
　　○兵科给事中陈维新＜锍-釒＞称三载辑瑞计典既襄科道官宜亟通现缺之补亟破限地之额当化门户脉络之成心杜南北异视之纷嚣因荐许弘纲王永光钱象坤王在晋李橒徐绍吉等劾南部臣王象春得旨行取于计完日举行内外官俱著正月十五日截俸王象春削夺
　　○己巳革原任北路参将王鼐回卫福建巡按乔承诏纠其庸秽也
　　○庚午大学士孙承宗乞骸骨归温旨慰留
　　○命考选科道官限四十名内不得过多
　　○工部左侍郎吴仁度乞休许之
　　○辛未以左春坊左谕德孟绍虞充日讲官
　　○巡视南京营务礼科给事中等官杨栋朝等具奏选过各营实在官旗军舍余余丁马匹总数大教场实在官旗军舍余余丁共五千九百三十七员名马五百三十五匹小教场实在官旗军舍余余丁共八千二百五十九员名马八百二十九匹神机营实在官旗军舍余余丁共二千四百六十七员名马一百七十一匹新江口营实在官旗军舍余余丁共五千九百二十五员名马二百三十六匹浦子口营实在官旗军舍余余丁共二千二百八十四员名马九十四匹池河新营实在官旗军舍余余丁共二千六百二十二员名马一百五十匹巡逻营并外城游巡实在官旗军舍余余丁共四千七百五十四员名马一百七十五匹标营实在官旗军共三千一百八十九员名＜锍-釒＞下兵部知之
　　○兵科给事中董承业＜锍-釒＞请严限觐官赴任从之
　　○升四川右布政使詹尔达为河南左布政使
　　○升南京礼部仪制司郎中梁廷栋为狭西布政使司右参议西安兵备道
　　○升湖广按察使黄景章为福建右布政使山西按察司副使王嗣美为山东右参政清军驿传真定府知府冯师孔为山西按察司副使备兵井陉
　　○顺天巡抚邓渼＜锍-釒＞参原任建昌路参将宋镇虏原任保定骑营领班都司李逢恩侵冒边饷部覆以原官回卫从之
　　○壬申开日讲
　　○大学士顾秉谦等题考选奉旨遵限四十名矣惟添注一法前于天启四年十月内停止盖谓起废诸臣充塞京堂不得不为之限制也若台省吏部三衙门于二八月例有岁转  祖宗朝皆从添注若待实缺则十年不得一转乞照旧添注但不许滥转多员庶于通变之中犹存限制之意得旨迩年徇情滥转今后每岁科中止升二人道中止升四人吏部司官止升二人其科闰转道中边功劳升俱各停止
　　○命改铸提督狭西等处学政关防提督浙江等处学政关防各一颗
　　○命御史李蕃管理章奏
　　○补发天启四年冬季山西镇主客兵年例银二万一千四百五两零
　　○升山西布政使司右参政贾克忠为本省按察使起原任狭西布政使司右参议李栖凤为山西按察司副使怀来兵备道
　　○升榆林岭提调杨奇勋为蓟镇石匣营游击大同青山城守备孙光祉为真定巡抚标营游击山西河会守备岳可为大同入卫游击
　　○调延绥宁寨营参将梁甫管延绥右营游击事
　　○癸酉  上传  庆陵叙功本发下已久至今科抄尚不到部成何法纪如再迟将该管员役拏究
　　○上谕朕惟史官他无职业专以纂修为事  皇祖实录开馆至今已经五载尚未告成虚糜廪禄各官职守何在以后俱著入馆编摩不许私寓逍遥宴饮亦不得给假乞差以致出入无尝稽误大典仍限按月送藁其修成实录一年两次进呈务在早完特谕
　　○赠贵州死难诸臣安顺府推官徐朝纲光禄寺少卿荫一子入监读书按察司副使孙克恕太仆寺少卿贵阳军民府同知王昌胤杨以成广顺州知州郑鼎俱按察司佥事各与祭一坛
　　○差太常寺少卿程注往湖广职方司郎中顾言往苏松常镇守催缺官变产银两
　　○吏部覆科道拾遗＜锍-釒＞原任淮徐道右参政施天德照不谨例云南右参政吴从诚照罢软例各冠带闲住四川右参议翁登彦照不及例降三级用山东右参政苏宇庶云南副使张允登狭西右参议房楠俱照浮躁例各降二级用广西参议邓云霄大名道山东按察使叚猷显俱照不及例各降一级用浙江副使吴伯与照不及例调简僻用原任蓟州兵备右参议今升太常寺卿刘复初照年老例以原官致仕从之
　　○吏部请烧毁追到杨涟左光斗诰敕共一十七轴
　　○吏科右给事中郭兴言＜锍-釒＞一曰考选当定将应选多人取定六十八人挨次尽缺填补一曰调繁当确责成抚按细加斟酌某地有何关系某官有何本领实从封疆起见不为情面营私一曰署印当核大计之后乞敕该部责成抚按官将署印各员严加考察造册报部以别黜陟一曰参额当宽迩来巡方一年一差入境事竣俱有参劾无论人才不堪摧折送故应新朝令夕改民间亦无宁日乞敕下部院酌议以后巡方参劾无拘额止求的确俾人与地相习官与民相安一曰壅滞当通迩来京堂滥觞抢攘成风以后会推当依冢臣新发俸单列为次序而参之以才望应＜锍-釒＞通者设法＜锍-釒＞通应添注者仍旧添注得旨考选限数著遵前旨行添注业已停止惟三衙门岁转仍旧照例其余酌议具覆
　　○直隶巡按御史吴之仁＜锍-釒＞参原任通州总兵张士显蓟镇总兵王威剥军藐法部覆俱革任回卫永不叙用从之
　　○革古北路参将谈尧德回卫加蓟西镇守标下中军都司刘芳美游击将军职衔管古北路参将事以顺天抚臣邓渼按臣吴之仁举劾也
　　○甲戌  孝静毅皇后忌辰  奉先殿行祭礼遣成安伯郭邦栋祭  康陵
　　○礼科给事中刘懋＜锍-釒＞言爵赏荣之生前易名崇之身后身后崇褒非可幸获所议者止于五年之内则行赏易稽是非易核即或意见议论偶有不合宽之亦不过十年之外势焰到此休歇公论到此昭彰若泛而及于三五十年以至百余年人世阔绝事迹湮没安所据以用其＜訁恣＞访每见各省士绅各为其乡人请讨其各子孙各为其祖父陈乞大都以一节概其生平而据墓表为实证夫墓表者子孙私扬祖父之词如凭私表当实录则人人皆可谥矣臣以为自二十年以后曾经谥议两番者苟非凛凛大节昭昭史册一概除名勿滥列访单乃议更有进于是者凡有不肖子孙计借祖父之余荫侥幸当身之荣显每每央嘱有力曲狥情面代为营求则广布揭保滥腾贤声何所不至臣又以为子孙见任要津其祖父虽在应议之列姑暂停留以需本官谢政之后从公另议得旨易名大典务核公评远年闻见未真不得狥情滥与
　　○复除原任御史何廷枢于狭西道
　　○升原任工部郎中王国相为山西按察司副使潞安兵备道
　　○升湖广布政使司右参政徐时聘为狭西按察司按察使湖广按察司佥事徐人龙为本省布政使司右参议湖广衡州府知府蒋芳镛为广东按察司副使高肇兵备道
　　○改新升四川重庆副总兵鲁应魁管南京兵部标下中军副总兵事都司佥书桂联芳为神枢七营练勇参将
　　○起升原任都司佥书潘一德为神机五营佐击
　　○乙亥上视朝
　　○大学士魏广微题臣去岁虑都城守具全缺万一猝有非尝难以旦夕取办曾举原任兵部左侍郎李瑾右侍郎高第望  皇上简用畀以监督制造之责请将高第起补原官兼工部职衔俾照素所藏书开载城守器具一切制造坚固适用及此未雨预图有备至于李瑾清谨有执宜遇缺推补得旨览卿奏具见根本深谋绸缪至计务作速举行起用高第著吏部即与题覆
　　○大班纠劾朝觐官员
　　○命太仆寺发马价银二万二千四百两又加增银二千八百两解运顺天抚院衙门为天启六年抚夷之用从枢臣赵彦请也
　　○以会试科场命御史潘士良焦源溥监试张讷熊则祯摉简
　　○命御史梁梦环巡青
　　○起原任南京刑部尚书李养正为刑部尚书
　　○升礼部左侍郎兼翰林院侍读学士董其昌为南京礼部尚书
　　○升江西巡抚韩光祐为户部添注右侍郎
　　○改补兵部左侍郎管右侍郎事张凤翔为本部左侍郎起原任兵部右侍郎刘曰梧为兵部左侍郎
　　○升太仆寺卿张延登为右副都御史巡抚湖广
　　○升大理寺少卿毛一鹭为右佥都御史巡抚应天
　　○升狭西右布政使郭之琮为右佥都御史巡抚宁夏
　　○礼部左侍郎协理詹事府事何如宠因病乞归得旨  实录未完屡旨催督何如宠告病显属规避著冠带闲住
　　○原任太仆寺少卿刘宗周奏臣里居之席未暖遽蒙显擢为右通政未尝不感极而继之以泣其如不足仰承何哉人臣自托于君父耳止此礼义廉耻之身而进退其大闲也不曰进以礼退以义乎进必以礼故进而足与有为退必以义故退而足与有守两者相反而实相成臣之进不足与有为亦既晓然自信于平日矣一辞而退终身不再计臣之义也忽然而退又忽然而进进既不成其为进退终不成其为退世有如是而可语于礼义者乎且  皇上所以过听在廷诸臣之请果于用臣者谓非以今日之退于有守之义有足多乎哉果尔是以臣之退成臣之进也臣亦愈无以自处矣世道之衰也士大夫不知礼义为何物往往知进而不知退及其变也或以退为进至于以退为进而下之藏身愈巧上之持世愈无权庙堂无真才山林无姱节陆沉之祸何所底止此臣所以展转踌蹰有死不敢趋命也得旨刘宗周眇视朝廷矫情厌世好生恣放著革了职为民当差仍追夺诰命
　　○兵部以有玷官箴无益地方各弁例应劣转添注列名上请蓟州总督中军副总兵杨元吉添注四川松潘副总兵广东氵□圉州游击王佐凤添注甘肃清水营游击五军十营佐击谷三奇添注云南都司从之
　　○升南京庙湾都司佥书陈学捷为湖广掌印都司
　　○革兴都留守司掌印黄虞原任岳州府洞庭守备今升四川游击满思谦原任郴桂守备今升江西都司佥书黄定仪回卫以湖广巡抚薛贞＜锍-釒＞参也
　　○丙子大学士顾秉谦等题今之为国家患者莫大于奴其次则蔺与安正所以急奴如以为奴近而兰安远忽以为缓而漫不之应事机不能辐辏粮饷画饼兰安终无荡平之日东西免难交困之虞国家事非边庭坏之坏之自庙堂始臣等向闻黔督臣蔡复一真病不胜深忧今幸而病愈又幸而大捷乃请饷一＜锍-釒＞情事急若燃眉自古行师者必粮行在先而亦有因粮于敌者据黔之粮额数既已不足敌粮又无可因傥接济中断势必中止无论目前之功次皆已尽隳将从前之糜费竟成无用矣乞  皇上慨发帑金二十余万两择甲科部属廉慎者刻期解运庶荡平有赖远夷授首近酋可无畏己
　　○户科给事中薛国观＜锍-釒＞言今考选届期内之中行评博与外之推知等官爪及者大约一百五六十员奉旨止考选科道四十名其浮于数者尚几三倍数不啻多然此数之内人之巧拙异用诚诞互驰恬静与躁竞并集倾险与端方共域傥非先期量才升转预为沙汰则人人俱在未定之天窃恐工于取容者或以弥缝而来周详之誉拙者绌惯于欺世者或以诪张而冒恢廓之声诚者绌炎趋热赴者乘人关捷视奔径以如骛虽寡廉鲜耻而不顾恬静无营者绌口蜜腹剑者张机设阱甘下石以若饴即同籍亲友而不恤端方难合者绌究竟使妍媸溷淆鉴衡倒置如壬戌咨冒滥留台之高继元癸亥咨攘臂争陷之卢承业玷清班而辱大典皆不公不慎之覆辙也宜速行发访促限收单以防日久情弊滋生其舆论归一者止推敲足数候考酌授南北科道其余舆论参错者未考之先一时尽拟升转应外者外应内者内如或乏缺不妨暂拟定一虚衔俟有缺出以须填补将官职已定虽巧者诞者躁兢而倾险者各回心相安无所施其机智力量则夤缘绝真才见而大典光矣且方今考选壅滞升转正苦人多缺少京堂之累累若若宜引年知止者已不自为裁决人难旁为劝驾又壅滞其前如无功冒转之王国瑚衰朽不堪而犹借差充位潦倒昏耄之姜志礼弹墨已经而犹强颜就列至自负清望之区大伦虽执守尚有可观而龙钟岂堪建树诸如此类犹不乏人何怪乎京堂壅滞几至一百二十员致令内转诸臣无进身之地也匪直此也  祖宗旧例铨司科道每年例转若而人五部司官考满及差满之时堂上官分别称职不称职平尝三等咨送吏部不时处分以故人心兢劝仕路肃清乃至今日不问贤不肖俱候六年察处遂使狼狈争差纵恣无所顾忌者又壅滞其间将毋以朝廷分置之地为养奸丛垢之资耶臣以为当照铨司科道例每年限以成数择其跃冶不法者先行降斥余待察处悬为令甲或亦＜锍-釒＞通之一著也臣因论考选而并及之章下吏部
　　○起原任山西按察司副使焦源清于山东分守济南道
　　○升江西按察司副使黄元会为山东布政使司右参政分守东昌道
　　○升浙江布政使司右参政华敦复为湖广按察使分守湖北道
　　○升平阳府知府张维世为山西按察司副使分巡河东道
　　○浙江巡抚王洽疏乞罢归不许
　　○丁丑  上敕谕平辽总兵官左都督毛文龙迩登莱抚臣以尔所报奴情具闻朕已敕枢辅督抚诸臣申饬警备念尔海外孤军尤关犄角数年以来奴未大创然亦屡经挫衄实尔设奇制胜之功朕甚嘉焉兹特赐敕谕尔其益鼓忠义悉殚方略广侦精间先事伐谋多方牵制使奴狼顾而不敢西向惟尔是赖其所需器械已著该部即与饷臣酌量接济朝鲜形势相依恭顺素闻已俞中外所请先准王封听行国事尚需特遣以答忠勤尔其宣示朕意俾与尔协同心力以制狡奴军兴有年兵机宜审尔及将吏酌审情形便宜从事务殄凶逆用佐天诛朕不爱异数以酬将吏钦哉故谕
　　○户部覆御史宋祯汉疏议将湖广四年分加派内应还广东未解辽饷银一十五万两改为黔饷再将五年分加派内五十万八千两南粮改折耗席等项银内拨十万两共计七十五万八千两听督饷御史酌量缓急催解贵州督抚军前相机进剿从之
　　○除补原任翰林院简讨王铎仍原官
　　○升湖广右布政使杨楷为狭西左布政使
　　○起升原任贵州按察使杨述程为狭西右布政使西路兵备道
　　○升广西按察使吴国仕为湖广右布政使山西布政使司右参政王家宾为山西按察使
　　○戊寅  上视朝
　　○以庆陵工成加恩内阁孙承宗加少师兼太子太师兵部尚书顾秉谦朱延禧加少傅兼太子太师吏部尚书魏广微加少保兼太子太傅改吏部尚书俱进建极殿大学士各荫一子中书舍人赏银五十两彩叚四表里内大红蟒衣一袭原任首辅叶向高加上柱国荫一子尚宝司司丞原任辅臣朱国祯加少师兼太子太师改吏部尚书进建极殿大学士荫一子中书舍人各赏银五十两彩叚四表里俱照新衔给与应得诰命
　　○以  庆陵工成升工部署部事左侍郎柳佐太子太保本部尚书协理部事荫一子入监读书赏银五十两纻丝三表里工部左侍郎白所知加升本部尚书仍管侍郎事赏银四十两纻丝二表里原任工部尚书王佐王舜鼎俱赠少保丁＜棥心＞逊赠太子少保钟羽正加升太子太保赏银四十两纻丝二表里王永光加太子太保荫一子入监读书赏银四十两纻丝二表里周应秋加升刑部尚书协理部事赏银三十两纻丝二表里姚思仁陈长祚等各赏银币有差工部司官徐在中等各升级赏银有差
　　○以日讲叙劳加礼部右侍郎兼侍读学士成基命太子宾客
　　○原任吏部左侍郎曹于汴疏辞新升南京右都御史允之
　　○南京兵部尚书陈道亨四疏乞归允之仍驰驿去
　　○工部左侍郎柳佐乞归不允
　　○左副都御史乔应甲在道陈言请早剖门户＜锍-釒＞总以东林得淮抚则暗有所恃淮抚得东林则两有所挟以李三才为党魁并及张问达赵南星高攀龙曹于汴叚然诸人疏凡十上俱下所司知之
　　○贵州总督蔡复一题旧抚臣王三善陷贼死镇道何所逃罪然可以罪诸臣未可以责诸臣之死何也镇道殉封疆非殉抚臣者也惟是虑患不深一败涂地则法固足以死诸臣矣  皇上缓军正之议俾立功自赎诸臣感惧谋桑榆之收而功罪始有可差次者臣谨衡酌情法为  皇上言之总理鲁钦臣雅闻其廉壮顾职则总理三省而权力不当一偏禆旧抚臣自为大将诸监军道又人人欲为大将内庄失律钦当与众分罪而不能以大将专任众之罪臣入黔以监军道兵尽归之钦而钦始有朝气凯里破苖介胄立矢石间每战皆身先士卒岂一钦也前怯而后勇乎用与不用耳如钦者败稍可原胜专足录当免其戴罪仍以功论者也监军参政尹伸初入黔即与旧抚左而入大方反与旧抚合王建中失利甚惨而抚臣不知尽人皆责伸不为抚臣言俾早全师以返败后又轻信陈其愚伸之罪也然普定解围实伸督战自七月来与三军同劳苦监守普城以扼贼吭伸之力居多臣熟察之骨本肮脏事敢担当如内庄之败陈其愚之用非专伸事而伸为人怂恿人遂蔽罪于伸臣正以介直谅伸积有后劳可减前咎宜降一级免其戴罪此后准以功论者也监军副使杨世赏援省后期几为旧抚所劾遂一意以逢合为事而其胆气才识沾沾自喜旧抚转爱信之赞抚深入者世赏也自领一营又欲并监二大帅之军功必已出与镇道不相能者世赏也兵虚且悍辎重子女特甚者世赏也旧抚驻内庄遇暮贼退人请夜趋鸭池世赏进曰犁庭扫穴而终之以逃可乎旧抚遂止之次日蒙难气虽壮而机则乖者世赏也世赏之罪浮于尹伸其崇昵陈其愚与尹伸同而普定却贼亦与尹伸同自七月来擐甲乘马艰险不避虽部将悍部兵虚而所畜如邓＜王巳＞赵宝等皆骁勇为军锋宜降二级免其戴罪此后亦以功论者也监军参议向日升从旧抚破贼又运米以济兵食旧抚颇慰藉之然非所急也所监一路军最弱而所陈说旧抚辄面折之日升知军危而不敢告载胥及溺宜与诸臣分罪然自七月来臣以板角一路九千余卒付日升督理道路窎远饷不时继抚饥疲冒凶惧拮据亦勤矣且与刘超同解围功超拜大帅日升未录也以后日之罪折前日之功宜罚旧俸二年免其戴罪此后督兵理饷果有成劳亦以功论者也又有先以逗遛戴罪后守清平失利革职提问副总兵金汝佐者臣屡诘责之汝佐惧每战必力近日诸捷皆以先登者宜免其提问削去副总兵职降为游击杀贼自效者也此外则旧抚亲将法宜殉抚臣之死者坐营陈嘉谟罪最大而或逃或死莫知其详臣购之数月不可得标下参将刘志敏弃抚臣而逃臣欲收斩之而司道将士皆惜其骁勇请贷近日平凯里摧逆彦冲锋陷阵积级甚多然仅可以逭死未可以逭罪应令充为事官杀贼自赎者也参将杨明楷解省围功居最陆广河陷贼旧抚臣惋痛特甚旧抚破大方明楷始出王建中败代署中军仅数日而有内庄之失事旧督臣杨述中疏以受事仓卒稍为之宽然终不能宽也顾其骁勇与刘志敏侔而罪轻于志敏臣委令募鸟罗兵破产千余金佐之兵独壮铜仁红苖乘水西乱剽劫祸极烈明楷以募兵之便击破之擒斩共五十四级夺回男妇九十余口贼中伤奔窜死者倍之铜人谓十年未有之捷如明楷者虑浅气轻未免少年之习而勇略冠军一时鲜辈功罪亦足相当应免其戴罪仍以参将职衔杀贼自效者也至副总兵龙万化亦以失事戴罪之例径给假归家臣驱之入黔所领亲兵三百余名虚者近百未立尺寸之功而先蹈冒兵之弊臣已夺其军行按察司提问矣伏乞敕部分别议处俾诸臣得结旧案再励新图可也章下兵部
　　○总督蔡役一报织金之捷言十一月安邦彦尽驱猡鬼遍买土府夷兵三万余众自水西虎场起渡河至斑鸠湾后寨等处劄四十营绵亘二十余里谋犯普定臣行监军道参政陆梦龙副使杨世赏整搠兵马火速出师并行监军道参政尹伸坚守普定与大兵前后犄角佥事叚伯炌督同游击胡从仪繇安庄出四旗堡至下坝接应十一日按臣亲至教场激励将士厚赉悬赏三军无不踊跃尹参政探得贼兵移营蒋义寨汪家冲二处分兵一枝将犯普定镇道诸臣定计分兵二枝前接后包俾无遗孽总理鲁钦直捣汪家冲滇兵普白坌首守毙贼张云鹏刘志敏邓＜王巳＞等齐驱陷阵总镇黄钺与陆参政杨副使亟趋蒋义寨奋勇前击王伟吴家相等四面冲杀所向披靡两军合进至河坠岩溺水死者无算当阵擒斩一千五百三十二名颗陆续摉山及远追后到共斩六百一十七颗其攻普定诸贼尹参政督同范邦耀等杀败斩级一百一十三颗追至汪家冲与大兵合营叚佥事及游击胡从义是夜督兵亦至同劄下坝水外逆党奔聚化处宅吉＜屯土＞上我兵乘胜攻破斩首一百六十七颗通计擒斩二千四百二十九名颗夺获贼妇二十口贼马六百四十四匹牛七十八只枪牌刀弩不计其数邦彦奔溃渡河镇道提兵追逐当时斩贼哨马二十七级二十一日四道分劄三岔河两岸为大兵后劲兼制水内水外诸夷鲁总理黄总镇亲督各营兵将进剿二十二日至谷幽虎场贼马数百出哨当斩首级五十一颗二十三日发先锋张云鹏邓玘等直抵织金等处一路重关叠隘贼伐树垒石填塞山径将士用大斧砍开次第挨行或攀藤穿窦而入延袤数十里贼众如蚁拚命接战我兵铳弩齐发贼不能支斩级九百一十二颗烧焚衙宇庄寨百余处器械无算夺获牛马三百二十五头匹救出被掳男妇一百余名口我兵行至中途时土官杨昌胤连报贼从后出甚众两镇督领胡从仪刘志敏等回击遇贼于谷幽西箐斩级一百三十四颗夺获战马四十五匹二十四日分兵四面摉箐斩级一百六十八颗焚其庐舍殆尽密访逆彦竟无踪迹二十五日班师贼兵伏路邀截张云鹏等断后斩级四十五颗二十六日驻兵河岸摉剿近河贼洞以清逆党斩级一百三十二颗夺获牛马三十头匹总计先后共斩级一千四百六十九颗犁扫贼巢数十余里黔事拮据三年大方水西皆已催破彦巢乃无恙如故今仗天威逆彦三入犯而三败之巢穴尽行剿洗虽天诛有待而惊息游魂旦暮授首矣再照臣自受事以来六月凯里破苖擒斩五百七十五名级七八月普定解围扫荡苖巢擒斩一千二百七十七名级九月通盘江俘沙国珍擒斩五百一十五名级汪家冲破贼擒斩一千九百三十三名级十月清六日擒斩一百三十二名级节次俱入塘报未敢题奏连今次普定织金大捷擒斩三千八百九十八名颗通共获功八千三百三十级并乞敕下兵部通行案候覆戡贼平将士从优叙录章付所司
　　○河南巡抚程绍题中州一省幅员寥阔法疏民玩兵少盗多宛召嵩卢之矿徒睢陈永□之棰手伏莽潜形待风煽焰归德永城之间又且南近  陵寝东控漕河西界楚汝北连济魏而丰沛萧砀古称盗薮邹滕兖泗岁切震邻白菱湖龙王庙又四省奸民草泽亡命出没盘据之地今果有蓄谋思逞如杨桓杨从儒等聚众千人僣号义侯靖王八天教主头目传头等称潜布于颍州砀山永城等处伪称懿德元年凶逆不道赖其族人出首蚤为觉发睢陈兵巡道副使陈应元密行缉获渠魁数十人余党听其解散然省直界首捕此则窜于彼改头易面诡姓诈名三窟不能顿扫也臣移文南直山东各衙门倍加戒严令归德守备驻劄会停离府百里而于东南为近缓急可以相机其所统之兵归德卫屯兵一千五百名睢阳卫屯兵五百名睢商九州县民兵四百六十名臣与道府议汰老弱拣精壮照臣四营之兵措添月粮并括赎锾及空屯子粒为之置器甲立营房永为防守之计似当再募五百四十名以添足三千之数练成一旅之师则頴宿濠亳可以有备无患至于兵之在磁者仍令驻磁以防河北而在汴者仍令驻汴以备调遣臣亦不敢别请饷金惟于本省兵粮内撙节酌剂以中州之兵力卫中州之民随以中州之节饷养中州之兵而已谨因逆党之报并以上闻＜锍-釒＞下兵部部覆依议行
　　○以  庆陵工成加恩内员王体乾魏忠贤李永贞俱荫弟侄一人锦衣卫指挥佥事忠贤加荫弟侄一人都督同知梁栋裴昇孙进李实石元雅涂文辅吴进忠季缙阴相俱荫弟侄一人锦衣卫正千户马诚汪良德李永安苏若霖俱荫弟侄一人锦衣卫百户各赏银币有差
　　○发帑金十万两应黔省急需从督臣蔡复一请也
　　○以考察降原任翰林院简讨刘钟英为山西按察司知事
　　○监生党一贞为其父原任宁夏巡抚党馨请恤援蜀抚徐可求为例得旨党馨激变酿乱何得妄请恤典徐可求事例相同并追夺官爵诰命党一贞姑不究
　　○太仆寺卿区大伦＜锍-釒＞乞致仕不允
　　○升福建右参政沈恂为湖广按察使
　　○升河南归德府知府范中彦为大名道河南按察司副使直隶顺德府知府胡维霖为浙江按察司副使分巡杭严道
　　○己卯大学士顾秉谦朱延禧魏广微各＜锍-釒＞辞  陵工加恩不允
　　○命御史洪如钟巡按两关
　　○礼部左侍郎兼翰林院侍读学士董其昌＜锍-釒＞辞南京礼部尚书新命不允
　　○原任南京太常寺少卿今升都察院左副都御史乔应甲＜锍-釒＞辞新命不许
　　○升狭西按察使李养质为狭西右布政得旨李养质瞒年太多事属欺罔该司官回将话来
　　○准告病湖广按察司副使提督学政顾起凤致仕回籍
　　○升蓟镇沈阳秋班游击孙嗣徵为蓟镇马兰路参将巡捕营游击董文用为蓟辽保定总督标下中军参将
　　○升广东二科武举湛濯之为五军十营佐击广西兴安守备刘大昌为广东氵□圉州游击四川加衔游击侯良柱为南直隶庙湾海防游击
　　○革五军七营副总兵管练勇参将事罗星神枢五营佐击许立德等回卫星贪污立德久病为巡视京营兵科给事中胡永顺等所劾也
　　○新设苑马寺儒学铨除教谕一员从狭西巡按御史沈犹龙之请也
</div>
    <div class="pagination">
<a href="明实录熹宗实录_page66.html">上一页</a><span>...</span><a href="明实录熹宗实录_page62.html">62</a><a href="明实录熹宗实录_page63.html">63</a><a href="明实录熹宗实录_page64.html">64</a><a href="明实录熹宗实录_page65.html">65</a><a href="明实录熹宗实录_page66.html">66</a><span class="current-page">67</span><a href="明实录熹宗实录_page68.html">68</a><a href="明实录熹宗实录_page69.html">69</a><a href="明实录熹宗实录_page70.html">70</a><a href="明实录熹宗实录_page71.html">71</a><a href="明实录熹宗实录_page72.html">72</a><span>...</span><a href="明实录熹宗实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
