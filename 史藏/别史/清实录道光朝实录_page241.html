<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 241 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 241 页/共 848 页
  </h1>
  <div class="content">
   ○免云南铜厂民欠无著工本银。　　

○庚申。上诣绮春园问皇太后安。　　

○辛酉。孝穆皇后忌辰。遣官祭陵寝。　　

○壬戌。上幸万寿山。　　

○谕军机大臣等、据韩文绮奏、江西道府密考单内、九江道克蒙额、出具镇静详明、老成持重考语。该道年逾六旬。精力是否不致就衰。办事能否周到。不致误公。著韩文绮密行察看。遇便据实覆奏。将此谕令知之。寻奏、克蒙额年力未衰。办事均属周到。报闻。　　

○扬威将军大学士长龄等、红旗捷报。生魉首逆张格尔。上遣首领太监诣绮春园请皇太后安。贺喜。　　

○以筹办回疆兵饷出力。予户部郎中玉英等、议叙有差。　　

○癸亥。孝圣首领太监诣绮春园请泰东陵。　　

○上诣安佑宫。恩慕寺。恩佑寺。行礼。　　

○诣绮春园问皇太后安。　　

○谕内阁、三载考绩。为激扬大典。满汉大臣中。如能尽心职守、勤劳懋著者。自应给予甄叙。年老而精力未衰。仍堪留任。其年力已衰、或素有疾病者。亦难曲为姑容。此次京察。吏部将内外各大员。开单具奏。朕细加酌核。大学士曹振镛、尚书文孚、王鼎、玉麟、穆彰阿、去岁因赞襄军务、承旨宣勤、业经分别施恩。此次无庸再行议叙。协办大学士理藩院尚书富俊。年已八旬。精神强固。办事照常。前在吉林将军任内。宣力有年。公慎勤果。克称厥职。户部尚书禧恩。自简授御前大臣以来。勤慎扈从。管理诸事。俱能妥协。俱著交部议作。工部侍郎韩鼎晋。年近七旬。身体多病。著以原品休致。直隶总督那彦成。自调任以来。尽心职守。操兵缉盗等事。不遗余力。甚属认真。闽浙总督孙尔准、于道光六年办理台湾滋事匪徒。远涉重洋。克臻妥速。俱著交部议叙。余著照旧供职。　　

○又谕、长龄等奏、生捦首逆。由八百里加紧驰报红旗一摺。览此捷奏。实深嘉悦。上年十二月。逆裔张格尔、纠约布噜特多人。欲乘岁除潜入卡伦。经长龄、杨芳、分带官兵。探闻该逆向阿尔图什回庄前来。因被黑帽回子四百余人。持械拦阻。旋即折窜出卡。杨芳带领官兵。连夜赶至卡外喀尔铁盖山内。追及贼尾。分路兜剿。立毙贼匪二百余人。该逆在前、率领马贼三百余人。迎面冲突。我兵排枪抵敌。先令马队官兵。抄及贼后。领队大臣阿勒罕保等。复分路带兵下压。贼匪向山沟逃窜。我兵力追。剿毙三百余人。仅腾马贼三十余骑。拥护该逆上山。总兵胡超等、飞骑直前追捕。山高路滑。众贼弃马而上。胡超等率领官兵回子。亦弃马穷追。毙贼五名。余贼滚山逃窜。复奔大梁。该逆祇賸贼匪十余名。掷石回击。都司段永福、及额尔古伦、胡超、各带兵拥上山巅。尽力追及。该逆情急。将欲自剔。胡超、段永福、锡伯马甲讷松阿、舒兴阿、兵丁扬发、田大武等、奋刀生捦。并获贼目八名。余贼歼戮无遗。飞章奏捷。此皆仰荷昊苍加佑。祖考垂庥。俾得元凶就缚。遗孽翦除。洵足以安边徼而快人心。朕寅感之余。与中外臣民。同深庆幸。长龄等统师进剿。若能于克复喀什噶尔时、就地捦渠。其显功丕绩。当与兆惠、阿桂、后先媲美。现迟至十月之久。始将该逆捦获。功已稍次。惟念该将军等督率官兵。不避艰险。于卡外临阵生捦巨憝。槛送京师。与檄谕外夷设计缚献者。迥不相同。其在事将领官兵等。争先效命。自系该将军督率有方。仍当渥沛殊恩。用昭懋奖。长龄著加恩锡封威勇公爵。世袭罔替。并赏戴宝石帽顶。两团龙补服。授为御前大臣。赏用紫缰。换戴双眼花翎。并解赐佩囊二件。宝石顶一个。双眼花翎一枝。龙补一副。白玉双喜翎管一个。御用白玉搬指一个。白玉吉祥如意佩一件。黄辫珊瑚豆大荷包一对。小荷包四个。杨芳著加恩锡封果勇侯爵。世袭罔替。并赏用紫缰。换戴双眼花翎。在御前侍卫上行走。并颁赏双眼花翎一枝。白玉巴图鲁翎管一个。御用白玉寿字搬指一个。黄辫珊瑚豆大荷包一对。小荷包四个。其子有无官职。现年若干。著查明具奏。长龄、杨芳、并开复一切处分。杨遇春、武隆阿、虽未与其事。惟前曾督兵进剿。克复四城。此时首逆就捦。大功告蒇。亦应量予恩施。杨遇春、武隆阿、任内一切处分。悉予开复。总兵胡超。著加提督衔。赏给骑都尉世职。并颁赏白玉翎管一个。白玉搬指一个。大荷包一对。小荷包四个。总管额尔古伦、著赏加副都统衔。都司段永福、著赏给云骑尉世职。仍以参将即行升用。并颁赏白玉领管一个。白玉搬指一个。大荷包一对。小荷包四个。马甲讷松阿、著赏给侃勇巴图鲁名号。舒兴阿、著赏给绍勇巴图鲁名号。俱仍以防御即用。兵丁杨发、著赏给直勇巴图鲁名号。田大武、著赏给确勇巴图鲁名号。俱仍以守备即用。以上四员。均照例赏戴花翎。贝子伊萨克、自军兴以来。诸事奋勉。实心出力。兹复带领回众。随同杨芳等出卡捦贼。忠勤可嘉。著加恩晋封郡王。并颁赏白玉翎管一个。白玉搬指一个。大荷包一对。小荷包四个。所有在事出力官弁兵丁。著查明秉公保奏。候朕施恩。其拦阻张逆之黑帽回子四百余人。及随同伊萨克出卡回子。著长龄等查明。分别从重奖赏。现据该将军派诚端等押解张逆来京。进关后、著沿途督抚、派令文武大员。带兵按站接替护送。无稍疏虞。长龄自赴回疆。总统军统。宣力年余。今得藏此大功。旋师奏凯。著俟那彦成到彼。将善后一切事宜。详细交代。即迅速来京展觐。以慰廑怀。将此宣谕中外知之。　　

○又谕、我朝定鼎以来。关帝屡彰灵佑。昨据长龄等奏、上年张格尔煽乱。遣其逆党扰近阿克苏。当官兵冲击之时。陡起大风。尘沙飞扬。该逆等遥见红光烛天。遂被歼捦。又长龄等督兵进剿。师次浑河沿。该逆等竟夜扰营。风起猛烈。官兵乘风冲贼。俘馘无算。次早接仗时。据活贼佥供、又见红光中。兵马高大。不能抵敌。即各窜逸。此皆仰赖关帝威灵显赫。默褫贼魄。用克生捦巨憝。永靖边圉。必应加展诚敬。以期亿万年护国安民。著礼部拟加封号数字具奏。用答神庥。寻议上。得旨、加威显二字封号。　　

○谕军机大臣等、昨据长龄等驰奏、张逆已于除夕生捦。槛送京师。派诚端、吉勒通阿、祥云保、带领吉林、黑龙江、官兵。押解前来。东三省官兵。已经全撤。哈哴阿无须再往军营。著那彦成于何处接奉此旨。即传知该都统会同诚端等、押解张逆来京。前据那彦成奏留吉勒通阿、赴喀什噶尔差委。现经张龄派令押解张逆。亦即令其来京。无庸再行带往。现在逆首虽已就捦。其善后事宜。尚须妥为筹办。本日已降旨。令长龄于交卸后作速来京。那彦成仍当遄速前赴喀什噶尔。与长龄会晤。以便长龄将一切经手事件。面为交代。即带扬威将军印信。起程回京。该督与杨芳、武隆阿、务将应办善后各事。妥协经理。以副委任。将此由八百里谕知那彦成。并谕长龄知之。　　

○以武隆阿病痊。仍授为喀什噶尔参赞大臣。　　

○赏伊犁协领湍多布。副都统衔。为领队大臣。　　

○命察哈尔都统安福。头等侍卫巴清德、在御前行走。　　

○以督办粮台始终勤奋。赏署陕甘总督鄂山、山西巡抚卢坤。头品顶带。　　

○以红旗报捷。赏奏事处接报员外郎兴保、兵部捷报处总办郎中恩龄、花翎。候补主事恒祥。蓝翎。余下部议叙。沿途弁兵、升赏有差。　　

○甲子。谕内阁、兵部将失察偷穵鹿窖之前任盛京将军晋昌等议处一摺。盛京将军有统巡围场之责。每年十月。例应行围打牲。周历巡视。非副都统并不行围可比。晋昌在任较久。围场偷穵鹿窖。并非起自近年。已有失察之咎。上年虽经派员查出。又未饬拏要犯究办。因循废弛。不胜将军之任。著回京另赏差使。其部议罚俸一年之处。著改为罚俸二年。妥福在任未久。著照部议罚俸一年。俱不准其抵销。　　

○又谕、蒋攸铦等奏、访查被参幕友、并无实在劣迹一摺。此案幕友平二愚即平衡、被人劾参在雨淮商人家居住、干预盐政事务、欺朦婪索等情。当交蒋攸铦等严密访查。兹据奏称、该幕友从前就幕两江督署。曾因声名平常。被参驱逐。近年为淮商公延管理善举。并未与历任盐政交通。实无欺朦婪索情弊。惟被逐后不安分在籍。复潜赴扬州图就盐馆。致滋物议。殊属不合。平二愚即平衡。著照所拟。革去捐职知县。交地方官严行管束。不许出境。以示惩儆。　　

○谕军机大臣等、前据长龄等奏、移建叶尔羌、英吉沙尔、两处城垣衙署。朕以该二处祇因隔住回城一隅。非喀什噶尔情形可比。自应修复故城。不必另费周章。当经谕令那彦成于经过时。悉心察看。兹据恒敬等奏、叶尔羌旧城迤西罕那里克地方。业已勘定界址。先筑城基。著暂行停办。仍俟那彦成到彼相度形势。定议具奏。候旨办理。至所称查出续垦官荒田地。照较轻之阿勒板科则。量减升科。每岁增粮九千余石。合之原额岁徵粮七千余石。足供防兵二千名口食。即照所议办理。其从前隐匿未报回户。著免其查究。又所称于属境西北隅、躧出荒地一百余里。地土肥饶。引水尚易。著照所议试垦。其旧额粮石内折收布匹、暂停一年。全徵本色一节。该城岁徵粮石。向以布棉抵交三分之二。今全徵本色。是否不至苦累回民。亦著那彦成悉心体察情形妥议具奏。将此谕知恒敬。扎克桑阿。并谕那彦成知之。　　

○以都察院左副都御史李宗瀚、为工部左侍郎。　　

○调福州将军果齐斯欢、为绥远城将军。江宁将军普恭。为福州将军。以京口副都统春升、署江宁将军。　　

○以乌什随办军务出力。予千总赵钺等、升补有差。　　

○赠故翰林院侍讲学士衔秦承业。三品卿衔。赏银三百两治丧。　　

○贷江苏江宁、京口、八旗兵丁房屋修费有差。　　

○乙丑。谕内阁、自道光六年喀什噶尔用兵以来。军机大臣曹振镛等、佐朕运筹军务。夙夜勤劳。承书谕旨。钜细无遗。去岁因四城虽复。首逆未获。曾经稍示恩荣。朕意未惬。兹元凶生获。红旗报捷。军机大臣等、尤当再沛恩施。用昭奖劝。大学士曹振镛、著晋加太傅衔。赏用紫缰。吏部尚书文孚、著晋加太子太傅衔。赏用紫缰。户部尚书王鼎、著赏戴花翎。兵部尚书玉麟、著晋加太子太保衔。工部尚书穆彰阿、著晋加太子少保衔。即在军机大臣上行走。仍俱著照军功交部议叙。其满汉军机章京等、著军机大臣编列一二三等。候旨施恩。　　

○又谕、大学士、军机大臣、会议那彦成奏回疆积弊。请加考核一摺。新疆西南两路、分设大臣驻劄。皆受伊犁将军节制。自应分隶考察。以期抚驭得宜。著照托津等所议。嗣后哈密办事大臣、与吐鲁番、巴里坤、古城、库尔喀喇乌苏、归乌噜木齐都统专辖。喀喇沙尔、库车、阿克苏、乌什、叶尔羌、和阗、英吉沙尔等、七城。归喀什噶尔参赞专辖。均属于伊犁将军统辖。每届年终。该将军、都统、参赞大臣等、将各城大臣出具切实考语。密行陈奏。如有人地不宜、及才不胜任者。随时奏明更换。傥有失察徇隐。一经发觉。即将该将军、都统、参赞大臣等、交部分别议处。其将军、都统、参赞大臣内。有不正己秉公者。亦准各城大臣据实参奏。以资维制。各城章京粮员。责成该城大臣认真考察。务期人地相宜。新疆驻防人员。非实系守洁才优者。不准保奏。傥所保之员或犯赃私。即将原保大臣一并议处。其操守才具平常者。亦即随时奏咨更换。至各城大臣、及司员、笔帖式等。原设养廉。不敷办公。亦应量为议增。伊犁将军现支养廉银三千两。著加一千两。伊犁参赞大臣现支养廉银一千两。著加五百两。伊犁领队大臣现支养廉银七百两。著加二百两。乌噜木齐都统现支养廉银一千八百八十八两。著加五百两。库尔喀喇乌苏领队大臣现支养廉银四百两。著加四百两。哈密办事大臣现支养廉。银七百两。著加二百两。哈密帮办大臣现支养廉银四百两。著加二百两。喀什噶尔参赞大臣现支养廉银一千五百两。著加五百两。喀什噶尔帮办大臣现支养廉银七百两。著加三百两。叶尔羌办事大臣现支养廉银一千一百两。著加二百两。叶尔羌帮办大臣现支养廉银七百两。著加二百两。乌什办事大臣现支养廉银七百两。著加二百两。阿克苏办事大臣现支养廉银四百两。著加六百两。库车、喀喇沙尔、办事大臣。和阗、英吉沙尔、领队大臣。现各支养廉银六百两。著均加二百两。其章京、笔帖式等、盐菜银两。何员应酌加若干。应由何项支给之处。著交彦成详细核议。奏明办理。该大臣等、俱著准其携眷。愿否携带。听其自便。　　

○又谕、杨遇春自简署陕甘总督以来。办理诸务。悉臻妥协。前因逆回滋事。授为参赞大臣。差赴军营。上年进兵克复喀什噶尔、英吉沙尔、叶尔羌、皆系杨遇春身亲统率。其派委将领收复和阗。亦复调度有方。实为尽心出力。著加恩实授陕甘总督。　　

○又谕、长清奏、请将办理军务人员。量加录用等语。原任太原府知府沈琮、因审办阎思虎一案错谬、革职。发往新疆效力。前经英惠派赴阿克苏、办理文案粮饷事务。嗣长清等保奏该员出力。赏给七品顶带。送部引见。已足以偿其微劳。兹长清复以该员到处均著循声。诚实可靠。奏请再予恩施。殊属冒昧。试思该员于阎思虎强奸赵二姑重案。既失察属员贿嘱各情。又复亲审不实。刑逼勒结。有心回护。诚实可靠之人。岂应如是。此而谓之循声卓著。该大臣岂非矛盾其词乎。沈琮现已回乌噜木齐。著仍遵前旨。送部引见。所奏著不准行。　　

○又谕、昨有御前行走科尔沁土谢图亲王诺尔布林沁等六人。因闻扬威将军长龄等、捦获渠魁张格尔。特来圆明园叩贺。该蒙古王、公、台吉等。世受深恩。朕复加优待。视如股肱。伊等此时。正冀速净尘氛。兹于四城克复以后。生捦巨憝。解送京师。由兹边陲永靖。内地居民、与外夷人等。共享太平之福。洵属胪欢大庆。今诺尔布林沁等六人。前来叩贺。未免浮费。所有土谢图亲王诺尔布林沁、车臣汗阿尔塔、什达、喀喇沁亲王衔郡王满珠巴咱尔、巴林郡王那木济勒旺楚克、敖汉公那木扎勒多尔济、喀喇沁公玛哈巴拉等、著加恩均各赏给半年俸银。以示朕曲体至意。所赏角两著由该院即行给发。至内外扎萨克蒙古王公台吉等。一闻红旗捷音。谅必不胜欢欣。俱各踊跃来京叩贺。惟是年班已来之蒙古王公台吉呼图克图等甫回游牧。又复前来远路风尘。转失朕体恤之意。著理藩院通行晓谕内外扎萨克蒙古王公台吉呼图克图等。不必来京叩贺。　　

○丙寅。上幸静明园。诣龙神庙拈香。　　

○谕内阁、自道光六年逆回张格尔入卡滋事。经朕命将出师。天戈所指。克复四城。因首逆窜逃。留兵防剿。昨据长龄等将巨憝生捦。红旗奏捷。此次用兵。道途窎远。调派需时。迥非内地可比。计收复四城。以至生获首逆。为期仅阅十有一月。办理尚为迅速。现在回疆厎定。永靖边陲。朕与天下臣民。同深庆幸。在廷诸臣。允宜渥沛恩施。大学士托津、著赏还紫缰。大学士两江总督蒋攸铦、军兴时尚在军机大臣上行走。襄赞机务。颇著勤劳。著晋加太子太傅衔。协办大学士尚书富俊、著交部议叙。协办大学士尚书卢荫溥、兼管顺天府府尹。支应兵差。妥速无误。著与府尹何淩汉、俱交部议叙。户部兵部堂官。或筹备饷需。或督办军报。均臻妥协。除户部尚书王鼎、兵部尚书玉麟、业经加恩外。所有户兵二部堂官。俱著交部议叙。热河都统英和。前在户部尚书任内。于军饷一切。悉心筹画。甚为出力。著加恩赏还太子太保衔。以示嘉奖。　　

○又谕、富俊奏、黜奢尚俭、以维风化一摺。厚生之道。首在崇俭。惟承平日久。生物滋丰。以致踵事增华。风俗日形奢靡朕御极之初。曾经降旨。谆谆垂诫。期于返朴还淳。乃奉行不力。日久仍成具文。如富俊所奏、近日京师外省风气。竞尚浮夸。较前更甚。诚不可不防其渐。查官员军民人等。一切冠履服饰、以及冠昏丧祭等事。载在会典。具有品级等差。因卷帙浩繁。民间不能家有其书。致使争相夸耀。积惯成习。视为固然。于风俗人心。大有关系。著内外各衙门。将民间应用服色、及昏丧仪制。悉照会典所载。刊刻简明规条。遍行示谕。务使家喻户晓。嗣后各实力祇遵。毋再蹈侈靡故习。以副朕崇俭黜奢之至意。将此通谕知之。　　

○谕军机大臣等、前据长龄等奏、生捦首逆。红旗报捷。克成大功。现在善后一切事宜。尚须妥为经理。业经降旨。令那彦成迅速驰往。并命长龄详细交代。即行来京展觐。那彦成接奉此旨。仍著赶紧驰赴喀什噶尔。会同杨芳妥办。以便长龄交代起程。钦差大臣关防。仍即带往钤用。容照仍著随侍庞往。至此时军务虽竣。仍有需员差遣之处。伊犁领队大臣布彦泰、乾清门头等侍卫舒伦保、三等侍卫贵成、大名府知府壁昌、并该督奏请带往之河间府同知濮城、西安协领德惠、直隶都司郝永泰、守备刘正、并酌留直隶陕甘千把外委等。俱著那彦成带往。以资任使。其余文武各员弁。俱著回任。兵丁饬令归伍。将此由六百里谕令知之。　　

○阿克苏办事大臣长清奏、阿克苏旧设土城。周仅一里。请于西南隅至西北隅。另筑外郭并炮台各工。得旨、阿克苏展宽城垣、修建兵房。自系应办之工。惟应否于现在勘定处所增筑修建。著那彦成到彼。悉心相度。妥议具奏。再行分别办理。　　

○朝鲜国王李玜、遣使表贺万寿、冬至、元旦、三大节。进贡方物。赏赉筵宴如例。　　

○暹罗国王郑福、以颁赐敕宝、遣使奉表谢恩。恭进方物。赏赉筵宴如例。　　

○以工部右侍郎申启贤、署礼部左侍郎。　　

○命库伦办事大臣伦布多尔济、驻藏大臣惠显等、颁赏哲布尊丹巴呼图克图、达赖喇嘛、班禅额尔德尼、黄哈达。并宣示红旗捷奏。　　

○以首逆张格尔生捦。予阿拉善王玛哈巴拉、贝子伦布多尔济、扎萨克图汗、赛因诺颜两部落之汗王、贝勒、贝子、公、扎萨克、台吉、杜尔伯特汗齐旺巴勒楚克等、土尔扈特王三达克多尔济等、和硕特扎萨克台吉布彦克什克等议叙。赏额尔德尼班第达呼图克图喇嘛等缎匹有差。　　

○丁卯。谕内阁、昨因西陲红旗奏捷。军务蒇功。业将在廷臣工、分别施恩。诸王贝勒等。分属宗亲。谊关休戚。允宜同被恩纶。用昭笃眷。仪亲王、瑞亲王绵忻、定亲王奕绍、惇郡王绵恺、庆郡王绵慜、俱著赏给纪录四次。郑亲王乌尔恭阿、肃亲王敬敏、克勤郡王尚格、郡王衔。贝勒绵志、贝勒绵誉、御前侍卫载铨、俱著赏给纪录二次。御前大臣禧恩、玛呢巴达喇、内廷翊卫。夙夜勤劳。亦应一体恩赉。禧恩著赏加太子少保衔。玛呢巴达喇、著赏加郡王衔。并赏给四团龙补服。支食贝勒全俸。以示朕嘉赏成功、覃敷闿泽至意。　　

○又谕、乌里雅苏台将军、上年曾经赏给养廉银两、其乌里雅苏台参赞、科布多参赞仍各月支盐菜银两。库伦办事大臣、亦系按日支给盘费。俱无例支养廉。昨将新疆西南两路将军大臣等、酌加养廉。该参赞等、亦应一体赏给。俾资办公。嗣后乌里雅苏台参赞大臣、科布多参赞大臣。俱著每年支给养廉银百两。无庸再领盐菜。库伦办事大臣、每年应支盘费银七百二十两。亦著改为养廉名目。以昭画一　　

○以首逆张格尔生捦赏军机章京光禄寺少卿吴孝铭、户部郎中阿达顺、花翎。候补四品京堂赵盛奎等、议叙赏赉有差。　　

○戊辰。谕内阁、昨因车臣汗阿尔塔什达等、在理藩院具呈。请复奉祀清吉斯汗坟墓旧有之太师等虚名。托津、富俊、二人意见不同。各自具摺请旨。此案于道光四年。经前任归绥道岳祥等。将达尔哈特之蒙古罗布桑沙喇布。霸占产业。商同太师毕哩棍达赉咒毕桑喇嘎尔第一案。审明定拟报部。并因太师等名、与例不符。另请改定别号。兹据理藩院以蒙古人更张风气。断不可长。所议驳者。尚属循例办理。惟念看守清吉斯汗坟墓之蒙古。历年已久。太师虚名。由来如此相传。伊等既无顶带钱粮。又不干预公事。尚属无关紧要。著加恩即照车臣汗阿尔塔什达等所请。准其仍复此项承办祭务之太师太保、扎济桑浑津等虚名。著该院转行严谕该盟长济农等所有充当太师等名之蒙古。止准令其奉祀清吉斯汗坟墓。毫不可干预公事。傥有假此名号妄生事端者。不惟将该蒙古治罪。仍将该济农一并议处。　　

○引见京察三品以下京堂各员。得旨、内阁侍郎学士格图肯、年力就衰。著以原品休致。余俱著照旧供职。　　

○以故奉恩镇国公果勒丰阿子有麟、辅国公达什德勒克子班丹扎布、各袭爵。　　

○命喀尔喀扎萨克亲王车登巴咱尔、在御前行走。　　

○予接递军报之署奏事领班内阁学士裕诚等、议叙。
  </div>
  <div class="pagination">
   <a href="清实录道光朝实录_page240.html">
    上一页
   </a>
   <span>
    ...
   </span>
   <a href="清实录道光朝实录_page236.html">
    236
   </a>
   <a href="清实录道光朝实录_page237.html">
    237
   </a>
   <a href="清实录道光朝实录_page238.html">
    238
   </a>
   <a href="清实录道光朝实录_page239.html">
    239
   </a>
   <a href="清实录道光朝实录_page240.html">
    240
   </a>
   <span class="current-page">
    241
   </span>
   <a href="清实录道光朝实录_page242.html">
    242
   </a>
   <a href="清实录道光朝实录_page243.html">
    243
   </a>
   <a href="清实录道光朝实录_page244.html">
    244
   </a>
   <a href="清实录道光朝实录_page245.html">
    245
   </a>
   <a href="清实录道光朝实录_page246.html">
    246
   </a>
   <span>
    ...
   </span>
   <a href="清实录道光朝实录_page242.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
