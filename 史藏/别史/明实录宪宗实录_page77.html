<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 77 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 77 页/共 152 页</h1>
    <div class="content">　　○乙巳卜剌罕卫使臣平章合马占打兰帖木儿等各来朝贡马及盔甲貂皮等物赐宴并衣服彩叚等物有差
　明宪宗纯皇帝实录卷之一百四十七
　　成化十一年十一月丙午朔钦天监进成化十二年大统历  上御奉天殿受之给赐亲王及文武群臣颁行天下
　　○太监黄赐传奉  圣旨升道录司左正一胡守信为高士右正一聂彦良左演法昌道亨俱为左正一左演法威道珩为右正一右至灵郭道诚为左演法左玄义侯智和为右演法右玄义杨志贤为左至灵右玄义王道昌为右至灵灵济宫道士来弘善大德显灵宫道士吴道然阮永清俱为左玄义朝天宫道士宋志衡刘良辅灵济道士邵得源延祐观道士杨全中俱为右玄义旧制道录司官止八员有缺则听所司以资次选补至是皆出自中旨云
　　○以明日  万寿圣节遣驸马都尉石璟王增谒告  长陵  献陵  景陵  裕陵
　　○丁未  万寿圣节  上谒  奉先殿  皇太后宫行礼毕出御奉天殿受文武群臣及四夷朝使行庆贺礼
　　○己酉国子监助教叚缵等奏乞照正统间例各以其子为监生不许
　　○庚戌遣内官祭  恭让章皇后陵寝以是日忌辰也
　　○命羽林前卫都指挥佥事钱瑾守备归德时巡抚河南都御史张瑄言河南莲花池等营去都司辽远为盗渊薮且连城空虚守备不设恐非思患预防之道宜于归德添设守备兼治归徐武平及颍川颍上卫所庶便于节制且消奸宄之心故有是命
　　○辛亥升户部郎中林时让为广东布政司左参议兵部郎中张敷华为浙江右参议
　　○命义勇前卫带俸都指挥佥事杨通孙奎代祖原职指挥使
　　○壬子赐周府汝阴怀懿王生母南氏每岁禄米五十石从周王子埅请也
　　○癸丑册立皇太子前一日遣英国公张懋抚宁侯朱永襄城侯李瑾祭告  天地  宗庙  社稷是日  上亲告  奉先殿出御奉天殿遣懋为正使兵部尚书兼文渊阁大学士商辂为副使持节册宝行礼皇太子自文华殿迎册宝至谒告谢恩礼咸如仪其册文曰维成化十一年岁次乙未十一月丙午朔初八日癸丑皇帝制曰若昔大猷继天垂统必立储贰以隆万世之业以系四海之心朕丕缵令绪寅奉神器遵  祖宗之成宪法帝王之宏规用建元良以正国本咨尔皇子祐樘天资粹美日表魁奇体备温良性全仁孝幼仪可象主鬯宜归今特授以册宝立为皇太子正位东宫夫慎乃德惟忠惟孝钦汝止惟几惟康惟诚与敬足以临民惟谦与勤克以广学惟亲正直远谀佞斯业可大惟戒逸欲崇节俭则福愈久用服膺我明训以承我  宗庙社稷延国家万万年之庆尔惟钦哉
　　○是日以册立皇太子礼成诏告天下诏曰  帝王诞膺景命必建储闱所以重  宗社之承正邦家之本此古今通制也朕丕缵令绪祗怀永图旰食宵衣不遑自逸允惟七鬯之主实系臣民之心庸举盛仪以慰群望皇子祐樘聪明天赋睿智夙成孝本因心礼皆中度朕远稽古昔近法  祖宗览群臣请建之章奉  圣母从众之训遂授册宝立祐樘为皇太子正位东宫衍宝祚于万年隆本支于百世弘施庆泽覃被寰区所有宽恤事宜条列于后一自成化十一年十一月初八日昧爽以前官吏军民人等有犯除谋反大逆谋叛子孙谋杀祖父母父母妻妾杀夫奴婢杀主蛊毒魇魅毒药杀人强盗人命及文武职官有犯赃罪不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏监生知印承差生员军民人等有为事见发运砖运灰运炭纳米拘役枷号罚马做工摆站煎盐炒铁及充军伴仪从膳夫斗级等项悉宥其罪各还职役宁家随住军职例该带俸者悉照原拟发落文职官吏人等有犯贪淫者悉发原籍为民一军官旗军将军力士校尉舍人有为事发遣各处立功哨了者尽行放免复还职役例该带俸差操者不许管军管事一各处逃军逃匠逃囚人等诏书到日限三个月以里许赴所在官司首告与免本罪军还原伍匠仍当匠民放宁家轮班人匠有罚工者免其罚工止当正班在京各营远年及近年在逃官军许令出首免问送营收操一在京各营在外各边及各处军卫有司原养骑操孳牧走递马骡驴牛并种马马驹自成化十年十二月以前一应倒失亏欠被盗已报在官并查出埋没等项尽行蠲免一河南山东狭西等处流民多有逃往湖广荆襄等处深山藏住诏书到日悉听各回原籍沿途官司量给口粮所司务加存恤优免粮差三年公私债负不许追取湖广贵州等处苗蛮多因所司失于抚字及因贫穷所迫不得已相聚为盗诏书到日许令改过自新各归本土安生乐业若不改悔仍前聚集为非者并听总兵等官征剿一内外文武官员总小旗有停罢俸粮者诏书到日照旧关支今后各处仓官及收粮经历守候二年之上放支不尽者仍听全支本等俸给一各处该纳税粮马草子粒农桑人丁丝绢户口食盐门摊商税鱼课枣株诸色课程钞贯除已徵在官外其小民拖欠未徵者自成化九年十二月以前悉与蠲免今岁奏报灾伤去处即行勘实粮草子粒悉与除豁各盐运司盐课提举司自成化八年以前该办盐课拖欠未完者亦与除豁其有被水渰没曾经风宪官勘实者俱免追陪山东并顺天等八府军民先因饥荒关过赈济仓粮悉免还官一内外法司凡有累诉冤枉中间事情可辩者所司悉与从公辩理其强盗人命有赃仗欠明情可矜疑者具实奏闻区处一文武官吏监生人等自成化元年正月以后有为事问发充军及编发为民者除党逆强窃盗抢夺人命失机诬告十人以上贪淫酷暴不宥外其余悉放宁家随住有奉特旨发遣者所司具奏定夺一两广等处军民田土先年被贼蹂践占种及各处水冲沙压不堪耕种田地曾经官司踏勘明白递年拖欠税粮并逃民抛荒地土遗下粮草累及见在人户陪纳者自成化十年以前悉与除豁通州左等卫军士采运并京卫该采秋青草束今岁被水渰没采打不敷曾经奏告到部者以十分为率减免三分各处仓场先年有因失火延烧粮草等项经该官攒斗库人等已经问发追陪未完者悉免追陪若故烧者不在此例一给由考称该升及冠带未任听选官员有家贫亲老疾病等项愿告致仕者授以应该升除职名以荣终身监生有不愿出仕听选者授以从七品有司职名依亲坐监者授以正八品有司职名俱令冠带闲住原籍官司以礼相待免其杂泛差徭吏典遇例告愿纳草纳米未曾上纳例该重历者免其重历已发重历者悉还原衙门办事其南京各衙门三考役满者免其赴京宜从南京吏部照例考试中式就彼冠带办事不中者径发为民一各处义官义民已经给与散官冠带荣身及立石旌异等项近该在外问刑衙门不论所犯轻重俱革去冠带追夺有孤旌劝之意今后除重罪外其余徒流以下不问已未结正止各依所犯科罪不在除名追夺之限一易州等处山场自成化十一年十一月以前一应坐派柴炭除见有领运外若厂无收积徵价买办杲原领价少陪补不敷及分派在厂采烧年久拖欠不曾徵有官价者所司通勘明白即与分豁有被人包揽诓骗跟捉不获曾经具奏者仍令原解陪纳该部另项收贮其成化十二年内外各衙门坐派柴炭以十分为率量减二分照数减徵脚价以苏民困在京各卫拖欠柴炭自成化八年十二月以前尽行蠲免一成化十年十二月以前各处军卫有司岁造军器古箭弦条岁办皮翎野味及内外衙门买办采办薥秸荆条蒲草芦苇芦柴黄穰苗马躏根等项拖欠未完者悉与宽免已徵物料在官者准作下半年该办之数其起解麻铁竹木堆垛桩草遭风漂流被火烧毁曾经奏告查勘是实者免其追陪一凡民年八十以上者免一丁差役有司每岁给与绵二斤布二疋九十以上者给与冠带鳏寡孤独无所倚者有司量加存恤一公侯驸马伯子孙务要读书习礼许各访保通经儒士一人送吏部考试取中者准令教书三年满日照例除授职事仍旧教书一天下军民利病许诸人直言无隐于戏正元良之位式副舆情推旷荡之恩用敦博爱诏告天下咸使闻知
　　○甲寅文武群臣英国公张懋等上表贺册立皇太子礼成表曰伏以  天潢演润隆百世之本支储嗣正名恢万年之鸿业臣民均戴海宇同欢恭惟皇帝陛下天地之大日月之明兢业存于万几缉熙光于  圣学家齐国治广德教于华夷物阜民安霈仁恩于远迩奋扬武烈丕显文谟崇大本于邦家建元良于储副盛礼涣颁于宝命前星炳燿于青宫上克协于  天心下允符于人望所以承  宗社神灵之统所以衍国家悠久之福光前裕后莫盛于斯臣懋等恭逢令典喜切中心外顺内安仰  皇图于有永河清海晏祝  圣寿以无疆臣等无任瞻  天仰  圣激切屏营之至谨奉表称贺以闻
　　○懋等上笺贺  皇太子笺曰伏以  天眷皇家光应前星之瑞国隆储副式瞻主鬯之荣万年之  圣绪有承四海之人心胥庆乾坤交泰  宗社奠安敬惟皇太子殿下性禀英明气钟清淑俨然龙姿凤质巍乎日表天廷躬膺册宝以正名允协神祗而纳祜少阳毓德智益长而学益成  宸极问安孝斯崇而民斯化臣懋等欢忻罔既归戴惟深幸景运之遭逢颁扬三善仰睿龄而祝愿踰越千春无任瞻仰激切屏营之至谨奉笺称贺以闻
　　○命巡抚甘肃右副都御史朱英总督两广军务兼理巡抚
　　○乙卯礼部奏各至节例赐百官宴  上令免宴赐以节钱钞
　　○丙辰定南京并在外各衙门进表等礼仪先是南京监察御史杨成奏南京进贺  圣节表行礼时适有雨臣见五府及所隶武官大约不过三四十人且班行失序跪拜参差及导送輙张雨盖有策马前驰及便道先回者盖缘虽设官紏仪而无簿籍可稽以致慢视不谨及见每岁正旦冬至等节行大礼大臣仅见遵守其部属或越于近侍佐贰或先于正官或常服以取自便或历阶互为谈谑亵慢不恭难以悉数臣惟南京根本重地其礼文隳废且如此则外而三司府卫州县从可知矣章下礼部覆奏以为  祖宗成法具悉典礼但日久废坠诚有如成所言者合敕南京礼部移文府部诸司凡遇大礼预具各官姓名送掌礼及紏仪官至日通为检查敢有仍蹈前弊者＜锍-釒＞名以闻其在外听礼生呈举上司转为奏闻悉丽于法如此庶礼仪整肃人知遵守从之
　　○丁巳以册立皇太子礼成命礼部定赏赐等第文武官自公侯驸马伯左右都督同知衍圣公尚书都御史为一等都督佥事左右侍郎副都御史都指挥使都指挥同知佥事大理光禄太仆寺卿顺天府尹左右通政大理太常太仆少卿鸿胪卿少詹事祭酒府丞各卫掌印指挥锦衣卫指挥同知佥事为二等学士侍读侍讲学士通政司参议大理丞各卫指挥使指挥同知佥事春坊庶子谕德尚宝司卿少卿太医院使钦天监正光禄鸿胪少卿带俸布政司参议为三等文武衙门五品六品七品官为四等各衙门七品首领官五城副兵马京县县丞五官灵台郎上林苑监监丞并八品九品杂职及国子监官为五等赐彩叚表里有差南京文武官成国公朱仪及各堂上官等五十九人遣官赍赐之
　　○内官传奉  圣旨锦衣卫正千户黄宾升指挥佥事仍与世袭宾太监赐弟也
　　○戊午礼部奏冬至节宜令文武群臣朝贺毕诣文华殿庆贺皇太子  上命姑已之俟冠礼成以闻
　　○南京后军都督府掌府事武安侯郑宏奏奉敕兼管新江口并督捕盐徒贼盗获则解送巡江巡按御史究问但御史出巡路远事繁所送贼徒淹禁日久况新江口牢狱不固难于监守自今宜径送都察院收问刑部以其言为宜如御史见居南京或出巡不远仍如敕旨解送议上从之
　　○月犯毕宿左股星○庚申以明日冬至节遣驸马都尉周景杨伟分祭  长陵  献陵景陵  裕陵文武衙门各分官陪祭
　　○遣内官祭  恭让章皇后陵寝
　　○辛酉冬至节  上诣  奉先殿  皇太后官行礼毕出御奉天殿受文武群臣及四夷朝使庆贺  皇太后  皇后俱免命妇朝贺
　　○壬戌文武群臣朝亲王于奉天门东廓
　　○甲子赐袭封衍圣公孔弘泰诰命
　　○复除河南按察司副使王齐于四川
　　○诏国子监生于诸司历事十月者减四月写本一年者亦减四月写诰续黄清军及天财库写本例应年半者减半年以＜锍-釒＞壅滞止行二次后不为例从祭酒周洪谟言也
　　○丙寅升吏部右侍郎陈俊礼部右侍郎俞钦俱为本部左侍郎右副都御史黄镐右通政程万里侍讲学士尹直左副都御史马文升俱为右侍郎镐吏部万里户部直礼部文升兵部工部左侍郎万祺管易州山厂先是各部侍郎缺员  上命吏部简堪任者于是吏部＜锍-釒＞名以闻镐文升则从吏部所拟而万里直祺皆出自内批云
　　○赐襄王世子祁镛南漳县祭田初襄王奏世子故妃李氏葬南漳第四都近坟地一十余顷乃流民所遗者乞为祭田事下湖广都布按三司勘实户部覆奏以为故妃坟下第四都俱是平民纳税之地惟第七都有无税地十顷七亩虽亦有民耕种或可量以赐王  上命以第七都地四顷赐之
　　○丁卯增设山西朔应浑源蔚四州判官各一员收支粮储从巡抚大同右副都御史张蓥奏请也
　　○命注金吾右卫带俸都指挥佥事金荣武成中卫带俸都指挥佥事袁纲于山东都司理事
　　○己巳翰林院侍讲学士尹直辞免礼部侍郎不许
　　○刑部主事陈凤薛祺坐失入人罪问拟为民以遇赦乞还职都察院谓二人虽无赃私但已经  圣断宜依原拟为是从之
　　○庚午太监黄赐传奉  圣旨升太常寺少卿孙广安为本寺卿
　　○赐妙觉净范戒慧精修翊国崇教灌顶广善西天佛子大国师端竹也失等诰敕
　　○辛未伊安王妃奏男伊王諟钒岁支禄米二千二百五十石今王薨禄已截支养赡不给丧事未举乞量借原赐禄米诏以岁禄内减半支用
　　○以册立皇太子遣户部郎中祁顺礼部郎中乐章为正使行人司左司副张瑾行人张廷纲为副使赍诏往朝鲜安南国开读赐其国王及妃彩叚文锦各有差
　　○以册立皇太子赐守卫京操官军及将军力士校尉勇士等绢布官二万二千七百八十九员人绢一疋军及将军等二十万四千九百九十八名人布一疋○赐朝鲜国成化十二年大统历
　　○壬申南京监察御史任英建言五事法司以除奸弊清刑狱二事皆人所屡奏但历岁既久人不遵守宜申明旧例通行天下巡抚巡按并按察司官严加禁约自后遇有公廨仓库损坏当修造者听设法处置或出给官钱籍记支用凡科歛罚取者许其人具实陈告坐以赃罪至于荒年赈济宜悉预备仓粮给散不足则设法补用不许劝借侵克及以逃户冒支其官司问理词讼如非已事及越奏者宜依例问罪内诬十人以上及谋逆机密等情官吏侵盗系官钱粮并无主人命不实者其代写＜锍-釒＞状与教唆之人悉如例发遣或内外守备官率意妄为滥受词讼致良善受害者许巡抚巡按官具实劾奏议上从之
　　○甲戌丰城侯李勇军伴盗勇财物惧罪缢死勇自劾不谨致人自尽命宥之
明宪宗纯皇帝实录卷之一百四十八
　　成化十一年十二月丙子朔  上视郊祀牲
　　○命巡抚延绥右都御史余子俊巡抚狭西等处
　　○改南京兵部右侍郎胡拱辰为都察院右副都御史总督南京粮储
　　○丁丑升顺天府良乡县知县武志学为河南信阳州知州时初升县为州吏部以志学尝知信阳县而巡抚都御史张纲又言其练达有为故奏用之
　　○戊寅太监黄赐传奉  圣旨升太医院院使方贤为通政司左通政仍掌院事院判金谅为院使御医蒋宗武李端钱恒刘英俱院判前此杂流升四品官带俸者止于太常太仆少卿及顺天府丞以通政官带俸者自贤始贤得宠尤甚尝为赐盖寺以修衙门为名罚纳药材户及听考医生银人至数十两募匠易木所费不赀人莫敢非议云
　　○己卯升陕西右布政使宋有文为都察院右副都御史巡抚甘肃等处顺天府府丞丁川为都察院左佥都御史巡抚绥等处
　　○升云南按察司佥事陈骐为本司副使
　　○辛巳赐辽王豪墭等白金二百两纻丝纱罗各八疋锦四疋高丽白氁丝西洋等布各十疋绢十六疋赐靖江王规裕白金半之锦四叚纻丝纱罗高丽白氁丝西羊等布各六疋绢十二疋以册立皇太子恩也
　　○广东按察司副使陶鲁奏宋末幼主亡于崖山一时死国之臣非止一人而太傅张世杰丞相陆秀夫实为之首其同时如文天祥者朝廷既已建祠于京师每岁春秋致祭而张陆二人祀典独遗臣叨领宪节此地适在分巡境内已令有司建祠于二人死所乞加封谥特赐庙额著在祀典命有司岁时致祭使二人忠义之灵有所依栖而使万世之下为臣子者亦知所以企慕章下礼行之
　　○壬午以是冬无雪命禁屠宰及文武官致斋各三日遣英国公张懋襄城侯李瑾丰城侯李勇祭告  天地  社稷  山川
　　○升吏科都给事中徐英为顺天府府丞
　　○兵部拟上伏羗伯毛锐废弛马政罪诏以在赦前原之马数仍依限追补
　　○癸未腊节赐百官宴于午门
　　○凤阳卫城为淮水冲坏敕守备凤阳宣城伯卫颍等督中都留守司凤阳府官发军民修葺之
　　○乙酉月犯毕宿左股星
　　○西方流星大如盏赤光烛地自五车行丈余发光如碗东南行至张宿后五小星随之
　　○丙戌锦衣卫指挥佥事朱冀自陈天顺间以千户谪戍大同斩获贼首把秃王等有功进二级为总旗后遇例复千户职回卫钦升指挥佥事前所有功次二级以指挥佥事准功一级外一级未授乞照例升指挥同知同诏止许袭指挥佥事
　　○戊子命复郕王帝号令会议尊谥及修饰陵寝  上敕廷臣曰曩者朕叔郕王践阼戡难保邦奠安  宗社亦既有年及寝疾临薨之际奸臣贪功生事妄兴谗构请去帝号  先帝寻知诬枉深怀悔恨以次抵奸于法不幸上宾未及举正朕嗣承大业于兹一纪每思儒先有言祖父有欲为之志而未为子孙善继其志而成就之此所谓孝间以帝号之复质诸  圣母皇太后亦云此  先帝本意宜即举行朕祗服慈训敦念亲亲诞告在廷用成先志其郕王可仍旧  皇帝之号所有尊谥礼部会议以闻务合人心毌乖典礼仍令所司修饬陵寝如敕奉行○降玉林卫指挥佥事马安为正千户山西都指挥同知钱泰为都指挥佥事以孟家河之败也
　　○己丑升四川布政司左参政程宗为陕西右布政使
　　○升知县陆润马駉为太仆寺寺丞駉南京
　　○庚寅淮府永丰王祁钺薨王靖王第三子也母夫人安氏宣德乙卯生正统癸亥册封为永丰王至是薨年四十有一讣闻辍朝一日赐祭葬如制谥曰恭和
　　○升福建福州府知府郑时为四川布政司左参政
　　○命漕运把总指挥陈裕王瑾吴昇署都指挥事初漕运总兵官平江伯陈锐议裕等以指挥督漕运与所统卫官名分相等难于行事乞进其职兵科驳以裕等历年有浅深行事有贤否不宜滥升而兵部亦以裕等别无军功为言  上不从而有是命
　　○辛卯命申明国子监学规祭酒周洪谟言洪武间学规整严士风忠厚顷来浇浮竞躁大不如昔奏渎纷纷欲坏累朝循次拨历之规以遂速达之计且群造谤言肆无忌惮宜加禁革上曰太学者贤士之所关也今诸生所为若是则礼仪荡然矣后将何赖礼部其申明洪武间学规备榜戒谕之
　　○置仪真县河港三闸先是工部郎中郭昇奏江南进贡粮运等船至仪真坝虽夏月潮盛亦须人力绞挽方能达河少有错失船即损坏而里河坝岸恐为潮水冲决多开缺口以杀其势水退复修为费甚大仪真县罗四桥旧有通江河港上至里河几四里许潮大之时内外水势相等此港可置三闸潮来先启临江闸使船随潮而进俟潮既平乃启中二闸放之如此不惟往舟船利便而里河水势亦即＜锍-釒＞洩不待决口重费也诏可之昇会总督漕运都御史李裕勘议修完而仪真店户恶其夺已利贿嘱所司假以走洩水利闭之至是昇复条陈开闸之利不开之患工部覆奏以昇言诚有益经久之策宜允所请从之
　　○壬辰文武群臣英国公张懋等上复郕王帝号乃尊谥议□曰仰惟郕王早儋王爵奉藩京师当  先帝北狩之秋虏寇南侵之日郊畿震动神器虚危乃仰承传授之命于慈闱俯从拥戴之情于臣庶嗣登大位弘济艰难拔擢贤才延揽群策旁收既溃之士卒远却深入之虏锋保固京城奠安宗社申严战守之师再遣奉迎之使卒致虏酋悔过  先帝回銮尊餋之礼有加谗间之言罔入始终八载全护两官仁恩覃被于寰区而夷夏之民安堵威武奋扬于海宇而闽广之寇献俘盖亦有为之君也奈属末年之寝疾遽罹臣下之奸谋巧肆谗间于临薨请削帝号于既逝尚赖  先皇之觉晤旋抵奸宄于诛夷虽举正之未遑实诒谋之有待恭惟  皇帝陛下明高日月量廓乾坤孝道丕隆承  先帝所欲为之素志纶音涣布复景泰所已有之徽称上慰在天之灵下协率土之议敦礼正伦诚远超于千古流芳锡类殆茂衍于万年臣等闻命不胜忻忭谨摭闻见之迹庸陈群议之公宜上  尊谥曰  恭仁康定景皇帝臣等拜手稽首谨议
　　○析广东高要县地置高明县于高明巡检司移巡检司署于太平都改曰太平巡检司隶高明县
　　○癸巳秦府故庶人尚炌第五子志野奏其父安定王尚炌永乐间以罪削爵为庶人在其未生之前因援永和王长子列乞为中尉不允
　　○设狭西泾州石窑巡检司
　　○月犯明堂上星
　　○甲午海西兀者等卫野人女直都督察安察等列门河等卫野人女直指挥吉扫兀等泰宁等卫头目短秃哥等毛怜等卫野人女直都指挥北赤等朵颜等卫都督阿儿乞蛮差指挥帖木儿等各来朝贡马及貂皮赐宴并袭衣彩叚等物有差
　　○乙未擢知县黄著冯錤严宾为试监察御史镇宾俱南京
　　○调四川保宁府梓潼县知县关贵于本府巴县从巡抚右副都御史张王□赞言以巴县地广政繁贵平恕公勤寔所优为也
　　○复除云南按察司佥事俞泽于四川
　　○丙申增设河南许州尉氏洧川临颍郾城西平上蔡汝阳马驿凡八处
　　○命甘肃指挥使等官马瑢马溥汪钊梅琛俱进署都指挥佥事以甘肃镇守太监颜义奏举也
　　○丁酉赐故少保吏部尚书兼文渊阁大学士彭时赠特进光禄大夫左柱国太师谥文宪太子少保兼兵部尚书白圭赠荣禄大夫少傅谥恭敏诰命○礼部奏近有不逞之徒往往自宫及其弟男子侄以希进用聚至四五百人告乞奏收群众哄然阻遏无计奏入有旨此辈逆天悖理自绝其类且又群聚喧扰宜治以重罪但遇赦宥锦衣卫其执而杖之人五十仍押送户部如例编发海户当差是后有再犯者本身处死全家发边远充军礼部仍移文天下禁约
　　○戊戌礼部奏明年正旦节例赐百官宴  上令免宴赐以节钱钞
　　○开设四川东乡县儒学阴阳医学
　　○旌异山东莱州府知府熊王□赞广东韶州府同知方新四川成都府同知李祥山东东昌府通判萧彦敬河南布政司理问诸豫归德州判官陈献善政赐以诰敕
　　○旌表孝子路车等三人节妇曹氏等三人烈妇张氏一人车直隶徐州人高明柏乡县学生王诚山西浑源州人任庆都县丞皆以亲没哀毁庐墓旌表其门曰孝行曹氏直隶常熟县民徐原妻张氏狭西邠州民刘晣妻江氏福建崇安县民程隆妻俱以夫亡守节无玷旌其门曰贞节张氏山东濮州学生许记妻记疾革语之曰尔年少倘我不起尔当再适人张誓死同葬记没遂自缢旌其门曰贞烈
　　○己亥上恭仁康定景皇帝尊谥先期  上命翰林院撰谥册及是日早上遣抚宁侯朱永襄城侯李瑾定西侯蒋琬祭告  天地  宗庙  社稷遣英国公张懋诣  陵寝行上尊谥礼其仪前一日内侍官置册舆宝舆香亭于奉天门捧册宝各置舆中是日早文武百官常服于丹墀内东西序立  上服黄袍翼善冠立于奉天门序班引遣官于丹陛中道赞行五拜礼跪内侍官举册宝舆降陛赞俯伏兴遣官兴立于东俟锦衣卫官校接册宝舆香亭由午门中门出鼓乐前导遣官由左门出随行  上还一遣官至陵行恭上册宝并祭告礼是日太常寺陈设祭器如常仪鸿胪寺官设册宝案于享殿中左右册宝至陵寝由中门进至享殿前导引官引遣官由右门入至丹迟内赞官唱执事官各司其事导引官引遣官至享殿前就拜位捧册宝官于舆内捧册宝由殿中门入至神御前左右北向立赞官赞四拜礼传赞文武分官皆四拜导引官引遣官由殿右门入至神御前赞跪传赞文武分官皆跪赞进册捧册官以册跪进于遣官左遣官受册献毕以册授捧册官置于册案赞进宝如进册授册仪赞宣册宣册官诣案取册跪于遣官左宣册宣讫置于册案赞宣宝如宣册仪赞俯伏兴平身传赞文武分官同赞复位导引官引遣官由殿右门出至拜位赞四拜传赞文武分官同导引官引遣官至神御前赞初献礼赞跪传赞文武分官皆跪赞献帛酒赞读祝读毕赞亚献礼赞献酒赞终献礼赞献酒赞俯伏兴平身赞复位导引官引遣官由殿右门出至拜位赞四拜传赞文武分官同祭毕册宝收贮于享殿其尊谥册文曰维成化十一年岁次乙未十二月丙子朔二十四日侄嗣  皇帝见濡谨再拜稽首上言伏以功业之盛者宜享乎徽称孝爱之隆者莫先于继志恭惟叔父郕王比当多难之秋俯徇群臣之请临朝践阼奋武扬兵却虏势于方张致蛮舆之遄复奠安  宗社辑宁邦家敬养构于奉尊惠化周于逮下偶因寝疾遂至弥留皇考应天顺人复正大位眷惟同气初无间言柰奸臣贪功妄生异议请去帝号退就王封赖  皇考日月之明灼知诬枉抵奸于法拟复旧称不幸上宾因而未果侄嗣守大业敦念亲亲间以帝号之复请于  圣母伏承  慈旨欣然允从是用参合至公祗荐鸿号昭叔父之盛烈副  皇考之素心谨遣英国公张懋奉册宝上尊谥曰  恭仁康定景皇帝伏惟  神灵如在鉴是用歆锡庆流芳永永无极谨言
　　○礼部奏上  恭仁康定景皇帝尊谥礼成乞诏告天下  上曰己之
　　○庚子太常寺奏恭仁康定景皇帝陵寝旧祭用少牢遣内官行礼今既上尊谥其祭仪并遣官请如  长献诸陵从之
　　○敕湔除在京文武官过名仍命法司移文于在外诸司
　　○辛丑朝鲜国王李娎遣陪臣金谦光等奉表贡马及方物来朝贺明年正旦节
　　○赐辽王豪墭弟奉国中尉豪土□从所生子女六人每人岁支食米五十石从王请也
　　○壬寅诏以定国公徐永宁原支禄米二千五百石内照旧减半支给永宁先因风疾朝参失仪至是餋病未痊故也
　　○立山西偏头关守御千户所以巡边刑部左侍郎杜铭言其地孤悬朔漠最为要害故也
　　○乙巳岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉蔡震杨伟分祭  长陵  献陵  景陵  裕陵马诚祭  恭仁康定景皇帝陵寝
　　○遣内官祭  恭让章皇后陵寝
　　○是岁天下户九百一十二万二百五十一户口六千一百八十五万二千八百九十一口田地四百七十七万八千九百九十顷有奇田赋米二千二百四万四千五百五十石有奇麦四百三十五万二千四百二十八石有奇丝九万二千七百三斤有奇绵一十万五千两绢二千八万五千二百九十疋有奇布八十七万九千二百五十疋有奇绵花二十八万二千三百九十斤有奇折色钞八十三万五千三十锭有奇杂课钞二千七百八十六万二千一百锭有奇米五万六千二百石有奇麦二千三百八十石有奇布七百七十二疋盐课盐三百七十九万一千五百六引有奇米五千七百九十石有奇布四万四千七百疋茶课茶五十六万三千九百一十五斤屯田子粒三百九十五万八千三百一十九石有奇采纳银五万一百五两有奇水银二百四十七斤一十四两朱砂一十七斤一十两漕运京师儧运粮三百七十万各处运纳粮五百七万四百二十石有奇减免天下官田等项税粮三十一万九千七百四十石有奇
　　明宪宗纯皇帝实录卷之一百四十八终
</div>
    <div class="pagination">
<a href="明实录宪宗实录_page76.html">上一页</a><span>...</span><a href="明实录宪宗实录_page72.html">72</a><a href="明实录宪宗实录_page73.html">73</a><a href="明实录宪宗实录_page74.html">74</a><a href="明实录宪宗实录_page75.html">75</a><a href="明实录宪宗实录_page76.html">76</a><span class="current-page">77</span><a href="明实录宪宗实录_page78.html">78</a><a href="明实录宪宗实录_page79.html">79</a><a href="明实录宪宗实录_page80.html">80</a><a href="明实录宪宗实录_page81.html">81</a><a href="明实录宪宗实录_page82.html">82</a><span>...</span><a href="明实录宪宗实录_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
