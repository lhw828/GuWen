<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1797 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1797 页/共 1860 页</h1>
    <div class="content">

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆五十八年。癸丑。八月。丁丑。谕军机大臣等、据陈淮奏、藩司岳起。因丰城县被水。驰往查勘圩堤。失足落水。受惊致病。现饬臬司司马騊、兼办藩司事务等语。岳起自简任藩司以来。办理一切。尚为妥协。今因查勘被淹圩堤。落水致病。殊属可惜。著传谕陈淮。令该藩司加意安心调理。如果速就痊愈。即可令其照常供职。倘察看该藩司病势实不能就痊。即行据实具奏。候朕再降谕旨。赏去活络丹五丸。交该藩司祇领服食。以示体恤。　　

○又谕曰、毕沅覆奏、酌筹查禁私铸小钱一摺。已于摺内详晰批示矣。惟称又有一种用熟之康熙雍正钱文。形模略小。铜色带青。市人谓之青钱。流传已久。若一概禁止。恐钱价因此翔贵等语。所奏实属非是。前因小钱流行。有关鼓铸。是以降旨各省督抚。设局收买。复因湖广省收买小钱。为数至三四十万余觔之多。显系奸商见有官局收买。因而私铸私贩。冀图渔利。节经严饬该省督抚。并予限二年。令其实力查禁。原指曹□少薄小钱而言。并未令其将青铜钱文。一体销毁。况康熙雍正钱文。系皇祖皇考年号。岂有查禁之理。何得与应毁小钱。一体列诸章奏。毕沅系读书之人。何不检点若此。著传旨严行申饬。所有湖广私铸私贩之弊。仍著遵照节次谕旨。严饬各属。实力奉行。毋得视为具文。以一奏塞责也。　　

○又谕、前据李奉翰等奏、黄河水势情形。内称万锦滩于七月二十二日、至二十八日。计七日之内。共报长水一丈四尺五寸等语。所奏未免张大其词。当经降旨谕令李奉翰等。嗣后奏报水势情形。务将长水若干。消水若干之处。分晰声叙。毋得仍前重叠牵算。以致过涉张皇。因思江南为豫省下游。上游所长之水渐见消落。则下游之水自必加长。今万锦滩于七月二十二日。至二十八日。节次长水至一丈数尺。何以并未据书麟等、奏报江南长水情形。可见前此李奉翰等所奏。不过欲自叙勤劳。遂尔词形夸大。不出朕之所料。李奉翰等奏报之后。迄今已逾数日。未据书麟等奏到。是江南黄河水势情形。自必仰赖河神默佑。安流顺轨。兹特发去藏香三百枝。交书麟等、于天后宫。清黄交汇处龙神庙。陶庄引河龙神庙。三处各分供百枝。敬谨收贮。随时拈香叩谢。用答神庥。至江南水势工程情形。自为稳固。但上游既节经长水。江南黄河。究竟曾否长水。及修防情形。著书麟等查明、详晰据实覆奏。以慰廑注。将此谕令知之。　　

○又谕、前因＜口英＞咭唎贡使。呈出覆信。令其原船先行回国。业将原信发交长麟、转给该夷官遵照。兹该贡使又禀称、伊等带有夷官吗口□庚哆嘶一名。因求一同瞻觐。是以带同前来。但伊系专管船只之官。若不令其回至船上。恐官役等无人弹压。欲求令吗口□庚哆嘶。同一西洋人。作为通事。前往珠山。并欲在浙购买茶叶等物。恳求准令购买等语。吗口□庚哆嘶。虽据该贡使禀称。系专管船只夷官。但船上官役人等甚多。尽可照料管理。况该国船只。自天津行至浙江。吗口□庚哆嘶并未同往。岂有自浙回国。又必须吗口□庚多嘶一人、前往弹压之理。所禀并非实情。且亦不值为吗口□庚哆嘶一人。又复派员沿途伴送。致劳繁费。实不可行。著传谕长麟、前此该贡使寄给该夷官覆信内。若并未提及欲令吗口□庚哆嘶回船弹压之事。固属甚善。即著长麟于船只到齐后。作为己意。传知该夷官等。以伊等船只。业经奉旨准令回国。并有尔贡使覆信。伊等即应遵照办理。克日开船。并将其船只开行日期。迅速驰奏。若其覆信内提及欲令等候吗口□庚哆嘶回船、再行开行之事。该夷官等、或禀请在船等候。长麟即当明白晓谕。以伊等船只。业经奉旨准令先回。不便久泊。且汝之正使。已有信令汝等回国。何必在此等候。即勒令克日放洋。仍即将开行日期迅速具奏。以便晓谕该贡使等知悉。此等夷官不知体制。或不无藉词延缓等事。长麟务须词严义正。明白谕知。令其凛遵无违。毋任逗留。若该夷官等再四恳求。必欲等候吗口

□庚哆嘶。即著长麟迅速驰奏。计奏到时。该贡使等在京宴赉各事宜。亦经完竣。竟当饬令由京往浙。回其原船。与该夷官等一同回国。更为简捷。至该贡使求在浙省购买茶叶等物。自可准行。著长麟传知该夷官速行购买。以便料理起身。仍饬地方官传知各铺户。令其公平交易。毋致苛刻。并将所买茶叶等物。巳经奉旨加恩免其纳税之处。谕知该夷官。令其倍知感激。再据该贡使禀称、有附船同行之西洋人。安纳、拉弥额特二名。系欲来京当差。现在船上等语。安纳等二名。既系情愿住京当差之人。并著长麟传知伊二人。如仍欲由粤赴京。即听其前赴岙门。由广东督抚伴送来京。如欲就近由浙江来京。即交长麟派人遇便送京。将此由六百里加紧传谕知之。并著将该夷船只于何日到齐。订期放洋回国之处。迅速六百里驰奏。　　

○戊寅。夕月于西郊。遣裕郡王亮焕、恭代行礼。　　

○谕军机大臣等、据长麟奏海塘沙水情形一摺。内夹片称、范公塘头围地方。沙涂刷动。似应于该处石塘。计自原筑石塘工尾起。至乌龙庙止。应筑石工二千九百余丈。及填沟栽柳等项。约需银一百二十余万两等语。并绘图呈览。范公塘一带石塘。前经曹文埴等勘明。该处涨沙宽阔。无须接筑石工。是以降旨进办。今据长麟奏、该处沙涂虽经刷动。但旧涨阴沙。据称尚存五百余丈。自三官堂至乌龙庙。亦尚有老沙一千八百余丈。是该处涨沙。足资捍卫。且前有三官堂新接月堤。后又有老王塘为重围保障。即使三官堂迤东。至江海神庙一带。涨沙刷减。形势稍觉单薄。不妨察看情形。或减半酌办。于章家庵石塘工尾。接筑至三官堂地方。其工段视长麟原拟。不过三分之一。需银三四十万两。即可敷用。既不至徒滋糜费。又足以资保护。已于图内用朱笔标志。著发交该抚阅看。是否可以办理之处。即行据实覆奏。海塘沙水靡常。或三官堂迤东一带。现在已渐涨新沙。足资保固。即此项减半塘工。亦可缓办。更不至糜帑费工。较为妥善。若必应筑堤。不可因此旨而惜费不筑。著即动项修理。仍即速奏。著传谕长麟、并谕吉庆知之。　　

○又谕、据保宁奏、锡伯、索伦、察哈尔、厄鲁特等、生计情形。内察哈尔部落。较为艰窘。其余部落皆已安堵。渐可充裕等语。察哈尔等迁移时。途次损伤牲畜已多。兼之数遭疫疠。抵补官畜。是以生计拮据。自应调剂。若将察哈尔所牧官畜。移交厄鲁特牧养。伊等不致赔补。或牲畜别可设法筹办。或将伊部落滋生之项。酌为生息接济。以期饶裕之处。著传谕保宁、熟筹具奏请旨。以示朕轸念察哈尔臣仆之意。　　

○己卯。谕、前经降旨。以川省军需一切支发。俱系藩司经理。未便更易生手。特将英善留于川省。协同办理。俟报销事竣。再赴新任。其贵州巡抚印务。仍留冯光熊署理。云南巡抚印篆。著富纲兼署。但四川军需报销事宜。头绪繁多。昨经降旨。将福康安调任川省。英善应俟福康安抵任后。将军需报销事宜。按款分别核算。依次题销。总俟诸务完竣后。别无经手事件。福康安奏明令其起程。方可再赴新任。冯光熊俟英善抵任交代。甚需时日。云南巡抚印务。虽有富纲兼署。但总督统辖两省。事务较多。遇有巡边阅兵等事。势难兼顾。冯光熊未经到任以前。所有云南巡抚印务。著费淳暂行护理。其藩司篆务。即著臬司贺长庚接署。臬司印篆。著该督另委道员。奏明署理。庶地方经手事件。各专责成。可无旷误。　　

○又谕、看守热河等处行宫官兵。平素当差甚属奋勉。但伊等红白事件。向来并无赏给恩赏银两之例。著施恩嗣后伊等红白事件。亦照热河满洲厄鲁特等之例。赏给恩赏银两。以示一体矜恤之意。　　

○谕军机大臣等、现在译出＜口英＞咭利国表文内。有恳请派人留京居住一节。虽以照料买卖、学习教化为辞。但伊等贸易远在岙门。即留人在京。岂能照料。至于天朝礼法。与该国风俗迥不相同。即使留人观习。伊亦岂能效法。且向来西洋人。惟有情愿来京当差者。方准留京。遵用天朝服饰。安置堂内。永远不准回国。今伊等既不能如此。异言异服。逗留京城。或其心怀窥测。其事断不可行。但该国王具表陈恳。非若使臣等自行禀请之事。可以面加驳斥。已颁给敕书。明白谕驳。此次该国航海远来。念其尚为恭顺。是以诸加体恤。今该贡使到后。多有陈乞。屡为繁渎。看来此等外夷。究属无知。今又不准其留人在京。该国王奉到敕谕后。或因不遂所欲。心怀觖望。恃其险远。藉词生事。亦未可定。虽该国远隔重洋。该贡使目睹天朝体制森严。四夷畏服。断无意外之虞。设该国无知妄行。或于岙门小有滋扰。该处贸易之西洋人等。并非所属。未必与彼一心。当先安顿在彼。使其各安生业。不致为所勾结。则＜口英＞咭唎即有诡谋。亦断不能施其伎俩。但此不过为先事防范。豫行指示。长麟惟当存之于心。不可略有宣露。稍涉张皇。转致夷人疑虑。至郭世勋在巡抚任内有年。近又廉署督篆。办理诸务。均属妥协。长麟到任后。不可以新授总督。多有更张。诸事惟当与郭世勋和衷商搉。绥靖海洋。方为不负委任。至外省遇有外藩经过之事。照料接待。往往不能适中。或因朕令稍加恩视。即踵事增华。过于优厚。以致长其骄恣。或令稍加裁抑。即过于减损。又失怀柔之道。节经降旨训谕。该督抚等总当酌量事体轻重。照料得宜。方为妥善。此次＜口英＞咭唎贡使回国。所有饭食等事。自应照例供给。俾无乏缺。至于礼貌一切。总宜自存体统。示以威重。伊等如妄有干请。即当词严义正。严加驳斥。不可过事优容。致启其冒渎无厌也。将此由五百里传谕长麟。并谕吉庆、郭世勋知之。　　

○敕谕＜口英＞咭唎国王曰、咨尔国王。远在重洋。倾心向化。特遣使恭赍表章。航海来庭。叩祝万寿。并备进方物。用将忱悃。朕披阅表文。词意肫恳。具见尔国王恭顺之诚。深为嘉许。所有赍到表贡之正副使臣。念其奉使远涉。推恩加礼。已令大臣带领瞻觐。锡予筵宴。叠加赏赉。用示怀柔。其已回珠山之管船官役人等六百余人。虽未来京。朕亦优加赏赐。俾得普沾恩惠。一视同仁。至尔国王表内。恳请派一尔国之人。住居天朝。照管尔国买卖一节。此则与天朝体制不合。断不可行。向来西洋各国。有愿来天朝当差之人。原准其来京。但既来之后。即遵用天朝服色。安置堂内。永远不准复回本国。此系天朝定制。想尔国王亦所知悉。今尔国王、欲求派一尔国之人。住居京城。既不能若来京当差之西洋人在京居住。不归本国。又不可听其往来常通信息。实为无益之事。且天朝所管地方。至为广远。凡外藩使臣到京。译馆供给。行止出入。俱有一定体制。从无听其自便之例。今尔国若留人在京。言语不通。服饰殊制。无地可以安置。若必似来京当差之西洋人。令其一例改易服饰。天朝亦从不肯强人以所难。设天朝欲差人常住尔国。亦岂尔国所能遵行。况西洋诸国甚多。非止尔一国。若俱似尔国王恳请派人留京。岂能一一听许。是此事断断难行。岂能因尔国王一人之请。以致更张天朝百余年法度。若云尔国王为照料买卖起见。则尔国人在岙门贸易。非止一日。原无不加以恩视。即如从前博尔都噶里雅意达哩亚等国。屡次遣使来朝。亦曾以照料贸易为请。天朝鉴其悃忱。优加体恤。凡遇该国等贸易之事。无不照料周备。前次广东商人吴昭平。有拖欠洋船价值银两者。俱饬令该管总督。由官库内先行动支帑项。代为清还。并将拖欠商人。重治其罪。想此事尔国亦闻知矣。外国又何必派人留京。为此越例断不可行之请。况留人在京。距岙门贸易处所。几及万里。伊亦何能照料耶。若云仰慕天朝。欲其观习教化。则天朝自有天朝礼法。与尔国各不相同。尔国所留之人即能习学。尔国自有风俗制度。亦断不能效法中国。即学会亦属无用。天朝抚有四海。惟励精图治。办理政务。奇珍异宝。并不贵重。尔国王此次赍进各物。念其诚心远献。特谕该管衙门收纳。其实天朝德威远被。万国来王。种种贵重之物。梯航毕集。无所不有。尔之正使等所亲见。然从不贵奇巧。并无更需尔国制办物件。是尔国王所请派人留京一事。于天朝体制。既属不合。而于尔国亦殊觉无益。特此详晰开示。遣令贡使等安程回国。尔国王惟当善体朕意。益励款诚。永矢恭顺。以保乂尔有邦。共享太平之福。除正副使臣以下各官。及通事兵役人等。正赏加赏各物件。另单赏给外。兹因尔国使臣归国。特颁敕谕。并锡赉尔国王文绮珍物。具如常仪。加赐彩缎罗绮文玩器具诸珍。另有清单。王其祇受。悉朕眷怀。特此敕谕。　　

○又敕谕曰、尔国王远慕声教。向化维殷。遣使恭赍表贡。航海祝厘。朕鉴尔国王恭顺之诚。令大臣带领使臣等瞻觐。锡之筵宴。赉予骈蕃。业已颁给敕谕。赐尔国王文绮珍玩。用示怀柔。昨据尔使臣以尔国贸易之事。禀请大臣等转奏。皆系更张定制。不便准行。向来西洋各国及尔国夷商。赴天朝贸易。悉于岙门互市。历久相沿。已非一日。天朝物产丰盈。无所不有。原不藉外夷货物。以通有无。特因天朝所产茶叶磁器丝觔。为西洋各国及尔国必需之物。是以加恩体恤。在岙门开设洋行。俾得日用有资。并沾余润。今尔国使臣于定例之外。多有陈乞。大乖仰体天朝加惠远人、抚育四夷之道。且天朝统驭万国。一视同仁。即在广东贸易者。亦不仅尔＜口英＞咭唎一国。若俱纷纷效尤。以难行之事。妄行干渎。能曲徇所请。念尔国僻居荒远。间隔重瀛。于天朝体制。原未谙悉。是以命大臣等。向使臣等详加开导。遣令回国。恐尔使臣等回国后。禀达未能明晰。复将所请各条。缮敕逐一晓谕。想能领悉。据尔使臣称、尔国货船、将来或到浙江宁波珠山、及天津广东地方。收泊交易一节。向来西洋各国。前赴天朝地方贸易。俱在岙门。设有洋行。收发各货。由来已久。尔国亦一律遵行多年。并无异语。其浙江宁波、直隶天津等海口。均未设有洋行。尔国船只到彼。亦无从销卖货物。况该处并无通事。不能谙晓尔国语言。诸多未便。除广东岙门地方。仍准照旧交易外。所有尔使臣恳请向浙江宁波珠山、及直隶天津地方。泊船贸易之处。皆不可行。又据尔使臣称、尔国买卖人。要在天朝京城。另立一行。收贮货物发卖。仿照俄罗斯之例一节。更断不可行。京城为万方拱极之区。体制森严。法令整肃。从无外藩人等在京城开设设货行之事。尔国向在岙门交易。亦因岙门与海口较近。且系西洋各国聚会之处。往来便益。若于京城设行发货。尔国在京城西北地方。相距辽远。运送货物。亦甚不便。从前俄罗斯人。在京城设馆贸易。因未立恰克图以前。不过暂行给屋居住。嗣因设立恰克图以后。俄罗斯在该处交易买卖。即不准在京城居住。亦已数十年。现在俄罗斯在恰克图边界交易。即与尔国在岙门交易相似。尔国既有岙门洋行发卖货物。何必又欲在京城另立一行。天朝疆界严明。从不许外藩人等稍有越境搀杂。是尔国欲在京城立行之事。必不可行。又据尔使臣称、欲求相近珠山地方小海岛一处。商人到彼。即在该处停歇。以便收存货物一节。尔国欲在珠山海岛地方居住。原为发卖货物而起。今珠山地方既无洋行。又无通事。尔国船只已不在彼停泊。尔国要此海岛地方。亦属无用。天朝尺土俱归版籍。疆址森然。即岛屿沙洲。亦必划界分疆。各有专属。况外夷向化天朝。交易货物者。亦不仅尔＜口英＞咭利一国。若别国纷纷效尤。恳请赏给地方居住买卖之人。岂能各应所求。且天朝亦无此体制。此事尤不便准行。又据称、拨给附近广东省城小地方一处。居住尔国夷商。或准令岙门居住之人。出入自便一节。向来西洋各国夷商。居住岙门贸易。画定住址地界。不得踰越尺寸。其赴洋行发货夷商。亦不得擅入省城。原以杜民夷之争论。立中外之大防。今欲于附近省城地方。另拨一处给尔国夷商居住。已非西洋夷商历来在岙门定例。况西洋各国。在广东贸易多年。获利丰厚。来者日众。岂能一一拨给地方分住耶。至于夷商等出入往来。悉由地方官督率洋行商人。随时稽察。若竟毫无限制。恐内地民人与尔国夷人。间有争论。转非体恤之意。核之事理。自应仍照定例。在岙门居住。方为妥善。又据称＜口英＞咭唎国夷商自广东下岙门。由内河行走。货物或不上税。或少上税一节。夷商贸易往来。纳税皆有定则。西洋各国。均属相同。此时既不能因尔国船只较多。徵收稍有溢额。亦不便将尔国上税之例。独为减少。惟应照例公平抽收。与别国一体办理。嗣后尔国夷商贩货赴岙门。仍当随时照料。用示体恤。又据称尔国船只。请照例上税一节。粤海关徵收船料。向有定例。今既未便于他处海口设行交易。自应仍在粤海关按例纳税。毋庸另行晓谕。至于尔国所奉之天主教。原系西洋各国向奉之教。天朝自开辟以来。圣帝明王。垂教创法。四方亿兆。率由有素。不敢惑于异说。即在京当差之西洋人等。居住在堂。亦不准与中国人民交结。妄行传教。华夷之辩甚严。今尔国使臣之意。欲任听夷人传教。尤属不可。以上所谕各条。原因尔使臣之妄说。尔国王或未能深悉天朝体制。并非有意妄干。朕于入贡诸邦。诚心向化者。无不加之体恤。用示怀柔。如有恳求之事。若于体制无妨。无不曲从所请。况尔国王僻处重洋。输诚纳贡。朕之锡予优嘉。倍于他国。今尔使臣所恳各条。不但于天朝法制攸关。即为尔国代谋。亦俱无益难行之事。兹再明白晓谕。尔国王当仰体朕心。永远遵奉。共享太平之福。若经此次详谕后。尔国王或误听尔臣下之言。任从夷商将货船驶至浙江天津地方。欲求上岸交易。天朝法制森严。各处守土文武。恪遵功令。尔国船只到彼。该处文武。必不肯令其停留。定当立时驱逐出洋。未免尔国夷商徒劳往返。勿谓言之不豫也。其凛遵毋忽。特此再谕。　　

○庚辰。上自避暑山庄回銮。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○军机大臣等议覆、闽浙总督觉罗伍拉纳、浙江巡抚觉罗长麟等条议、整饬浙省水师营伍章程。一、水师例按季分班出巡。除现出洋兵弁不计外。其轮应下班。未届出洋兵弁。应令将备亲身督率。每月在洋操演二次。每次定限三日。驾船必行至一二百里外。按照阵图。如法操演。不得委令千把带往搪塞。仍令该管提镇。每年亲身督操本标将备一次。若将备奉行不实。提镇瞻徇容隐。许同城道府州县。密报督抚查参。文职隐匿不报者。一并参处。一、水师兵务通习水性。熟谙水操。召募时。令将备详慎挑补。出具切实甘结。该管提镇仍于水操之便。亲加试验。如有畏水晕船等事。将兵丁斥革。挑补出结将备。照冒领兵粮例治罪。其旧存兵丁。如有不晓水性而熟习枪炮弓箭者。改拨陆路当兵。其毫无所能者。悉令退伍归农。一、副参游守等。每届出洋换班。不许藉词推委千把代往。提镇亦不得有意瞻徇。别委事件。倘将备等或一时患病。即令彼此代巡。于下届补还原班。仍令该提镇开具巡洋将备职名。出具印结报部。并令该管道员。发给用印小旗。编列号数。令水师于某日巡至某处。即将所领小旗。给某山岙甲。就近送该管州县衙门。转送该道查核。其将备内有出洋后潜回者。责令该道查拏究办。一、各省水师。并无额设马匹。惟浙省向设马五百二十九匹。嗣因议给武职养廉。将名粮改为实缺。复经前督臣奏添马四十二匹。但水师兵在洋面操演。不以骑射见长。且海洋巡哨。亦断无骑马捕贼之理。应将马匹马兵。全行裁汰。所裁马。即留为拨补陆路各营倒马之用。所裁马兵内。如有熟谙水面者。仍留补水师战兵。遇水师外委缺出。即由此项挑补。至拔补外委后。其巡洋下班之日。仍令借用陆路马匹。学习骑射。一、考拔水师官弁。除步箭照旧外。凡驾驶船只。及施放枪炮各艺。均应各就所长。分别考验存记。其有奋勉巡缉。按获匪多寡。分别记功存案。遇缺出将技艺熟娴。记功多次者。先予甄拔。若技艺可观。记功甚少。及无功可记者。概不准朦混送考。如将备千把外委等官。有在水并无一长者。即令停升演习。仍勒限一年。督令认真操练。倘限满仍不能熟习。即行分别降革。一、水师兵丁外委出洋。向无另给口粮之例。惟浙江海面。岛屿最多。水势纡回。盗匪易于匿迹。其情形与江南山东等省不同。且出洋兵丁。业令三月一换。常川海面。往来巡防。于下班之时。又令每月赴洋操演。生计未免拮据。应请酌予帮贴。凡出洋外委兵丁。每名每日另给口粮银五分。即由前项裁汰马匹马兵银内。按月据实动支。均应如所请。从之。　　

○是日。驻跸喀喇河屯行宫。　　

○辛巳。谕曰、陈淮奏、勘明南昌等七州县。滨江沿湖被淹洼地。水势消退迟缓。晚禾杂粮俱不及补种等语。此七州县。上年洼地被淹。曾经降旨赏借缓徵。本年又复被淹。秋禾杂粮补种不及。民力未免拮据。其丰城等五县。被水农民。亦未免稍形支绌。著将南昌、新建、进贤、鄱阳、余干、德化、湖口等七县。赏借两月口粮。其丰城、德安、彭泽、建昌、瑞昌五县。著借给一月口粮。仍俟种麦时。该抚再行酌量。借给耔种。至南昌等七县。所有本年应完上年借领耔种口粮。著缓至来年秋熟后徵收。其本年借领口粮耔种。著递缓至乙卯丙辰两年。免息徵还。又本年所有各该县被淹民屯洼地。应徵地丁屯粮芦课等项。计银数自三千余两、及三四百两不等。著一并缓至来岁麦收后起徵。该抚务须督率州县。实力经理。俾小民均沾实惠。毋任胥吏稍有侵冒等弊。以副朕轸念黎元。有加无已至意。　　

○又谕、前据陈淮奏、藩司岳起。因赴丰城县查勘被水圩堤。失足落水。受惊致病。曾降旨令其安心调理。以冀速痊。今据该抚奏、察看该藩司病势。虽较前稍轻。但痰气凝结。言语艰涩。且左边手足拘挛。不能举动。一时难望就痊等语。岳起自简任藩司以来。办理地方事务。尚为妥协。今因查勘被淹圩堤。落水致病。珠属可惜。藩司事务较繁。未便久悬旷误。岳起著即回旗调理。所有江西布政司员缺。著万宁调补。其贵州布政司员缺。著贺长庚补授。　　

○谕军机大臣等、据书麟奏捞获铜觔数目一摺。内称铜船沉溺处所。沙淤八九尺。铜埋沙底。人力难施。往后如溜趋北岸。刷去淤沙。即能用力等语。所奏殊属不解事理。铜觔沉溺。自应令水摸人等。速行刨挖淤沙。实力打捞。岂有坐待刷去淤沙。始行打捞之理。试思黄河淤沙。日积日多。而铜觔体重。沉溺日久。自必深入沙底。愈难施力。该督所奏俟霜降后。水落归槽。刨挖深沟捞取。尚属办理之一法。若待其溜趋北岸。则淤沙刷去。不知何时。又岂能听其久待耶。至所称此次沉溺铜觔。应著落书麟、与藩司府县、及运员等按股分赔一节。固属照例办理。但现在正当打捞铜觔之时。若先议及分赔。则该地方官、恃有上司及运员赔补。不肯认真打捞。于事转属无益。此时书麟惟当督令随时察探。设法捞取。俟实在捞不足数。再行按股分赔也。将此谕令知之。　　

○以湖南盐法道西成为贵州按察使。　　

○是日。驻跸常山峪行宫。　　

○壬午。以湖北荆宜施道布颜为云南按察使。　　

○蠲免长芦官台、王家冈、二场潮灾灶地四百二十二顷二十五亩有奇额赋。并予缓徵。　　

○是日。驻跸两间房行宫。　　

○癸未。世宗宪皇帝忌辰。遣官祭泰陵。　　

○谕曰、邹奕孝现在病故。所有福建提督学政。著赵佑调补。赵佑接奉此旨。将学政关防。交朱圭暂行兼署。即行前赴新任。所有安徽提督学政。著吴廷选去。　　

○谕军机大臣曰、书麟等奏、黄河水势旋长旋消。各工平稳情形一摺。内称南河水势。自七月中旬以后。节据河南陕州呈报。万锦滩长水各工。水势皆甫消即长。间日长水一尺余寸。至二尺六七寸不等。幸赖河神默佑。皆旋长旋消。并无涌骤停积等语。览奏深为欣慰。前因李奉翰等奏报河南长水情形。势颇旺盛。虽未免张大其词。但豫省既经长水。江南地居下游。究竟河水曾否加长。及修防情形若何。未据书麟等奏报。甚为廑念。因降旨询问。并发去藏香三百枝。交该督等敬谨收贮。以备随时拈香叩谢。今据该督等奏称、水势已渐消落。工程悉臻平稳。此皆仰赖河神佑护。得庆安澜。披览之余。倍深敬感。该督等即当遵照前旨。于天后宫、清黄交汇处龙神庙、陶庄引河龙神庙。三处虔诚致祭。用答神庥。至该督等豫筹蓄水一节。自应如此办理。该督等惟当董饬所属。随时相机妥办。以慰廑注。将此谕令知之。　　

○以广西按察使成林、为广西布政使。右江道萨腾安、为按察使。　　

○是日。驻跸要亭行宫。　　

○甲申。遣官祭贤良祠。　　

○谕军机大臣等、据盛住奏、遵旨进京陛见。交印起程一摺。自系接奉初次所降谕旨。先行具奏。嗣又经降旨。将盛住调管淮关监督。并著即赴任。不必来京。计此旨盛住亦已续行奉到。自当遵照前赴淮关。现在热河应办工程甚多。急需巴宁阿前来办理。盛住著遵照前旨。前赴淮关监督之任。以便董椿交代后。即速赴扬州接印任事。换巴宁阿速行回京。盛住俟明春巡幸天津时。再赴行在陛见。亦不为迟。将此谕令知之。　　

○是日。驻跸密云县行宫。　　

○乙酉。谕军机大臣等、现在＜口英＞咭唎贡使瞻觐事竣。拟于九月初三日即令起身。由水路前赴浙江。仍坐原船开洋回国。所有经过水程地方。前已降旨。祇须照常供应。不可过于丰厚。著再传谕沿途督抚。将来该贡使等经过时。该督抚等祇须派令道将护送。不必亲自接见。其水程应需供给。及口食等项。俱照例应付。俾无缺乏。不可假以礼貌。倘有藉词逗留等事。应饬令护送官员严词拒绝。催令按程前进。毋任迁延。并著各该督抚、将接待供给、及督率催趱各事宜。开写传单。行知沿途照料、及伴送官员。一体遵照办理。　　

○是日。驻跸南石槽行宫。丙戌。上诣安佑宫行礼。　　

○幸圆明园。　　

○丁亥。以正蓝旗汉军副都统范宜恒为工部侍郎。　　

○戊子。谕、兵部尚书员缺。仍著庆桂补授。即著来京。其荆州将军员缺。著兴兆补授。　　

○谕军机大臣等、＜口英＞咭唎在西洋诸国中。较为强悍。且闻其向在海洋。有劫掠西洋各国商船之事。是以附近西洋一带夷人。畏其恣横。今不准其留人在京。该国王奉到敕谕后。或因不遂所欲。藉词生事。不可不豫为之防。在西洋各国。赴天朝贸易。畏服声教。由来已久。未必肯为附从。第恐＜口英＞咭唎素习桀骜。船多人众。别夷商等、不免被其恫喝。吉庆业于二十一日起程赴浙。山东距浙江甚近。九月初十日内。即可抵任。长麟接奉此旨后。即委员将巡抚关防。迎赴嘉兴一带。交吉庆接收。长麟即赴粤东新任。以便与郭世勋恪遵节次谕旨。随时留心。密为查察。朕又思＜口英＞咭唎国贡使。欲由广东回国之意。必以此次向天朝进贡。大皇帝十分优待。并妄称许令总理西洋各国贸易之事。向各夷商等夸大其词。欲思从中抽分税银。以为渔利之计。西洋各国夷商。本素畏＜口英＞咭唎强横。今又假天朝声势。捏造谕旨。诓诱夷商。均未可定。长麟到粤。总在该贡使之先。务须会同郭世勋、苏楞额、先向西洋别国各夷商。详晰晓谕。以＜口英＞咭唎入贡天朝。极为恭顺。但该贡使到京后。有欲驻京经管贸易之事。俱经驳斥。现在伊等由广东回国。恐有假捏大皇帝圣旨。欲向尔等总理贸易。抽分税银等事。断不可信其谎言。转于尔等有损无益。特先为谕知尔等。以免将来为其所愚。如此明白晓谕。各夷商行头。自必心怀感激。且其与＜口英＞咭唎是否和睦情形。亦可知其大概。即行迅速覆奏。再闻岙门有西洋尼僧。在彼焚修。各夷商俱极信奉。遇事听其指挥剖断。未知＜口英＞咭唎夷人。是否信奉。如此尼僧、向不与＜口英＞咭唎一气交结。可将以上晓谕夷商各情节。亦使之闻之。令其暗中作主。若与通同一气。即不必告知。恐转有洩漏。总之此事。与其事至而后图维。不若先时而加防范。俾该夷使不得行其贪利狡谋。方为妥协。该督等务。宜遵照节次谕旨。不动声色。随时留心查察。不可稍事张皇。此不过朕思虑所及。豫为指示。以期有备无患。想亦必无其事。万一该国有煽惑情弊。该督等当抚别国商人。使其各安生业。不与＜口英＞咭唎勾合。仍一面据实速奏。候朕裁夺。再该使臣入贡时。沿途海口。曾经降旨饬令该督抚、转饬各营汛排列队伍。以壮观瞻。今该使臣到粤回国时。并著该督等即饬各标营。所有墩台营汛。及旗帜器械。务宜鲜明整肃。俾该夷人等见天朝兵威壮盛。不敢稍萌轻忽。并禁止洋行别国夷商。与彼往来。至有勾结之事。将此传谕长麟、并谕郭世勋、苏楞额知之。以六百里加紧发去。仍六百里加紧回奏。朕为此事甚萦念也。　　

○庚寅。谕曰、长麟奏、浙江海塘于七月初三、十八、两次大汛。适遇急风骤雨。致东西两塘柴埽各工。间有泼损坍卸。业已抢镶堵御稳固等语。本年江浙一带。雨水较多。潮汛挟山水而行。势甚汹涌。柴埽各工间被冲塌。长麟督率工员。分投堵筑。各工得以保护无虞。办理尚属妥协。长麟及在工出力各员。俱著交部照例分别议叙。以示奖励。　　

○又谕、现在＜口英＞咭利国贡使瞻觐事竣。于九月初三日。即令起程由内河水路。前赴广东岙门。附该国贸易船只。放洋回国。已派侍郎松筠。沿途照料。所有经过各省。须专派大员。管领兵弁。接替护送。直隶省著派庆成。山东省著派富成。江南省著派王柄。江西省著派王集。广东省著派托尔欢。各该员务须迎至入境交界处所。协同妥为照料管束。　　

○谕军机大臣等、据长麟奏海塘沙水情形一摺。业已督率工员。抢镶堵御。得以保护无虞。办理尚属妥协。已有旨交部议叙。著发去藏香一百枝。交该抚敬谨收贮。随时恭诣海神庙、拈香致祭。用答神庥。仍著该抚督率在工各员。小心防护。俾各工倍臻稳固。将此传谕知之。　　

○是月。江西巡抚陈淮奏、南昌府属丰城县。滨江两岸。向建石堤捍卫。本年七月初旬。连日大雨。风浪冲击。致东岸二黄庙、官湖垱、两段石堤。坍塌五十四丈五尺。又周公垱、横港口、角公嘴、龙王庙、四处石堤。俱有损裂。亟须修复。所需修费。请由节年积存岁拨盐规项下动支。得旨、用之以实。勿资浮冒。　　

○护理陕西巡抚、布政使和宁奏、前因进剿廓尔喀。往来文报紧要。陕省地方安设正腰各站。添派员弁。多备马匹。现军务已竣。文报渐稀。先经将各站减彻一半。兹据四川督臣知会。川省各台。奏准裁彻。陕省事同一例。拟即全行彻回。得旨嘉奖。　　

○成都将军观成、署四川总督惠龄奏、前奉谕旨。将此次随征廓尔喀之屯土将弁。拣选数人。于年底赴京瞻觐。并令将年班入觐土司。量为酌减。查军营出力屯土弁。共十七名。除木泰尔、色木哩雍忠、噶多尔济、三人。已经病故。现祇十四名。业已先期檄调。本年例应入觐土司十五处。亦未便抽减。致怀觖望。但照旧例每土司一名。准带大小头人。及土舍等。或一二名。人数过多。臣等议将各土司仍行概调。其余头人等。均毋庸派入。合之屯土弁。共二十九名。现拟于九月内。酌派总兵副参。分起带领起程。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十五



大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十六　　

</div>
    <div class="pagination">
<a href="清实录乾隆朝实录_page1796.html">上一页</a><span>...</span><a href="清实录乾隆朝实录_page1792.html">1792</a><a href="清实录乾隆朝实录_page1793.html">1793</a><a href="清实录乾隆朝实录_page1794.html">1794</a><a href="清实录乾隆朝实录_page1795.html">1795</a><a href="清实录乾隆朝实录_page1796.html">1796</a><span class="current-page">1797</span><a href="清实录乾隆朝实录_page1798.html">1798</a><a href="清实录乾隆朝实录_page1799.html">1799</a><a href="清实录乾隆朝实录_page1800.html">1800</a><a href="清实录乾隆朝实录_page1801.html">1801</a><a href="清实录乾隆朝实录_page1802.html">1802</a><span>...</span><a href="清实录乾隆朝实录_page1798.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
