<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 156 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 156 页/共 681 页</h1>
    <div class="content">○乙未。上诣太皇太后宫、问安　　

○丁酉。免直隶永清、霸州等、五州县卫所、康熙十四年分水灾额赋有差、　　

○戊戌。复设岭南兵巡道一员、岭东兵备道一员、罗定州兵备道一员。改广肇道、为岭西兵巡道。惠潮道、为岭东兵巡道。高罗道、为岭西兵备道。从平南王尚可喜请也　　

○己亥。上诣太皇太后宫、问安　　

○庚子。万寿节。上率诸王、贝勒、贝子、公、内大臣、大学士、都统、尚书、精奇尼哈番、侍卫等、诣太皇太后皇太后宫行礼。停止朝贺筵宴　　

○遣官祭福陵、昭陵、孝陵　　

○遣官祭真武、东岳、城隍之神　　

○辛丑。谕议政王大臣等、大将军安亲王军、已深入湖南、亟宜添发大兵应援。今大将军图海兵、尚在怀庆、应以戍守河南兵、每佐领骁骑一名、选才能者、署为夸兰大、率赴岳州。其参领胡什霸、额勒布、暂驻怀庆。再发京师每佐领骁骑一名、与盛京兵一千五百名、合为一营、令参领达汉泰、沙礼统之。抵河南日、以盛京兵五百名、留与胡什霸等、防戍河南。余令达汉泰等、率赴岳州。前大将军贝勒尚善等、奏请添发每佐领兵四名、便可分遣、由云溪驿赴长沙。今所发禁旅、并河南盛京兵、已足每佐领四名之数。此兵未到时、若长、岳、二郡尚未恢复、大将军贝勒等、酌拨官兵、速援长沙。与大将军安亲王、合兵攻取、平定湖南。其盛京兵千名、速添发大将军图海军前　　

○壬寅。策试天下贡士彭定求等于太和殿前。制曰、朕惟自古帝王、承乾立极、绥理万邦、莫不以厚风俗、正人心、为久安长治之本。其时化理敦庞民生朴茂、海内群黎、咸享丰亨豫大之休。洵府事修和之成效也。朕荷天眷佑、嗣缵弘基。夙夜孜孜、期登上理、十有五年于兹矣。乃风俗未尽丕变、人心未尽还淳闾阎之盖藏未裕、军兴之输挽犹繁。岂振兴爱养之未得其道欤。何郅隆之难复也。夫俗尚浇漓、人多狙诈、君子长者之行、不少概见、而告讦时闻、未能率迪于仁让。其故何欤。且忠孝者、人生之大节也。知之明、则不惑于邪正。守之固、则不昧于顺逆。乃人心不古、奸宄潜滋、所关世道、良非细故。岂亲亲长长之谊、素未讲究欤。抑司教者之训饬未备也。经国之道、不讳言财。况今戡定方殷、军需孔亟。议生议节、亦既筹画多方矣。而度支未见充盈、施行尚鲜实效。何道而使上有禆于经费、下无妨于休养欤。尔多士读书怀古、留心经济久矣。其各抒所见。详切敷陈、朕将亲览焉　　

○赠殉难狭西提督陈福公爵。给三等精奇尼哈番世职。予祭二次。谥忠愍　　

○江西总督董卫国疏报、二月二十五日、抚建广总兵官许贞等、败贼于杨华山等处、斩伪总兵揭重信。建昌附近西南二面之贼、焚巢遁去。下部议叙　　

○扬威大将军和硕简亲王喇布疏报、署副都统阿喀尼等、败贼于奉新县。下部议叙　　

○江西总督董卫国疏报、千总赵廷栋、以十五骑、败贼于吉水县。斩伪副将谢玉元下部议叙　　

○甲辰。上诣太皇太后宫、问安　　

○副都统恰塔疏报、平凉贼伪总兵陈甲等、以步骑一万五千余人犯灵州。臣统官兵击却之。下部议叙　　

○乙巳。上御太和殿传胪。赐殿试贡士彭定求等二百九人、进士及第出身有差　　

○上幸南苑行围　　

○浙江总督李之芳疏报、三月初八日、官兵恢复开化县。招抚伪官六十余员、贼兵五千余名。救出难民一万余口。得上□日嘉奖、下部议叙　　

○丁未。宴衍圣公孔毓圻等于礼部　　

○予故一等精奇尼哈番副都统博通俄、祭葬如例　　

○己酉。安远靖寇大将军多罗贝勒尚善疏报、护军统领额司泰、副都统鲁西巴图鲁等、统领岳州水师、于三月初九日进剿。屡败贼众、克取君山。下部议叙　　

○庚戌。上自南苑回宫　　

○振武将军佛尼勒等疏报、平凉伪总兵李国良、率贼八千余、由靖宁来援秦州。上命佛尼勒、同靖逆侯张勇、巡抚花善等、商酌调度、剿灭秦州援贼、恢复靖宁　　

○宁南靖寇大将军多罗顺承郡王勒尔锦疏报、臣统大兵、于三月十八日、自荆州渡江。前锋参领瓜尔察、败贼于南岸之文村。又败之于石首县。荡寇将军贝勒察尼、又败贼于太平街。焚毁贼营。下部议叙　　

○辛亥。镇西将军都统席卜臣疏报、副都统鄂泰等、败贼于宝鸡县之红崖堡。下部议叙　　

○壬子。升宁古塔协领席山、为宁古塔副都统　　

○以见驻九江贵州提督赵赖、为江西吉抚等处提督。见驻湖口贵州左路总兵官马云程、为九江总兵官　　

○谕扬威大将军和硕简亲王喇布、吉安系通广东要路。宜速恢复。乃以调绿旗兵为辞、因循日月、殊误军事。今不必俟提督赵赖官兵、即遣哈尔哈齐、额楚等、恢复吉安、以通粤道　　

夏。四月。癸丑朔。享太庙。上亲诣行礼　　

○上诣太皇太后宫、问安　　

○甲寅。谕兵部、逆贼吴三桂、死守湖南、我师不能骤进、相持日久。顷大将军安亲王、克取萍乡、直偪长沙、湖南诸贼震动。顺承郡王既已渡江。贝勒尚善等、复遣舟师、败贼于洞庭。又据报彝陵之贼、相继沿江而下。大将军切临贼境、深知逆贼情形。宜乘此逆贼可破之机、不时侦探以闻。安塘笔帖式、未能探晓兵事、仅据所闻来报、恐不详确。朕每怀远虑。且调遣官兵、尤难遥度。大将军等、其各将措置机宜、及所闻见、并吴三桂见在何处、贼势何似、悉具奏闻　　

○赈济河南郑州、水灾饥民　　

○乙卯。上谕、萍乡为安亲王进兵后路、所关最重。简亲王及副将军希尔根、总督董卫国等、速调官兵、严加防御　　

○丙辰。宁海将军固山贝子傅喇塔疏言、臣屡奉和硕康亲王檄催、心思惶惑、以致前后语言违谬。今谓臣大负信任之意、夫复何辩。但王将行催回文、凑合上奏、以为臣误王进闽之计、似觉冤抑。臣前驻台州时、王以俟破台州进闽为言、故臣一得黄岩、即遣副都统倭申巴图鲁、领兵赴王军前。乃又云候取温州。以是责臣、臣亦何辞相抵乎、今蒙皇上宽恩、不即治罪。惟勒期速下温州、臣敢不力战自效。但环温皆河、我兵不能猝进耳。疏入。上命康亲王酌量留兵、围困温州、亲统大兵赴衢、剿灭江山逆贼、以取福建。仍颁谕曰、王、贝子、皆朕懿亲。受任讨贼。师克在和。近览王、贝子、屡次章奏、似不相辑睦。嗣后务同心一志、合谋并力、以奏肤功。毋各执己见、贻误封疆、负朕委任至意　　

○丁巳。上御太和殿视朝。文武升转各官谢恩。次喀尔喀、厄鲁特、进贡使臣等行礼　　

○扬威大将军和硕简亲王喇布疏报、副都统尼满等、败贼于常兴明山等处地方。下部议叙　　

○己未。上诣太皇太后皇太后宫、问安　　

○庚申。授殿试一甲进士彭定求、为翰林院修撰。胡会恩、翁叔元、为编修　　

○辛酉。江西总督董卫国疏报、贼犯广东。总兵官苗之秀、副将吴启镇等、相继叛。尚之信阴与贼通、受吴三桂招讨大将军伪号。于二月二十一日、守其父尚可喜第、倡兵作乱。镇南将军舒恕等、引兵归。副都统莽依图、自肇庆突围出。总督金光祖、巡抚佟养钜、陈洪明、俱降贼。上谕、广东变乱、江南、江西、殊属可虞。若闽粤诸贼、会犯京口等处、则江南兵单、难以防御。且江西告急、自江南往援甚便。官兵不可不增。其调大将军图海所领盛京兵一千名、及驻防兖州、每佐领骁骑一名、遣赴江南、发京城每佐领兵一名驻兖州、其江南满洲蒙古兵、令将军华善、用平寇将军印统辖。以学士萨海、署副都统科尔科代、为参赞。副都统杨凤翔、以安南将军印、驻防京口。其遣赴江南之兵到日、将军华善、王之鼎、及参赞大臣督抚等、会同整饬军马、以待调遣。寻简亲王喇布、果请兵援江西。上即命此兵、抵江南养马后、速行酌遣江西应援。又谕曰、粤东事如此、则长沙宜急攻取。今贝勒察尼、总督蔡毓荣、既回荆州、则自河南发往荆州之兵、可速遣赴岳州。贝勒尚善、亦分兵自陆路趋长沙、与安亲王协力进取。简亲王等。应即令将军哈尔哈齐、额楚等、速取吉安。与将军舒恕等、合兵御闽粤诸寇、以继安亲王大兵之后　　

○壬戌。调随征福建右镇总兵官牟大寅、为浙江定海总兵官。以效用副将黄大来、充随征福建右镇总兵官　　

○癸亥。靖逆将军甘肃提督侯张勇疏报、臣会同护军统领杰殷、遣发官兵、败贼于宁远县之马乌镇。下部议叙　　

○甲子。扬威大将军和硕简亲王喇布疏报、署副都统扬古代等、进兵饶州。三月二十五日、败贼于伦吉桥。二十六日、恢复余干县。得上□日嘉奖、下部议叙　　

○戊辰。加靖逆侯张勇少保、仍兼太子太保。以叙恢复洮河二州功也　　

○振武将军佛尼勒疏报、官兵败贼于清水县、阳平里等处地方。屡次战捷。下部议叙　　

○宁南靖寇大将军多罗顺承郡王勒尔锦、以三月二十七日、击贼于太平街、失利、退兵荆州、具疏请罪。上谕、勒尔锦身为大将军、统领精兵、征讨逆贼。乃抵荆以来、地方多陷、且踯躅不前、以致孙延龄、耿精忠等、相继叛乱。徒劳我师、虚糜国饷。坐守三年、未获寸功。察尼身为参赞、不能助大将军剿除凶逆、拓地收疆。均应解任、严加冶罪。念其身在行间、临敌对垒、姑留原任。立功自效、以赎前愆　　

○己巳。孝端文皇后忌辰。遣官祭昭陵　　

○庚午。上诣太皇太后宫、问安　　

○辛未。趣安远靖寇大将军多罗贝勒尚善等、分兵赴长沙。谕之曰、当安亲王未取萍乡时、贝勒尚善等曾言、得每佐领兵四名。即可分剿逆贼、断其饷道。今安亲王已克萍乡、深入长沙、故如贝勒等所请、增发官兵赴岳州、因命分岳州兵赴长沙。乃又称沿途水涨贼阻、难以骤至、请将官兵发往江西。若发往江西、转令赴援、则稽滞日月。如谓水涨贼阻、安亲王攻破萍乡、直抵长沙。岂沿途遂无贼无水相阻。坦途前进耶。如此辗转迁延、地方何时得宁。贝勒尚善等、其以文到之日、即多发官兵、由三眼桥、或通城等路、速赴长沙。勿得仍前迟缓、以误军机。寻尚善等覆奏、已令副都统阿进泰、率八旗骁骑兵八百名、蒙古绿旗兵各五百名、于四月二十六日、由通城赴长沙　　

○癸酉。上诣太皇太后宫、问安　　

○谕翰林院、选拔庶常、原以作养人材。今科进士、特加简阅。取魏希徵、沈三曾、沉涵、顾藻、彭会淇、熊赐瓒、沈旭初、李应廌、杨瑄、高联、高裔、冯云骕、许承宣、潘沐、李涛、张榕端、陈锡嘏、王化鹤、史珥、费之逵、杨作桢、王瑞、郑际泰、阎世绳、卞永宁、徐必遴、沈一揆、杨尔淑、高琯、李云龙、方韩、王吉相等、三十二员、俱著改为庶吉士　　

</div>
    <div class="pagination">
<a href="清实录康熙朝实录_page155.html">上一页</a><span>...</span><a href="清实录康熙朝实录_page151.html">151</a><a href="清实录康熙朝实录_page152.html">152</a><a href="清实录康熙朝实录_page153.html">153</a><a href="清实录康熙朝实录_page154.html">154</a><a href="清实录康熙朝实录_page155.html">155</a><span class="current-page">156</span><a href="清实录康熙朝实录_page157.html">157</a><a href="清实录康熙朝实录_page158.html">158</a><a href="清实录康熙朝实录_page159.html">159</a><a href="清实录康熙朝实录_page160.html">160</a><a href="清实录康熙朝实录_page161.html">161</a><span>...</span><a href="清实录康熙朝实录_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
