<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1091 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1091 页/共 1860 页
  </h1>
  <div class="content">
   ○谕军机大臣等、据定长等奏、拏获翦辫僧人普阔。供系河南固始县张文栋教令翦辫。因传言出去。县里差拏。畏惧逃出。诘其翦辫情形。与需辫何用。则不待刑求。信口供吐。似非临时编造等语。看来此次所拏普阔一犯。较有踪线可寻。但所供翦子辫尖。及抹翦零药。俱藏广渡寺西边客房内石碑下火箱内等语。此一节。尤为案内紧要关键。此寺坐落何处。应即星往查起。方得切实凭据。著定长等。一面查办。一面将普阔一犯。并拏获该犯之兵役。派委妥干员弁。一并解京候讯。沿途小心管解。毋致疎虞。其所供教令翦辫之张文栋、及李明、通惺等。并系此案要犯。著即传谕阿思哈。密速严拏务获。押解来京。与普阔质对。所有定长等原摺。著钞寄阿思哈阅看　　

○又谕、据永德奏、北新关外。查出庵堂十余处。庵内收藏经卷。供奉罗像。每年粮船回空。水手容留托足。请将为首皈教之人。从重处治。毁其经像。革除庵名改为公所。仍许水手回空时栖止等语。所办尚未尽妥协。杭州各处经堂。向系粮船水手所设。借栖止为名信奉罗教。本应严禁。从前虽经李卫查毁经像。而房屋尚存。以致故智复萌。各庵内仍藏罗经罗像。是其恶习难返。非彻底毁禁。不能尽绝根株。若仅如该抚所奏、将庵堂改为公所。数年之后。查察稍疎。伊等势必又将公所。变为庵堂。总非正本清源之道。至水手栖止之所。原不必官为筹画。此辈皆旗丁临时雇摹应用。更非官丁可比。即或散居各处。至期自能赴帮应雇。何必为之鳃鳃过计。况有漕之处。不止浙江一省。即如江南湖广河南山东均有粮船。即均须水手。并不闻皆有栖止公所。何独浙省为然。况此等游手好闲之人。群居一处。必致滋生事端。于地方又有何益。著传谕永德。除将本案从重办理外所有各庵堂。概行拆毁。毋得仍前留存。复贻后患　　

○以湖南按察使梁国治、为江南江宁布政使　　

○缓徵河南光州、光山、固始、息县、商城、信阳、罗山等、七州县。本年旱灾额赋。并借给耔种银　　

○旌表守正捐躯之广东始兴。县民钟松养妻冯氏　　

○是日、驻跸常山峪行宫　　

○癸卯。上御行殿。勾到秋审官犯。及四川、广西、情实罪犯。停决官犯斩犯二人。绞犯七人。四川斩犯一人绞犯六人。广西斩犯一人。余八十人。予勾　　

○谕军机大臣等本日阅刑部进呈四川省。秋审招册。内九卿等从缓决改入情实者至有四起之多。如张运开恩忿争追殴。辄用刀戮人殒命。杨玉先、以钱财细故。砍杀胞弟。彭谷隆。因妒奸生恚。持父伤人。段廷章、邀人私铸铅钱。数在十千以上。俱属法所难逭。九卿改拟甚是。阿尔泰久任封疆。于秋谳大典。何以宽纵若是。念其向来办理诸事。尚能实心。姑从宽免其交部。著传旨申饬。嗣后核办刑名案件。务须细心酌核。期得情法之平。毋再意存姑息。致干咎戾　　

○又谕、前据苏尔德奏、赵城县盘获游僧印常、性空、二名。并搜出剪刀药丸等件。又崞县盘获俗装游僧普祥。通慧二名。搜出铁钉手插等物。一称汉军。一称满洲等语。当即批令该抚、将曾否审出实情之处。速行奏闻。距今又阅十余日。且现据该抚奏称、业于初六日回省。所获各犯。此时应已提齐到案。逐加细鞫。是否即系割辫要犯。并普祥。通慧。供称旗人之处。果否确实。俱应得有端绪。何以至今未据覆奏。著传谕苏尔德速将审讯。此二案情形。迅即据实驰奏。并将近日有无续获要犯之处。一并奏闻。寻奏、普祥、通慧、委属旗逃。印常、性空、系四川游僧。均非割辫之徒。近日亦无续获要犯。报闻　　

○又谕、先据永德奏、德清县慈相寺僧人悟伦图夺虔元山观音殿香火。捏称虔元山有石匠埋煞书写招贴惑人。现在查出从重究拟等因。昨又据彰宝奏称、据差往浙省委员禀称春间德清建造城桥。初有海宁石匠郑元臣、毛天成、包揽不遂。嫉妒德清县石匠吴东明、郭廷秀、承揽独造。在虔元山埋煞图害。其时慈相寺僧人。乘机谋夺虔元寺香火。遂以虔元山有石匠埋煞。不如慈相寺清净之语。写贴各处等语。在永德所奏、是石匠埋煞之事。出之慈相寺僧人捏造。并非实有其事。而江苏委员所查。石匠埋煞之事。则实有郑元臣等姓名可指。似非尽属风影浮谈。且该委员既以此禀覆上司。自必确有见闻可据。永德现在查办此案。著传谕彰宝。即选派明干道员一员。带同原访委员。前往浙省。会同永德。详讯确查。据实具摺奏闻。并将此传谕永德知之　　

○又谕、前经降旨、缅贼若遣人同杨重英前来。一并解京。今思缅贼遣人。必不止一二人。闻有解京之信。或恳请遣数人来京。遣数人回缅。断不可许。宜全行解京。再贼所遣之人。来至内地。若示以军威。俾贼知我有意防范。转不足以示震叠。著照旧屯驻。俾贼莫测浅深。再闻阿里衮在彼。操演满洲兵。令总兵等操演绿营兵。绿营兵。本不如满洲兵而滇省兵。选懦已极。更不可不加操演。黔省兵尚属出力。加以操演可期健锐。但仅交总兵等训练。究恐有名无实。阿里衮须亲加操演。阿里衮既署督篆。此系伊应办之事。即阿桂到时。亦不可推诿。一切军需。并拣选官员。俱宜会商办理。不得稍存畛域。事竣后。始可分别总督将军也　　

○军机大臣等议覆、绥远城将军傅良奏称驻防笔帖式调补武职者。例须六年满后。本地骁骑校缺出。四缺得一而候补笔帖式。于本翼骁骑校缺出。即与领催前锋等拣选补授。殊属不均。请嗣后随印笔帖式届三年时。勤慎能事者。遇本翼骁骑校缺出。与领催前锋一体拣选补授其寻常供职者。仍俟六年照例办理。应如所请行文各省驻防。一体遵办。从之　　

○户部议奏、江西巡抚吴绍诗咨称挑选二等候选教职举人验看委署。请照拣发试用人员例。遇委署无员之缺。俸斋全支。若暂署原官仍应回任者。照在任月日正。署各半分给。应如所请。并通行各省。一体办理。从之　　

○以陕西督粮道王太岳、为湖南按察使　　

○是日、驻跸两间房行宫　　

○甲辰。上诣皇太后行宫问安　　

○谕前因逆犯张廷瑞系山西商籍生员。该学政吕光亨、有应得处分。曾谕军机大臣交查吏部。将历来办过学政任内。遇有生员犯逆处分旧案开送。乃该部司员。仅将议处。福建学政冯钤一案查覆。朕记忆前此议处学政。有从重实降之案。若冯钤之革职留任系朕格外加恩何以止检此案开送。因复降旨。谕令中另行检查。始据将议处福建学政吴华孙。河南学政李宗文。降三级调用二案开呈。该部既有此三案。初时即应全行录送。何以前此仅将朕特恩留任之案开呈。此非寻常错误可比。明系该司员。有心徇庇吕光亨。故为避重就轻。所有承办司员。著交部严加议处。至检查案卷。虽系司员经手。但在京各堂官。所司何事。并不悉心详阅。著一并交该衙门察议　　

○吏部议覆、湖北巡抚程焘奏称、武昌、黄州、二府属。江面盗窃之案。向归各州县承缉。嗣改设武黄同知。将沿江之黄冈、蕲水、广洲、蕲州、黄梅、大冶、武昌、兴国等。八州县捕务。均归管辖。查所辖江面。六百四十余里。该同知、驻劄广济。呈报踏勘。往返需时。请仍归各州县。就近查报承缉。同知统为督催等语。应如所请。该同知。既专司捕务。除督催外。仍一体侦缉。逾限不获。与州县一例处分。从之　　

○广东巡抚钟音疏报、乾隆三十二年分。文昌县、报垦额内荒芜熟税六顷七十亩有奇。广州、潮州、肇庆、雷州、四府属。报垦额外荒芜税十六顷七十四亩有奇。广州、雷州、二府属。垦复下则屯税二顷五十五亩有奇　　

○是日、驻跸要亭行宫　　

○乙巳。上御行殿。勾到广东、福建、情实罪犯。停决广东斩犯六人。绞犯三人。余八十八人。予勾　　

○谕军机大臣等、昨据温福奏、昌吉屯所遣犯。纠众戕官。抢夺官物。其向东来之贼。伊亲身剿杀生擒。至向南逃去之贼。差派官兵追赶。奏到时。即降旨吴达善等严缉矣。遽福僧额奏称、所差官兵。遇见骑马贼十名。止射死一名。乌噜木齐兵丁。赶往擒获一名外。余贼俱逃等语。福僧额著严行申饬。此等贼犯。非寻常人犯可比。甚属可恨。必须全获正法。俾各处遣犯知惧。著再传谕吴达善。温福。存泰。福僧额。文绶等。凡贼犯所行隘口要路。加意堵截缉拏。拏获时。伊等互相行文。查对册档。务须全数拏获正法。如有一名漏网。查明何处逃脱。惟该处大臣是问　　

○是日、驻跸密云县行宫　　

○丙午。谕军机大臣等、据冯钤奏、桐城县拏获匪犯丁文学。搜有刀药辫尖等物。容俟解到江宁。会同督臣研审等语。此案业于高晋前奏摺内。批令如得实情。迅即奏闻。迄今又逾数日。高晋谅已回省。会同冯钤详悉研究。是否实系割辫正犯。应已得有端绪。所有该犯供出之凤台县僧人引峰、潜修、曾否弋获到案。俱著即行据实驰奏。寻高晋奏、引峰、潜修、二僧。行查凤台县、并无其人。丁文学、尚未解到。臣因淮城运河漫口。赴工堵筑。札致冯钤。俟该犯解到。确审具奏。报闻　　

○又谕、据阿思哈奏、汝阳县拏获民人周世禄、聚众念经。许州拏获民人徐国泰等。形迹可疑。续据祥符等县拏获入教之过永城等二十七犯。并于徐国泰、过永城家。起出钞书钞单等件。语多悖谬。徐国泰复自造歌词。肆行煽惑。以致陆续入教者。竟有七十余人之多。现在严拏审拟等语。徐国泰等、以邪教余孽。仍复引诱愚民。且敢造作逆词。妄传惑众。实为罪不容诛。著传谕该抚、定拟此案。应照大逆例办理。不得少存姑息。至此等奸徒聚集。形踪诡秘。割辫匪犯。未尝不可由此踪迹。盖割辫之人。尚非巨魁。必有奸徒包藏祸心。暗中主使。分布党羽。欲以此扰害闾阎。使民间惊恐。不得宁怗。或至激而生变。彼则从旁逞愿。其情甚为可恶。大抵不出于僧道异端。及如前此曾静辈读书失志之人。而邪教敢为悖逆词语。传播耸诱。其行径较为相近。该抚可将现获各犯。悉心根究。若稍有端伊。即从此追寻根线。或能究得首恶。亦未可知。无任狡展脱卸。如审有确据。即速据实奏闻。若实在讯无别情。即就本案从重处治。著将此传谕阿思哈知之。寻奏、徐国泰等。审非割辫匪党。悉心究讯。实无端倪。应就邪教本案严审办理。报闻　　

○命正白旗护军统领乌勒登、兼管满洲火器营事　　

○铸给山西大同府管粮水利通判。大同府分驻丰镇理事同知。各关防。从巡抚苏尔德请也　　

○是日、驻跸南石槽行宫　　

○丁未。上回銮。奉皇太后居畅春园、问皇太后安　　

○诣安佑宫行礼　　

○幸圆明园　　

○戊申。上诣畅春园。问皇太后安　　

○谕、据高晋等奏、洪泽湖水。于九月十四日加长。分注运河。夜间因东北风大。致将里河南岸王家田头迤上之堤工漫决十五丈。现在抢筑工竣等语。已于摺内批饬矣。洪湖于九月间。水既加长。至在在盈堤拍岸。如能及时展拓清口。使宣洩通畅。亦何至有漫溢之事。前于七月间。高晋等奏、本年清水未长。东西坝口门户。未经拆展一摺。即谕伊等。以前此南巡时。令视五坝水志。开清口以洩尾闾。原专为洪湖异涨而设。如果黄强清弱。自当收缩清口。以为抵御。将来洪水或复长发。则又当按度情形。再行展拓。此等消息机宜。差之毫厘。谬以千里。全赖河臣随时筹酌。悉心妥办。朕岂能一一料及。豫为指示于千里之外。而为河臣者。又岂可胶柱鼓瑟。必待朕指授机宜。方为办理。前降谕旨甚明。高晋等覆奏。亦自称此后当时时筹度。不敢稍误。何以当此清水骤长之时。竟不豫筹妥办。所司何事。高晋李宏。著交部严加议处。其该管道府。及文武员弁。俱著交部察议具奏　　

○缓徵江苏常州、扬州、二府属本年水灾漕粮　　

○己酉。谕曰军机大臣查奏、吏部考功司检查学政处分一事。内有声明检查案件。满司员俱不经手之语。此系向来办理错误。各部承办案牍。满汉司员。俱系公同书押议行。若因检查汉字成案。满员竟不与其事。由此例推。则汉员亦必以满文案件。自行委卸。且畛域一分。则满汉各司其局。其中偏徇把持。尤易滋生弊端。不可不防其渐。吏部此案。因传谕询问。始知相沿陋习之非。其各部院似此者。恐复不少。嗣后各衙门。无论满汉案件。俱著专派满汉司员各一人。公同检查办理。著为令　　

○又谕、前因匪犯偷割发辫一事。传谕各该督抚、率属悉心缉捕务尽根株。此事蔓延山东直隶。各省而江浙。实为首先发觉之地。为大吏者。果能一有见闻。即行严督地方有司实力擒拏。自可得其端绪。正犯不致漏网。乃始则因循贻误。不即据实入告。希冀化有为无。及朕严切训谕。始行饬属查办。虽据山东、安徽、江、浙、各有所获。朕恐其中有刑求屈抑者。因命提犯解京质讯。经军机大臣。会同刑部。步军统领衙门。详悉研鞫。则供词多涉游移。并有畏刑屈指者。可见各该省隐瞒于前。复又塞责于后。而实在首恶。究属未得。徒使差役四出。滋扰闾阎。于政体殊未允协。此案现在竟可无庸查办。其江浙两省。养痈贻患之督抚有司。不可不明示惩创。以饬吏治。高晋、明德、彰宝、冯钤、熊学鹏、永德等、俱著交部严加议处。至苏尔德。在江苏最久。渐染恶派。锢习尤深。此案初发。既不行陈奏。及擢任山西巡抚。该省犯案累累。仍复踵其故智。不知悛改。此岂可副封疆重任。贻误地方。苏尔德著以按察使衔。前往新疆。与五讷玺更换办事。吴坛素日办事。尚知黾勉。在江苏。到任未久。而督办亦属延缓。著与浙江前任按察使殴阳永＜?礻奇＞。现任按察使曾曰理。一并交部察议。至邵大业、申梦玺、乃屡经获罪复用之员。在江南、久任方面大员。号称能事。其实薰染上和下睦之颓风。素性模棱两可。谓可自居无过。从不肯实心任事。以致地方酿成匪案。又一切置之不问。其情更为可恶。俱著革职。发往台站、效力赎罪。所有江浙承办缉犯旋告旋释之州县等官。均著交与该督抚、逐一查明。请旨革职。仍出具考语。送部引见。再降谕旨　　

○谕军机大臣等、查拏割辫匪犯一事。始因江浙等省。不知及时查办。早绝根株。以致蔓延各省。经朕叠降谕旨。上紧缉拏。各省地方官。又复办理不善。所有拏获到官之案。不无刑求者。因命提解来京。则供情多涉游移。俱非首恶正犯。多有累及无辜之事。此皆江浙地方官。养痈贻患之所致也。如再纷纷缉捕。徒为闾阎滋扰。于政体殊为未协。现已明降谕旨。将此事停止查拏矣。但封疆大吏。或因有此旨。自幸可以息肩。遂不留心体访。则大不可。且此等奸匪巨恶。探知躧访严密。因而销声匿迹。及闻禁网稍宽。势必形迹疏漏。转致易于败露。该督抚仍当密饬所属。时刻设法根寻。一得正犯根线。即为迅速擒治。庶可缉匪安良。而前愆亦可藉以自赎。著将此传谕知之　　

○又谕、据观音保奏、奉旨勾决官犯吴龙光。时因臬司周元理公出未回。观音保即亲往监视行刑一摺。所办甚是。藩臬均驻省城。事同一体。原不应稍存彼此之见。嗣后各省官犯勾到时。如臬司现在省城。自当遵旨亲往监视。专摺覆奏。或因公出省。即著藩司代办。仍行具摺奏闻。著为令。将此遇便传谕各省藩臬知之　　

○又谕、昨据尤拔世奏前在九江关任内。并无另徵余平银三分。并称伊系接唐英之任。伊子寅保、系代办之人其任内曾否另行徵收。现可询据等语。因令军机大臣传询寅保、亦据称向来。汇总弹兑时。或间有平余。然并无于正耗外。另定分数加徵之事。所有尤拔世原摺。及询问寅保情节俱著钞寄吴绍诗令其一并查办。将此传谕知之　　

○又谕、前因江浙现有查拏割辫匪犯一事。谕令崔应阶以巡查为名。亲赴浙省。密行查办。该督接到谕旨。自应即日起程。著再传谕崔应阶。一到浙境。即将巡抚印务。暂行兼署。永德著即来京陛见。将此并谕永德知之　　

○以前任广西巡抚鄂宝、为山西巡抚　　

○正白旗领侍卫内大臣达色休致、以西安将军福禄、为正白旗领侍卫内大臣。调黑龙江将军富僧阿、为西安将军。以前锋统领傅玉、为黑龙江将军。正白旗护军统领乌勒登、兼管前锋统领　　

○调宁夏将军穆尔泰、为杭州将军。以凉州副都统伟善、为宁夏将军　　

○命镶蓝旗蒙古都统色布腾巴勒珠尔、镶白旗蒙古都统扎拉丰阿、管理健锐营事务　　

○停徵湖北孝感、京山、安陆、云梦、应城、应山、六县、武昌、武左二卫、德安所、本年旱灾应徵地丁屯饷钱粮　　

○庚戌。谕、前据吏部议覆、吴坛条奏、卓异即升之知县。升任京员者。于引见时声明。如有才具出众之员另以同知、知州、等官升用。已依议准行但此等卓异。即升人员。其中果有才具出众者该督抚早应题请擢用。即升任京缺时。其中遇有实在人地相需者。亦未尝不可专摺奏留。若必另立科条。于引见升授京职人员。一一声请简定。事例既属纷繁。兼恐耽恋外任之人。意存冀幸。于政体官方。均无裨益。嗣后仍著照旧例行。所有升任京员声明请旨之例。著停止　　

○谕军机大臣等、据崔应阶等奏、福建海澄县境内。有被割发辫三人。现在饬属查拏等语。已于摺内批谕。应竭力饬属查办。以靖地方。但所奏被割之人。先闻背后说话。看时又无人迹之类。其语颇涉奇诞。未免传闻附。会过甚。即或有之。而督抚等身司法纪。惟当以缉匪安良为事。岂可因此稍涉游移。启有司胥吏等。藉词委卸之渐。前曾传说被割之人。恐毒气传染。竟将辫根全行剃去者有之。此其中必有恶匪。包藏祸心。将此说潜行传播。以为发辫全去。即非满洲臣仆。用此煽惑人心。后经密行饬禁。被割者并自无恙。著将此传谕崔应阶等。即行访查闽省被割之人。有无将辫根全剃之事。并有无传播此语之人。通饬各属。令地方官。口谕百姓以辫尖被割。断无致死之理。不可轻信妄言。擅剃辫根。如执迷不悟。一经查出。将本人及代为剃辫之人。一并究处。庶得事理之正。至此事蔓延各处。皆因江浙两省。首先发觉之地。不能及时查拏。以致养痈贻患。及山东等处所获各犯。解京质讯。供情又多狡展。并非首恶正犯。徒使差役纷纭四出。累及无辜。殊于政体未协。昨已降旨。将江浙督抚等。分别处分。并通行停止查办。仍谕各该督抚、一面悉心密访根线。毋得因此稍有懈弛。著一并详谕崔应阶。鄂宁。知之　　

○兵部等部议覆、闽浙总督崔应阶等奏、部议裁汰福州将军标左右二营官兵案内。实应裁兵一千五百五十三名。未能一时尽裁。请照从前办理出旗汉军之例。于督抚两标。城守两军。及附近各营。遇有千把外委缺出。即将裁弁拔补。其兵缺。视各营缺出多寡轮补。应裁副游都守各员。仍照原议办理。至将军、副都统、衙门。额设书吏。各裁一半。均应如所请。从之　　

○以奉恩将军德克精额弟敏俊。袭职　　

○辛亥。上诣畅春园、问皇太后安
  </div>
  <div class="pagination">
   <a href="清实录乾隆朝实录_page1090.html">
    上一页
   </a>
   <span>
    ...
   </span>
   <a href="清实录乾隆朝实录_page1086.html">
    1086
   </a>
   <a href="清实录乾隆朝实录_page1087.html">
    1087
   </a>
   <a href="清实录乾隆朝实录_page1088.html">
    1088
   </a>
   <a href="清实录乾隆朝实录_page1089.html">
    1089
   </a>
   <a href="清实录乾隆朝实录_page1090.html">
    1090
   </a>
   <span class="current-page">
    1091
   </span>
   <a href="清实录乾隆朝实录_page1092.html">
    1092
   </a>
   <a href="清实录乾隆朝实录_page1093.html">
    1093
   </a>
   <a href="清实录乾隆朝实录_page1094.html">
    1094
   </a>
   <a href="清实录乾隆朝实录_page1095.html">
    1095
   </a>
   <a href="清实录乾隆朝实录_page1096.html">
    1096
   </a>
   <span>
    ...
   </span>
   <a href="清实录乾隆朝实录_page1092.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
