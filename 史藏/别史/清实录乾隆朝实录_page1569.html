<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1569 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1569 页/共 1860 页</h1>
    <div class="content">乾隆五十年。乙巳正月。丙寅。上御正大光明殿。赐大学士尚书等宴。　　

○谕曰。朕仰承天眷。上年喜得五世元孙。嘉庆骈臻。恩施宜渥。因令各督抚。查明所属绅士庶民。有身及五代同堂者。加恩赏赉。兹据造册咨送军机处汇奉。共一百九十二户。内郭有英。张羽。刘湘。钟君宠。四人。俱寿逾百龄。曾元绕膝。洵为昇平人瑞。魏亲制诗一章。分赏四家。并各御书扁额以赐。用示宠荣。所有应赏银两缎匹。及建坊之处。仍著该部照例具题。其未届百龄。五代同堂之张文聚等。一百八十八人。并著各督抚分别年岁。给予扁额。赏给缎匹银两。以昭锡福推恩。同登寿宇之至意。　　

○御制诗曰。纪元五十承天眷。述祖乾清叟宴张。汇报遂教来续续。特章岂独让堂堂。京畿齐粤四氏得。张郭刘钟五代昌。寿世庥徵真是罕。持盈保泰惕何遑。　　

○御书扁赐郭有英曰期瑞繁昌。张羽曰引年钟盛。刘湘曰延龄余庆。钟君宠曰养庠衍福。　　

○谕军机大臣等。昨据何裕城奏报。通省得雪情形一摺。内称河以南各属。均已优渥。惟河北之卫辉所属各县。究未沾足等语。前因卫辉上年雨泽稀少。秋麦未能播种。是以新正降旨加恩。分别展赈。今据该抚奏。通省俱已得雪。惟卫辉一带。仅得雪二三寸。尚未优沾。朕心深为廑念。著传谕何裕城。亲往查明该处实在情形。如麦苗不及赶种。民食或有拮据。于展赈毕。尚有必须接济之处。即行据实具奏。至卫辉一属。连年被有旱灾。细思之不得其故。该处泉脉甚多。如百门等泉。皆在其境内。自应设法疎浚。俾山泽通气。得以应时沾溉。何裕城。昨岁在睢州办理堵筑事宜。未能亲往卫辉各属。履勘情形。现在新堤业经稳固。著何裕城即亲赴汲县新乡等处。详加履勘。悉心讲求。该处因何被旱。即将应行疎导各泉源。实力躧看筹办。并督率所属。虔诚祈祷。以冀感召天和。仰邀渥泽。农民得以乘时力作。并将该处是否尚须展赈之处。酌量情形。据实具奏。候朕再降恩旨。将此由四百里传谕知之。　　

○戊辰。上御山高水长。赐王公大臣。蒙古王公台吉等茶果。　　

○谕。据和硕裕亲王奏。现年已逾八旬。精力就衰。请免所管族长事务。及上朝差使。停给赏俸等语。即照伊所奏。免其上朝。其所管族长之缺。著交宗人府进牌。另行补放。至于俸禄。若全行停止。于其生计。未免竭厥。著加恩赏给半俸。　　

○己巳。上御山高水长。赐王公大臣。蒙古王公台吉。及回部郡王台吉。朝鲜国。暹罗国使臣。并金川土司等茶果。　　

○谕。著派拉旺多尔济。驰驿前往乌里雅苏台。署理将军印务。拉旺多尔济。到彼接印之后。奎林即可带伊子惠伦来京。想此数年以来。惠伦亦稍有出息。奎林来京请训后。伊子即留京。挑取差使。奎林仍驰赴伊犁。俟伊勒图应起程时。将将军印务。及一切案件。明白交付奎林。再来京陛见。　　

○又谕。据松筠等奏称。审讯盗卖官薓奇兰保一摺。此等要犯。著松筠讯取确供后。即押解来京。候将逃犯五从龙等拏获时。一同质讯。　　

○谕军机大臣等。据伊勒图奏。遣犯岳美。因出征金川脱逃。限内自首。发往伊犁。给兵丁为奴。于四十九年十一月脱逃等语。岳美系金川逃兵。因其自首。免死发遣。已属格外之仁。今复敢潜逃。情罪甚为可恶。该犯籍隶四川。自必潜回本籍。或沿途隐匿。均未可定。著传谕各该省督抚。饬属严缉务获。于拏获处所。一面奏闻。一面正法。以示惩儆。将此由四百里各谕令知之。　　

○又谕。据松筠等奏。查审吉林所属三姓协领奇兰保盗卖官薓一案。内有夥同私行分买人薓民犯王从龙等八名。俱先经脱逃。请敕下各该犯原籍督抚查拏等。语。该犯等夥同奇兰保盗买官薓。复敢先行脱逃。大干法纪。现已有旨。令松筠将此案人犯。押带来京。严审定拟。该犯等在吉林地方脱逃。自必经由直省。潜回原籍。著传谕各该督抚。即严饬所属。速行躧缉。克期务获。解京审讯。毋得视为海捕具文。以致稽延漏网。将此由六百里各谕令知之。　　

○庚午。谕。年班来京之回子伯克等。所用车辆马匹。嗣后著核定数目。毋得溢额多支。并交该院。传谕回城马劄大臣。　　

○辛未。谕军机大臣等。据明兴奏。山东藩库充公银两。除动支外。实贮银二十万二千三百两零等语。各省藩库银两。于年底循例奏闻。自应将正杂各项银两。一并列入具奏。何以明兴此次摺内。仅奏及充公一款。若该省藩库。除充公之外。并无别项钱粮。则藩库所存银两。为数岂不太少。所奏殊未明晰。著传谕该抚。即将因何止将充公银两具奏。并该省藩库。此外各项银两。共有若干之处。另行详晰覆奏。　　

○壬申。谕军机大臣等。昨因明兴奏藩库充公银两。未将正杂各银。一并具奏。已有旨询该抚。本日始据将藩库实存银数奏到。所奏总不清楚。已于摺内批示矣。各省藩库银数。于年底遵例汇奏。自应将各项钱粮。一并列入。乃明兴将地丁等银。与充公银两。分为二摺。先后呈进。即此可见其糊涂不晓事体。况摺内既称酌留经费银三百四十四万八千余两。其下剩五十一万四千余两。听候酌拨。何以又称此外别无存贮不动之项。亦未明晰。明兴著传旨申饬。仍著该抚将东省藩库银两。究竟实若干。动拨若干。是否足敷本年经费。抑或另需筹拨济用之处。详晰开单具奏。寻奏。司库充公银两。岁底缮造四柱册摺。一面具奏。一面报部。系雍正七年定例。藩库实存银数。及盘查仓库钱粮二项。于正月内汇摺具奏。系乾隆四十四年部议通行。臣拘泥旧例。将地丁等银。与充公银两。分为二摺。先后呈进。实属糊涂。再查东省藩库实在存贮。各年各案地丁等项。共银三百九十六万二千七百余两。内酌留银三百四十四万八千二百余两。即以为本年各项经费。已足敷用。其余剩银五十一万四千四百余两。应听候部中酌拨。至东省春秋二拨册内。例系将军贮各年一切正杂钱粮。悉行列入。是以声明此外别无存贮不动之项。请嗣后东省存库充公一项。即于实存银数摺内。列款声明。以省烦渎。得旨。览。　　

○癸酉。孝圣宪皇后忌辰。遣官祭泰东陵。　　

○上诣恩慕寺恩佑寺。行礼。　　

○甲戌。谕。据保成等奏。与萨木萨克私通书札案内。已经正法之阿奇木伯克阿里木家口。押解送京等语。此皆系罪人家口。理应给与兵丁为奴。著将阿里木妻孥。发往江宁。浙江。福建。三省。将阿里木家人。发往热河。均赏给满洲兵丁为奴。并著交该将军副都统等。严行管束。勿致生事脱逃。　　

○丙子。谕。翰林院詹事府应考人员。著于二月初三日。在乾清宫考试。　　

○丁丑。谕。据特成额奏。通城县聚众殴官之首犯黎赞武。已经委员派出之差役等。驰赴四川大宁县地方拏获。该县将黎赞武监禁。一面禀请川省督臣批示。再行委员解楚等语。黎赞武纠众逞凶。殴伤官役。实属此案罪魁。一经拏获。自应立即审办。以彰国宪而快人心。乃大宁县知县魏履中。不将该犯即付差役速解。一面监禁。禀请川省督臣批示。再行委员解楚。显系取巧见长陋习。楚省委员派往差役。缉拏要犯。自必持有印票。断无假捏之理。有何不可信。而必待禀请川省督臣批示。再行委员解楚。万一要犯羁禁。辗转稽迟。稍有疎虞。致该犯有越狱自戕等情节。尚复成何事体。外省地方官。往往心存畛域。全不以公事为重。屡经降旨饬谕。总不能悛改。著再通谕各省督抚。严饬所属。嗣后遇有此等事件。务即不分疆界。一体迅速遵办。毋得拘泥迟延。致要犯稍稽显戮。　　

○谕军机大臣曰。特成额奏。聚众殴官在逃首犯黎赞武。究出该犯潜匿四川大宁县地方。经委员派出户首同县役等。驰赴该处。将该犯捕获。据大宁县禀称。将该犯监禁。禀请川督批示。再行委员解楚等语。此等凶犯。当无分畛域。实力查拏。况湖广差役赴川。自有印票可凭。该犯一经就获。该县即应将要犯交付差役。解赴湖广。再行禀知本省总督。方为正办。乃必待禀请批示。暂行羁禁。外省地方官积习。惟知在本省督抚前。见长邀功。全不顾事理轻重。最为陋习。现已明降谕旨。通行饬谕矣。至黎赞武一犯。如已解赴成都省城。即著该督将该犯审明。照例正法。若已经湖广委员解回。即著特成额。一面办理。一面具奏。不得往返稽延。致要犯久稽显戮也。将此由五百里各谕知之。　　

○以正黄旗汉军参领柏廷翰。为广州副都统。　　

○戊寅。上临和敬公主第视疾。　　

○谕。吏部议处盛京刑部员外郎伊都。错拟罪名失入降调一本。因照遵驳改正具题审转之督抚司道免其议处例。未将荣柱议及。外省督抚等。所辖州县较多案件纷繁。其审转失当。或因检点未周。业经遵驳改正。其失尚属可原。至盛京刑部所管。不过奉天等处。审案无多。司员等原拟如有错误。该侍郎自应悉心酌核。即饬改正。何得率行具题。其处分即不至如司员之重。然亦未便竟置之不议。盛京刑部侍郎荣柱。著交部察议。著为例。　　

○河南巡抚何裕成奏。卫辉府百门等泉。臣亲赴履勘。再于各属境内。广为体访。如尚有泉水可以疎浚者。即当力为筹办。惟查辉县百泉。地形卑下。而获嘉等县。相离较远。且地势稍高。难以纡回导引。其余汲县。新乡等处。向无泉源。臣再三筹度。祇有凿井一法。既可灌田。亦藉以通地气。已派粮盐道海广。前往开试。至被旱之汲县。新乡等县。上冬蒙恩赈恤兼施。本年又行展赈。现在口食。不至缺乏。如各该县展赈后。或尚有必须接济之处。自当次第酌筹奏办。报闻。　　

○又奏。嵩山龙潭。向遇雨泽愆期。即洁诚请水祈求。屡昭灵应。现委署藩司江兰。前赴中狱祷祀。恭请潭水。至卫辉雨坛。臣当率属敬谨诚求。以冀甘霖速沛。再查归德府属被水各州县正在展赈之期。臣饬藩司于请水后。前赴睢州。商邱。宁陵等处。逐一抽查。俾贫民均沾实惠。得旨。好。竭力诚求。尤要在于毋存讳饰之念。俾民得沾实惠。　　

○己卯。谕军机大臣等据明兴奏。查拏夥同奇兰保彻买人薓要犯。于本月二十三日。委员在省城拏获王从龙。王瑞龙二名。并严行根究同逃夥犯等语。又据刘峨奏。拏获分买私薓王敬义一犯。讯供王从龙等。已赴山东省城。现在咨会东省严缉等语。王从龙。王瑞龙。俱系案内要犯。既据明兴奏报拏获。即应饬委妥干员弁。严速解京审讯。并饬沿途地方。小心护送。毋致兔脱。其王敬义一犯。亦著刘峨迅速解京。交部审办至逸犯徐四达等。仍著该督抚严饬各属。实力上紧躧缉。务期弋获。毋任远扬漏网。将此由五百里各谕令知之。　　

○庚辰。上还宫。　　

○谕。据镶白旗蒙古都统奏称。原任甘肃平凉府同知伯泰。应赔官项。除已交外。尚未完银八千七百余两。请在伊子孙俸内坐扣等语。伯泰所欠银两。系剿灭逆回事内分赔之项。非侵欺入己者可比。著加恩免其子孙扣缴。仍交陕甘总督。将伯泰未完银两照例分赔。　　

○又谕。刑部核覆闵鹗元题。侍卫富明阿家奴。推跌张有禄致伤身死。问拟斩候一本。此案张明于上年闰三月初四日。在南巡差次滋事。该抚理应即行奏闻审办。以示惩随从仆役。乃迟至九月十三日。始经具题。而阁部迟延。于十月十九日。始发钞到部。该部迄今方行题获。此事有何难办。而迟延若此。均有不合。著将该抚等及刑部堂司官。俱交部察议。且此案系扈从人员家奴滋事。本应即在该地方审明。立时办理。方足令跟随人役。共知惩儆。况该督抚两司等。俱系随从在彼。且行在亦有该部。不难迅速定案。又何必照例审转。迟延十月。足见外省习于废弛也。嗣后凡有在扈从途次。滋生事端者。该督抚即行具奏。候钦派大臣。会同行在法司。审明定案。迅速办理。毋得拘泥常例。即日行事件。亦毋得辗转稽迟。若似此被朕看出。必将该督抚严处。将此通谕知之。　　

○是月。直隶总督刘峨奏。北仓存剩漕米。八万五千余石。请拨给直隶各州县。听其自行雇车运回。以补仓贮。所有该州县等。每米一石。原存价银一两四钱。应请即行提解司库。入拨报部。下部知之。　　

○两江总督萨载奏。东省大挑运道工程。除河本宽深。未经估挑者。计五千八百二十五丈。现应挑浚河长一万八千四百七十五丈。原估挑挖口宽五六七丈。底宽三四五丈。深自一二尺至五尺五寸不等。韩庄以上。地势较高。总以水深六尺为度。八闸以内。至黄林庄交界。以水深七尺为度。又大泛口一段。为山泉涌发入运之处。停淤较厚。估挑以水深八尺为度。大泛口内。山河计长二百丈。纯系积淤。估挑口宽十丈。底宽六丈。深五尺。以为囊沙之地。臣率同淮徐河道刘锡嘏。山东运河道沈启震等。逐段测量。其原估宽深丈尺。俱属合式。黄林庄与江南接壤。河道本窄。估挑口面虽止六丈。而水深亦以七尺为度。上下一律相平。将来漕艘往来利便。自甚有益。其原估土方。共用银五万八千八百三十八两二钱零。臣按段查验。照依东省挑河则例。分别核算。银数相符。又原估大小拦水蓄戽柴土坝十七道。用银三千二百五十八两零。查验亦无浮多。臣察看东省运河情形。在韩庄以上。均藉各山泉水发。挟沙灌注。易致停淤。而八闸以内。全系砂礓。递年增长。以致河底渐高。遇水小之年。漕船即易浅滞。今大加挑浚。原系河中挑河。若挑挖过宽。不惟需费浩繁。且河宽遇水小之时。仍不免于平浅。兹与江南邳宿运中河。估挑情形无异。如此办理自可永资利赖。得旨。览奏俱悉。　　

○江南河道总督李奉翰奏。邳宿桃清运中河。各段挑工自上年十二月内。筑坝兴办。目下正当紧要之时。臣于开印后。即由中河杨家庄起。直至邳境。逐段察看。有已经照估办竣者。有办至七八分数。尚在清底者。亦有止挑五六分成数者。情形不同。工力亦异。是以办理未能一律。臣现督令各该员添雇人夫。多备器具。加上实力赶办。其已挑成工内。细加查看。尚无垫崖贴坡诸弊。亲验挖起之大小砂礓。亦无浮捏牵混情事。按日计功。月底月初。可期全竣。报闻。　　

○福建巡抚雅德奏。福建各州县。自乾隆四十二年起。至四十七年止。积欠耗羡银两。全数追完。解司造报。下部知之。　　

○山东巡抚明兴奏。东省自去年秋冬以来。雨雪稀少。春月粮价渐增。请循照历年平粜之例。量为减粜。除谷价每石在九钱以下者。价值本平。毋庸减粜外。其价在九钱以上。至一两者每石减银五分一两以上。至一两一钱者每石减银一钱一两一钱以上。至一两二钱者。每石减银一钱五分。一两二钱以上。至一两三钱者。每石减银二钱。一两三钱以上。有增至一两四钱者。每石减银二钱五分。其有需酌借口粮者。照例先动社谷。次及常平杂粮谷石。核实给领。秋后徵还。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十三



大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。二月。辛巳朔。礼部题。朝鲜国王李算。遣使进表谢恩。并贡方物。得旨。览王奏谢。并随表贡献方物。具见悃忱。所有贡物。该衙门知道。仍著加恩赏赉。再前遣使西明。阿肃。回京复命。具奏该国王即席赋诗。颇知好学。并将所赋诗章呈处。朕阅之深为嘉奖。著加赏内府仿宋版五经全部。并笔墨等物。以示优眷。　　

○壬午。上御乾清门听政。　　

○遣官祭关帝庙。　　

○谕。据永保奏。拏获逃兵曹士玉。究出营兵席奉。听其央恳。捏称投首情节。将曹士玉照例正法。席奉问拟发遣为奴一摺。所办甚是。已批交该部矣。前以各省逃兵。饬缉已十余年。两次加恩。予以展限。核其拏获。及自行投首者。仍属寥寥。曾经降旨。将承缉接缉督缉之历任督抚司道州县。俱分别议处议罚。原因此事历时已久。若年复一年。攽科何底。不得不明定处分。俾各员等稍知儆惕。以结此案。逃兵曹士玉。窜匿已十余年。并不自行投首。今因年久潜回。被营兵席奉认出。始央恳作为投首。永保据提督保成咨报情节可疑。即提犯至省。严切审讯。究出该犯等恳求假捏实情。审明后即将该犯按律正法。甚属公当。似此方不愧封疆实心任事之道。现任督抚中。惟福康安素能公忠。整饬地方。遇有此等事件。朕料其必能如此办理。此外如萨载。闵鹗元。扬历最久。虽为督抚中出色之员。然恐其亦不免以此案已结。稍存将就完事之见矣。永保初任封圻。即能留心认真若此。允宜奖励。著交部议叙。营兵席奉。如将逃兵盘获拏解。据实禀报。方当加赏。以示鼓励。乃听从该犯恳求。即捏称自首。尤为绿营欺诈恶习。永保拟以发遣分眯奴。实属允协。夫国家设兵卫民。虽可百年不用。不可一日不备。行军之道。全在纪律严明。信赏必罚。方能克敌致果。若兵丁身历行间。不思争先效命。竟敢畏葸脱逃。按之军法。自当立正刑诛。以章宪典。明季军政废弛。随征兵丁。多临阵恇怯。望风溃散。皆由平日毫无整饬。甚至将不知兵。兵不顾将。以致国事日非。不可不引为殷鉴。我朝八旗劲旅。凡遇调遣。无不踊跃奋兴。抒忱效荩。自伊犁。回部。金川。用兵以来。无论正身。即伊等仆亦。无一人脱逃者。乃绿营兵于金川军营溃逃。数目甚多。此等逃兵。若因窜匿已久。地方官不拏不办。竟得侍逃法网。其何以惩玩怯而戒将来。各督抚具有天良。能不扪心自愧。即将此通谕知之。并将永保摺发钞。令各督抚阅看。　　

○吏部等部议奏。据湖广总督特成额奏称。施南一府。先于改土归流案内。设有同知一员。专驻忠峒。嗣于乾隆二十五年裁改。查该府所辖六县。惟宣恩一县。四至俱在楚境之中。此外咸丰。来凤。两县。北与四川之酉阳。黔江。及湖南之龙山等处交界。其恩施。利川。建始。三县。西与四川之石砫。奉节。巫山等处交界。犬牙相错。环绕皆山。民人生齿日繁。俗称刁悍。若非设有专员稽查。易滋事端。现在施南全。仅通判一员。驻劄唐崖。其北面来凤。咸丰。宣恩。三县。疆界毗连。巡防较易。其西面恩施。利川。建始。三县。俱去数百里外。鞭长莫及。请复设同知一员。专司捕务。以重地方。但湖北省丞倅。皆关紧要。难以裁彻。惟湖南省辰州府所属四县。应有捕务。向来俱系通判办理。其附府同知。于听差之外。别无专司。请裁汰。改为施南府捕盗同知。均应如所请。从之。　　

○以翰林院侍读学士阿肃。为内阁学士兼礼部侍郎。　　

○癸未。遣官祭昭忠祠。　　

○考试翰林院詹事府官于乾清宫。　　

○谕。此次考试翰詹。所有由总校议叙之编修仓圣脉。朱钤。吴绍澯。检讨何思钧。四员。虽系先期告假。究未免心存规避。著于销假到齐时。补行考试。该衙门届时题奏。　　

○又谕。本年恩诏内。有遣官致祭风火雷雨各神庙一条。云神旧有专祀。著一体遣官致祭。　　

○甲申。遣官祭先医之神。　　

</div>
    <div class="pagination">
<a href="清实录乾隆朝实录_page1568.html">上一页</a><span>...</span><a href="清实录乾隆朝实录_page1564.html">1564</a><a href="清实录乾隆朝实录_page1565.html">1565</a><a href="清实录乾隆朝实录_page1566.html">1566</a><a href="清实录乾隆朝实录_page1567.html">1567</a><a href="清实录乾隆朝实录_page1568.html">1568</a><span class="current-page">1569</span><a href="清实录乾隆朝实录_page1570.html">1570</a><a href="清实录乾隆朝实录_page1571.html">1571</a><a href="清实录乾隆朝实录_page1572.html">1572</a><a href="清实录乾隆朝实录_page1573.html">1573</a><a href="清实录乾隆朝实录_page1574.html">1574</a><span>...</span><a href="清实录乾隆朝实录_page1570.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
