<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 153 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 153 页/共 1860 页
  </h1>
  <div class="content">
   ○是日起。目以岁暮祫祭太庙。斋戒三日、　　

○庚子。以岁暮祫祭。遣官祭太庙中殿。后殿。　　

○辛丑。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○大学士鄂尔泰等、议覆两广总督马尔泰奏、安南国内兴兵情形。已据抚臣安图、移询该国王。俟覆到、如果安辑无事。应将该国逃来官目押回。听其发落。倘该国求救。即同提臣谭行义、派兵声讨。分别招安等语。查马尔泰具奏日期。尚未奉到前旨。应仍令该督遵照。妥酌机宜。至夷目夷民。已据谭行义奏、谕令祗许住彼国界内。并未擅入内地。如果安静无事。自应各回本处。所称押回该国、听其发落。似不必如此办理。得旨、依议速行。　　

○又议湖广总督班第等奏、会办湖南凤永苗地情形。系为压伏该寨。擒治凶苗。俱符臣等原议。又称、龙三保已经投到。余犯自应逐一令其擒献。如就获。审无抗匿党恶。即可完结。不必调集别标兵丁。至称筸镇永绥协兵。此番名虽游巡。实系出师。请每名每日给食米一升。其雇运赏犒等用。已酌拨正项银两。俟入军需册报销等语。应如所请。得旨、依议速行。　　

○壬寅。谕大学士等、皇太后以朕数日来、微有咳嗽。今虽全愈。天气寒冷。尚宜避风。免朕行礼。朕谨遵懿旨。其升殿行礼之处。亦著停止。　　

○是月。浙江巡抚卢焯奏、按察使完颜伟。在海塘年久熟悉。今建筑尖山坝工。更资谙练大员催督。惟是完颜伟往来工所。盘费浩繁。臬司养廉不敷。议于公项内、动拨银两。资其办理。得旨、著每年赏给五百。工完时奏闻。　　

○福州将军隆昇奏、旗营水师官兵。出洋操演。阵式进退旋转。戗驶便利。技艺枪炮、俱各熟娴。该营有教习兵一百名。系闽安、海坛、二营拨来。查此一百名内。有分配正船之正舵工、头碇、亚班、捕盗、大缭、杉板工、六项。共五十八名。此项缺出。应仍于闽安、海坛、二营挑拨。其余各项副工。及木□超手、金鼓手、一迁、二迁、等四十二名。遇缺出、应照兵部原议、将旗营熟练之人挑补。庶阅时弥久。习练弥熟。得旨、知道了。毋以章奏了事。须行之以实。　　

○署福建巡抚布政使王士任奏、革职发审之漳州府知府王德纯、于闽县人何承玉、冒考武童。得赃五百二十两。汀州府贡生余体元、争祠地案。索借银六十两。又在漳府任内、私狎戏旦。有玷官箴。臣不能确查揭报于前。何敢再有瞻徇干谴。得旨、知道了。今差御史朱续晫、审理此案、自然明白矣。　　

○湖广总督班第奏、湖广素多邪教之名。究其实、皆无赖哄惑乡愚。科敛香钱。以资衣食。现有孝感民严维臣。自称白莲教。业据县禀密拏。饬司查究外。因思果系邪教。自当严拏党羽按拟。如仅借名诓骗香钱。似应分别首从。酌量枷责完结。交保约束。或系外来之人。递籍收管。被诱人等。免其深求。庶杜扰累。得旨、所见甚妥。嘉悦览之。　　

○又奏、湖南栗林寨苗龙三保、抢掳黔苗。今官兵甫临。旋即俯首投到。饬发凤凰营通判收禁。尚有盘鹊泥寨苗龙老狼行窃。经汛弁诱擒。被麻龙求统众抢夺。龙老狼、麻龙求、现拏获审拟。又补毫寨苗石把沙抢犯。湖南抚臣冯光裕、以其曾经推倒营墙。未便轻纵。现在张示勒擒。自易完结。得旨、然虽如是。至此反不可草率了事也。　　

○又奏、湖南舵杆洲。新筑石台。孤悬湖中。四面风吹浪激。非海塘河堤、有涯岸依恃可比。虽加岁修。难以经久。至于加帮添筑。均可不必。查岳州为全楚要隘。且为滇黔出入总口。其西门濒湖城楼。即古岳阳楼。久已废弃。城根堤岸。坍卸居多。非所以重防守。似应将舵杆洲岁修银。酌拨为修理岳阳城堤之用。较有实济。臣所访如此。再亲勘查办。得旨、所奏俱悉。　　

○河南巡抚雅尔图奏、仿办缉盗事宜。向闻前督臣李卫、于浙江直隶、任内。遴委标下弁员。分头密缉。获盗颇多。此虽非久远可行之美政。但此时豫省盗匪肆行。州县捕役、习于豢盗分肥。不得不因时制宜。暂行差员协缉之法。又恐委弁借端生事。止令密行躧探。得实、即知会地方官查拏审理。不许径自拘提。以杜诬拏吓诈之弊。并立赏罚规条。以示劝惩。俟盗风稍戢。酌量停止。得旨、所见甚是。勉力为之。　　

○河南布政使朱定元奏、本年豫省水灾。隆冬加赈。现在催督各属。业将初次加赈散给。灾黎均沾再造。得旨、赈济一事。最难妥当。汝其加意办理。务期毋滥毋遗。岂纸上空谈数语、所能了事耶。　　

○河南按察使沈起元奏、本年拏获新旧盗案七十余起。十一月中、前抚臣尹会一、密传谕旨、饬缉老瓜。卦子。等贼。查老瓜贼最狡黠。劫杀更为惨毒。但必伺孤客夜行、方始下手。其法惟责之旅店、严禁夜行。并著捕役盘诘查拏。不许容留诡秘。至卦子贼。本江南寿州人。男妇同行。骡马连骑。从前自信阳州、正阳县、等地方。流入湖广江南为匪。经前督臣王士俊、饬拏究处。递回安插。近亦敛迹。现在责成保甲。举首查拏。其外来凤阳等处走索、卖解、等人。亦饬令尽行驱逐。豫省本年被水。诚虑饥寒所迫。盗案日滋。仰赖蠲赈叠施。民皆安堵。夏秋以后、报案止有十起。比上半年较少。现今抚臣雅尔图到任。申严先事消弭、临时擒缉之法。益当竭力督率查缉、以靖地方。得旨、得毋因讳而不报耶。且现有劫驿送本章人之衣服一事。汝岂无所闻见乎。若因新抚臣到任。而自占地步为此奏、则此见误汝终身矣。　　

○川陕总督鄂弥达奏、凉州镇标兵丁。因借支口粮。聚集多人。沿街喧嚷。经游击王新瑞查问。被棍徒暗地持石掷打。随经道、府、会同署镇李述泌、严谕解散。次日、复聚多人纷嚷。道府等。当传各兵查讯。据称岁暮难以度日、求将上年支过改折秋季口粮。不行扣除。并将明年春季口粮。豫为支给。再将生息银两。均匀公借等语。道府等。见其情词迫切。恐激事端。随将银粮。设法支给。禀报到臣。查事虽寝息。并未骚扰居民。但希图挟制官司、甚属不法。臣不敢过于急遽。容密拏首犯审明。请寘重典、以遏刁风。该署镇李述泌、游击王新瑞。理应严参。以为旷职无能者戒。然即时纠劾。愈长士卒强悍之风。俟徐徐相机酌办。得旨、料理颇属周密。首恶切不可轻纵。余有旨谕部。　　

○是年、旌表孝子。顺天等省。刘复灿等、一百十四名。孝友。陕西。王凝祚。孝义。顺天等省。张莆等八名。孝妇。江苏等省。沈氏等、七口。顺孙。江西等省。黄文成等、四名。守节合例。宗室普善等妻富察氏等、二口。觉罗英德等妻卓佳氏等、二口。八旗满洲。诺里忒等妻窝觉特氏等、一百七十一口。蒙古。乌雅图等妻。张氏等、三十二口。汉军。马世恩等妻孙氏等、九十四口。奉天等省。侯畿等妻刘氏等、一千八百三十二口。夫亡殉节。湖北等省。吴遂等妻陈氏等四口。贞孝。满洲。白佳氏等、三口。未婚守志。顺天等省。魏之枢等聘妻王氏等、五十二口。百岁寿民、妇、江苏等省。朱文贤等、十名口。各给银建坊如例。　　

○一产三男。直隶等省、焦瑄等九家。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七　　



大清高宗法天隆运至诚先觉体元立极敷文奋武孝慈神圣纯皇帝实录卷之一百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。春、正月。癸卯朔。遣官祭奉先殿、太庙后殿。　　

○上遵皇太后懿旨。免诣寿康宫行礼。并停止御殿受朝。　　

○乙巳。谕曰。海保狂纵贪婪一案。前曾降旨命旺扎尔、安宁、同该抚张渠审理。今总督郝玉麟已经到任。著会同旺扎尔等、确审定拟。此案原系张渠参奏、张渠不必会审。该部可即行文该督等知之。　　

○丁未。谕、本月初九日、为上辛祈谷之期。朕已降旨亲诣行礼。但数日以来。天气严寒。朕躬咳嗽初愈。尚觉畏风。郊坛典礼重大。诚恐勉强从事。不足以展诚敬。著和亲王弘昼、恭代行礼。　　

○又谕、上年两江地方。均有被灾歉收之州县。其江苏所属。如安东、邳州、宿迁、睢宁、等处。除秋冬散赈安插外。又分别轻重。加赈四个月、两个月、一个月、不等。可以接济至今年三月矣。其安徽所属。宿州、灵璧、虹县、泗州、阜阳、颍上、亳州、蒙城、等八州县。被灾较重。已经护抚印布政使晏斯盛题请、将极贫次贫二等饥民。于正赈之外。加赈三月一个月。朕思此八州县。被灾既重。其又次贫民。亦须照下江之例。加赈一个月。庶不至于失所。朕又闻庐江、凤阳、怀远、临淮、盱眙、五河、太和、七县。及凤阳、泗州、长淮、三卫。虽被灾稍轻。但值连岁歉收之后。民食未免艰窘。今当青黄不接之时。应将极贫次贫之民。加赈三月一个月。以资其力作。又闻宣城、铜陵、巢县、凤台、含山、五县。宣州一卫。虽勘不成灾。而收成亦薄。怀宁、桐城、二县。均有被旱缺米之村庄。俱在朕心轸念之中。其如何发谷平粜。及确查贫民分别赈恤之处。著该督抚即速办理。毋得稽迟。该部可即行文前去。　　

○己酉。世祖章皇帝忌辰。遣官祭孝陵。　　

○是日立春、顺天府进土牛春山宝座。　　

○庚戌。享太庙。遣履亲王允祹。恭代行礼。　　

○遣官祭太岁之神。　　

○辛亥。祈谷于上帝、遣和亲王弘昼、恭代行礼。　　

○上奉皇太后居长春仙馆。　　

○上诣长春仙馆、问皇太后安。　　

○幸圆明园、　　

○谕、纂定八旗佐领世职则例。著和亲王一同办理。　　

○壬子。上诣长春仙馆、问皇太后安。　　

○谕、甘省所属肃州、凉州、二镇。甚为紧要。署西宁镇总兵官李如柏、著调署肃州镇总兵印务、其西宁镇印务。于周起凤未到之前。著该督在副将内拣选委署。杨＜?王宏＞年老、不胜凉州镇之任。延绥镇总兵官王廷极。著调补凉州镇总兵官。杨＜?王宏＞、著调补延绥镇总兵官。副将李述泌、著回原任。　　

○山西巡抚觉罗石麟遵旨详议、给事中朱凤英条奏、山西太原、汾州、二府属。粮价昂贵。请就陕通商协济。查陕省运粮。舟楫仅可至蒲州府、与绛州所辖地方。若蒲绛等处粮价昂贵。犹可藉陕省接济。太、汾、二府。舟楫难通。陆运多山。每米一石。需脚价银一两二三钱不等。再加陕省粮价。水程运费等项。已浮于本省现在之粮价。无论商贩不肯行此本利全亏之事。即官运官卖。徒糜公费。于民食无益。科臣朱凤英通商之议。似可无庸举行。现在太、汾、二府粮价。较往年时价。所增无几。且上年省北大、朔、等府州。暨口外地方。俱获丰收。客商赴太、汾。二府贸易者。源源不绝。米粮日见充足。况太、汾、二府属。所存仓谷尚多。倘将来青黄不接。时价昂贵。亦可循例开仓。借粜并行。若平、蒲、解、绛、等处。遇米价昂贵之时。仍照原议。咨陕省督抚。开禁通商。以资民食。得旨、九卿议奏、寻议、应如所请。从之。　　

○甲寅。谕军机大臣等、浙江巡抚卢焯、请动库银十万两。前赴滇省采买铜觔。运浙鼓铸。该部议以所买铜觔。与运京铜铅。有无阻碍。应令卢焯、会同庆复、张允随、妥议具题。到日再议。朕已降旨依议速行。但思浙省钱价昂贵。必因钱文缺少。民间需用孔急。是以卢焯有赴滇买铜之请。若事属可行。著庆复、张允随、卢焯、等。一面即行办理。一面奏闻。俾得早资鼓铸。以利民用。不必俟具题交议。多稽时日也。尔等可寄信与该督抚知之。　　

○乙卯。上奉皇太后幸同乐园。侍早晚膳。至癸酉皆如之。　　

○上幸山高水长大幄次。赐准噶尔使臣哈柳等宴。谕曰。朕早欲赐尔等宴。因筵宴我诸王、及外藩王之来朝者。故未暇宣召尔等。此次噶尔丹策零奏章。既属恭顺。尔等又往返再三。朕甚嘉焉。今日特命尔等入内与宴。可观览众技。不必矜持。尔等蒙古人嗜酒。无妨畅饮数杯。朕不尔责也。　　

○丁巳。上御奉三无私殿。赐王贝勒等宴。　　

○御正大光明殿。赐朝正外藩、左翼。科尔沁、和硕图谢图亲王、阿喇卜坦。和硕达尔汗亲王和硕额驸、罗卜藏衮布。固山贝子固山额驸、拉锡。固山贝子和硕额驸、色卜腾多尔济。镇国公、喇嘛扎卜。辅国公、察干达拉。固山额驸、索诺木。头等台吉、衮布。奇哩克哩拉克齐。德勒格哷克齐。拉锡。二等台吉、那苏合。阿旺藏布。三等台吉。锡拉卜。丹巴扎木苏。博哈岱。色旺。锡奇尔。图萨图。苏玛第。多尔济。松兑。四等台吉。毕里衮达赖。敏珠尔多尔济。巴特玛。赛音查衮。罗卜藏。色楞。杂雅噶尔弼。阿玉锡。萨木坦。萨木雅。阿玉尔布尼。阿穆呼朗。阿喇卜坦。达赖。色楞扎木苏。色旺扎卜。喇锡。衮布扎卜。阿哩雅巴鲁。僧格。达兰太。巴锡。阿尔萨朗。阿哩鲁克萨克。阿玉尔。阿穆呼朗。色旺扎卜。朋苏克。阿穆呼朗。巴哩密特。布达。巴勒布。罗卜藏。拉锡。沙克济。乌尔衮。乌巴什。阿玉锡。阿勒玛斯。阿哩雅巴鲁。色旺。灵丹保。索诺木。玛珠哩。赛音绰克托。衮沁扎卜。巴达哩雅。杂雅噶尔弼。那玛扎卜。衮布。格根。阿舒弼。索讷苏衮巴雅斯朗。巴图。额起。托克托尼呼。特克什。乌呢达。蒙伍拉扎。伊腾根。朋苏克拉卜坦。达勒玛济。色楞。萨木鲁卜。阿哩勒呼。拜呼。苏玛岱。乌珠穆沁。和硕车臣亲王、阿喇卜坦那木扎勒。辅国公、德里克旺舒克。阿巴噶、多罗卓里克图郡王、扎木巴勒扎卜。敖汉、多罗郡王、鄂勒哲衣图。固山额驸、罗卜藏锡喇卜。喀喇沁、多罗贝勒和硕额驸、僧衮扎卜。辅国公、罗卜藏车卜登。阿噜科尔沁、多罗贝勒、达克丹。鄂尔多斯、固山贝子、那木扎勒色楞。喀尔喀、镇国公、恭格喇卜坦。辅国公、旺扎勒。扎萨克头等台吉、萨克都尔扎卜。三都克多尔济。克锡克腾、扎萨克头等台吉、齐巴克扎卜。巴林、头等台吉、阿里尔呼。麟占。丹津。苏尼特、二等台吉、朋苏克林沁。柰曼、二等台吉、那木钟。翁牛特、二等台吉、伊什扎勒。归化城土默特、四等台吉侍卫、喇嘛扎卜。右翼。喀尔喀、车臣汗、达玛林。和硕超勇亲王固伦额驸、策凌。多罗郡王、成衮扎卜。多罗贝勒、拉旺多尔济。多罗贝勒、车登扎卜。固山贝子、阿喇卜坦。镇国公、旺舒克。辅国公、巴海。扎萨克头等台吉、齐巴克扎卜。策当端多卜。科尔沁、多罗郡王和硕额驸、齐扪多尔济。镇国公和硕额驸、达尔玛达都。辅国公、玛哈玛珠尔。固山额驸、固穆。头等台吉、杂雅噶尔弼。索诺木。多尔济。色卜腾巴勒珠尔。色旺诺尔布。多尔济扎卜。鄂勒哲衣。阿穆呼朗。布达扎卜。二等台吉、茂勤。乌巴什。僧格。三等台吉、根敦扎卜。策旺扎卜。四等台吉、乌巴什。罗卜藏。乌巴什。鄂勒哲衣图乌巴什。多尔济拉呼。蒙古勒哲衣。蒙克。扎木苏。巴图。阿玉尔布尼。衮布扎卜。鞥克济固。旺舒克。乌玉克图。都噶尔扎卜。塔旺扎木苏。苏赛。喇卜坦。伊噜尔图。麟沁。根都噜卜。诺扪都瓦杂。克噜卜。罗卜藏衮布。蒙古勒哲衣。特古斯楚克图。根敦扎卜。博第。玛沁保。色楞衮布。丹津。杂雅噶尔弼。色卜登。巴克拉呼。丹达哩逊。恭楚克。依达木。厄鲁特。多罗郡王、和硕额驸、色卜腾旺布。敖汉、固山贝子、固山额驸、罗卜藏。和硕额驸、多尔济拉锡。头等台吉、朋苏克。三等台吉、五格。四等台吉、那木扎勒。毕里克图。那玛扎卜。乌尔图那苏图。那齐图。端多卜。达林。旺舒克。阿穆尔里呼。多尔济喇锡。喇锡扬布。三济扎卜。苏布岱。彰散。阿喇卜坦。托卜齐木布。布颜图。和塔拉。罗布藏西喇卜。诺扪。鄂尔多斯、固山贝子、齐旺班珠尔。柰曼、固山额驸、端多卜。青海、扎萨克头等台吉。旺舒克喇卜坦。喀喇沁、头等台吉、塔布囊、敏珠尔喇卜坦。头等塔布囊、瑚图灵阿。旺扎勒。扎拉丰阿。巴林、三等台吉、额尔和图。乌巴什。沙尔勤。班珠尔。四等台吉、罗卜藏。达尔汉。乌叶斯呼朗。赛音毕里克图。索诺木。五十八。达赉。未得品级台吉、诺尔布扎木苏。克什克腾、四等台吉、囊雅特扎卜、等。及内大臣、大学士等宴。召科尔沁、和硕图谢图亲王、阿喇卜坦。和硕达尔汉亲王、和硕额驸、罗卜藏衮布。固山贝子、和硕额驸、色卜腾多尔济。喀尔喀、车臣汗、达玛林。和硕超勇亲王、固伦额驸、策凌。多罗贝勒、拉旺多尔济。多罗贝勒、车登扎卜。辅国公、巴海。阿噜科尔沁、多罗贝勒、达克丹。鄂尔多斯、固山贝子、那木扎勒色楞。齐旺班珠尔。喀喇沁、辅国公、罗卜藏车卜登。乌珠穆沁、辅国公、德里克旺舒克。敖汉、和硕额驸、多尔济拉锡。至御座前。赐酒。成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八
  </div>
  <div class="pagination">
   <a href="清实录乾隆朝实录_page152.html">
    上一页
   </a>
   <span>
    ...
   </span>
   <a href="清实录乾隆朝实录_page148.html">
    148
   </a>
   <a href="清实录乾隆朝实录_page149.html">
    149
   </a>
   <a href="清实录乾隆朝实录_page150.html">
    150
   </a>
   <a href="清实录乾隆朝实录_page151.html">
    151
   </a>
   <a href="清实录乾隆朝实录_page152.html">
    152
   </a>
   <span class="current-page">
    153
   </span>
   <a href="清实录乾隆朝实录_page154.html">
    154
   </a>
   <a href="清实录乾隆朝实录_page155.html">
    155
   </a>
   <a href="清实录乾隆朝实录_page156.html">
    156
   </a>
   <a href="清实录乾隆朝实录_page157.html">
    157
   </a>
   <a href="清实录乾隆朝实录_page158.html">
    158
   </a>
   <span>
    ...
   </span>
   <a href="清实录乾隆朝实录_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
