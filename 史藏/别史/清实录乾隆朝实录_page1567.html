<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1567 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1567 页/共 1860 页
  </h1>
  <div class="content">
   ○谕曰。李奉翰奏。总兵衔副将李永吉。前在豫省堵筑漫口工竣回南。患病沉重。于十二月初一日病故等语。前因李永吉在豫省帮同堵筑。积劳成疾。曾降旨于河库道库内。赏给银五百两。以资调养。今闻溘逝。殊可悯惜。所有前赏银五百两。仍著赏给。作为治丧之用。以示优恤。　　

○谕军机大臣曰。刘秉恬题。用药迷人匪犯周家柏。黄士才。定拟斩决一本。已交三法司核拟具奏矣。至案内未获之张速发。李四明。二犯。系传授药方之人。须速行拏获。从重究办。该二犯原籍湖南。著传谕特成额。陆燿。严饬各属实力查缉。克期就获。毋使视为海捕具文。以致远扬漏网。　　

○又谕。据福康安奏。于甘凉二府。拏获传习天主教之张继勋。刘志虞等。并起出经卷等物。现饬解省审办一摺。同日。又据毕沅奏。续获天主教要犯刘西满。薛成林。解京审讯等因一摺。西洋人私至内地。传教惑众。最为风俗人心之害。陕甘湖广等省。现已拏获多人。则其余各省。亦恐所在多有。均应彻底查办。近闻西洋人与回人本属一教。今年甘省逆回滋事。而西洋人前往陕西传教者。又适逢其会。且陕甘两省。民回杂处。恐不无勾结煽惑情事。著传谕福康安。毕沅。务须不动声色。留心防范。严密访拏。并密谕各省督。抚。一体遵照妥办。不可视为具文。亦不得张皇滋扰。其毕沅摺内。所称未获逃犯曾贵。刘必约。张多明我。及湖广人赵安德各犯。并著各该督。抚。上紧饬缉。务获解审。毋致远扬漏网。将此由五百里各谕令知之。　　

○又谕。堪省逆回。剿灭净尽。所有小山底店等处。该犯名下房屋田亩。前经谕令福康安。少为估价。于甘省汉民内招买居住执业。如本省愿买人少。并准其令附近甘肃之陕西汉民。出赀认买。嗣据福康安奏。委员分投查办。迄今已阅数月。其作何办理之处。何以尚未据奏及。此项房产。虽为数稍多。或一时不能速变。亦当上紧筹办。俾小民得利。自必踊跃认买。著传谕福康安。即遵照妥办具奏。但不可因欲速售。仍令回民托名承买。务使各该处皆为汉人居住。以便稽察而靖地方。至福康安所奏伊犁等处。拨解内地马匹。已移咨伊勒图等。挑选解送巴里坤。并豫派员弁在彼验收之处。自当如此办理。将此传谕知之。　　

○以故一等公景惠弟景恒。一等子僧格多尔济子宁德。三等男佟璜子达隆阿。袭爵。　　

○陕甘总督福康安疎报。甘肃镇原县开垦成熟地一顷八亩。　　

○己亥。上至裕皇贵太妃殡所奠酒。　　

○谕。礼部议奏。江西巡抚伊星阿。题请已故巡抚李湖。应否准入乡贤祠一摺。李湖历任封疆。实心实力。清勤懋著。在广东巡抚任内。办理地方事务。尤为认真。实系督抚中不可多得之员。李湖。著照所请。准入乡贤祠。并著加恩入祀京师贤良祠。以昭追念前劳。风示有位之至意。　　

○庚子。谕曰。佛喜保。现有查询事件。巡视山东漕务。著阿那布去。该处现有挑挖运河事务。著一体办理。阿那布。著驰驿前往。不必请训。　　

○谕军机大臣等。据庆桂奏。连日将佛喜保指出。曾经告知知州苛敛之在籍原任刑部员外杨枢。及在伊轿前喊禀之行户杨永清。逐细查询。并无确据等因各摺。看来竟系佛喜保病疯多事。其在该御史轿前喊禀之行户杨永清。所控各款。讯问既属子虚。此人或即系佛喜保买出。亦未可定。应向切实根究。至佛喜保在济宁。或别有贻误多事情弊。并著庆桂据实参奏。此案广州一犯。业经拏获解往。潘日藻一犯。亦已于扬州缉获起解。庆桂俟人犯到齐。即将案内情节。逐一秉公审讯明确。定案具奏。其济宁巡漕。已另派阿那布前往更换矣。将此谕令知之。　　

○以贵州大定协副将七十五。为湖北宜昌镇总兵。　　

○壬寅。上幸瀛台。　　

○回部阿克苏四品伯克迈玛第敏等十二人。朝鲜国陪臣李徽之等二人。暹罗国陪臣帕史滑里那突等四人。金川木坪宣慰司中勒参纳木卡。及土司土舍头目等。三十一人。于西华门外瞻觐。命随至瀛台。赐茶。　　

○谕军机大臣曰。刘峨奏。古北口仓贮不敷。请于北仓漕米内拨给米一万石。以为五十年夏秋二季。兵米之需等语。今岁古北口外热河一带。收成丰稔。米价平减。该处所需仓粮。自应仍于古北口仓内拨给。即可就近采买还仓。若在北仓拨给。须由水路运至密云。复由陆路运至口外。岂不徒费运脚耶。著传谕刘峨。将因何不在口外采买。转请于北仓拨给之处。据实覆奏。　　

○癸卯。上幸宁寿宫。御景祺阁。赐王。公。额驸。大臣。及蒙古王。公。台吉等食。　　

○谕军机大臣等。据荣柱奏。审拟李存义。因强奸顾四儿不从。逞凶杀死。复因顾四儿堂叔顾二各。种遇。用刀砍死。李存义。因奸逞凶。杀死二命。又复扎伤二人。淫恶已极。此等凶恶之犯。审明后自应一面正法。一面奏闻。又何必请旨俟批回后。始行办理。致稽显戮。该侍郎所办殊属拘泥。荣柱。由刑部司员出身。何不谙事体轻重若此。所有李存义一犯。著即行正法。荣柱。著传旨申饬　　

○甲辰。上御抚辰殿大幄次。赐蒙古王。公。额驸。台吉等及年班回部阿克苏四品伯克迈玛第敏等十二人。金川木坪宣慰司甲勒参纳木卡。及各土司。土舍头目等。三十一人宴。　　

○谕。新正举行千叟宴。所有与宴之官员兵民。年在九十以上者。俱准其子孙一人扶掖入宴。其文武大臣年逾七十者。令其自行揣量。如步履稍艰。亦准其子孙一人扶掖入宴。以示朕优待耆年。有加无己之至意。　　

○谕军机大臣等。前召见襄阳镇总兵伸泰。因其年力就衰。清语生疎。深染绿营习气。难胜总兵之任。已有旨令其在三等侍卫上行走。乃昨据特成额。奏到各镇考语单内。尚称该员精力壮健。熟悉营伍。操演亦勤等语。总督统辖通省文武。于各该总兵贤否。自当随时体察。考核允当。始行具奏。方足以备朕拣择。今伸泰考语。该督率意填注入告。可见其于属员年力才具。平时全不留心。特成额。著传旨申饬。　　

○又谕。据冯晋祚奏。东省弥补亏空一摺。首摘叙事由。称东省亏空。依限弥补清完。乃阅摺内。复有参革知县罗焲章任内未完银两。请于现任各上司名下均摊赔补。及抵垫一款。请依承变之例。立限一年变缴等语。是该省亏空。并未能依限完缴。何以该布政使。即称弥补清完。况藩司管理通省钱粮。本有奏事之责。如果与巡抚意见参差。及别有袒护徇私情弊。原不妨据实参劾。朕必深为嘉许。即雨水粮价。银两交代。随时陈奏。亦属向例。至筹补库项。系地方应办公事。自应详禀抚臣察核办理。又何必专摺具奏。急于见长耶。看来冯晋祚。竟系意存宽限。为卸责市恩地步。殊属非是。著传旨申饬。其所奏摊赔立限二事。著交明兴。悉心筹酌妥议具奏。　　

○乙巳。谕军机大臣等。据特成额奏。查缉西洋人一摺内。称刘二彪所供佛像。请候部臣审办等语。此等佛像。并非案内紧要情节。该督转于小处用心。殊属可笑。至蔡伯多禄。为勾引传教最要人犯。自应上紧缉捕。乃迄今已阅四月。尚未拏获。此案西洋人书信。既有蔡伯多禄送至湘潭之供。看来该犯并未回至广东。亦未潜回闽省。自必仍在湖广一带藏匿。此事竟著责成特成额专办。该督务须饬属购线。严密访缉。以期速获。毋得视为具文。仍前疎玩也。　　

○又谕。据刘峨奏。河间县差役陈奉山。挟嫌诬告监生王继泰。复向索诈银两。以致王继泰。忿极戕生。该县姚迈德。并未讯出实情。朦混具详。正在驳饬审办间。该府福喜纳等。又据陈奉山之子陈文炽。指告生员王一会唆讼。拏获究审。随据该府禀报。王一会在监病故。显有别情。请将姚迈德革职。福喜纳解任严审一摺。此事甚奇。足见直省吏治废弛。该县姚迈德。纵役索诈。酿成人命。并不据实究报。心存讳饰。朦混具详。及经上司驳饬。尸亲控告。又偏听差役陈奉山之子陈文炽之言。将王一会拘拏监禁致毙。实出情理之外。如该县回护纵役诈赃。将王一会妄拏拘禁。又复致死灭口。则情罪甚重。即将该县拟扺。处以立决。亦所应得。虽在封篆以后。亦当按律办理。不可稍存拘泥。此案先经该督指驳严审。臬司梁肯堂。亦以事关人命。情节支离。详明驳饬。提犯查审。究出索诈毙命实情。会揭请参。自不至稍有回护。是以不复简派钦差前往审办。著传谕刘峨。不必来京。即往河间。速行提集犯证。严切究审。讯明确情。定拟速奏。审明后。若尚可及初六日入宴之期。即速来。　　

○是日。乙巳年立春。顺天府进土牛春山宝座。　　

○丙午。孝庄文皇后忌辰。遣官祭昭西陵。　　

○谕。古城。巴里坤。大臣。原因训练兵丁而设。并不办理地方事务。嗣因海禄。奏查地方官久项。始令兼管。但领队大臣。能训练兵丁。复能办理地方事务者。甚属难得。况彼处有乌噜木齐都统。又有道员等官。该地方事务。仍著乌噜木齐都统。道员等官管理。所有地方事务。毋庸领队大臣督察。以专训练。　　

○谕军机大臣等。前据刘峨奏。饬查拏西洋人汉色勒木。阿头大多。现在尚未就获等语。西洋人汉色勒木。即颜诗莫。阿头大多。即德天赐。杨义格拉。乌里必约。即罗机洲。麦守德。四人俱系令汪达洪寄信粤东。经该督委员伴送来京。当差应用者。并非汪达洪私行勾引。潜赴直省传教之人。著传谕刘峨。即通饬各属停止查拏。至接引传教之刘必约。亦据毕沅奏报拏获解京。将此一并谕令知之。　　

○是日起。上以岁暮祫祭太庙。齐戒三日。　　

○丁未。谕曰。三姓地方协领奇兰保。夥同薓夫舞弊一案。岂得谓明英不知情而无罪耶。著将伊公爵。并副都统之职革去。派松筠。都尔嘉质审。其所遗三姓副都统员缺。即著富珠礼调补。　　

○谕军机大臣等。据长清奏称。乌噜木齐。应纳地租官钱。改为纳银两。每两加增一二钱不等。请旨一律办理等语。此皆海禄从前过事苛求。是以长清如此厘正。尚觉可行。惟是乌噜木齐。非内地可比。长清甫经抵任。于一切事宜。惟期认真。固不可似海禄过于苛求。亦不得遇事退缩观望。一味宽简。即如拏获青山字一带地方私挖金矿等事。此亦海禄任内严行办理之事。岂得亦谓之苛求乎。凡新疆大臣。宜正已率属。遇一切事秉公办理。若果可行。朕必允其所请。嗣后长清。海禄。均当仰体朕谕。训练兵丁。宁谧地方。稽查盗匪。正已率属。断不可过事苛求。亦不得逡巡观望。市美沽名。将此传谕长清。海禄知之。　　

○戊申。以岁暮祫祭。遣官祭太庙中殿。后殿。　　

○谕曰。军机大臣。会同理藩院奏请。喀喇沁亲王品级喇特纳锡第。巴林亲王品级巴图。伊等本身原有之郡王爵。仍令世袭罔替。其恩赏亲王品级。缺出时不准承袭等语。此虽照例办理。但喇特纳锡第。巴图。行走多年。甚属勉力。著施恩将赏给伊等亲王衔。俟缺出时请旨。其原有之郡王爵。皆令世袭罔替。　　

○己酉。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○谕军机大臣等。据舒常等奏。将西洋人哆罗解京质讯一摺。据哆罗供称。四十八年三月内。有西洋二人。一名吧口□地哩哑喥。一名吧哩叽哩口□地。来对我说。有山东李姓。教名吧哆罗吗。要引他二人往山东传教。九月内。又有西洋二人。要往湖广四川传教。亦是山东李姓引去等语。山东李姓。系内地民人。乃敢私行勾引西洋人。往各处传教。情节甚为可恶。从前何以未据明兴查拏究办。足见该抚。于此案并未认真查办。著将舒常原摺。钞寄明兴阅看。即将李姓一犯。并其勾引前往之西洋二人。一并严拏务获。解京审办。毋得仍前疎玩。致要犯远扬漏网。将此由五百里谕令知之。　　

○庚戌。上御保和殿。筵宴朝正外藩左翼。科尔沁和硕亲王恭格喇布坦。多罗郡王鄂勒哲特穆尔额尔克巴拜。喇什噶勒当。多罗贝勒古穆扎布。固山贝子班珠尔。辅国公纳逊巴图。诺观达喇。公品级一等台吉拉旺。和硕额驸雅喇木丕勒。一等台吉色楞丹巴。敏珠尔多尔济。琳沁多尔济。喀喇沁亲王品级多罗郡王喇特纳锡第。固山贝子丹巴多尔济。辅国公温都尔瑚。公品级一等塔布囊玛哈巴拉。多罗额驸扎密扬多布丹。满珠巴咱尔。固山额驸敦珠布色布腾。巴林亲王品级多罗郡王巴图。固山贝子德勒克。多尔济喇布坦。一等台吉索特纳木多尔济。多罗额驸丹津。二等台吉索诺木。奈曼多罗郡王拉旺喇布坦。苏尼特多罗郡王车凌衮布。多罗贝勒恭桑扎勒。敖汉多罗郡王齐默特噜瓦。固山贝子桑济扎勒。德威多尔济。多罗额驸巴勒丹。固山额驸扎尔瓦。二等台吉色布腾多尔济。乌珠穆沁多罗贝勒达什衮布。土默特多罗贝勒索诺木巴勒珠尔。固山贝子色布腾栋罗布。阿巴哈纳尔多罗贝勒玛哈巴拉。翁牛特固山贝子图扪巴颜。二等台吉三济扎布。巴颜巴图尔。哈斯巴图尔。扎噜特辅国公朋素克。克什克腾扎萨克一等台吉根敦达尔扎。右翼。科尔沁和硕。亲王旺扎勒多尔济。多罗郡王喇什端罗布。喀尔喀和硕亲王固伦额驸拉旺多尔济。扎萨克图汗齐旺巴勒斋。多罗郡王桑斋多尔济。多罗贝勒阿裕尔。达克丹多尔济。德木楚克扎布。固山贝子逊都布多尔济。辅国公德勒克多尔济车登多尔济。巴图济尔噶勒。扎萨克一等台吉达什琳沁。贡格拉什。衮布多尔济。贡楚克。一等台吉固穆扎布。乌珠穆沁和硕亲王玛哈索哈。阿巴噶多罗郡王喇特纳什第。衮布扎布。固山贝子朋楚克。浩齐特多罗郡王敏珠尔多尔济。吐鲁番多罗郡王伊斯堪达尔。协理旗务伯克拜喇木。哈密郡王品级多罗贝勒额尔德锡尔。回部郡王品级多罗贝勒哈第尔。辅国公额色尹。公品级阿奇木伯克迈玛第敏。翁牛特多罗贝勒济克济扎布。多罗额驸班珠尔。杜尔伯特固山贝子博第。扎萨克一等台吉布达什哩。三等台吉额尔克巴图尔。四等台吉尼苏海。青海固山贝子罗布藏色布腾。齐默特丹巴。归化城土默特辅国公索诺木旺扎勒。鄂尔多斯辅国公丹津多尔济。郭尔罗斯扎萨克一等台吉阿喇布坦。并年班回部阿克苏四品伯克迈玛第敏等十二人。又木坪宣慰司甲勒参纳木卡。及土司土舍头目等三十一人。及领侍卫内大臣召左翼科尔沁和硕亲王恭格喇布坦。多罗郡王喇什噶勒当。喀喇沁亲王品级多罗郡王喇特纳锡第。巴林亲王品级多罗郡王巴图。奈曼多罗郡王拉旺喇布坦。苏尼特多罗郡王车凌衮布。乌珠穆沁多罗贝勒达什衮布。土默特多罗贝勒索诺木巴勒珠尔。固山贝子色布腾栋罗布。敖汉固山贝子桑济扎勒。右翼科尔沁和硕亲王旺扎勒多尔济多。罗郡王喇什端罗布。喀尔喀扎萨克图汗齐旺巴勒斋。多罗郡王桑斋多尔济。阿巴噶多罗郡王喇特纳什第。衮布扎布。吐鲁番多罗郡王伊斯堪达尔。哈密郡王品级多罗贝勒额尔德锡尔。翁牛特多罗贝勒济多济扎布。青海固山贝子罗布藏色布腾等。至御座前赐酒成礼。　　

○是月。湖南巡抚陆燿奏。官员父母。年七十以上。家无次丁。或八十以上。虽有次丁。例准呈请终养。是教等即以作忠。若生我之爱。且淡漠。于民风吏治。何关痛痒。至人子出仕。迎养父母在署。固为公私兼尽。若父母初未随任。不肯告归。在家者转出求仕。皆于名教大有关系。臣查属员内。凡例应终养之员。勒令告归。请敕各直省督抚。通饬现任及试用人员。遵例终养。以正人心而厚风俗。得旨。所奏是。该部如议行。　　

○贵州巡抚永保奏。黔省威宁各厂黑白铅觔。由威宁运毕节。达川省永宁铅局。查各厂至毕节。站远山多。路险径杂。不无搀前落后。闲有逾期未到。如不设法督催。设遇各省并年采买。势必挽运不及。且难保无中途盗卖情弊。现责令近驻威宁之贵西道。督率大定府知府。将已发各铅。督催收发转运。并委试用佐杂等四员。交该道府。派于沿途分驻。专司催趱。每五日将催过号数报该道府。及臣衙门。其毕节总路。另委员驻劄。将收到转发各数。按日报查。并檄饬永宁局委员。将已收者随时查报。以归核实。得旨嘉奖。　　

○是年。追予甘肃石峰堡出师阵亡参将孙受一员。守备白玉昇一员。千总杨曘。陈开学。二员。土千总我什舟日一员。把总何德福。程锟。二员。外委任逢春。田应魁。张永福。三员。马步土兵赵登云等。三百十四名。祭葬恤赏如例。俱入祀昭忠祠。　　

○旌表孝子。江苏等省民。吕正燧等六名。守节合例。八旗。闲散宗室代兴妻舒穆噜氏等三口。满洲。马甲噶林妻魏氏等七十七口。蒙古。官学生布纶妻朱氏等三十口。汉军。马甲董殿相妻金氏等二十六口。内务府。马甲四达色妻徐佳氏等四口。奉天等省。闲散陈维璠妻郭氏等二百二十七口。直隶等省民李荫妻杨氏等三百二口。夫亡殉节。江苏等省民王怀曾妻陈氏等十四口。未婚守志。江苏等省民马仪培聘妻毛氏等十六口。百岁寿民。妇。江苏等省郭有英等二十八名口。各给银建坊如例。　　

○一产三男。直隶等省民王三平等五家。　　

○会计天下民。谷数各省通共大小男。妇。二万八千六百三十三万一千三百七名口。各省存仓米。谷。三千九百八十二万七千三百一十六名六斗三升一合一勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。春。正月。辛亥朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿寿皇殿。行礼。
  </div>
  <div class="pagination">
   <a href="清实录乾隆朝实录_page1566.html">
    上一页
   </a>
   <span>
    ...
   </span>
   <a href="清实录乾隆朝实录_page1562.html">
    1562
   </a>
   <a href="清实录乾隆朝实录_page1563.html">
    1563
   </a>
   <a href="清实录乾隆朝实录_page1564.html">
    1564
   </a>
   <a href="清实录乾隆朝实录_page1565.html">
    1565
   </a>
   <a href="清实录乾隆朝实录_page1566.html">
    1566
   </a>
   <span class="current-page">
    1567
   </span>
   <a href="清实录乾隆朝实录_page1568.html">
    1568
   </a>
   <a href="清实录乾隆朝实录_page1569.html">
    1569
   </a>
   <a href="清实录乾隆朝实录_page1570.html">
    1570
   </a>
   <a href="清实录乾隆朝实录_page1571.html">
    1571
   </a>
   <a href="清实录乾隆朝实录_page1572.html">
    1572
   </a>
   <span>
    ...
   </span>
   <a href="清实录乾隆朝实录_page1568.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
