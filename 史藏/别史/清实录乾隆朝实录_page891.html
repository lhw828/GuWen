<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 891 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 891 页/共 1860 页</h1>
    <div class="content">
○己巳。上御太和殿视朝。文武升转各官谢恩　　

○诣皇太后宫问安　　

○幸瀛台　　

○谕、朕恭奉皇太后銮舆巡幸江浙于明岁正月十二日起程。著諴亲王和亲王大学士来保。尚书舒赫德在京总理事务。其月选之文员内通判州县等官。武员内八旗护军校骁骑校及外省送到之补放水手骁骑校等官弁。并年满千总。俱著王大臣照从前之例验看。可传谕该部知之　　

○吏部议覆、广东巡抚托恩多奏称调补瘴地各员。甚有苟且废事坐待俸满推升者边徼要区徒为庸员升迁捷径应如所奏嗣后果有才守兼优卓者政绩者于俸满调回内地时。该抚等保题照例升用如祗年力强壮将应升处注销仍补原官照腹俸升转。其衰迈因循者。即查参勒休该管道府不时加策励俸满又捏填混保。照徇情例降二级调用再各省烟瘴俸满在任候升之员。报满时如系循分供职及年力尚堪驱策照武职展限考验例展限一年如奋勉向上仍准题升。从之　　

○直隶总督方观承覆奏口外热河厅属□牛□奔□牛窖等六处四旗厅属添财沟等七处喀喇河屯厅属虎道哈沟鹌鹑沟二处八沟厅属高儿厂等三处塔子沟厅属柏树沟等三处皆有煤苗请将各山场分界设窰募殷实民户。取地方官印结送热河道给票开采俟煤旺时地方官详司给帖准充纳税该管道及各厅仍亲查弹压得旨允行　　

○庚午孝惠章皇后忌辰遣官祭孝东陵上诣雍和宫行礼　　

○谕近京西山一带产煤之处甚多现在已开窰口率以年久深洼兼有积水以致刨挖维艰京城煤价渐为昂贵著工部步军统领顺天府等各衙门会同悉心察勘煤旺可采之处妥议规条准令附近村民开采以利民用　　

○山西巡抚鄂弼奏晋省仓储久悬请乘本岁丰收买补第各属谷价止岢岚等二十七州县。每石八钱至一两以内其太平等四十三州县。自一两一钱至一两七八钱不等如照部定一两以内为准采买无多应定为一两二钱收买。得旨允行　　

○赐安徽篁墩二程子朱子祖居祠御书扁曰洛闽溯本　　

○旌表守正捐躯之直隶长垣县民王德成女王氏　　

○辛未。谕曰、安西提督刘顺。前曾随征金川颇属奋勉。此次平安西陲。虽末身列行阵。而安西一带。设台穿井诸务。具见实心经理。今闻溘逝。深为轸惜。著加恩晋赠太子少保。再赏银一千两。所有应得恤典。著该部察例具奏　　

○军机大臣等奏、据俄罗斯送出之玛哈沁色布腾等解京。讯系前在阿勒坦和硕。戕害库车办事布政使德舒等属实。交刑部正法。报闻　　

○户部议覆漕运总督杨锡绂条奏漕运各款。一、各省粮艘开行。俱有经管衙门给限单。臣又同巡漕诸臣督押。各关止司收税。并不催漕。芜湖。浒墅等关。为漕运经由。未设限单。惟板闸。临清。天津三关。相沿给发。请领缴销。徒滋胥吏掯勒。应裁。一、水次收兑米色搀杂。例议处州县。及监兑官。不及知府。因不实力查察。甚有袒护属员。与粮道龃龉者。嗣后州县收漕。有潮润搀杂。知府不先揭报。照失察例议处。如涉徇庇。该督抚题参。一、奸徒钻充各衙门书役。抗避佥丁。卫所差拘各衙门庇护不发。嗣后不论大小衙门书役官承。概勾佥。己身不能出运。令子弟承顶至书役仍听充当。该州县查系卫籍即不准出结。如以卫籍冒民籍。图避佥选。朦混出结粮道查出。照例议处。一领运旗丁。雇头舵水手。有身工已足。私脱逃者。苦累旗丁。且妨漕运。嗣后有脱差者。通行各帮及原籍并沿途地方官。严缉获日。解交量道。会同臬司讯明。咨部发边卫充军。均应如所请。从之　　

○刑部议覆、大学士等奏、据镶红旗蒙古都统奏称、察哈尔逃犯护军车布登。系察哈尔蒙古非厄鲁特等语察哈尔蒙古逃人。例无治罪明文。伊等俱蒙古旗分之人。如有逃走。或一月内外自回。或被拏获。悉照逃旗例。发遣黑龙江其归并察哈尔之旧厄鲁特。年久逃走者。即照察哈尔蒙古等办理。至新归之厄鲁特。如有逃走。除于拏获处即行。正法外。不论年月自回者。概发广东。广西。云南。贵州。烟瘴地方。倘不安分。即就彼处正法。应行文值年旗。嗣后均照办理。从之　　

○豁江苏吴江县。坍荒公占田地。乾隆十八年至二十一年民欠银粮　　

○蠲江苏南汇、吴江、长洲、元和、上海、海州等、六州县。乾隆二十三年、水旱灾地。漕盐等银。一万三千两有奇。米麦、豆、九千四百石有奇　　

○壬申。上诣大高殿行礼　　

○军机大臣等奏、八旗官员。遇婚丧事件。例借支俸银。乃不肖之徒。假捏具呈。或该亲族本非承办。藉名指借。八旗并无专司察核之处。嗣后每月底。户部将各旗借俸之案。汇咨步军统领衙门查记。如有冒支。本员参奏治罪。失察之都统等。分别议处。并著为例。得旨、依议。著半个月一次汇送稽查　　

○户部议准、两江总督尹继善＜锍-釒＞称、盐城县范公堤外。旧有公樵草滩七百五十六顷。嗣因民灶争讼。另于伍佑、新兴、二场淤滩。照数拨给灶樵。恐日久私垦。请每岁春间。令该县及盐大使。亲勘出结。倘徇情失察。知府分司查揭参处。从之　　

○以故一等男色楞子僧格多尔济、袭爵　　

○以甘肃肃州镇总兵五福。为安西提督调四川川北镇总兵马彪。为肃州镇总兵。以陕西西凤协副将索柱。为川北镇总兵　　

○癸酉。上诣皇太后宫问安　　

○兵部议覆、江苏按察使。苏尔德奏、外省部县城门锁钥。请归地方官掌管等语。门禁启闭。系武员专职间有分防仅千总微弁。因归州县管理。若将锁钥概令文职执掌。一事两歧转多牵制。嗣后有从前有司沿习掌管者。一并归城守营。从之　　

○甲戌。谕军机大臣等、海明等奏称、自叶尔羌至辟展。共计五十余台。每台回人十名。按月各给盐菜银九钱。今各城余粮甚多。除叶尔羌喀什噶尔各台。俱经折给钱文外。其阿克苏所属各台回人口粮。请于来年正月起。按照时价。动支余粮折给等语。前因各城粮石不敷。暂以银两折给。今积贮有余。若使回人得支本色。既与伊等生计有益。又可省内地运送之繁。除阿克苏各台。照所奏办理外。其叶尔羌等处。亦应酌看情形。一体支给著通谕各城驻劄大臣等知之　　

○军机大臣等奏、据副都统旌额理奏、请将派往伊犁、索伦兵内。调拨一百名。驻防乌噜木齐等语。查乌噜木齐等处。较伊犁、回部更成内地既经议派满洲。察哈尔兵驻防。无庸再调。得旨著照旌额理等所请。调伊犁、索伦兵一百名。驻劄乌噜木齐。　　

○户部议准、云南巡抚刘藻疏称、东川新局正铸。已历九载。积息银至四十万余两。请自二十七年为始。酌减一半合加铸半卯。凑五十炉。从之　　

○陕甘总督杨应琚等奏、新疆奏销钱粮。宜定章程。请将伊犁、乌鲁木齐、喀什噶尔、叶尔羌、阿克苏、库车、哈喇沙尔、辟展八处每处为一案。分八本具题其英吉沙尔附喀什噶尔内。和阗、附叶尔羌内。乌什、附阿克苏内。至各处奏销。经纳世通奏准、差官赍兰。往返迟误。嗣后应停差赍。此次奏销臣明德。将底册咨该处照造大臣核明钤印。由塘送兰。即督藩司核题。并请自明岁起。每年内地供支新疆各项统为一案。限次年六月奏销。哈密、巴里坤二处。各统为一案。限次年十月奏销迟逾参处。得旨允行　　

○以户部左侍郎于敏中。兼管钱法堂事务　　

○赈贷山西、文水、榆次、徐沟、太原、汾阳、孝义临汾、猗氏、虞乡、解州、安邑、夏县、绛州等十三州县。被灾贫民口粮耔种　　

○乙亥。谕曰、刑部侍郎员缺。著安泰补授。安泰未到任之前。著阿永阿暂行署理　　

○丙子。谕、嗣后吏部带领卓异正荐官员引见时。将从前曾经正荐次数。俱著于履历摺。及绿头牌内。详悉注明以备简核　　

○宗人府奏、请以故奉恩将军启昭庶子鹏智袭职。得旨、此奉恩将军。著鹏智承袭。但定例降等递封至奉恩将军。虽无可降之等。然未经出缺以前。其嫡妻所生之子。年以及岁。即考试封奉恩将军。是多一奉恩将军矣。殊觉太优。嗣后此等奉恩将军之子。应封时暂行赏给五品虚衔。仍食原钱粮。俟应袭之奉恩将军缺出。再行承袭。将此永著为例　　

○建甘肃秦州移驻三岔镇州判衙署。从巡抚明德请也。　　

○丁丑。上诣皇太后宫问安　　

○工部等部议准、江苏巡抚陈宏谋疏称、铜山县西门向无城楼。请添建从之　　

○命授喀尔喀亲王车布登扎布为副将军。郡王车木楚克扎布。为副盟长　　

○戊寅。谕、前熊学鹏奏、广西兴安县缉获湖南湘乡人邓廷贤等、私刻印票冒差需索一摺以该犯楚人。经历楚地。该抚冯钤。并未奏闻。传旨令其查覆。今据奏到。自请交部议。处并将藩臬道府州县等、一概列参未免惶遽失措。且以邻省获犯。不无中存芥蒂均非封疆大臣持正奉公之道。督抚统辖全省地方偶有匪徒越境滋事。在本县本府自不能辞失察之咎至司道以上所辖既广。即不当尽干严谴况在抚臣。朕岂即以一二缉案。督办不前定其殿最耶。谅中外臣工所宜共喻者。是冯钤所奏过当之处。于率属已不得其平若因此而归咎熊学鹏。自生嫌隙。则于政体官方所系尤为重大。督抚同驻省会凡事固当和衷共理。即地属邻封其中会咨。协济之处在国家并非二事如冯钤于此案知会到省。方当深服熊学鹏。嗣此每有见闻。共期实心佽助。所见方为远大。设以私心未化。因而膜视掣肘。几置公事于不问在督抚为不知大体在朝廷亦安用此大臣。从前鄂尔泰等在封疆中已为不数见之材。然以意见不和。遂与李卫等、抵牾生衅。特因朝纲整肃。势不能成党援门户之渐。然自来外吏。畛域相持。久成恶习。不可不深引为炯戒也。将此通谕各省督抚知之　　

○谕军机大臣等、阿桂等奏称、伊犁屯田八千亩。收获大小麦、＜麻黍＞粟、青稞等谷共二万七千一百石有奇。约二十分以上等语伊犁屯田丰收。皆官兵勤于力作所致。所有屯田各官员。俱交部议叙。兵丁等著阿桂酌量赏给。以示鼓励　　

○又谕、伊犁屯田回人八百户。收获大小麦。约二十分以上。＜麻黍＞粟、青稞、约四十分以上。合筭每人收谷四十石。应令其各交米二十石。定为成额。则回人益知勤动。嗣后人给耔种一石五斗。以交粮十六石为率。所种四项谷石。有丰歉不齐。亦可通融抵补等语。回人等、著与兵丁一体酌量赏给。管理屯田回人之前锋参领等、俱著交部议叙。其定额交粮之处。俱如阿桂等所请行　　

○户部议准、江苏巡抚陈宏谋疏称、范公堤外垦熟地六千四百余顷。除伍佑一场。听其放荒。余悉照梁垛场输课。从之　　

○工部等部议准、陕甘总督杨应琚疏称、安西提标官兵。移驻巴里坤。应建兵房。从之　　

○镶蓝旗蒙古都统奏、阿尔锡阵亡。所遣云骑尉世职。将伊子尚凯、侄鄂勒哲依图拟正陪请袭得旨这云骑尉著尚凯承袭。嗣后此等世职。本员如止一子。即将一人带领引见不必以侄拟陪。如以侄为嗣准其承袭。著为例　　

○遣内阁学士富德。致察长白山等处。辽太祖陵。宗人府府丞储麟趾致祭西岳华山等处。黄帝轩辕氏等陵。吏部右侍郎恩丕致祭东岳泰山等处少昊金天氏等陵。先师阙里。吏部左侍郎董邦达致祭中岳嵩山等处。太昊伏羲氏等陵。副都御史窦光鼐致祭南海。太仆寺少卿志信致祭北岳恒山等处女娲氏等陵　　

○己卯。谕、今年恭祝万寿之革职文武各员现据查明缘事公私情节。其文员中之锁柱、卓林、罗布藏、平安、胡在惠、赫柱、塞勒、阿三泰、三多、四德、九格、白为公、舒文、彰古礼、龙光昱、胡惟正、杨文玢、李镶、施奕学、顾邦英、廖运芳、宋载、杨联捷、李法孟、杨＜王已＞、杨国华、孙辂相、王槃、靳国佐、陈璋、钱清、徐崇熙兴海、张世禧、隆依哈、塞勒克、张隲龄、费我衡、王光含、王浤、缪绳祖、武员中之开泰、玛尔德、八龙李禄、范宜恭、冶继钧、白钟骧等四十八员。俱著该部带领引见。其余文职戴文等一百二十八员。武职通舒等二十七员。七品以上者。俱降一等赏给职衔八品以下者。俱赏给原衔。用广慈恩。以光盛典　　

○谕军机大臣等、前据熊学鹏题参。平乐府知衣松柏。违例妄纵并将负屈之知县姜国城。一并参劾。所办不分曲直。颇存意见。已明降谕旨。并将该抚交部察议此案距今已阅数月。该抚因何如此办理缘由并未见具摺覆奏。著传谕询问熊学鹏令其即行奏闻　　

○以故三等男布喀从弟宗魁。袭爵　　

○旌表守正捐躯之江苏萧县民张钦公女张氏。广东英德县民李缉易妻范氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十


</div>
    <div class="pagination">
<a href="清实录乾隆朝实录_page890.html">上一页</a><span>...</span><a href="清实录乾隆朝实录_page886.html">886</a><a href="清实录乾隆朝实录_page887.html">887</a><a href="清实录乾隆朝实录_page888.html">888</a><a href="清实录乾隆朝实录_page889.html">889</a><a href="清实录乾隆朝实录_page890.html">890</a><span class="current-page">891</span><a href="清实录乾隆朝实录_page892.html">892</a><a href="清实录乾隆朝实录_page893.html">893</a><a href="清实录乾隆朝实录_page894.html">894</a><a href="清实录乾隆朝实录_page895.html">895</a><a href="清实录乾隆朝实录_page896.html">896</a><span>...</span><a href="清实录乾隆朝实录_page892.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
