<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 622 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 622 页/共 1860 页
  </h1>
  <div class="content">
   ○甲午。谕军机大臣等。近闻江浙地方。胥役舞文作弊。该管官间有约束不严。足为吏治之累者。胥役等凭藉公牍。遇事辄思因缘为奸。势所不免。此亦不独江浙二省为然。然使州县官、果能加意振刷。有犯必惩。伊等自无从售其伎俩。至如白役一项。向来例禁本严。而地方有司。或因经制衙役。不敷遣用。不得不资以分头干办。遂致无藉游手之人。窜身其中。十五为群。虽寻常案件。亦复恣意需索。实为滋扰。著于该督抚等奏事之便。详悉传谕。令其留心体访。严加惩治。通饬所属实力禁止。毋任因循旧习。亦察吏安民之一端也。　　

○补行江西乾隆十六年分大计卓异官八员。不谨官三员。罢软官三员。年老官四员。有疾官一员。才力不及官一员。浮躁官一员。分别升赏处分如例。　　

○旌表守正被戕之湖北钟祥县民王金山妻沈氏。　　

○乙未。谕曰、刘统勋等奏报徐州张家马路堤工。于十二月十二日辰时合龙。堵闭断流。黄河大溜。全复故□等语。今年江南因秋雨过多。河湖异涨。铜山决口。夺溜南趋。非寻常漫溢可比。朕夙夜焦劳。特命大臣协力堵御。仰赖上苍垂佑。迅速奏功。河流顺轨。从前河工积弊。因循怠玩。牢不可破。此番若非专遣重臣。到工督率。将恐旷日经年。未克奏绩。今在事诸臣。俱能体朕宵旰之心。实心奋勉。昼夜急公。而员弁等遂各知踊跃趋事。工成不日。可见事在人为。此于政治实有关系。朕心深为喜悦。舒赫德、刘统勋、策楞等、在工专办日久。宣力居多。著从优议叙。向检外省办理灾赈。亦率视为奉行故事。非失之过严。使泽不下逮。即失之过滥。俾吏书土棍、侵渔中饱。鄂容安、庄有恭、卫哲治、不辞劳瘁。身亲董办赈恤事宜。俱属妥协。复往来催办物料。以副大工之需。俱著交部议叙。所有在事员弁。著刘统勋等、分别等次。送部议叙。该部即遵谕行。　　

○谕军机大臣等、刘统勋等奏报徐州张家马路堤工。于十二月十三日辰时合龙。堵闭断流。黄河大溜。全复故道等语。朕心深为嘉悦。已有旨谕部。至该处善后事宜。刘统勋驻工指示数日。即可交与白钟山接办。刘统勋著即带领善于镶埽之员弁兵役。前往二闸并力堵筑。克期竣工。俾下游积水早涸。毋误春耕。以慰朕悬念。　　

○又谕曰、王兴吾奏、上犹等县民人周华语等、被穿马袿高长汉砍伤。又刘茂江被人砍死。并揭有匿名揭帖一案。已降旨传谕王兴吾、令其速缉正凶。即行正法。以彰国宪。鄂容安、现在江南查察赈务。事关紧要。未便分身兼顾。且该犯伤人帖揭。迹类疯狂。尚非马朝柱等可比。可传谕该督、令其遴委干员。前往严拏。务获正凶。毋使漏网。不必亲自前赴江西。督办此案。若其中更有别故。或致聚众成事。则又当酌量行之。盖范时绶尚未到任。而王兴吾又非能任大事者也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十二


v大清高宗法天隆运至诚先觉体元立极敷文奋武孝慈神圣纯皇帝实录卷之四百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。十二月。丙申。上诣皇太后宫问安。　　

○谕曰、策楞等奏、二闸漫口。于本月十二日卯时合龙。运河之水、畅流南注。工甚平稳等语。昨据刘统勋等奏报、铜山漫口合龙。黄河复归故道。今二闸漫口、适又同日告成。奏绩之神速。若有默相。而诸臣之克体朕怀。协力同心。亦于兹可见。从此运道民生。均资利赖。朕心实为嘉悦。舒赫德、刘统勋、策楞、昨已降旨、交部从优议叙。尹继善、富勒赫、白钟山、著交部一体议叙。所有堵闭二闸漫口。在工员弁、如参将厉鐄等、俱能奋勉出力。并著策楞等分别等次。送部议叙。以示鼓励。　　

○谕军机大臣等、据策楞奏、现在两处漫工告成。又值封印之期。恳请赴京陛见等语。两处漫工。已经同日合龙。虽大局已定。而善后之策。尚须相度妥办。庶可永庆安澜。前曾传谕舒赫德、刘统勋、令于南河事竣。即由河东直隶一路、查察河务。今舒赫德已别有差遣。策楞即会同刘统勋、应俟南河筹办善后事宜、妥协就绪。由河东直隶一带、查核河工。进京复命。不必以时届封印。亟亟来京也。可传谕刘统勋策楞知之。　　

○又谕曰、策楞等、奏报二闸漫口。于本月十二日卯时合龙。朕心深为欣慰。但前据策楞、尹继善、先后奏称、原估时漫口只深二丈有余。后因湖河两水、并发合流。愈刷愈深。至四丈六七不等。按其形势。施功匪易。今奏绩乃如此之速。伊等筹画办理。实合机宜。其如何减洩急溜、如何加镶桩埽之处。可传谕策楞等、令将前后酌办情形。详悉奏闻。寻奏、二闸漫口。与高邮湖鳅鱼港口相对。前因废埽横亘河中。湖河水、直注漫口。致口门刷深四丈余尺。尹继善到工。将鳅鱼港堵闭。尽拆废埽。减洩急溜。即于十二月初一日兴工。坝台加桩。初六日加镶。至十二丈河流南注。漫口平缓。臣等分守两坝。官兵分为两班。用大船兜缆加镶。每日两坝筑至三丈余尺。遂得迅速合龙。得旨、如此。则实系尹继善调度得宜。可嘉。朕于人之是非。从来功过不令相掩。　　

○以故一等公伊通阿弟伊松阿、二等子安崇阿子四保、二等子王淳子王条、三等男章武子玉保、各袭爵。　　

○头等顺义侯田国恩、三等男赵连璧、缘事削爵。以其弟田国荣、赵连彦、袭封。　　

○丁酉。上御乾清门听政。　　

○谕军机大臣等、开泰所奏蓝山县盘获面生乞人一案。据称、反覆研鞫。实非马朝柱等语。既非首逆要犯。何必急遽入告。乃查对报封。竟系每日限行六百里之件。似此昧于事理轻重。与驿递定例有违。甚属不合。著传旨申饬。　　

○改江西赣州府大济仓大使缺、为赣县县丞。兴安县县丞缺、为宁都县县丞。从总督鄂容安请也。　　

○移广西怀集县、武城乡巡检、驻凤凰观。永淳县、武罗乡巡检、驻甘棠墟。南里乡巡检、驻小黎墟。罗城县、莫离镇巡检、驻和睦墟。武缘县、高井寨巡检、驻罗墟。从巡抚李锡秦请也。　　

○以故一等子扬桑阿弟舒崇阿、袭爵。　　

○加赈江南淮安属板浦、徐渎、中正、莞渎、临洪、兴庄、泰州属庙湾、等七场。本年水灾灶户。并予缓徵。　　

○戊戌。谕军机大臣等、顾琮等奏称、祥符县卢家庄前。请建筑支河坝。荥泽、阳武、一带堤内。应行加筑土坝。并估挑引河等工。两摺皆属先事绸缪。豫为明岁之计。现在南河漫决处所。悉已合龙。刘统勋、策楞、将次来京。可俟伊等顺道前往豫省、会同查勘。熟筹妥酌。再行兴筑。如彼处情形。必须乘此冬令水弱。及时趱办。目下业已估计兴工。可即照所请。令其上紧办理。仍著刘统勋等于回京之便、赴彼详加审视。务使议建各工。悉协机宜。足收捍御之益。而无无益之作可耳。将此传谕顾琮、蒋炳、及刘统勋、策楞、等知之。令其彼此咨商。　　

○吏部议准、四川总督黄廷桂奏称、旧保县地方汉、番、及梭磨、大金川、等各土目。请归新设理番同知管辖。再旧保县城内汉民。满溪十寨熟番。及竹克基、松冈、小金川、沃日、等地方。并请归该同知兼辖。从之。　　

○贷直隶沧州严镇场、本年水灾灶户耔种。　　

○旌表守正捐躯之河南永宁县民王玉妻赵氏。　　

○己亥。谕、各省奏报关税盈余数目。较上届短少。部议俱交督抚查明情由。该督抚不过据监督、及管关委员所报、取结声明具覆。从未有察出侵蚀情节。据实查参者。章奏往返。竟成故套。甚属无谓。朕思关税时赢时绌。势所不免。若该监督等、无故短少。或任意侵肥。该督抚自应随时查察、奏闻治罪。如其果无情弊。何必重复声明。徒滋案牍。嗣后各省奏报关税盈余数目。该部核覆时。无庸复交督抚查奏。　　

○谕军机大臣等。从前哈密赛巴什达里雅、屯田。给令该处回子耕种。所收谷石。以四分交官。六分给与回子。今闻伊等生计稍艰。著加恩将每年耕种所获谷石。不必交官。全行赏给。　　

○以盛京兵部侍郎卞塔海。盛京户部侍郎德尔格、对调。　　

○庚子。上诣皇太后宫问安。　　

○谕军机大臣等、雅尔哈善奏。杭州驻防兵丁七达儿等、与民人翁岐周等。互殴一案。各省驻防。旗民皆同城居住。从未有争忿互殴之事。惟杭州近年屡经犯案。此风断不可长。旗民同为国家臣庶。各应安分守法。何致动辄相争。乃斗很成风。呼朋引类。隐分党羽。袒护助殴。此所关于风俗人心者甚大。非重加惩儆。无由力挽颓风。七达儿等一案。该抚仅拟照常办理。不足示惩著。将在场争殴人犯。不论旗民。按名拘提。研讯确实。俱行发往吉林乌拉当苦差。嗣后该处旗民互殴之案。无分曲直。俱著照此办理。并将此明切传谕。务令人人共晓。庶伊等知所畏惧。永息争端。各安本业。亦挽回风俗之一道也。　　

○又谕曰、永常奏称准夷贸易之期将届。请仍旧暂为官办。照例动帑豫备等语。看来可不必先期豫备。此时达瓦齐、与讷默库济尔噶尔、彼此构兵。应无暇计及贸易。但夷人有利必趋。或仍循往例、遣使前来哈密。亦未可定。可传谕永常、令其即行却回。并晓以从前加恩噶尔丹策零、是以准其按年贸易。嗣策妄多尔济那木扎勒、暨喇嘛达尔扎、乃噶尔丹策零之子。今达瓦齐非其族类。且由弑夺而得。又并未遣使请安。何得仍循往例。况近日玛木特、前来北路。阑入边卡。继复畏惧逃回。现在遣人前往究问。若达瓦齐知犯界非理。缚献自赎。并遣使奏明。或可仍准贸易。此时不当遽许。如来使不肯即回。宛转求请。即应剀切晓谕。俾知恩不可以幸邀。倘在边生事。即与贼人犯境无异。自当相机擒捕。不得听其猖獗。著传谕永常、妥协办理。务合机宜可也。　　

○兵部等部议准、河南巡抚蒋炳奏称、襄城营守备、准部议改汝宁营守备、移驻商城。并新设商城县牛食畈巡检、外委。罗山县大胜关巡检。请各铸给印记。牛食畈至水东寨、八堡。大胜关、自仙花店至九里关十三约。悉归该巡检管辖。设皂隶二名。弓兵八名。由该县民壮内拨隶。商城守备、大胜关巡检、衙署。动项兴修。牛食畈巡检、外委、现议租住民房。不必设署。租费于公费银内支给。均应如所请。从之。　　

○又议准、四川总督黄廷桂、疏陈杂谷脑善后事宜。一、移驻官兵。查威茂副将、辖十三土目。额设官兵一千二百余员名。驻茂州。今杂谷改土归流。梭卓、松冈、大小金川、沃日、等处。接连旧保。请将副将、并左营中军都司、移驻旧保弹压。茂州增设都司一员。于协标原额官兵内。拨经制千总一员。把总三员。马步兵四百名。外委千把三员。余官兵八百员名。应派经制千总一员。把总二员。马步兵三百名。外委千把三员。归右营都司。驻杂谷。余官兵五百员名。应随副将、并左营中军都司、移旧保。一、分驻弁兵。查杂谷官兵三百余员名内。拨把总二员。分驻维关、卜头。外委一员。住丹占木。杂谷留都司一员。千总一员。马步兵各按营分拨。茂州官兵四百余员名内。千总一员。驻保县。把总三员。分驻汶川、茶关、通化。马步兵亦各按营分拨。新移威茂副将、改维州副将。茂州新设都司、改茂州营。仍归维州协管辖。均给关防。一、移贮仓粮。查泸宁营、原贮米二千石。裁移官兵后。止存官兵三百余员名。请以五百石、归并冕宁县存贮。备该营之用。以一千五百石、改贮理番同知。资兵民之用。杂谷、保县、现存剩军米杂粮。足敷存贮。估建仓房、并斗级书役、应需银两。统于泸宁厅、裁剩铺司工食内拨给。一、安设文员。查理番同知、驻劄旧保。催徵夷赋。听断词讼。应需通事、译字、各一名。工食、请于嘉定、宁远、雅州、叙州、四府通判衙役内裁给。顺庆府司狱、裁改理番同知照磨。原设门皂各一名。不敷差遣。请于松潘、打箭炉、叙永、照磨内裁拨。一、修葺衙署营房。查旧保移驻副将、有都司衙署可改。都司、有千总衙署可改。千总衙署、并存城兵营房、有旧基可修。分驻兵营房、应估造。均动项兴修。一、严禁汉奸。查杂谷番民错处。外商贸易。令向本地方官领照。至旧保、赴理番同知衙门缴换汉夷印票。到杂谷、送都司验准货买。货完、带原照层次缴销。并令各衙门按次知会。均应如所请。从之。　　

○以盛京工部侍郎吴拜、盛京刑部侍郎苏章阿、对调。　　

○以广东右翼兵官毕映、为銮仪使。　　

○旌表守正捐躯之直隶蔚州民武兴妻周氏。　　

○辛丑。上诣皇太后宫问安。　　

○谕军机大臣等、昨因永常奏请豫备准夷贸易一事。已降旨传谕。不必豫备。但现在北路情形。永常未能稔悉。可将成衮扎布前后奏到诸摺。及所降谕旨。一并钞寄、令其阅看。此时达瓦齐、文与讷默库济尔噶尔、争持未决。现又因车凌等投诚。玛木特追截擅入边卡。正在究问。断不应准其照常贸易。若系遣使请安奏事。自不妨令其来京。计彼中即有人来。亦必须明岁春夏间。倘有夷人到哈。即令通事向夷使云。汝等如系请安奏事之人。即准入京。并传谕正欲诘问北路犯卡情事。汝等若系照常贸易之人。则达瓦齐构衅自立。并未奏准。况玛特犯我边界情由。现在究问。应俟查问明白。达瓦齐、遣使奏恳之时。再行酌量加恩。此时未便代为渎奏等语。谕令回巢。彼若宛转恳求。亦当谆切晓谕。即交易夷商等、俱应令之共晓。俾知从前贸易。本是加恩。并非需用伊等货物。以杜其冀幸之心。倘或强入边圉生事。即遵照前旨。相机办理。此中轻重缓急机宜。恐非王进泰、冶大雄等、所能体会。可令永常审时度势。悉心筹酌。明年约计贸易夷人应到之时。不妨借巡边为名。先期前往哈密。更可就近随宜妥办。　　

○刑部议覆、广东巡抚苏昌奏、解役陈瑞、将秋审情实。绞犯蔡王兴、受贿故纵。请依新例、将该犯役陈瑞、拟绞监候。入本年秋审情实正法。得旨、禁卒得贿故纵重囚。律载与囚同罪。如所纵之犯。应入秋审情实者。将该犯亦即入于情实。前经降旨通饬、著为定例。此案差役陈瑞、将应入情实之绞犯蔡王兴、中途贿纵脱逃。刑部比照此例、将陈瑞拟绞监候。并入本年秋审情实。奏请行文该省、即行正法。所办甚是。但朕详阅原案。该犯得贿故纵。事在未奏谕旨之前。定例通行。尚未知悉。其情节似稍有可悯。陈瑞一犯、依拟应绞。仍著监候秋后处决。若于奉旨后。有敢以身试法。悍然不顾者。即当遵旨定拟。断不容少宽矣。并将此通行晓谕知之。　　

○壬寅。谕军机大臣等、据富勒赫奏、南河从前工程告竣。而案件尚未完结者。乾隆三四等年、兴修水利。部驳未销之案六七案。乾隆八年。有五十余件。请敕交刘统勋等、逐案清查。勒限完结。再从前水利动用钱粮。工程告竣后。尚有存剩平饭银五万六千余两。存贮河库。前任道员何煟、朦胧具详。咨部充公。数年来任意开销。丝毫无剩。不无混冒情弊等语。水利工程。久经完竣。其所用款项。经部驳查者。应销应赔。自应速为查办。何至历年沉搁累积如此之多。此即系向来河工玩弛之积弊。刘统勋、策楞、现在南河。著交与伊等、就近察核。逐案清查速结。至平饭、一项。历任道员何煟等、果否影射侵蚀。刘统勋等、一并查明办理。　　

○癸卯。谕军机大臣等、蒋炳奏称、顾琮足疾复发。起坐甚报。精神日减等语。看来顾琮病势。自属较重。但不知于一切河务。尚能勉强办理。抑或竟属不能办事。著传谕蒋炳、令其据实速行奏闻。　　

○调原任直隶大同镇总兵张乃义、来京引见。　　

○甲辰。谕军机大臣等、豫省河员经管钱粮工料。前据顾琮蒋炳奏明、委员彻底清查。经朕明切批谕。以此皆因南河而起。足见顾琮、蒋炳、素不留心。然能设法弥补。不致成大案。则汝之幸耳。今据顾琮等奏称、查出各员折耗秸草银、自一二百两、至数千两不等。俱经著令赔补。现已照数交收贮库。此外并无亏折等语。豫省折耗秸草银两。果否弥补全完。此外有无亏折。俱交与刘统勋、策楞、于南河事竣。前往河东查勘河务时。一并查明据实具奏。　　

○乙巳。孝庄文皇后忌辰。遣官祭昭西陵。上诣皇太后宫问安。　　

○谕军机大臣等、王进泰奏、哈密毗连夷壤。北路既有准夷大队逃来。倘再有向西路逃来夷人。或准夷追逐抵我边卡。均未可定。现饬各弁兵。严加防范。如遇大队逃夷。即阻留卡外。详辨真伪。倘有追兵。自当宣我皇上施恩和好。不便收留之处。明白晓谕。听其自便。若无人追赶。查询属实。务须安置僻处。拘其器械马匹等语。此奏所见甚小。抚驭外夷之道。原在随时筹酌。相机办理。从前策妄多尔济那木扎勒、及喇嘛达尔扎、先后袭为台吉。念其皆系噶尔丹策零之子是以加恩准其遣使入觐。今彼中现在纷争构衅。皆篡弑之人。达瓦齐又非其族类。何屑以和好为言。其所属夷人。避乱投诚到卡。乃穷蹙来归天朝。自当收留安置。何必阻留卡外。绝其内附之心。如或追兵来赶。即当守我边卡。无令阑入。彼若阑入。即当拘执。方为正理。且投诚人等、有何不便收留。奏中又称拘其器械马匹。此向来绿旗小见饰词。既许其内属。更不当示以猜疑。使之骇惧。非推诚布公之道。现在玛木特、藉词追赶。直入北路边卡。不得不遣人前往究问。已令舒赫德等、赴彼相机办理。所有先后情节。王进泰未能稔知。著将北路节次奏摺。并所降谕旨。一并钞寄阅看。再王进泰摺内、有偷窃牲畜贼夷字样。初阅疑为准夷。及详视、始知其指北路喀尔喀等蒙古而言。蒙古为内地部落。偶有偷窃牲畜之事。虽当照例缉拏。然岂可竟以贼夷名之。准噶尔夷人、又将何以名之。措词亦未得体。将此一并传谕王进泰知之。又谕曰、王进泰不过小心谨慎之人。平时尚可办理。若遇此等边防重务。未能仔肩钜任。悉协机宜且伊于北路情形。未能稔悉。已将前后所降谕旨、及节次奏摺。钞寄阅看。著传谕永常。明岁夏秋间。令其亲往安西一带。悉心筹画。节制调度。务协机宜。庶于边备夷情。均有裨益。　　

○又谕曰、喀尔吉善、雅尔哈善奏、浙省捐监一项。藩库收捐折色。接准部咨停止。其各属仓储。皆不足额。除折色赴部捐纳外。所有愿捐本色者。仍在本地方收捐以实仓储等语。已允准所请。于摺内批示矣。但思浙省各属。应补仓贮。为数不少。所有报捐本色生俊。是否踊跃辐辏。足敷补额之用。著传谕该督抚等令其于明年冬底、将该省岁内各属、通共收捐本色若干。汇数奏闻。　　

○丙午。谕军机大臣等、据尹继善奏称、河工亏空各案。该参员等、因亏空数多。思图狡展。应追应抵款项。多有牵混。现在按款研鞫等语。看来此又系尹继善旧习未除。不觉自然流露矣。河员亏空。总以一年为限。如限内不完。即行正法。从前所降谕旨甚明。其款项细琐。举所不论。尹继善摺内、故用狡展牵混等字样。以见其查办甚严。而实则为亏空各员、豫存地步。不过欲一年限满时。仍以牵混未清。未便即行正法搪塞耳。此等伎俩。伊自问岂能于朕前尝试耶。伊如欲为该参员等狡展。惟肯以一己之首领代之。则亦听其自为计耳。前者高斌、张师载、陪绑河干。未即正法。看此光景。将来必至以现任总河、寘之重典而后已耶。南河恶习至此。不加显戮。何能痛革。朕办理庶政。言出法随。务在必行。著传谕尹继善、令其知所自处。再所有各参员内。如防范不能严密。或有畏罪自戕。冀逃宪典者。尹继善即欲靦颜见朕。其可得乎。此处向已严谕策楞、令其转告新任。今策楞之责已卸。不知曾告尹继善否耶。亦令据实具奏。寻奏、亏空各案。自当依限严追。各参员不使畏罪自戕之旨。前策楞于臣到江时、已详细告知现俱派妥役看守。仍不时密察。报闻。　　

○又谕曰、刘统勋等奏称、运河两岸土堤。今岁风浪冲刷。处处危险。砖石各工。坍卸甚多。现在确估题修。但此时高堰兴举大工。同时办石。未免艰难。应将土砖各工。先行赶办。其石工俟高堰石块办竣。再次第兴修等语。所办非是。前经鄂容安查明、江南本地、现在石料尽有可采之处。毋庸山东代购。朕即降旨传谕、高堰所需石料甚急。山东如已购办。即仍照旧运往济用。以山东代购之料。合之该督等、江南本地所购。富已足敷各工之用而有余。况现据嵇璜奏、山东初运石料。船只已入江南境。则江南各处所办。正可克期抵次。分济各工。又何事先赶砖土工、而石工直迟至高堰工竣始办。前后所奏。殊属矛遁。可传谕刘统勋、策楞、嵇璜、尹继善、鄂容安、查明现在已未到工石料。酌量运发各工。使得及时儹筑。以收堤防之益。又如刘统勋等奏称、现在铜、沛、余存秸料三百余万束。酌留本工。并拨给各厅备用。而尹继善摺内、则又称清口东西束水二坝。需用物料。现在上紧采办等语。所奏亦未明晰。淮、徐、当积水之后。柴草本自短少。民间需用薪刍。尚虞缺乏。铜、沛、所余物料。即可取给。何以复采之于民。势必益致有碍。所办尚未妥协。可一并传谕刘统勋等。令将各工现在实应需料若干。及铜、沛、大工所余之料。是否足济该处工需。一面奏闻。一面办理。务在不误工。不病民。斯为合宜耳。
  </div>
  <div class="pagination">
   <a href="清实录乾隆朝实录_page621.html">
    上一页
   </a>
   <span>
    ...
   </span>
   <a href="清实录乾隆朝实录_page617.html">
    617
   </a>
   <a href="清实录乾隆朝实录_page618.html">
    618
   </a>
   <a href="清实录乾隆朝实录_page619.html">
    619
   </a>
   <a href="清实录乾隆朝实录_page620.html">
    620
   </a>
   <a href="清实录乾隆朝实录_page621.html">
    621
   </a>
   <span class="current-page">
    622
   </span>
   <a href="清实录乾隆朝实录_page623.html">
    623
   </a>
   <a href="清实录乾隆朝实录_page624.html">
    624
   </a>
   <a href="清实录乾隆朝实录_page625.html">
    625
   </a>
   <a href="清实录乾隆朝实录_page626.html">
    626
   </a>
   <a href="清实录乾隆朝实录_page627.html">
    627
   </a>
   <span>
    ...
   </span>
   <a href="清实录乾隆朝实录_page623.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
