<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 398 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 398 页/共 518 页</h1>
    <div class="content">　　○辛丑以霜降节遣英国公张溶西宁侯宋良臣安仁伯王桓分祭  七陵长宁伯周大经祭  恭仁康定景皇帝陵寝玉田伯蒋荣祭  孝洁皇后陵寝安平伯方锐祭  衰冲太子坟所中官祭  恭让章皇后陵寝及各坟所
　　○广西道试御史舒鹏翼奏近岁以来灾异频仍丑虏猖獗所恃以辅翼匡赞者在左右二三大臣而今乃不闻恐惧修省顾阴相攻击报纤芥之怨于  陛前亏损  圣明窃意必有谗邪之人往来传播分曹为党引类藏奸潝訿煽祸此臣之所大恐也伏望  皇上敕令厂卫严加缉访果有其人明正典法以为保全善类优礼大臣之助仍降谕二三大臣俾各秉德畏威同心辅政得旨二三大臣阴相攻击报怨陛前者为谁令指名以闻鹏翼言臣昨见尚书霍韬翊国公郭勋大学士夏言奏＜锍-釒＞俱语涉攻讦相为排挤独以礼不敢齿君之路马见几杖则式之况贵臣近  主久在  陛下监观之中是以不敢斥名者以此  上怒以御史言事自当指实陈奏鹏翼先＜锍-釒＞含糊反问为谁却复支调终不明言阴相攻击之实更无是非可否且未经朝廷处分事情乃敢以传闻具奏显有怀奸交通情弊本当重治姑从宽降二级调外任已乃降山西布政使司检校  壬寅升湖广布政使司右参政陈则清为湖广按察使
　　○初陕西三边总督刘天和劾奏肃州参将柳栋体肥不便鞍马已奉旨革任而巡抚牛天麟又荐其强壮骑射俱精兵科言二臣先后举劾互异而天和之言为实诏降天麟俸一级
　　○运粮千户李显条陈修筑运河三事其一谓扬州南自瓜仪北抵淮安俱藉宝应范光湖诸水接济乃湖南北相去三百里广百二十余里卒有暴风漂荡不测议于范光湖堤迤东开筑月河以免水患其一谓北自淮安南至瓜仪水势上下相去丈许惟赖瓜仪二坝关防先年坝决水冲河道淤浅宜令瓜州陈家湾仪真新城地方并扬子桥及扬州东关各增一闸若瓜州坝冲决则下陈家湾闸仪真坝冲决则下新城闸如二闸闭水不及则下扬子桥闸再不及则下东水关闸以留水利其一谓仪真下接扬子大江商舶辐辏河道壅塞粮运阻误成化年间尝令将新城通江旧河＜锍-釒＞浚宽广亦置一坝河道＜锍-釒＞通官民称便后废不修今宜仍前修浚以禆漕政  上命工部议行
　　○癸卯改南京户部尚书钱如京刑部尚书
　　○江西抚按勘保弋阳王栱樻忠孝贤良德行著闻诏降敕差官奖励仍令有司具彩币羊酒制给坊扁以示表异
　　○朝鲜国王李怿遣陪臣吏曹参判曹光远贡马及方物贺  东宫千秋节宴赏如例
　　○甲辰吏科都给事中邢如默等河南道监察御史沈越等以风霾应诏劾工部右侍郎李钦原任延绥巡抚副都御史贾启南京通政司右参议戴璟太仆寺少卿费渊张玩顺天府府丞叚麒各衰鄙不职得旨俱令致仕
　　○乙巳升山西按察司副使郑重为湖广布政使司右参政
　　○陕西平凉府固原州地震
　　○四川播州宣慰使杨相差长官张焕等贵州宣慰使安仁差舍人安边等各补贡贺  万寿圣节宴赉如例
　　○诏以革职御史蒋旸降一级调外任用旸于嘉靖九年间巡按真定恣为威虐好行私察搒死真定县知县丛芝诸无赖子假声势称访察者交午郡邑为掌院都御史汪鋐所参革职听勘至是且十年矣巡抚保定都御史刘隅勘称芝以赃罪被笞自愧死诸无赖借访察名扰郡邑者悉非旸所遣都察院覆请用浮躁例降用从之
　　○丙午以灾伤诏免苏松常镇四府正官入觐
　　○戊申诏德清大长公主孙林体乾袭锦衣卫指挥佥事
　　○己酉咸宁侯仇鸾至广挟所捧敕书凌轹镇守总兵安远侯柳珣欲其以戎服蒲伏入见珣不听鸾遂劾珣珣亦自请于朝兵部不能决奏请  上裁  上责鸾轻傲令回京即以珣挂征夷副将军印令会同毛伯温议处安南事
　　○庚戌升吏部郎中伦以谅为南京通政使司右参议
　　○辛亥追赐故工科给事中许天锡祭葬天锡福建福州人弘治癸丑进士正德中奉使安南以查盘内库条逆瑾罪恶瑾积恨矫诏逮问潜遣人杀之至是子许春援例乞恤典诏特予之
　　○甲寅葬贵妃周氏于  孝洁皇后陵次
　　○乙卯升顺天府府尹蒋淦为工部右侍郎
　　○夜火星犯南斗杓第二星金水土星聚于角宿
　　○丙辰立冬祫享  宗庙遣翊国公郭勋代成国公朱希忠英国公张溶京山侯崔元遂安伯陈鏸宣城伯卫錞大学士翟銮尚书严嵩温仁和各捧  主
　　○丁巳裕嫔王氏薨辍朝一日诏祭葬如悼隐恭妃文氏例葬金山
　　○升四川按察司佥事蒋信为贵州按察司副使提调学校
　　○戊午升鸿胪寺右少卿李芳为本寺左少卿以添注右少卿刘泰代芳
　　大明世宗肃皇帝实录卷之二百四十一终


明世宗肃皇帝实录卷之二百四十二
　　嘉靖十九年十月己未朔钦天监进明年大统历  上疾不御朝诏如上年例于奉天门颁赐百官
　　○庚申  孝洁皇后忌辰遣定国公徐延德祭  陵寝
　　○命宁夏分守都指挥佥事成梁充甘肃游击将军
　　○中书舍人汪云程自言精诸葛八阵兵法乞教习团营  上曰云程妄谈兵法希觊进用浮躁狂妄调外任用
　　○南京礼科给事中曾钧等言各处矿场所得不偿所费且为盗窟乞罢之工部议覆诏可
　　○辛酉以旱蝗免山东济南等府德州等州历城等县东昌等卫所北直隶保定等府霸州等州保定等县涿鹿等卫并宣府大同二镇各民屯秋粮有差
　　○贵州抚镇官奏铜仁平头二司接湖广镇溪筸子坪苖寨苖贼依凭险阻时出虏掠而镇筸守备朱衣铜朱守备邵鉴辰沅兵备副使李瑜威信素乏以致贼炽俱宜下吏  上命贵州湖广抚镇调兵剿捕务令绝其祸本朱衣邵鉴李瑜等各住俸戴罪立功事宁之日御史核实以闻
　　○巡按直隶御史胡宾条陈处海沙之寇在弛私盐担负之禁以惠贫民究通贼纳贿之罪以正国纪剿捕之策则在广募勇使过之术以致死力善后之图则在移官军屯卫于沙内以镇邪心兵部覆议皆可行从之
　　○壬戌升四川右布政使张鏸为江西左布政使
　　○诏云南等道试御史胡植魏谦吉章檗胡汝辅张焕翁伍伦唐臣陈与音钱应扬桂荣饶天民叶经郭廷冕徐鹤龄杨爵陈时等俱实授
　　○徽王奏称岁禄万石粳米仅十之一乞量加以足用诏以粟米九千石内改支粳米二千石衡王亦奏称岁禄万石粳米仅十之二乞量加以足用诏以粟米八千石内改支粳米五百石
　　○闲住户部尚书梁材卒赐葬祭如例材顺天府霸州大城县人弘治己未进士授知县升刑部主事员外改御史累升都察院右副都御史巡抚江西召为刑部左侍郎以云贵用兵改户部左侍郎总理粮饷升户部尚书六年考满得旨致仕寻复召为户部尚书加太子少保＜锍-釒＞劾郭勋侵擅不法事遂以官冠闲住卒于家材扬历中外清节著闻司国计前后十年是时工作繁兴边费无艺材谨守筦钥出入有度一切滥请妄费悉靳弗予功臣侵占土田者断给还民增新庾房以便漕运申明守令给由例天下不加赋而用亦足当嘉靖中士大夫颇尚圆通大臣或阿上取宠而材独屹然自守中流砥柱无愧古人焉后追谥曰端肃
　　○癸亥顺天府府尹蒋淦条陈均徭四事一宛大通固蓟昌俱有陵园坟海等户例皆免差必多偏累宜守本府所属二十七州县总计银力二差仍通将丁粮除例免外计实在若干平匀审编一海户率有力丁多之家其守海以轻役影射富户而贻重差于民甚为不均宜照会典户免三丁余者悉令与民当差一凡府部监局院库等衙门皂隶等项力役宜通派直隶八府一修理公廨等项不当专取宛大二县宜行各州县于均徭余剩银内支角□羊下户部议谓八府差徭亦繁不当复派顺天之役其修理诸费当支各州县无碍库银不得混编均徭以启毙端得旨如议行惟陵园海户诸后照旧全免查有授入规避者从重问遣
　　○甲子  皇太子千秋节免文武百官宴
　　○少保兼太子太傅礼部尚书武英殿大学士顾鼎臣卒鼎臣苏州府昆山县人登弘治乙丑进士第一授翰林院修撰进侍读翰林院学士礼部右侍郎吏部左侍郎礼部尚书加太子太保进文渊阁大学士寻加少保至是卒遗＜锍-釒＞劝  上亲贤爱民保护  圣躬  上览之悯悼辍朝一日赐祭葬如例遣官护其丧还乡赠太保谥文康鼎臣性乐易无町畦自在讲筵即受知于  上诏免其朝参令专讲洪范已从詹事府召入内阁辅政  上南幸承天命之居守辅  皇太子监国其信任如此然其在政府充位而已
　　○巡抚湖广都御史陆杰奏守备承天太监傅霖暴虐军民滥役卫卒肆侮郡县威凌抚巡诸不法事乞赐徵还降革  上曰承天  二圣陵寝重地傅霖既受委寄务宜安静奏内事付巡按御史勘问之
　　○诏广德大长公主孙樊经袭锦衣卫指挥佥事
　　○乙丑掌詹事府事太子少保礼部尚书霍韬卒赐祭葬如例赠太子太保谥文敏韬广东南海县人正德甲戌进士授兵部主事以议大礼称旨升詹事府少詹事兼翰林院侍讲学士寻升詹事兼翰林院学士礼部右侍郎主会试充大明会典副总裁官迁吏部左侍郎南京礼部尚书会简宫僚召为太子少保礼部尚书掌詹事府事卒于官韬质直好古行谊高洁当嘉靖初张桂始倡继统之议举朝皆非之至指为奸邪独韬以其言为是屡献议助之卒正定大礼颇赖其力  上以其才可任公卿不次擢用数岁中超拜八座韬亦自以蒙被知遇知无不言无复顾忌每朝廷有大政韬輙建论累数千言多见采用然性刚惼不能容物议论好高不达时宜初与张孚敬议礼深契后更相忤夏言以论事不合遂相攻讦如仇讎久之  上亦颇厌之矣才有余而器不足其不得当涂柄用有以也夫
　　○丁卯以  皇太子疾方躬祷  上玄诏法司今岁暂免行刑应决者固系之
　　○戊辰建  南郊祈享殿
　　○兵部左侍郎杨廷仪卒赐祭葬如例
　　○己巳升湖广左布政使刘勋为顺天府尹
　　○辛未巡按直隶御史石永＜锍-釒＞乞餋疾许之诏近来御史往往告病不终事自今该部务查明白不得朦胧奏请
　　○巡抚狭西都御史赵廷瑞以虏警乞免延安庆阳平凉三府官朝觐从之
　　○升赏宣府万安等卫获功死事官军丁荣等一百十六人
　　○壬申巡按御史江睿以七月大同失事劾总兵祝雄等乞付法司  上以祝雄廉洁著闻暂令回卫听勘余并付差去给事中同巡按御史勘奏
　　○癸酉选授行人刘绘冯良知胡宾推官李文进安宅张思王烨知县章允贤聂静梁格张永明俱为给事中文进吏科绘户科允贤良知礼科宾宅兵科静刑科思工科烨南京吏科格南京兵科永明南京刑科行人车邦佑助教李秀春推官侯度陈策知县伊敏生郝铭俞则全赵弘郑芸曹邦辅赵炳然邵基吴琼李檗李丕显周谅为试监察御史邦佑浙江道敏生江西道铭福建道则全湖广道秀春山西道弘狭西道度四川道芸广东道策广西道邦辅云南道炳然贵州道基南京江西道琼南京湖广道壁南京山东道丕显南京山西道谅南京云南道
　　○乙亥户部覆议漕运都御史周金条上漕务一各州县兑粮一卫兑支不尽方许易卫勿輙分析以启毙端一建阳新安宣州安庆九江五卫运船宜照下江等总设厂委官团造一南京运军月粮宜照旧例不分正余全支本色每名岁徵料银二两四钱以备修造一漕船多缺请借盐运司余盐银补造一运船带甎加添之数五倍于前宜照旧量派又议户部员外郎饶相所陈四事一军卫有司船粮过期不到水次者宜行抚按官照例停俸提问降级一山东正粮俱拨山东总卫领兑其江北中都等总卫所改领河南庶军民共便一被灾地方每至兑运之期方行奏报民已竭产输徵即遇恩免徒滋奸吏侵渔而已宜行抚按官先期奏请一监兑官钱粮所系职任最重宜赐关防以便行事议入得旨漕规应仍旧者申明举行当议处者所司详核具闻
　　○丙子  诚孝昭皇后忌辰  永孝殿行祭礼遣英国公张溶祭  献陵
　　○赵王厚煜奏本府各郡王将军禄米以改折甚轻乞仍给本色历年积逋照代沈二府例请给长芦引盐户部覆引盐乃军饷所系不得轻支宜行河南布政司收贮各年派剩米折银两照数支给其折放禄粮量于常数之外再加一钱从之
　　○总督三边左都御史刘天和奉诏举荐边将言延绥则王升瞿天爵宁夏则成梁黄恩狭西则种继吴瑛尹谟甘肃则魏庆陈钦张达他如杨时彭廉亦皆可用若夫懦不胜任者姑留以责后效而参将史经守备常纲李唐不可复留兵部覆王升等皆见任吴瑛彭廉杨时虽皆废弃尚可用经等俱宜罢黜  上从其言又诏迩者大虏犯边我军失利率以将非其人天和久督三边阅试益熟其会同抚按博加采闻以备任使
　　○丁丑升河南按察使龙大有为河南右布政使
　　○户部覆巡抚大同都御史史道言本省历年所逋代府潞城等王府禄粮共银二十三万余两请借该司丰赡等库七万两先行放给仍行巡按御史严督所司催角□羊补之报可
　　○庚辰发太仓银二万两并开中淮浙运司存积盐十五万引于大同镇
　　○山西太原府地震
　　○原任巡抚应天都察院右副都御史陈克宅卒赐葬祭如例克宅浙江余姚县人正德甲戌进士授知县擢御史累升都察院右副都御史巡抚贵州改应天被论回籍听勘未几卒克宅为御史伉直敢言在贵州累获军功居家有风节乡评许之
　　○命原任兰靖参将署都指挥佥事崔嵩充左参将分守灵州
　　○辛巳升礼部右侍郎孙承恩为本部左侍郎经筵日讲如故南京国子监祭酒马汝骥为礼部右侍郎
　　○壬午命应城伯孙钺孙永寿袭爵以其子岱废疾不能承袭故也
　　○甲申升河南布政使司左参政胡体乾为河南按察使狭西按察司副使王世爵为辽东苑马寺卿
　　○以大田收获赏户部左侍郎张汉等羊酒有差
　　○升延绥协守都指挥佥事王升署都督佥事挂印充总兵官镇守大同四川提督都指挥同知沈希仪署都督佥事充总兵官镇守贵州兰靖分守都指挥同知冯大纶充左副总兵官协守甘州地方
　　○山西巡按御史连矿奏八月十五日虏万骑入平凉泉败副总兵魏庆军流劫岢岚兴岚石州静乐等处乞按问庆等诏差去给事中会同巡按勘闻庆等停俸听勘守备高宗泰雷泽革任回卫
　　○乙酉山西巡按都御史陈讲奏免岢岚保德忻代等州河曲兴岚静乐等县正官入觐从之
　　○发太仓银二万两于宣府以备买马支用
　　○丁亥右春坊右谕德兼翰林院侍读屠应埈＜锍-釒＞乞回籍餋疾许之
　　明世宗肃皇帝实录卷之二百四十二


明世宗肃皇帝实录卷之二百四十三
　　嘉靖十九年十一月戊子朔
　　○己丑  上不豫百官＜锍-釒＞问起居优诏报闻慰令供职勿怠
　　○升福建按察司副使沈一定为河南布政使司左参政江西布政使司左参议王昺为狭西按察司副使
　　○壬辰  恭让章皇后忌辰遣中官祭  陵寝
　　○升兵部郎中王学益为福建按察司副使工部郎中王梃为江西布政使司左参议
　　○甲午以旱灾免四川蓬达等州南充等县税粮有差
　　○乙未  上以疾诏罢冬至庆成庆贺礼谕廷臣各忠勤任事勿怠
　　○命延绥分守署都指挥佥事王缙充副总兵协守延绥地方
　　○丁酉先是嘉靖十七年春南京龙江等卫指挥陈钦等领旗军船只诣江西南昌兑运漕粮与通判邵德夫等争坐交恶遂倡增添晒仓无筹画会各项银米之说以起衅鼓众冀谇辱德夫等以洩忿众既哄势不可止于是旗甲虞元善等遂殴德夫禠毁其冠服德夫走监兑主事郑质夫所诸军随之并殴伤质夫擗裂文卷凡器皿户牖悉毁之复拥入粮储道参议王昺匿不见诸军益踊奋逢物即毁咆哮而出执缚粮长有死者强劫其银米攫取官民财货无复敢抗日中为之罢市巡抚江西都御史胡岳榜谕之越六日诸军始解散领兑去于是岳及质夫以事闻诏下总督漕运都御史周金按状至是具上其狱得旨陈钦等不畏国法殴伤制使劫夺官民财物罪犯深重不得拘常律俱发极边卫分永远充军首恶旗甲虞元善等三人论死余各以轻重抵罪未获从恶行巡按御史捕治以闻
　　○戊戌  上以  皇穹宇当奉安神位谕礼部曰大报迫期思欲亲奉今疾之来比常为甚须暂命摄正御位遣翊国公郭勋配位礼部尚书严嵩从位侍郎孙承恩金赟仁等各奉安行礼
　　○振威营坐营南宁伯毛良卒赐祭葬如例
　　○升总督狭西兵部尚书刘天和为南京户部尚书
　　○朝鲜国王李怿差陪臣刑曹参判曹允武等来朝贡马贺冬至节宴赏如例
　　○己亥改太常寺少卿兼翰林院侍读学士邹守益为国子监祭酒
　　○庚子设广西南宁府隆安县儒学从提督巡抚都御史蔡经请也
　　○辛丑泰宁等卫右都督歹答儿等差头目升合儿进贡贺冬至节赐宴给赏后各夷愿将赏物沿途易置牛只犁铧铁锡等物诏许如例贸易毋得过多
　　○壬寅冬至大祀  天于圜丘命翊国公郭勋代成国公朱希忠驸马崔元大学士翟銮尚书严嵩分献
　　○遣西宁侯宋良臣安仁伯王桓长宁伯周大经分祭  七陵安平伯方锐祭  恭仁康定景皇帝陵寝及哀冲太子坟所玉田伯蒋荣祭  孝洁皇后陵寝中官祭  恭让章皇后  宪庙废后吴氏及各坟所始增  皇贵妃阎氏坟所祭祀岁以为例
　　○免文武百官宴赐节钱钞
　　○太常寺掌寺事礼部侍郎金赟仁请于神乐观建金箓保安醮三昼夜以祝  圣寿报可赏银五十两钞五千贯自此锦衣亲军都督指挥等官陈寅周侨陈书柏杰太常典簿等官路应达等各修醮奏闻
○金星画见于己位
　　○甲辰赐朝鲜国大统历日百本给使臣领回
</div>
    <div class="pagination">
<a href="明实录世宗实录_page397.html">上一页</a><span>...</span><a href="明实录世宗实录_page393.html">393</a><a href="明实录世宗实录_page394.html">394</a><a href="明实录世宗实录_page395.html">395</a><a href="明实录世宗实录_page396.html">396</a><a href="明实录世宗实录_page397.html">397</a><span class="current-page">398</span><a href="明实录世宗实录_page399.html">399</a><a href="明实录世宗实录_page400.html">400</a><a href="明实录世宗实录_page401.html">401</a><a href="明实录世宗实录_page402.html">402</a><a href="明实录世宗实录_page403.html">403</a><span>...</span><a href="明实录世宗实录_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
