<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 760 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 760 页/共 848 页</h1>
    <div class="content">○又谕、户部奏、请饬催各省完缴罚赔银两解部等语。此项罚赔代赔各员、完缴各省藩库银两。未经解部者。尚有十一万余两之多。节经该部行催。仍未解到。此系已收藩库之款。各该省并不迅速批解。殊属玩延。著各该省于此次奉到谕旨后、勒限半年。迅速委员解部。以重款项。傥逾限不解。即著该部严参具奏。　　

○谕军机大臣等、穆彰阿等议覆耆英等奏、新设虎门守台弁兵。责成各该本营考察策应一摺。已依议行矣。该督等原奏内称逢单月进子打靶之时。由提臣亲诣各台。督率演放。分别劝惩等语。各炮台滨临大海。自与陆路演打准头不同。其演放炮位时。究竟以何处为标准。著该督等据实查明具奏。将此谕令知之。寻奏、各炮台每逢单月演放。提督赖恩爵、亲督将弁。多备小船。先用小船一只。上安竹靶。中绘红鹄。由大船带至中流。将小船下碇演放练习。报闻。　　

○以故喀尔喀赛因诺颜扎萨克贝勒那木济勒多尔济子锡哩巴扎尔扎布、袭爵。　　

○调奉天府府丞汪本铨、为顺天府府丞。顺天府府丞龚文龄、为奉天府府丞。兼提督学政。　　

○丙午。给盛京学习长矛兵丁公费。从将军禧恩请也。　　

○旌表守正被戕江苏宿迁县民陈百鸣女孩姐。　　

○丁未。谕军机大臣等、耆英等奏、＜?口英＞夷仍执前说要求进城一摺。又另片奏、现在筹议办理情形等语。览奏均悉。该夷进城一节。本非条约所有。经该督屡次晓示。甚为明晰。该酋何以仍执前说。且粤东民情犷悍。设舆情未协。稍有争执。必致滋生事端。该酋岂无虑及之理。该督等仍当详晰开导。谕以即使准其进城。而民情究难相安。傥因事争竞。或致互有伤损。彼时若求代为约束。地方官断难查办。如此豫为明白定约。该夷知其无益有害。妄念顿消。亦未可定。将此由五百里谕令知之。　　

○戊申。谕内阁、前据御史岳庆奏参、审案委员。与被告同车。及不提被告反罚原告等款。当交讷尔经额查讯。兹据查明覆奏。委员曾贯之承审之案。被告并非护卫。其护卫同武举被控之案。并非曾贯之承审。现提案证查讯。该委员并无与被告同车赴府之事。至被告冯巨镛实已到案。原断交出银钱。系属地租。并非勒罚。惟该委员会同河间府知府审讯此案。既据冯巨镛呈出借字。自应详查质对。乃据供率销借约。致令翻控。究属疏忽。前任河间府现任宣化府知府德龄、候补知县曾贯之、均著交部照例议处。　　

○拨江苏丹阳等县熟田漕粮、借放兵匠米石。　　

○己酉。上诣皇太后宫问安。　　

○以礼部左侍郎连贵、右侍郎倭什讷、户部左侍郎贾桢、充经筵讲官。　　

○庚戌。上御抚辰殿大幄次。赐蒙古王、贝勒、贝子、公、额驸、台吉、章嘉呼图克图等宴。并赏赉有差。　　

○谕军机大臣等、林则徐奏、据报番贼情形。先饬镇将防堵马厂一摺。览奏均悉。前此番贼祇以抢劫为生。此次竟敢扑攻城垣。猖獗已极。现经该署督檄饬总兵站柱、酌带弁兵。亲往大通策应。并于各要隘处所、添兵防护马厂。布置尚为周妥。著即督饬各将弁等严密巡防。即使番贼暂退。亦不准擅即回营。其派往防护各马厂之兵。务将各处官马保护齐全。毋使再有一匹遗失。傥有疏虞。即将看守之将弁兵丁分别严办。并将该管提镇一并参处。至需用大炮及擡炮擡枪。拟仿照洋炮之法。推轮运放。著即设法制备应用。该署督务当实力整顿。信赏必罚。以壮士气而挽颓风。将此谕令知之。　　

○以服阕侍郎李煌、署吏部左侍郎。　　

○江宁布政使陈继昌、因病解任。以服阕布政使徐广缙、为江宁布政使。　　

○赏喀尔喀扎萨克贝勒贡楚克扎布、喀尔喀扎萨克贝勒济木丕勒多尔济、鄂尔多斯扎萨克贝子巴达尔瑚、双眼花翎。喀尔喀扎萨克辅国公车登栋多布多尔济、辅国公德勒克达什、镇国公贡桑、青海扎萨克辅国公察哈巴克、土尔扈特头等台吉索诺木多布济、花翎。　　

○以江南江安苏松粮道所属粮价未平。命缓买各帮丁行月等米。　　

○缓徵陕西榆林、府谷、二县歉收贫民折色耔种银。　　

○辛亥。以国史馆缮写大清一统志成。予提调官翰林院侍读杜＜?乔羽＞等议叙有差。　　

○壬子。孝庄文皇后忌辰。遣官祭昭西陵。　　

○谕内阁、銮仪卫奏、恩利银库滋生银两。典置地亩。本年应徵租银。除解到外。尚欠一千八百三十八两零。并节年旧欠。共银十九万一千五百余两之多。此项租银。系该衙门办公之用。自应按年徵收。不得任其拖欠。著顺天府、直隶总督、严饬各属。务将前项租银迅速催解。不许再有延宕。　　

○先是步军统领衙门奏、向来旗营官员。遇有办事错误。核其情节不致严参。而又无处分专条者。仅予记过。不足示惩。请嗣后实行罚俸。不准抵销。下兵部议。至是议奏、公罪应准抵销。私罪不准抵销。得旨、著该部另册存记。即作为步军统领衙门专条。此外概不得援引。　　

○上以岁暮祫祭太庙。自是日始。斋戒三日。　　

○癸丑。以京畿雪泽尚未深透。上诣大高殿祈雪。命皇四子奕詝诣天神坛。皇五子奕誴、诣地祇坛。皇六子奕?、诣太岁坛。行礼。惠亲王绵愉、诣宣仁庙。凝和庙。瑞郡王奕志、诣昭显庙。时应宫。拈香。　　

○江苏巡抚李星沅奏报抵任日期。得旨、朕看汝年富才明。学优品正。甚有厚望于汝。谅汝亦必能体朕用人之苦衷也。勉益加勉。毋怠毋忽。　　

○朝鲜国使臣李宪球等三人。越南国使臣张好合等三人。于神武门外瞻觐。　　

○甲寅。以岁暮祫祭。遣官祭太庙中殿。后殿。　　

○谕军机大臣等、布彦泰奏、审讯胡完案内大概情形一摺。布彦泰前已简任陕甘总督。如现在尚未起程。著将此案审讯完结。再赴新任。如业已起程前赴陕甘。即著奕山将全案应讯人证。提解伊犁。妥为看管。俟萨迎阿到任后。研讯确情。据实具奏。将此谕令知之。　　

○西宁办事大臣达洪阿奏、挑选镇标五营精兵六百名。早晚操练。遇有番匪。即行带往击剿。免致临时贻误。并自行捐廉制造擡枪二十五杆。擡炮二十五尊。配带铅丸。以资应用。请免造册报销。从之。　　

○赏御前行走敖汉郡王布彦德勒格哷固鲁克齐、紫缰。　　

○命阿巴噶扎萨克郡王阿尔塔什第、喀尔喀扎萨克郡王托克托瑚图噜、在御前行走。　　

○乙卯。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○遣官祭太岁之神。　　

○诣皇太后宫问安。　　

○谕内阁、昨梁宝常奏参、缉捕迟延及身有疾病各员。当经降旨分别摘去顶带革留勒休。内山阴县知县方联孚一员。据该抚原奏内称、因查办奉化匪徒一案。路过绍兴府。接见该员感患痰疾。精神恍惚等语。朕思州县等官。各居本任。傥非因公进省。督抚势不能与之时常接见。若必待经临该处。亲加察看。始行参劾。此外得以藏庸滥竽者。谅复不少。是督抚之耳目难周。究不若道府之稽查较近。嗣后著各该督抚严饬各道府、于所属州县。随事留心访察。遇有多病废公、及庸劣无能等员。立即据实禀揭。傥敢瞻徇回护。一经督抚查出。除将各该员立予罢斥外。所有该管道府。一并严参示惩。此案方联孚身有重疾。若非该抚亲临接见。必至以病躯恋职。贻误地方。该管道府何以不行禀揭。辄复委员帮办。著该抚查明参奏。至督抚与州县、虽相距较远。果有所闻。亦不妨将该员檄调来省。面加察看。总期及时甄别。断不可意存姑息。致令衰庸之员。滥司民社。以严考察而肃官方。将此通谕知之。　　

○丙辰。上御保和殿。筵宴朝正外藩。科尔沁、乌珠穆沁、喀喇沁、敖汉、阿巴噶、扎赉特、翁牛特、喀尔喀、苏尼特、巴林、鄂尔多斯、青海、伊克明安、察哈尔、土尔扈特、土默特、奈曼、王、贝勒、贝子、公、额驸、台吉、塔布囊、及朝鲜、越南国使臣等。随文武大臣依次就坐。诸乐并作。上进酒。召左翼科尔沁扎萨克土谢图亲王色登端噜布、科尔沁卓哩克图亲王巴图、科尔沁达尔汉亲王索特纳木彭苏克、乌珠穆沁扎萨克车臣亲王彭苏克纳木济勒、科尔沁扎萨克扎萨克图郡王索特纳木伦布木、巴林扎萨克郡王那木济勒旺楚克、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、阿巴噶郡王萨尔济勒多尔济、科尔沁扎萨克郡王僧格林沁、科尔沁扎萨克贝子济克默特、土默特扎萨克贝子德勒克色楞、奈曼固伦额驸德木楚克扎布、右翼喀尔喀车臣汗阿尔塔什达、喀尔喀赛因诺颜扎萨克亲王车林多尔济、喀尔喀扎萨克亲王额林沁多尔济、喀尔喀扎萨克郡王托克托瑚图噜、喀尔喀扎萨克郡王图克济扎布、喀尔喀扎萨克亲王车登巴咱尔、喀尔喀扎萨克郡王那逊巴图、至御座前。赐酒成礼。　　

○是年。旌表孝子、直隶等省孙世莹等十八名。孝友、福建等省游春树等二名。义夫、云南木从绳一名。孝女、江苏等省周氏等二口。孝妇、江苏等省杨沈氏等六口。守节合例、宗室国昌妻寇特氏等二十五口。满洲苏勒肯妻李佳氏等一百五十一口。蒙古图明阿妻和佳氏等五十一口。汉军郎陆妻郝氏等三十八口。内务府福成妻唐氏等七口。各省驻防额尔得布妻何氏等二百四十五口。奉天等省周礼妻任氏等一千四十口。夫亡殉节、直隶等省樊景恒妻王氏等四十九口。未婚守志、伊犁驻防赵佳氏一口。顺天等省董氏等二十七口。百岁寿民、妇、湖南等省李向明等九十九名口。五世同堂、江西等省易焕禧等六十八家。各给银建坊如例。　　

○会计天下民数谷数。直隶等省通共大小男妇四万二千一百三十四万二千七百三十名口。存仓米谷三千二百三十万一千二百十八石八斗四升八合二勺。　　

大清宣宗效天符运立中体正至文圣武智勇仁慈俭勤孝敏成皇帝实录卷之四百二十五

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。春。正月。丁巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣寿康宫庆贺皇太后。礼成。御太和殿受朝。作乐宣表如仪。　　

○诣大高殿。寿皇殿。行礼。　　

○御乾清宫。赐皇子亲藩等宴。　　

</div>
    <div class="pagination">
<a href="清实录道光朝实录_page759.html">上一页</a><span>...</span><a href="清实录道光朝实录_page755.html">755</a><a href="清实录道光朝实录_page756.html">756</a><a href="清实录道光朝实录_page757.html">757</a><a href="清实录道光朝实录_page758.html">758</a><a href="清实录道光朝实录_page759.html">759</a><span class="current-page">760</span><a href="清实录道光朝实录_page761.html">761</a><a href="清实录道光朝实录_page762.html">762</a><a href="清实录道光朝实录_page763.html">763</a><a href="清实录道光朝实录_page764.html">764</a><a href="清实录道光朝实录_page765.html">765</a><span>...</span><a href="清实录道光朝实录_page761.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
