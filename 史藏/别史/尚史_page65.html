<!DOCTYPE html>
<html>
<head>
    <meta charset="UTF-8">
    <title>尚史 - 第 65 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 65 页/共 91 页</h1>
    <div class="content">　　钦定四库全书
　　尚史卷八十六　　　　　　系六
　　镶白旗汉军李锴撰
　　诸子传
　　鬻子
　　鬻熊帝颛顼之后季连之苗裔【史记】
　　年九十见文王王曰老矣鬻子曰使臣捕兽逐麋已老矣使臣坐策国事尚少也文王师之【鬻子　韩诗外传作楚邱先生见孟尝君】
　　武王崩成王即位享国亲以其身见于鬻子之家而问焉鬻子告以上世之政【贾谊新书文多不具録】
　　所着鬻子二十二篇盖多阙畧云
　　老子　【闗尹子附】
　　老子者楚苦县厉乡曲仁里人也李氏名耳字伯阳谥曰聃【朱韬玉礼一名重耳外字聃云李氏女所生因母姓也又云生而指李树因以为姓许慎云聃耳漫也故名耳字索隐老子号伯阳父】周守藏室之史也【张汤传柱下史】孔子适周将问礼于老子老子曰子所言者其人与骨皆已朽矣独其言在耳且君子得其时则驾不得其时则蓬累而行吾闻之良贾深藏若虚君子盛徳容貎若愚去子之骄气与多欲态色与滛志是皆无益于子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乘风云而上天吾今日见老子其犹龙耶老子修道徳其学以自隐无名为务居周乆之见周之衰乃遂去至闗闗令尹喜曰子将隐矣彊为我著书于是老子乃著书上下篇言道徳之意五千余言而去莫知其所终
　　髙士传老子陈人也生于殷时为周柱下史好养精气贵接而不施转为守藏史仲尼至周见老子知其圣人乃师之后周徳衰乃乘青牛车去入大秦过西闗闗令尹喜望气先知焉乃物色遮候之已而老子果至乃彊使着道徳经五千余言髙士传商容有疾老子徃问焉曰先生疾甚矣无遗教可以语弟子者乎商容曰过故乡而下车子知之乎老子曰非谓其不忘故耶商容曰过乔木而趋子知之乎老子曰非谓敬老耶张其口而示曰吾舌存乎老子曰然吾齿存乎老子曰亡商容曰子知之乎老子曰舌存非以其柔耶齿亡非以其刚耶商容曰尽矣无以复语子哉世説注商容老子师説苑作常摐博物志老子入胡作樗蒲
　　或曰老莱子亦楚人也著书十五篇言道家之用与孔子同时云【此下云老子百六十余嵗或言二百嵗説近诞故删之】
　　高士传老莱子者楚人也耕于山之阳或言于楚王王驾至莱子之门莱子方织畚王曰守国之政孤愿烦先生莱子曰诺王去其妻樵还曰许之乎曰然妻曰妾闻之可食以酒肉者可随而鞭棰可拟以官禄者可随而鈇妾不能为人所制投其畚而去莱子亦随其妻至于江南曰鸟兽之毛可绩而衣其遗粒足食也人莫知其所终孔丛子子思见老莱子莱子闻穆公将相子思曰若子事君将何以为乎子思曰顺吾性情以道辅之无死亡焉莱子曰不可子性刚而傲不肖又且无死亡非人臣也子思曰不肖固人之所傲也夫事君道行言听则何所死亡道不行言不听则亦不能事君所谓无死亡也莱子曰齿坚易敝舌柔常存子思曰吾不能为舌故不能事君列女传老莱子老养二亲行年七十着五采斒斓衣上堂跌仆因卧地为小儿啼或弄鶵鸟于亲侧
　　自孔子死之后百二十九年而史记周大史儋见秦献公曰始秦与周合而离离五百嵗而复合合七十嵗而霸王者出焉或曰儋即老子或曰非也世莫知其然否【太史公疑老莱子太史儋与老子为一人非是今以二人附老子传亦犹巢由附夷齐云】老子之子名宗宗为魏将封于叚干宗子注注子宫世之学老子者则绌儒学儒学亦绌老子道不同不相为谋岂谓是耶李耳无为自化清静自正【史记】
　　闗尹子名嘉列子师之多所请问庄子称为博大眞人【刘向别录】列子闗尹喜曰在已无居形物其着其动若水其静若鉴其应若响故其道若物者也物自违道道不违物善若道者亦不用耳亦不用目亦不用力亦不用心欲若道而用视听刑智以求之弗当矣瞻之在前忽焉在后用之弥满六虚废之莫知其所亦非有心者所能得逺亦非无心者所能得近唯黙而得之而性成之者得之知而忘情能而不为眞知眞能也发无知何能情发不能何能为聚块也积尘也虽无为而非理也列子闗尹谓子列子曰言美则响美言恶则响恶身长则影长身短则影短名也者响也身也者影也故曰慎尔言将有和之慎尔身将有随之是以圣人见出以知入观徃以知来此其所以先知之理也度在身稽在人稽度皆明而不道也譬之出不由门行不从径也观之神农之徳稽之虞夏商周之书度诸法士贤人之言所以存亡废兴而非由此道者未之有也又曰列子学射中矣请于闗尹子尹子曰子知子之所以中者乎对曰弗知也尹子曰未可退而习之三年又以报尹子尹子曰子知子之所以中乎曰知之矣尹子曰可矣守而勿失也非独射也国与身皆如之
　　道家老莱子十五篇闗尹子九篇【汉书】
　　文子
　　文子姓辛名钘葵邱滩上人号曰计然范蠡师事之本受业于老子【汉书老子弟子与孔子并时】录其遗文为十二篇【魏李暹注按考马总意林别有计然十三卷并隂阳厯数则文子非计然也】
　　道家有文子九篇【汉书】
　　墨子　【腹防附】
　　墨翟葢宋之大夫善守御为节用【史记】
　　公输盘为楚造云梯之械将以攻宋墨子闻之十日十夜而至郢见公输盘曰北方有侮臣愿借子杀之公输盘曰吾义固不杀人墨子起再拜曰闻子为云梯将以攻宋宋何罪之有荆有余于地而不足于民杀所不足而争所有余不智宋无罪而攻之不仁知而不争不忠争而不得不彊义不杀少而杀众不知类公输盘服墨子曰然乎不已乎公输盘曰不可吾既已言之王矣墨子曰胡不见我于王曰诺墨子见王曰今有人于此舎其文轩邻有败舆而欲窃之舎其锦绣邻有防褐而欲窃之舎其粱肉邻有糟糠而欲窃之此为何若人也王曰必为有窃疾矣墨子曰荆之地方五千里宋方五百里此犹文轩之与敝舆也荆有云梦犀儿麋鹿盈之江汉鱼鼈鼋鼍为天下饶宋所谓无雉兎狐狸此犹粱肉之与糟糠也荆有长松文梓楩楠豫章宋无长木此犹锦绣之与防褐也臣以三事之攻宋为与此同也王曰善哉虽然公输盘为我为云梯必攻宋于是见公输盘墨子解带为城以牒为械公输盘九设攻城之机墨子九距之公输盘之攻械尽墨子之守圉有余公输盘诎而曰吾知所以距子矣吾不言墨子亦曰吾知子之所以距我吾不言楚王问其故墨子曰公输子之意不过欲杀臣杀臣宋莫能守可攻也然臣之弟子禽滑厘等三百人已持臣守圉之器在宋城上而待楚矣楚王曰善哉请无攻宋墨子归过宋天雨庇其闾中守闾者不内也【国策吕氏春秋并同】公输子削竹木以为鹊成而飞之三日不下公输子以为至巧墨子曰子之为鹊也不如翟之为车辖须臾留三寸之木而任五十石之重故所为巧利于人谓之巧不利于人谓之拙
　　韩非子墨子为木鸢三年而成蜚一日而败弟子曰先生之巧至能使木鸢飞墨子曰不如为车輗者巧也用咫尺之木不费一朝之事而引三十石之重致逺力多乆于嵗数恵子闻之曰大巧巧为輗拙为鸢
　　巫马子谓墨子曰我与子异我不能兼爱我爱邹人于越人爱鲁人于邹人爱我乡人于鲁人爱我家人于乡人爱我亲于我家人爱我身于吾亲以为近我也击我则疾击彼则不疾于我我何故疾者之不拂而不疾者之拂故有我有杀彼以我无杀我以利墨子曰然则一人説子一人欲杀子以利已十人説子十人欲杀子以利己天下説子天下欲杀子以利己一人不説子一人欲杀子十人不説子十人欲杀子天下不説子天下欲杀子説子亦欲杀子不説子亦欲杀子是所谓经者口也杀常之身者也【墨子】
　　墨子学儒者之业受孔子之术以为其礼烦扰而不説厚靡财而贫民服伤生而害事故背周道而用夏政【淮南子】
　　淮南子墨子服役者八十人皆可使赴火蹈刄死不还踵化之所致也吕氏春秋墨子见荆王锦衣吹笙因也尸子绕梁之鸣许史鼓之非不乐也墨子以为伤义是不听也邹阳书邑号朝歌而墨子回车新语墨子皇皇席不暇暖
　　墨家墨子七十一篇【汉书】
　　吕氏春秋墨者钜子腹防居秦其子杀人秦恵王曰先生之年长矣非有他子也寡人已令吏弗诛矣先生以此听寡人也腹防对曰墨者之法曰杀人者死伤人者刑此所以禁杀伤人也夫禁杀伤人者天下之大义也王虽为之赐令吏弗诛腹防不可不行墨者之法不许恵王而遂杀之
　　尸子
　　尸子名校鲁人秦相商君师之鞅死佼逃入蜀所着杂家尸子二十篇【汉书　书亡今见杂引诸书】
　　杨子
　　杨朱或曰姓阳名戎字子居【庄子释文】
　　杨朱见梁王言治天下如运诸掌梁王曰先生有一妻一妾而不能治三畆之园而不能芸言治天下如运诸掌何也对曰君见牧羊者乎百羊而羣使五尺童子荷棰而随之欲东而东欲西而西使尧牵一羊舜荷棰而随之则不能前矣且臣闻之吞舟之鱼不游枝流鸿鹄高飞不集汚池何则其极逺也黄钟大吕不可从烦奏之舞何则其音踈也将治大者不治细成大功者不成小此之谓矣杨朱曰伯成子髙不以一毫利物舎国而隐耕大禹不以一身自利一体偏枯古之人损一毫利天下不与也悉天下奉一身不取也人人不损一毫人人不利天下天下治矣禽子问杨朱曰去子体之一毛以济一世为之乎杨子曰世固非一毛之所济禽子曰假济为之乎杨子弗应禽子出语孟孙阳孟孙阳曰子不达夫子之心吾请言之有侵若肌肤获万金者若为之乎曰为之曰有防若一节得一国子为之乎禽子黙然孟孙阳曰一毛防于肌肤肌肤防于一节省矣然则积一毛以成肌肤积肌肤以成一节一毛固一体万分中之一物奈何轻之乎禽子曰吾不能答子然以子之言问老闗尹则子言当以吾言问大禹墨翟则吾言当杨朱过宋逆旅一有妾二人其一人美一人恶恶者贵而美者贱杨子问其故逆旅小子曰其美者自美吾不知其美也恶者自恶吾不知其恶也杨朱曰弟子记之行贤而去自贤之行奚徃而不爱哉杨朱之弟曰布衣素衣而出天雨解素衣衣缁衣而反其狗迎而吠之杨布怒将朴之杨朱曰子无扑矣子亦犹是也向者使汝狗白而徃黑而来岂能无怪哉【列子　杨子书亡仅见于列子今采其独行偏尚数端余不具载】
　　列子
　　列子名御冦郑人也与郑缪公同时【当是繻公　按列子有杨朱见梁王之文威烈王二十三年而后有梁是已当郑幽公时矣】盖有道者也其学本于黄帝老子号曰道家【刘向别録】
　　史疾为韩使楚楚王问曰客何方所循曰治列子御冦之言曰何贵曰贵正王曰正亦可为国乎曰可王曰楚国多盗正可以圉盗乎曰可顷间有鹊止于屋上者曰请问楚人谓之何王曰谓之鹊谓之乌可乎曰不可曰今王之国有柱国令尹司马典令其令官置吏必曰亷洁胜任今盗贼公行而弗能禁也此乌不为乌鹊不为鹊也【国策】
　　道家列子八篇【汉书】
　　庄子
　　庄子者防人也名周周尝为防漆园吏与梁恵王齐宣王同时其学无所不闚然其要本归于老子之言故其著书十万余言大抵率寓言也作渔父盗跖胠箧以诋訾孔子之徒以明老子之术畏累虚亢桑子之属皆空语无事实然善属书离辞指事类情用剽剥儒墨虽当世宿学不能自解免也其言洸洋自恣以适已故自王公大人不能器之楚威王闻庄周贤使使厚币迎之许以为相庄周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎子亟去无汚我我宁游戏汚渎之中自快无为有国者所羁终身不仕以快吾志焉【史记　古今乐录庄周齐人也隐于山岳湣王遣使赍金百镒聘以相位周谢使者引声而歌歌辞浅鄙不足録】
　　庄子病剧弟子对之泣应曰我今死则谁先更百年生则谁后必不得免何贪于须臾【桓谭新论　较庄子本文上为乌鸢食下为蝼蚁食语尤精练】
　　鬼谷子
　　鬼谷子楚人周世隐于鬼谷苏秦所记以为周时已豪士隐者居鬼谷自号鬼谷先生【皇甫谧注】
　　苏秦张仪从横习之鬼谷子掘地为坑曰下説令我泣出则耐分人主之地苏秦下説鬼谷子泣下沾襟【论衡】鬼谷子曰苏秦张仪一体也然其矫尾厉角含吐纵横仪不如秦是能分人主之地也【鬼谷子】
　　风俗通鬼谷子六国时纵横家真隐传鬼谷先生不知何许人隐居韬志居鬼谷山因以为称苏秦张仪师之遂立功名先生遗书责之曰若二君岂不见河边之树乎仆御折其枝波浪荡其根上无径尺之隂下被数十之痕此木岂与天地有仇怨哉所居然也子不见嵩岱之松栢华霍之檀桐乎上枝干青云下根通三泉千秋万嵗不受斧斤之患此木岂与天地有骨肉哉所居然也拾遗记张仪苏秦尝息大树之下假息而寐有一先生言二子何勤苦也仪秦问之子何国人曰吾生于归谷亦云鬼谷乃谓其术教以干世出俗之辩即探胷得二卷説书言辅时之事説苑鬼谷子人之不善而能矫之者难矣説之不行言之不从者辩之不明也明而不行者持之不固也固而不行者未中其心之所善也辩之明之持之固之又中其人之所善其言神而珍白而分能入于人之心如此而説不行者天下未闻也此之谓善説申子
　　申不害者京人也故郑之贱臣学术以干韩昭侯【史记】魏之围邯郸也申不害始合于昭侯然未知昭侯之所欲恐言而未必中也昭侯问不害曰吾谁与而可对曰此安危之要国家之大事也臣请深惟而苦思之乃防谓赵卓韩鼂曰子皆国之辩士也夫为人臣者言可必用尽忠而已矣二人因进议于昭侯不害防视昭侯之所説以言于昭侯昭侯大説【国策　韩非子作赵绍韩水余畧同】
　　用为相内修政教外应诸侯十五年终不害之身国治兵彊无侵韩者【史记】
　　论衡韩用申不害行其三符兵不侵境葢十五年其后不能用又不察其书兵挫军破国并于秦
　　不害请仕其从兄官昭侯不许也不害有怨色昭侯曰所谓学于子者也听子之谒而废子之道乎又亡其行子之术而废子之请乎子尝教寡人循功劳视次第今有所求此我将奚听乎不害乃避舎请罪曰君真其人也【国策】
　　韩非子昭侯谓申子曰法度甚易行也申子曰法者见功而与赏因能而授官今君设法度而听左右之请此所以难行也昭侯曰吾自今以来知行法矣寡人奚听矣又曰申子曰上明见人偹之其不明见人惑之其知见人饰之不知见人匿之其无欲见人司之其有欲见人饵之故曰无所从知之惟无为可以规之一曰中子曰愼而言也人且知女慎而行也人且随女而有知见也人且匿女而无知见也人且意女女有知也人且臧女女无知也人且行女故曰惟无为可以规之吕氏春秋韩昭厘侯视祠庙之牲其豕小令更之官以是豕来也昭厘侯曰是非乡者之豕邪命罪之从者曰王何以知之曰吾以其耳也申不害闻之曰何以知其聋以其耳之聪也何以知其盲以其目之明也何以知其狂以其言之当也故曰去听则聪去视则明去智则公去三者不任则治十里之间而耳不能闻帷墙之外而目不能见三畆之宫而心不能知其以东至开梧南抚多鹦西服夀靡北懐儋耳若之何哉故至智弃智至仁忘仁至徳不徳无言无思静以待时时至而应心暇者胜古之王者其所为少所因多因者君术也为者臣道也为则扰矣因则静矣因冬为寒因夏为暑君奚事哉
　　不害之学本于黄老而主刑名著书二篇号曰申子【史记】法家有申子六篇【汉书】
　　淮南子申子者韩昭厘之佐韩晋别国也地墽民险而介于大国之间晋之故礼未灭韩之新法重出先君之令未收后君之令又下新故相反前后相缪百官背乱不知所用故刑名之书生焉申子天道无私是为恒正天道恒正是以清明申子地道不作是以常静帝以是正方举事为之乃有恒常之道符信受令必行也申子君子之所以尊者令令不行是无君也故明君愼令申子一言正天下定一言倚天下靡申子君必有明法正义若悬权衡以称轻重所以壹羣臣也申子四海之内六合之间谁贵曰贵土土食之本也申子昔七十九代之君法制不一号令不同然而俱王天下何也曰必当国富而粟多也申子尧之治也善明法察令而已圣君任法而不任智任数而不任説黄帝之治天下置法而不变使民安泰申子妬妻不难破家乱臣不难破国一妻擅夫众妻皆乱一臣専君众臣皆蔽申子智均不相使力均不相胜鼓不预五音而为五音主　申子书已亡间采数言尉缭子
　　尉缭子当梁恵王时恵王问黄帝刑徳于尉缭子【尉缭子】兵刑势有尉缭三十一篇【汉书】
　　驺衍　驺奭
　　驺衍齐人也衍覩有国者益滛侈不能尚徳若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经必先騐小物推而大之至于无垠元序今以上至黄帝学者所共术大并世盛衰因载其禨祥度制推而逺之至天地未生窈防不可考而原也先列中国名山大川通谷禽兽水土所植物类所珍因而推之及海外人之所不能睹称引天地剖判以来五徳转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有禆海环之人民禽兽莫能相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳王公大人初见其术惧然顾化其后不能行之是以邹衍重于齐适梁恵王郊迎执賔主之礼适赵平原君侧行襒席【襒拂也】如燕昭王拥彗先驱请列弟子之座而受业筑碣石宫身亲徃师之作主运其游诸侯见尊礼如此自邹衍与齐之稷下先生如淳于髠慎到环渊接子田骈驺奭之徒各著书言治乱之事以干世主岂可胜道哉驺奭者齐诸驺子亦颇采驺衍之术以纪文于是齐王嘉之自如淳于髠以下皆命曰列大夫为开第康庄之衢高门大屋尊宠之览天下诸侯賔客言齐能致天下贤士也【史记　淳于髠见説客传】
　　慎到　田骈　接子　环渊
　　慎到赵人田骈接子齐人环渊楚人皆学黄老道徳之术因发明序其指意故慎到着十二论环渊着上下篇【汉书蜎子老子弟子】而田骈接子皆有所论焉【史记】
　　田骈防稷下号天口骈【汉书】
　　骈以道术説齐齐王应之曰寡人所有者齐国也愿闻齐国之政骈对曰臣之言无政而可以得政譬之林木无材而可以得材愿王自取齐国之政也骈犹浅言之也博言之岂独齐国之政哉变化应来而皆有章因性任物而莫不宜当彭祖以夀三代以昌五帝以昭神农以鸿【吕氏春秋】
　　淮南子田骈以道术説齐王王曰道术难以险患愿闻齐国之政骈曰已虽无除其患害天地之间六合之内可陶冶而变化也齐国之政何足问哉老聃之所谓无状之状无物之象者也若王之所问者齐也田骈所称者材也材不及林林不及雨雨不及隂阳隂阳不及和和不及道
　　齐人见田骈曰闻先生髙议设为不宦而愿为役田骈曰子何闻之对曰臣闻之邻人之女骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣今先生设为不宦訾养千钟徒百人不宦则然矣而富过毕矣田子辞【国策】
　　吕氏春秋客有见田骈者被服中法进退中度趋翔闲雅辞令逊敏田骈听毕而辞之客出田骈送之以目弟子谓骈曰客士欤曰殆乎非士也今者客所弇敛士所术施也士所弇敛客所术施也客殆乎非士也故火烛一隅则室偏无光骨节蚤成空窍哭厯身必不长众无谋方乞谨视见多故不良志必不公不能立功好得恶与国虽大不为王祸灾日至故君子之容纯乎若钟山之玉桔乎若陵上之木淳淳乎慎谨畏化而不肯自足干干乎取舎不説而心甚素朴
　　慎子有四十二篇【今五篇仅存威徳民杂徳立三篇及诸家所引逸文】道家蜎子十三篇防子二篇田子二十五篇【汉书】
　　盐铁论湣王矜功不休百姓不堪慎到防子亡去田骈如薛孙卿适楚　按孙卿襄王时乃适楚説误尹文子　【老成子附】
　　尹文子齐宣王时人老成子学幻于尹文子三年而不告老成子请其过而求退尹文子揖而进之于室曰昔老聃之徂西也顾而告予曰有生之气有形之状尽幻也造化之所始隂阳之所变者谓之生谓之死穷数达变因形移昜者谓之化谓之幻造物者其巧妙其功深故难穷难终因形者其巧显其功浅故随起随灭知幻化之不异生死也始可与学幻矣吾与汝亦幻也奚须学哉老成子归用尹文子之言深思三月遂能存亡自在幡校四时冬起雷夏造冰飞者走走者飞终身不着其术故世莫传焉【列子】
　　説苑齐宣王谓尹文曰人君之事何如尹文对曰人君之事无为而能容下夫事寡易从法省易因故民不以政获罪也大道容众大徳容下圣人寡为而天下理矣书曰睿作圣诗人曰岐有夷之行子孙其保之宣王曰善吕氏春秋尹文见齐湣王王曰寡人甚好士尹文曰有人于此事亲孝事君忠交友信居乡悌有此四行者可谓士乎王曰此眞所谓士已尹文曰王得若人以为臣乎曰所愿也曰使若人于庙朝中深见侮而不鬭王将以为臣乎王曰见侮而不鬭是辱也寡人弗以为臣矣尹文曰虽见侮而不鬭未失其四行也未失其所以为士矣未失其所以为士一而王以为臣失其所以为士一而王不以为臣则向所谓士者乃士乎王无以应尹文曰有人于此将治其国民有非非之无非非之有罪罸之无罪罚之而恶民之难治可乎王曰不可尹文曰窃观下吏之治齐也方若此王曰使寡人治信若此则民虽不治寡人弗怨也意者未至然乎尹文曰王之令曰杀人者死伤人者刑民有畏王之令深见侮而不鬭是全王令也而王曰见侮而不鬭是辱也夫谓之辱者非此之谓也以为臣不以为臣者罪之也此无罪而王罚之也王无以应
　　名家尹文子一篇説齐宣王道家老成子十八篇【汉书】
　　鹖冠子
　　鹖冠子或曰楚人隐居幽山衣被屡空以鹖为冠莫测其名因号成号著书言道家厐谖常师事之后显于赵鹖冠子惧其荐已也乃与谖絶【真隐传】
　　道家鹖冠子一篇【汉书】
　　荀卿
　　荀卿赵人【汉书名况赵人为齐稷下祭酒】年五十始来逰学于齐驺衍之术迂大而闳辩奭也文具难施淳于髠乆与处时有得善言故齐人颂曰谈天衍雕龙奭炙毂过髠田骈之属皆已死齐襄王时而荀卿三为祭酒焉齐人或谗荀卿荀卿乃适楚而春申君以为兰陵令【史记】
　　客説春申君曰汤以亳武王以镐皆不过百里以有天下今荀子天下贤人也君借之以百里之势臣窃以为不便春申君曰善于是使人谢荀子荀子去之赵赵以为上卿客又説春申君曰昔伊尹去夏入殷殷王而夏亡管仲去鲁入齐鲁弱而齐强夫贤者之所在其君未尝不尊国未尝不荣也今荀子天下贤人也君何辞之春申君又曰善于是使人请荀子荀子为书谢曰疠人怜王此不恭之语也虽然不可不审察也此为刦弑死亡之主言也夫人主事少而矜材无法术以知姧则大臣主防国私以禁诛于已也故杀贤长而立防弱废正适而立不义春秋戒之曰楚王子围聘于郑未出竟闻王病反问疾遂以冠缨绞王杀之因自立也齐崔杼之妻美庄公通之崔杼帅其君党而攻庄公庄公请与分国崔杼不许欲自刄于庙崔杼不许庄公走出逾于外墙射中其股遂杀之而立其弟景公近代所见李兑用赵饿主父于沙邱百日而杀之淖齿用齐擢闵王之筋悬于其庙梁宿昔而死夫疠虽痈肿胞疾上比前世未至绞缨射股下比近代未至擢筋而饿死也夫刦弑死亡之主也心之忧劳形之困苦必甚于疠矣由此观之疠虽怜王可也因为赋曰寳珍隋珠不知佩兮祎衣与丝不知异兮闾妹子奢莫知媒兮嫫母求之又甚喜之兮以瞽为明以聋为聪以是为非以吉为凶呜呼上天曷为其同诗曰上天甚神无自瘵也【国策】
　　荀卿疾浊世之政亡国乱君相属不遂大道而营于巫祝信禨祥鄙儒小拘如庄周等又滑稽乱俗于是推儒墨道徳之行事兴壊序列着数万言而卒兰陵【史记】史记春申君死荀卿废因家兰陵卒亦焉　按国策荀卿去楚之赵岂后复归于兰陵邪
　　人尝论秦曰力术止义术行谓也曰秦之谓也威彊乎汤武广大乎舜禹然而忧患不可胜校也諰諰然恐天下之一合而轧已也此所谓力术止也曷谓威彊乎汤武汤武能使説已者使耳今楚父死焉国举焉负三王之庙而辟于陈蔡之间视可司间安欲剡其胫而蹈秦人之腹然而秦使左案左使右案右是使讐人役也曷为广大乎舜禹曰古者百王之一天下未有过封内千里者也今秦南有沙羡与俱北与胡貊为邻西有巴戎东有楚者乃界于齐在韩者逾常山乃在临虑在魏者乃在圉津即去大梁百二十里在赵者剡然有苓而据松栢之塞负西海而固常山是地徧天下也威动海内彊殆中国然而忧患不可胜校也諰諰然常恐天下之一合而轧已也然则奈何曰节威反文案用夫端诚信全之君子与之参国政正是非治曲直听咸阳顺者错之不顺者而后诛之则兵不出于塞外而令行于天下矣若是虽筑明堂于塞外而朝诸侯殆可矣假今之世益地不如益信之务也应侯问曰入秦何见荀卿曰其固塞险形势便山林川谷美天材之利多是形胜也入境其百姓朴其声乐不流污其服不挑甚畏有司而顺古之民也及都邑官府其百吏肃然莫不恭俭敦敬忠信而不楛古之吏也入其国其士大夫入于公门归于其家无有私事不比周不朋党倜然莫不明通而公古之士大夫也观其朝廷听决百事不留恬然如无治者古之朝也故四世有胜非幸也数也是所见也虽然则甚有其諰也县之以王者之功名则倜倜然其不及逺矣何也则其殆无儒邪故曰粹而王駮而霸无一焉而亡此亦秦之短也【大畧似过秦论而荀卿先及之】临武君与荀卿议兵于赵孝成王前王曰请问兵要临武君对曰上得天时下得地利观敌之变动后之发先之至此用兵之要也荀卿曰不然臣闻古之道凡用兵之本在于一民弓矢不调则羿不能以中防六马不和则造父不能以致逺士民不亲附则汤武不能以必胜也故善附民者善用兵者也故兵要在乎善附民而已临武君曰不然兵之所贵者势利也所行者变诈也善用兵者感忽悠闇莫知其所从出孙呉用之无敌于天下岂必待附民哉荀卿曰不然臣之所道仁人之兵王者之志也君之所贵权谋势利也所行攻夺变诈者诸侯之事也仁人之兵不可诈可诈者怠慢者也路亶者也君臣上下之间滑然有离徳也故以桀诈桀犹巧拙有幸焉以桀诈尧若赴水火入焉焦没耳故仁人上下百将一心三军同力诈而袭之与先惊而后击之一也且仁人之用十里之国则将有百里之听用百里之国则将有千里之听用千里之国则将有四海之听必将听明警戒和传而一且夫暴国之君将谁与至哉其民之亲我欢若父母反顾其上则若灼黥若仇讐岂肯为其所恶贼其所好者哉是使人之子孙自贼其父母也彼将来告又何可诈也孝成王临武君曰善请问王者之兵设何道而可荀卿曰凡在大王将率末事也臣请遂道王者诸侯疆弱存亡之效齐人隆技撃其技也得一首者赐赎锱金无本赏矣是事小敌毳则偷可用也事大敌坚则涣焉离耳是亡国之兵也兵莫弱是矣魏氏之武卒以度取之衣三属之甲操十二石之弩负服矢五十个置戈其上冠防带剑嬴三日之粮日中而趋百里中试则复其户利其田宅是数年而衰而未可夺也改造则不易周也是故地虽大其税必寡是危国之兵也秦人其生民也狭隘其使民也酷烈刦之以势隐之以阨忸之以庆赏防之以刑罚使天下之民所以要利于上者非鬭无由也五甲首而五家是最为众疆长乆多地以正故四世有胜非幸也数也故齐之技击不可以遇魏氏之武卒魏氏之武卒不可以遇秦之鋭士秦之鋭士不可以当桓文之节制桓文之节制不可以敌汤武之仁义有遇之者若以焦熬投石焉故以诈遇诈犹有巧拙焉以诈遇齐譬以锥刀堕泰山也故齐之田单楚之庄蹻秦之卫鞅燕之缪虮椅契司诈权谋倾覆未免盗民也齐桓晋文楚庄呉阖闾越句践是皆和齐之兵也然而未有本统也故可以霸不可以王是疆弱之效也孝成王临武君曰善请问为将荀卿曰知莫大乎无过事莫大乎无悔至无悔而止矣成不可必也故制号政令欲严以威庆赏刑罚欲必以信处舎收藏欲周以固徙举进退欲安以重欲疾以速窥敌观变欲潜以深欲伍以参遇敌决战必道吾所明无道吾所疑夫是之谓六术无欲将而恶废无急胜而亡败无威内而轻外无见其利而不顾其害凡虑事欲熟而用财欲泰夫是之谓五权所以不受命于主有三可杀而不可使处不完可杀而不可使撃不胜可杀而不可使欺百姓夫是之谓三至凡受命于主而行三军三军既定百官得序羣物皆正则主不能喜敌不能怒夫是之谓至臣虑必先事而申之以敬慎终如始终始如一夫是之谓大吉敬谋无圹敬事无圹敬吏无圹敬众无圹敬敌无圹夫是之谓五无圹慎行此六术五权三至而处之以恭敬无圹夫是之谓天下之将通于神明矣临武君曰善请问王者之军制荀卿曰将死鼓驭死辔百吏死职士大夫死行列不杀老弱不猎禾稼服者不禽格者不赦犇命者不获凡诛非诛百姓也诛乱百姓者也防子开封于宋曹触龙防于军殷之服民所以养生之者无异周人四海之内若一家通达之属莫不从服夫是之谓仁师临武君曰善【荀子】
　　鼎録荀况在嵩溪作一鼎大如五石瓮表里皆纪兵法
　　荀卿赋十篇儒家孙卿子三十三篇【汉书】
　　韩非子
　　韩非者韩之诸公子也喜刑名法术之学而其归本于黄老非为人口吃不能道説而善著书与李斯俱事荀卿斯自以为不如非非见韩之削弱数以书谏韩王韩王不能用于是韩非疾治国不务修明其法制执势以御其臣下富国疆兵而以求人任贤反举浮滛之蠧加于功实之上以为儒者用文乱法而侠者以武犯禁寛则宠名誉之人急则用介胄之士今者所养非所用所用非所养悲廉直不容于邪枉之臣观徃者得失之变故作孤愤五蠧内外储説林説难十余万言人或传其书至秦秦王见孤愤五蠧之书曰嗟乎寡人得见此人与之游死不恨矣李斯曰此韩非之所著书也秦因急攻韩韩王始不用非及急乃遣非使秦秦王悦之未信用【史记】防四国为一将以攻秦秦王召羣臣问曰为之奈何羣臣莫对姚贾【魏人】对曰贾愿出使四国必絶其谋而案其兵姚贾辞行絶其谋止其兵与之为交以报秦秦王大説封千户以为上卿韩非知之曰贾以珍珠重寳南使荆齐北使燕代三年四国之交未必合而珍珠重寳尽于内是贾以王之权外自交于诸侯愿王察之且梁监门子尝盗于梁臣于赵而逐而与同知社稷之计非所以厉羣臣也王召姚贾而问曰吾闻子以寡人财交于诸侯有诸对曰有曰有何面目见寡人对曰曾参孝其亲天下愿以为子子胥忠于君天下愿以为臣使贾不忠于君四国之王尚焉用贾之身桀听谗而诛其良将纣听谗而杀其忠臣今王听谗则无忠臣矣王曰子监门子梁之大盗赵之逐臣姚贾曰太公望齐之逐夫【妇逐之也不经见】朝歌之废屠子良之逐臣【事亦未详】棘津之讐不庸【后志琅琊西海太公所出又钓于棘讐讐售同】文王用之而王管仲齐鄙人之贾人也鲁之免囚南阳之敝幽【仲頴上人尝以贫困隐修武南阳】桓公用之而霸百里奚虞之乞人传卖以五羊之皮穆公相之而朝西戎文公用中山盗而胜于城濮【中山盗未详】此四士者皆有诟丑大诽天下明主用之知其可与立功也使若卞随务光申屠狄人主岂得其用哉秦王曰然乃复使姚贾【国策】
　　非常欲存韩上书秦王曰韩事秦三十余年出则为扞蔽入则为蓆荐秦特出鋭师取韩地而随之怨悬于天下功归于疆秦且夫韩入贡职与郡县无异也今臣窃闻贵臣之计举兵将伐韩夫赵氏聚士卒养从徒欲赘天下之兵明秦不弱则诸侯必灭宗庙必西面行其意非一日之计也今释赵之患而攘内臣之韩则天下明赵氏之计矣夫韩小国也而以应天下四击主辱臣苦上下相与同忧乆矣修守偹戒彊敌存蓄积筑城池以固守今伐韩未可一年而灭防一城而退则权轻于天下天下摧我兵矣韩叛则魏应之赵据齐以为原如此则以韩魏资赵假齐以固其从而以与争彊赵之福而秦之祸也夫进而击赵不能取退而攻韩弗能防则防鋭之卒勤于野战负任之旅罢于内攻则合羣苦弱以敌而共二万乘非所以亡赵之心也均如贵臣之计则秦必为天下兵质矣陛下虽以金石相弊则兼天下之日未也今贱臣之愚计使人使荆重币用事之臣明赵之所以欺秦者与魏质以安其心从韩而伐赵赵虽与齐为一不足患也二国事毕则转可以移书定也是我一举二国有亡形则荆魏又必自服矣故曰兵者凶器也不可不审用也以秦与赵敌衡加以齐今又背韩而未有以坚荆魏之心夫一战而不胜则祸构矣计者所以定事也不可不察也韩秦彊弱在今年耳且赵与诸侯隂谋乆矣夫一动而弱于诸侯危事也为计而使诸侯有意我之心至殆也见二防非所以彊于诸侯也臣窃愿陛下之幸熟图之夫攻伐而使从者间焉不可悔也诏以韩客之所上书言韩之未可举下臣斯臣斯甚以为不然秦之有韩若人之有腹心之病也虚处则防然若居湿地者而不去以极走则发矣夫韩虽臣于秦未尝不为秦病今若有卒报之事韩不可信也秦与赵为难荆苏使齐未知何如以臣观之则齐赵之交未必以荆苏絶也若不絶是悉赵而应二万乘也夫韩不服秦之义而服于彊也今専于齐赵则韩必为腹心之病而发矣韩与荆有谋诸侯应之则秦必复见崤塞之患非之来也未必以其能存韩也为重于韩也辩説属辞饰非诈谋以钧利于秦而以韩利闚陛下夫秦韩之交亲则非重矣此自便之计也臣观非之言文其滛説靡辩才甚臣恐陛下滛非之辩而听其盗心因不详察事情今以臣愚议秦发兵而未名所伐则韩之用事者以事秦为计矣臣斯请徃见韩王使来入见大王见因内其身而勿遣稍召其社稷之臣以与韩人为市则韩可深割也因令防武发东郡之卒闚兵于境上而未名所之则齐人惧而从苏之计是我兵未出而劲韩以威擒彊齐以义从矣闻于诸侯也赵氏破胆荆人狐疑必有忠计荆人不动魏不足患也则诸侯可蚕食而尽赵氏可得与敌矣愿陛下幸审愚臣之计无忽秦遂遣斯使韩【韩非子】
　　于是李斯姚贾害韩非毁之曰韩非韩之诸公子也今王欲并诸侯非终为韩不为秦此人之情也今王不用乆留而归之此自遗患也不如以过法诛之秦王以为然下吏治非李斯使人遗非药使自杀韩非欲自陈不得见秦王后悔之使人赦之非已死矣【史记】
　　法家韩子五十五篇【汉书】
　　论曰周末羣説蠭起厥流滥觞有道家老子列子庄子老成子鹖冠子环田接慎诸子是也有儒家荀子是也有名家尹文子是也有法家申韩是也有兵家尉缭子是也有墨家墨子是也爝火爥夜争光一隅待孟子掲仲尼之説以正之夫然后昭昭乎賔朝日而敛羣隂矣





　　尚史卷八十六
<史部,别史类,尚史>
　　钦定四库全书
　　尚史卷八十七　　　　　　表一
　　镶白旗汉军李锴撰
　　轩辕以下至周世表
　　旧説五帝三王同出黄帝攷其世或不然然有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊防而宗汤周人禘喾而郊稷祖文王而宗武王展季亦有前闻乎若夫世系缪戾或中有阙年固矣谨参稽上下作世表





</div>
    <div class="pagination">
<a href="尚史_page64.html">上一页</a><span>...</span><a href="尚史_page60.html">60</a><a href="尚史_page61.html">61</a><a href="尚史_page62.html">62</a><a href="尚史_page63.html">63</a><a href="尚史_page64.html">64</a><span class="current-page">65</span><a href="尚史_page66.html">66</a><a href="尚史_page67.html">67</a><a href="尚史_page68.html">68</a><a href="尚史_page69.html">69</a><a href="尚史_page70.html">70</a><span>...</span><a href="尚史_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
