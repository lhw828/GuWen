<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 711 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 711 页/共 1316 页</h1>
    <div class="content">陈恭阅一签六月二十二日　　

熙月日　　

郭恭阅一签七月初九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六十六　　

光绪二十一年乙未四月丁巳谕军机大臣等丁巳。谕军机大臣等、孙家鼐等奏、各属雨水成灾。现办情形一摺。据称本月初三日以后。阴雨连绵。山水涨发。叠据武清等州县禀报。堤埝漫决。民房倒塌。田亩被淹。天津、甯河海啸。被灾尤重。现已筹集捐款。由该管绅办理赈粜。如款项不敷。尚须宽筹接济等语。览奏被水情形。殊堪悯恻。著孙家鼐、陈彝、督饬地方官绅。将赈抚事宜。认真筹办。毋任稍有失所。各属应修堤工。关系农田水利。并著会商直隶总督。将漫决各口。迅筹堵合。俾及时早种田禾。本日又据鸿胪寺卿刘恩溥奏、大雨之后。清河两岸决口。东路甯河等处。南路新城等处。均成泽国。请旨饬查。以工代赈等语。著孙家鼐、陈彝、体察情形。酌量办理。刘恩溥片。著钞给阅看。将此各谕令知之。　　

○又谕、有人奏、知县贪劣病民。请饬查办一摺。据称江西宜黄县知县吴大惇。新淦县知县沈寿龙。都昌县知县朱盛猷。署德化县知县彭腾瑞。贪酷妄为。卑鄙无耻等款。著德馨按照所参各节。确切查明。据实具奏。毋稍徇隐。另片奏、署九江府同知盛富怀。盗卖官地。阻塞水道。乡民怨忿等语。著德馨一并确查覆奏。原摺片均著钞给阅看。将此谕令知之。寻奏、查明吴大惇被参各节。核与前参大致相同。业于前案奏请议处。经部议革职。沈寿龙事实因公。情无不合。均请毋庸置议。朱盛猷沾染嗜好。请开缺以府经降补。彭腾瑞请撤任调省察看。从之。　　

○又谕、电寄依克唐阿、两电均悉。倭于停战期内。辄以马步逾界开枪。实属违约。已令李鸿章电倭诘问。现在和约已换。彼此息兵。并另议归还辽地。著依克唐阿饬令各营照旧防守。不得越界启衅。至请拨饷银十万两。已饬户部筹拨矣。电

寄

　　

○又谕、电寄刘坤一等、中日新约。现已互换。彼此息兵。并另商归还辽地。刻下各路防军。应照旧驻扎训练。以备不虞。关外前敌各军。不得越界生衅。著刘坤一、王文韶、宋庆、裕禄、依克唐阿、长顺、通饬各军。一体懔遵。电寄　　

○又谕、电寄许景澄、十四日亥时。烟台互换和约。此次争回全辽。三国极为尽力。许景澄即赴外部传旨。先行致谢。并饬驻德参赞。一律办理。偿费一事。系兵费外添出之款。中国力量。万难措办。切恳联合法德。始终竭力帮阻。是为至盼。饬驻德参赞向巴兰德谆托。代为力争。切勿松劲。电寄　　

○又谕、电寄龚照瑗、昨有旨令龚照瑗回英。现于十四日亥时烟台换约。此次争回全辽。三国极为尽力。如龚照瑗已回伦敦。即饬庆常赴法廷传旨。先行致谢。电寄　　

○又谕、电寄李鸿章、伍廷芳等电称、任使送还照会三件。未经带去。著李鸿章即将前二件电知伊藤。以为根据。其后一件毋庸再电。现惟台事极为棘手。李鸿章前电伊藤。有另行筹商之语。究竟有何办法。以免内变外衅之虞。著悉心筹画具奏。依克唐阿电奏、十一午后。我军在长岭子驻守。遥见倭兵三四十名。直奔岭下。我军因已逾照会界限。向前摇手阻拦。倭兵不听。忽以三骑冲上岭腰开枪。步队踵接其后。我军祗得开枪抵御中倭一骑。始退去。十二辰刻。复来马步三百余名。我军已列队准备等语。停战期内。无故越界开枪。实属违约。其曲在彼。著李鸿章一并电告日本饬彼驻辽各军。勿再越界生事为要。电寄　　

○命浙江布政使胡聘之来京陛见随手戊午孝端文皇后忌辰。遣官祭昭陵。黄绫本例　　

○朱谕大学士六部九卿翰詹科道等。近自和约定议以后。廷臣交章论奏。谓地不可弃。费不可偿仍应废约决战。以期维系人心。技撑危局。其言固皆发于忠愤。而于朕办理此事。兼权审处。万不获已之苦衷。有未能深悉者。自去岁仓猝开衅。徵兵调饷。不遗余力。而将少宿选兵非素练纷纷召集。不殊乌合以致水陆交绥。战无一胜。至今日而关内外情势更迫。北则竟逼辽潘。南则直犯京畿。皆现前意中之事。陪都为陵寝重地。京师则宗社攸关。况廿年来慈闱颐养。备极尊崇。设一朝徒御有惊。则藐躬何堪自问。加以天心示惊。海啸成灾。沿海防营。多被冲没。战守更难措手。用是宵旰彷徨。临朝痛哭。将一和一战两害熟权。而后幡然定计。此中万分为难情事。乃言者章奏所未详。而天下臣民皆应共谅者也。兹当批准定约。特将前后办理缘由。明白宣示。嗣后我君臣上下。惟当坚苦一心。痛除积弊。于练兵筹饷两大端。尽力研求。详筹兴革。勿存懈志。勿骛空名。勿忽远图。勿沿故习。务期事事核实。以收自强之效。朕于中外臣工。有厚望马。洋务　　

○谕内阁、直隶永平。遵化两属。上年被灾田亩。积水未消。本年四月初三等日。暴雨狂风。昼夜不息。海水腾啸。沿海村庄。猝被淹没。甯河、宝坻、盐山、沧州、静海、天津各境内。园地民居。亦遭淹灌。闾阎困苦情形。殊堪悯恻。加恩著将本年山东起运交仓粟米截留十万石。以备顺直赈抚之需。著王文韶会同孙家鼐、陈彝督饬所属。详查灾区轻重。酌量分拨。核实散放。务使实惠及民。不准稍有弊混。用副朝廷轸念民艰至意。现月　　

○谕军机大臣等、电寄裕禄、据电奏、甯锦赈务。待粟米接济。请将附近山海关四属所徵粟米。除酌留各军需用外。余均拨为接济赈恤之用。著照所请行。电寄　　

○又谕、电寄杨昌浚、据电请饬西军回甘等语。现在日本允归辽地。和约甫定。所有近畿各营。未便遽撤。闻撒回因争教启衅。若得明干之员。前往剀切开导。分别解散息争。较省兵力。著该督酌量情形。妥为办理。电寄　　

○又谕、电寄唐景崧、据电奏、请拨饷银。现在户部无可指拨。已电谕张之洞先行筹拨五十万两。陆续解往应用矣。电

寄

　　

○又谕、电寄张之洞、据电奏、退还克萨借款。改订瑞记借款。经总理衙门户部议定。借用英金一百万镑。即著照所请办理。并已由该衙门知照德使矣。本日唐景崧电奏、请饬部拨饷二百万两。现在户部无可指拨。著张之洞先行筹拨银五十万两。陆续解往应用。电寄　　

○又谕、电寄边宝泉等、唐景崧奏、澎湖失守。总兵周振邦坐视不救。先行逃避。据实奏参一摺。即著该署抚派员将周振邦押解福建。交边宝泉审时。按律定拟具奏。电寄　　

○又谕、电寄刘坤一、电奏悉。郑连拔五营。著赏给恩饷一月。以示体恤。由湖广总督于裁撤时分别核给。及早遣散。

电寄

　　

○署直隶总督王文韶奏、请将本年长芦盐课。展缓奏销。以恤商艰。从之。摺包　　

○又奏、唐山资遣饥民情形。得旨、即著饬属妥为抚恤。毋任失所。摺包　　

○又奏、防务戒严。天津三岔河口等营。添设炮位。并采买战马。请照例免税下部知之。摺包　　

○署福建台湾巡抚唐景崧奏、知县沈锡藩深资臂助。请送部引见。得旨。著交吏部带领引见。摺包随手　　

○予故云南布政使曾纪凤照军营立功后积营病故例优恤。事迹宣付史馆立传。并在原籍及立功省分各建专祠。现月摺包　　

○己未。谕内阁。此次新贡士覆试列入等之萧荣爵等五十五名二等之周之麟等一百名。三等之张庚铭等一百二十四名。俱著准其一体殿试。　　

○谕军机大臣等、王懿荣奏、筹练乡兵。饷源无出。请饬部臣妥议。并俟乡兵练成后。移交抚臣。仍请回京当差一摺。本日又据李秉衡奏、王懿荣召募乡兵。应否饬部另筹的款等语。王懿荣筹练乡兵。以饷项无出。尚未成军。现在和局已定。即著毋庸召募。至团练事宜。仍著李秉衡督饬该地方官认真筹办。王懿荣著即回京供职。将此各谕令知之。现月　　

○又谕、本日据杨昌浚电称、循化厅被围月余。十分危急。河州东乡回民蠢动。兵丁过单。请饬董福祥率全部星夜回甘等语。著督办军务王大臣传知董福祥。拣派得力营官。统带西军八营。迅速回甘。现月　　

○又谕电寄杨昌浚。来电已悉。本日已有旨饬令董福祥拣派得力营官。统带西军八营。迅速回甘矣。电寄　　

○东三省练兵大臣定安等奏、察哈尔解到马匹。拟俟餧养膘壮。拨赴前敌下部知之。摺包　　

○山东巡抚李秉衡奏、调赴烟台旗营。撤回青州驻防。以重地方。报闻。摺包　　

○以太常寺卿庆福署光禄寺卿。外记现月　　

○以躬行仁义。振式浮靡。赏山东绅士前安徽宿松县知县孙葆田五品卿衔。现月　　

○庚申。谕军机大臣等、电寄张之洞、台湾需用洋枪。著张之洞再拨奥枪一万枝。设法解往。惟和约已定。此时运解军械。务宜慎密。免致藉口生事。是为至要。前令王之春商办之事。据法使言外部不愿接见。究竟有无办法。著张之洞电询速覆。电寄　　

○以抢险出力。予山东济南府知府鲁琪光以道员用。摺包　　

○以亏短交代革山东署招远县知县毕明供职。并勒追。摺

包

　　

○辛酉。谕军机大臣等、电寄增祺、电奏已悉。俄国前约德法两国。力劝日本让还辽东之地。并调兵舰前来烟台。却未明言用兵相助。俄督所称各节。未据俄国电告。或系彼处豫为筹备之计。现在倭人允归辽地。业于十四日换约。已可无事。颇得俄人之力。中国边界官。务宜善为联络。以昭睦谊。此后有无动静。仍著随时侦探以闻。电寄　　

○又谕、电寄鹿传霖、所有陕省暂留之马队两营。著即饬赴甘肃。以资调遣。电寄　　

○礼部以繙译会试中额请。得旨、京旗取中三名。驻防取中二名。现月随手　　

○驻藏办事大臣奎焕奏、达赖喇嘛受戒事毕。逞进佛尊哈达等物。得旨、本年十月十一日。达赖喇嘛受戒。实属祥瑞。朕甚欣悦。达赖喇嘛嗣后勤习经咒。善守黄教享朕眷养之恩。达赖喇嘛著加恩赏给大哈达一方。珊瑚珠一串金累丝盒一件。白玉盒一件。大荷包一对。小荷包四个。正荣增师傅普尔觉罗布藏楚称降巴甲错。著赏给大哈达一方。由奎焕接奉此旨。晓谕达赖喇嘛将所赏哈达等物。各分赏给。其受戒后应进贡物。著俟下次照例进贡之便。再行送京。明发　　

○闽泊总督边宝泉奏、闽省滨海渔团。实力举行。报闻。
</div>
    <div class="pagination">
<a href="清实录光绪朝实录_page710.html">上一页</a><span>...</span><a href="清实录光绪朝实录_page706.html">706</a><a href="清实录光绪朝实录_page707.html">707</a><a href="清实录光绪朝实录_page708.html">708</a><a href="清实录光绪朝实录_page709.html">709</a><a href="清实录光绪朝实录_page710.html">710</a><span class="current-page">711</span><a href="清实录光绪朝实录_page712.html">712</a><a href="清实录光绪朝实录_page713.html">713</a><a href="清实录光绪朝实录_page714.html">714</a><a href="清实录光绪朝实录_page715.html">715</a><a href="清实录光绪朝实录_page716.html">716</a><span>...</span><a href="清实录光绪朝实录_page712.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
