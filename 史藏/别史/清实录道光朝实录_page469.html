<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 469 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 469 页/共 848 页
  </h1>
  <div class="content">
   ○浚江苏通、泰、二州盐河。从总督陶澍请也。　　

○丙寅。谕内阁、给事中鲍文淳奏、申明旧例。请饬部严谨关防。以肃刑名一摺。刑部为刑名总汇。理宜关防严密。门禁肃清。方足以昭慎重。定例不准闲杂人等擅自出入。及跟随听审人犯私入窥探。并守门领催、派巡番役、查禁綦严。防范本极周密。若如该给事中所奏。近有惯走衙门之徒。交通皂役。直入监禁重地。传递语言。潜伏附近地方。等候部中小马。探听案情。以致赴质之人。教供避就。饬拏之犯。闻信潜逃。于刑名甚有关系。嗣后务遵照定例。由步军统领衙门轮派番役。在刑部外左近。分日稽查。遇有闲人。立拏惩治。仍责成刑部堂官。通饬各司不时查察。如有门禁懈弛、小马探听等弊。一经查出。即从严惩办。不得视为具文。日久懈生。仍致有名无实。　　

○丁卯。上诣绮春园问皇太后安。　　

○谕内阁、国家设立钦天监。掌测候推步之政令。及凡占验选择之事。遇有应行典礼。先期诹吉。向俱恪遵钦定协纪辨方书。考其宜忌。敬谨选择。奏明办理。本年举行孝穆皇后、孝慎皇后、梓宫奉安典礼。由多癸监择吉奏闻。经敬徵等于九月内选择二十一、二十八、两日。开列请旨。朕因二十八日。系属平日。是以取用二十一日。举行奉安典礼。朕于几暇。偶阅钦定协纪辨方书。将是日干支。合其宜忌。殊觉未协。当将是书发交军机大臣。会同敬徵循其义例。详细推求。有无妨碍。旋经军机大臣及敬徵将忌用各条。于书内夹签进呈。朕覆加披阅。是日举行奉安典礼。实不相宜。敬徵经朕叠加任使。擢至尚书。管理钦天监事务有年。于诹日宜忌。素为熟谙。宜如何慎重拣选。此次所择奉安日期。纰缪至此。如知其不宜。勉强凑合。则居心直不可问。如于是日忌用之处。并不遵照协纪辨方。敬谨详查选择。反稽诸不经外传。此系何等重大之事。乃如此漫不经心。将就草率。莫此为甚。且经朕指出。责令会同详查。敬徵亦知其忌用。并不具摺请罪。丧心病狂种种荒谬。实属辜恩溺职。敬徵著革去尚书都统及一切差使。拔去花翎。赏给三品顶带。仍留内务府大臣。其内务府应管事务。准其照常管理。并仍著管理钦天监事务。以观后效。其随同具奏之钦天监堂官。著查取职名。交部严加议处。所有奉安日期。著军机大臣会同礼部钦天监敬谨选择。另行具奏。　　

○调礼部尚书载铨、为工部尚书。以都察院左都御史恩铭、为礼部尚书。乌里雅苏台将军武忠额、为都察院左都御史。　　

○以左翼前锋统领奕纪、为镶黄旗汉军都统。　　

○调吉林将军保昌、为乌里雅苏台将军。黑龙江将军祥康、为吉林将军。广州将军哈丰阿、为黑龙江将军。哈丰阿未到任前。仍以锦州副都统奇明保署理。　　

○以广西右江镇总兵官苏勒当阿、为广州将军。　　

○修直隶独石口协左右营坍塌营房。从总督琦善请也。　　

○戊辰。以国子监祭酒翁心存、为浙江乡试正考官。江南道御史张琴、为副考官。户部左侍郎姚元之、为江西乡试正考官。刑部员外郎王治、为副考官。京畿道御史许球、为湖北乡试正考官。翰林院编修周铭恩、为副考官。　　

○以镶黄旗护军统领安福、为左翼前锋统领。调正黄旗护军统领忠山、为镶黄旗护军统领。正蓝旗护军统领裕城、为正黄旗护军统领。以喀什噶尔领队大臣西哴阿、为正蓝旗护军统领。　　

○调正黄旗汉军副都统廉敬、为正黄旗满洲副都统。以内阁学士连贵、兼正黄旗汉军副都统。　　

○己巳。谕内阁、前据已故奉恩镇国公绵疆之妻汪佳氏、在宗人府呈送继子奕奎、不服教训。并请饬令归宗。旋据奕奎以恶奴不法等词。自赴都察院具呈。节经降旨交军机大臣会同宗人府审讯。兹据奏称、传到奕奎。讯据情甘认罪。奕奎继为人后。不能孝养其母。致被呈送。虽于伊母所指各款。不敢分辩。究属子道有亏。奕奎著即饬令归宗。所遗公爵。著宗人府照例办理。至奕奎即因家奴不法。亦应照例备文呈送。乃竟胪列多款。自赴都察院控告。实属不知体制。有玷宗室。著交宗人府严加议处。　　

○停本年各省情实罪犯勾决。　　

○调右翼前锋统领桂轮、为左翼前锋统领。左翼前锋统领安福、为右翼前锋统领。　　

○以户部尚书耆英、总理工程处。　　

○以理藩院尚书禧恩、充文渊阁提举阁事。户部左侍郎奕纪、管上驷院事。　　

○庚午。谕军机大臣等、前据陶澍等奏、黄运两河。同时异涨。筹计防御伏秋大汛。请拨发银两以资修守。业经降旨允行矣。南河岁拨防汛银一百五十万两。原以宽备各处紧要工程之用。其数不为不多。本年六月初旬。黄河叠经盛涨。中运两河。又因东省山水涨发下注。险工林立。亟筹防御。请再拨银五十万两。以为大汛备防之需。朕因此次盛涨停积旬余。现距伏秋大汛。为日正长。不可不宽为筹备。是以姑从所请。饬部议拨。惟念国家经费有常。岂容稍滋糜费。即间有新生险工。亦应于岁拨银内。撙节支用。核实办理。总不得于一百五十万两之外。再请添拨。以符定制。该督等务当严饬工员。将此项银两。认真稽核。实用实销。得省且省。嗣后并不得援此为例。任意加增。傥偶遇盛涨。即藉口要工。率行请拨。亦断不能再邀允准也。将此谕令知之。　　

○以惠郡王绵愉、管武英殿御书处。　　

○以礼部右侍郎陈嵩庆、署户部左侍郎。　　

○正白旗汉军都统奕绘、因病解任。以都察院左都御史武忠额、兼正白旗汉军都统。　　

○辛未。谕内阁、御史帅方蔚奏、南漕米色不纯。请饬严行查核一摺。漕粮为天庾正供。米质必应乾洁。方免积欠霉变之虞。近年漕米。未能一律纯净。不堪久贮。往往奏请先行搭放。于仓储积贮。大有关系。现届南漕陆续抵通。著仓场侍郎严行查核。各帮米色。果能一律乾洁。方准验收运仓。傥查有灰暗夹杂等弊。即行饬令赔补。并将该帮总运运弁等照例参处。不得稍为徇隐。率请先行搭放。以除积弊而重仓储。　　

○壬申。谕内阁、前据卢坤等奏、请以佛冈同知潘尚楫、升补广州府知府。当经降旨允准。兹据吏部查明、潘尚楫系以知府应升之员。祇准于告病病故休致等项选缺内升补。其余各项选缺。尚不准补。该督等遽请将该员升补请旨之缺。实属与例不符。潘尚楫著不准其升补广州府知府。仍撤回佛冈同知本任。其广州府知府一缺。著该督等仍遵前旨。另选合例人员调补。以符定制。所有该督等违例奏请。著该部照例议处。　　

○谕军机大臣等、本日据陶澍等由驿驰奏、重运漕船。全数渡黄一摺。览奏均悉。各省漕船北上。屡经降旨。饬令早兑早开。限于四月初十日以前。全数趱至清江。克期抵坝。跟接渡黄前进。果能如期赶办。何至临事周章。兹据该督等奏称、本年未交伏汛以前。黄水盛涨。自六月初四日尾帮入塘。停泊一月有余。经该督等设法筹办。本月初七日。甫得埽数出塘。是较历年完竣日期。更形迟滞。傥非本年遇闰。则全数渡黄。已在七月初旬。实属从来所未有。向来黄河一入夏至。汛水长发无常。溜过沙停。最易淤垫。此次江浙帮船。在徒阳运河浅滞。江西帮船。在吴城一带剥浅。江广各帮。复在九江等关守候盘查多日。迨经抵坝。已届黄水将涨之期。以致洩水涵洞。屡堵屡开。临黄坝堰。三启三闭。办理动形棘手。似此临期竭蹷。何如先事豫筹。将来赶办新漕。傥再如此迟滞。尚复成何事体。著该督等于本年军船回空完竣以后。通盘筹画。熟计妥商。其沿途浅滞处所。及洩水涵洞。并临黄坝堰。总须豫为体察情形。设法办理。仍遵前旨。赶于黄水未涨以前。全行抵坝。守候放渡。庶有备无患。免致因循贻误。方为不□委任。又另片奏、本年铜铅船只。随漕插档行走。该船水手较少。提溜打闸。在后军船。不无停待。请嗣后非遇京局守待之时。仍令照例让漕等语。所奏非是。本年因京局有需接济。谕令铜铅船只。插漕行走。原以鼓铸攸关。期于迅抵通坝。其提溜打闸。与漕船俱属公事。既知该船水手较少。自当不分畛域。拨夫帮办。俾得迅速遄行。无误鼓铸。嗣后傥有必须插漕行走之时。总在该督等设法筹措。不得藉口军船因之停泊。稍存观望。以致漕务铜运。两有妨碍。将此各谕令知之。　　

○癸酉。谕内阁、御史陈功奏、请饬各直省学政严肃关防。以除积习一摺。学政有振兴文教之责。考试严肃。则众论允孚。去取公平。则人心翕服。必须诸弊肃清。真才乃出。不特家丁幕友。防范宜严。且士习文风。关系綦重。稍有不慎。则幸进者遂其夤缘。而实学因之沦弃。各直省设立学政。经朕特加简用。每遇岁科考试。为士子进身之阶。宜如何矢慎矢公。以期无忝厥职。若如该御史所奏、学政所到之省。世交旧好。求情请托。其府州县所录案首。及考取前列。该学政周全情面。迁就取进等语。积习相沿。此等弊窦。不能保其必无。不可不力加剔除。著通谕各直省学政。嗣后于案临考试。务须涤虑洗心。严密关防。破除情面。即有世交旧好。与试胶庠。俱宜核实秉公。不得徇私以图见好。傥有广通声援。托故私谒。断不准附会取进。以杜干请而绝夤缘。其府州县所录案首。及前列各卷。一例公平校阅。不得瞻徇情面。滥行拔取。如有府州县各官。违例干求者。该学政即指名参奏。傥该学政不能正己律人。有意徇情。经朕访闻。或别经发觉。必将执法严惩。决不宽贷。懔之慎之。　　

○命内阁学士广理学政王植、来京供职。翰林院编修李星沅、提督广东学政。　　

○甲戌。上诣绮春园问皇太后安。　　

○谕内阁、国家分设部院大臣。纪纲庶务。全在振兴人才。欲剔弊厘奸。必劝勤惩惰。举错公允。则英俊既资造就。而中材亦可奋兴。贤否混淆。则庸碌藉可藏身。而才能亦生退阻。各部院司员。人数众多。岂能尽皆称职之人。全在各该堂官留心考核。随事试其能否。勉迪兼施。傥有衰庸不职者。溷迹其间。自应随时甄别。不得稍事优容。前据御史许球奏、请澄汰司员以重部务。当降旨饬令各该堂官秉公察核。随据各部院将衰庸不职者。或一二员。或三四员。陆续查明。据实参劾。均经照议准行。嗣后遇京察之年。固当考其勤惰。第其贤否。举劾并行。以昭激劝。即在平日。于各司员之贤否勤惰。秉公核实。随时察看。其有阘茸无能。怠惰自安者。一经查出。即行据实参劾。断不可因此次甫加甄别。遽示姑容。又蹈因循故辙。以副朕勤求治理。整饬官常之至意。　　

○乙亥。命户部右侍郎程恩泽、毋庸在上书房行走。翰林院编修蔡锦泉、在上书房行走。　　

○丙子。谕内阁、铁麟等奏、筹议疏通仓储。以速转运一摺。朝阳门外太平、储济万安、裕丰、四仓。现贮米石。较之城内七仓。多至一两倍。新粮抵通。难于照例拨派。著照所请、所有道光十五年秋季、十六年春季、八旗文职四品以下、武职三品以下、官员俸米。准其援照旧案。改由城外四仓支放。并著户部自本年七月起。将八旗甲米。于外四仓应行轮放之外。接续多放两轮。俾得疏通旧贮。即可拨进新漕。以速转运而利回空。　　

○又谕、讷尔经额等奏、筹议禁戢铜铅船夹带私盐。以肃鹾政一摺。湖广省每年额销官引。为淮纲最重口岸。祇以界连数省。水陆交冲。私贩每多浸灌。官引辄致滞销。必应随时整饬。设法禁戢。兹据该督等查明、铜铅船只。自四川装运北上。一路收买私盐。入楚售卖。经由卡隘。并不听候查验。自非督饬严查。不足以资镇压。嗣后铜铅船经由宜昌府所属地方。著即饬令该镇总兵亲督卡运各员。查验催趱。傥有水手抗拒。及逃散挟制等事。即拏交地方官究办。一面代为雇觅水手。迅速开行。以副例限。并著云贵四川各督抚严饬运员。务将船价水脚。照数给发。不准稍有克扣。运船过境。饬令沿途各州县加意稽查。如有私行售给该船户盐斤。即行严拏惩治。傥不认真查办。一经楚省察出夹私情事。即著行知川省。核实查参。惟铜铅船只听候稽查。不无停待。仍应严饬卡员。查无夹私等弊。立即赶紧放行。断不准藉端勒掯。稍有稽迟。致误鼓铸。务俾盐务铜运。两有裨益。　　

○改铸广东大鹏营右营守备条记。前山营内河水师都司佥书关防。从总督卢坤请也。　　

○旌表守正被戕河南泌阳县丐女席秃妮。守正捐躯山西闻喜县民张世花女蒋娃。　　

○丁丑。谕内阁、御史岳镇南奏、地方官积压案件、废弛捕务积弊一摺。州县为亲民之官。听讼缉捕。是其专责。果能勤慎奉职。何至有积压废弛之弊。若如该御史所奏、近来各省州县。于词讼案件。类多审结迟延。以致两造上控。连年不结。衿棍逞其刁健。良民受其拖累。家丁差役。彼此勾通。舞弊婪赃。势所不免。甚至案内人证。半多物故。而官经屡任。案结无期。种种弊端。皆由积压案件所致。又各省地方官。每多纵容捕役。姑息养奸。于民间窃盗等案。往往为规避处分起见。威吓事主。使之改重就轻。始接呈词。并不速缉严办。各衙门捕役。类多与贼通气。窝贼之家。按月供给捕役钱文。名为月钱。而典史门丁及刑书差役。又暗与捕役分肥。以致贼有所恃。肆行无忌。此等积弊。大足为害闾阎。不可不严加整饬。著各直省督抚府尹等。严饬所属州县。于一切词讼案件。速行审结。遇有窃盗等案。即应严为惩办。并稽查捕役人等。勒限缉拏。毋任索取规费。致滋包庇。傥有不肖州县。狃于因循疲玩积习。不肯力加振作。致有前项弊端。该督抚府尹等一经查出。即著指名严参。毋稍姑息。如意存徇隐。朕必将各该管上司从严惩处。决不宽贷。勿谓诰诫之不豫也。将此通谕知之。　　

○谕军机大臣等、有人奏、河南商城县知县张敦绪、才具平庸。操守卑污。私债甚多。亏空亦复不少。税契一款。亏至四万有余。词讼案件。皆听信家丁书吏之言。其门丁孙姓、勾通差役。要结衿棍。吓诈乡愚。勒索财贿。该处有周熊杨王四大族。俱系绅衿。不安本分者颇多。其前捐知县在籍候选之周姓、武断乡曲。众衿棍听其指挥。人皆畏之如虎。且出入公署。遇事把持。税契等事。皆包揽分肥。并主唆民间词讼。就中渔利。凡土田钱债等案。先与该县门丁书役说明规费。该县即照样讯断。内外勾串。平分赃私。是以声名狼籍。有内知县外知县之称等语。州县为亲民之官。地方一切案件。皆宜破除情面。秉公审讯。不得任听门丁书役。从中舞弊。至在籍绅衿大族。尤不应结交官长。欺压平民。若如所奏。是该知县徇利营私。纵丁差而结绅士。该衿棍指官诈骗。藉威势以吓愚民。朋比为奸。均属大干例禁。著桂良接奉此旨。即将所指各款。逐一确查。毋稍徇隐。果能不避嫌怨。立将该知县及衿棍门丁差役等种种劣迹。据实查明。从严参办。其从前失察之咎。尚可加恩宽免。傥仍意存回护。不肯认真查办。将来别经发觉。或经科道纠参。该抚恐不能当此重咎也。懔之慎之。将此谕令知之。　　

○戊寅。以浙江道御史李儒郊、为陕西乡试正考官。陕西道御史成观宣、为副考官。内阁学士卓秉恬、为江南乡试正考官。翰林院编修单懋谦、为副考官。　　

○命翰林院编修陆建瀛、在南书房行走。　　

○旌表守正被戕四川酆都县民赵玉伸妻周氏。　　

○己卯。谕内阁、朕于八月二十八日启銮。恭谒西陵。礼毕俟孝穆皇后、孝慎皇后、安奉飨殿礼成致祭后。于九月初七日旋跸圆明园。所有应行典礼。著各该衙门敬谨豫备。　　

○又谕、本年应行孝穆皇后梓宫、孝慎皇后梓宫、奉安典礼。著于八月二十日。奉移孝穆皇后梓宫。八月二十八日。奉移孝慎皇后梓宫。于九月初三日。同至龙泉峪安奉飨殿。所有奉安典礼。著改于十二月十一日举行。其一切应行事宜。暨经过桥梁道路。著各该衙门敬谨豫备。毋得迟误。　　

○两广总督卢坤等覆奏、遵查禁止洋银出洋。诸多窒碍。请仍照旧章办理。至纹银出口。应严行查禁。得旨、随时认真查禁。若奉文了事。不肯著实。岂公忠体国封疆大臣之所为耶。谅卿等自必知之也。　　

○庚辰。谕内阁、各直省分发试用人员。将来俱有地方之责。才具之优绌。人品之贤否。全在该上司认真察核。分别劝惩。方能收指臂之助。本年由部分发各省人员。为数较多。该督抚等惟当随时接见。细心体察。不特此日差委。期无误用之虞。即他日补有实缺。亦可为地方收得人之效。其有庸懦无能。不堪任事。及小有才具。遇事推诿。并喜事干进。渐染习气各员。务须秉公甄别。固不可屈抑人才。尤不可稍事优容。致阘茸不职各员。藉得混迹。庶于民生吏治。两有裨益。将此通谕知之。　　

○又谕、本日据隆文等由驿驰奏摺件。朕意必有紧要事务。及行披阅。乃系隆文行抵四川德阳县。接奉前交审案。谕令折回四川省日期。暨请留臬司苏廷玉审讯此案。此等事件。并非紧要。尽可由该省摺差奏事之便。随同具奏。何必专摺具奏。徒劳驿站。殊属不晓事体。隆文、鄂山、均著传旨严行申饬。　　

○理藩院右侍郎庆敏、以不胜任开缺。命仍以散秩大臣副都统在乾清门行走。以都察院左副都御史惟勤、为理藩院右侍郎。　　

○辛巳。上诣绮春园问皇太后安。　　

○谕军机大臣等、程祖洛奏、监禁投诚逆犯一摺。据称台匪张丙等滋事案内。陈平即陈得平一犯。本系逆案夥匪。罪犯应死。因其投诚立功。奏明免予治罪。发营充役。该犯留伊子陈洸显在省。私自偷渡回台。旋被差人寻获。请将该犯暂禁省监。俟数年后察看是否安静。分别办理等语。该犯系逆案内投诚免死之犯。既经偷渡回台。旋被寻获。著即将该犯暂禁省监。俟数年后察看情形。酌量办理。傥仍不安静。著即永远监禁。犯子陈洸显、听其自便。将此谕令知之。　　

○壬午。添派工部右侍郎赛尚阿、恭办奉移孝穆皇后梓宫至龙泉峪事宜。　　

○以理藩院右侍郎惟勤、顺天府府尹蔡世松、监临顺天乡试。　　

○癸未。谕内阁、御史陆尧松奏、请饬各直省认真甄别初任捐纳人员。以肃吏治一摺。向例分发人员。试用期满。由该督抚等甄别去留。兹据该御史奏称、外省方面大员。由捐纳得选者。未经历练。难遽信其胜任。甚或阘茸不职。无以表率属员等语。此项捐纳人员。无论选得实缺、及分发试用之道府州县。著各直省督抚等留心察看。如有限于才识。实难称职者。务须核实秉公。严加甄别。道府系方面大员。有整饬属员。详核稿案之责。固不得以庶务未谙者。滥膺斯职。州县为亲民之官。亦应一律随时甄别。不可稍示姑容。致滋冗滥。总期于民生吏治。两有裨益。将此通谕知之。　　

○甲申。谕军机大臣等、本日据钟祥奏、访查东昌府莘县民人从建、道士吴连如等。学习离卦邪教。收藏经卷。辗转传徒。敛钱惑众。经该地方各官。先后将从建、吴连如等拏获。讯据该犯等供出从党在本省者。现经拏获靳咸宜等十八名。其在河南等省者。现亦知会查拏解审。并究出已革武生靳宗泰、亦曾习教。于数年前出赴口外。上年回籍。旋即出口。并堂弟靳同泰、与侄靳广居、靳泽焉、一同出口。俱在丰宁县属土城子、林家营子、大阁儿、二号小河等处居住。靳宗泰系已获正法教犯靳青湖之子。本属邪教遗孽。该犯弟侄同在口外居住。皆系习教之犯等语。该犯靳宗泰既在口外居住。其弟侄又相继前往。现据该抚讯系习教徒党。口外民风朴淳。恐被诱惑。不可不严拏究办。以杜蔓延。著嵩溥迅即密饬丰宁县缉拏各犯务获。妥速解往山东省归案究办。毋任闻风远扬。致令漏网。将此谕令知之。
  </div>
  <div class="pagination">
   <a href="清实录道光朝实录_page468.html">
    上一页
   </a>
   <span>
    ...
   </span>
   <a href="清实录道光朝实录_page464.html">
    464
   </a>
   <a href="清实录道光朝实录_page465.html">
    465
   </a>
   <a href="清实录道光朝实录_page466.html">
    466
   </a>
   <a href="清实录道光朝实录_page467.html">
    467
   </a>
   <a href="清实录道光朝实录_page468.html">
    468
   </a>
   <span class="current-page">
    469
   </span>
   <a href="清实录道光朝实录_page470.html">
    470
   </a>
   <a href="清实录道光朝实录_page471.html">
    471
   </a>
   <a href="清实录道光朝实录_page472.html">
    472
   </a>
   <a href="清实录道光朝实录_page473.html">
    473
   </a>
   <a href="清实录道光朝实录_page474.html">
    474
   </a>
   <span>
    ...
   </span>
   <a href="清实录道光朝实录_page470.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
