<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 12 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 12 页/共 95 页</h1>
    <div class="content">　　○设溧水县广通闸置坝官一员初溧水县民言溧阳溧水二县田地洼下数罹水患乞于广通镇置闸以备潴泄命工部遣人视之还言二县水由固城湖上纳宁国广德诸水每遇霖潦即注县境且胭脂河与石臼湖诸水不入大江而奔注苏松皆被其患宜于胭脂山广通镇及固城湖口二处筑闸坝设管掌之庶几便民故从之
　　○戊辰擢监生升观为吏科给事中潘希和为兵科给事中升吏科给事中孙璘为本科右给事中
　　○以梅永贞为孝陵卫指挥使永贞驸马都尉殷之子升指挥同知林丛为金吾右卫指挥使千户张遇林为指挥佥事陈文为金吾左卫指挥同知以故千户罗成弟景袭升羽林前卫指挥同知
　　○庚午升云南卫所镇抚王祐为卫镇抚赐钞百锭彩币四表里初平缅土官思伦发卒其子散朋与其部落刀浑刀窜于百蛮威远劫掠居民祐往招安之故升赏云  辛未  上以岷王楩所为不法命吏部悉降其王府官职事赐敕谕曰昔我  皇考封建诸王以固藩屏王府官属有不能辅导或诱王为非者咸皆显戮成宪俱在今岷王所为纵恣擅拘诸司印信惊惑众心激变夷人又受命不朝京师此果出王意而汝等傍观不言乎抑汝等导诱为之欤二者之罪必居一矣今姑屈法宽宥止令尔职尚思后效以赎前愆
　　○壬申巡福建按御史周新言朝廷设言军民诸司彼此颉颃两非属今福建都司所辖各卫官每府官过卫门或道路相遇怒府官不下马甚至鞭辱仆隶及各卫千户所遇有公务不申本卫径令有司理辩少或不从輙诃轲责吏典有乖治体请自今府官以公事至卫者行道平礼相见道途相遇分道而行  皇节正旦冬至卫官悉于府治行礼其千户所遇有公务不许径移文府县亦不许凌辱有司官吏又开读诏书乃各布政司职掌既已差人于各府开读卫所官一同行礼而都司又差人下卫所开读科歛军士筵宴馈送扰众非一请自今开读诏书除附近府县卫所一同行礼外抄誊遵守其边海卫所亦从布政司差人开读为宜  上悉从之命礼部行诸司遵守
　　○六安卫言故事本卫存留守城军士不及九分之一余皆屯田今存守城者十之八九然安六地非边塞若守者众屯者少则粮饷不给请如旧例从之
　　○癸酉刑科都给事中周璟监察御史刘从政等劾奏驸马都尉胡观归自山西僣乘晋王所赐朱漆棕轿踰礼僣分赐者乘者皆当有罪观及晋府长史俱宜逮问命姑宥之
　　○甲戌赐晋王济熺书曰  皇考之世参酌古典详定礼仪车服器用各有等级比有言驸马胡观所乘棕舆其制度僣越与诸王无异诘其从来云尔与之夫诸王所用其制下天子一等若王之分可僣其渐既长何事不可僣矣繁缨小物孔子惜之尔今宜慎重不可率易也
　　○修杨王祠庙祭器
　　○命襄城伯李浚充总兵官锦衣卫指挥陈敬为副总兵往江西操练军民镇守城池节制江西都司并护卫官军
　　○上追念靖难之初北京及通州城尝以妇人列埤守御命兵部稽录其姓氏赏之
　　○丙子中军都督佥事孙岳免岳建文中领兵在凤阳尝毁  太祖皇帝所建寺取材修战舰至是为刑部尚书郑赐所劾免官安置海内
　　大明太宗文皇帝实录卷十九


大明太宗文皇帝实录卷二十上
　　永乐元年五月丁丑朔赐岷王楩册宝并敕谕之曰昔  皇考封建诸子以卫邦家而尔在建文时被收册宝拘囚困辱盖已极矣朕即位之初笃念亲亲复尔封爵召还京师尔宿留不至乃恣行威福擅拘方面诸司印信杀戮官属使军民蛮夷之众惊疑不安及至京语言悖慢略无敬君事长之礼且当有事  宗庙之日沉湎酣醉无所顾藉至对阉竖则俛首下气言之可伤而冥焉无惭如此尚可有爵土耶今以同气至亲特略尔过仍赐册宝俾守旧疆尚改行易虑亲君子远小人进学修德用藩屏国家毋作匪彝以贻后悔敬哉毋忽
　　○敕户部臣曰朝廷设官分职本以治民治民之道在乎安餋之而已故即位之初一遵  皇考成宪首命尔等荒芜田土无人佃种者即令所司核实蠲除其租庶不贻患于民尔等略不体朕受民之心因循玩愒视为虚文有司拘于岁额一概徵收下民之心其速下各布政司府州县但有荒间田地无人开垦者即于常岁租额内削除之庶凡民免横扰之苦
　　○戊寅赐书谕秦王尚炳日前以诸郡王年长欲令出居外郡为讲读练习之计今四方来奏水旱蝗蝻道殣相望因念诸郡王所至修葺供亿之费不免重劳军民敕至如永兴王未行且令在国候一二年岁谷丰登然后遣行其所修治居室即日停罢比闻晋王令有司每二十里设一火燎桥梁道路悉皆修治闻之心甚不乐今何时也尚可劳民如此乎并谕尔知之是曰赐书戒晋王济熺亦如之
　　○己卯制谕文武群臣议上  太祖高皇帝  孝慈高皇后尊谥曰朕  皇考太祖高皇帝顺天应人奋扬圣武扫平祸乱混一六合创业垂统制礼作乐配功德于乾坤焕光华于日月帝王之盛无以复加跻于遐龄上宾  帝所万方哀悼思慕不忘  皇妣孝慈高皇后齐庄诚一善圣仁慈同勤开创化家为国隆配  天之厚德为天下之母仪仰惟眷顾之隆永荷诒谋之庆日月于迈深切孝思永惟尊号未称功德质诸前古必在尊崇所当慱询舆议丕显鸿猷庶用合万世之公惬尊亲之志尔文武群臣其定议以闻钦哉
　　○庚辰礼部尚书李至刚等奏五月初十日恭遇  太祖高皇帝忌辰考宋会要凡国忌前后各二日不行刑不视事不举音乐禁屠宰百官赴景灵宫奉真殿行香今谨议得忌辰前二日  服浅淡衣服御西角门视事至日早于  奉先殿祭祀初八日至初十日不鸣钟鼓不行赏罚不举音乐禁屠宰文武官自初八日服浅淡衣服黑角带侍朝之日早赴  孝陵行礼从之仍命八月初十日  孝慈高皇后忌辰礼亦如之于至刚复言宋制凡忌日于各佛殿诵经设帝后位百官行香今后宜依宋制于天禧等五寺并朝天官令僧道诵经三昼夜  上曰子于父母固当无所不用其心但人君之孝与庶人不同为人君者奉  天命为天下主  社稷所寄生灵所依但当谨身修德深体  天心恪循成宪为经国远谟使内无奸邪外无盗贼  宗社奠安万民乐业斯孝矣如不能此而惟务修斋诵经抑末矣
　　○辛巳命福建都司造海船百三十七艘
　　○升必里千户所为必里卫以故千户哈即尔加弟剌麻失加千户阿卜束男结束为指挥佥事设川卜簇千户所隶河州卫以头目令真奔等为千百户给印诰赐冠带织金文绮袭衣
　　○前军都督府掌府事隆平侯张信奏叱海寇至福建金门千户所副千户李敞督众追捕焚贼船斩首五十八级生禽贼首金总管等男妇十一人获船二艘  上谓兵部礼部臣曰海寇为民患久矣今敞等捕获之功可嘉其议升赏之于是礼部议奏统兵副千户升指挥佥事赏银百两钞百锭彩帛二表里领军百户升正千户所镇抚升卫镇抚其杀首贼所镇抚亦升正千户各银五十两钞五十锭彩币一表禽杀首贼军升百户杀从贼舍人升所镇抚总旗小旗升试百户小甲军人升总旗俱赏银五十两小甲军人被创死者其子皆升总旗仍赏银十五两弓兵民人协助禽贼者各赏钞二十锭有被创死者加十锭其送贼徒到京官军应升赏者即循例升赏仍与路费钞二十锭未至者即所在升赏从之
　　○湖广安陆州言州境及京山县俱临汉旧有堤岸倾圮二百余丈乞修筑从之
　　○太医院使戴原礼以年老乞致仕从之赐银五十两钞百锭彩币四表里原礼金华人少学于朱彦修一时医家巨擘尝事  上藩邸有旧恩云
　　○端午节赐文武群臣宴  壬午  敕北京行部尚书郭资曰行部统六曹政务甚烦而卿为之长能悉心殚虑为国为民凡所经画具有条理而于粮储樽节措置尤为得宜比闻小人或加怨谤古云省已无愆奚恤人言即劳心为国朕知之有素自今一切浮言宜置度外勿用芥蒂惟懋忠勤以副眷倚先是
　　○上谓廷臣曰北京朕旧封国有国社国稷今既为北京而社稷之礼未有定制其议以闻至是礼部太常会议以为朝廷王国及府州县社稷俱有定制考之古典别无两京并立太社太稷之礼今北京旧有国社国稷虽难改为太社太稷然亦卒难革去宜设官看守如遇  皇上巡狩之日于内设太社太稷之位以祭仍于顺天府别建府社府稷令北京行部官以时祭祀  上可其议乃命依在京山川坛祠祭署例设北京社稷坛祠祭署置奉祀祀丞各一员隶北京行刑部
　　○北京行部奏请依在京六部设司务二员及增拨吏典四名从之
　　○癸未赐书庆成王济炫曰闻尔已至潞州可于军民廨舍内择其颇高大者居之如有损坏略加修葺而已切不可兴造重劳军民复以书谕高平高王济烨平阳王济璜曰前命尔兄弟暂居平阳其卫府官不体朕恤人之意拆毁旧廨舍盖造王府假此为名以肆朘剥而民何以堪之所谓利归小人怨萃朝廷朕方与民休息下令严禁不许妄役一民今使朕失信于下已敕卫府罢工尔兄弟止于军民公廨暂住毋别有兴作军民安然后朕与尔皆得安也
　　○升北京行部郎中张执中为应天府丞
　　○宥杂犯死罪以下囚徒死罪发戍兴州流罪遵化炒铁役满放还徒罪文武官依例停俸余并正输作百日笞杖罪皆释之
　　○昼太白见巳位  钦天监奏火星犯垒壁阵西端四星古法将军为乱宫中兵起  上以书谕群王高煦率将士回宣府督诸将分兵屯田且耕且守以谨  天戒
　　○甲申进封驸马都尉袁容李让侯爵先是太子太师曹国公李景隆等以奉天靖难诸将爵赏已行而驸马都尉袁容李让皆有守城之功恩命未下遂上言曰竭忠靖国固臣子之当为崇德报功乃朝廷之盛典若稽往古无间勋亲钦惟  皇上恪遵  祖训克清内难方当缵承大统之初爰及将士从征之绩不吝高爵重赏悉皆剖符行封被坚执锐者悉荷荣恩御侮捍城者宜均锡命切见驸马都尉袁容李让当  皇上躬擐甲胄出驭大军容让协心合力固守城池奋弱为雄驱逐敌旅遂军民安堵论其功绩当冠常伦岂以至亲遂妨公论  上曰朕非忘之俟诸将士封赏皆定然后论之耳至是景隆等复以为请乃奉袁容为奉天靖难推诚宣力武臣特进光禄大夫柱国驸马都尉广平侯李让为奉天靖难推诚宣力武臣特进光禄大夫柱国驸马都尉富阳侯子孙世世承袭各给诰券
　　○乙酉  命礼部  北京行部诸司印
　　○改四川越隽卭部部州为卭部长官司流官吏目仍旧
　　○前北平布政司参议成进卒琎扬州兴化人洪武中由国子生授代州儒学正教诸生有规矩以荐升蔚州知州为清政肃蔚临边境琎与守将协力修边备民赖以安  上起义之初琎率壮士来谒赐白金百两命还守蔚州琎复招边卒勇敢者得二千人以进  上嘉之俾典兵饷仍协力守城多著劳勚  上即位命为参议将大用之至是卒遣官致祭赠嘉议大夫吏部左侍郎赐其家白金五十两彩币八表里钞百六十锭官其长子杰为行人
　　○丙戌  太祖高皇帝忌日是日早  上率诸王奉先殿祭毕仍率百官躬诣  孝陵致祭公侯驸马伯文武四品以上及近侍官于殿前行礼五品以下官于门外行礼
　　○丁亥  上虑升赏靖难功臣有未当者命淇国公丘福等议拟以闻于是福等上言右军都督佥事李彬功不在思恩侯房宽下都督佥事陈贤都指挥同知张兴陈志王友俱以前锋摧敌功与广恩刘伯才埒故泾国公陈亨子中军右都督懋金乡侯王真子通俱未袭爵宜如新宁伯谭忠例升赏庶惬公论  上是其言封李彬为奉天靖难推诚宣力武臣特进荣禄大夫柱国右军都督同知丰城侯陈懋为奉天翊卫宣力武臣特进荣禄大夫柱国宁阳伯王通为特进荣禄大夫柱国武义伯王友为奉天翊卫宣力武臣特进荣禄大夫柱国清远伯陈贤为奉天翊卫宣力武臣特进荣禄大夫柱国荣昌伯张兴为奉天翊卫宣力武臣特进荣禄大夫柱国安乡伯陈志为奉天翊卫宣力武臣特进荣禄大夫柱国遂安伯俱食禄千石子孙世世承袭给诰券赏李彬王通各银三百五十两钞六百锭彩币三十表里陈贤张兴陈志各银三百两钞五百锭彩帛二十表里陈懋王友以伯爵加赐懋银百五十两钞三百锭彩帛十八表里友银百两钞二百锭彩帛八表里仍各赐冠服
　　○以保靖宣慰司所属蛮人大虫可宜等互相讎杀遣监察御史刘从政等赍敕抚谕之
　　○柳州等府上林等县獞民梁公竦等六千户凡男女三万三千余口及罗城县上酉韦公成乾等三百余户复业初韦公等作耗獞民多亡入山谷与之相结事闻遣御史王煜等招抚复业至是俱至仍隶籍为民
　　○戊子遣河州卫千户康寿赍敕抚谕撒里畏吾见及安定卫诸部落
　　○己丑  敕驸马广平侯袁容掌北京留守行后军都督府事
　　○夜有星如鸡子大青赤色尾迹有光出东北云中中东北行入娄宿  庚寅升前燕府典宝副朱琇为尚宝司丞复给事中马麟王徵杨恭张景安官麟等建文中皆坐事发云充吏至是召还复职各赐冠带及钞  户部奏山东蝗蝻命分遣人捕瘗
　　大明太宗文皇帝实录卷二十上


太宗文皇帝实录卷二十下
　　永乐元年五月辛卯淇国公丘福同文武百官进  太祖高皇帝  孝慈高皇后尊谥议前一日礼部同鸿胪寺官于奉天殿中设谥议案是日早锦衣卫设卤簿驾教坊司设中和韶乐及大乐  上具衮冕御华盖殿捧设谥官立于奉天殿丹陛之东鸿胪寺入奉执事官行礼赞五拜毕奏请升殿导驾官前导乐作升座乐止文武官各具朝服诣丹墀拜位赞四拜兴礼部官奏进尊谥序班二员引班首升丹陛捧谥议官以谥议文授班首班首受谥议由中门入至殿中赞进尊谥议  上与诣谥文案班首进谥议文置于案跪百官皆跪  上览谥议其文曰帝王有圣德神功者必有尊谥徽称荐之于天刊于玉简昭于无极故三皇之称曰羲轩二帝之谥曰尧舜逮及禹汤文武之称皆由功烈谋谟之盛此万古不易之典恭惟  太祖高皇帝奋起淮甸伏剑渡江英贤云集平伪汉伐伪吴定关中廓清中原遂平元都混一海宇不十年而成大业极天所覆极地所载悉臣悉妾舆图之广亘古未有皆由大而能化之圣圣而不可测之神经天纬地之文保大定功之敬本于中明应于外诚以事天孝以尊亲仁以育物义以制事宵衣旴食总理万机制礼作乐立经陈纪昭宣人文恢弘治化继立天极为天下君隆功盛德同天地之大日月之明虽尧舜禹汤何以过也恭惟  孝慈高皇后天禀之纯圣善明睿齐庄诚一辅相  太祖高皇帝恭俭劳勤功同开创齐天之德体坤之道含弘光大孝敬肃壅上以奉  宗庙下以仁庶物仪范之隆表率宫闻母仪天下虽涂山任姒何以过也  二圣功德昭格于天臣等谨遵古典稽谥法  太祖高皇帝宜尊谥曰  太祖圣神文武钦明启运俊德成功统天大孝  高皇帝  孝慈高皇后宜遵谥曰  孝慈昭宪至仁文德承天顺圣高皇后谨议  上览毕复坐班首与百官俯伏兴班首复位俱再四拜礼毕  上亲谥议付翰林院臣撰册文
　　○壬辰升杂造局大使宋得为羽林前卫指挥佥事
　　○镇海卫军张琬言浙言定海诸处实倭寇出没之地今太仓当其冲要本卫旧委官率舟师防御然军士数少加以四散下屯设或遇警无以备之乞令苏州镇海二卫原选虎贲士以其半守护仓廒其半与能干官员管领增添舟船镇守海口冲要之处庶凡寇至无虞从之
　　○癸巳升保定府同知朱真为保定中卫指挥同知赏银十六两彩币二表里钞二百贯旌其守城功也
　　○河南钧州属县蝗免其民今年夏税
　　○甲午封  皇第五女为常宁公主
　　○户部言山东临清会通税课局洪武间岁办课钞八千七百五十三贯比年百姓流徙商贾不通致有亏兑若春秋该税二千三十二贯今止收二十九贯五百文先后多寡之数县绝乞候人民稍苏如旧徵之  上命免徵二年但经兵处俱准此例
　　○礼部言旧制应天府设学不设上元江宁二县学今既设北京国子监以顺天府学为之革大兴宛平二县而以大兴学为顺天府学其顺天府及二县生徒通经能文者令充北京国子监生其余皆充顺天府学生从之
　　○乙未追封武定侯郭英为营国公谥威襄并封赠其三代给授诰命
　　○先是有告言代王桂罔上虞民不轨等事  上遣人察之其有实迹至是赐敕条其三十二罪以让之且俾悔过迁善云
　　○敕北京留守行后军都督府曰比闻大宁诸卫官军多逃于口外相聚劫掠罪本难容朕念此辈皆  太祖皇帝所餋东征西伐尝奋效劳后出于一时畏罪逃聚衣食无资遂至劫夺陷为盗贼改过无由可即差人赉敕往谕朕意既往之罪咸释不问宜改心悔过各复职役庶凡父母妻子相安于无事若执迷不悛发兵剿捕祸及阖家悔之无及
　　○敕谕兀良哈官军人等曰朕嗣位之初已尝诏谕尔众后辽东守臣言尔等俱欲来朝今遣指挥萧尚都镇抚刘忽鲁秃百户和尚往谕朕意但来朝者悉授以官俾仍居本地岁时贡献经商市易一从所便前阿哥歹那海帖木儿纳哈出来寇广宁守臣禽送至京朕矜其远人妻各有父母妻子之思曲宥其死就令尚都等送还并谕尔知之
　　○先是  上诏文武群臣谕曰朕即位以来体  皇考之心存至公之道故于用人无间新旧比见有经黔剌者复用于朝礼有非宜尔文武群臣其议以闻至是太子太师曹国公李景隆等议曰臣等先奉诏书以建文中升调授官悉仍见职不动今奉  圣旨臣等再议得洪武中有犯党逆并黔剌而为建文所举用者俱罢职发原配所有不曾犯罪而为奸臣齐黄等荐举任用者俱发为民  上曰此议过矣  皇考作餋人材皆以遗子孙后虽由奸臣以进岂为奸臣之用此皆不动但洪武中曾犯党逆者发原配所非犯党逆而经黔剌者罢遣为民
　　○女直野人头目买里的平住等二十九人来朝赐之钞币
　　○丙申金门千户所统兵副千户李敞献俘至京升永宁卫指挥佥事如例给赐银钞彩币表里其领军百户孟荣陈继所镇抚萧阿鲁灰等及总小旗小甲舍人军人俱循例升赏有差仍赐敞玺书曰我国家平定海宇四十余年生民乐业无间遐迩北濒海凶人诱引番寇劫掠居民累发兵捕之乞无成功盖由将士畏怯玩愒岁月孤贫任使尔等能视敌如讎以身殉国斩获渠寇捕戮贼徒致其余党望风奔溃濒海之民室家相庆虽古戈船下濑横海伏波之能岂相远哉特加升赏用酬尔功自今宜益茷勋绩用副朕保民之意崇爵厚禄朕不尔吝钦哉
　　○置北京义勇后神武中忠义中隆庆四卫经历司经历各一员
　　○上以  太祖皇帝实录将成命礼部预定赏格尚书李至刚以修元吏赏例进  上览之曰此述前代兴王之迹今朕纪  皇考神功圣德昭范万世岂可比而同之尔拟议非伦矣遂亲定监修官银百两彩币六表里织金纱衣一袭鞍马一副总裁官银八十两彩币五表里织金纱衣一袭鞍马一副纂修官各银五十两彩币四表里纱衣一袭催纂兼誊写官银三十两彩币二表里纱衣一袭催纂官银二十五两彩币二表里纱衣一袭誊写监生生员儒士各银十两钞三十锭彩币一表里誊写吏各银八两钞三十锭彩币一表里催督誊写者钞二十锭绢二疋办事吏各二十锭绢一疋
　　○镇守辽东保定侯孟善奏太仆寺少卿祝孟献往朝鲜市马千匹已至辽东未有处分  上命尽以给辽东军士之戍边者
　　○山东章丘县言县境漯河东岸及刁家庄等处比因山水涨溢冲决堤岸伤及禾稼请命修筑从之
　　○丁酉擢南安府通判李敬初为太仆寺丞
　　○河南蝗免其民今年夏税
　　○戊戌遣行人往四川碉门黎雅狭西河州临洮诸处禁约私茶遵旧制也
　　○上元县言长宁乡蝗命都指挥吴庸率兵捕瘗
　　○己亥论守城功升前北平布政司左参议孙瑜为户部左侍郎左参议朱浚通政司左通政以按察使乔稳为兵部左侍郎按察佥事杨泰为顺天府知府吕震为真定府知府赐赉有差改前北平右布政使曹昱为山东右布政使检校张輗为兵科给事中按察佥事沈镒为山西按察佥事
　　○庚子以守城功升都督同知陈恭为右都督掌北京留守行后军都督府事赏银百两钞千贯彩币八表里
　　○辛丑升都指挥使高实为都督佥事副陈恭掌北京留守行后军都督府事故都督佥事陈文子敬为前军右都督令食其禄俟年长任职  升指挥佥事田青为羽林前卫指挥同知千户曹云为府军后卫指挥佥事周礼为金吾右卫指挥佥事
　　○五军都督府同三法司言官吏以罪谪戍有死于道者皆应补役然罪有轻重  上曰轻者免之重者追补若先尝逃窜今复不悛迁其家于边
　　○壬寅命赈山东历城等县饥民计粟六千七百二十石礼部言昔建文罢北五布政司并直隶凤阳淮安徐州学校今已复设其岁贡生员请自明年始从之
　　○癸卯赐书庆成王济炫曰前意尔家属皆至潞州故令于官廨居住近闻家属未起尔且回太原
　　○行部言顺天八府所属见在人户十八万九千三百有奇未复业八万五千有奇已开种田地六万三千三百四十三顷有奇未开种十八万一千四百五十四顷有奇
　　○敕北京刑部八府之民勤劳累年宜厚抚绥未复业者悉便招抚复业
　　○昼月如金星见于辰位
　　○甲辰谕天下诸司事干王府者遵  祖训启王知之有司合行事务不许一概启请推托利害若王府事有相关即遣人驰奏不待报而擅承行者论以重罪
　　○敕北京刑部曰朕初举兵靖难北京之民皆出丁力以助之征讨输家财以益军需朕心嘉之未尝少忘昔  太祖高黄帝混一天下以直隶五府州之民供给为劳特优恤之今内难既清四方平定可核实北京所辖郡县数岁之间其出丁力供财物始终一致者悉以名闻
　　○夜有星如鸡子大青白色尾迹有光出紫微西蕃内东北行入内阶
　　○晓刻五星皆见积于四方
　　○乙巳赐东宁卫千户王得名钞百七十六锭彩币七表里纱衣二袭得名先往朝鲜招抚辽东散漫军士复业男妇来归者万五百二十五口故嘉之
　　○丙午广东南海番禺二县飓风海潮溢漂民庐舍溺死三十五人事闻命户部速遣人抚视死者恤其家
　　太宗文皇帝实录卷二十下
太宗皇帝实录卷二十一
　　永乐元年六月丁未朔户部致仕尚书王钝言军士年六十之上老疾者既不能征操又不能耕种宜遣还乡令壮者代之不徒以实队伍亦不虚费粮饷从之仍命还乡者人□钞五锭其自愿随营不支月粮者听
　　○戊申以沐昕为驸马都尉尚常宁公主昕黔宁昭靖王英之子也
　　○升刑科都给事中周璟为山西右布政使
　　○己酉赈给永平府复业民粟二千二百石有奇
　　○庚戌户部致仕尚书王钝言三事一钟田囚人若照籍贯分定地方则有多寡不同难于编甲今宜不分籍贯于保定真定顺天等府所属州县挨程安置先近后远庶几聚乐易成屯种有效一军人冬衣布花已有常□近因关给不时其间多罹寒苦今后当  时儹运依期给散一通州迤东驿分马少皆以江南之民应役别无更替饲餋马匹又不如法以致马多亏折设有警急难免稽违宜令北京行后军都督府及辽东都司于附近卫所每跕拨马十匹益之皆从之
　　○辛亥  上以久雨谓户部左侍郎古朴等曰苏松嘉湖四郡水必泛溢宜遣人驰往视之遂命侍郎李文郁往佐尚书夏原吉相度被水田地堪种者趣民种之后时者除今年租税
　　○壬子代王桂有罪削其三护卫止给校尉三十人随从仍赐敕谕之曰尔所为傲狼悖慢上违  祖训下虐军民无君无兄大逆不道朕以同气之故不欲遽绝特遣人召尔冀面训诲庶其改过以全亲亲之义尔拒命不至及再召始就道然今天气已热道路辽远于朕心有不忍焉敕至即日归国其本府三护卫官军悉革去惟留校尉三十人随从其文职官俱存辅导尔宜省愆改行毋贻后悔
　　○癸丑遣监察御史袁纲给事中朱亮等分诣直隶府州及浙江等布政司抚按军民白曩建文之政苦害军民朕初即位即欲与之休息而所司不体朕心尚肆扰害尔等为朝廷耳目侍从之臣熟知法度故命以抚安之寄其往革除旧弊以安良善凡事与内官锦衣卫官协议遇害民及奸贪不法者就执问如律重事奏闻区处务在军民获安公私不扰遇城池颇坏量拨军民修理草寇生发即调兵剿捕盖军民人口财产皆凭城池保护若不随时修理后益倾圯用功愈难草寇生发伤害良善若不随时剿捕□成猖獗之势为患将深此二事不得不用人力及儧运粮草供给军储亦须随时调遣其余一应事务非奉朝廷明文一夫不许擅差一毫不许擅科有故违者具实奏闻以法治之
　　○授山西按察司署佥事事监生赵琮为山东按察司佥事
　　○甲寅日下午五色云见
　　○丙辰夜金星犯毕宿右股北第三星
　　○丁巳以上  太祖高皇帝  孝慈高皇后尊谥先期斋戒遣淇国公丘福祭告天地成国公朱能告  宗庙礼部尚书李至刚告  社稷鸿胪寺设册宝舆及香案于奉天殿是日早内侍先以册宝置于案太常寺先设册宝案于  太庙门外丹升上  皇考  皇妣神御前各设册宝案鸿胪寺设册宝舆于奉天门外御道上锦衣卫设卤簿教坊司设中和韶乐及大乐如常仪文武百官具祭服告诣  太庙门外立俟执事中并先册宝官先从之  太庙右门入以序立于殿右  上具衮冕御华盖殿捧册宝官四员各具祭服于奉天殿东西序立鸿胪寺奏请行礼导驾官导  上出奉天殿册宝案前捧册宝官各捧册宝前行导驾官导  上行至奉天殿丹陛上捧册宝官各以册宝置彩舆内卤簿大乐前导  上乘舆随彩舆后行至午门外降舆升辂至  太庙门文武百官皆跪俟彩舆过兴  上降辂随彩舆至  太庙中门外置彩舆于中道捧册宝官各于彩舆内取册宝前行  上随行至丹陛上捧册宝置于案典仪唱乐舞生就位执事官各司其事内赞奏就位导引官导  上就拜位典仪奏迎神奏乐乐止内赞奏  上四拜百官同典仪奏进册宝捧册宝官以次棒册宝前行导引官导  上行由左门入至庙中捧册宝官序立于执事官及宣册宝官之前导引官导  上诣  皇考神御前奏跪奏搢圭奏进册捧册官以册跪进于  上左  上受册以册授执事官置于案左奏出圭赞宣册宣册官跪宣于  上左册文曰维永乐元年岁次癸未六月丁未朔越十一日丁巳孝子嗣皇帝臣  谨拜手稽首言臣闻俊德赞尧重华羙舜禹汤文武列圣相承功德兼隆咸膺显号钦惟  皇考皇帝统天肇运奋自布衣戡定祸乱用夏变夷以孝治天下四十余年民乐雍熙礼乐文章垂万世德合乾坤明同日月功超千古道冠百王谨奉册宝上遵谥曰  圣神文武钦明启运俊德成功统天大孝高皇帝庙号  太祖伏惟  圣灵陟降阴隲下民覆懤无极如天长存谨言宣册讫奏搢圭奏进宝捧宝官以宝跪进于  上左  上授宝以授执事官置于案右奏出圭赞宣宝宣宝官跪宣于  上右宝文曰  太祖圣神文武钦明启运俊德成功统天大孝高皇帝之宝宣宝讫奏俯伏兴平身导引官导  上诣  皇妣神御前进宣册宝如前仪册文曰维永乐元年岁次癸未六月丁未朔越十一日丁巳孝子嗣皇帝  臣  谨再拜稽首言  臣  闻自古后妃皆承世绪妫汭嫔虞发祥帝室周姜辅治肇迹邦君钦惟  皇妣孝慈皇后以圣辅圣同起侧微弘济艰难化家为国克勤克俭克敬克诚克孝克慈以奉神灵之统理万物之宜正位中宫十有五年家邦承式天下归仁谨奉册宝上尊谥曰  孝慈昭宪至仁文德承天顺圣高皇后伏惟  圣灵陟降膺兹显名日月光华照临永世谨言宝文曰  孝慈昭宪至仁文德承天顺圣高皇后之宝宣宝讫  上复位奏四拜文武百官皆四拜兴行祭礼如常议祝文曰维永乐元年岁次癸未六月丁未朔越十一日丁巳孝曾孙皇帝  敢昭告于  五庙太皇太后曰惟我  皇考皇帝  皇妣皇后诞膺  天命化家为国身致太平四十余年功德之隆亘古莫比尊号未称宜加追崇乃命文武群臣议上尊谥众心所戴舆论翕同  皇考尊谥圣神文武钦明启运俊德成功统天  大孝高皇帝庙号  太祖  皇妣尊谥孝慈昭宪至仁文德承天顺圣高皇帝后兹者恭上册宝谨具特醴祭告
</div>
    <div class="pagination">
<a href="明实录太宗实录_page11.html">上一页</a><span>...</span><a href="明实录太宗实录_page7.html">7</a><a href="明实录太宗实录_page8.html">8</a><a href="明实录太宗实录_page9.html">9</a><a href="明实录太宗实录_page10.html">10</a><a href="明实录太宗实录_page11.html">11</a><span class="current-page">12</span><a href="明实录太宗实录_page13.html">13</a><a href="明实录太宗实录_page14.html">14</a><a href="明实录太宗实录_page15.html">15</a><a href="明实录太宗实录_page16.html">16</a><a href="明实录太宗实录_page17.html">17</a><span>...</span><a href="明实录太宗实录_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
