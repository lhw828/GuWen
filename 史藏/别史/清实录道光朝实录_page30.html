<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 30 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 30 页/共 848 页
  </h1>
  <div class="content">
   ○谕军机大臣等、都察院奏、河南降补州同州判阮文焘、具控捏欠冒豁等词一摺、此案阮文焘于郑州知州任内、告病卸事。据称交代时、有徵存未解衡工加价银、一万二千五百六十一两。移交后任知州孙杰接收。乃孙杰并未批解。于嘉庆二十三年捏作民欠。冒请豁免。如果属实。该州隐匿已徵钱粮。捏欠侵欺。情节重大。必当彻底根究。若系虚诬。则该员因降补佐贰。架词捏控。其风亦断不可长。著王鼎、成书、于查办山东事件完竣。即就近驰赴豫省。饬提此案经徵交代案据。并当日监盘之员。及经手书吏。逐一秉公严鞫。务得确情。据实具奏。不可稍有含混。原奏、并阮文焘原呈、及呈出禀稿诗篇、俱著发给阅看。抱告阮坮、著该部迅速解赴山东。交王鼎等带往备质。将此谕令知之。　　

○命卓哩克图亲王噶勒藏栋罗布、为科尔沁扎萨克。　　

○戊辰。谕内阁、乾隆四十二年。皇祖高宗纯皇帝圣谕、以畅春园距圆明园甚近。事奉东朝。问安视膳。莫便于此。子孙当世守勿改。此旨恭录存贮上书房。朕从前曾经祗诵。惟是畅春园自丁酉年扃护以后。迄今又阅数十年。殿宇墙垣。多就倾敧。池沼亦皆湮塞。此时重加修葺。地界恢阔。断非一二年所能竣工。明年释服后。圣母皇太后临幸御园。不可无养志颐和之所。朕再四酌度。绮春园在圆明园之左。相距咫尺。视膳问安。较之畅春园更为密迩。且系皇太后夙昔临莅之区。居处游览。罄无不宜。于此尊养承欢。当于近奉东朝之旨。尤相契合也。著管理圆明园大臣、即将绮春园相度修整。敬奉慈愉。　　

○以湖南省粮价增昂。命减价平粜仓谷。　　

○己巳。谕内阁、御史许乃济奏、保举孝廉方正。请核实奉行一摺。国家颁发明诏。令府州县卫、保举孝廉方正。及荐举才品优长之士。原以广厉人材。冀收得贤之效。乃比来外省视为不急之务。或数郡不举一人。其所举者。又或牵于情贿。漫以衰庸充数。以致此事竟成具文。殊失拔滞显幽之义。夫乡举里选。古有其制。天下之大。岂无遗才。此次著各直省督抚、各饬所属。悉心采访。务得操履纯洁。才猷杰出。物望允孚。可备国家任使者。登诸荐牍。其行谊干略。各于名册内切实注明。咨部引见。以备录用。不得托言矜慎。率以无人可举为辞。若以伪乱真。所举不公。则国有常罚。谅各督抚亦不肯出此也。　　

○谕军机大臣等、本日据步军统领衙门奏、江苏嘉定县民人沉志忠、控告土棍王荣芳等、结党闹漕一案。已明降谕旨。交魏元煜审讯矣。此案据控土豪王荣芳、杨宝林、因太仓州牧。收漕斗斛甚大。纠约乡民。开写土棍二十八人、黏贴城门。欲行抢闹。该州赵知州闻知。令漕书王步亭说合。分给土棍等、每人银五十两。王荣芳等允从后。复又纠结二百九十余人结盟。取名八卦青龙党。约会闹漕等情。州县用大斗收漕。已干例禁。土棍等纠众讹取银两。又复拜盟结党。尤属目无法纪。著魏元煜严密确查。该州上年如何大斗收漕。土棍如何纠约挟制。该州如何遣人贿和。并现在有无八卦青龙党名目。事关阖邑。必不能掩人耳目。务须彻底查明。秉公惩办。不可稍有徇纵。将此谕令知之。　　

○以故奉恩将军连聪子承福、袭职。　　

○以热河都统松筠、为兵部尚书。马兰镇总兵官庆惠、为热河都统。吏部左侍郎恩铭、为马兰镇总兵官。兼总管内务府大臣。　　

○裁北郊大祀翊卫官二十八员、兵四百名雍和宫翊卫官十五员、兵四十名。　　

○旌表守正捐躯直隶交河县民贾泽魁妻傅氏。　　

○上以夏至祭地于方泽。自是日始。斋戒三日。　　

○庚午。以恭奉仁宗睿皇帝配地。先期遣官告祭天。地。太庙。社稷。　　

○谕内阁、孙玉庭等奏、查明未运残引。恳请一体停免加价一摺。盐斤加价。有妨正课民食。前经降旨、将淮南北纲食各岸盐斤加价、概行停止。兹据该督奏称、减免加价。应自辛巳纲为始。除辛巳以后。分纲带运各引。照正纲一体停加。及已运未销应赔银两、按引分摊外。惟淮北戊寅己卯。淮南己卯庚辰各纲。尚有未请未运未销之引。既未便照旧加售。使新残价值两歧。又未便令商人加纳。致转输更形竭蹶。亦系实在情形。著加恩准其将辛巳以前、未销残引。一律停免三厘加价。以归画一。该部知道。　　

○谕军机大臣等、本日步军统领衙门奏、直隶永年县民人郭万清呈控、户书李光彦等、浮收地粮兵书冀连等、私派马匹麸豆保长阎合符被逼毙命等情一摺。此案郭万清所控浮收私派。至逼毙人命。地保王帼珍、欲行赴省呈控。被县役锁回。私押班房。卢清太进京告状。又被县役拏回看押。如果属实。则该县乡民。被奸胥蠹役。如此扰害。不可不严行惩办。著交王鼎成书、于河南查办事件完竣后。即顺道驰赴广平府。提齐人证。严查确讯。秉公定拟具奏。英和等摺。著发交阅看。其原告郭万清俟王鼎到豫后。再行交部解往备质。将此谕令知之。　　

○浙江巡抚帅承瀛奏、筹议查办仓库亏空。得旨、用心妥办。彻底清查。不必急于竣事。务期水落石出。不可丝毫含混。第一要任劳任怨。方能得实。详慎勉力为之。　　

○调户部右侍郎廉善、为吏部左侍郎。管国子监事。兵部左侍郎成书、为户部右侍郎。兼管钱法堂事务。未到京前。命署兵部左侍郎果齐斯欢署理。转兵部右侍郎哈丰阿、为左侍郎。调理藩院右侍郎常英、为兵部右侍郎。以镶黄旗汉军副都统裕恩、为理藩院右侍郎。　　

○以吏部尚书那彦成、为翰林院掌院学士。　　

○调镶黄旗汉军副都统果齐斯欢、为镶白旗满洲副都统。以京营左翼总兵庆长、为镶黄旗汉军副都统。　　

○辛未。上恭诣皇祇室拈香。随至仁宗睿皇帝神牌黄幄行礼毕。诣雍和宫斋宿。　　

○壬申。夏至。祭地于方泽。上亲诣行礼。恭奉仁宗睿皇帝配享。如配天仪。　　

○孝恭仁皇后忌辰。遣官祭景陵。　　

○诣皇太后宫问安。　　

○诣火神庙拈香。　　

○谕军机大臣等王鼎等奏、查明山东邹滕峄各县。民食情形一摺。山东省邹滕峄三县。界连江省。据王鼎等亲赴该处查勘。二麦登场。秋禾芃茂。粮价日渐平减。民食无虞缺乏。邳宿流民。亦皆散归。自系实在情形。是该处民情安静。并无失所应行筹济之处。览奏藉释轸念。该侍郎等现已驰赴济南。著将蒋因培之案。秉公确查。据实具奏。事竣、即赴河南查办孙杰一案。再至广平。将续交之案。以次办理可也。将此谕令知之。　　

○又谕、孙玉庭奏、知县被众指控。并截住凶扰。飞甎伤面一摺。此案铜山县知县陈稷田、于学政考试时。突被多人以命案及浮收等词。拦舆指控。自应听候核办。何以复聚众鬨闹。致该县被掷石伤面。显有肇衅别情。著该督抚会同秉公查办。徐属民风。素称强悍。如该县陈稷田、实有贪劣情事。必当执法严惩。以儆官邪。其地方聚众滋闹之风。亦断不可长。仍须究明起衅确情。拏获为首之犯。从严办理。俾刁徒知所儆惧。至丰县知县杨欲仁、舆论不协。亦有在该学政处被控之案。并著查明所控何事。一并据实究办。勿稍姑息。将此谕令知之。　　

○癸酉。谕内阁、特依顺保、现在乌里雅苏台。所有正蓝旗汉军都统事务。著祥保署理。　　

○又谕、呢玛善等奏、永北军营、节次拏获首夥匪犯。分别办理。地方安谧。并大姚摉获余匪。究出紧要贼目各一摺。云南永北厅土司所属野夷。因该土司目把、将地土典卖与汉民耕种。生计艰难。各怀怨恨。首逆唐老大即唐贵。纠同逆目陈添培等。以驱逐汉民为辞。煽惑夷众。于本年正月起事。焚抢村寨。劫杀汉夷。裹胁至七八千人。渡江扰及大姚。分股恃险抗拒。庆保、自黔省审案回滇。途次接据禀报。即驰往调兵督办。行将大姚一股夷匪、剿洗净尽。捦获贼目陈添培等。其永北贼匪、亦檄饬官兵、攻破贼巢。生捦首逆唐老大。及贼目逆夷数百余名。埽荡贼氛。两处地方。悉臻安谧。庆保、调度有方。蒇功迅速著加恩赏加太子少保衔。并赏给玉翎管一个。玉搬指一个。黄辫大荷包一对。小荷包四个。以示嘉奖。呢玛善遵旨赴滇。比到军营。虽已埽穴捦渠。尚有零匪窜匿山谷。该将军不事贪功。分派员弁、入山摉捕。深合机宜。著加恩交部议叙。并赏给玉搬指一个。黄辫大荷包一对。小荷包四个。史致光、由京回任。即驰赴军营。帮同办理安抚事宜。著加恩赏给玉搬指一个。黄辫大荷包一对。小荷包四个。其在事各员。镇道中有奋勉出力者。并著秉公保奏。候朕施恩。其余文武员弁。择其尤为出力者。应如何量加鼓励之处。分别开单具奏。不可冒滥。伤亡兵练。咨部照例恤赏。所获各犯。除业经正法外。余著照所议。分别发遣。其善后一切事宜。仍著会同妥协办理。永靖边圉。　　

○又谕、呢玛善等奏、会筹善后事宜。先清理汉夷典卖地土。酌拟章程一摺。汉民典买夷地。原属违禁。今据查明永北厅属、北胜土司所管夷地。典卖折准与汉民者、自乾隆二十年后。以至于今。有典出十之七八者。有十之三四者。夷人无田可耕。因与汉民为仇。但此事先由该土司等、图得价银。并非汉民强占。此次夷人仇杀汉民。甚为惨恶。若令汉民退地他徙。将更恃为得计。自应持平区断。以服其心。著照所议。除汉民现居夷地者、自愿退地归籍外。余俱暂令照原典买之地土、耕种糊口。饬令土司等、将历年典卖折准地土。分晰清查。造册呈送到官。遴派公正明干之员。会同该厅、按寨确勘。分别等差。责令依所定初限二限三限。设法取赎。以便汉民陆续归籍。如过期不能取赎。则将原地断归汉民执业。该厅另造纳粮汉户清册报查。其无业汉民。溷迹生事者。概行递籍管束。至山箐地土。严禁砍卖树木。先俾夷人生计有资。俟陆续赎回田土。渐复旧业。其顺州莨蕖各土司地土。亦著一体查办务令汉夷两得其平。不可互相欺压。各安生理。永息争端。用副并育帡幪之化。　　

○又谕、张文浩奏、黄河北岸马营坝、放淤工程。饬委道厅各员。赶将进黄顺清沟渠挑成。提埽各工。镶筑完整。启放倒沟。引水灌入。将数十里空塘。普律灌平等语。豫省马营坝合龙后。其内塘与河面高下悬绝。情形险要。兹导黄放淤。灌满空塘。使内外之水。足以相抵。化险为平。是皆仰赖天神默佑。朕心实深钦感。著发去藏香十枝。交该河督敬谨代朕虔申礼谢。张文浩于修防事宜。实心经理。著加恩即行实授河东河道总督。现在节交夏至。秋伏大汛届临。该河督务督率道将厅营。时时加意防护。俾两岸堤工。悉臻巩固。永保安澜。用副委任。　　

○谕军机大臣等、方受畴奏、天津、静海、两县交界之种福庄、及天津县之咸水沽、贾家洼等处。又沧州庞家庄、搭子店、俱报有蝻孽萌生。现派员前往。会同地方官赶紧扑捕等语。蝻孽萌生最为禾稼之害。现在二麦登场。秋禾正当长发之时。若令滋生蔓延。所关匪细。该督务严饬该地方官。多集人夫。赶紧扑捕净尽。勿任鼓翅飞扬。延及邻境。其该处田禾、实在有无伤损。并著委员确切查报。该督据实奏闻。不可稍有讳饰。将此谕令知之。　　

○又谕、本日据步军统领衙门奏、山西盐商范立德、令抱呈家人张升、呈控河东道张大镛办理盐务不公一案。已明降谕旨交成格督同臬司陶澍审办矣。据原呈内控称、山西总商王恒泰、接办唐县引地。将应交归公银两、摊派众商交纳。运盐道路难行。范立德与王恒泰、同赴河东道呈请用驼驮运。该道只淮王恒泰。不准范立德。经巡抚饬查。该道捏词朦详。并首告张大镛、去年十一月伊妻生日商人俱穿吉服拜寿范立德因穿皂服。致被村斥本年三月、该道生日。除寿礼外每商人索要元宝二个等情。河东道张大镛、平日居官。声名若何。其因生日索取银两。并违制令商人拜寿。是否实有其事。陈官俊近在同省。自应有所见闻。著密行访查。成格及陶澍审办此案。有无瞻徇情面。定案时是否公允。该学政一并查访据实奏闻。不可稍有隐讳。将此谕令知之。　　

○调任闽浙总督庆保覆奏、会办大姚善后事宜。摉捕永北零匪。俟全行告蒇即行趋赴阙廷。得旨、朕暂留汝在滇者。总因国事紧要。汝仍当细心商办。不可因回京在迩。草率了事。经国之大臣。岂分彼疆我界。谅汝亦必不出此也。　　

○以詹事府詹事顾皋、为内阁学士。兼礼部侍郎衔。　　

○以直隶督标中军副将德克金布、为大名镇总兵官。　　

○添设直隶大名镇总兵官一员。左营中军游击一员。中军守备一员。千总一员。把总一员经制外委一员。额外外委三员。右营游击一员中军守备一员。千总二员。把总二员。经制外委二员。额外外委四员。兵五百六十九名。移大名协左营都司、为城守营都司。元城汛千总、为中军千总。添设把总一员。经制外委一员。额外外委一员。兵二十五名。移大名协副将、为开州协副将。添兵一百二十一名。并添设东明县都司一员。经制外委一员。额外外委二员。兵一百二十一名。长垣县都司一员。经制外委一员。额外外委一员。兵一百五十一名。河间协兵二百名。故城县郑家口游击一员。兵一百六十名。裁督标、提标宣化、广平及天津水师各营游击以下共三十缺。从总督方受畴请也。　　

○准浙江金衢杭严等帮漕船因风沈失米二千二百五十余石。分限买补。　　

○抚恤直隶赤城县被水灾民。　　

○甲戌。谕内阁、松筠奏、审明富明苛责西朗阿、致自缢身死。分别定拟一摺。此案富明任性乖张。将无辜之西朗阿连责三次以致抱忿自尽。复勒结装点。捏词抵制。冀图规避处分。实属粗暴狡谲。仅止革职。不足蔽辜。著即行发往新疆充当苦差。仍于富明名下、断出银一百两。给西朗阿家属以资养赡。　　

○旌表守正捐躯直隶开州民井包柱妻刘氏。广东归善县民罗亚奀妻何氏。　　

○乙亥。谕内阁、前据方受畴奏天津、静海、沧州、各属村庄。俱有蝻孽萌生。当即降旨、令该督严饬该地方官赶紧扑捕。本日复据鲁垂绅奏称、界连天津之宁河、宝坻等县。及山东近河近海所属。亦因风日高燥。蝻种渐孳。不可不及早扑治。著直隶总督顺天府尹、山东巡抚、各饬所属。亲行查勘。赶紧摉除。其接壤之区。务协力扑捕。不得互相观望。稽延时日。致令贻害田禾。　　

○谕军机大臣等、孟住等奏、广州汉军副都统福荫、于五月初二日因病出缺。其子巴第里、同日身故。现在妥为料理。俟柩属起身时、公帮盘费。派员护送回旗等语。福荫及其子、同日病故。殊为可悯。伊无亲丁相随在粤。著孟住等、即派员帮同护送回旗。并著阮元、于该省存公闲款内、酌量拨动。赏给路费。以示体恤。将此谕令知之。　　

○大学士戴均元等奏、遵旨相度万年吉地。拟请于绕斗峪地方兴建。并绘图呈览。得旨、著派吴烜、穆彰阿、带同谙习堪舆之人。前往详慎覆勘。　　

○以京畿道御史沈学廉、为湖南乡试正考官。翰林院编修但明伦、为副考官。编修程恩泽、为四川乡试正考官。内阁中书徐瀚、为副考官。　　

○调正蓝旗汉军副都统佛安、为广州汉军副都统。以户部右侍郎成书、兼正蓝旗汉军副都统。　　

○赏前任甘肃凉州镇总兵官博勒庄阿、头等侍卫。在大门上行走。　　

○丙子。以直隶提督徐锟、为西安将军。调甘肃提督杨芳、为直隶提督。以陕西陕安镇总兵官齐慎、为甘肃提督。安徽安庆协副将达淩阿、为陕安镇总兵官。　　

○丁丑。上诣皇太后宫问安。　　

○谕内阁、孙玉庭等奏、查议海关茶船出口情形。仍请照例纳税放行一摺。江省江海关、向准茶叶出口。运往北省销售。嗣因防其载往闽广。禁止贩运。上年经该抚奏请弛禁。而给事中孙世昌、又以事多流弊。请仍饬禁。兹据该督等详查江海关出口茶船。与闽广浙省之船、可以利涉深洋者不同。舵水人等、又不能谙习南洋沙线。势难偷越。自系实在情形。著照旧例。凡北赴山东、天津、奉天、等处茶船。仍准其纳税放行。其向由内河行走输税者。著照旧禁止出洋。不容紊越。该督等即饬知管关道员。认真稽察。凡遇商贩出口船只。查明给与关牌税单。行知所往口岸。核实查验。如有携带违禁货物、偷漏出洋之事。即行截拏治罪。若守口员弁、私行纵放。一并严参惩办。勿得视为具文。　　

○又谕、成格奏、请仍裁驻防马匹。添设养育兵丁。以资调剂一摺。太原城守尉驻防。额设马二百五十匹。前据成格奏、请裁马一百匹。将节省草豆银两。加给裁存马乾。仍添设养育兵丁。并补孤寡养赡。经部议驳。兹据成格覆奏、太原驻防官兵。户口日滋。生计维艰。官给草豆。不敷拴养马匹之用。又无出青牧场。若酌为裁减。以资调剂。不特马归实用。于满营生计差操。均有裨益。所奏系属实在情形。著照所请。太原驻防额设官马。准其裁汰一百匹。其每年节省草折豆石。即照该抚前议。津贴裁存之马。所余银两。添挑养育兵四十名。按月支饷。仍有余賸。添给该营孤寡养赡。以裕生计。该部知道。　　

○谕军机大臣等、赵慎畛奏、查明地方官、实无虐民肇衅。并饬缉余匪一摺。前因廖五桂所造逆示内、有地方官剥削良民之语。降旨令该抚再行确查。兹据查明署宜山县知县詹坚、素行谨饬。询之绅民等、佥称并无扰民之处。即该犯廖五桂、亦坚供实系混捏等语。该署县詹坚、既查无虐民肇衅情事。无庸置议。其庆远地方。汉土杂处。良莠不齐。该抚现委知州宋庆和、前往署理。著即责成该署府、实力整顿。将前案未获逸犯、上紧严缉。并严查拜会匪徒。劝惩兼施。务令奸宄敛戢。以安良善。不可徒托空言。将此谕令知之。
  </div>
  <div class="pagination">
   <a href="清实录道光朝实录_page29.html">
    上一页
   </a>
   <span>
    ...
   </span>
   <a href="清实录道光朝实录_page25.html">
    25
   </a>
   <a href="清实录道光朝实录_page26.html">
    26
   </a>
   <a href="清实录道光朝实录_page27.html">
    27
   </a>
   <a href="清实录道光朝实录_page28.html">
    28
   </a>
   <a href="清实录道光朝实录_page29.html">
    29
   </a>
   <span class="current-page">
    30
   </span>
   <a href="清实录道光朝实录_page31.html">
    31
   </a>
   <a href="清实录道光朝实录_page32.html">
    32
   </a>
   <a href="清实录道光朝实录_page33.html">
    33
   </a>
   <a href="清实录道光朝实录_page34.html">
    34
   </a>
   <a href="清实录道光朝实录_page35.html">
    35
   </a>
   <span>
    ...
   </span>
   <a href="清实录道光朝实录_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
