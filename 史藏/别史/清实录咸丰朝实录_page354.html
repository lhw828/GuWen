<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 354 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 354 页/共 502 页
  </h1>
  <div class="content">
   ○河南巡抚英桂、因病请假。以布政使瑛棨、暂署巡抚。并接办防剿事宜。　　

○以克复湖北德安、随、府州城。并防守襄阳出力。免升任按察使罗遵殿等处分。　　

○以剿办安徽宿州贼匪出力。赏勇目黄淩云、花翎。外委赵典涵等、蓝翎。并升叙有差。　　

○以江苏筹防济饷出力。予前任侍郎潘曾莹等、加衔升叙有差。　　

○己酉。常雩。祀天于圜丘。遣恭亲王奕恭代行礼。　　

○上幸圆明园。　　

○安徽布政使李孟群奏、军饷支绌。请饬部议解。并拟绕道赴庐。先行到任。与抚臣合盘计画。得旨。昨已令汝随同胜保。进攻六安。著仍遵前旨。迅速启程。毋稍迟延。所请协饷之处。著户部速议具奏。此摺隐约其辞。想部勇已哗噪难禁。曷不即行据实具奏。　　

○庚戌。谕内阁、吴振棫奏、剿办威甯土匪、迭获胜仗、首逆被歼一摺。贵州威甯州匪徒李广沅、聚众滋事。经吴桭棫督饬总兵常山等剿办。于威甯州得著地方。毙匪二百余名。生擒宋长溃等。该匪窜至镇雄之彝良、戈魁、毛坪、双山等处。兵练迭次兜剿。复毙匪三百余名。生擒蒋大五等。匪众回窜威甯。补兵练于杨柳树地方。将首匪李广沅歼毙。余党悉数解散。仍著督饬该地方文武。将逃散零匪。□□穴□又□剿净尽。毋留余孽。　　

○又谕、吴振棫奏、回匪攻陷府城、现筹剿办一摺。云南大理回匪蔡七二等、率党数千人。攻扑顺甯府城。署知府吴人彦、委令署顺甯县知县汪堃、带练防堵。该匪分股攻扑营盘。另股直扑郡城。句结城中回匪内应。城池失陷。该督已咨文祥、督饬永昌右甸文武。就近应援。并饬汪堃、拣派土司夷练。会同攻剿。著即迅速克复郡城。无住负嵎久踞。　　

○谕军机大臣等、谭廷襄等奏、夷情遽难就抚一摺。该夷坚请进京。不能允准之处。已于初三日寄谕。并批摺内。详细指示。该督等尚未接奉。又为此奏。未免过涉惊惶。现在＜口英＞口□佛两夷。尚无回文。其肆意要求之款。正未可知。自应待其回覆。然后斟酌奏办。谭廷襄等、屡以允其进京为请。直似此事一准。其余遂可不烦讲论。岂知进京之请。半由俄夷因不允所请。特借＜口英＞口□佛为要挟。究之＜口英＞口□佛所重者在利。未必全重此事。亦当分别观之。此时俄咪均未允准。何况＜口英＞口□佛。且看其回文如何。如必以实情不能上达为忧。再可告以此系远处。尚在他时。若论目前之事。必须到广东商办。设或日后广东有不办之事。尚有福建、两江总督、浙江巡抚、皆可请为代奏。不至再有阻隔。其议自寝。然亦须观＜口英＞口□佛回文。如果坚执。再以此言作为出路。不必先行谕知也。至谓增口岸。赔损累。皆从前已有之事。从前所以认赔者。因中国烧其烟土二千箱。此次则该夷自行纵火。烧我民房。彼在应赔之列。俄咪两国。均在天津。自有公论。中国认赔。实属无名。至口岸自通商以来。十余年未尝议增。今已准其酌加二处。该督等何得谓以近年办法。敷衍了事耶。历次寄谕至详且尽。谭廷襄等但当悉心体会。不可急遽图成。其减税增口二事。须与言明。俟广东事了结后。方能办理。至欲拒以兵力。亦经叠次示谕。如果该夷先开枪炮。断无不行还击之理。若我先用武。则彼更有所藉口。必至肆其鸱张。愈难了结。沿海各省。何处非朕之疆宇。岂能不通筹全局。该督等慎勿轻听带兵将士之言。意在邀功。而不思后患也。将此由五百里密谕谭廷襄、崇纶、乌尔棍泰、并传谕钱炘和知之。　　

○又谕、德兴阿等奏、派兵驰援和州、并州城已被贼匪窜陷、现在整队前进各等语。和州既复之后。贼踪出没。又复窜入。其城北香泉集。又城东北黄泥坝地方。均有贼匪。副将惠成、营盘被困。业经德兴阿派成明等、分带马步队三千名。驰往救援。并添派马队一百余名。步队八百余名。由鞠殿华亲督前往。加以和州现有之兵勇三千余名。兵力已不为薄。此时计已云集城下。自可以剿散围营之贼。会同惠成、鲍云翥等、相机攻复州城。江北兵祇有万余。现在九洑洲攻剿。正在吃紧。前已拨兵二千名。赴江南大营。嗣又拨兵六百余名。往援徐宿。此次因和州毗连江浦。拨兵策应。断不能久留守御。况庐营月饷。多于江北。兵力较厚。福济等岂能专恃邻省援师。而拥重兵以自卫。著即拨兵迅赴和州援应。俟克复后。鞠殿华等、撤兵回至江浦。即著福济等派兵守御和州。毋得再蹈从前覆辙。将此由六百里各谕令知之。　　

○云贵总督吴振棫奏、云南军务未竣。请停本年乡试。并入下科举行。从之。　　

○以克复云南姚州城。并攻克红岩贼垒出力。赏道员宋延春、知府侯晟、同知张同寿、总兵官福升、花翎。通判胡廷良等、蓝翎。余加衔升叙有差。　　

○以剿办贵州威甯土匪出力。赏知县叶如松、游击富呢雅杭阿、花翎。千总郑宗厚等、蓝翎。余升叙有差。　　

○予云南顺甯府殉难署知府吴人彦、祭葬世职。署知县汪堃妻王氏等、旌恤如例。　　

○辛亥。谕内阁、玉明、刘昆奏、河道工程一摺。永陵河道工程。挑穵完竣。著派原估之盛京将军庆祺、盛京工部侍郎麟兴、核实验收。仍著该将军等、每年察看情形。如有岁修之处。准其作正开销。归于年终会奏。以期巩固。　　

○谕军机大臣等、福兴奏、衢州剿贼情形。并晏端书奏、常山、开化被扰、现筹分路进兵各一摺。福兴专办江西东路军务。不能力攻抚建。致贼众倾巢内犯。分扰浙疆。现在贼踪扰及龙游。已在衢州之下。虽击回遂昌。而旁窜金华处州。皆可直达省城。福兴拥重兵于衢州城外。而下游扼剿之兵。仅止三千余名。是又蹈从前株守信郡、不顾广丰之故辙。本日已命周天受、督办浙江防剿事宜。会同晏端书通筹全局。分投布置。衢州守御事宜。现有饶廷选、缪梓、筹办。而常开一带。尚属空虚。李元度一军。在玉山驻劄。胜负未有消息。且已在常山之外。恐其兵力较单。未能进剿。著福兴即将原带官兵五千余名。酌留一半。交周天受调遣。其余一半。即亲自统带。回驻玉山。以杜续来之贼。并著就近剿办常山贼匪。傥再有贻误。自问当得何罪。周天受既经统领全军。事权归一。即应择要布置。会同晏端书、妥为调度。无稍疏虞。衢州存兵尚属不少。即责成饶廷选、严加防守。相机出剿。以清浙境。将此由六百里各谕令知之。　　

○又谕、本日据德兴阿等奏、援剿和州之兵。大获胜仗。俘斩数千。凶锋少挫。惟贼又分股攻扑全椒。滁州亦为震动。情形十分紧迫。兵勇不敷分布。请饬皖省迅筹堵剿等语。贼众分扑全椒。已越和州而北。设有疏虞。势将蔓延北路。所关非细。著福济等、迅即派兵驰往全滁一带截击。保护全椒。遏其北窜。再于全和要隘。驻兵扼守。以固藩篱。毋得稍有贻误。至此股贼众。系由芜湖渡江。会同巢县、无为州之贼。从含山窜入和州。分犯全椒。遍地贼踪。毫无拦阻。总由福济株守庐州。按兵不动。为日既久。以致养痈贻患。此时若再不能力扼要冲。任贼长驱北犯。自问当得何罪。德兴阿江北防剿吃紧。鞠殿华等已剿除和州贼匪。自应带兵回至江浦。傥闻全滁紧急。仍著拨兵协剿。将此由六百里各谕令知之。　　

○赏署福建漳州镇总兵官周天受、提督衔。督办浙江防剿事宜。　　

○壬子。谕军机大臣等、黄宗汉奏、探访夷船、欲赴天津、请勿加峻拒一摺。所奏与近日办理情形。适相符合。该夷自二月三十日起。陆续驶到火轮船二十九只。艇船三只。均在海口停泊。间有小船驶入拦江沙内。尚不滋事。亦不骚扰海运船只。现派谭廷襄、崇纶、乌尔棍泰、驰往大沽。与之接见。妥为开导。复派国瑞、珠勒亨、富勒敦泰、酌带京兵。前往暗地设防。备而不用。叠据谭廷襄等奏报、俄咪两夷。均来接见。＜口英＞口□佛夷酋。则仅有照会来往。俄夷所要求者。一为黑龙江分界。一为请准五口通商。咪夷所要求者二条。以索赔平日损失货物。请添浙江、福建、广东口岸。欲补递前年福建所递国书三款为大宗。其余皆系枝叶。因其情词尚属恭顺。且＜口英＞口□佛桀骜未驯。俄咪欲从中说合。正可用以转圜。是以始虽与之辩论。旋亦酌允数条。俄夷所请分界。许其往黑龙江查勘。五口通商。准与＜口英＞夷等一律办理。咪夷所递国书。已准其呈进。并准其广东福建附近大口处所。各添小口一处。又欲减该国货船吨钞。皆准令回广东酌议详细章程。至口□佛夷所开十条。皆由俄夷转述。其索赔兵费一条。欲于内地江河贸易一条。广行天主教、给与照票、任其行走一条。派员进京一条。多与＜口英＞夷来文相同。已令谭廷襄等、据理拒绝。惟酌减税则一条。＜口英＞口□佛与咪皆有是请。尚可量准。亦令谭廷襄谕知。令其回粤听候酌议。至口□佛夷于广西西林县一案。犹哓哓不已。此则不过将来再费一番查办。无足重轻。以上各条。自历次理谕后。＜口英＞口□佛两夷。尚无覆音。咪夷亦尚未满志。而其藉口于必欲进京。即俄夷亦随声附和。兵船停泊。无非虚声恫喝之意。该夷志在获利。而所欲无厌。且俟其如何答覆。再作计较。断不能使畅然满志。惟有许其大略。仍以广东为归宿。俟有定议。再行谕知该督也。广东已与开市。而夷人尚踞城中。穆克德讷、柏贵、均为所挟持。奏报及寄信谕旨。大约皆须该夷过目。不但不成事体。且控制机宜。无从下手。甚至与夷酋联衔出示。尤不足服粤民之心。黄宗汉到粤后。断不可入省城。其穆克德讷、柏贵等、应如何设法。令勿与夷人为伍。然后可以办事。前已谕谭廷襄等、与＜口英＞口□佛要约。令其于四月内退出广东省城。如逾限不肯缴还。即调兵攻剿。绝其贸易。亦尚未据回覆。然省城尚有夷兵踞守。何得先议通商。柏贵为夷挟制。办理毫无把握。此时若不动兵。则城中夷目。断不肯去。若与动兵。又与天津现办情形不合。只可先行慑以虚声。再筹办法。前据骆秉章奏、绅士团练。非经官司谕令。不敢举行。必俟新总督到粤。为之主持。现在夷人。不敢陵虐百姓。实畏粤民强悍。又据罗惇衍等奏、已招募东莞等县、及三元里等乡、并佛山九十六乡练勇。密为防备。而声势尚孤。未举动等语。是粤东民情可恃。现在虽不举兵。尚足以自卫。傥该夷遵谕回帆。缴城候议。自可息兵。如因不遂其求。遽启戎心。不得不与用武。候旨遵办可也。再潮州镇总兵寿山、于上年九月间。即经叶名琛奏派、令带兵二千名。赴援广信。至本年二月间。始据柏贵奏、令暂缓启程。其间相距四五月。何以迁延不进。据福兴奏、该总兵始则以筹给口粮为词。继又屡请改道。舍近图远。著黄宗汉查明该总兵、于未经柏贵奏留之先。何以屡次托词延宕。即行据实参奏。毋稍徇隐。至廉州府属灵山县、现在失守。西北两江土匪。尚肆纵横。肇庆府城、复有广西艇匪。顺流窥伺。粤东各属。匪踪遍地。黄宗汉到后。即当迅筹布置。次第廓清。务使内患悉平。然后夷务可期就绪。将此由五百里密谕知之。　　

○又谕、黄宗汉奏、闽省自行使铁钱。钱贱粮贵。贫民困苦。三月中南台一带。因海防厅办理团练。未洽舆情。激成众怒。势甚汹汹。相率以钱法粮价为词。入城至前尚书廖鸿荃家嚷闹。旋至督署。经将军东纯等、悬牌许以搭用铜钱。并倡捐粮石。半赈半粜。始各散去等语。此等愚民。固为饥寒所迫。而动辄聚众。挟制官长。其风亦断不可长。闽省外寇未平。何堪内患更作。著王懿德等、察看情形。如该民人等、已安静如常。即可悯其厄穷。不必绳之以法。如再挟制把持。即将为首一二人。严拏惩办。以儆效尤。至此事既经该民人等历控各衙门。何不早为变通筹画。而海防同知。因办团激变。亦当加以参办。再此次江西逆匪。窜扰闽疆。前据奏报、浦城、松溪、政和等县。先后被匪攻陷。建阳麻沙等处。均有土匪滋扰。经该督等、饬臬司保泰等、赴建郡调度。并派员分投剿击。嗣后各该处办理如何。现在该匪窜扑浙疆。常山、开化、相继失守。杭州颇为紧急。所有闽省失陷各县。曾否克复。建郡能否保守。著将现办情形。迅速驰奏。将此由五百里谕令知之。　　

○癸丑。谕内阁、西安将军福兴、前在江南失陷营盘。业经革职留任。拔去花翎。此次督兵防剿。又复迁延贻误。著即革职。仍暂行留任。带兵剿贼。以观后效。　　

○谕军机大臣等、谭廷襄奏、代进咪夷国书一摺。该夷所递汉字夷字国书各一件。以修好问安为词。欲派其国全权大臣。驻劄京师。与俄夷之意相同。碍难允准。现既准其呈进。自应赐函答覆。用示羁縻。若夷酋询问回函日期。告以大皇帝嘉尔前在粤东、未曾助逆。数日内必当修书裦答。不必吐露他词。如该夷询及进京一节。谭廷襄等、即当如前答俄夷之语。告以天朝体制。凡外国人许其进京者。皆系朝贡陪臣。若咪唎口□坚既是与国。款待之礼。例所不载。既无章程可仿。即恐礼貌未周。转伤和好之谊。此事恐难允准。其增口减税。业经有旨。但须＜口英＞口□佛局定。方能均沾利益。阅所进国书内。该国王竟自称朕。实属夜郎自大。不觉可笑。该夷前曾钞录国书。给谭廷襄等看。其词语是否相符。兹将汉字夷书、钞给该督等核对。惟夷书两件。均未盖用伊主国玺。仅于汉字内墨写国玺二字。此次回函。亦未便用宝。以示相当。至＜口英＞口□佛各酋。时至俄船见面。俄酋亦时往海外通信。其为串通一气。已无可疑。谭廷襄等、不再催问。所见尚协机宜。如咪夷以递书为名。转换说合。亦可探询各夷情状。藉作转圜。将此由五百里密谕谭廷襄、崇纶、乌尔棍泰、并传谕直隶布政使钱炘和知之。　　

○又谕、胜保、袁甲三奏、击贼连胜、攻破贼巢、请仍饬英桂、拨兵助剿一摺。六安逆匪。于州城西南。分股盘踞。经胜保等、督军攻剿。歼贼甚多。并踏平贼圩十座。其河东一带。亦经官军堵剿获胜。现已移营进偪城下。务当昼夜环攻。迅图克复。所请饬令豫省拨兵。前因伊兴额奏、捻匪蔓扰。不敷剿办。已谕令英桂、将前调陕甘兵二千名内、酌拨一千名。赴徐宿协剿。尚余陕甘兵一千名。即著胜保催赴六安。以资攻剿。另片奏、粤夷窜踞麻城。楚兵均在东西南三面。北路空虚。恐该夷由此窜突。已谕知官文等、合围兜剿。现在邱联恩、已带兵驰赴光商。胜保仍当迅咨该总兵、扼要堵截。毋任窜扰豫疆。至徐宿捻匪。势甚狓猖。袁甲三于该处情形。素本熟悉。著即遵照前旨。酌带兵勇。驰赴徐宿。统辖调度。毋稍迟延。本日又据德兴阿奏、和含贼匪。于三月二十八日。窜扑全椒。该县失守。滁州亦即被陷。翁同书、鞠殿华、已带兵追剿。本日并谕福济等、迅速分兵助剿矣。该处清流关。为南北咽喉。前此贼匪北窜。即由滁州入豫。现在临淮有黄元吉等、带兵会攻五河。著胜保添拨兵勇。即由临淮进扼滁州后路。以杜北窜。将此由六百里谕令知之。　　

○又谕、前据官文等奏、粤逆窜陷麻城。该大臣等、调派水陆官军。前往攻剿。本日据胜保等奏、贼踞麻城。楚兵进剿。在东西南三面。惟北路空虚。恐该逆北窜等语。麻城与豫省光商一带。节节毗连。该处甫经被扰。若该逆乘虚北窜。又被蹂躏。李孟群即赴六安。惟邱联恩、赴光州防堵。所带兵勇。为数无多。官文等、现调水陆马步各军。分道进剿。自应四面兜围。为就地歼除之计。克复麻城后。如有旁窜余匪。务即跟踪追剿。杜其北趋。将此由六百里各谕令知之。　　

○又谕、本日据德兴阿等奏、和州含山贼匪、扑陷全椒县。即有骑马大股贼匪窜至。滁州寻亦被陷等语。现在贼踞滁州城内。来安等处。情形吃紧。并有窥伺六合之意。连日乌衣、东葛、西葛、及附近六合之张家岗。来安之各乡镇。均有贼踪。若不乘势歼除。不特来安六合可虑。并恐清淮一带震动。前次贼匪北窜。即由清流关入豫。于大局殊有关系。现在翁同书、鞠殿华、已带兵追剿。著福济迅速派兵。绕出滁州后路。并力翦除。毋令深入。贻误事机。本日已谕胜保、酌派兵勇。由临淮一带。会扼滁州后路。惟该处距滁州较远。黄元吉因五河失陷。带兵会剿。恐兵力不敷。仍著福济会同德兴阿等、迅图克复。以杜北窜。将此由六百里各谕令知之。　　

○赏前任江甯将军托明阿、三等侍卫。赴密云副都统胜保军营。随同剿贼。　　

○甲寅。谕军机大臣等、本日卯刻谭廷襄等奏、夷船联络并进、复投递逆文。即料该夷欲行肆扰。尚冀其虚声恫喝。乃午刻该督等驰奏、逆夷开炮攻击炮台。虽经击坏夷船四只。讵该夷船联络直上。闯入内河。轰伤兵勇。炮台被占。览奏实深愤懑。现派托明阿、驰往天津。会同该督、布置一切。该员久历戎行。可资臂助。该督等所调兵八九千人。并有马队。分劄新河新城等处。此时逆氛猖獗。炮台后路。及天津前路。水陆一带。均宜节节严防。著严饬提督张殿元、副将达年、扼要堵御。一经得手。即设法攻夺炮台。毋令久踞。崇纶、乌尔棍泰、回至津郡。即督率团练。激励民心。实力防守。漕船停泊内河甚多。尤应妥为弹压。毋令扰乱。谭廷襄现令钱炘和、沿途设法沉船。阻其上驶。若于海河上游。筑坝束水。或决口旁洩。使下流水势浅阻。则逆夷轮船。不能上窜。著谭廷襄等、酌量妥办。屡据该督等奏、军威尚壮。不期一战而溃。殊出意外。谭廷襄自请治罪之处。著俟查明失利情形。具奏后再降谕旨。将此由六百里加紧密谕谭廷襄、崇纶、乌尔棍泰、并传谕钱炘和知之。　　

○命科尔沁亲王僧格林沁、酌带兵勇。赴通州一带防堵。　　

○赏三等侍卫托明阿、头等侍卫。驰赴天津。会同直隶总督谭廷襄、办理夷务。　　

○调热河、察哈尔、绥远城、官兵各一千名。密云官兵五百名。驰赴通州防堵。　　

○调察哈尔备用马二千匹。迅解南苑牧放。并令另选马二千匹备调。　　

○乙卯。谕内阁、阿淩阿奏、理事同知、不候清查。托故出口。请饬查办等语。张家口理事同知富纶、于清查该厅仓库。不候查核。托故奉委查地。擅自出口。迨屡经饬催。始将仓库册档呈出。并未亲身赴口。似此不遵查核。难保无侵蚀情弊。著谭廷襄督饬口北道福厚、调取该员。带同仓库册档。认真查核。如有亏短情弊。即著据实参办。　　

○谕军机大臣等、前据黄宗汉奏、夷船欲赴天津。请勿峻拒。当将夷船到津后。办理情形。详细寄谕矣。讵料＜口英＞口□佛两夷。于初八日投文。欲将炮台交伊经管。并至天津。未及回文。已即开炮。我兵失利。炮台旋被占踞。狂悖已极。前令谭廷襄等要约。该夷于四月内退出广东省城。仍可相安无事。若不交出。五月中必当攻打省城。该夷城内兵丁。必致受伤。该夷并无回复。又在天津犯顺。原应攻打广东省城。以示惩创。惟一经用兵。彼必驶往他处。肆其报复。设被另占一处。更多掣肘。祇可暂缓进攻。且看俄咪二夷、日内有无投文说合之事。再作计议。该督仍候旨遵行。至粤东已与通商。是否如前畅旺。抑或民人尚多疑畏。贸易较稀。柏贵等在城。能否与黄宗汉相见。该督能否设法援救出城。使不受吧嗄口□礼等挟制。柏贵既信伍崇曜之言。准与开市通商。又任听该夷。驶至天津。肆其凶恶。实属毫无把握。此时柏贵有无挽回补救之方。以赎前愆。并著黄宗汉传旨、谕令知之。现在各海口业已通谕严防。而广东香港、为该夷巢穴。夷船纷集。并恐天津与彼攻剿。复在粤东肆其滋扰。著黄宗汉联络绅民。加意严防。是为至要。将此由六百里密谕知之。　　

○又谕、昨据谭廷襄等驰奏、逆夷船只、闯入天津海口、轰伤兵勇、将炮台占踞等语。＜口英＞口□佛二夷。在粤东犯顺。复敢驶至天津。要求无厌。俄咪二夷。托说合为名。以济其要求之念。业经谭廷襄等、委曲理谕。并有酌量加恩之处。而＜口英＞口□佛二夷。未遂其欲。突肆猖獗。情殊可恶。该夷既敢在天津猖獗。所有奉天、山东、江苏、闽、浙、各省海口。难保不肆意侵犯。著各该将军督抚等、随时侦探。于水陆各要隘。不动声色。严密设防。总须于夷船未到之先。有备无患。是为至要。将此由六百里密谕庆祺、何桂清、赵德辙、王懿德、庆端、晏端书、崇恩知之。　　

○又谕、前据何桂清等奏、探明天津海口之北。有塘儿湾、大清河、小清河等口。天津之南。有大山利津等口。海运米船。设有阻滞。即可就便收泊。再行剥运。并据崇恩奏、夷船北来。意甚叵测。如有续到漕船。饬令挽入偏僻海口。暂行停泊守护。俟探明天津情形。或仍催前进。或设法起运各等语。现在＜口英＞口□佛两夷船只。业经驶入天津海口。官军接仗失利。炮台被占。此时海运米石。已入口者不过五十余万石。此外均在放洋。尚未到口。著谭廷襄、崇恩、各饬所属查察。已进天津近处小口者。即著文彩等、相度情形。由内河设法剥运赴通。其在山东境内小口收泊者。著崇恩饬属酌量地方。或囤积仓廒。陆续由运河运至通州。或俟探明天津事定。再令由海前进。并饬沿海文武。查有米船北驶者。即令挽入偏僻海口。一体停泊。相机妥办。以免贻误。将此由六百里各谕令知之。　　

○又谕、前因六安攻剿吃紧。谕令李孟群、克日前往。随同胜保进剿。兹据李孟群奏、留兵驻守商城、以待川饷等语。六安捻匪困守州城。西南一路空虚。胜保节次催调该藩司进剿。以图规复城垣。严防旁窜。现在邱联恩、移劄白雀园。商城南界。已派都司杨光泽、驻劄路口。即著就近归邱联恩调遣。以固豫境边防。李孟群著仍遵前旨。即带所部兵勇。克日前赴六安。协同胜保剿办。现在兵勇无多。所带口粮。即可就地设法筹措。以利军行。不得以待饷为词。迁延贻误。　　

○命于顺天通州设立粮台。济科尔沁亲王僧格林沁军营需饷。　　

○以都察院左都御史瑞常、署礼部尚书。理藩院尚书肃顺、兼署工部尚书。　　

○以恭亲王奕署镶黄旂汉军都统。御前大臣景寿、署镶蓝旂满洲都统。理藩院右侍郎爱仁、署正红旂蒙古副都统。正白旂蒙古副都统载岱、署正红旂汉军副都统。镶红旂蒙古副都统基溥、署正蓝旂护军统领。　　

○以甘肃镇迪道祥裕、为按察使。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。四月。丙辰。谕军机大臣等、谭廷襄等奏、炮台失事情形、并俄咪二夷、仍愿说合、恳准羁縻等语。逆夷于初八日。闯近北炮台。转身先击南炮台。使两炮台皆不得力。复开放砟炮。以致游击沙春元等阵亡。兵勇溃散。炮台被占。提督张殿元、副将达年、皆在海口。当夷船闯进之时。曾否接仗。何员首先溃败。著谭廷襄、查明参奏。现在该提督等、带兵劄营何处。国瑞等所带马队、进劄新城一带。何以不赶紧接应。京兵有无受伤。京营炮位失去若干尊。现在如何布置。该督等招集兵勇、尚有若干。摺内均未详叙。著即查明具奏。此时夷船虽未前进。然逆焰鸱张。傥守御不力。难保不乘虚深入。自应于炮台后路筑营以为前敌。未可退守府城。致前路空虚。毫无阻隔。所称上海甯波商人、情愿自往夷船、告以不必开炮、以保船货、有话再商等语。自系业经卸米、回空出口之船。其未曾收口、重载漕船。仍当遵昨日谕旨办理。若仍由天津海口前进。恐被掳掠。或按船索费。得不偿失。不如驶进偏僻口岸。再图剥运为妥。俄咪前此说合。迄未定局。今既肯再为说合。自可仍用转圜。为缓兵之计。添口一节。谭廷襄等尚未告知咪夷。此时自应告知。至＜口英＞口□佛所求各款。如遣使进京、及传教夷人准在内地游行两事。在彼并无利益。无非扰乱中国。断难允准。此外利之所在。尚可斟酌办理。且看俄咪转述如何。再行奏闻。现调京兵一千五百名。在通州以南驻劄。取其距津不远。距京亦近。设有紧要。原可驰往援应。此时大沽一带兵勇。为数尚属不少。且本月京兵在内。全在布置得宜。方有把握。托明阿即日到津。可与商酌。即国瑞等、亦当会商布置也。该督等前给＜口英＞口□佛两夷照会。著钞录呈览。将此由六百里密谕谭廷襄、崇纶、乌尔棍泰、并传谕钱炘和知之。　　

○又谕、前据德兴阿等奏、和含贼匪、窜陷全滁。翁同书、鞠殿华、带兵追剿。当谕福济派兵绕出滁州后路堵剿。本日该抚等奏、和全失陷、请添兵催饷一摺。并片奏、请调拨马队等语。滁州为南北咽喉。清流、临淮、均属要隘。务须及早攻克全滁。方免北窜之虑。福济株守庐州。并不兼顾。致有此失。现在德兴阿得、已分兵追剿。著福济即遵前旨。拨兵会剿。毋得再有贻误。五河业已收复。黄元吉所带兵勇。亦可由临淮兼顾清流。德安甫到。即赶往东路堵剿。而庐州一带。贼氛尚近。郑魁士著准其暂留庐城。会同福济商办军务。俟德安回庐。再行交卸。李孟群一军。本令赴胜保大营、会攻六安。现在庐州剿办吃紧。著胜保等即饬该藩司、带现存固始兵勇。迅赴庐州。所有该藩司前派往六安之卢又熊等、各营兵勇。仍留胜保军营调遣。俟六安克复。再行酌拨前往庐州。至德兴阿军营马队。历次因病遣撤。并无二千名之多。现在翁同书等、分剿全滁。即须应用。无可分拨。著毋庸议。将此由六百里谕知胜保、袁甲三、福济、德安、郑魁士、并传谕安徽布政使李孟群知之。　　

○以福建拏办会匪出力。予候补知县张焘等、升叙有差。　　

○以督办防务、调度无方。革直隶总督谭廷襄职。拔花翎。仍留任。　　

○以安徽和、全椒、二州县城被贼窜陷。巡抚福济、下部议处。　　

○以安徽和州、含山、剿贼失利。游击吉昌等、降补有差。　　

○以福建福州府办团不善。革同知黄琨望职。总督王懿德等、严议、议处、摘顶有差。
  </div>
  <div class="pagination">
   <a href="清实录咸丰朝实录_page353.html">
    上一页
   </a>
   <span>
    ...
   </span>
   <a href="清实录咸丰朝实录_page349.html">
    349
   </a>
   <a href="清实录咸丰朝实录_page350.html">
    350
   </a>
   <a href="清实录咸丰朝实录_page351.html">
    351
   </a>
   <a href="清实录咸丰朝实录_page352.html">
    352
   </a>
   <a href="清实录咸丰朝实录_page353.html">
    353
   </a>
   <span class="current-page">
    354
   </span>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <a href="清实录咸丰朝实录_page358.html">
    358
   </a>
   <a href="清实录咸丰朝实录_page359.html">
    359
   </a>
   <span>
    ...
   </span>
   <a href="清实录咸丰朝实录_page355.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
