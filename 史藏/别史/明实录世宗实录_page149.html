<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 149 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 149 页/共 518 页</h1>
    <div class="content">　　○丙辰命发太仓银十万两于宣大支用
　　○丁巳改河南按察司副使孙锦于山西专驻井陉整饬故关等处兵备先是议于井陉添设兵备一员旋复报罢至是吏部言井陉密迩畿辅为内郡扼塞要地门庭之防所宜加谨乞复设兵备以图防御  上从其议因调锦为之已而巡抚保定都御史刘隅奏井陉沿山关隘俱系山西平定乐平五台繁峙等州县彼此信地各有所辖若不悉归统摄则事势两分难以便宜行事乞比照天津易州兵备事例将山西比邻州县明载敕谕凡一应防守事宜俱听节制其余政务仍归山西守土之官不得预闻从之
　　○董卜韩胡宣慰使司加渴瓦等差都纲番僧懒革儿坚灿等来朝贡方物宴赉如例
　　○  上以虏患命成国公朱希忠祭告团营神旗以五府堂上锦衣卫堂官兵部尚书侍郎十二营坐营官陪祭复遣京山侯崔元祭告神祗坛
　　○戊午时边报日至湖广道御史焦琏等建议请设墙堑编铺长以固防守兵部议覆请于各关厢尽处各沿边建立栅门墩门掌都察院事毛伯温等复言古者有城必有郭城以卫君郭以卫民  太祖高皇帝定鼎南京既建内地复设罗城于外  成祖文皇帝迁都金台当时内城足居所以外城未立今城外之民殆倍城中思患预防岂容或缓臣等以为宜筑外城便＜锍-釒＞入  上从之敕未尽事宜令会同户工二部速议以闻该部定议覆请  上曰筑城系利国益民大事难以惜费即择日兴工民居葬地给别地处之毋令失所已刑科给事中刘养直言诸臣议筑外罗城虑非不远但宜筑于无事之时不可筑于多事之际且庙工方兴材木未备畿辅民困于荒歉府库财竭于输边若并力筑城恐官民俱匮  上从其言诏候庙工完日举行
　　○己未虏寇潞安大掠沁汾襄垣长子等处  上命河南巡抚魏有本于武安涉县微子岭堤备仍选精兵径趋山西潞黎以为声援山东巡抚曾铣于临清德州堤备仍选精兵趋河南磁州临洺等处以为声援并行保定巡抚刘隅防守故关井陉仍会同总兵杨时等各带精兵与山东河南各兵剿杀辽蓟游兵三枝遵前旨径自调发故关一带分布险隘杨时务身率士卒力御强虏不许以非己信地怠忽偾事一体治罪仍行山西总兵等官随贼向往血战立功翟鹏令兼督山东河南巡抚以下俱听节制事宁之日如故
　　○壬戌以中元节遣安平侯方锐驸马都尉谢诏安仁伯王桓分祭  七陵玉田伯蒋荣祭  恭仁康定景皇帝陵寝长宁伯周大经祭孝洁皇后陵寝
　　○癸亥命户部员外郎李宪支太仓银三千两置牛酒犒京营官军守正阳崇文宣武门者计三万六千员名人各赏银一两
　　○乙丑总督川湖贵州大木工部侍郎左副都御史潘鉴奏请久任采木官暂住升迁兼免其给由仍行川贵湖广巡抚责令各官专理木务不得营求别差待讫工之日分别久近并叙升赏  上曰采运大木关系匪轻委宜专任责成同知赵远等吏部待事完叙久近升转已巡抚四川都御史刘大谟秩满诏就彼复职仍令庙材采取事竣一并升擢工部尚书甘为霖因言庙工运木在途漫无统摄稽延漂失弊端难以枚举乞差官查催于是差工部员外郎吴源自里河至仪真沙稷自长江至湖广各查运木所至有司违误者参究仍谕各抚按官协心干理定出入境界日期以验迟速
　　○丙寅  成祖文皇帝忌辰  永孝殿行祭礼遣定国公徐延德祭  长陵
　　○命故南宁伯毛良子重器袭爵岁给禄米一千石
　　○虏复回太原由忻崞代州出鴈门关从白草沟旧路北遁山西抚按以闻  上曰虏诈叵测虽出境仍行督臣恪遵前旨协同所属愈加严谨击其归路倘致疏虞国有常刑
　　○丁卯致仕右副都御史张文魁卒赐祭葬如例
　　○赠阵亡山西西路参将张世忠为右都督先是虏南掠既旋屯祁县世忠与副总参游官叚堂何堂张文懿刘维禠五营合兵袭之至陆支村遇虏叚堂军惊驰趋县世忠军为虏所邀何堂等悉引军疾退避之世忠督兵力战虏围厚不得出自巳至申彼此伤颇众已而世忠天尽见杀百户张宣张臣俱中流矢死士马折损过半巡抚刘臬以闻  上嘉世忠忠勇诏赠右都督谥忠愍祭葬如例仍命有司立祠岁时致祭赐银一百五十两为棺歛费宣臣各四十两文懿等既领兵杀贼先取死状候纪功官覆奏定夺其余阵亡官军令总督翟鹏查给家属银各五两后即为例
　　○大同巡抚都御史龙大有巡按御史侯度童汉臣言虏初从左卫至马邑由白草沟等处破关而南总兵李蓁引兵趋避婴城自守及贼犯广武蓁屯营二十里逗遛不进以故贼深入山西其后张世忠被围陆支村蓁驻兵徐沟绝无一兵援者主将怯懦若此安所逃罪又言副总兵叚堂游击张文懿及山西总兵张达等俱宜按治又原任宣大总兵王升白爵前已戴罪杀贼今无功可赎俱宜追论兵部覆奏  上命锦衣卫即逮蓁下镇抚司栲讯达升爵等候纪功官勘至论治
　　○戊辰狭西清虏卫地震声如雷
　　○户科给事中刘绘奏顷者北虏南侵  陛下特敕兵部侍郎翟鹏往督军务臣惟虏遁而总督輙罢虏至而总督增设事出仓卒机不素定此非所以专责成而图茂功也今虏酋所统部落息养精坚及今不图必为腹心患臣尝考  先朝若天顺间之于也先成化间之于毛里孩癿加斯兰弘治间之于脱罗干火筛其始皆为中国患然未有不终致锉衄窃见今之言边事者谓我兵宜守不可与战以故各边专假按伏以自全或拾残骑以诈报将士既无斗志总督诸臣亦止于布列兵马散守要害名曰清野实则避锋名曰守险实则自卫臣又闻虏入寇必自将且号称数十万联队而行结营而止彼固以整入也我军虽调集三关然狼顾自守即参游所统亦无踰二三千人兵法曰心疑者北力分者弱虏志得逞职此故也臣请  陛下自今专任翟鹏凡军马钱粮悉得便宜从事内阁大臣推诚布公协济于内即驰檄宣大山西尽发官兵约十七八万三路毕举预选步兵措置巨挺长枪火器总戍鴈门关外相机决战不计伤损并令户部行各边管粮郎中积贮军需总督申示军法随贼所向戮力剿杀并遣科道官各一员随军纪功仍敕京营预简精兵一二万禆将数员以待接济紫荆等关保定河间等处各整所部以候调发王师四应主客之势成臣谓虏众可计日擒也兵部覆议绘言甚壮宜允所请  上是之即诏翟鹏除事关机密者不得自专其兵马钱粮许便宜从事先发后闻趣鹏即日赴任督兵挫虏纪功科道官其仿古监军之制简廉能任事者以往
　　○兵部尚书张瓒言间者  皇上简命侍郎翟鹏督兵前驱可谓得人第我兵积怯非大破常格严示诛赏无以激励人心  上以为然即令鹏凡所统主客官兵及地方人等但有擒斩俺答阿不孩者赏千金不次升拜其次酋者三百金升职三级临阵退缩者自都指挥以下径自斩首总兵以下先具死状戴罪杀贼俟有明旨即于军中一体斩首示众若有后功准其赎罪
　　○己巳周府临汝王同衔薨遣官祭葬如例
　　○庚午以灾免河南河南怀庆府属及弘农河南卫所夏税有差
　　○辛未湖广巡按御史史褒善劾平蛮将军总兵官新宁伯谭纶贪肆无忌宜明正国法藉没家产诏行巡按御史验实以闻
　　○壬申  上谕兵工二部曰昌平州近建沙河城南卫京师北护  陵寝实为畿辅保障前议置将屯兵缮治营舍今城役就绪而诸务未举其查议酌处以闻于是尚书张瓒甘为霖等请仿南京外守备例增设守备一员于侯伯都督内推用令其专驻城守其本城千户所设立千百户以下官如制而请钦定所名得旨所名奠靖余俱如议
　　○甲戌总督侍郎翟鹏＜锍-釒＞言臣至愚陋不堪任使顷蒙  皇上特降敕旨授臣专阃俾复驱驰臣即捐躯奚足为报臣随督原调辽东游兵二枝趋贼所向计图截杀今虏复报遁臣一筹未展安所逃罪＜锍-釒＞入得旨鹏既之任即宜查照累次明旨督令各镇官军分布险要申明诛赏号令挫衄穷虏安戢地方以副朕委任至意鹏复言丑虏入寇盖自六月十七日由大同地方长驱而来二十三日越鴈门直趋太原兵无一御之者虏遂南下沁汾潞安所属襄垣长子等州县是月十二日复回太原由忻崞代州移营而北至十八日始从鴈门故道遁去千里深入踰月始遁虽称我军节有斩获然覆军陨将得不偿夫臣惧虏益骄横将无所忌安可以其既遁弛我备乎臣谨奉敕旨星驰朔州居中调度有可以励兵修备郤敌制胜者不敢不尽其愚  上曰去岁虏退各路守臣遂弛后备以致骄横复入今既北遁鹏宜及时加意修葺边备操练官军密布要害整理粮饷增筑墩堡俾高厚完固烟火相接无致复有沙沟之犯此外有便宜郤虏之策可速具奏
　　○乙亥新升顺天府府尹广东左布政使杨铨引疾乞休诏以原职致仕
　　○丙子  中宫千秋令节命妇免朝贺
　　明世宗肃皇帝实录卷之二百六十四


明世宗肃皇帝实录卷之二百六十五
　　嘉靖二十一年八月戊寅朔建延寿大斋于朝天宫三日夜
　　○发太仓银三万两于延绥镇备饷
　　○己卯先是  上谕成国公朱希忠等曰朕昨忧边事  天垂下鉴  庙社百神威灵岂有大患但毒我边民朕心可宁哉遂致虏伤心血闻今丑虏既遁百姓稍安须抚给之仍严后备未可忘戒乡等示朕意于户兵二部严嵩职亦当言之兵部因条上备虏要务一谓各边省抚臣才力地方或不相宜者宜量移而不称者宜别简勿限资格非大故不去任非十年不迁官政绩卓茂者晋陟六卿以示优异一请举用废弃将官令立功赎罪凡将官偶以地方失事而其后能自效者当以次升迁至于各边军伍宜汰墩堡宜修州县民状宜增山西石隰太原平阳潞安宜各设参将一员募兵三千名戍守山东青兖河南嵩县狭洛兰巩矿徒宜籍为兵京营兵马宜训练户部言客兵钱粮宜预处屯盐之法宜敕内外臣工集议得旨抚臣职任一方关系甚重即令吏部会同都察院将见任各抚臣酌量才力相应存留更调务各尽器能久历职任各废弃将官令翟鹏调集军门效用有功叙录无轻取虚名各边军伍令杨守礼翟鹏督同镇巡三司官查照原额汰补各边镇及近日临边省地客兵军储令户部多方处备京营兵马专令训练不许借拨工役抗违者言官紏奏处治余议俱责实举行仍悉奏报以凭稽考
　　○礼科给事中冯良知等论劾大同巡抚侍郎龙大有以获一奸细及山西参政胡松以献一短＜锍-釒＞即冒重赏迁秩曾无防边御虏之能给事中刘绘劾山西巡抚都御史刘臬缘结大学士夏言吏部尚书许赞纳贿党奸一筹莫展冒破帑银修筑边墙且掩败称功专务欺罔宜府巡抚都御史楚书沉酣高卧将士离心久握重镇边备日弛俱不职宜罢因荐知府聂豹参政王仪于敖其才猷可当一面乞亟赐擢用诏下所司看议已吏部尚书许赞等奉旨议处巡抚量才留调因并覆良知等奏言龙大有刘臬地方失事重大不容辞责应革职听勘楚书才之振扬亦无亡失应回籍听调胡松献＜锍-釒＞转官未见实用应一并勘奏应否黜罚容臣等另行题请巡抚延绥都御史万潮风土不宜边事不谙应改调他如提督巡抚等官蔡经等十八人俱堪留用得旨如拟
　　○山西道监察御史金灿等亦言龙大有刘臬偾军误国楚书及保定刘隅狭西赵廷瑞湖广陆杰南京粮饷李中郧阳詹瀚延绥万潮河南魏有本俱不职兵部尚书张瓒贪婪无厌户部尚书李如圭经画失策均宜罢斥＜锍-釒＞入诏吏部都察院看详部院覆言大有臬书潮先已奉旨处分廷瑞才识可用杰屡效勤劳有本连年备虏俱宜留任惟隅瀚中才力各有不及乞敕隅遇缺调用瀚中回籍候调俟代离任诏如所拟瓒如圭各上章求罢  上慰留之已工科给事中李纶又言刘隅贪残尤著其罪浮于瀚中今瀚中回籍候调而隅得遇缺调用非所以服人心事下吏部覆言隅在保定以任事太剧腾谤比之瀚中推诿废事者不同今据纶所劾赃私狼籍则其罪且有不止于罢黜者宜令直隶抚按官核实以闻从之
　　○庚辰起原任巡抚赵锦李珏升山西右参政王仪为都察院右佥都御史狭西右布政任维贤为都察院右副都御史各巡抚地方锦大同珏山西仪宣府维贤延绥无何维贤又为给事中冯良知所劾吏部覆令回籍听勘而推河南左布政张＜羽惠＞升都察院右副都御史代之自是更调纷纷而边臣益务为欺蔽以避罪矣
　　○辛巳礼部尚书严嵩条上边事言当今急务唯择大将募壮勇足粮饷三者臣愚以为积币久矣具先在严法令信赏罚而其要惟在得人迩来将官以退缩自全为得计而败军失律者每置不问往岁岢岚之役各将官彼此观望未按其罪以故连岁效尤周宇张世忠之死皆坐视无一应者失今不治后将何极臣又闻昨者虏寇欲趋平阳知府聂豹练兵据险虏不敢入境使列郡皆豹虏岂能长驱而南哉且豹何尝请兵乞粮而人皆可兵兵皆得食者经画有方耳臣故曰得人要也＜锍-釒＞入  上览奏嘉叹曰得人一论尤探本穷源之论廷臣其亟察文武群僚才名素著者以闻
　　○先是广东道监察御史焦琏等奏虏势重大请录废弃人材以备任使部覆  上从其请仍令严加询访如有欺罔徇私者连坐不贷寻吏科都给事中沈良才等河南道御史王绅等交荐原任刑部尚书唐龙总督都御史刘源清户部左侍郎任洛都察院左副都御史张珩巡抚都御史韩邦奇陈九畴李珏都给事中曾忭郑自璧给事中钱微御史程启充副使张庠王献等共十三人章下所司阅奏已吏部尚书许赞因荐原任巡抚贾启殴阳重都御史刘文庄大理寺寺丞周凤鸣参政刘一正乐頀知府夏雷及见任工部主事刘凤池推官刘焘均当收录  上命再会同各衙门斟酌议拟具奏已兵科都给事中钱亮等举见任江淮总兵汤庆延绥参将吴瑛张年宁夏参将彭廉巩昌守备种继革任开原备御韩承庆山西总兵戴廉游击张鹏兵部议覆  上曰虏患未靖用人当取所长亦宜使过汤庆等遇缺推用韩承庆等酌量奏请再示内外诸臣各遵前旨速举所知但不许徇私妄陈兵部尚书张瓒复荐原任宣府狭西总兵郤永姜奭素负将才固原守备张坚及指挥陈凤招降千户火力赤等皆忠勇可使诏俱赴总督军门立功永奭必有奇勋始许叙用
　　○诏南北直隶山东河南地方有自负忠勇愿赴军门立功者各抚臣具籍奏闻从给事中李徵议也
　　○吏部尚书许瓒以虏寇侵扰边储缺乏因以议处余盐事奏请谓今长芦山东两浙盐利俱轻惟淮盐为重淮盐原额七十二万引除原额正课之外尚多余盐□人利官掣以厚生殖而官为掣价每岁约可七十八万金于官□两便若禁而不行则灶丁必兴贩私盐非惟七八十万之掣价弃于无用而一百余万引之余盐又皆变而为私盐私盐盛则官盐阻矣然开纳余盐本为足边到部不得别项支用两京各衙门不得别项奏讨户部覆如其言诏从之
　　○壬午发太仓银十万两赈山西被虏残害地方仍免租二年该省所逋大同钱粮许得以事例银除补并取回催粮主事
　　○户部以京仓匮乏请令漕运三分折色如二十年例诏许之
　　○命广宁伯刘泰充神机营总兵官
　　○秋分节祭夜明于夕月坛遣遂安伯陈鏸行礼侍郎孙承恩分献
　　○淮府崇安王祐＜余＞薨遣官致祭营葬如例
　　○癸未  上谕礼部朕昨少加忧思念民生未遂助起旧疾生辰礼文欲罢行全礼如今年元旦节行尚书严嵩等言人臣受恩于君无可报谢惟祝君寿考而已今岁元旦礼仪颇为简略彼时虽迎遵  圣谕下情终有未安矧兹诞  圣之辰自臣等百官以及天下藩臬诸司四夷陪臣奉表献琛云集阙下咸愿瞻拜  天颜共陈三祝朝贺大礼莫此为重伏望  皇上俯顺舆情特赐俞允以慰万邦臣子爱戴之诚  上乃许之
　　○原任大学士夏言行次临清州遣人表贺  万寿圣节报闻
　　○御史裴绅上言比虏入鴈门其锋甚锐然经忻代以至徐沟诸路墩堡完固则无所掠及东侵潞安虏数千耳残掠特甚此墩堡之有无利害较然著也臣请乘此虏遁农隙之际将宣大山狭北直河南黄河以北各州县乡村镇店严令守臣量地远近修筑堡塞挑浚壕堑务令高深完固足为保障外筑一墩轮拨堡卒哨守遇警则收歛人畜坚璧自卫若贼攻围则并力拒敌  上可其奏命巡按御史仍委官阅视有疏漏者劾治之
　　○乙酉  孝康敬皇后小祥遣定国公徐延德祭  泰陵  上辍朝尚翼善冠浅淡色袍子西角门视事是日  庙祭百官不俟祭毕先出为御史陈宗夔等所紏诏悉夺俸二月礼部祠祭司员外郎施千祥以职司礼仪特加一月
　　○朝鲜国王李怿差陪臣礼曹参判柳希龄等奉表文及方物泰宁等卫右都督歹答儿等差头目升合儿等贡马及方物各贺  万寿圣节宴赉如例
　　○丙戌以明日  万寿圣节遣成国公朱希忠祭告  景神殿遣西宁侯宋良臣安平侯方锐长宁伯周大经分祭  七陵安仁伯王桓祭  恭仁康定景皇帝陵寝驸马都尉谢诏祭  孝洁皇后陵寝
　　○以明日  孝慈高皇后忌辰  景神殿行祭礼
　　○丁亥  万寿圣节  上行拜  天礼于玄极宝殿出御奉天殿受文武百官及四夷朝贺赐文武百官节钱钞宴天下诸王等及各衙门进表官四夷朝贡使
　　○祭先师孔子命尚书张邦奇行礼
　　○戊子祭  太社  太禝命英国公张溶代
　　○山西抚按官刘臬等奏虏贼四万余骑复从朔州双山墩老营堡各入寇  上曰前虏未大挫故复至其驰檄翟鹏随贼所向督兵截剿有功者即于军中升赏如例临阵退缩者即斩首以徇并谕诸将以临敌敢战为功不以损折官军议罪诸军以奋勇当先为首功斩首次之各勉策后功用盖前愆并行山西抚镇官伏兵要害俾虏不得越关北直隶河南山东各饬兵以备秋班官军即留防守总督翟鹏随报虏踰信宿即从旧路遁去会延绥警报继至  上曰虏拥众入境未及一舍遂北遁诈也况延绥又报警其令鹏仍遵前旨多方捍御且亟檄狭西守臣谨备之无堕贼计  上谕兵部曰虏虽去未可忘戒朕闻各边壮夫奋勇自效者众其示鹏遍谕大同三关之民能斩虏首一级者赏银四十两所得人畜悉以予之乃同官军支给行粮留本处附近地方杀贼虏退归农者听愿充募者亦听正阳三门摆设官军暂令归营
　　○己丑祭  帝社  帝稷命成国公朱希忠代英国公张溶京山侯崔元遂安伯陈鏸靖远伯王瑾东宁伯焦栋尚书许赞严嵩张瓒刘天和毛伯温李如圭甘为霖侍郎张潮孙承恩马汝骥各陪祀行礼
　　○升伸威营坐营都指挥佥事栾檠为署都督佥事守备沙河城
　　○壬辰初  上面谕礼部尚书严嵩等拟亲谒  诸陵行告成礼并行秋祭回銮驻驿沙河行落成宴命礼部具仪以闻给事中管见等言  皇上修举旷典诹日启行此臣子所快睹者但北虏猖獗诸边戒严若銮舆一出则密云居庸等处地方例该掣兵护卫而附近巡抚兵备守备诸臣礼应离次恭候诚恐地方无备关系匪细伏乞戒谕诸路协力御虏少俟事宁徐行告成之礼未为晚也＜锍-釒＞入  上可其奏诏告成礼俟后举行秋祭仍遣官以原备大同修边盐银一十七万三千八百有奇命总督翟鹏等召买米豆草束供主客兵支用
　　○先是  上以安陆卫为  显陵卫拱护  二圣山陵正军金忠等俱拟  长陵事例月支本色米一石后复改荆州左卫为  显陵卫以正军李貌才等一千二百余名充之而  显陵卫复为承天卫止于皇城及本城四门防守抚臣陆杰以加增月粮为请户部议覆  上可其奏并令金忠等俱月支实米八斗折色二斗以示崇重汤沐之意
　　○癸巳  上敕吏部曰成国公朱希忠驸马崔元辅臣翟銮大宗伯严嵩日侍朕躬忠勤罔懈希忠元各加太保銮加少傅兼谨身殿大学士嵩兼武英殿大学士入阁办事仍掌礼部事免其奏事承旨希忠等各＜锍-釒＞辞免  上俱优旨褒答不允
　　○乙未吏科都给事中沈良才等劾奏大学士严嵩贪污奸謟屡经论劾一旦首膺简命恐失天下仰望之心嵩自陈乞休  上曰卿性行端谨简自朕心宜祗承眷命尽忠职事岂可一日未受君命輙去耶不允辞
　　○丙申以太仓银二千六百九十两有奇赐京营官军守沙河城者
　　○以水灾免顺天永平二府所属州县及镇朔等卫屯粮有差
　　○发太仆寺马一千匹兑给紫荆官军
　　○祭历代帝王命遂安伯陈鏸行礼侍郎张潮孙承恩费采卿徐可成分献
　　○戊戌升太仆寺少卿高擢为顺天府尹
　　○掌太常寺事礼部左侍郎金赟仁等奏本寺典簿陈自暹协律郎王重卿奉旨各升一级缘本寺无从级官资查有弘治年间典簿赵继宗协律郎李大＜日攵＞等俱升本寺寺丞乞照例升授得旨该寺官资自有吏部议覆赟仁等輙敢拟例上请不畏法度令各陈状赟仁等伏罪切责而宥之
　　○己亥  宪宗纯皇帝忌辰  永孝殿行祭礼遣玉田伯蒋荣祭  茂陵
　　○是夜火星犯南斗第二星
　　○诏延绥西路参将吴瑛乃驻劄旧安边营从总督杨守礼议也
　　○四川松潘副总兵何卿以疾告许之令病痊起用寻命松潘东路游击将军李爵代之
　　○辛丑升锦衣卫经历王舜卿为广东按察司佥事
　　○吏科给事中周怡论劾户部尚书李如圭兵部尚书张瓒及提督团营兵部尚书刘天和各不职谓如圭当边圉多事之持各镇刍粮漫不注念往岁周府奏增禄米价银贪其厚赂径为题覆瓒贪婪无厌各镇参游非贿不补且一意掩覆厚劳谍者戒令勿言山西屠毒之惨郎中杨博复为扬言士夫间以懈众心互为欺蔽天和年垂衰暮理宜优闲付之团营非所以振戎武作士气也＜锍-釒＞入诏下如圭禄米事于都察院瓒留用令天和自陈寻天和以衰老乞休致许之令驰驿归已乃命如圭回籍听勘禄米事河南抚按官从公核实以闻  两广总督尚书蔡经总兵安远侯柳珣奏宾州马平柳城诸猺獞首贼韦公返韦扶矿为乱守备程万全督兵捕之无功后因副使张瑶巡历柳州遂私调土司杨留带兵五百人袭贼贼觉杨留被执卒多死顷柳庆参将李荣亦议捕扶矿等预遣千户何钺伏兵大曹堡令千户孙略领兵八百余继之钺遇贼战死无一援者臣等待罪请以荣万全略下吏并治右江守巡副使张瑶陈洙之罪得旨经珣姑宥罪荣革职回卫闲住万全等下御史问瑶洙各夺俸二月
　　○壬寅奉  孝康敬皇后神主祔  庙初山陵毕仍奉  神主于几筵殿俟期年奉安于  庙届期礼部具仪以请  上报可已复谕礼部尚书严嵩曰  昭圣山陵事竣即祔  庙礼成兹若重举为黩今但当奉  主入庙不必举祭乃礼之正非朕敢过简也是日止命中官温祥祭告几筵奉
　　主入庙诸所议奉安礼皆不行
　　○乙巳升吏部文选司郎中高燿为太仆寺少卿
　　○丙午命东官厅听征总兵官周尚文挂印仍充总兵镇守大同
　　明世宗肃皇帝实录卷之二百六十五


大明世宗肃皇帝实录卷之二百六十六
　　嘉靖二十一年九月戊申朔行大享礼于  玄极宝殿先期命英国公张溶视牲遂安伯陈鏸尚书许赞严嵩轮视请  睿宗配神及是日行礼俱命成国公朱希忠代尚书严嵩侍郎孙承恩捧  神位
　　○己酉总督宣大侍郎翟鹏言黠虏猖獗未遭锉衄必乘隙复入臣愚议调狭西蓟辽客兵八枝及宣大三关主兵兼募土著选其骁锐者十万众统以诸将列为四营宣府一营驻左卫怀安等处大同一营驻平虏左右卫等处三关蓟辽一营驻偏关宁武代州等处延绥宁固一营驻关北朔应山阴马邑等处伺贼将入即移兵分屯要害每营各当一面贼既入境各发诱兵二枝与贼挑战佯退贼必分道追我我兵遂起而夹攻之臣当誓死临阵决于一捷假令虏骑充斥必不可御且令各营急趋阙南依墙固守使贼必不得越关而南久之贼无所掠困而惰归则我兵邀击之丑虏固强我兵岂尽出虏人下哉其储峙刍粮则令大司农率属督理＜锍-釒＞下部议鹏虑甚悉宜允所请  上从之令鹏即以便宜行事督饷大臣户部其再计已乃命巡抚狭西兵部右侍郎赵廷瑞为户部右侍郎兼都察院右佥都御史总督粮饷
　　○庚戌以霜降节遣定国公徐延德英国公张溶西宁侯宋良臣分祭  七陵驸马都尉谢诏祭  恭仁康定景皇帝陵寝安平侯方锐祭  孝洁皇后陵寝
　　○辛亥  孝恭章皇后忌辰  永孝殿行祭礼遣安仁伯王桓祭  景陵
　　○壬子升湖广布政使司右参政李士翱为山西按察使四川按察司佥事陆时雍为江西副使提督学校
○初阳和卫前所百户李锦及总旗杨泽私与夷人贸易大同游击戴昇遣数卒伺之乃阴诱贼骑杀以灭口至是按实并坐山西行都司都指挥使纪振天城卫指挥佥事贾儒阳和卫中所正千户卢钦废弛边防罪都察院覆上诏枭示锦首谪振儒钦戍边卫
　　○癸丑荫总理河道工部右侍郎郭持平子原定为国子生
　　○兵科都给事中钱亮等言虏骑充斥宣大二镇单弱宜调山东河北之民兵以守井陉而以临德二仓银粮饷之调河南徐邳之军以守平阳而以两淮漕运之余银饷之不足则请屯大同以北边内之田亦如新设五堡之制则塞下之粟既富可为二镇战守之资漕大同以南之桑乾河亦如新增通惠河之法则转输之费既省可备二镇绥急之需事下部议言井陉业已有备防守平阳宜以太仓银八万两给之其开屯通漕二事俟抚臣查议以闻报可
　　○甲寅命修  显陵裕恩殿及旧邸  龙飞殿遣内官监太监黄锦同巡抚湖广右侍郎陆杰提督工程命礼部左侍郎孙承恩掌行礼仪
　　○兵部尚书张瓒奏请推补提督团营官  上谓提督官非  祖宗旧制不必推补即命瓒兼督
　　○乙卯改蓟州喜峰口提调把总为守备从巡抚侯纶奏也
　　○丙辰重阳节免百官宴
　　○命都察院右副都御史丁汝夔巡抚保定兼提督紫荆等关
　　○南京吏部尚书周金六年考满诏加太子少保
　　○礼科右给事中周采论劾大同巡抚赵锦不职宜罢吏部覆言锦历官所至有声用言官荐故用之屡易抚臣人心不安诏留用
　　○增设山西参将官四员以狭西都司署都指挥佥事孙仁西固城守备钟继定边营守备杨琮及原任固原游击高旸俱充参将分守各地方仁太原继潞安琮平阳旸石隰岢岚等处
　　○戊午建秋报大斋于朝天宫三日夜
　　○赐锦衣卫指挥同知马景祭葬如例景贞妃马氏父也
　　○升浙江温州府同知曾烶为四川按察司佥事
</div>
    <div class="pagination">
<a href="明实录世宗实录_page148.html">上一页</a><span>...</span><a href="明实录世宗实录_page144.html">144</a><a href="明实录世宗实录_page145.html">145</a><a href="明实录世宗实录_page146.html">146</a><a href="明实录世宗实录_page147.html">147</a><a href="明实录世宗实录_page148.html">148</a><span class="current-page">149</span><a href="明实录世宗实录_page150.html">150</a><a href="明实录世宗实录_page151.html">151</a><a href="明实录世宗实录_page152.html">152</a><a href="明实录世宗实录_page153.html">153</a><a href="明实录世宗实录_page154.html">154</a><span>...</span><a href="明实录世宗实录_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
