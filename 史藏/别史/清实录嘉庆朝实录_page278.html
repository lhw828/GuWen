<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 278 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 278 页/共 523 页</h1>
    <div class="content">○甲申。谕伊犁将军晋昌、伊犁地居绝域。自古未入版图。我皇考高宗纯皇帝天锡圣神。聪明睿知。成两朝未竟之志。开二万里之新疆。北路特置将军。内抚各城。外绥诸部。兼之戍卒遣犯。纷集错处。责任重大。视内地督抚倍之。盖抚驭外藩之要道。总不出乎畏威怀德。然必先使之有可畏之威。后方有可怀之德。皆以实心行实政也。我皇考五年之闲。犁庭埽穴。大武用扬。神威丕著。各部落诚心归命继施深仁厚泽永获生成至今四十余年。盈宁安聚。桴鼓不惊皆凛畏神威久沐深仁之明效大验也。朕承慈眷。抚治天下。幸际熙和之时弥殷盛满之惧。曷敢稍图安逸。惟勉敬勤以求治耳。卿派衍天潢。才钟宗族前有微过。非不可赦之愆尤。今寄干城抒大有为之才德。宽严并用。相济刚柔。刑赏必公。无过不及。训练营伍。勿惮勤劳。绥抚群藩。勿存偏袒。授官先拔功勋。听讼务宜详慎。待同寅不卑不亢。御属吏无隐无私除莠安良绥边和众为国家之屏翰。树奕叶之勋名。虽君门有万里之遥。然瞻宇觉帝京之近。勿辜训辞。钦哉毋忽。　　

○谕内阁、据禄康等奏马谭氏母女被杀案内、缉凶未获之各营员、于奉旨后初次届四个月限满、将职名开送兵部议处。另片恳请将接缉处分仍照本例办理等语所奏不可行。朕因此案系辇毂之下白昼行凶。正犯日久未获。特降旨严立限期。俾缉捕各员共知警惕。该部遵照谕旨。计日查参。乃禄康等于奉旨之后。初届限满即为所属营弁恳恩。豫占地步。该营弁等知有此奏。自必心生懈弛。仍不认真缉捕。要犯迄无弋获之期。成何事体。除各员仍交部遵照前旨议处外。禄康等惟当严饬所属。实力侦缉。务获正凶。毋得意存观望。冀邀宽典。　　

○谕军机大臣等、昨有旨将晋昌补授伊犁将军。令其星夜驰赴新任。伊犁将军事繁责重。晋昌初肩钜任。恐于抚治机宜。未能洞悉。朕特亲制训示该将军谕旨一道。详切诲导。凡抚绥藩部、统驭军民各要务。备具其中。即将朱笔御书、并繙译清文、发交晋昌祗领。该将军其悉心体会。勉力遵循。边陲重地。不可宽柔以损国体。亦不可刚暴以失众心。晋昌三复训词。持之以敬慎。出之以公忠。必能绥靖边疆克副委任也。将此谕令知之。　　

○旌表守正捐躯直隶晋州民高洛协女高氏。　　

○乙酉。谕内阁、四月初九日。诹吉恭修皇穹宇皇乾殿内供奉皇考高宗纯皇帝神牌。著派仪亲王永璇、成亲王永瑆、前往敬谨行礼。至恭请神牌该衙门未经声明请派何员。此次著仪亲王永璇、成亲王永瑆、分诣皇穹宇皇乾殿于行礼后敬请皇考高殿纯皇帝神牌安奉龙亭。至神库供奉。照例行礼。俟恭修告竣。仍著仪亲王永璇、成亲王永瑆、恭请还奉皇穹宇皇乾殿嗣后遇有敬修神牌之事。即著派出行礼之王大臣恭请用昭诚敬著为例。　　

○调福建汀州镇总兵官乌尔卿额、为山西太原镇总兵官。　　

○丙戌。以右春坊右中允方振、翰林院编修齐鲲、署日讲起居注官。　　

○旌表守正捐躯河南光州民女刘氏。　　

○丁亥。谕军机大臣等、韩崶奏密陈粤东洋面实在情形一摺。韩崶所称粤东沿海数千里道路绵延处处可达外洋、防守稍疏、贼匪等易生窥伺、所以有海防而无海战等语。朕与廷臣。皆时时论及。欲靖海洋。莫如先固口岸。而欲固口岸。则全在地方官经理得当。如果各州县平日留心绥辑。俾良民安居乐业。自不致出洋为匪。此外如水米药接济之物。严行查禁。各处扼要炮台。添兵实力防守。则贼势自当日见衰弱。又摺内称沿海村落、则令地方衿耆董率丁壮、互相捍护等语。从来以兵卫民。不如使民自卫。然亦总须地方官妥为劝谕。凡此良法美意。全在治人。此时百龄将次抵粤。著该督抚一切详细会商。期于事事妥协尽善。得收实效。勉副委任。　　

○礼部以会试中额请。得旨、满洲取中八名。蒙古取中二名。汉军取中三名。直隶取中二十三名。奉天取中二名。山东取中十九名。山西取中十二名。河南取中十名。陕甘取中十名。江苏取中二十名。安徽取中十四名。浙江取中二十三名。江西取中十九名。湖北取中十一名。湖南取中九名。福建取中十三名。广东取中十名。广西取中十六名。四川取中七名。贵州取中九名。云南取中十一名。　　

○旌恤遇贼捐躯陕西洋县民妇白冯氏如例。　　

○除直隶各属、水冲沙压地五百七十三顷二十一亩有奇旗租。　　

○戊子。上幸静明园诣龙神庙拈香。　　

○谕军机大臣等、据礼部奏、接据朝鲜国王李玜咨称、上年十一月内、有江苏元和县民人龚凤来等十六人、载篁竹船一只、前往山东、因开洋遇风、漂至该国大静县地方、船只触碎、除优给衣粮、将该民人等送至凤凰城、由盛京将军转发原籍外、其装船铁物、计重四千三百余斤、已从优给价等语。向来铜铁器。具应行禁止之物。定例不准出境。此次龚。凤来等船。内所载铁物。是否皆违例之物。该国王咨文并未载明。现已有旨、俟龚凤来等解至原籍后。交巡抚汪日章审讯出洋缘由。此时如甫至盛京一带。即著富俊先行传讯。令其将所带是何铁物。带往何用。朝鲜给价若干。一一据实供出。一面奏闻。一面知照汪日章详悉研究。富俊仍当行文朝鲜国王。以该国王臣事天朝。最为恭顺。前此嘉庆十二年冬闲。曾有内地民人朱张两姓、将米石及铜钱铁器等件。与该国商民私相贸易。该国一经盘获。立将违禁各物遵例解京当经大皇帝施恩赏赉在案。此次内地民人龚凤来等之船。被风漂至该国境内。该国王即优给衣粮。派员由旱路送回内地。办理自属妥协。但龚凤来等所带铁物。多至四千三百余斤。恐该民人等或有违禁不法情事。现奉大皇帝谕旨。将来解到时尚须严审。此项铁物。前经该国存留。应即将是何物件。详细开单咨送前来。其该国从优给价之处。亦应将所给价直若干一并开报。以便奏闻核办。富俊于朝国王咨覆到日。亦即一面奏闻。并知照汪日章、向龚凤来等质讯可也。将此谕令知之。　　

○己丑。谕内阁、据派出考验前锋护军之王大臣等、将前锋护军开列等第数目具奏一摺。八旗满洲内外火器健锐等营兵丁、共二万七千二百余名应入考验。乃列头等者仅六十名。此中外满洲火器营列为头等者二十四名。健锐营列为头等者十八名。可见该管大臣等平素尚能留心操演殊属可嘉。圆明园八旗内务府三旗列头等者仅止三名内满洲火器营列头等者仅止二名八旗护军左右两翼前锋营列头等者仅止十二名。圆明园八旗内务府三旗兵丁看守御园。向不派兵派围。伊等每日直班。无暇练习。尚有可原。至内满洲火营系专习操演营分八旗护军左右两翼前锋、虽在紫禁城进班、亦系八旗轮直、尚有闲暇操演。且时常派兵随围。乃致马步射平常至此。是该管大臣等平素不能实心训练。所有管理内满洲火器营大臣、前锋统领、八旗护军统领、均著申饬。除将应赏者照例赏给外。嗣后该管大臣等务各勤加操演。断不可怠惰从事。俾成劲旅。以副朕谆谆训诫至意。　　

○旌表守正捐躯江南高邮州民杨玉春妻冯氏。　　

○是月江西巡抚先福奏、清厘地方要务。得旨、仓库宜补。不可有名无实。新旧牵混。讼狱宜清不可草率了结。致有枉纵。营伍必须整顿。严查剥削穷兵之将弁。工作亦必经营。须防侵蚀钱粮之污吏。四端既得。庶事咸修。勉之。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。夏四月。庚寅朔享太庙。遣仪亲王永璇恭代行礼。　　

○壬辰。谕内阁、前因广兴奉差东省。邱庭漋于藩司任内禀明长龄动支库项。办理差务事关挪移公帑。抚藩上下扶同一气。不可不彻底根究。当经降旨、令和宁驰赴兰州署理督篆。将长龄革职拏问在彼候质。兹据和宁奏、讯据长龄供称、邱庭漋禀借库项曾经阻止。后来张鹏昇等回明已借库存养廉垫办、并未说明银数。惟当时既不参劾事后又未稽查、实属湖涂。至李临控案、系升任陕甘以后之事、广兴婪索歌谣、实不知情等语。长龄身任封圻。既经藩司禀请动支库项。有干例禁。并不立时参奏。已属溺职辜恩。祇知朋友私情。不明君臣大义。迨事后张鹏昇等曾经回明系借用养廉银款。长龄又不详询细数。据实参劾。直与知情授意无异。至李临控案。广兴威吓取财。虽事在长龄升任以后。但该省吏治废弛。长龄在彼毫无整顿。且地方官争以逢迎为事。自因办理公务多有敝□大窦。虑及广兴指摘。因而任听属员借帑办差以为消弭地步、长龄实属有负委任。罪无可辞。著即由甘省发往伊犁效力赎罪。以示惩儆。邱庭漋现无应行质对事件。不必留羁刑部。著遵照前旨即行发遣。　　

○又谕、刑部奏覆讯已革参赞大臣爱星阿于塔尔巴哈台任内、种种错谬及擅用非刑之吉勒通阿、审明分别定拟一摺。爱星阿系弃瑕录用之人。乃于塔尔巴哈台仓粮并不详查档案。即称历年含混搭放。冒昧具奏。尚属咎之轻者。至哈萨克岳罗拜一案。岳罗拜系探亲迷路之人。既经被获。爱星阿并不亲讯确情。立予省释。率令吉勒通阿刑讯。吉勒通阿辄用非刑锻炼。以致岳罗拜屈招为贼。又不查明参奏。迨该台吉遣人赴诉真情。仍不急为平反。种种错谬。获罪尤重。爱星阿、著改发黑龙江效力赎罪。至已革主事衔吉勒通阿、审讯岳罗拜不细心研鞫。滥用非刑。几致无辜夷人。枉遭刑毙。亦属罪无可逭。吉勒通阿著发往吉林当差。仍于到配之日。加枷号一个月。以示惩儆。　　

○户部议准、调任广东巡抚孙玉庭疏报、番禺、香山、恩平、三县、开垦田四十七顷二十二亩有奇。照例升科。从之。　　

○癸巳。上诣大高殿行礼。　　

○还宫。　　

○谕内阁、昨日有人呈递匿名揭帖。系控告庆惠家人苗八丁二跟随赴藏、沿途得受站规情事。当派禄康、托津、传提苗八丁二、隔别研讯。据供闲有得受驿站银两、并所带轿夫沿途曾得饭食钱文等语。庆惠奉差赴藏。理应管束家人安静行走。奉公守法。今伊家人苗八等、得收驿站银两。业据供认属实。已有失察之咎。而沿途坐轿。尤属非是。庆惠系御前侍卫。年齿尚轻。并未衰老。又无残疾。且隆福亦系副都统乾清门侍卫。年逾六旬。尚然长途乘马。乃庆惠性耽安逸。沿途坐轿行走。实属胆大狂妄。庆惠、著交部严加议处。并先革去顶翎。逐出御前侍卫。在家听候部议。至伊家人苗八丁二、现派军机大臣会同刑部审讯。其经过地方有无勒索情敝□大、及庆惠有无需索入己之处。已另饬各督抚确切查明。俟具奏到日再行核办。　　

○以常雩祀天于圜丘。自是日始斋戒三日。　　

○甲午。谕内阁、据御史吉昇何学林奏仓场装米口袋不堪使用请查明修补一摺。所奏是口袋一项每年给价制办。必须厚密坚致。方任全漕之用。今据该御史奏、现在口袋甫经装用、已多破损绽裂者、若再日久颠播、加以雨淋日晒、曹□少朽必多、恐滋抛撒等语。漕米挽运维艰。颗粒皆当珍惜。岂容任意狼籍。现在口袋稀薄难使。皆由达庆蒋予蒲等经理不善所致。著交新任仓场侍郎福庆等查明参奏。至目前需用紧急。并著即速查验修补。以资实用。至来年制办之时。著饬令拣买厚密布匹缝连结实。由该侍郎等认真查验。勿任胥吏等稍有偷减情敝□大。又据何学林奏请严剔仓储敝□大源一节。各仓敝□大窦甚多。如偷盗回漕挪移搀和等事无所不有。皆由花户等日久盘踞。毫无顾忌。而官员等受其愚弄。竟至不能过问。即如近日霉变米石。固缘仓官等经理不慎所致。而伊等巧于搀杂挪新掩旧百敝□大丛生。平时于廒中官物、如木植板片气筒之类任意偷盗。以致米石朽坏。而于开放之际则又多方勒掯。需索无穷。旗人生计被其朘削实为漕务积蠹。若不严行厘剔。何以廓清仓储著新任仓场侍郎、率同经管官员随时密访详查。将此等不法之徒。奏交刑部究办。以绝敝□大源。不可稍有疏纵。　　

○又谕、御史何学林奏鼓铸宜昭画一一条。据称京局钱文字画俱不分明由铅多铜少、缳薄不堪、外省则有缺边漏缝等钱不能通行垂久甚或暗减卯数、已发出者复潜归局中、故逐年鼓铸钱不加多而小钱充斥、现在贵州及湖南之常德、湖北之汉口、以至江省莫不皆然等语。钱法为国用攸关。原当坚厚明洁。期于通行经久乃近来京局鼓铸钱文。其轮郭肉好。即有模糊胆薄之敝□大。无怪外省往往偷减工本。率为缳薄钱文不堪使用。甚或奸民嗜利私铸小钱搀和行使。种种敝□大端难以枚举。自宜申明旧例加意厘剔。著户工二部及各省督抚力除诸敝□大。铸局铜铅。照例配搭。毋任偷减。务期大小轻重适均。其市闲小钱设法收销。庶国宝流通。私铸自息。又称关榷宜严禁讹索一节。据称卢沟桥地方每日经过大小车辆其数难纪、该人役等每以查验为名、故意拦阻需索饭钱、多者数十两、少亦须数两方肯放过、而广宁门为尤甚、竟有搜出银钱硬行抢散之事等语。设关榷税。原以裕国通商。总宜宽严得中。庶不致烦苛滋扰。设司事者任令人役等有意从严则必肆意搜求。遇有行旅过客。倾箱倒箧。无所不至。在商贾长途跋涉。方期及早就舍息肩。何堪受此苦累。若或一味从宽。恐奸商等又启揽载漏税等敝□大。著该管税务大臣加意约束人役。凡一应货物均照定例徵税。其寻常过客祇令该役等留心稽查奸宄。毋许任意搜求。索取饭食致滋扰累。将此通谕知之。　　

○转工部右侍郎阿明阿、为左侍郎以总管内务府大臣苏楞额、为右侍郎。　　

○调镶蓝旗蒙古副都统明志、为镶白旗满洲副都统。以总管内务府大臣常福、为镶蓝旗蒙古副都统。　　

○乙未。上诣南郊斋宫斋宿。　　

○丙申。常雩祀天于圜丘。上亲诣行礼。　　

○幸圆明园。　　

○丁酉上幸万寿山。　　

○谕内阁、温承惠奏查明富贵山一带搜获木植、及地方宁谧情形一摺。据称现经清河道胡钰等禀明查讯营员等入山搜寻木植并无拆毁民闲木栅占住房屋等事。自可无庸查办至此项木植既系四处山沟寻获。并无大件木植。于官工不堪应用系何时何人砍伐。无从稽查。著免其深究。以省拖累。所有该处山场地亩。民闲开垦耕种居住乐业。已历有年所。亦著免其驱逐。嗣后应仍循照从前旧定章程。于大小松树饬令地方文武官弁不时巡查。严禁樵采。其余均无庸禁止。俾资民便。　　

○以户部尚书德瑛、为满洲繙译会试正考官。内阁侍读学士砥柱、为副考官。理藩院尚书博兴、为蒙古考官。　　

○戊戌上御勤政殿听政。　　

○引见戊辰科散馆及补行散馆人员。得旨、此次散馆之修撰吴信中、编修谢阶树、及补行散馆之修撰吴廷琛、业经授职。其清书二甲之庶吉士高翔麟、费丙章、汉书二甲之庶吉士贺长龄、陈官俊、周之琦、钱林、张葆、刘嗣绾、史评、陶梁、沈岐、陈传经、林培厚、王耀辰、刘荣黼、董国华、朱棨、胡承珙、罗家彦、宫焕、李可琼、夏国培、饶绚春、李恩绎、于德培、恩宁、胡兆兰、俱著授为编修。汉书三甲之庶吉士王道行、冯缵、俱著授为检讨。尹济源、吴恩韶、潘恭常、赵植庭、赵光禄、沈学廉、赵维熊、何珣、吴昌龄、萧应荃、程钟灵、姚丙成、唐业谦、何增元、张美如、杨镇、戴宗沅、廖敦行、吴其浚、钱仪吉、区玉麟、隆文、龚以镗、宗室敏勤、俱著以部属用。于学宗、魏元烺、曾冠英、李聚元、郑城、杨本浚、徐江、屠倬、贾秉钟、朱廷庆、涂晋、王锡蒲、王榘曾、唐善良、郝兆钰、李建北、杨煊、李桂林、俱著以知县即用。邵凤依、赵钟彦、徐步云、施鸾坡、俱著归原班铨选。　　

○以太仆寺卿多福、为内阁学士兼礼部侍郎衔。　　

○以山东布政使朱理、为光禄寺卿。调陕西布政使庆保、为山东布政使。以服阕布政使朱勋、为陕西布政使。调陕西按察使陈祁、为甘肃按察使。甘肃按察使常格、为陕西按察使。　　

○己亥。谕内阁、裕瑞奏八旗送挑各项差使、或俟补有米养育兵方准送挑、或不论闲散无米养育兵一概送挑、请旨一摺。八旗挑取护军前锋马甲等缺。自应看其弓马才技。不应如挑取养育兵、祇论家口。是以向例凡挑取护军前锋马甲等缺。虽闲散等亦准其一体入选。今送挑八旗各项差使。不能画一办理。著交八旗都统、副都统、嗣后凡挑取护军前锋马甲。仍照旧例不论有米无米之养育兵、以及闲散等、均著一体准其送挑。　　

○谕军机大臣等、方维甸密奏、初限弥补银数、并拟将各员分别劝惩、请交吏部查办一摺。所奏不可行。弥补亏空。原系交该督抚自行密办之事。其原亏数目、及弥补章程。并不咨报户部。此时设交吏部查办。其已完未完。部中凭何查核。议处议叙。部中如何措词且限年弥补。系朕法外施恩。若弥补不完。亏缺破露。仅止交部议处。各省州县又复何所畏惧。名为从严。实属疏纵。此事既由该抚督办。朕惟责成该抚。如果办理妥协。弥补全竣。将来奏明通省无亏。彼时朕或可酌量施恩降旨奖励。此时正在勒限弥补。一切劝惩之道。惟在该抚秉公酌核。或量加奖擢。或迟其升转。随时存记办理。行之以实自有成效。不必请交吏议也。将此谕令知之。　　

○户部议准、调任广东巡抚孙、玉庭疏报、遂溪、恩平二县开垦地二十顷九十八亩有奇。照例升科从之。　　

○庚子。谕内阁、本年万寿会试恩科。各省年老举子。皓首穷经。观光踊跃。三场完竣者有三百七十余名之多。实为寿宇祥徵本日降旨已分别加衔。并此内曾得编修检讨衔者亦一体递予加衔矣。因思伊等衰年望泽。励志风檐。固宜广被荣施。慰其暮景。而施恩亦当定以限制。不可过滥。且编检系词垣清秩。自不应再赴礼闱。嗣后年老举子祇得学正助教衔者。仍准其会试。若未经中式。加衔检讨其已得检讨衔者。即不必再行会试著为例。至九十以上者。年近期颐。非寻常年老举子可比。来京会试。向有赏给司业衔之例。并不因曾经赏衔。以次递加自可照旧办理。此外年老给衔者。如遇祝庆迎銮陈献诗册。届期原可酌量加恩。不拘成例也。　　

○停本年蒙古繙译会试。又谕、据礼部奏、本年蒙古繙译会试仅有三人考试。八旗蒙古中举人不少今逢会试之年。仅有三人报考。余或另授官职。别挑差务。以至怠惰不学不行会试。此皆该管大臣官员等教训不善所致。著传旨申饬。并将此次会试三人扣除。其曾派蒙古阅卷大臣博兴、及同考官等即行出场嗣后八旗蒙古等、务须勉力学习。下次会试若有七八人。再行考试。若人数不敷。仍停止考试。　　

○赏会试年老举人孙宗承等三百七十二名、司业、编修、检讨、助教学正、职衔有差。　　

○辛丑。上幸静明园。诣龙神庙拈香。　　

○礼部以满洲繙译会试中额请。得旨、取中五名。　　

○遣喀喇沙尔办事大臣哈丰阿、往奠故土尔扈特扎萨克卓哩克图汗纳木济勒多尔济、茶酒。赏银三百两治丧。以其子策登多尔济、袭爵。　　
</div>
    <div class="pagination">
<a href="清实录嘉庆朝实录_page277.html">上一页</a><span>...</span><a href="清实录嘉庆朝实录_page273.html">273</a><a href="清实录嘉庆朝实录_page274.html">274</a><a href="清实录嘉庆朝实录_page275.html">275</a><a href="清实录嘉庆朝实录_page276.html">276</a><a href="清实录嘉庆朝实录_page277.html">277</a><span class="current-page">278</span><a href="清实录嘉庆朝实录_page279.html">279</a><a href="清实录嘉庆朝实录_page280.html">280</a><a href="清实录嘉庆朝实录_page281.html">281</a><a href="清实录嘉庆朝实录_page282.html">282</a><a href="清实录嘉庆朝实录_page283.html">283</a><span>...</span><a href="清实录嘉庆朝实录_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
