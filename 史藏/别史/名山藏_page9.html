<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 9 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 9 页/共 112 页
  </h1>
  <div class="content">
   八年春正月戊戌朔风霾昼晦立春日长星出白气天敕辅臣条书急务诸修省弭灾毋有不尽凡郊祀太常寺博士书祝版填御名是月中上亲填御名于祝版自是为故事二月以桂萼为大学士夺新建伯守仁世爵禁其学旱河陕川湖大饥人相食甲申上祷雨南郊及山川坛乙酉祷社稷敕曰今天下钱榖及京师太仓具有岁奏月报他如后府柴炭银团营子粒太仆马价但有奏请支用朕不闻其几何夫节用所以爱人也岂得无訾省户兵工三部其亟核之岁终献会称朕不伤不害之意焉命天下府州县朝觐官陈利病于布政按察二司二司类奏其可行者部院条议之以潞州青羊山贼平改州为府曰潞安置平顺县上曰比闻问刑之官往往深刻耴名或意向上司或偏狥已见甚者鍜炼贿与嘱古者一夫冤而三月亢一妇愤而六月霜况多乎哉都察院其令抚按督同三司等官行历所属审谳重囚有坐抑者且矜疑以奏其有被访察论戍及累误非律正条与非人命赃私者皆奏处以请徒杖以下情轻有词实时赦之若有玩慢参实降黜兵部马人驰示焉三月葬悼灵皇后大峪山权附主奉慈殿孝惠太呈太后侧以祷不雨作自咎文名工部大库曰节慎辛亥月食五月增定大明会典许土鲁番贡七月民张福母死告里人柱杀之东厂奏下刑部郎中魏应召鞫狱则福杀母也于是厂部争狱上怒命三法司锦衣卫镇抚司覆按之左都御史熊浃奏如应召拟且请再集廷臣详谳上意浃下比褫浃职下应召考讯之给事中陆粲言福柱之狱亲邻有口福姊至情尤痛愤不胜浃既援之定狱复请廷谳盖其慎也陛下诚敬庶狱明经辜宜令离而问之参而听之厂卫天子诏狱可讫以威法司多心冤者今敢亢争恃圣明也风纪大臣一不当胥吏斥之母伤国体乎在敬皇帝时徐珪以小吏讼丁哲冤敬皇帝即收罢哲之命兼录徐珪之美臣愿陛下霁威虚已近法敬皇帝给事中刘希简亦言部院厂卫忠国之心莫不齐同狱幽而旨严臣恐羣臣妄意窥测虚诬转甚上大怒下粲等锦衣卫考讯竟坐柱罢浃应召邻证俱适为边军八月给事中孙应奎陆粲王凖先后论劾张璁愎恣桂萼贪滥状上怒曰朕以璁萼为朕止父子之名委以重任乃顿失前志朕不敢私璁其解相还省图后用萼夺散官学士职衔以尚书致仕因下二臣罪大治其党与上曰应奎首发璁萼若可赦也粲凖不蚤言非本忠并逮问谪其官詹事霍韬意一清为之诋一清上前甚急上复曰老臣乃负朕又下一清状于九卿使自劾劾上予归遂召璁还复萼散官职衔如放上曰科道官无一言一清者非附即畏其各夺俸三月 【 陆粲字子余一字浚明长洲人贯穿经史陈达尚故博识古今奇字嘉靖丙戌进士被选庶吉士连七试居首馆中故事所无撤馆简五人充史职粲复居第一内批改授给事中舆情骇异亦故事所无盖张桂用事粲与同辈不肯往揖张桂媒孽之故有是命粲为给事中数言事既以论张福狱事下诏狱廷杖踰月释之适奏黄河清自灵宝达平阳凡六日廷臣欲称贺馆僚畏粲言而止至是草疏论璁萼时已夜分有鬼啸庭粲笑语之曰吾为言官义不容嘿岂惧祸哉言既啸寂疏入璁萼坐致仕都下讙称奇男子梓其疏者售获大利既岳伦王凖疏继人与俱下诏狱霍韬上疏抵辩上意顿回璁萼还政粲谪贵州都镇驿丞与伦凖偕出都城有赋三生行美之者壬辰迁永新知县弭盗安民夜户不闭居二年致仕士民攀号追送不绝】 车驾祀山川复国初礼九月制武弁十月癸亥朔日有食之上素服乘舆撤卤簿大乐人享太世二庙封厚焨为吉王罢外戚侯伯世封干清宫中西七所房灾上露祷天地祭告秦先诏百官修省十一月御史刘安上疏臣闻治可缓图不可急取也可休养致不可督察成也躬有司之事摘臣下之失出而复反信而忽疑大小臣工救过不暇则有不安其位之心其位不安则其志不勇孰能为陛下建久计策长效者哉臣闻君道贵明不贵察朝廷四方之极也内而君臣习尚如此则外而抚按州县风从响应急察相召窃恐民穷有起盗之繇食寡无强兵之理伏望陛下重本根养元气不乍怒于一毁不骤喜于一誉不遽行一人之言不旋止一人之忤老成非懦与贪则无轻弃言臣非奸与佞则无轻罪上曰安要名卖直下锦衣卫杖鞫之并逮究讼安者给事中胡尧时再名相桂萼刑部员外郎邵经邦奏诗十月之交刺无良也兹日食阳月象符小雅得微皇父之人上代天工张璁寻去寻留众议汹汹谓陛下私议礼之臣夫礼与政不同也议福贵当政要必公陛下以议礼德璁乃不察忠邪不揆才量信使无间是私议礼之臣也私议福之臣则所议者不为公礼矣可守也亦可变也可成也亦可毁也陛下何不于此诸臣厚其赉赐全其终始以酬其劳博选海内重硕之贤置诸左右讲明励翼与建正大光明之治无使其履盈蹈满犯天人之怒生福过之殃臣抱此区区窃効茅焦之义昧死以请上下镇抚司严讯适充军曰父子天纲也孰可守变成毁者经邦自比茅焦何如视朕上曰深冬不雪朕忧朕罪朕其自祷凡百官毋从礼部臣曰孰敢百官不从天子许之戊申祷南郊巳酉祷社稷遂雪上曰人君事天如亲亲欢子有不私庆感荷好生末展朕诚其亲告谢用玉帛乐舞焉十二月定百官朝祭服图颁式中外 
　　九年正月壬辰朔告郊于太庙丁酉郊丙午享太庙世庙故事告内殿享先郊上曰非所以敬天尊祖乃告于太庙郊毕而后享吏科都给事中夏言请行皇后亲蚕礼上大悦敕曰古者天子亲耕王后亲蚕以劝天下朕甚慕之今岁朕躬祀先农礼部其议皇后亲蚕礼敕礼部曰朕冲昧承祖敢违旧章惟是礼义之实重且大也朕每祭太社太稷奉配我太祖太宗则心疑之天地至尊次宗庙次社稷奉祖配天正也配社稷屈之矣且夫父之不善乃及子乎以共工废勾龙者我皇祖时礼官失也其以后土勾龙配社后稷配稷如国初之故二月戊辰祭社稷毕祭先农东郊耕籍夏言请分南北郊上悦上曰书称燔柴祭天又曰类于上帝孝经曰郊祀后稷以配天宗祀文王于明堂以配上帝夫屋祭谓帝坛祭谓天今大祀殿屋耳合地祗焉又非天也又大明夜明当异坛礼曰大报天而主日配以月是也仅岁一从郊祀礼欤其下羣臣议三月敕谕吏科都给事中夏言曰尔请复古耕蚕朕甚嘉焉夫成王贤君周公犹儆于无逸朕何人斯斯实尔忠兹特赐尔四品服其益励乃心懋乃前功政事可否天下治忽凡有见闻直陈以副朕望霍韬夏言争郊上怒下韬狱羣臣议郊不称旨上曰其复我皇祖初制分南北郊以二至日行事皆配我皇祖以大祀殿祈榖配我太宗拟明堂焉为朝日夕月坛举之于二分大学士璁曰一祀天也孰若并配二祖上曰祖宗并配不见经传太宗功德茂盛不独靖难攘夷鼎于燕都实惟朕玄系岂不可配天者天一天祖亦一祖也仪监于周武王成之仅后稷配天文王配上帝不及武王也礼部臣曰不可得兼靖并配于祈榖土勉从之出霍韬丁巳皇后蚕北郊延缓大饥赈之四月革镇雄府流官复授芒部土裔陇胜为通判署府事夺故大学士杨一清职闲住敕曰近者远迩饥莩流亡无算下民何辜重遭斯厄今屡重守令而黜陟不明久广储蓄而备贷不举凡当祭神祗皆能御捍灾患多有慢者死国军士或冒赏而泯其功钦恤蠲免累命之矣乃诬枉者不悛派办者不止至名为激扬实挟德怨若斯之类难以枚条此皆朕小见所及尔部院大臣百僚首当加勉佐朕安民表率其余者焉修南京太庙五月躬祭告上帝宗庙兴工于圜丘迎翠殿南织堂成六月河南廵抚都御史徐赞献瑞麦赐银币行荐告礼顷之巴县人亦以瑞麦献京师人又言瑞禾生郊羣臣称贺真定诸府大旱祷北岳总制尚书王琼破降番夷若笼板尔二族赐敕褒谕之七月兵部主事赵时春言中外屡言瑞应礼官再请称贺大小臣工浮词而谩不能上体君父警灾求言之意上怒下诏狱黜为民八月沙汰天下附学生员户部主事梁乔升请终养吏部覆请从之俟亲终服阕起补上谯之曰人子忍预言亲终者所以教孝耶移祀太庙功臣姚广孝大隆兴寺告皇祖太宗焉九月兵科给事中高金奏曰陛下以姚广孝髠缁之流迁祀佛寺辟邪崇正大圣人作为也官禄所以劝贤爵赏所以砺世邵元节一道流耳赐号真人衣紫腰玉实累圣治望加削褫上曰真人封赐久矣胡今乃言金似忠实非锦衣其逮问之刊高皇后传文皇后内训章圣皇太后女训于天下命皇后授妃嫔宫中使翰林官诗诗书内则之言以备开门谣诵顺行阴之时端妇教之本焉十月纂辑郊议成书曰祀仪成典以夏言为翰林院侍读学士兼都给事中十一月戊子圜丘成上躬视之辛丑圜丘习仪礼毕宣大学士璁礼部尚书时幕次曰有误否即以闻甲辰视牲南郊乙巳誓百官奉天殿巳宣璁等华盖殿御榻前戒以临期恭愤上赞事天之敬丙午告配于太祖巳酉始以冬至郊还御奉天殿羣臣行庆成礼赦天下庚戌大宴封充耀为代王上曰朕惟孔子道王者道德王者德功王者功事王者事也直位非王者位焉周衰孔子削诛诸侯僭者乱臣贼子惧春秋后世至唐玄宗乃荐谥曰文宣加王号元人益谥为大成此不体其心者也我圣祖崇祀孔子学宫于天下沿前代礼不即毁像葢不忍也圣人尊亲乃与天同我皇祖考采礼官八佾十二笾豆牲用犊直拟诸事天孔子或在安享之否昔不观鲁僭王之礼宁肻自僭事天礼盖称王贼害孔子甚有是德宜居是位尧舜是也无是德居是位桀纣幽厉是也繇是观之王名不足重孔子章服冕旒皆王名生昔曰名不正则言不顺事不成何不幸身遭之哉坐令颜回曾参孔伋以子而配于堂上颜路曾晢孔鲤以父而食于庑下也此繇以王名横加孔子来者也今也不可滋后之非道朕将防闲万世焉乃为正孔子祀典申记示羣臣集议十三道御史黎贯等谏阻上怒褫职为民 【 贯字一卿从化人正德丁丑进士选庶吉士与进贤舒芬关中许宗鲁临清阎阂辈以志行相砥撤馆授监察御史刷卷福建兼查盘有司仓库军卫器械劾奏镇守太监尚春追还官银十三余万两粮二十六万石前此使命未有也元舅蒋轮求以其子主献皇帝祀选除奉祠世袭且多所干索贯劾奏神不飨非类以外戚主陵祀非礼不可行且求乞无厌如他日骄恣如薄昭王凤则蔓不可图矣上优诏荅之三边有警论列太监晏宏□御史王珝当罢举致仕尚书杨一清代之上如其言甲申廵按江西密藩宗室有被宸濠株连者悉从末减有得濠当日求守仁廵抚江西书者众多疑守仁贯曰此间谍也众乃释然至是疏上汪鋐迎合张孚敬意欲重罪之刑部尚书许瓒独不可会上怒稍觧乃罢为民】 羣臣如上指议上上曰其尊孔子曰至圣先师毋王四配皆称子十哲以下称先贤左丘明以下称先儒毋公侯伯殿称庙像易主两国子祭用十笾十豆天下学宫八笾八豆乐六佾别立叔梁纥佑曰启圣公以四配之父配两庑申党申枨一人也其去党存枨罢公伯寮秦冉颜何荀况戴圣刘向贾逵马融何休王肃杜预吴澄祀归祀林放蘧瑗卢植郑玄服虔范寗其乡祀后苍王通欧阳修胡瑗者四人称朕尊师重道之意设诏安县通惠河成十二月腊御制蜡乐诗祈嗣太庙世庙撤文华殿释像亲告奉先崇先祀伏羲神农黄帝尧舜禹汤文武周公孔子焉礼毕不释皮弁而召璁銮寺第九臣于西室曰朕祀先圣先师于此庶几朝夕敬慕而自律赞沃交修卿尚罔朕弃少选敕曰朕告祀先圣先师于祖宗皇考祖考圣师岂不鉴以教朕惟尔辅臣讲臣其各解经书大旨一章切于身心政事者人自献其忠毋通闻雷言庸副朕志加赠故江西副使许逵礼部尚书以赠太常寺少卿黄宏光禄寺少卿马思聪配享南昌佑除夕制闻讲诗赐夏言 
　　十年正月上曰祖宗时三途月夫耴之至广厥后专科举之学进士遂重士浮无实而蠧国害民者比比继今务遵累朝之旧求得人焉辛卯始祈榖大祀殿奉配太祖太宗既祭上谕璁曰祖配天古也配太宗非礼自今大报祈榖其专奉太祖配上问大学士璁祫大祫也今拟以岁暮祫兼节祭固似寔未恊也四孟皆祫太祖不得居尊岁暮祫兼节若轻于祫也者莫若三岁举以季冬中旬诹日行事正旦冬至二节祭朕谓宜行内奉先殿不宜于太庙又始祖自有自出祖当设衣冠禘之而以德祖配天夫自出之祖虽不可考直不知耳岂无神耶即人何尝见鬼神无之则不必祭鬼神也朕又惟人君父天母地与诸侯卿大夫士庶不同今岁一祀天祭地宗庙乃五享即谓尊不敢渎则未免踈之也程子言古人一岁九祀天惟大报重又讥后世有三岁一举者今已大报于迎长祈榖于上辛而大雩大享尚缺或古礼当复之时卿悉心究之璁对上上曰太祖开运肇基不宜列子孙太庙太祖庙也当南向享之列圣生南面至为宗不得南面享终未称人情卿曰岁一禘朕恐同常祀又曰大雩旱祷也朕意礼曰礼见而雩古人用心不见是图恐非专为旱耳卿又曰天享之义为大报简致委曲焉又曰祭文王朕谓皆非也古人必有意矣孟春既祈故季秋报之今已存祈榖之祀当亦不可无报也乃敕礼部曰朕仰惟太祖高皇帝重辟乾坤开基启运德酆功懋不南面享不称子孙孝敬之情圣祖时尊德祖南面固当其在今日当崇圣祖矣其以岁孟春行特享礼繇太宗而下同日南面祭幄之夏秋冬三享仍相向祫太祖庙如今礼以季冬中旬诹日大祫尊德祖居尊合享懿熙仁三祖于太庙移亲王功臣配食两庑下明君臣之义归二节祭于奉先焉甲午告庙祧德祖奉太祖南面丁酉特享于太庙大内东偏火露告皇天祖考为火警文命天下提学官选有学行者应岁选二月章圣皇太后圣旦上献宝舆为寿丁卯祭历代帝王文华殿戊辰耕籍祭先农封祖陵曰基运山皇陵曰翔圣山孝陵曰神烈山与天寿纯德二山并从方泽祀庚辰始祀大明朝月坛改赐张璁名孚敬三月敕礼部曰仰惟太祖高皇帝启造洪图克享天心必自上世之积累乃启中夏之元圣顾追报之典未举冲昧之怀罔遂朕已躬承皇祖鉴命以兹孟夏吉恭行大禘祀始自出祖太庙奉皇祖配岁辛丙辄一举着为制册淑女方氏郑氏王氏阎氏韦氏沈氏卢氏沈氏杜氏为九嫔告庙受贺上庂皇后出蚕北郊未便欲移内西苑并定土榖坛省耕焉乃幸西苑趣召大学士孚敬尚书时相度中官渡过太液池入见旧仁寿宫还报命昭和殿手授御制西苑赋使共和因手书赋赐三臣汇曰咏和录上谕孚敬朕惟朝则君臣严燕见当若家人礼朕冲昧浅世故卿可无时间见陈说计度待朕性志有定乃可以广应接尽羣下四郊皆成名西苑土榖坛曰帝社帝稷赐李时银图书一曰忠敏安慎以夏言为少詹事兼翰林学士套虏合西海贼入犯庄浪至于甘上曰吏部尚书古称宰朕惟公明忠亮之人兹付廷推以恊有众上曰州县亲民之官今天下之广进士仅一二往诏兼用举贡监生吏部竟踵旧弊发身进士者选耴不必贤能举贡十不得一监生百不一焉人何繇自致其一体者为令庚子祭西苑帝社帝稷建历代帝王庙于京师进诚意伯刘基侑享太庙四月丁已皇后蚕西苑甲子禘皇初祖于太麻名南郊神版殿曰泰神殿兵工二部火上疑吏夤缘毁簿书逮署兵部事左侍郎陈洪谟及武选司官诏狱除名为民五月丙午上祷雨殿陛壬子夏至始祀地方泽六月丁已雷震德胜门破民屋柱死者四人癸亥击午西华二门楼戒百官修省御制祝文露告于殿陛闰六月裁冗官尽罢镇守内臣诏求刘基常遇春李文忠汤和邓愈后爵之彗星见七月陕西大旱螟顺天水悉蠲赈有差行人司正薛侃坐妄言为民太常卿彭泽以邪谲谪戍并令张孚敬致仕以夏言为礼部左侍郎郑王贡白鹊二荐太庙八月癸未始祀夜明多月坛戍戌祭帝社帝稷升安陆州曰承天府县曰锺祥割当阳潜江景陵三县隶之四川白草番平陕西总制尚书王琼进甘露荐内殿两宫观获豳风亭召诸臣入侍既打场上耴榖传观之曰圣祖有训衣帛思织食粟念农粒粒辛苦今日不特纸上见之而已九月丁卯上亲祀云雨风雷岳镇海渎基运山诸神及京畿天下山川之神罢南京郊祀召大学士翟銮尚书李时左都御史汪鋐侍郎夏言等西苑仁寿宫上曰陕饥已遣户部侍郎相以三十万金赈之今相病谁代者时曰陕抚臣刘天和可銮曰河南抚臣徐赞可言曰始陕告饥今闻亦岁上曰民天民也死亡流徙若之何不捄夫吏部侍郎唐龙者何如时对曰善上曰吏部尚书缺孰可时曰诸臣之才惟陛下知之上曰虽然朕宫居焉能尽者銮曰九卿之臣惟陛下择焉上曰则序迁矣以问汪鋐鋐曰臣时臣言皆可时对曰臣不称户部尚书臣赞可上曰卿朕将有所用之户部亦须才也朕欲用王时中于刑部王宪于兵部王琼于吏部则皆何如对曰善上曰其即改龙兵部尚书兼左副都御史总制陕三边代王琼行赈政顷之以李时为大学士夏言为礼部尚书修西苑宫殿毕上曰文祖之御也为位而祭既祭赐落成之宴宴布席上召李时曰尚书王时中蒋胡殿外也对曰殿隘上曰其移皇亲席殿西对曰国戚也上曰亲亲不如贤贤遂席时中殿内上幸西苑御无逸殿命李时翟銮坐讲无逸豳风篇遂赐宴豳风亭下曰朕将省耕而亲学嘉瓜产曲周荐内殿十月改行祈榖于圜丘泰神殿石座成上亲行奉安神版礼罢改迁显陵议虏寇大同真州盗周天星等平十一月封胤栘为渖王召故大学士孚敬建祈嗣醮钦安殿以礼部尚书夏言充醮坛监礼使侍郎湛若水顾鼎臣充迎嗣导引导文武大臣递日进香上亲行初终两日礼十二月御史喻希礼言议礼议狱诸臣得罪远戍若量移近地或赦免之则人和熏蒸胤祥自兆上曰朕之迟胤坐罪言耶雠君怨上镇抚司其刑鞫之沙汰天下附学生员饥免被灾诸邵王琼既被召南京御史马敡等十人言琼小人也先朝余蠧不可以主爵上怒悉械治之京师吏科都给事中魏良弼疏捄皆逮付镇抚司栲讯已乃论赎还职 【 良弼字师说新建人嘉靖二年进士授松阳知县以学为治民化而思之尸祝及其殇子为给事中数言事辄被杖辄言事京师目为铁黄门旋乞归张孚敬与吏部汪鋐以考功条中之示锢不用良弼少从学王守仁讲学化行闾里争讼为之寝息隆庆初录旧人以老进太常寺少卿致仕年八十四卒】 
　　十一年正月赈畿内灾桑西苑壬戌醮钦安殿祈嗣丙寅视祈谷牲于南郊辛未祈榖上疾始遣代独配太祖焉造雩坛二月上祀先圣先师文华殿嘉禾产蕲水荐太庙三月张孚敬至进兼太子太师华盖殿大学士虏寇延绥已已皇后蚕内苑上曰朕已厘正天地百神祀宗庙独未复古于心歉然朕观圣祖始建四亲陋汉制矣今太庙即如故卿言其更相度昭穆世数庙次会议以闻四月令进士无得遽考选科道官五月大祭地方泽始遣代封常遇春八世孙玄振为怀远侯李文忠七世孙性为临淮侯邓愈六世孙继坤为定远侯汤和六世孙绍宗为灵璧侯六月封刘基九世孙瑜为诚意伯八月彗星见甲午祭历代帝王吏科都给事中魏良弼秦鳌等以彗星劾奏孚敬守权宜罢 【 鳌吴人仕至布政使雅驯湛约词理淹济】 上复予孚敬致仕召见李时等于文华西室谕修省意十月翰林院编修杨名疏言上喜怒失中厝施未当当奋力自省以消天异上诘之名对上怒谪戍边兵部侍郎黄宗明论捄外调之御史郭弘化言采木湖贵百姓顿苦万状应天常镇五府陶坛费不赀率逃亡珠池民穷盗刼广州皆足上干天变臣闻井居东方其宿木彗出东井皆土木烦兴之致请一切罢上怒敕对状黜为民南京御史冯恩以彗再见悉疏在廷大臣行事请黜陟大抵力排张孚敬方献夫汪鋐荐李时夏言可相上以其讥评藏怨德逮京治之虏掠过西海至宁夏十一月南京右副都御史万镗言治天下之道切要有效谓之实观听徒美谓之文吉凶悔吝生乎动劳费纷扰出于文者也陛下当积德百年之期行稽古三重之道议礼制度考文至明备已乃臣子责难之义苍生厚望之心则于大学所称理财用人诗书所称安民讲武或犹阙焉伏愿辍声容之烦饰畧太平之虚观回运神謩专务于此以静制动以实先文期吏称民安食足兵强而后已则省事可以省虑上足培万寿省事可以省费下足纾万民上大怒谓镗怏怏也者为不迁也黜为民四川廵抚都御史米沧献白兔受羣臣贺羣臣皆献歌赋诗颂 
　　十二年正月右副都御史王应鹏奏疏失列职名下镇抚考讯给事中良弼等言履端之始请薄罚之上谓君臣先严严自大臣始良弼轻率论捄不恭君父并逮治夺俸革应鹏职已御史陈邦敷申捄亦谪之获白鹿于灵宝河南廵抚都御史吴山以进献庙呈两宫受羣臣贺复召故大学士孚敬三月冯恩逮至刑部尚书王时中拟戌上革时中职闲住夺侍郎闻渊等俸张郎中国维员外郎孙云各降边方杂职恩坐上言大臣德政者律论死系狱三月幸太学皇后亲蚕于内苑廵抚应天都御史陈轼得白鹿于无锡以献上曰鹊兔鹿有迭至重出者礼部其宣示天下自今非正瑞勿复献于是吏部尚书汪鋐作诗三章美上谦德上褒荅焉晋王知烊薨虏大掠宣府永宁城四月张孚敬至复赐绳愆弼违忠良贞一二银记诏天下博求曾子嫡裔袭五经博士如颜孟二氏五月上演马南城还御环碧殿召孚敬时献夫銮同观之马有玉麟飞白玉驯碧玉骄照夜璧银河练瑶池骏飞云白凡七因使中官领四臣看花嘉乐馆上乘玉麟飞转御重华殿召论时政赐酒馔服赋君臣同游诗越三日复召见西苑宝月亭驾过清馥殿示御制诗四章命立和之分篸以芍药花退览四臣和诗于翠芬亭使中官徧领观花树赐茗饮酒馔退六月彗星见上曰彗四见矣朕择日祗祭便殿文武羣臣其痛加修省八月辛未朔日有食之皇子生赦天下上曰仁义恩威不相揜也槩宽恤非王政以大礼得罪者夺君父以大狱得罪者杀人媚人其与冯恩等皆毋宥九月告庙赐皇子名不降敕十月上疾享庙代复故大学士汤一清官建昌侯张延龄下狱论死上考问薄昭故事焉皇子薨谥哀冲太子大同卒再叛杀总兵李瑾闭大同城代王奔宣府使宣大总制都御史刘源清与总兵郄永讨之源清力主剿决水灌围城城中人尽惊贼益猖獗劫囚勾虏杀游击安等数十人十一月上疾郊遣代十二月虏犯宁夏总兵王效梁震大破之 
　　十三年正月废皇后张氏立德嫔方氏为皇后始率皇后行谒庙礼二月上谕张孚敬曰朕病中未尝不念大同事叛军杀主将于法难原顾未敢上逆朝廷且非合城人所为也郄永信从刘源清贪功嗜杀计讹传洗城惊恐城中以致劫囚勾虏抗拒既云专剿逆徒胁从不问乃又冲水灌城玉石乌得分也朕惟宣大北门京师人而无臂曷卫项目哉此地此民皆我祖宗所遗源清果欲城破人歼忠乎否也即幸成功后来曷兴复今不老师伤财耶因夺源清职以张瓒为兵部左侍郎兼右副都御史代之瓒随与郎中詹荣主事楚抚定大同军代王还代 【 十二年冬虏渡河屯大同塞外大同总兵官李瑾议于天城左孤店等处浚濠堑四十里遏之克日计工督并严急瑾驭众素刻不得士心役兴益怨十月六日夜有乱卒王福胜王宝等六七十辈鼓噪焚帅府攻瑾杀之因焚镇署卤掠代王闻变奔宣府之西城时廵抚潘仿新任猝不知所为疏奏瑾实峻法众乱宜抚总督刘源清都督郄永以事闻请下兵部尚书王宪言悍卒习乱残害主帅此而不诛天讨安在请出榜谕安良善逮其胁从尽捕诸渠魁置之极典上曰逆军蔑视国法屡肆叛乱其令源清等随宜处置使国法大伸恶逆殄灭母得更事姑息因以都督佥事鲁纲代瑾促之行仿数上疏为乱军丐命都给事中会汴等劾仿诏褫其官以江西右参政樊继祖代十一月癸卯源清永将至大同出榜晓谕有五堡之变朝廷处之太宽等语五堡遗孽见榜偶语不自安且谓追理甲申年事也师次阳和大同守臣及士民皆来见请驻兵单骑入抚之源清疑不听仿督总兵赵镇佥事孙允中管粮郎中詹荣游击戴濂等捕乱卒杖死十余人槛诸囚诣军门允中谒源清请旋师徐图之又五堡事朝廷已处分今公辛勿言源清曰曩胡总督以兵不临城致言者纷纷吾不可蹈前辙乃以囚属御史苏佑拷讯因妄言前总兵朱振失职怨望实首乱又多株连无辜者源清遣参将赵纲率甲士三百人大索城中比晚城中讹言且屠城逆党遂夜呼噪为乱杀千户张钦会允中归自源清所谕意抚之乃复定源清为书召振疑其不来疏请逮振诏狱振诣幕府自明因言乱党就逮且尽可无烦兵不许振发愤自杀明日兵至城下大肆杀掠城外横尸枕藉五堡遗孽遂相纠集开门迎战杀游击曹安等数十人攻四关厢据之昼夜围击益发库兵出前参将黄镇指挥马升扬麟于狱奉以为将永筑塞城门冲水灌城仿与镇国将军俊■〈木隐〉等谕止之不听俊■〈木隐〉出见永请缓兵亦不听永因扬言大同欲奉一王子召虏兵南袭金陵以撼朝廷源清次聚落驿允中缒城出谒言将士妄杀状源清欲囚之允中遂留居怀仁不敢归源清所设逻卒遏城中王府及有司军民诸章疏而靖益师至五万粮饷器械称是又言城中衣冠之族悉已从贼尚书王宪以为然疏请得旨选听征官军万二千令赵卿任凤傅铎谭鋐充左右参将将之兵部左侍郎钱如京兼副都御史都督佥事江桓充总兵官督金以往令户部右侍郎张瓒督饷给事中俞朝安同御史苏佑纪功已而曾忭等言往岁大同兵变桓实总兵巽愞辱国今不可再上责兵部举用非人令于勋臣中求之宪复推遂安伯陈鏸宣城伯卫錞靖远伯王瑾时上悟大同小变不足烦重兵报日源清永已有专责总兵官及钱如京可无往第令赵卿率兵听源清调发纪功责廵按御史给事中亦不必遣居数日潘仿疏言兵变已定源清及永贪功妄杀以激乱之及今班师乱可遄巳源清则深诋仿谓其媚贼耴怜殆非人类时大学士张孚敬力主源清议举朝助之惟礼部侍郎顾鼎臣黄绾言用兵之非然不敢疏陈也官兵围城久城中樵采路绝叛卒乃撤王府及诸公署民屋为薪夜缒城撤屋多为官兵所□城中大困兵部微谂上旨乃复下招安令许首恶黄镇等亦分日来见且丐薪炭路永许诺翼日城中人出樵采永悉执之城中人滋惧及源清永令竖招降帜叛卒悉耴裂之截其竿时时开门突我兵互有斩获已复潜勾虏至永出视营阵遇虏伏弃马易服而遁我兵叛卒遂引虏十余骑入城指代府曰以此为冉颜居满城皆巷哭虏众不敢进明日攻东南二关叛卒张乐宴虏酋东城闉内因与犄角我兵殊死战虏亦颇有损失明日乃驱叛卒为先锋急攻东关门者大半死虏知叛卒不足赖且所许金帛多不售遂反刀击之大诟而去是时虏游骑南掠至朔应诸郡源清告急请遣使募九边兵且请增总制官御虏已得一意攻城上不许源清乃北道攻募窑夫人穴地入城卒以毒烟熏之穴中死者相藉源清复请筑堤壅水灌之上寻念攻大同城徒令玉石俱焚而源清亦知不可为自劾求去上责源清避难负托夺职闲住兵部请并罢郄永上谓提督与总制不同且永素着谋勇留之遂改督饷侍郎张瓒为兵部左侍郎兼右副都御史代源清总督军务顷之虏引退大同叛卒有随虏北者虏虐使之往往复奔归城围久外攻益急诸叛卒虑士民有变乃排根先后所不同计者率阖室戕之城中人情繇是乖刺大同管粮郎中詹荣者有机畧密与都指挥纪振游击戴濂镇抚王宁血盟讨贼乃阳命宁持军较士庶状诣源清永廵抚樊继祖廵按苏佑为黄镇等乞原而阴以荣等谋告继祖问计所出宁谓马升杨麟为叛军所逼非其心且升威行贼中今势蹙亦思自免诚贷其死令讨贼自效即叛卒可立尽第须捐数千金募死士耳继祖许诺以其谋告源清永源清业已解任欲收后效乃檄荣以三千金付升会张瓒亦遣延绥副总兵梁震乘隙入城而上所遣兵部主事楚书覆视书备以上意檄示城内于是宗室官生人等出城迎震书入谕欢声雷动其夕升麟等遂擒黄镇等九人斩之次日继祖轻车赴镇升麟复先后捕斩首恶许章等凡二十六辈余无所问而瓒驰至城下令诸路兵退三舍以示无它诸将以次上谒次日与御史苏佑张鼓吹自南门入集诸文武将佐置酒高会遵诏格赉有功将士城中自宗室而下无室家相庆自是大定】 闰二月令礼部左侍郎黄绾往大同抚赈勘处金星昼朏自去冬十一月至于是月其明争日四月上疾庙享代五月祭方泽代上曰乃者朕静息数旬元气已复咳未除也念身为治本不得不慎爱之虑尔百工曰不我先兹复申告其勉秉恭勤毋有所惰上御重华殿召大学士孚敬武定侯勋等五人入观祀天青爵作纪乐同游诗命各为奉制纪乐赋因赐五臣扇曰与卿同凉七月南京太庙灾甲子闻上曰择日斋沐而庙慰礼也人子赴父母变何等正衣冠其即以丁卯诣告天遂庙慰八月敕曰太宗皇帝迁都北京定鼎亿祀即我太祖在天之灵歆顾之矣一天下二主二庙非礼也朕惟南京庙可无重建并入香火于奉先殿其故庙址垣之若曰奚庙于承天将非厚亲薄祖则曰不敢废旧邸也且孝宗之建也犹南之有奉先殿即今承天家庙亦勿庙名曰隆庆殿仿南奉先殿意焉虏吉囊大入榆林塞宁夏总兵王効延绥副总兵梁震击却之造神御阁南内奉藏列圣御容下为石室金匮贮宝训宝录九月建九五斋恭默室于文华殿后为斋所楚王荣戒薨十月上曰朕幼受病率五七日解今者深痰火间作无常御朝固欲以静养消除之尤为郊祀不亲二岁也故专摄俟大报恐羣臣不悉谓朕偷安礼官播谕之南京兵部主事刘世龙上言大臣羣僚表率勋戚国家故旧陛下诚知大臣之才可托则礼之宜优不直倐斥倐用或因事械系或捶楚之张延龄凭宠为非盛满不戒寘之重辟无足惜地恐无以慰孝宗在天之灵安昭圣太后垂老之心上以世龙讪上庇逆命械系京师治之十一月郊制大报歌于斋宫十二月戊申月食选淑女以备九嫔礼部请广求之两畿河南山东上曰本广嗣也使者四出扰民民谓朕荒其第选之京城内外 
　　十四年正月壬戌朔以宪庙恭妃初丧辍朝上谕吏部都察院曰朝觐考察国家大典被黜者得不奏辩又不叙终身近者部院徒事询访人得行私相报复今考察迩其一以抚按考语科道论劾为据抚按等官有谬贤否者则卿参奏之雪谕阁臣礼官曰天赐时玉未得与卿一见礼部尚书夏言因献天赐时玉赋丙戌夏皇后崩二月始分建九庙重修太庙改作世庙暂奉八庙主于奉先殿献皇帝主于崇先殿祧庙四主于太先殿上朝日改百官上陵礼春清明秋霜降着为令更定内殿祭忌去乐三月上大行夏皇后尊谥祔葬康陵毓德景仁二宫成定四时庙享皆以厥照行事褦脱舄礼四月暂时享奉先崇先二殿张孚敬病札谕曰惟近古之君剪须疗臣今朕有自验饮子特赐卿服后告朕何如有顷孚敬力乞休许之赐敕予传遣行人御医伴送使有司给月米岁夫时致存问初荐新麦内殿赐百官麦饼壬辰始策试贡士许榖等于奉先殿以大行皇后丧也上亲赐制曰朕思首自三代末迄宋终虽世历有久近君年有长短皆自其何如为君耳周所以久本文武积累亦继者能持之也朕皇祖高皇帝代天覆世重肇中华功德振古太宗继述草创之初列圣遵承大定之后百有六十余载传之今日朕以支人冲年承立幼弱不才多招菑于民庶兹永思祖宗创造万艰惕然悚惧图所以保洪业于无穷有隆弗替不知何以得此朕心慕之思之故进尔多士于廷尔多士可罄告朕朕将亲择而勉焉已亲览次之赐韩应龙等进士及第出身有差复亲试庶吉士得进士赵贞吉等三十人庚子大行皇后主祔庙更定宗庙雅乐大兴隆寺火迁祀姚广孝大隆善寺辽东广宁卒乱械系都御史吕经征经下狱以都御史任洛代之五月癸酉祭方泽其日阴霁天爽上包六月减冯恩死戍之甲辰月食七月暂时享奉先崇先二殿礼部臣请百官预习万寿贺仪上曰庙建未成祖考未妥朕辰敢贺至日常服御殿如朔朢礼尚书言言皇上厚自贬以明孝而臣子不能抑诚其日请常服御殿百官公服鸿胪寺具班首官致词行五拜三叩头礼许之御史曾翀戴铣论劾南京兵部尚书刘龙刑部尚书聂贤工部尚书王綖户部左侍郎张云刑部左侍郎陈璋工部侍郎甘为霖大理寺卿掌国子监事吴惠南京太常寺卿洗光廵抚甘肃右都御史赵载请罢之下吏部覆尚书汪鋐皆议留上谯鋐曰安得比相誉是誾官人亦阻直言因召大学士时面论之上谓龙诚人也其才钝上谓贤衰矣宦成怠上谓章光皆老矣上谓綖介不通上谓云愿人也上谓为霖才人也上谓惠无华国之文不如寀也上谓载才无过因分别去留而夺鋐俸一月御史曾铣平广宁乱卒 【 初廵抚辽东副都御史吕经以苛刻失众心辽东诸卫所每军一以余丁三供之每马一给牧田五十畆其来久矣经檄行清革每军给余丁一余悉编入徭册追牧马田召佃征输繇是众益怨之是月经廵视辽阳檄将吏并城筑围墙及台将吏希经意督役严急诸军遂大噪羣拥诣经丐罢工及免马田租都指挥刘尚德以中军为经信用时适在傍叱众退不应经怒告者将笞之众益閧争起殴尚德及指挥李■〈金戊〉经仓皇踰垣走匿苑马寺幽室中众军遂耴徭役籍焚之鸣钟鼓纠众殴途人授之械刃尽闭诸城门出故游击将军高大恩子狱欲拥以为主寻围苑马寺摉得经尽裂其衣冠执付都司公署时廵按御史曾铣按部金复闻变行副总兵李鉴揭榜抚安凡经所措置为众不便者悉罢之于是乱军稍稍就约束城门始开高大恩自投于狱铣遂按辽阳分部将士令操守廵警如故乃参奏尚德等逢迎经失抚字状而为军士乞原先兵变之起也总兵刘淮以闻上如兵部拟令廵按御史会同总兵官按实抚谕尔军令归营伍丁田一如其旧革尚德职监候听勘而耴回经别用之至是铣奏至下都察院左都御史王廷相言往年大同逆军戕害主将罪在不宥抚臣辄为请赦葢一时偷生之计犹可说也今军士未有反叛之迹而乃罪尚德以激变事情法律两不相合且首恶未及正罪而各官参论大小不遗是岂法理之正诏下兵部再议以闻兵部终以铣言为是请即悬榜省谕其开端諠哗者不过数人听廵按御史查实逮问上从部议寻升都察院左佥都御史韩邦奇为副都御史代经经既得报还人广宁治装中军都指挥袁璘者素谄事经拟扣诸军中粮草价为饬装具悍卒于蛮儿等狃辽阳前事复鼓众倡乱出狱囚囚中有张孝儿者先以积恶为经摘发尤恨经遂率众持挺掊院门入执经数之毁肤拔发裸而置之卫狱耴娼妇一人同桎梏之据守五门复入院聚诸公牒并经私箧纵火■〈蓻上火下〉之延烧公署遂破库劫旗纛分其党为四部鸣钟鼓竟日夜明日驱经及璘囚首揭标环游五门闲孝儿且行且批其颊窘辱备至随复系之狱胁管粮郎中李钦昊索经所减草价及冬衣布花旧额且要给赈济费帑银几万两复胁镇守太监王纯总兵刘淮等各疏言璘阿经激变请逮京问而乞遣故总兵郄永侍郎问连赴辽抚镇于是礼部侍郎黄宗明言前者辽阳之变固生于有激今重赋苦役皆已改正嚣然而起谁复激之此于法不宜复宽贷部覆得旨竟从纯等请遣官较逮经璘及各官有罪者下按臣逮问止邦奇毋行以山西廵抚都御史任洛廵抚辽东而以邦奇代洛兵部寻请遣大臣往勘上命工部左侍郎林庭■〈木昂〉兼佥都御史以行是时抚顺城备御指挥刘雄亦为其部卒王经等所囚雄以掊克敛怨经等夜拥众入其室尽掠其囊箧执雄与其子勋连颈反缚之置诸空馆闭城门鸣钟鼓一如广宁而官较逮吕经者至广宁诸军疑诈为天使谋脱经也复噪乱拥经及官较置诸狱总镇官谕以祸福乃出官较越二日乃出经付官较行铣具以其事闻然官较被系事疏中未之及也诏行庭■〈木昂〉并勘访捕大理寺右寺丞林希元言往者大同之变朝廷过为姑息故诸悍卒咸有轻侮心一有触发则攘臂而起其势固然夫都御史天子重臣庸隶下卒敢执缚囚辱之是无朝廷也近闻差去官较亦被囚系狂悖视大同尤甚本兵大臣乃因循不振致叛卒益骄朝廷威令益削此不忠之大者也疏入上责希元妄言奏扰官较既被囚系守臣何以隐匿不言令锦衣卫验状已锦衣卫指挥王佐等亦讳言之士遂怒希元狂率欺罔着降外任辽阳叛卒赵劓儿等闻庭■〈木昂〉将至乃诣广宁与蛮儿合密结死罪囚王杲刘向上于狱为流言胁诱城中人为逆谋益急铣密刺二城及抚顺所首恶名潜授方畧于副总兵李鉴备御韩承恩等克期擒捕于是劓儿等四人蛮儿等十三人王纯等七人同日被获铣以事闻且言逆军无忌自弃生成始因激而倡乱虽无素谋终负罪而逞凶渐成不轨夫法不可假情不可纵上有假借之法则下多恣肆之情往陕西兵变未几而大同效尤说者曰大同之变所以处陕西之变者启之也大同杀参将杀廵抚未几而又杀总兵说者曰李瑾之变所以处张文锦者启之也葢惠竭矣而威或不伸威行矣而法或未尽蠢尔小丑习于耳日又何忌焉今宜敕钦遣大臣案核其事据凶逆之原情尽律例之本法至于应参将领等官悉从重究庶可以正国法肃人心得旨首恶既擒不必查勘庭■〈木昂〉取回其余未尽事情只令廵按御史勘明具奏铣等勘上诏劓儿蛮儿王经等俱坐斩实时处决枭示尚德璘永戍极边革去世袭雄戍边卫经革职闲住昊令归别用铣待有京缺升用诸擒贼人贝各查奏升赏】 再召费宏为大学士八月见费宏文华殿西室赐银图书一命尽心八告命云贵自开科耴士甲辰祭夜明上召费宏无逸殿东室曰朕耴稼穑艰难之意构兹殿今日召卿庶几君臣同游盛美因曰恤民朕志也今四郊七庙两宫工作皆以奉天奉祖奉亲非得已者时三边缺总制宏荐姚镆可任上即内降召镆复谕宏恤民在用贤自后吏部推选不当者宜明言之以佐朕知之所不逮因赐酒饭出上既责汪鋐因子与辅臣言鋐诡佞不称至是给事中宗恺御史翀等十人交章劾鋐上念国体持其疏不下使辅臣风鋐去鋐去乃下责宗恺翀负君不先言乘闲探意命镇抚司考讯之杖午门削籍为民其余皆降调建西海神佑十月已丑时享奉先崇先二殿上问科道官汪鋐去谁可宰者各举所知一人闻率不能置对第请自上裁上怒曰言官朝廷耳目所望广聪明防壅蔽紏官邪者也迩来阿权畏势忘势负君即汪鋐小人朕久识之矣直以未至大恶姑优待之近与二三大臣论及尔等遂窃探乘机至令推举又疑忌不置对奚以言官为遂禠其长官职皆为民余切责之修献皇帝诞宫曰启祥宫费宏卒于位十一月册封淑女曹氏为端嫔告庙受贺庚午视牲南郊壬申月食乙卯郊上曰两京祭酒士表也今其廷推着为令十二月封新■〈土典〉为晋王显榕为楚王田州自目卢苏杀本州岛州判岑邦相以叛湖广九溪湾诸处峒贼平 
　　十五年正月丁已朔上朝以宗庙未成简朝礼春享疾遣代二月上曰朕元旦偶中风寒不能强起比者雨雪气候如冬朕体素尚弱当谨摄祈谷之祭暂令太傅勋代今虏外警而盗内讧司兵食者尤宜竭思靖图朕非宴怠所以爱养此身庶几精神充固可希储嗣耳三月设大田县加致一真人邵元节道号制正二品朝祭等冠服如文官并玉带赐之上谕夏言朕将谒陵天寿山且预作山陵焉言对预山陵重事也请遣钦天监官相兆得兆以报然后并修谒礼焉上曰作陵而谒陵不敬其先修颛谒礼相兆得兆朕乃复视之又朕欲一如西山拜宣庙废后景皇帝二陵也其山陵预建量仿长陵之规重加抑杀纸衣瓦棺朕恒念之丙子奉皇太后率皇后谒七陵择陵域十八道岭见官吏书生父老昌平州复税粮三之一转祭二陵西山泛舟西湖还四月以谒七陵遂遣祭孝显二陵暂时享奉先崇先二殿上谕辅臣时曰朕之不德遽自图以劳百姓朕心愧惧预山陵可敕问臣民许我否敕曰朕恭建郊坛庙寝所以上事天地祖宗非得已也太皇太后皇太后居清宁仁寿二宫清宁宫故太子宫仁寿宫统于干清宫皆非所以奉母后今拟即清宁后半作太皇太后宫即仁寿故址并除内大善佛殿作皇太后宫以备皇祖一代制亦自谓非妄举矣复自念原始要终以知死生欲法皇祖故事预建山陵未畴咨于有众尔臣民其为朕图行止于是百官耆民合辞请乃从之作武学立讲武殿以备大阅丙申大禘于太庙甲辰幸天寿山告修七陵预建山陵于诸陵太常卿张鹗肩舆杂乘舆道上上敕问翰林科道官曰朕惟为国以礼大典也皇祖用乐舞生于郊庙居之神乐观耴其洁奉神也其人本道士也然尝于是观出醴泉焉何今文臣者谓是邪人也不宜事郊庙事郊庙当专任进士进士孔圣之徒矣孔子曰未能事人焉能事鬼神事人者卑事尊幼事长臣事君也过君虚位勃足躩孔子也今有进士儒臣鹗卿于太常舆同乘舆行可赏可升尔其言都给事中祯翰林学士璧等劾鹗大不敬上是之命锦衣卫执讯于镇抚御史杏等翼日乃劾上上责其皋慢君臣上下不可犯也一为之百为之矣已法司当鹗为民特命适戍之上游九龙池登天寿山陟其部娄曰文祖于此饮酒焉名其山曰平台命亭之曰圣迹更名十八道岭曰阳翠视景陵曰痹隘弗称我皇祖功德拓崇之五月上谕李时曰君臣宴乐泰交也少则踈过则躭其与尚书言考太祖太宗时赐宴礼朕将以端午日宴至期宴百官奉天殿宴毕泛舟西苑特命侯勋学士时尚书言等从使舟夹于龙舟归宴于无逸曰以酬卿等山中扈跸之劳三臣称觞上寿尽欢罢毁大善佛殿改建皇大后宫夏言请瘗佛骨于中野上曰瘗中野将来岂无窃发以惑愚众其火之通衢永除之凡燔万三千余斤制天子武阵及大武龙威冠更作宝玺车辂再召张孚敬戊寅祭方泽六月西苑清虚殿鉴戒亭成从黄绾勘处大同议斥刘源清为民 【 先是绾承命大同勘处既至绝不问叛军事左右供役悉用大同人众心稍安有阚■〈金戊〉薛源杨月者为叛卒使虏■〈金戊〉归绾执以付狱反侧子遂流言籍籍绾大集军民谕以逆顺祸福始众始帖然又有请招月归者绾曰此辈庸奴何能为中国患虏直牛马驱之耳自今有逆卒自虏来者边吏执僇之不来即必索时诸叛卒方挟虏恐愒内地闻绾令大阻百姓知绾足恃凡前罹叛卒害者始麕至陈牒绾佯不省而密以牒授给赈官令随里聚阴核之刻期遣捕获首恶王福胜等若干人有逆党尚钦者惧不免操刃呜金倡乱历数衖无一应者遂被擒绾复出未获首恶郭经等名图形悬榜捕之□甲申倡乱及近日凶渠恶党擒获无遣者遂以其名上论死遣戍有差绾因疏言源清永贪功愤事之罪瓒继祖佑书荣及都指挥纪振镇抚王宁等乘机抚定之功升麟虽为乱兵推戴而从正之志可原仿允中功足赎罪乞差人其赏罚兵科都给事中曾忭等言大同叛卒稔恶无上律所谓谋叛非谋杀也今议者曲从轻比于法未尽源清诚有罪第往尝为进贤令宸濠之乱倡众死守保障有劳况今非激变者也书荣越职图功因机成事亦可量赏瓒继祖冒昧掠美初无可录仿允中观衅自全降志辱身幸免流窜何得腼颜朝列疏下兵部覆言永罪在不赦源清当录曩劳未减仿允中录用非宜瓒继祖等功次宜如绾议得旨源清永情犯深重下叉司依律议奏绾奉命勤劳可嘉升俸一级仍赏银币瓒继祖佑各赏银币有差书荣振宁等各升级仿允中复原职致仕升麟调别卫李瑾量加恤典又以忭等欺诳奏扰阻乱国是令锦衣卫拷讯已而释之寻逮源清永至京问讯狱久不决绾意不能平疏言臣奋身犯难擒获逆党议者犹谓臣不尽法以此劾臣源清等贪功罔上盗钱榖百万杀伤无算罪宜首戮该部科曲为之庇而臣所用以擒首恶如纪振王宁等虽升三级皆置闲散将何以示劝惩至是绾以忧去上从部议黜源清为民降永二级令立功赎罪】 七月肃王贡錝薨重录宝训实录改神御阁为皇史宬专藏之别饰景神殿以奉列圣御容八月以宗庙未成减贺万寿礼虏先后入凉州庄浪总兵王辅姜奭两破之论功有差九月进封宸妃沈氏丽妃阎氏为贵妃端嫔曹氏为端妃安嫔沈氏为安妃康嫔杜氏为康妃册封卢氏为靖嫔江氏为恭嫔任氏为顺嫔赵氏为荣嫔上亲定预告来岁祀期礼改四孟时享以四立日罢孟冬陵祭祭酉祭七陵丁丑还京改谥悼灵皇后十月暂时享奉先崇先二殿皇子生上祭南郊诏天下及朝鲜安南二国羣臣方请贺地震上曰朕惧上天贺已之其修省三日而露告迁祔孝肃孝穆孝惠三皇后主于裕茂二陵殿去睿纯二宗庙号以别嫡庶正夫妇之犯焉遂奉慰裕茂二陵更定世庙曰献皇帝之庙逮先后刑官之宽张延龄狱者十一月宣大延宁皆有警复宣大总制官更名总督虏大掠山西以安南久不廷议征之加谥武宗皇后十二月宗庙成奉太祖主于故太庙太宗列圣于新庙修内奉先殿大修金箓醮于玄极宝殿七昼夜以谢储祥以大臣为上香监礼迎词导引等使如旧名皇子曰载壑闰十二月废后张氏薨以宗庙成加上两宫徽号诏曰王者之政莫不先祀典谓大事在祀与戎也朕以冲愚宗末叨简上帝俾嗣天位每念于兹切兴长忾柰何圣室同堂之制亵渎之甚谓比同牢功德不别太祖莫尊朕同祗闻于皇天默卜于皇祖亲简忠贤与之同力首建四郊正天地之位明阴阳之分创昭穆羣庙以祀祖宗彰太宗为常尊之主复作太宗庙于羣庙之外表祖功宗德之不迁以飨百世更皇考庙曰献皇帝庙别择吉区以避渠水大工悉成遂定五岁大禘礼于太庙以祀皇祖奉太祖配之岁以立春日特享祖宗之庙夏秋冬皆合享于太祖季冬大祫于太庙皇考庙则岁仅四祭避丰祢焉奉安既备恤典将覃先致孝于慈闱庶仲诚于璇阙恭上两宫徽号曰昭圣恭安康惠慈寿皇太后章圣慈仁康静贞筹皇太后庆礼既成推恩宜逮条布于后主者尊承复岷王彦汰爵封融燧为韩王以夏言为大学士立春特享庙虏大入延绥总兵王效白爵大破之论功有差以皇嗣生录邵元节祷祀功加授礼部尚书给文官一品服俸 

　　名山藏卷之二十三



　　●名山藏卷之二十四 

　　臣何乔远恭辑 

　　典谟记二十四 

　　◆典谟记二十四 

　　世宗肃皇帝三 

　　○世宗肃皇帝三 

　　十六年正月辛已朔上朝祭卯皇三子生杜康妃出穆宗皇帝也二月赦诸臣适戍者百四十人惟马录吕经冯恩杨慎王元正鄮济丰熙邵经邦不与上朝日癸酉清明节奉皇太后上陵朝诸臣于跸所兵部尚书张瓒蟒而入上谕夏言尚书二品何自服蟒卿面问瓒曾赐未也科道官目见否言对飞鱼也类蟒上怒曰曷为组两乘舆下问大臣不敬忌乃面比若朕未见者已以吏科都给事中擢劾疏回护服礼也礼科都给事中充浊不首紏皆罚其俸有差乃下谕礼部曰张瓒通敏之才原出朕简朕诘责误服者非罪其人以柰僭也其令尽心赞兵戎毋有所忌丁祭丑七陵戊寅皇四子生三月辛巳诸臣贺行宫随谒皇太后癸未奉皇太后幸金山甲申还京从武定侯勋请从祀其祖英太庙立夏祫时享献皇帝虏大掠甘丙午幸金山视建行宫是日宿沙河丁未驻跸沙河视文皇帝行宫遗址命复建之无废前规增城守焉以壮北门四月癸丑还京征安南起右都御史毛伯温制中命之兵部左侍郎潘珍谏褫其官大同总兵梁震破虏宣宁湾论功有差进封皇长子母王昭嫔为贵妃四子母卢靖嫔为靖妃封刘氏为淑嫔三王氏为宜嫔徽嫔裕嫔陈氏为雍嫔受羣臣贺五月名皇三子曰载坖四子曰载圳祭未祭方泽上曰安南不庭当征今闻其臣莫登庸篡杀国中逆朝贡伯温且止总督两广从彼中便宜抚剿之淮王佑楑薨雷火谨身殿鸱吻上曰天戒谨身致招在朕其与百官修省露奏上天诸大臣毋自陈以内外宫殿工财不足开赎罪例六月立秋祫时享献皇帝之庙崇王厚耀薨贵州土苗王聪据凯口叛讨之新作养心殿成七月冱王佑橓薨以水免随沔汉阳三州县税粮命抚臣赈之免万寿节贺礼部固请上曰天戒谨身未葺内奉先方修建先灵未妥圣母暂居宫城外宫未就且病未愈也朕岁岁生辰卿等体朕意毋贺同贺暂停沙河行宫工以待丰年八月皇五子生寻薨追封为颍王谥曰殇以莫登庸篡复议征安南以水灾命有司赈顺天鲁王观■〈火定〉有罪革禄米三之一皇六子生九月祷圣母疾于太庙社稷山川应天主司谕德江汝璧洗马欧阳衢坐试士策目讥讪系谪之立冬祫时享献皇帝之庙凯口苗平论功有差十月以凤阳诸府灾蠲其税粮赈之十一月新作崇德殿成十二月以陵工稽缓革工部尚书甘为霖职下郎中仁锦衣考讯皇七子生 
　　十七年七月丙子朔上朝皇七子薨追封为蓟王谥曰哀上曰朕自十三年病三四年间体力失常昨冬复病气积成痼疾朕尊复祖制不三五年若即偷逸者非朕心郊坛祈榖其令卿勋虔代卿言监督礼仪毋怠二月祈皇太后寿于玄极殿新作山陵行宫成辛未上陵壬申还京师三月廵按福建御史李元阳进甘露九瓮谢玄极殿荐宗庙奉两宫颁赐诸大臣策试贡士袁炜等于奉天殿亲赐制曰朕闻立天之道曰阴与阳立地之道曰柔与刚立人之道曰仁与义三才一也安得去义为论乎贤者自相私反必圣人可决怳今人大非贤者君一用义辄曰严刻非三代治夫曷不自已反之三代人皆人也不待义临而自正今如之不朕祗承天位惟民是保胡官人者比比负国虐民贪利纵欲悉不慎于度为之君者不一教治之耶是非当否也尔多士学孔子之学其以仁育义断之方告我勿讳勿欺朕亲览之诏咸宁侯仇鸾佩征西将军印充总兵官征安南以毛伯温为兵部尚书兼都察院右副都御史赞其军四月圣迹亭成上享于文祖上口安南之征可与知者道朕闻士大夫私相议谓不必也兵部尚书瓒又不主持诸臣不恊国则已之自正月至于是月不雨命有司虔祷恤流民上曰旱既太甚闻近郊小民有踣毙者朕心加忧朕处人上罪在朕躬即与卿三日斋贬服罢屠将亲雩焉甲子雩丁卯默祷于宫中三夕戊辰雨五月分武举科边方腹里南方为三等徽王筦庄田者与佃户讼尚书梁材请令有司赋田税于王王勿有所与徽王不从请如故上许之材执不与上怒降为右侍郎闲住侍郎唐冑等皆夺俸下郎中王宗浚镇抚司鞫治之六月新作二宫成奉居昭圣皇太后曰慈庆章圣皇太后曰慈宁故通州同知丰坊请复古礼建明堂加尊献皇考庙号称宗以配上帝下羣臣议 【 坊学士熙之子嘉请初以诤大礼与熙同被杖熙论戍坊随父戍所其后上此奏意得大用扔上行具言坊卒不录世竟指目为小人坊佗傺不平傥易诙诡养痾傲土区盖不谋关钥都废髽■〈髟上告下〉当顶蹩躠一篮瞥然经市观者延脰蹍趾杂沓相仍乃其文章名在作者所有书学渊源大令矣】 羣臣言季秋享帝于明堂古礼也有以世递配者有以祖宗功德配者国家功德则太宗世世则献皇帝若夫称宗则必祔庙此惟有天下者当之恐不可上再不羣臣议户部左侍郎唐冑疏争上怒下锦衣考讯斥为民羣臣议上请以皇考配明堂如坊指因言太宗继统首君享帝祀天不可少一配请奉配所榖如初庶几不丰祢者上报闻复以羣臣议不及称宗命再议羣臣上言皇考至德升闻本支奕叶宗德宗世无不可请加宗配帝永奉为不迁之庙上曰不迁之庙犹非祔太庙也乃为明堂或问示羣臣犹称献皇帝曰宗祔于孝宗之庙羣臣若尊太宗者当与高皇帝并称祖若汉高光二祖羣臣皆曰是既视孝庙隘不足祔乃仍皇考特庙祫则奉主太庙与孝宗同为昭七月皇六子薨追封戚王谥曰怀采河南云南矿八月虏酋吉囊犯河南总督刘天和署将卒败之上嘉焉升为兵部尚书兼左都御史总督如故衡王佑楎薨九月已卯告大享南郊辛已上文皇帝庙号曰成祖献皇帝庙号曰睿宗祔于太庙主于旧寝享之日旒交如虬龙上喜制福瑞赋丙戊视大享牲郊坛辛卯大享上帝于玄极宝殿拟诸明堂而奉睿宗配诏天下丙申秋察山陵丁卯还京十月立冬祫上曰欲镌成祖新号于长陵碑也而不忍琢伤昭皇市故建碑其金受水加碑上羣臣曰善请如式以大享停里八府刑乙卯月食初将大享有云祥上心甚喜而礼臣不知也及从陵上还与近臣言之礼部尚书严嵩遂请奏告郊庙受羣臣贺上曰上穹眷朕敢不敬承尔诿不知朕问乃因请也朕自默报眷于朕心不许固请许之上曰朕以支服大蒙天眷嗣主华夷十复七载一政无为独怀大造之仁祖本之重思仰酬之也乃以甲子躬谢景云于玄极宝殿遂以是日诣告于南郊将以来月朔日加上上帝及高皇帝后尊号乙丑羣臣贺景云各为卿云赋颂以献十一月辛未朔恭上皇天上帝大号册表曰嗣天子有玄孙明王臣某上言伏以洪荒暝昧弗知大道之源混沌默蒙罔识人物之本万世若斯生民何有洪惟上帝判立阴阳肇生人物辟宰三才掌握万化统天制地神祇悉赖于君临运圆括方羣类咸蒙于大造历古今无已之神化作乾坤有永之祖根肆好生之德巍巍于生民而立主简大命之求切切乃命德以作君属当中夏之艰眷我高皇之圣授之宝符作宰蒸人传统已踰七帝洪图爰锡微躬臣一德莫有万愆皆积戴简眷之渊深荷仁生之岳重臣至愚极昧甚渺最庸非但未肖于前王尤媿无及于祖宗之毫末者也兹臣感恩铭首拜眷刻心不量凡昏之资钦举无前之典祗上大号玄称曰皇天上帝仰惟天慈俯纳荐告居高赫然而赐鉴享圜丘丕祀于亿年听卑昭矣以垂歆佑斯明基业于万世顺五纬于圆清绥八荒于方浊世嗣生贤兆民蒙福臣无任渊冰惶汗不胜仰奉祗荅天恩之至礼成遂上尊号于高皇帝后辛卯冬至大祀于圜丘还御奉天殿羣臣行庆成礼诏天下礼科给事中顾存仁请以大礼告成宥谪戍马录杨慎吕经冯恩诸人柰止道士叶凝秀者毋度人为僧上怒廷杖之编发口外十二月癸卯章圣皇太后崩命驸马都尉京山侯二兵部尚书瓒起逆显陵梓宫将作陵天寿山之中峪合葬焉壬子车驾视大峪御史陈让请毋迁显陵也各于其处上怒黜为民甲寅兴大峪工驾还京亡何上思维迟疑拟奉慈宫南祔而将亲观之因止元等毋行礼部言大行皇后服制二十七日已满故事上宜素翼善冠布袍腰绖御西角门止钟鼓梓宫入山陵乃变服第明岁正旦朝会臣等请其日黑翼善冠浅淡袍服黑犀带御殿受朝上曰元旦朕将以祭服拜天玄极殿也先一口者宜何如礼部对请皆服素春享自奏斋日始请服青臣下同之上曰朕志念不副欲服三年丧弗克也今既曰日易月无有不知无有不见非虚文矣吉典既行郊社大事所不敢废庆赏刑威亦无虚日可谓举丧乎今更不必姑息报父母直以其情庶不旁牵蔓引耳虽山陵未就亦实不是古人未葬时百事皆暇之矣况父在柩子嗣位率全吉何疑于事天朕谓郊宜服吉作乐宗庙则否服用青浅燕居服黑布至丧次仍素直候奉引安陵乃用始服之服以终之夫郊吉尊尊也庙否亲亲也朕损益如此尔礼官与羣臣议行之否即曰否羣臣皆曰是丙寅上大行皇后尊谥诏天下封淮世子厚焘为淮王崇世子载经为崇王肃世孙弼桄为肃王韩世孙谟■〈土典〉为韩王 
　　十八年正月庚午朔上朝上谕阁臣曰朕居丧理疾阅礼记诸篇丧仪多错出天子仪亦不具我皇祖所定殊未有全文遇大丧草仍草创卿等试与礼官自初丧除服祭及葬具考订图释编缉成书备朕览焉立春特享于太庙勑礼部曰孝子事亲送终为大矧陵寝体嵬攸居心安于允臧显陵规制陕隘虽尝增修多未备朕将躬诣陵下与诸大臣周阅山川更卜吉兆重建玄宫以安皇考皇妣其奏告天地宗庙徧于羣神以祗荐皇天上帝大号进封武定侯郭勋为翊国公加大学士夏言特进光禄大夫上柱国少师其余迁叙有差二月庚子朔册立皇二子为太子册封皇三子为裕王四子为景王告皇天皇祖遂告谢于太庙诏天下其日卿云见奏谢上天玄极宝殿张孚敬卒铸嘉靖通宝钱改行祈榖于玄极宝殿不奉配官曾子六十代孙质粹为翰林院五经博士予世袭羣臣谏幸承天上曰朕空行哉为吾母耳乃命皇太子监国以宣城伯錞遂安伯鏸为留守使大学士鼎臣为同留守使起大学士翟銮为兵部尚书兼都察院右都御史为廵边使行九边乙卯发京师制述怀诗辛酉望于北岳癸亥至赵州执声冤者于行宫之外命分列前后阵捕治冲与不整者乙丑见赵王磁州益岁禄三百石以太牢遣祀周文王少牢谕祭宋岳飞于汤阴丙寅遣祭于济渎丁卯见汝王卫辉上劳曰叔父避坐而受朝益岁禄五百石夜行宫火锦衣卫指挥陆炳负上出火内官宫婢焚死者数十人法物宝器毁执抚按方面有司戮之于承天戊辰见郑王近乡益岁禄三百石三月已已朔祭大河而渡遣祭汉纪信于荣泽庚午周世孙朝郑州益禄二百石上曰小子朝堈宜笃孝敬讲学而亲贤颁诸王所献良马金帛于扈从大臣御史胡守中劾奏廵抚保定都御史钶廵按御史应供帐不办黜为民辛未徽王厚爝逆于境劳谕之益岁禄三百石望中岳赐解劳剂于从官故大学士贾咏自临颍迎壅不及朝褫其散官癸酉遣祭汉光武于裕州诸葛亮于南阳晋羊佑于襄阳祭武当之神于均乙亥见唐王于行宫戊寅至承天庚辰宿旧邸遂谒皇考隆庆殿辛已上誓羣臣龙飞殿三日斋遂谒于显陵降稽首于陵门骑而登陵山表于陵北命改营焉制谒陵山诗壬午增陵垣遂定式新玄宫癸未赐扈从文武大臣金帛甲申享上帝龙飞殿奉皇考配上亲制乐章遂祀于国社国稷及境内山川河渎徧于羣祀祭告于显陵上悲思瞻顾制再谒显陵诗丙戌朝楚王于承天封陶典真为神霄保国宣教高士敕工部左侍郎顾璘董新宫戊子诏天下免承天府田租三岁湖广一岁五之一直隶河南三之一召承天父老父弟赐酒食宣谕之曰尔我故里人也我二亲分封兹土大积德生我受大位尔辈有昔时故老有与我同后生者今我为亲来得见甚喜我不德我父母陟于天我情甚悲我今还言于尔辈尔如我言子孝父母父祖教子孙兄长抚幼幼弟敬兄长勤生为善我谕之不文欲易省于人谚记之记之皆叩头谢恩庚寅告辞隆庆殿壬辰驾还制思亲赋御史守中左右车驾上悦之至是超拜为右佥都御史四月戊戌伊王朝定已亥次荣泽赈郑均饥民御史谢少南请表尧母墓于庆都是时上又思仍皇考显陵异葬慈宫于大峪览少南疏嘉之曰夫帝尧父母乃异陵即改为左春坊右司直兼翰林简讨彗星见壬子还京辛酉奏谢皇天太庙及于睿庙遣告羣庙百神受羣臣贺金星昼见乙丑上复视于大峪曰不如显陵山其决奉慈宫南矣遂还京五月改荆州左卫曰显陵卫置官军护陵建兴都留守司设正副留守更定忌祭礼以奏览迟慢革夏言勋阶使致仕寻复之礼部以星变未灭请下百官修省上曰天不一垂星异适今多事固不得精祷朕心自省过内外有司宜深思痛改亦不必外贬服饰为虚畏者诸镇守内官其尽数召还永无遣之甲申献皇后梓宫发引百官步送朝阳门命顾鼎臣题主于通州乙酉主入上率皇后衰而迎哭午门内奉安于几筵工部左侍郎璘言陛下幸承天念旧邦父老子弟诏免田租谕教之父老子弟叩头要臣请刻勒诏谕碑于承天城上月对扬殊美昭示于无极意不可拒臣请榜承天城之阳春楼曰达孝以推广父老子弟意上曰朕不孝人也父老子弟既有请其加题曰显亲上曰皇妣大故就襄今暑朕思静息郊庙有事不敢逸也比岁朝讲屡罢匪谓无因朕自十三年病咳余两月调摄者二岁因招元嗣非爱护精神曷得之所用悲咎曩苦足疮一诣慈闱痛辄累日我亲升遐今乃遂愈也百司因朕废朝惰旷久矣谕下敢再必罢不叙六月雷震奉先殿七月御着大狩龙飞录闰七月皇八子生命葬献皇帝后于□陵新寝仍命仇鸾毛伯温征安南真人邵元节卒□遣内臣祭赉赐赠谥有加辽东军复乱总兵马永□之广西总兵官安远侯柳珣兵部右侍郎蔡经复□断藤峡盗论功有差虏大入宣府塞参将贾英御之败绩八月祔献皇后主于睿宗庙大享玄极殿建皇穹宇于圜丘以奉上帝神版益王佑槟薨九月乙未朔日有食之上曰昔我皇祖岁举大醮祈谢天地神祗以为民也邵真人没此典不可旷其进封陶典真神霄保国弘烈宣教振法通真忠孝秉一真人领道教事总宫观住持知道录事推恩其父母妻其法孙陈善道加封清微阐教崇真卫道高士兼三宫住持吏礼二部趣如旨名皇八子曰载夙土十月祭长陵立成祖碑以是岁立太子免刑囚修南京奉先殿十一月郊以献皇后未小祥不贺再召甘为霖为工部尚书与郭勋同督内外大工虏入宣府破西羊城堡转入榆林塞杀守将宋隆诏逮总兵江桓下狱十二月封衡世子厚■〈火祭〉为衡王荣世孙载墐为荣王周世孙朝堈为周王辽庶长子宪■〈火节〉为辽王 
　　十九年正月甲午朔上疾不朝壬寅拜天玄极殿乃朝进封皇贵妃王氏沈氏肃妃汪氏雍妃陈氏徽妃王氏懿妃赵氏册封宸妃王氏荣嫔王氏昭嫔徐氏宁嫔王氏亲告于奉先二月建宫祈醮三日丁丑月食湖广清军御史虞言承天修建饥民自勋襄河南来就募者不下万计无所尽得役屯聚受饿积尸载途或捐鬻妻子或掘剥草木飘零风雪垣垄闲臣掩鼻酸心谨效郑侠绘图以献下户部发郡县仓给之罢武举乡试复许日本贡三月癸已朔日有食之修西苑仁寿宫户科右给事中宪章言作慈宫费四十二万有奇四年未就一号殿等三殿费十五万有奇三年未就皇穹宇费十万有奇一年未就物不可命诎力不可令尽乞暂罢之上怒曰诸工稽久宪章不以纠正是费几何而辄渎扰皇八子薨追封为均王谥曰思虏入榆林塞破青平堡入米脂复入宣府破北路马路诸堡皆大杀掠去乙未申刻黄雾四塞随变红赤暴风坏文德长安二坊西长安中门檈本木锁皆断上曰风霾之变天三爱我矣占书曰兵丧火今西北边最急兵部集议所以备之四月不雨庚寅上宫祈癸已雨大学士言等贺五月建雷殿复建雷坛于黄州黄州者陶典真里也六月郭勋以宫殿工繁役不足籍外班具金与兵部逃亡军布花折粮金行募而请给粮于募工之卒户部尚书梁材执不与勋以奏先是上欲耴龙涎香材寝不进曰训典无载焉至是上怒曰材屡沽名为诈忠令冠带闲住工部尚书温仁和等言内外大工宫则慈宁荐庆景阳仁寿诸陵离宫沙河离宫及方中寿宫殿则奉先三殿谨身钦安宇则皇穹坛则崇穹厨库则神厨神库楼则丽谯陵则六陵碑则六圣景皇帝碑坟则颕蓟戚匀诸王端德诸妃嫔二三岁闲共费白金六百三十四万七千八百有奇承天所请又百七十余万各衙门修建复日督发帑藏已竭来者不继开纳久悬应者渐稀欲一切工费尽出臣部何异掬蹄涔沃坼也乞一意急大工修建衙门且停止之止命会户兵二部议处三部言今内外工役二十有三所承天复十余所费糜矣事有权宜时有缓急惟圣明裁焉上曰朝廷兴作皆旧典所未及与为民事神弗获已者所司不竭忠奉公虚相蒙诏书下趣乃云糜费其再议议上乃命暂罢可巳者七月皇穹宇成升官匠郭文英为通政使徐杲为太仆寺寺丞盗出江阴掠漕舟于孟渎设江淮总兵官增湖广解额虏大入宣府掠至蔚总兵白爵副总兵云两战皆败绩八月万寿节建三昼夜醮告天玄极殿郭勋以方士朝用见曰能化物为金银因以所化银器进是时工建繁兴帑藏告诎上两岁病亦思方外事见朝用大包之曰僊术出世天赐也舍之非所以承天因授朝用紫府宣忠高士荐其器于太庙命曰僊器加勋禄岁百石于是上曰疾命东宫权监国少解一二岁亲政如初诸大臣争太仆寺卿杨最上疏切谏上大怒逮杖阙廷毙之以陶子直为太常寺丞婿吴沾侄孙陶良俱食博士俸虏入大同大掠太原诸处九月大享上帝于玄极宝殿以安远侯柳珣挂征夷将军印代仇鸾议处安南事追赐故忤逆瑾者工科都给事中许天锡祭葬 【 许天锡闽县人弘治六年进士选翰林庶吉士乞归养亲终授吏科给事中历工科左右给事中居谏垣七八载前后三士余疏与言官何天衢倪天明并负风槩京师称谓三天弘治中京官六年考察之例自天锡发之天锡倜傥不覊心存忠孝以古贤哲自期正德元年遣封安国王正朝礼却馈赆还朝会已进都给事中逆瑾肆威天锡不胜忿激一夕具登闻鼓状千有余言大槩力陈时弊欲痛杜履霜之渐稿成填胷以首触柱自经而死时妻孥无从官者惟一苍头在旁能言其故次日苍头惊惧潜怀鼓状亡是年子春赴阙讼冤赐祭葬嘉靖实录又载天锡正德改元以查盘内库发逆瑾罪恶瑾矫诏逮问潜遣人杀之按二说不同并载于此】 十一月上疾冬至郊金星昼见上曰疾甚往昔今稍愈祭祀医药有功焉秉一真人典真叩祷精诚礼部左侍郎绅脉药多效其加典真少保礼部尚书封妻一品夫人升绅工部尚书掌太医院事如故虏入延绥大掠固原总督尚书刘天和檄总兵周尚文大破之杀其王子斩首四百余级上悦加天和勋阶予荫余叙功有差十二月虏入大同塞封益世子厚炜为益王吉庶长子载均为吉王德世孙载墱为德王春坊赞善罗洪先司谏唐顺之司经尸句校书赵时春请以来岁元贺见皇太子于羣臣上不悦曰吾其传心上曰朕生楚中南气软懦自十三年春病咳圣母忧朕朕因病求生宫中静摄然尚亲诸事自前冬隆寒执哀近又得疾岂可不自爱朕嗣位且二十年不敢一日不敬洪先等遂欲储贰临朝是必君父不能起者狂躁不道其姑黜为民 
　　二十年正月戊子朔上疾命翊国公勋摄拜天玄极殿百官夷使朝外朝是日雪大学士夏言等表贺进颂并优荅之丙申上亲拜天乃朝二月建春祈大斋三日修显陵及旧邸殿工成免承天田租三岁杨爵上书极言上罢朝废讲听信方士烦兴土木任用夏言郭勋而拒直谏之臣上谕阁臣曰比者朕病未复肺热鼻出血食饮非昔越三月矣爵谓朕调养大得乃诈病而放者朕在位已二十年过孝武二庙历今当退传太子耳卿其为朕议之礼部尚书嵩言皇上近岁思念母后泪怆过深卜陵承天劳远臻疾然虽暂罢朝讲宫中何尝不日决万几爵小臣也惟陛下赦其妄上怒爵甚曰其执讯镇抚司长系之诏狱朝用术穷得罪三月虏犯甘肃庄浪等处总兵官杨信御之斩首百余级祷雨宫中四月安南莫登庸上表乞降许之降其国为都统使司以登庸为都统使论毛伯温等功有差辛酉夜宗庙火成仁二主毁惟睿庙存暂安列祖主于景神殿制成仁主遂谢南北郊祭告于景神及太社太稷礼部请上青袍御奉天门百官青服致词奉慰上曰其视事西角门三日朢日暂罢御殿以见避殿撤乐之义一切兴作皆停罢之命大臣自陈求退丙子上青袍御奉天殿诏曰朕惟上古之世道隆气恊其居曰尧曰舜降而禹汤文武不可尚矣下至汉唐宋谊辟英君时有其间多或灾害未有如今日之变者也朕皇祖高皇帝应天顺人复夏扫秽功德无前朕以藩嗣入继十有七岁之闲思报祖德先正太祖南面之尊备建七庙之制加荐存谥用罄追崇本非好变成典实惟信行古道亦赖二三大臣恊恭力赞谓少尽本本源源之心讵意今者四月五日夕雨于恒阳正以为欢忽必骤暴起仁庙四发若猛风人相视吁号莫所措手即延成庙二主同毁遂及太庙羣庙秪存睿庙安全朕自昨冬孟月患疾至今精神失旧一闻奏报战若坠渊欲赴火中思无济事力疾奉慰祖宗于景神戴罪奏谢于上帝皇祗告于太社太稷遣官偏祭百神书报宗室诸王诏示天下臣庶使知予一人之咎无可容也爰颁宽恤之文预示图复之力所司奉行条布于后于戏仁敬孝而加勉责在台躬寅恭亮以交修望尔有位勿便谓后弗类先王之行要究夫邦兴于多难之几实时君罔肖甲宣乃祖宗迈德汤武共图夹持之道用尽回灾之诚敷告中外都使闻之漕渠涸遣祭于河淮命浚山东诸泉入于野鸡冈新河以济徐吕五月户部主事周天佐请宥杨爵杖系之竟死上曰旱既太甚朕朝夕宫祷不遑成国公希忠等其申祷三日诸大臣分陪率属竭诚斋吁毋坐视焉六月顺天永保辽东饥大赈久开原虏求增贡不许大入寇参将刘大章赵国忠指挥李汉与战胜之备御指挥金朝许死之七月北虏俺荅阿不孩遣我叛民石天爵夷使肻切款大同塞求贡上曰虏比猖狂突来求页岂其情耶令尚书樊继祖为总督大臣趣赴镇剿绝之无破敌奇勋毋还八月昭圣太后崩万寿节祭天玄极殿以丧罢贺夕月上昭圣太后谥虏吉囊大入大同塞副总兵丁璋游击将军周宇死之以奏疏不恭削夏言少师秩令以少保致仕九月上曰今古异时纵孔子生今未必异我朕自十三年病六十日余昨冬复得奇疾非热非寒卧二旬乃起蚤朝遂废本朕生不耐北气非放恣声者柰夏言首辅先懈羣臣効之姑令罢去在位者务思尽臣劳以赞其代勿慢天欺君自旷肆也翊国公郭勋有罪下诏狱都御史王廷相坐阿附不劾奏革为民复以刑部爰书不详列勋罪夺尚书吴山俸逮郎中钱德洪拷讯之亦革为民建秋大报斋朝天宫三日夜虏吉囊出关未至俺荅复入越太原而南至于岢岚石忻平寿杨榆次阳曲诸州县卤宗室仪宾杀京益众十月复夏言少传兼太子太师礼部尚书武英殿大学士仍入昅廵按陕西御史浦鋐请宥杨爵命械系京师讯之以庙灾停邢十一月郊上疾遣代革余盐法十二月总督蓟州兵部侍郎胡守中下狱论赃死 
　　二十一年正月壬午朔上朝是日召勋辅五臣于无逸殿醴飨之曰亥而归庶吾君臣相庆嘉日焉元夕赐成国公希忠京山侯元大学士言銮礼部尚书嵩观灯豳风亭遣医视夏言疾二月建春祈大醮三日夜丙寅月食论虏大入山西罪罢宣大总督樊继祖大同总兵王升白爵廵抚陈讲史道削籍为民敕曰朕恭奉皇妣几筵痛忆遗音毕三年如礼后妃列御赞成朕孝恪慎日勤宜加恩焉皇后父安平伯锐其进封侯不为例诸妃御女官父母皆赠封之封陈氏为淑妃马氏为贞妃三月夏言满九年考复其故少师勋阶赐宴礼部民饥四月敕礼部曰季秋大享于明堂周人重礼视也数岁有享所寓祭玄极朕诚未罄今南北二郊巳久定故大祀殿不宜亵留有司其悉撤之朕自作制恭荐殿名曰大享用昭寅奉上帝之意上曰朕建大高玄殿于西苑本祈天礼神为民求福之诚也值此民灾虏警之时匪资洪眷曷克弭消兹厥工初成将举安神大典尔大臣斋十日百官吉服办事停刑止屠自今日始其敬承毋怠五月两广都御史蔡经总兵安远侯柳珣等剿平琼州黎贼加官秩有差以疫疠命顺天府及太医院惠民尸句按方备药饵散给都城民上亲简方制小饮子颁之有司旱躬祷太素殿雨数日上悦羣臣表贺并优荅之闰五月得石天爵肻切磔于市六月手谕都察院曰人事愆违天垂仁爱雨泽方至禾茂民康今雨竟朝不止矣丞弼之臣宜忠敬清亮者居之故曰燮理调和也朕承皇天宝命以神王二道裁理天下非求僊用夷荒昧之为祗一早期终始不一祀事多摄者然本爱惜身命重父母遗无时不思天下付民上赖惧于君职不曾荒声迷不省之地昨者夏言测知东官迁移无故力请改慈庆为东宫府夫废母后备制以纵奉子朕必不为言前称朕意为正驳郭勋今何一月勋言也葢嫉人贤已必美已出亦无归美君上意是恣肆已成必不迁于忠谨敬畏又前岁内官忠代言进玉器为寿朕已疑其相通泄又闻乘轿苑中次日朕以香叶束发巾命用皮帛鞋便跪起彼谓不可即朕不蚤朝彼亦不入内阁军国重事径裁私家王言要密岂人臣视如戏言官无知见耶不闻单言片疏纠发徒贪生媚灶今日神鬼皆怒雨甚伤禾卿等具布此谕俾中外知虏十万余骑寇朔州至马邑广武攻天屹峔墙我兵败绩虏乘夜趋鴈门沙沟垫越关南代州犯大原焚其郛七月乙酉朔日有食之革夏言职闲住敕曰本朕不才累及太阳正坐臣子欺逼君父外阴侵犯内阳之咎夫太子者有臣道焉可居母位夏言欺凌君上作福作威不下郭勋罪当论死直以累年供事内苑免死去之中华阳外夷阴今夷犯华若蹈荒原可见内外臣通不爱民而忠国若是三咎厥灾甚大朕荷天垂示丕感弗胜其修省三日祗告玄极殿大小百工宜各洗心举职目即戎务为急司其事者是图是究用保吾民礼部布示于天下敬哉敬哉虏繇太原欲犯平阳泽潞我军遇其零骑于孝义之师同桥斩首十余级始北徙虏复寇潞安大掠沁汾襄垣长子等处京师戒严虏乃还太原繇忻崞代州出鴈门遯参将张世忠邀击于祁死之予赠谥八月建延寿大斋三日夜上曰以上天之垂鉴庙社百神之灵威岂患虏哉朕痛边民荼毒耳虏遁民稍安其抚给之因大赈山西被虏诸郡免租二年复余盐法以足边万寿节上拜天玄极宝殿出御朝受贺赐宴九月修显陵裬恩旧邸龙飞二殿建秋报大斋三日夜新作佑国康民雷殿工部员外郎刘魁言顷营泰享殿大高玄等殿工作频繁财力告诎请纾民上怒杖系之十月举崇报岁成大典于大高玄殿雪百官表贺郭勋死于狱法司上决重囚后期上曰决囚秋后祖宗旧制也近岁奏决多逼大报期累行停止兹复测朕意一何卖法市恩抑郭勋之狱略其不轨却拟案不合令死囹圄是何法也因褫刑部尚衵吴山职为民余法司官降级夺俸有差宫婢谋弒上榻寝方皇后走救乃免遂命不分首从悉出磔之收诛及曹妃自是上移御故成祖宫西苑不复居大内十一月告宫变于中外郊遣代自是以为常升许绅为礼部尚书加太子太保十二月仍祀三皇太医院如国初之故 
　　二十二年正月丙午朔日有食之上受朝罢贺二月大治虏入太原罪总兵王升白爵张达李蓁皆论死赐正德中骂寘鐇死者都督姜汉祠三月贵州苗作乱流刼麻阳诸处召用万镗为右都御史勘处之四月新作雷霆洪应殿成建坛祠二日五月上祷雨内苑雨羣臣贺汝源王厚焆建醮祈万寿赏金帛六月吏科给事中周怡疏论大学士銮嵩吏部尚书瓒总兵尚文凤总制侍郎朋督饷侍郎廷瑞陕西廵抚棨内外大臣上下不和调非朝廷之福又宜人主和德于上以先之上怒其毁杖阙廷下诏狱长系之七月旱上躬祷雩坛雨制感雨吟上曰朕非赖天地洪恩曷除宫变焉有今兹朕辰且至其醮朝天宫七日醮之日白鹤四十余翔空中羣臣贺八月敕曰朕向罔戒榻闱遭犯幽恶轻辱遗体大荷天慈复生世凡尔臣民岂不思顺天以赞其君兹屇朕生祗举报恩典十日焉泰安知州逢伯献瑞麦加禾上曰禾麦民祥天地洪恩其敬谢玄极而庙献瑞榖生西苑赐督理西苑农事户部尚书陈经金币万寿节命朱希忠摄拜天玄极殿上曰比者祈农荷眷边尘亦靖帝佑神扶曷可云谖其举报典六日九月建报大斋三日夜上曰秋旱祷玄蒙润阳德宝穑二门四产祥禾灵应尤彰其举奏谢典罢邢屠六日廵按山东御史叶经坐乡试录文有讥逮杖之既至毙阙廷十月虏入廷绥至于绥德游击张鹏总兵吴英副总兵蒋存礼参将周文等战胜之论功有差十一月廵按贵州御史魏洪冕坐试录讥讽黜为民赐百官暖耳觇诸廷谢者成国公希忠大学士嵩等四百余人不至上曰朕法祖宗爱下之恩解貂之惠先期有赐礼孰重延谢诸臣蔑虚位慢孰大焉姑宥希忠嵩余皆夺俸两月冬至羣臣望朝奉天门敕曰我国家宗庙之制自太祖首建四亲其后更制时享殷荐同堂当其始事岂博采遐观卒从斯制既我成祖定鼎宇兹寝庙之营率遵其旧百数十年以祫以享缉于纯嘏则有繇然夫萃之为享其则不远曩因延臣之议咸称七庙之文是用创兴以从周典乃所司讨论不从区画失序成祖六世未尽也遽迁世庙不获奉于三昭仁宗穆也移就左宫致紊常于班祔正宗朕兄也不得为世顾居七庙之中有妨七世之祀揆之古义斯为盭矣往者回禄之警大与祖宗实启朕心又我皇考睿宗庙于都宫之外四亲之内可缺考乎礼官议欲同庙孝宗虽曰兄弟同世然庙额殊题终莪未妥是究是图惟遵先制其永无愆礼工二部仍旧建之前庙后寝又后为祧时祫时享太祖南向奉迎成祖列圣及我皇考同堂而祀祭毕归主于寝庶列圣在天之灵欢忻佑享伸朕瞻事之诚焉十二月兴建庙工祷雪雷霆洪应殿罢刑屠六日封典楧为伊王 
　　二十三年正月庚子朔命朱希忠摄拜天玄极殿羣臣望朝奉天门虏寇黄雀我军败之举典大高玄殿七日以为民祈食三月施药朝天宫上谕礼部朕切念邦本已祈民天复虑边圉生灵有寇扰者天佑神助朕心仰焉小邪谤谩无足较也自十六日始申叩重玄凡十有二日停刑止封命官十员其敬戒以祈玄贶虏寇大水谷我军射杀数人虏遯四月从祀张履翁颜司理文天祥庙五月建州虏寇边都指挥赵奇佟勋把总王镇死之六月壬午月食七月上谕礼部曰今夏霪沴灾人疫物近复弥旬不雨兼闻近畿湖浙诸处久旱越时又火星逆行未顺太庙俶工乃覩是象所以序昭穆之位未必不可行也独今人不古无是识者既非执正行礼之材无徒事诸茫昧之谤朕兹祈天下生灵于上玄其禁屠停邢止常封若有军机勿论八月加陶仲文少传兼少保支王一品俸仲文典真也上谕勋辅大臣曰帝坛双穗榖六十四本符易数天赐也与周禾汉黍异元始生悬一珠大如黍黍五榖先今雩坛五出一抑今岁非久积雨则虏骑疾驱数者不可不知玄恩不可慢视礼部请贺上曰毋虚敬直不可乩君毁道建秋报大斋朝天宫三日万筹节羣臣望朝奉天门秦王惟焯薨大学士翟銮二子汝俭汝孝同举进士邢科给事中文等论劾主司江汝璧秦鸣夏阿比举上勒銮父子皆为民逮汝璧等杖罢之九月分遣大臣告祀六宫庙禁屠刑五日以预期来稔十月施药朝天宫颁献皇帝所选医方于天下御史存德请决囚上曰朕体日生施药活众其固禁之以副三岁祗奉上玄之重虏寇大同入万全右卫至顺圣川抵浮图峪至于蔚完城列营土王沟抵庶昌门长四十余里京师戒严上切责宣大总督翟鹏与总兵周尚文廵抚王仪俱戴罪自效兵科都给事中梦桂等言虏入宣大声言犯京师皆繇廵抚蓟州都御史朱方借口惜费欲掣入卫兵太早总督翟鹏漫无可否遂使都御史王仪总兵郄永闻议散遗贼入寇召集不暇四臣罪皆难辞上曰此送贼入南第一罪也朱方之议葢朝中有作奸之物指之以为防秋者曰我辈之君但日叩祷玄故使既去之贼非时勾至以必犯京师为辞意在刼君耳翟鹏手握重兵不下令掣兵诸将敢耶其械系鹏方京师讯治之毛伯温受伯本兵不慎重题奏甚负朕委其褫职为民职方司郎中韩最逮杖之午门谪戍边军余伏玘以计生擒勾虏人王三上大悦赏千金加升五级磔三于市枭之诸边虏遁十一月上谕吏礼二部曰朕祗叩上天勾虏者生擒固义勇之徒奋力实鬼神玄功默戮其魄与流血千里者少差且夏秋淫雨故胡骑不得入寇而作奸乐祸之辈必欲欺胁君父纵莫识知逭鬼神耶秉一真人礼部尚书陶仲文职掌玄教保护邦民其加秩少师以示酬奖遂告谢擒逆于二郊景神殿及太社太稷朝天六宫受羣臣贺翟鹏朱方论戍冬至羣臣望朝奉天门十二月礼部请上朝正受贺上曰要名耳欲图报者竭诚职务令天下安 
　　二十四年正月乙未朔上曰方春多疫吏部左侍郎承恩锦衣卫都督同知炳其以上元日施药朝天宫如往年宣大山西诸边民疲虏后岂免病者亦往疗之令均玄恩也册封敬妃文氏闰正月严中外奢靡之禁续纂大明会典二月罢元世祖祀毁其主三月建祈年醮朝天宫五日上曰风沙日作二麰失滋或曰上名亦恐羣下有失职者须存人心勿谓天数朕将叩帝祈霖十日其止屠罢刑如例四月总督兵部侍郎张汉陈将官赎罪条格请得斩不用命者以励诸将上怒下三法司驳议议请自上裁上曰上将将生杀焉汉无君作威甚颛恣镇抚司君栲讯之以刑部尚书闻渊等延久不覆奏革其散官罚四月俸他各一年因谪汉镇西戍上曰风沙连日朕虑旱火亦甚虞边所司具不我体何有臣劳抚按及各边抚镇官其加意赈恤防御之道如或失职偾事不轻贷也丙申祷雨神祗坛乙巳雨羣臣奏贺上曰灵泽应祈实维玄庥其举祭谢典兵部尚书唐龙论去冬虏入宣大罪请逮治宣府总兵官郄永上曰廵抚都御史王仪与永共膺一面责任同体奈何拟功则同论罪辄异不平人肻效死人人行私作威无为国者非一日矣其降仪一级用之边方永降俸二级令尽心防御如故五月壬戌朔日有食之羣按福建御史何维栢论劾大学士嵩奸邪宜罢上曰厮维栢借攻辅臣本巧伺朕躬则何不专疏其捕械京师治之丁丑月食六月礼部奏庙工虽具未尽完善秋享近矣请仍暂祭于景神上曰始斗行秋祭焉既完了矣何必又待朕虽非长者自为变诈何以敬祖宗不序昭穆何以成王体其亟择日安主礼如先朝之旧四祭岁祫及诸乐章器物悉除嘉靖初年所增改者大禘礼亦罢之朕疾不能亲其摄也御史周冕言安主太庙礼莫重焉陛下宜亲毋复命摄上曰厮冕抗旨执讯之罚其俸名大享殿之神御版殿曰皇干太庙成遣告于二郊社稷七月辛酉朔遣成国公希忠代奉安列庙主羣臣表贺诏天下遂加升匠作工部侍郎郭文英俸级荫子一官给事中元冲劾奏文英匠也带俸窃衔已负乘矣渎荫国体名器大关焉上曰文英一人何遽坏国体再论者罪西海虏酋整克请纳款居内地不许虏入延绥八月追赠陶仲文三代祖父荫其孙攸国国子生以制秋石升通政使顾可学为工部尚书带俸万寿圣节命百官上香叩玄奉先殿丹陛下出朝奉天门永和王知燠献白鹿上寿遂告鹿瑞于太庙是时上重箕僊箕下示命有司掩■〈骨比〉骼出故御史杨爵给事中周怡工部郎中刘魁诏狱皆从之爵怡魁出三日矣吏部尚书熊浃以止箕谏忤旨遂命逮系爵怡魁如故虏大入大同参将张凤指挥刘钦千户李瓒与报劾生员王邦直死之 【 邦直磁州人父潺府谷知县邦直生而骈胁有神力人称王千斤弱冠补州学生已食廪矣非其好也及学骑射穷韬畧有求试请缨颈系单于之志日擐甲命左右奉弓刀侍其父其父见而异之久之潺自府谷遣归遇虏于道发□矢不中中石石为之泐虏耴矢视如扛骇焉遂不敢近嘉靖二十一年边警颇急诏举才勇兵科都给事中戴梦桂荐邦直朝命诣大同赞议万达与语甚驩国士遇之邦直亦愿以肝胆相归再踰年谍报虏将入寇万达使邦直同参将张凤率义兵五百人觇视塞外抵子鸟鸽峪窥山上贼数十骑往来邦直蹵而击之无孑遗者复见山下贼百余奔焉邦直与凤谋可悉耴歼之从者曰千斤将军功奇矣可勿逞竟飞射以往踰谷口数里忽至大陆沟中伏兵约三万骑列两大翼而阵邦直激众奋勇以矢石急击而身自引弓射杀贼首贼愤合围七重战三日夜邦直斩虏千余级会大雨雪矢食俱尽邦直溃围而出简义兵从王国顺一人耳邦直叹曰吾与汝等初来欲立功沙漠以报主恩众寡不敌损亡殆尽凤既亡吾独生何耻也策马复入贼营力竭被害虏环邦直尸相视囓指翼日引退我军舆以归既而有自虏中还者云诸部落皆悲泣谓是役死伤不可胜纪自此虏数年不复敢犯】 虏夜袭叆阳守备张文瀚死之皆赠荫有差九月陶仲文请建延寿醮太和山从之赐传以行再召大学士夏言楚世子英耀弒其父上曰命告皇祖夜斩之焚其尸建秋报大斋六日十月以僊示建琉璃河桥良乡十一月上曰自今朕祗奉皇穹于大高玄殿时举事天源典焉文武大臣溶采等其分祭朝天六宫庙施药疏璃河工所冬至羣臣望朝奉天门上使觇不至者切责之曰是皆平日谤欺今自为不敬悉夺其禄俸半年立故浙江副使陶成及其子湖广左布政使鲁祠于广东大学士许瓒屡疏乞休上不悦寻引罪出视事上曰尔简首文臣不众比朕不视朝既逸矣又欲求去何有忘家私因我示之假罪请既无报念革职闲住熊浃自忤旨后屡被谴称病乞休上怒夺职为民令锦衣官较押回乡里毋复其身家虏犯榆林官军追斩之十二月封誉荣为岷王 
　　二十五年正月乙未朔上拜天玄极殿朝是日雪羣臣贺御史周冕奏请东宫出阁讲学士曰是典礼出自上非如外事可建白冕轻妄奏渎其降边方杂职再言者加罪之二月建春祈大斋三日夜施乐朝天宫举春祈典于雷霆洪应殿七日三月赐号吕纯阳孚佑帝君祀之永禧僊宫修边墙于大同白草番作乱四月立赏格招徕男女亡入虏者雨应祈羣臣贺上悦五月琉璃河桥成以虏八延绥逮系总督右都御史张珩廵抚右都御史张子立谪戍边虏求贡不许七月虏大八延安庆阳保安安化诸处总督侍郎曾铣遣参将李珍夜出塞劫其营败之增贵州解额吏部文选司郎中简坐官邪治罪以尚书唐龙下比责其称老忘国黜为民久雨赈京师饥上曰鹿瑞祥洊呈去岁今朕辰日近醴泉复出承华虽圣贤不恃以怠也而不可不敬谢其自二十五日至于八月朢举谢停封供事毋慢既八月万寿节上命羣臣诣醮坛叩头因君恩诸在直者并进封陶仲文神霄紫府阐范保国弘烈宣教振法通真忠孝秉一真人掌道教事升工部带俸尚书监端明顾可学俱礼部尚书建秋报大典三日九日举报成典朝天宫十日湖贵苗复叛柳州贼韦金田等平赏两广抚镇张岳陈圭等功十月虏犯保安掠庆阳环诸处和川王府奉国将军充灼谋勾虏伏诛决重囚张延龄胡守中皆伏诛令朝鲜贡楮代席十一月冬至上命费寀陆炳视执事官礼不肃者以闻寀言雪霁天寒冬贺恐烦圣体请具朝服行五拜三叩头礼奉天门少伸臣下之敬上悦报可上曰良乡桥工告成兹且立玄殿镇桥次公希忠侯元辅臣言嵩其往相址十二月甲午上谕礼部冬雪杂雾恐作疠灾为民祈正瑞焉已亥雪羣臣表贺上优荅之总督陕西三边都御史曾铣请复河套夏言主其议以请上壮而许之 

　　名山藏卷之二十四 

　　●名山藏卷之二十五 

　　臣何乔恭辑 

　　典谟记二十五 

　　◆典谟记二十五 

　　世宗肃皇帝四 

　　○世宗肃皇帝四 

　　二十六年正月甲寅朔命朱希忠摄拜天玄极殿羣臣望朝奉天门赐徽王厚爝道号命将领生两广云贵四串褚即用于其土毋推京营西北边着为令二月大祈于高玄帝坛六日三月策试贡士胡正蒙等赐制曰朕惟人君受天命主天下君师治教兼焉自古迄今百王相承道统属之有不得辞者孟子以尧舜禹汤文武之为君自陶伊尹莱朱太公望宜生之为臣各有闻知见知之殊唐韩愈氏乃谓尧舜禹汤文武周公孔子之传止于孟轲详略同异何欤宋儒谓周敦颐程颐颢兄弟朱熹四子得孔孟不传之绪直接古帝王统果若是班欤抑门人尊尚师说递相称谓忘厥僭欤汉唐宋而下其君虽不能比隆唐虞抑其德功不可槩少果尽不足当大君道统之传欤洪惟我太祖高皇帝体尧舜授受之要而允执厥中论人心虚灵之机而操存弗二我成祖文皇帝言帝王之治一本于道六经道明则天地圣人之心可见至治之功可成斯言也上继皇王道统之正下开万世太平之基矣迨我列圣克笃前业修天叙人百八十余年于兹朕缵绍鸿绪惟敬惟一敦典叙彝祈天拯民思弘参赞继立之功者宵旰孳孳也兹欲远绍帝王近法祖宗舍是何所寘力焉夫自尧舜禹汤文武之后孔孟以来上下千数百年间道统之传归诸臣下又尽出宋儒一时之论朕所深疑也子大夫其悉心对久旱上祷宫中雨醮谢四月山西廵抚都御史孙继鲁坐与总督宣大翁万达议边不恊逮系之虏求贡万达以请不许五月总督陕西三边侍郎曾铣逐河套虏胜之虏远徙不敢近塞升俸一级赐白金文绮诸将赉赏有差六月建谢典于昊锡仙宫七月以浙江福建郡并海多倭改南赣汀漳都御史朱纨为廵抚浙江兼管福建海道敕纨严泛海通番勾连主藏之禁河决曹县先万寿节建大庆典大高玄殿停封止刑二十三日禁屠九日度天下道士二万四千人八月万筹节命朱希忠代告天玄极宝殿百官望朝奉天门加授陶仲文特进光禄大夫柱国兼大学士俸荫一子尚宝司丞吏部侍郎缺尚书闻渊推补祭酒王道道卒渊再拟礼部右侍郎崔桐少詹事黄佐给事中时中言初道补时渊故拟礼部左侍郎许成名矣桐与诟訿乃并舍而用道今复用桐是赏争也给事中商御史利言桐成名争矣黄佐与少詹事王用宾者两恐人先亦复不让皆小人心上并令四臣致仕以妄举夺渊俸文选郎中舜臣下镇抚考讯之九月礼科给事中锡言两淮运司解金恶户部尚书一杲廵仓御史艾朴私受解官正大贿持筦库员外善继抑纳之上怒下杲诏狱杲奏解金称兑皆委官臣与总督尚书移文往来而已臣目不见金冤矣上责杲总非古廉臣令加刑考寻户科给事中汝进秉彝养正起宗等言解金者大使兰实两淮署印副使禄乡亲禄与正大谋杂插恶令兰入解广通请托如太常少卿世蕃顺天府丞奎总督尚书暐关节皆有状请穷治之大学士嵩讼汝进等借臣下污臣上益怒诘责汝进等不早劾禄者今为杲解释朕加考乃言也执至阙下杖之降边方杂职已发呆朴边戍暐禄皆为民杲竟死于戍 【 王杲汶上县人正德甲戍进士授临汾知县治行最山西补监察御史廵视陕西会岁大侵诏遣二中贵人分守兰靖杲上言强边饥岁民救死不瞻若额外设官势必增派困民乞取回内廷供扫除职庶合祖制总兵官赵文贪墨恇怯盗精败衂结魏彬为内援累劾寝不治杲列文所犯状彬附下冈上乞并论如法文竟罢镇累官户部尚书悉心审画会有诏买龙涎香久未获忌者因以中之上滋不悦杲御属严毅无敢私于差遣者曹事不治必督过不少假借其才行卓异者汲引延誉如恐不及郎官化之莫不自厉多迁要职而不肖者不能无觖望两淮盐金解至者数十万主藏员外余善继漏收千两典解者不敢匿具以首杲杲奏抵善继于理善继忿怼流言盐金恶法不当收杲受典解者重赂故见抑耳主事胡经尝被杲督过乃与善继比而为之证经河南人也礼科给事中马锡其乡人信经嗾露章劾杲峻文巧诋遂下诏狱户科都给事中厉汝进等合疏论救悉廷杖褫职狱吏惧传致款成如锡指上愈怒意且叵测因击磬磬裂因矍然疑其枉乃薄谪杲戍广之雷州竟卒于贬所隆庆初都给事中辛自修等交白冤赐祭葬赠太子太保】 闰九月举秋报大典于大内六日建玄殿琉璃河桥名其神宫曰洪德永霈桥曰琼恩再举秋报大典洪应殿五日湖贵苗连岁作乱四川廵按御史凤鸣劾贵州廵抚都御史王学益养寇玩兵致苗夷猖獗流毒异省诏捕治学益京师科道官劾奏平阳知府聂豹虏寇太原时大括部民财至二万余罚死囚金五千出之豹贪肆宜罢下山西抚按官勘报部院会覆言豹括财赎死备军兴心故无他赃非入已请许其休致上曰豹假公违法逮问之京师既至发为民吏科都给事中大同等劾奏云南廵抚都御史应大猷事竣复命有举无劾避怨长奸宜罚治吏部尚书闻渊如其语覆请上曰云南远万里吏倍自恣大猷狥私废宪胡言治也褫其官责渊回获而谪考功郎中雷礼于外职十月勒献皇帝小孤山诗于小孤山令有司以春秋祀小孤山神闻渊佰推两广提督以廵抚山东都御史何鳌上刑科给事中炼论鳌廵抚山东时单县贼窃发不能防滋蔓不能剪既偾事于山东能成功夫两广请下吏部诘问上夺渊与廷推者俸械治鳌京师寻贬之十一月醮太高玄殿十二日壬午宫中火夜出杨爵圆明阁阳雷轩成乙未方皇后崩上以榻寝故痛后甚葬以元后礼曾铣疏复河套十八事兵部言铣经略甚详第事体大请下廷臣议上曰虏据河套久矣念无任事臣其即议十二月曾铣论劾总兵仇鸾贪虐失番夷心上大怒逮系之上谥大行皇后曰孝烈蜀王让栩代王充耀薨封怀埢为秦王 
　　二十七年正月戍寅朔羣臣望朝奉天门上谕辅臣陕西山崩移昨辛未日大风沙其占兵火本兵其悉心经画备弭兵部尚衵王以旗上诸臣所议曾铣复套事上始疑之问夏言曰套虏为患久矣一旦逐之师有名否兵有余力食有余积可必成功否昨捕诛王三未论功赏臣下有怏怏心今欲举此大事一铣何足言祗恐百姓受无罪之杀我即不言此非害数民命比我内居上处下情外事何知卿职辅弼真闻真见当行行之言不敢决请上自断上再下羣臣博议大学士嵩私言其不可上曰卿知不可何不力正铣疏至时言密奏人臣无如铣忠朕知言不顾国安危民生死但狥铣残欲耳朕故一言未荅示不可知后见卿拟旨多夸许又见夏言谓可是必语卿谓朕知而主之卿未宜阻其谋者今部疏会奏则果行矣可真从耶朕方言不可耳时上已大疑言言惧不免上疏自解上曰尔等朝廷倚政本百宜心邦民曷徒狥私强君胁众密疏未允诈称上意必也诘问即不引罪吏礼部其会都察院参论之是时上意且不测而嵩攻言甚力下兵部并议兵部尚书王以旌言套未可复也上曰先朝但防守耳铣无故轻猖狂言虽奉俞旨然既下议矣自当深惟实虑明以入告忍心观望一旦败事何救也者其夺与议官禄俸及兵部侍郎司属官客一年锦衣卫亟械系铣来京王以旗即兼都察院右佥都御史往代之尽心经理以赎执议不谨罪此安危大计也科道官寂无语者其悉逮杖阙廷各罚四月俸巳闻渊等参论夏言轻信狂谋辄为赞奏迹涉强君惟圣明裁进退上曰犹谓涉也媚又畏者何臣体夏言其削夺余官令以尚书致仕改户部尚书鄮储秀为兵部尚书储秀被命疏辞言陛下明圣自入继大统怀威四夷莫不震迭比复套一议尤非臣愚陋所能佐万一上曰厮储秀不急任事而掇游词黜为民巩昌汉中大饥赈之兵部奏近从虏中来者言俺荅渡河与套虏谋寇延宁请严备上曰虏合聚入套非备我何也启衅之臣可无罪乎其亟敕王以旗谨备兵部即会同都察院参论曾铣毋比之故总兵仇鸾从狱中上书诬劾铣先虏入延安覆军匿不闻克取军钱巨万密遣其子淳托言妇翁苏纲赂言表里作奸事久不发铣自知罪重乃倡议复套冀非常功作解免上命捕下淳纲锦衣遣给事中锦衣千户各一人往按之二月建春祈大斋显陵宫三日夜六科给事中齐誉等劾奏铣上曰誉等无一先言者今见累旨乃以罪闻好负国也其降誉一级外调之名孝烈皇后陵曰永陵建祈岁典大高玄殿命百官青布衣办事停刑禁屠三日陶仲文醮于王屋山以孝烈皇后百日追荐永僖僊宫十昼夜命府部侍从臣素服供事序日进香惟科道不许已已大风扬尘上曰今日风或仍边尘者虏既结合伺侵我虽止兵彼或作欺笑而犯兵部再示边臣勿堕计也三月丙子日有食之建祁年醮雷霆洪应殿庚寅月食以师久无功罢征湖贵苗兵锦衣鞫上淳纲狱上下铣法司会官重议之遂命追械夏言于途已法司拟铣无正律请比边将失陷城池者上曰铣妄议开边匿败殃民欺蔽朕躬乃曰律无正条则通不治乎其拟正律奏乃当交结近侍官员律以奏诏可遂斩铣于市妻子流三千里出仇鸾狱中建追荐二圣及孝烈皇后醮七日礼成告谢大高玄殿翁万达再以虏求贡请不许四月夏言逮至上书自讼上怒不省下镇抚司考讯命三法司拟罪刑部尚书茂坚等会议言罪当死词未引伏且久侍内苑有劳议能议贵请上裁上夺茂坚等俸让之曰朕腹心视言言何视朕方铣上疏时言代奏强君朕何尝一语谕荅敢动称密谕主行启祸殃民事责问犹曰不知所罪朕薄示戒令致仕又作怨语曰前者因不带香叶巾不服擅舆内府罪今日为朝廷计非身家反遭斥削是臣礼欤彼正以久直西内不得见苏纲为解尔等又谓内苑有劳其如律拟奏言竟坐交通铣论死亦流其妻子二千里建景命延禧醮五日五月葬孝烈皇后永陵礼臣议奉主奉先殿东夹室上曰坤宁正寝也其设于坤宁朞年当祔庙乃奉主坤宁宫六月赐杨一清谥周府镇国中尉勤熨失禄越关诣阙上疏言上厌万几溺长生重斋醮急兴作数岁以来委任匪人贿赂公行刑罚倒置当以秦皇汉武梁武宋徽为戒而希唐尧虞舜之迹上怒降勤熨庶人安置之高墙礼部尚书寀请立后上曰念已立太子矣昨孝烈崩朕已谕辅臣嵩毋请也适宗室有比朕梁武未徽者朕即当内禅退闲前代故事及成祖训典卿为朕考立之寀复上疏言皇后配体承干赞成内治椒涂兰殿岂宜久虚此臣等拳拳狗马心若夫传位之事历考前代唐高以功且在暮年宋有一二皆末造也成祖皇帝六飞三驾暂敕留守则监国而已皇上天与人归春秋鼎盛将万斯年臣不敢奉诏上曰览对悉卿忠恳后未可立宜承朕命七月太清阁成郑王厚烷进四箴十连珠劝上修德讲学上大怒曰尔知宗室有谤讪者辄効之彼是何人乃细物曰勤熨尔真今时西伯也请欲为而为之总督两广侍郎张岳总兵平江伯陈圭讨平贺县贼升叙有差朱纨在浙中严泛海通番勾连主藏之禁浙中牟倭者多不便之御史亮给事中镗言纨一人兼辖难遥制不如省设都御史各一人便下吏部覆言浙江故无廵抚遇警则遣重臣廵视事宁即止今宜改纨廵视浙福事宁日还京从之京师地震遣祭告郊庙社稷醮内殿外宫至于万寿节后九日止凡三十五日双穗榖七十五本生西苑上曰天降民祥因献庙受贺八月万寿节以孝烈皇后未朞止贺望朝奉天门赐陶仲文加支伯爵俸朱希忠崔元各禄百石严嵩支一品正俸加费寀少保顾可学盛端明各太子少保陆炳光禄大夫柱国方士郭弘经王永宁铸印赐道号京师及广宁登同日地震命羣臣实加修省各条时政得失闻重建圆明阁建寿坛醮宫中九日虏寇大同总兵周尚文御之九月宣府谍报虏众数万寇镇安云州将逼居庸上曰边报或地异之应朕当叩道祈天此未必不因套妄之致彼久知矣不转测之乎况虽铣死言囚恐不臣余孽为其报复不无兵部其示万达等毋忘国之家忘民之已猜疑听授邪孽必钦欺君逞忿王宪可脱神鬼之诛未可逭也十月杀夏言建报丰醮雷霆洪应殿七日赐辽王宪■〈火节〉道号上躬祷雪内坛其夜雪辅臣嵩率百官表贺上曰卿感天归君敬忠溢于陈词朕具悉十一月冬至百官望朝奉天门十二月建报丰醮大高玄殿三日封让栩为蜀王廷埼为代王 
　　二十八年正月壬申朔命朱希忠代拜天玄极殿羣臣望朝奉天门套虏掠永昌镇羌诸处总兵王继祖三却之二月建春祈大醮三日夜鲁王观■〈火定〉薨虏寇宣府指挥江瀚董旸战死没全军虏遂东犯永宁关南大震大同总兵周尚文等战败之尚文自颂功累疏请叙上衔焉 【 杭州府志已酉京师地震上曰岂民间有潜懿壅抑乎命博采以闻】 三月辛未朔日有食之丙戍冠皇太子丁亥皇太子薨四月建祈年醮大高玄殿三日洪应雷坛十一日上谕礼部入夏雨泽少降必祈云润庶豫民食其停十日刑百官素服供事毋感以范鏓为兵部尚书鏓辞上览疏不恭黜为民五月周尚文卒礼科给事中沈束颂尚文忠勇为请旌上大怒曰尚文连疏自伐怨望多端未治肯死厮束上诳曰忠勇部院其参论以闻尚书渊都御史侨言束狂迂当治心无他惟陛下原之上曰党欺夺渊侨俸三月命廷杖束诏狱锢之八月上谕礼部朕生辰又屇思静报玄恩可权免朝贺百司勿生慢肆宜尽臣劳以称乃忠出西苑瑞榖百六十本示辅臣奏谢上天而庙告万寿节百官望朝奉天门虏寇大同左右卫威远平虏等处九月建秋报大斋朝天宫三日夜虏寇榆林参将刘继先等战却之壬午月食虏掠万全左卫总督郭宗皋督诸将御之贼引而东驻沙岭堡参将赵臣等力战斩其酋虏溃右卫垣出建秋报大典大高玄殿及洪应坛十月以苑田榖瑞免刑囚十一月冬至羣臣望朝奉天门十二月上谕礼部深冬不雪二麦何滋朕亲祈洪应殿文武大臣荐素馐朝天等官毋慢封颐坦为鲁王 
　　二十九年正月丙寅朔命朱希忠代拜天玄极殿羣臣望朝奉天门三月贵州苗龙许保袭印江县及石阡府破之辛未上祷雨禁中至于四月不雨河闲人王联故为阳武知县上幸承天时供帐不办廵抚河南都御史胡缵宗劾罢之既家居不孝杀人坐死系县狱久之乃令其子朝肃诈衣朝衣奏冤上前曰车驾南时胡缵宗迎驾尝为穆天飞骏英皇泪竹诗属臣父联镌布臣公以缵宗诗皆虞周不详语不敢如教遂劾父去官因徧构前后有司听联狱者凡三十六人上怒趣械治京师下三法司会讯刑部尚书刘讱讯上缵宗诗颂也宜赦勿问联诬当坐如故朝肃诈常朝官当斩上曰缵宗颂焉云泪哉下礼部都察院参论及疏入手之曰刘讱等不思执法而急市恩称颂之诗固是如此遂黜讱为民夺三法司堂官俸半年司属官逮镇抚司考讯之缵宗亦发杖为民先是上意且不测严嵩陶仲文论救乃罢上曰狱平维二臣功特命嵩兼学士俸封仲文恭诚伯嵩伯文辞乃许之癸丑雨五月建谢典大高玄殿徽王厚烛薨六月施药朝天等三宫趣征内用香广东凡六品十四万斤有奇虏犯大同我军败绩总兵张达副总兵林椿死之总督宣大侍郎郭宗皋廵抚大同都御史陈耀以闻因言达椿虽亡虏亦旋遁官军少被伤者闰六月予达椿赠谥祭葬立祠荫世袭一子停宗皋及耀俸给事中禹言张达效死先登一军皆没独其二子世杰授以血战溃围出此数十年来边关未有之大衂宗皋耀不自席藁陈咎乃弥缝蔓语曰虏遁军伤少死何以见达椿生何以谢二子也上是之更令达二子同荫械系宗皋耀京师既至各杖之百发戍边耀竟死杖下起废咸宁侯仇鸾为总兵镇守大同七月琼州黎贼平延绥镇廵官请加募军之饷户部尚书潘潢言往太仓库一岁之入十存二三今经用不赀内帑殚竭而诸边增兵遣戍日朘月削虚腹心以奉四肢非完策也臣职堙财愚不知变愿与羣臣明习国计者得公议于庭惟上幸许上从之下潢议潢因言国初边饷取办民屯二种马料耴之采青牧放岁有常供未尝告乏迩者民赋多逋军屯寝废本源既竭末流从之乞行各省廵按先稽起运钱粮严征积负次及卫所屯田子粒覆实屯军补其缺伍更以开中盐引及各税课兼融计筭会通岁月或有非常蠲减方许奏发帑银庶军马刍粮不失旧额边臣粮饷有以应之上曰边急饷在目前征负融筭纸上空额尔可作实给军耶其再议潢再以前意请上责其偏执自用命调之南京廵视浙福都御史朱纟九坐擅杀满刺伽贾番被逮自杀八月万寿节加成国公朱希忠特进光禄大夫柱国辅臣严嵩上柱国尚书张治徐阶顾可学太子太保升少詹事李本吏部左侍郎大学士致仕太常寺卿朱隆禧礼部左侍郎文华殿办事中书谈相工部右侍郎仍封礼部尚书陶仲文恭诚伯加岁禄百石高士郭弘经王永宁皆封真人醮朝天宫三日其日命朱希忠摄拜天玄极殿百官望朝毋贺严嵩奏伏蒙加臣上柱国者臣不胜疑惧上之一字非下所拟国初以徐达之大勋劳止为左柱国而已臣昧劣臣不敢上多嵩谨以嵩子世蕃为太常卿虏俺荅太纠诸部入寇独石边外犯宣府西河遂引而东驻大兴州乙亥循潮河川攻古北口廵按御史王忬言潮河径可一日至通请驰备从之上密使觇忬忬方乘通城厉士上大悦戊寅虏果从径至营通河东坼近县使廵抚甘肃都御史史王仪驻守通严京师命大臣门九门而军发城中民及武举人授兵登陴使给事中御史视之出系狱故将令立功自赎己卯虏营白河东去京师益近大同总兵仇鸾独引一军扼虏河西上壮之保定廵抚都御史杨守谦亦率军至上喜使营东直门下移京军军城中庚辰告虏警太庙吏部尚书夏邦谟等请上朝吏科都给事中秉壶等请驾还夫内以安中外心上曰勿扰乘而恐动上下下令发仓廪平籴悬赏格募伎勇是日虏大杀掠河东民焚湖渠马房卤内侍增渡河至安定门兵部尚书丁汝夔恐丧师止诸将战壬午虏大薄京师上怒切责汝夔所以不令诸将战状虏为汉人书求贡纵内侍增还入其书称臣而词甚嫚上召礼部尚书阶集议阙下议未定简讨毛起曰事棘矣盍姑许之出然后拒之国子司业赵贞吉厉声曰今朝廷所急者出沈束于狱理周尚文功退虏易易耳曷许贡为时锦衣卫经历沈炼亦从傍从臾贞吉言遂与夏邦谟相訽而閧上闻壮贞吉召疏便计升为左春坊左谕德兼监察御史赍金五万行劳军上悦仇鸾守谦以鸾为平虏将军总督诸镇援兵分道御寇得以军法从事以守谦为兵部左侍郎兼都察院右副都御史副之命佥都御史商大节领所募伎勇异等别为一军军城内外时诸镇援兵虽尽至皆远屯借口四逐虏鸾军亦徒游移张声势守谦兵少不敢击虏徒坚壁城下虏大焚西北隅火明西内西北隅多内臣园舍皆环上泣将帅不力文臣制之故虏得至此民逃虏求入者门闭率号哭城下上亦闻其声益趣战守谦等犹以汝夔未檄调为解上震怒曰独不畏朕癸未御奉天殿敕百官午门曰今虏入畿地当职诸臣全不委身任事辄曰上不视朝夫平时言君逸臣劳窃圣言自济岂期今者不忠至此何有主忧敢为下効朕中夜之分尚亲处画辅赞大臣日夕左右未尝顷刻滞军机而朝堂一坐正复何益欺天背主之物且以正朝大内恐吓朕躬奸臣敢罔君父与误事者科道官通不一劾大小诸臣便指实一一参奏余诸但有见闻可助破逆擒虏者人人尽言再若昔玩并从军法于是诘责汝夔举动周章汝夔惶恐请自出战不许羣臣皆陈御虏便宜通政使焚深言仇鸾张虚声耳实养寇要功请诘之上方壮鸾黜深为民甲申绝虏贡虏亦遯上命讯汝夔守谦仪午门外遂以王忬代仪丙戌京师解严贞吉还报尽劳诸军独宣府去京师远臣未辞阙未敢行上曰贞吉大言耳用之乃蓄缩敢代尚文束怀怨杖而降之边方上曰汝夔负君毒民守谦市卫主名党同违旨坐视民祸即便杀之戊子上责刑部侍郎黯左都御史侨大理卿良才曰旨拟汝夔等罪即便也如何通夜半日犹不奏人欺君者安用臣为各杖四十令成爰书午门下汝夔等死犹未赎生灵数命也刑科给事中侃等尚循故事覆奏皆杖之百发为民遂杀汝夔谦仍枭汝夔流其妻三千里子适戍已丑赏仇鸾九月命掩人民死者赈被虏家夏邦谟奉旨推经略蓟镇大臣举都御史应奎吏科都给事中秉壶言今治边急得才应奎及宣府廵抚良蓟州廵抚嘉会率不称又三关并陉潼关天津皆要害也四兵备亦宜更置使得人上下邦谟更选邦谟推代三廵抚者四兵备尚未报上诘责之曰何迟也居常不为国公选遇事逡廵附背其姑降俸三级上考问兵政革十二营两官厅复永乐三营旧制曰京营设勋臣为提督官以文臣赞理之以仇鸾为总兵提督改吏部侍郎王邦瑞于兵部兼右佥都御史赞理营务命佥都御史商大节仍经略京城改操江南京右佥都御史李遂为都察院右佥都御史专督兵粮于蓟镇降郑王厚烷为庶人幽高墙论入援功加仇鸾太保兼太子太保特召翁万达制中为兵部尚书起故翰林编修赵时春刑部主事申■〈方遂〉添注兵部为廵视京营主事十月改京营提督曰提督京营戎政赞理文臣曰恊理戎政仇鸾言京营官军守难格战请分遣御史调诸边兵入卫为秋防兵部覆言虏向往不常调诸边兵入卫虏即犯边何抵也上竟从鸾议上谕严嵩曰昨胡氛深入虽荷天佑不日自退然欺上大罪未明宗室士庶其孰不忿虑贼未至时朕问卿卿谓佳兵不祥今若以去又弛后灾必甚要当讲求征伐大计勿论虏犯否庶可伸我中夏气象又谕曰今直捣巢穴杀虏不为无名所难食一兵二须大丰三五岁鲜旱涝之灾食足兵雄乃可如皇祖时长驱耳今且谨备二谕勿秘皆示诸臣令晓朕旨刑部郎中徐学诗言贼至门庭陛下有谕令人人尽言所以破逆擒虏者切见严嵩奸贪特甚嵩子世蕃窃权擅政臣谓正本清源无如亟罢嵩父子皇上揽权穆清之上六卿分职则天下自安上曰厮学诗乘上言以报私忿下镇抚司考讯之嵩求去不许曰勿堕小人计但竭忠辅朕上谕严嵩曰闻贼归多毒疮死者杀人盈万天怒之矣今不可以好武阻先集兵粮示户兵二部知之复谕仇鸾曰勿怠戎政必长驱胡虏如皇祖时鸶对方冬虏马肥请以来岁三月大举也上悦优荅之仇鸾恃宠骄恣申■〈方遂〉恶之奏言营政更始叨耳目之司凡事愿加详博访不当决计于一人上以■〈方遂〉疏指不明密示鸾鸾心知谓已上奏曰■〈方遂〉乃制臣不得有所为廵视京营既有科道官矣益以职方主事臣东西顾胁息惧罪而暇谋虏上下■〈方遂〉考讯外调之遂革廵视主事职十一月冬至羣臣望朝奉天门祧仁宗祔孝烈皇后于太庙复为后祈福内殿六日以翁万达被命久未至遂以王邦瑞为兵部尚书及万达至上责其慢夺职别用李遂自南京至上亦以其迟下吏部尚书邦谟吏部都给事中秉壶等参论皆请罚治之上曰国事方殷遂闻召迁延无人臣礼邦谟秉壶犹护之也遂黜遂为民而罚邦谟等俸有差因以王忬代遂上曰雪耻报恨恒人知之况明明大邦丑虏陵之当职掌者其整饬兵将定以春中举剿敢言止者大将军鸾处治十二月癸亥上祈雪禁中乙丑雪增置昌平易州各都御史副总兵一员并设通州者为三辅降翁万达为兵部侍郎兼佥都御史守州易起故佥都御史许宗鲁守昌平大学士严嵩一品满十二年考赐奖敕诰命虏叩宣府边求贡不许仇鸾奏言蓟州总兵凤鸣大同总兵珏不胜任请黜之而别荐京营副将勋代凤鸣密云副总兵仁代珏上皆从之旨从中下兵部尚书王邦瑞言会推而请自上裁此故事也京营大将与外镇将领本无属也鸾将京营辄请置易外镇将领旨从中下臣莫与知恐无以杜专擅渐上责邦瑞曰戎政初修忠将是托朕密谘镇将非鸾自擅尔若选将练兵事事加意且不待彼言矧俾我劳今一矢未发辄先自攻谮大臣谋国之忠宜尔耶上复曰昔我二祖兵柄多出达能诸将无作谤者邦瑞以虏退未擢是又翟鹏之怨上也每曰破格举事尽忠者乃不能容虏再至当效汝夔误国矣京师南关货贿所集厢中居民愿助城外城以备虏许之册徽庶子载瑜为徽王楚庶子英■〈火佥〉为楚王 
　　三十年正月已丑朔命朱希忠摄拜天玄极殿羣臣望朝奉天门锦衣卫经历沈炼论劾严嵩父子奸贪十大罪夏邦谟为之关贿赂若颐指然请兼诛斥之上曰厮炼先为令坐贪被调今且考察度不免抑昨岁与邦谟喧閧朝堂尚未正罪乃敢狂恣出位诬奏大臣计耴直名去锦衣卫其捕杖之寻发口外为民甲辰月食兵部议调班军及近畿诸府人夫修筑蓟镇边墙仇鸾为班军请免上许之而曰各边岁岁言完修也无一济者要当练兵蓄锐实图効耳其第令本镇第量自修筑亦毋妄劳费为兵部左侍郎史道言修边限虏不为无功班军即不调请借役人夫许之二月礼部尚书徐阶疏请建占暑三上问严嵩嵩对东宫诸王十五郥选婚景裕二王年及矣当先正名焉册裕王为东宫乃可行冠婚礼也上曰已酉春事可思古者男子尚三十娶已酉春盖庄敬太子薨之年上曰朕思去和虏丑肆然满归今岁定犯若弗决讨彼益逞今练兵处食为上城外城妨民财力其令遂罢之兵部尚书王邦邦条备虏五事其一言蓟州修筑边墙正筞也顷因甲可乙否遂欲弃之虏窥伺无时请亟敕所司断然必筑上曰谁云弃墙不筑者前旨谓当图实効耳不图实効终岁筑何益邦瑞职本兵自当干理实事乌用建白如它臣为其自陈状遂革邦瑞职令以冠带办事以侍郎道郎中耕等阿附覆奏皆夺俸有差及当考察邦瑞循故事上疏自劾上责其巧辞怀怨斥为民翁万达亦以考察自劾乞终制中责万达无奋勉効力之忠罢之及疏谢复责其奏牍不恭亦斥为民三月作玄府镇虏法廪以厌虏趣户部取龙涎香为修醮坛之用虏献我叛人锦宝等请质其使人以求马市下兵部尚书赵锦咸宁侯鸾议鸾力主之羣臣皆如鸾言上难焉问严嵩嵩曰非谓恃市忘战也以缓虏入而修备焉从之遂许开大同宣府延绥宁夏四镇岁两市召致仕使部侍郎史道兼右佥都御史往大同经略既行兵部员外郎杨继盛上疏谏止上示嵩得无与边臣再计如我初意直坚守而待扫除之乎嵩曰道行矣上曰当使语虏中国尊上天子好生乍许岁两市全民也继自今必十年不敢犯边乃许再莫示弱嵩曰虏待命矣无以信外夷且虏恳上乃下旨边臣久奏马市集议而后行继盛即有见宜早言何挠边惑众以淆国是下镇抚司考讯出为边杂职总督湖广川贵右都御史张岳大破贵州苗上谕礼臣曰天久不雨朕先虔斋三日祈霖于洪应文武大臣其祭告郊庙徧于羣神四月建祈年醮朝天宫复以仙宫席殿不戒于火令更坛而举醮贵州苗既破其贼首龙许保等窜入湖广苗镇筸寨紏党突入思州执其知府允简大掠去事闻革贵州都御史任辄职住总兵官沈希仪俸暂加张岳为兵部右侍郎兼右佥都御史以重其权切责之令与希仪皆戴罪剿贼以兵部尚书锦左都御史侨兵科都给事中光裕等不究论诸臣罪夺俸有差以早赈保定河闲诸府仇鸾言今者四调边兵及京营军兵共五万人臣授大将用兵贵专请皆隶臣分布诸路他官不得擅调遣从之左都御史商大节言臣承经略之命但参酌综理赞仇鸾所不及耳非有重兵在手责守战者也鸾择精锐五万出为游卒留柔脆京军以防守委臣臣一身耳当京师利害设虏分而为二一道冲鸾一道趋京仓卒之闲孰圉去年事可鉴乞敕兵部详议分属便臣守之上曰厮大节未见敌已自爱矣可期与战耶下镇抚司考讯令三法司重拟刑部比领兵官已承调遣不依期进兵策应因而失误军机者斩上竟是之候决于诏狱开马市大同还虏质五月以雨应祈遣谢各宫庙大同既市虏酋庵荅上表谢进马九匹入谢仇鸾言夷俗敬则用九宜赐敕厚赉从之赐俺荅彩币四表里大红纻丝膝襕一表里金顶大帽一金带一及其子脱脱夷使有差六月虏犯左卫侍郎史道诘虏甫市也而何犯虏谓中国妖人萧芹等诱已而朵颜三卫亦蓄我叛人哈舟儿陈通事时时勾虏寇边皆悬赏格捕之上曰虏固逆天本之我中或贼也次则三卫曩者朕奉上玄威王三见擒未遂封赏朕又累怒边吏故人人坐视贼来欺胁朕躬不然岂胡虏敢连犯也自今边臣果有忠主心不宜自负幸祸欺天者繇其自作贼至自有祖宗法不赦抑朕以虏市且撤玄府镇虏坛虏旋动朕不敢忘玄佑元江土舍那鉴作乱张岳擒获贵州苗首龙许保命即诛于贵州睦妃何氏薨将葬之上曰古者世妇御妻数用九其自今九妃同墓城通州命户部进银五万为内供自今五岁一进银十万两购龙涎香遣大臣庙祈以弭虏虏执萧芹等十余人至边仇鸾家丁时义缚以入赐虏酋俺荅金彩通袖衣二袭彩币四表里加鸾太子太保米二百石荫一子锦衣升史道兵部尚书赏金币总督侍郎苏佑而下皆赏金币有差亦赏义如伏玘例下芹等诛磔之八月史道言虏富者十二贫者十八富虏以马易缯帛贫虏无所得马愿以牛羊易菽豆不许之则贫虏亦且寇边许之则俺荅可藉以约束诸酋我亦可因而修战守焉下廷议皆谓虏无厌藉藉难之仇鸾亦不敢决主上曰虏要求多端诈不可听其绝之已俺荅表谢帽带表里之赐并乞职役诰命道复以表其闻上察表非虏文切责史道不处置边备轻与虏渎奏召道还遂绝虏万寿节命朱希忠摄拜天玄极殿羣臣望朝奉天门大将军仇鸾统领京边兵马二万七千有奇候虏曰羊口九月上谕兵部风作竟日其防虏母怠京师地震有声诏修省三日刑科给事中良翰上覆录囚奏上曰日恭大享厮良翰奏刑不敬孰大焉夺其俸既享谕礼部曰日者大享自始视牲风阴罔闲实所司不恭杂之迁坟渎之刑奏继自今祈榖大享礼悉禁封点斋视牲如大报毋慢都给事中光裕御史恺等劾奏史道为虏请易菽豆乞封号委靡迁就不称任使请亟罢之上怒曰已召还矣向时尔等皆安在杖而夺其俸十月史道还下吏部议进退尚书李默言道前后处画市易有无利边皆在上鉴惟圣明裁之上曰尔职司评拟如何烦我若夫考核羣下皆以劳主尔何为者降默俸一级令道供职如故改葬哀冲庄敬二太子天寿山辽东廵抚缺李默会推布政使张■〈日上永下〉谢存儒上曰是以资迁矣如今急边故非常比默不慎重推举安有视国如家意姑记罪其再以堪任者间默惧疏谢上曰默受朕简长此六卿狥情市好累不改省薄罚示之乃敢怀忿忌辱假名陈谢其革默职为民裁革易通二都御史使蓟州廵抚兼视通保定廵抚兼视易十一月蓟辽总督侍郎何栋获哈舟儿陈通事械磔之告谢郊庙社稷及历代帝王辅臣嵩等疏贺上曰卿等入贺归上功羣邪犹不满向者王三捕诛未酬欲得丁汝夔果纵贼至国门曰羞主今臣下人各一心如鸾矢心为国一念杀贼累累密请乘春大捣虏巢朕为鸾计防羣邪害之以遏后来为国之臣故累不许如卿赞事上玄至目为奸佞不朕谏正或有口同心异对人自解者即日奏谢赫矣天地神祗也寅前小雾礼后大雾乃又百邪之忌占曰臣蔽主明天地不享甚昭昭矣今文武臣役速传示吏兵二部拟恩加进母使又怨遂荫赉仇鸾何栋及辅臣严嵩礼部尚书徐阶兵部尚书赵锦等有差冬至羣臣望朝奉天门十二月以雪应祈羣臣疏贺上嘉荅之制贺雪吟上曰乃者逆丑携犯赖有谋勇之臣摄彼凶残竟秋无事咸天地宗社佑兹建总报大典大高玄殿七日其停不急封如例既庆成上曰恭诚伯仲文以万金百帛助军奉命建醮保民大获庇佑其岁加禄米百石子世恩升太常少卿仍带俸真人高士弘经永宁中辅官道戴中成等皆覃恩有差封渖世子恬烄为渖王 

　　名山藏卷之二十五 

　　●名山藏卷之二十六 

　　臣何乔远恭辑 

　　典谟记二十六 

　　◆典谟记二十六 

　　世宗肃皇帝五 

　　○世宗肃皇帝五 

　　三十一年正月甲申朔命朱希忠摄拜天玄极殿群臣望朝奉天门大同虏求易菽豆不遂屡宼边廵按御史李逄时阻之遂入掠诸将御之皆败朝议籍籍追咎马市非计仇鸾虑谴请选宣大精锐兵万人发白金二十六万为战资上不许谕严嵩曰金民血也鸾去岁调兵不一战费军兴数百万即战当何如其第令战已亥月食虏犯大同益数上曰边臣恃市不备也从今一意战观望者重刑于是仇鸾请逐虏上曰虏少入耳毋烦卿礼部尚书徐阶言周人爱君拳拳亿祝虞廷命官谆谆冑教皇子年十有六战婚讲学实维其时然必册立先之名位定然后可次举臣实司礼敢昧死言上曰二子年及即以本礼举冠婚何害何乃逼君其即具冠婚仪奏阶请先冠裕王次景王婚亦如之则暂于内宫上曰婚出府故事也何暂于内宫严嵩对曰冠同日婚出府故事王也裕王将为太子焉上曰二王同体其以三月冠婚次之治二府二月更名西苑御宫为永寿宫宣大二镇大饥人相食令督饷侍郎冯坤发白金十万往赈之以两镇廵抚何思苏佑不奏报罚其俸虏酋俺答摆腰等纠联部落移帐天城并虏塞驻牧警报日夕至建春告大斋朝天宫举大祈岁典五日以太上道诞建醮永寿宫九日示百官勿谓弗经欺玄而谤上敕故工部侍郎陆杰赍白金十一万修玄帝宫于太和山上谕礼部春半土燥布种恐难其命文武大臣为农借雨各宫庙以青衣角带行礼虏大入大同威虏等堡指挥佥事王恭死之宣大总督侍郎苏佑不以闻而以虏骑三万入报俄大同廵抚都御史何思报虏退则亦不言虏众寡与所从出入处上心疑之令飞骑往侦二千耳王恭死焉游击吕勇刘潭参将张腾孙麒焦泽总兵王怀邦皆逗遛退缩不力战上切责佑心妄言命锦衣卫械系麒潭京师革怀邦泽勇职级使带罪自效赠恭官荫其一子夷使丫头智求市大同命斩而枭之诸镇乃诏仇鸾往逐虏三月修岁例典洪应雷宫六日冠裕王景王礼科给事中适奏乞命二土出阁讲学礼部为覆请上曰朕已与卿等久计更待适言彼窃以渎宜参究之乃借以请京营游击将军时陈自言遇虏大同西战十合贼之追奔三十余里虏二万骑奄至与战两日乃解上曰时陈勇其毋侍御史覆实厚赉之四月上谕严嵩曰朕二子近议出阁礼部何久未请者徐阶上疏请期上复曰兹逼夏杪无几何时其待秋爽掌詹事府事尚书孙承恩曰臣备宫臣职辅导敢固以请上曰雷久不声占云臣专果适不奉君卿未可附和虏入辽东新兴堡堡百户常禄指挥姚大谟刘栋刘启基死之备御指挥王相勒兵四百人赴之力战二日与指挥张策百户程克政胡镇皆死之予相赠官赐祭葬荫其一子禄策等皆赠官子孙各升袭三级仇鸾言臣帅师出边行二百余里遇伏我军阵亡二十八人伤二百一十二人失马二百余匹斩虏首五级获其马三十请如赏时陈者赏诸军兵部言鸾出师伐虏不能取全胜斩获少损伤多宜下御史问状何得引时陈者上曰诸将久暴露遂赏仇鸾等有差徽人王直者为倭僧故都御史朱纨严海禁绝倭海上诸豪遂负倭所市倭失货竞责直直无所出亡据海岛上因聚亡命徐海陈东等为将领数勾引诸倭奴入寇浙东至是倭万余人驾船千艘烧劫温州诸郡破黄岩掠之七日其后猖獗浙直中东据柘林海据乍浦凡六年乃绝五月旱禄雨既雨群臣贺上曰今虏胁降三卫势甚张诸边相继告急修边二年百无一效内外官有干国如家者耶虏创必肆秋犯如玩者军法治之增设两淮等处廵盐御史一员七月乙未月食以倭起复设廵视浙江兼管福兴泉漳都御史总督军务以王忬为之先万寿节建醮大高玄殿二十五日八月庐江王佑■〈木昂〉献瑞榖荐庙受贺建寿旦醮朝天宫三日夜万寿节命朱希忠摄拜天玄极殿羣臣望朝奉天门干光殿成仇鸾死上闻其通虏状命剖棺斩首枭示九边鸾父母妻子及鸾家丁时义党侯荣姚江皆论斩没入其男女赀财家属党与流配之虏大入大同九月大掠大同马邑朔诸处以仇鸾诛亲举谢典内殿五日遣告谢二郊社稷宗庙先师帝王诏天下百官表贺革戎政厅凡鸾所改置戎政悉罢之修秋报大斋朝天宫三日夜虏大攻山西三关不克引去悉罢诸边马市凤淮杨徐水赈之遣科道官廵视太仓银库着为令十月南京试御史王宗茂极论严嵩奸贪出为平阳丞兵部尚书赵锦坐先附仇鸾戍极边虏寇辽东岷王誉荣薨十一月张岳尽平湖贵苗建秋报岁典于洪应雷宫冬至羣臣望朝奉天门十二月光禄寺少卿马从谦言提督光禄寺太监泰干没内帑以万计廵视给事中允中御史斯彬亦劾泰如从谦言泰诬奏从谦盗用大官食物诽谤土奉玄不忠状上命逮镇抚司讯之讯上泰所引从谦诽谤语暧昧无证不足深诛上责镇抚司夺其俸曰从谦罪如子骂父者律曷不究也因降允中斯彬边方杂职从谦泰下法司拟罪法司坐从谦边戍泰送司礼监奏处上以泰能举发欺谤臣免之廷杖从谦午门戌烟瘴从谦死杖下虏寇宁夏大杀掠封庆庶子■〈木鼎〉枋为庆王修谢岁典于内殿命大臣祭告六宫庙百官吉服斋戒法司停刑五日雪百官表贺 
　　三十二年正月戊寅朔命朱希忠摄拜天玄极殿壬午日食雪不见上曰日食不显露雪瑞旋荷天恩不可不知其奏谢郊庙社稷先是孝烈皇后祔庙之议自上发之礼科都给事中杨思忠与徐阶议不可上御之至六科官上表贺正杨思忠为首上摘表中语诘之曰申锡玄禧是何文体厮思忠不臣久岁其杖之午门之外首发为民余罚一年俸遣礼部左侍郎孙升建安神醮于承天元佑官癸巳月食严嵩请婚二王于内府上曰何摇外议也则立为太子矣夫出府不可如何害及二王如何害及朕者卿明言之嵩言储位未有所属同居于外危疑易生嫌隙易起臣所为二王虑者也先朝有大咸有中宫东宫体势增重主上尊安今烈后上宾至亲独二王乃皆在外臣所为圣躬虑者也上曰无庸有能胜天子已礼部拟上婚礼稍分别上曰既王矣何异之有尔等即举册立礼勿烦朕也礼部以为然具仪上上曰岂有朝更暮改者其一如王礼元江贼平召还杨继盛为兵部员外郎继盛至复极劾严嵩专权曰陛下不信则请召二王面问之上曰厮继盛本心探测朕意故引二王好无上也锦衣其杖之百四丈一更人已下刑部尚书何鳌当诈传亲王令旨律绞上曰姑如拟犹轻鳌等不执法重论尚请朕悯狂党邪废法也其降俸一级郎中史朝宾降三级外调之严嵩引罪求去上曰羣臣细丑已结为党彼物明言逆贼勾虏其本在卿显然指卿赞直玄修不朕阻抑实诽君詈上朕非内外禽者等享有天命崇事太上又与宋徽梁武大不同人臣如此买直邀誉卿若引罪真堕邪孽计皇天鉴临神明左右宜赞佐奉顺毋生去心特旨以聂豹为兵部尚书二月庚戌册李氏为裕王妃乙卯册王氏为景王妃皆出就府建春告大醮于朝天宫三日夜罗田县省祭官纬进白兔赏金币徐邳水甚命河道御史曾钓浚黄河下流以通漕遣刑部左侍郎吴鹏往赈之初杨继盛之劾严嵩也谓今工部尚书欧阳必进故嵩中表嵩私之以为两广军门必进就中为嵩孙鹄功得锦衣至是必进上书自理下兵部覆严世蕃自为草授郎中周冕使覆奏冕封奏世蕃草劾之上曰厮冕不俟部覆自以意肆报复杖而黜为民嵩因为鹄辞职许之倭犯温州参将汤克宽破之虏犯宣府参将史录死之予赠荫赐祭葬祠死所三月建祈年大典于大高玄殿陕西山东大饥赈之廵按云贵御史赵锦论劾严嵩亦及严鹄嵩归第待罪上曰锦明谤君其械系京师治之遂复鹄官召嵩立入直及锦至廷杖黜为民虏入宣府犯河曲游击孙邦丁碧战却之寻犯深井堡总兵郭都死之虏犯延绥总兵刘梅死之上赐邦碧金币予都梅赠谥祭葬祠荫建祈年典于洪应雷坛兼求雨焉复城外城闰三月以大道殿成建景命吉典九日王直勾倭大寇江南滨海诸郡至于淮北破昌国卫屯之五日参将俞大猷以舟师逐去之直复勾倭攻陷临山卫城四月旱祷雨内殿营宜春宫建吉典雷坛仙宫停封十三日革新设招抚徐淮山西屯牧清理盐法及廵抚昌平四都御史浙江舟师破贼松门港倭犯太仓平湖海宁破上海海舟大掠南直隶浙江诸郡复破浙松阳松阳知县罗拱辰战却之五月倭入上海屯之七日倭陷乍浦所流劫宁化奉化参将汤克宽火之于民舍余倭遯虏犯辽东设提督海防总兵以汤克宽为之建景命典于干光宇六月荆王厚烇薨七月礼部为二王请入贺万寿上曰未命摄祭其待明秋自是凡万寿节礼部为二王请贺忽不许建生辰醮于雷坛上谕礼部朕丕承父天母地洪眷大道帝师匡扶内究殛灭外虏平宁恩佑加隆勿谓迩加弗似君邻之义兹月下旬及八月初旬高玄等坛修景庆等仪其毋违怠以为民先虏入浑源东宁广昌命王忬提督军务廵抚浙江兼福兴泉漳地方虏攻插箭浮图等峪固原游击陈凤宁夏游击朱玉击退之上大悦命即加升为都督佥事母待勘报八月虏犯蔚掠代繁峙诸处复犯宣府塞吏部尚书万镗推通政使赵文华为郧阳廵抚兵科右给事中朱伯辰论劾文华宜罢文华言伯辰劾奏皆镗嗾之因言镗怨望上黜镗并伯辰为民留文华如故复召李默代镗万寿节命朱希忠摄拜天玄极殿羣臣望朝奉天门虏驻鄜延掠延庆诸州河南盗师尚诏山东盗李自名等作乱九月虏犯大同塞总兵李涞参将冯恩游击李桂等死之皆赐赠谥祭葬有差祠其处虏从紫荆关浮图峪分突山西取道宣大诸镇兵前后邀击之于广昌灵丘代蔚至磁窑口中伏而去捕斩凡三百余级上曰是皆文武众臣之勋士卒效力然岂无天佑神助故以归报天神为正遂祭告二郊宗庙社稷先圣帝王乃论诸镇文武臣功有差建秋报大斋大高玄殿七日朝天宫三日师尚诏平饥免庐凤淮扬诸州县卫所税粮有差敕赈之十月赈畿内诸府及宣府辽东山东河南并蠲赈浙江被寇诸县建秋报大典于洪应坛九日修南京皇城倭复自华亭登岸泊宝山汤克宽击胜之常熟知县王鈇御倭福山胜之计三中武科者会试着为令遣行人东莱敕谕南直隶山东抚按官破格赈饥以南京兵部侍郎谢存儒故廵抚河南时不能弭师尚诏盗械治于京师京师大饥上问严嵩京师饥曷处之朕闻外省饥民亦来奔就必有毙道路其发太仓米十万以六分平籴四分给四来贫苦者外城成十一月倭犯上海嘉定冬至羣臣望朝奉天门建景命圆庆典于仙宫九日十二月祷雪礼部言畿甸灾为难邮册封宗藩请如古孟夏封诸侯礼移之来岁四月诏可着为令修岁成大典十四日雪羣臣贺以天腊节建醮大高玄殿停封二十八日取大仓库银十万为内供严嵩言中外望陛下立太子请举之明春上曰昨月下旬朕景命庆圆下令臣民毋欺怠即次日逆恶邪物造言朕躬不豫朕久闻沸腾之言谓诸事皆卿仲文为之卿仲文不言即言朕无不立太子者卿疏自解是矣恐非安上敬君之祝 
　　三十三年正月壬寅朔命朱希忠摄拜天玄极殿百官望朝奉天门建元旦醮大高玄殿停封事二十八日以六科给事中思静等贺表不上书万寿者各逮杖之午门上谕严嵩曰卿昨奏立太子老忠虑国亦固然已然朕一切政体未失止夙兴不一坐臣又皆逸今朕以一王犹监国者何如嵩对曰中外臣民谓它无敢请立太子者独咎臣不言臣是以言臣所请者礼也非谓政上乃已康妃杜氏薨册谥曰荣淑发太仓赈饥民之就食京师者百里以内人三升远者递加至二十升而止停边选例倭久泊崇明南沙至是溃围出海转掠苏松诸州县二月建春祈大斋朝天宫三日夜大祈岁典三日倭攻松江官兵追战败绩廵按直隶御史慎劾奏应天廵抚都御史彭黯升工部尚书即上官不待代坐令倭知调度无人驰突益甚乞重治以警臣偷上命械系京师黜为民三月吏部举江西左布政陈洙代黯上曰倭方棘洙胜黯否或远不能旦夕至其再择乃改兵部右侍郎屠大山兼都察院右佥都御史兼廵抚督粮焉命建显陵殿规制如景陵御史何廷钰条时政八事下户部户部以其迂阔格不覆奏廷钰诣郎中刘尔牧趣之尔牧敏悍善筹户部尚书钝所倚见廷钰而傲廷钰言比陛下戒户部节财尔牧外为谤毁言今县官赏不撙而费无经大自泥沙安得责户部上曰朕奉玄即取太仓储岂能百万厮尔牧敢以不节无名谤朕即如修边一费侵欺千倍有言及否其逮杖之午门百发为民上曰朕惟逆贼犯阙后连岁凶饥恻然念之今恤民养军为要两者得人虽患不害吏部其令有司加恤灾处奏迁尤异重刑其贪殃者谕兵部责实边镇将官抚士而饬兵政焉以四方灾异建祈佑典七日倭掠苏松参将汤克宽击败之采淗港建景佑吉典于大道殿七日倭掠通泰等城余众漂入青徐界李自名平四月上曰春雷未声四方旱涝交灾勿地咎君天工人代当责臣劳其遣张溶等祭告各宫庙停常封九日京师大疫上曰疫甚死亡塞道朕甚伤焉太医院其药疗户部发米五千石粥之死者官藁瘗毋暴露天地间以渎廷试岁贡士上亲擢何烱为第一衡永盗起倭寇嘉兴伏杀官军于孟家堰都司周应祯指挥李元律千户薛絅宋应澜一昨赵轩梁瑜俱死之倭转陷嘉善攻嘉兴府副使陈宗夔战却之贼遯入乍浦与长沙寇合犯海宁诸县复转破崇明知县唐一岑死之上曰朕虽废朝此心胜于一坐居常念边宣大总督苏佑朕闻其衰兵部尚择人代之虏大掠宣府嵩峪紫沟等堡五月以地腊节醮内殿七日倭大掠苏州转入崇德和顺民文英献瑞兔赏金币壬子月食以南京兵部尚书张经兼都察院右副都御史总督南直隶浙江山东两广福建等处军务大剿贼募山东兵御倭六月虏犯大同五堡总兵岳懋迎击之与指挥佥事薛蓁陷陈力战死予懋赠谥祭葬立祠荫一子蓁亦予赠祭葬附享于懋祠倭繇吴江转掠嘉兴背王泾而阵我兵与战大溃指挥夏先死之赐赠祠总督宣大侍郎许论言岳懋新败虏日屯聚左右卫声息旦夕而军缺马少刍粮不备不足以战乞敕兵部计处之兵部言先任廵抚久不以刍粮给士以故宣大士马多物故上命械系前总督宣大苏佑及大同廵抚都御史侯■〈金戊〉来京治之寻黜为民切责户部尚书方钝等遂以户部右侍郎陈儒兼都察院右佥都御史往赈并核其见在刍粮军马有不足者计处之上谕严嵩曰倭虏两犯朕甚念之有为国真忠之臣不遂特旨以王忬为右副都御史廵抚大同京师淫雨漂没民庐赈之七月倭自苏州流劫嘉善县转趋松江出海参将俞大猷击败之郑王进瑞榖礼部请告献受贺上曰今夷狄作欺大水疫荒任事之臣不思处置坐喜祸乱谓尽繇朕安用强以贺天锡玄庥不可慢忽其告献上曰水灾兵荒劫数已定匪天灾人实人自招我累年经岁为民切求下当我感乃臣欺民愚覆谓我迷天监大昭西苑果育瑞禾百十五本庥祥隐出语尔众知建启视醮于西苑停封五十五日取太仓银十五万为丙供官兵败倭于长礁南海中焚其舟上曰今者水君庸古北如河虏料不能逞当备水落耳兵部其先计上曰自古君臣元首股肱未有不体一之关也直赞事玄第希忠嵩两人者亲臣其增驸马都尉景和安平伯承裕文臣增吏部尚书默礼部尚书用宾武臣增左都督炳焉撰述玄文则选侍从文学之臣四人充之于是吏部侍郎程文德郭朴礼部侍郎闵如霖吴山当其选发内帑银万两修泰山神庙八月以万寿节加恩荫朱希忠陶仲文各一子为锦衣百尸严嵩子工部侍郎世蕃添注管部事徐阶兼太子太传武英殿大学士李本太子太保文渊阔大学士余官如故高士中辅正一等官王弘宾道士杨常静皆加道号有差嵩以世蕃故不繇科目辞管事许之万寿节命邬景和摄拜天玄极殿羣臣朢朝奉天门虏十余万骑分掠平虏卫等处至于朔州嘉兴倭还屯松江柘林川沙洼二处进薄嘉定城参将李逄时以山东兵六千人败之趣户部买龙涎香山东兵乘胜击倭采淗港大溃命械系故廵抚屠大山参将许国李逄时副总兵明道京师黜大山为民国等皆论死虏犯宣府小白阳堡九月建秋报大斋朝天宫三日夜虏犯红井官兵袭败之徙乐昌王府于朔州文华殿办事工部侍郎谈相者故以善书辛假归屡称病缓期上恶其慢逮斩之再建秋报大斋朝天宫三日夜倭犯海门副使张景贤击败之虏寇平虏城至山西境官兵击走之邬景和在直当撰文辞不谙玄理上不悦罢之时醮清馥殿景和方进香闻命遂趋出醮成上赏诸臣银币景和与景和言臣无功受赏请许臣辞它日将効褁革衔环以报上大恨其不祥曰裹革衔环愿君耶黜为民十月虏尽锐攻龙王谷砖垜儿日数十进我军凭墙击之虏被伤转攻沙岭狐山口俱不克遂薄攻古北口及平虏卫蓟镇墙警报日数十至使觇之则蓟辽总督兵部左侍郎杨慱方擐甲登埤宿止古北口垣上总兵周益昌率将上圉墙甚力上大悦遣使者斋白金万两以厉士赐慱益昌服衣人一袭慱夜遣死士斫虏营虏惊遯慱以闻上曰彼丑视我若戏轻去来虽遯备毋怠是时虏以六万骑寇山西三关总督侍郎许论击却之亦捷闻上论严嵩曰为政在明赏罚近各总督镇廵官戮力堵贼惧失事法不贷耳然不可忘备通虏者妖贼吕鹤就擒论宣大山西诸臣功有差海贼犯潮州指挥黑孟阳引舟师歼之建秋报醮典洪应坛七日改张经为右都御史兼兵部右侍郎专一总督军务克期平倭经奏调田州东兰那池南丹归顺等州狼兵永顺保靖二宣慰司土兵助战从之上曰今岁诸镇连有斩获虏遭挫不能入犯皆仰天佑其告谢郊庙社稷先圣帝王十一月举谢玄大典内殿论蓟镇宣大守臣御虏功大升赏冬至羣臣望朝奉天门修景庆玄修醮于西苑九日倭犯松江据柘林复犯嘉善转掠嘉湖二府都指挥刘恩击却之十二月祷雪各宫庙京城内外盗起雪未应礼部请再祈上曰朕钦玄膺佑今夏秋雨水虽多已苑田嘉禾特出五榖之精乃宝也兹不敢要速效于神其兼举祈报典焉 
　　三十四年正月丁酉朔命朱希忠摄拜天玄极殿羣臣望朝奉天门柘林倭陷崇德转攻德清二月虏分寇宣府怀来龙川门城等处工部右侍郎赵文华致仕侍郎朱隆禧各□陈备倭之策文华言七事其一请祭告海神隆禧请增置廵视浙福都御史一员并开互市禁兵部尚书聂豹覆上文华疏有寝有行格隆禧不覆奏上谕嵩南破北虚倭尤甚本兵若罔知者文华隆禧疏不比泛奏当有依准节其集部科示之抑合豹自以忠猷告祖宗养教恩深岂可怨讟时君忘先圣大德豹震慑请罪因言文华疏臣业覆上隆禧之议若增设廵视则见谓官多扰民开通互市则见谓示弱外丑是以不敢覆请上曰朕欲豹忠猷入告今何有其更悉心计对豹益惶恐上便宜五事上曰尔职本兵坐视贼欺不设一策平剿谕问乃泛对其降俸二级因夺侍郎漙等俸降所司郎中重二级外调之敕责张经亟剿贼毋使师老上曰大祈玄撰臣下有暗欺者程文德作可见今吏部以为南宰岂彼谓朕奉不经欲自脱去其南调之为工部左侍郎文德疏谢上曰犹怀讪黜为民如赵文华请遣祭告海神兼视江南倭虏犯蓟镇参将赵倾蔡指挥褚文明李德周官千户黄世勋启百户孙世爵等皆死之赐祠祀赠荫有差建大祈岁典六日上谕在直八臣曰吏兵二正祖宗朝常慎其选矧今中外多事兵正或衰卿等评之豹引疾乞休上特命闲住去下吏部别推吏部举许论杨慱上谕嵩曰是官须得精健者论亦衰慱可三月建祈年醮洪应雷坛七日建神应轩于西苑上曰朕奉洪应祈典之中辰下役不敬以是不无欺诽者岂可诿为数有而快其谤志其复启坛修七日毋怠苏松兵备副使任环以舟师击倭南沙胜之 【 任环字应干潞安人举进士知广平沙河滑三县升苏州府同知嘉靖癸丑倭寇东南是时天下承平久吏民不知兵革贼至辄奔以溃环独训练所统民兵与力战躬介冑策马先之自书姓名于腹背手足曰死战吾责也虽然先人遗体则不可弃兹用以识庶得收葬焉闻者感泣环又与其兵同寝食或连日夜粒米不入口或露宿草葬植立泥淖中未尝稍自异所得俸直及诸上官之牢醴悉分与其兵繇是兵亦日奋败贼于一海之八团方战时寇拔剑击环赖庖人身蔽免然犹被三创既而守大仓以积劳疽发背环子请环还郡就医环叱曰吾誓不与贼俱生幸吾疾愈而贼灭否则有臣死忠妻死节子死孝而已归以是语尔母吾不能冺冺没与妇子对泣帏榻间也会报贼至环褁疮出海击之怒涛如山舟人皆震眩失环意气弥厉手剑麾舟师捣之贼大败俘斩百余未几又败之阴沙败之保山败之南沙贼望见环旌旗辄遁去捷闻擢山东按察佥事整饬苏松兵备甲寅贼犯苏民争走入城聚保门钥民相抱号哭声震原野环亟命启门曰贼入者某请任责活以数十万人明日贼至计败之葑门乙卯贼复大至复大败之斩首六十余级诏进副使赐白金文绮荫一子副千户世袭丁母忧部使者及诸士民连疏起环诏赠环母为月孺人起之苏环不得已受命明年倭寇平乞终制报可山东在政参政以旌其功又明年丁嫡母忧居二年卒年四十赠光禄寺卿】 四月封荆世孙翊巨为荆王岷世子定耀为岷王田州土官妇瓦氏与东兰等州各领狼兵应调至总督张经使总兵俞大猷汤克宽分领之会赵文华至方锐破倭狼兵贪数请战一败于漕泾再败于金山而文华意尚锐直谓倭易平数趣经以狼兵战经念欲待保靖承顺兵至与犄角图万全谓兵事秘不轻语文华文华怒上言经玩寇殃民今独臣与廵按御史宗宪时时在行间也顷之永顺保靖兵至副使任环领保靖兵攻三丈浦倭于江阴村破之倭犯淮阳通州盐城等处参政张景贤御之狼山亦败之虏寇青边口宣府参将李光启等率众御之兵溃被执奋气大骂遂与指挥黄添祥尚真蔡隆千户郝廉贾玺尚志百户部勋王永同死之诏赐祠赠荫有差五月柘林倭与新倭突犯嘉兴经令参将卢镗与俞大猷等领永顺保靖兵分部水陆夹击之遂大破之王江泾擒斩千八百九十有奇余寇溺者称是川沙洼倭出海流劫昆山县江北倭自日照流劫东安卫至于贑榆复至海州沐阳桃源诸处官兵歼之于徐邳而江北倭平倭复自海上大至流劫苏常间王江泾之捷大捷也而赵文华所论张经状已至上前上怒问嵩嵩对如文华指遂命械经及汤克宽于京师以应天廵抚都御史周珫为兵部侍郎兼右佥都御史代之上曰鸾勾北贼既刑经结南寇又作是邻哉之义耶经罪不贷文华发之是皆仰叩玄威其遣朱希忠分告于宗庙社稷神祗先圣有顷王江泾捷闻兵科都给事中用敬等言王江泾首功千计东南用兵以来未有捷若此此倭亡我奋之时未宜易帅正当令张经乘胜扫除之请姑召还锦衣使者再观其成败即败逮经未晚也上大怒曰张经欺怠不忠不文华奏不战厮辈党奸恶直沮法坏上其各杖五十发为民已上心疑之以问严嵩嵩终陷经而称御史胡宗宪与文华杀贼功为请赏上曰令文华不言者又复失贼遂遣使赏文华宗宪令竭忠督讨仰赞玄戌柘林倭焚巢出海俞大猷等破苏州倭于陆泾坝倭寇常熟知县王鈇乡官参政钱泮率兵御之不克死之客予赠荫祭祠上曰故工部左侍郎郭文英出身工匠久竭勤劳今家人乞祭葬其与之仍加祭坛上谕户部龙涎香访取十余年矣不得分毫始梁材笑上曰载籍不纪则成祖作永乐大典伪乎其再求之海滨必得之六月倭从海上至犯上虞会稽破杭州流劫而西俞大猷遮洋击三丈浦倭胜之贼遯海上之三板沙增调三广选官民乡勇羌土精兵赴浙直军门并力击倭江阴知县钱錞御倭蔡泾闸死之予赠荫祭祠浙江倭还犯吴江俞大猷与参政任环击胜之贼奔嘉兴三板沙贼出海大猷复与任环追击之马迹山胜之■〈蓺上火下〉其余贼上曰朕累言周珫不奈行阵今闻疾甚浙福提督都御史李天宠嗜酒废事其悉黜为民遂改南京户部侍郎杨宜为南京兵部右侍郎兼右佥都御史代珫升胡宗宪为右佥都御史代天宠赐给赵文华敕书关防令悉心督察军务胡宗宪请遣人入海谕倭禁其部夷母入寇兼伺诱王直焉从之使生员蒋洲陈可愿充市舶提举以行上曰朕闻宣大二镇米价踊贵北直隶山东河南麦熟其急仿昔人平凖法以济民饥蔡泾闸倭至夏港镇浙江副使王崇古击胜之七月悬赏格购斩虏俺答把都儿辛爱等大酋及我叛人教虏者丘富赵全等倭自杭突至徽宁诸县入南陵芜湖丞陈一道独麾一军与其仆子义死之江南倭大载舟出海佥事董邦政与俞大猷追击焚之会飓作贼舟亦自坏贼还海港登岸劫掠新作玄雷居成南陵倭流劫至芜湖进逼太平至南京城下以倭破杭州逮李天宠京师与张经汤克宽皆论死系狱造卢沟桥成以陶仲文先献万金助工加岁禄千石八月倭自南京过秣陵关掠溧水柘林倭载舟出海佥事董邦政总兵俞大猷分击胜之上为寿奏示斋府曰今月十日小臣始诞躬觐大高玄殿前期三朝为首节后三辰庆周启建金箓钦承玉眷大祝七昼夜修设罗天宝醮三千六百分位仰惟父天保命母地育生底宗子以成仙赐愚臣而得道庆臻宗社禧衍家邦万寿节命朱希忠摄拜天玄极殿羣臣望朝奉天门上曰近得徽王荐奏一道者获太上之玄其赐徽王清微忠孝翊教辅化真人道号予之金印道者赐名通妙散人给三品诰命溧水倭趋宜兴越武进抵无锡至浒墅关会柘林出海倭风飘之还登岸据华亭之陶宅镇苏松廵抚都御史曹邦辅恐浒墅寇与陶宅合督兵备副使王崇古集兵四扼之佥事董邦政与把总娄宇尽歼其众于杨林平之九月赵文华以不得浒墅之捷为恨与胡宗宪自将兵大捣陶宅乃大败贼益炽掩不言反劾邦辅邦政不进兵恊攻趋易避难请亟罢黜之上下邦政总督都御史问治顷之廵按御史孔昭以陶宅之败闻给事中栻浚先后言文华欺诞负简命江南人称邦辅功不容口文华嫉妬人捷自掩败邦辅不惟不得论功且能罢黜请宜罪上竟不问命邦辅剿贼如故建秋报大斋朝天宫三日夜虏大入山西诸处总督尚书许论督兵遮击之乃遯大同参将丁碧死虏予赠荫祭祠倭自海上至泊台州螺门都指挥王沛与参将卢镗尽歼之建秋报大典于大高玄殿七日虏入宣府犯怀来保安参将马芳夜冲其营于东岭大惊遁十月裕王长子生礼部请告郊庙社稷诏天下上曰生太孙则然可不待上命自为礼其遣告玄极奉先二殿而已已羣臣疏贺上诘掌詹事府事吏部侍郎闵如霖辞意藏谤降三级俸罢其玄撰命严嵩再择敬神而畏君者代之陶宅倭奔屯周浦曹邦辅督兵攻之败绩建祈报大典于洪应雷殿六日杀张经李天宠杨继盛于市天下益恶赵文华及嵩父子十一月壬辰朔日有食之倭犯莆田千户戴洪高怀德张銮皆战死宣蓟防秋毕兵部尚书杨慱言今岁虏东犯辽东西犯山西宣府乃宣大总督许论等调度督战斩获至五百三十余级蓟州总督王忬等多方拒守制胜万全皆圣德玄威所及请择吉告庙社叙诸臣功褒赏之上曰上玄恩养不可欺背谢宜先天地谢已更奏修玄典于朝天等宫庙抑边臣防秋职也乃欲岁一录若雇募者然六科官其会议之议上上曰将士亲冒矢石有功赏固当督抚等官职调度当有为国任事之忠何辄互相称引槩请升赉叙及多人以为岁例岂政体者其姑与一岁继自今必各镇战守功次须廵按御史阅得实兵部乃许请海上倭二千余入川沙洼与旧倭合焚劫浦东一带丙午望月食倭自海上来屯海盐人家指挥徐行健焚灭之倭自海上来犯平阳倭自海上来流劫乐清黄岩仙居余姚上虞会稽诸县守备刘隆指挥闵溶御之于谢浦死之倭犯兴化千户立珍杨一茂死之已复犯福清海口泉州卫指挥佥事童干震直奔其垒斩十余贼亦死之皆赐祠其地袭升其子二级冬至羣臣望朝奉天门闰十一月统领川兵游击曹克新邀击周浦倭胜之贼焚巢出海副总兵俞大猷等追之老鹳嘴又胜之余贼奔上海浦东曹克新击倭鏖战于嘉定之高桥兵溃越二日复整而大击之又复大溃败倭犯上虞会稽者典史吴成器督众剿灭之龛山官军尽平之嵊县十二月选练南京卫军一千人使守京以都督堂领之孝陵卫三千人使护陵以丰润伯曹松领之名二营曰振武开矿四川山东赵文华击贼无功谩言水陆成功江南清宴请还阙供本职许之山陕河南地大震压死官吏军民奏报有名者八十三万有奇不知名者无数户科左给事中杨允绳御史张巽言劾光禄寺丞胡膏侵牟多金丁法司验问膏以允绳谤上玄修为解上大怒诏逮允绳等送镇抚司掠治镇抚具允绳狱不及巽言上切责曰旨云等也如何脱巽言不治夺其俸皆下之法司刑部尚书何鳌等坐允绳仪仗内诉事不实者绞引例充军膏妄费受赃为民上诏廷杖允绳巽言允绳论纹如律颂系之别降巽言于外任建紫皇殿成严嵩病上谕阶本嵩病犹勉入直敬畏天敬畏君也兹闻其笃细邪之物快哉其传示世蕃孝侍母怠虏犯神木参将杨璘死之赐赠荫立祠 
　　三十五年正月辛酉朔命朱希忠摄拜天玄极殿羣臣望朝奉天门赐直臣衣曰卿等直侍朕家娱亦废它等犹不遂心孰非臣耶我下谕元辅计立帝建储我须闲元辅骇生疾天不可违我且止衣非正赐少御春寒焉守备王伦等扼倭曹娥江追歼之于三江调河南兵御倭令浙江练乡兵二月以山陕河南地震敕户部左侍郎邹守愚往祭其山川社稷城隍及所在帝王陵寝领白金四万从便宜赈之举大祈岁典七日赵文华还上言臣还时大都南寇已灭独零贼未尽殄耳上疑其诳数问嵩嵩为支吾对文华因言南寇所未尽灭者坐督抚杨宜不称独胡宗宪可代宜易置宜用宗宪上然之会御史惟中劾问诏罢之宜罢吏部尚书李默推南京户部右侍郎王诰以代文华既被上诘问因谋告吁自解上言宗宪才实可用尚书默故与臣异同臣劾张经经属默同乡思为之报复臣论曹邦辅默党留之东南寇至未解皆繇默不奉公推贤致是因摘默部试选人策目有引汉武唐宪事实拟上怀谤讪上大怒下礼部三法司及科道官皆覆称默褊执失大臣体策目所引尤不宜言上以其党护切责尚书王用宾等各降俸三级下默镇抚司考讯刑部尚书何鳌遂坐默比子骂父者律绞上曰律不着臣骂君谓必无也今有之矣其加等处斩锢于狱因黜宜为民逮治曹邦辅以胡宗宪为兵部左侍郎兼都察院佥都御史总督浙直军邦辅竟坐戍默从狱中咽金死三月命大学士李本暂掌吏部事是时严嵩子世蕃专恣贪焚政以贿成赵文华一出江南之公私匮竭刑赏倒置士论恶此三人已甚嵩虑有它故欲排锄其异已者本承嵩指上言近者当事用人迁擢一出货营贤否尽狥爱憎以致庶绩日隳南北多寇虽陛下焦思于上屡更数易未有能分主忧者两京大小九卿及在外督抚诸臣臣不识忌讳欲为陛下分别其人定拟去留以请许之本困列诸臣为三等吴鹏赵文华严世蕃陆炳冯天驭何鳌沈坤等二十八人为上等鄢茂卿徐履祥赵贞吉等七十人为中等杨行中葛守礼艾希淳郭鋆陶邦修等十有五人为下等上皆如所拟已复命一体考察两京科道官以闻即亦皆如本请诸御史考察无害者人杖四十乃留之遂加本为少保兼武英殿大学士以工部尚书吴鹏为吏部尚书鹏举赵文华自代从之仍加文华太子太保以赏讦发不臣功以国月不足推广入赀之路建祈年祷雨醮于洪应雷宫百官素服办事口修省贼酋徐海拥诸倭复大至分数道入自浙东西至江南北弥满海复导柘林贼陈东所部数千人逼乍浦焚舟登岸人各殊死战倭入古田指挥使刘炌副千户王月死之赐赠祠四月停刑止屠以祷雨雨降上悦严嵩率百官表贺倭破慈溪杀温州同知黄钏军民死者亡数子钏赠荫祠死所倭犯镇江瓜仪等处大烧漕粮江北倭流劫至图山无为州同知齐恩率其子尚文嵩及其豕人击败之遇伏力战恐倭复攻破戡溪余姚省祭官杜槐死之皆赐赠荫有差俞大猷董邦政击倭宝山胜之佐击将军宗礼以河朔兵九百人击乍浦倭万余于崇德三里桥三战三胜之徐海气大阻会桥陷军溃礼与镇抚□槐何冲忠义官霍贯道皆死之皆荫叙有差建谢雨典于雷宫三日上曰今大小官以私情乘空铨除无数侍上者十百人中乃一二侍读讷修撰春芳供撰久劳其俱升为翰林院学士右春坊右中允份文学可称令入补撰文重玄事焉五月倭乘胜烧劫桐乡围之浙江廵按御史孔昭请简才望大臣一人督兵应援且以为南京保障从之敕兵部右侍郎沈良才兼都察院右佥都御史行上故数以江南倭诘文华至是复谕嵩令文华具举倭实情对嵩知上觉其欺教文华自以其意请复视师嵩从中为言收良才之命命文华总领涿保定河闲及河南山东徐沛等兵以往悬劝借赏格以备倭上曰古礼因事索鬼神焉南北欺犯其遣大臣祭告于郊庙社稷行礼乐歌五成用性倭自慈溪入海听抚贼毛海峰等助官军追击之鱼山胡宗宪使人说下桐乡贼徐海与陈东自携乃退屯乍浦桐乡之围解遣通政王槐取矿玉旺峪益王厚烨薨敕建真武殿于齐云山六月造帝真殿倭劫湖州等处苏松倭遯出海总兵俞大猷追击大败之浙江倭陷僊居趋台州副总兵卢镗等击胜之虏三万余骑犯宣府游击张弦迎战死之一军尽没中军官陈徭千把总缪策陈镇张瑞等俱死之赐赠荫有差开矿河南严嵩再满九年考奖敕赐宴荫一子七月建延生典高玄殿五十日取中库银十万为内供献西苑双穗榖于太庙徐海擒陈东等以献海自退营梁庄以其乍浦巢委我我军大破平之八月以徽玉载埨不法追收故所赐其父恭王真人印万寿节命朱希忠摄拜天玄极殿羣臣望朝奉天门举承恩大典于内殿陶仲文顾可学皆言芝入药可寿命分采之玄岳龙虎鹤鸣三茅齐云及五岳诸山上曰当职者怠龙涎香多年访求未得故所遣广东福建官记其罪趣之更遣一官求之于云南上曰芝与香亡论臣民得者许自献死平民诚献芝五本赐银币胡宗宪大集保靖河朔永保兵进剿徐海于梁庄大破之海沉河死而倭寇尽平上曰玉旺峪所进矿银转胜于初可仰承天地锡更访采诸未开之场显金玉露形昭太上玄风焉户部臣言圣德敷被帝锡佳宝不宜壅阏无用之地请如旨宣示四川山东河南有司以称天地降祥及圣主足国裕民之意报可九月虏入辽东指挥刘洪臣千户黄相李承宗百户管振死之废徽王载埨为庶人禁高墙除世封载埨自杀杭州大火燔民舍三千余家上曰冬寒可念礼部止采芝民毋行礼部臣言臣向未敢请今敢不如诏上曰为近畿者耳玄岳诸山采如故母后举秋报大斋洪应雷坛七日以倭平遣祭告郊庙社稷帝王神祗受百官表贺论平倭功十月丙戊朔日食御医果进玄岳仙芝赐彩币虏十余万驻牧大同边外分入犯参将孙朝张环等击却之倭入诏安县播州苗贼卢阿项等平十一月虏十余万入辽东广宁塞总兵殷尚质率游击阎懋官等御之亡其卒千人力屈死皆赐赠荫祭祠上曰元辅嵩年七十余忠顺罔怠朕心弗安其免廷贺苑直赐腰舆建景圆一阳二典于万法殿十四日冬至羣臣望朝奉天门两广督抚侍郎谈恺讨平洞贼陈以明论功有差虏十万屯青城分犯一片石三道关诸处总兵欧阳安拒却之十二月山东贼杨思仁平追赠许逵三代祖父赐诰命献陈东之俘虏犯环庆等处都督佥事袁正等率兵拒之俞大猷击余倭之驻浙东舟山者大破之倭尽平 

　　名山藏卷之二十六 

　　●名山藏卷之二十七 

　　臣何乔远恭辑 

　　典谟记二十七 

　　◆典谟记二十七 

　　世宗肃皇帝六 

　　○世宗肃皇帝六 

　　三十六年正月乙卯朔命朱希忠摄拜天玄极殿羣臣朢朝奉天门上曰景元祝典已诏诸司停封九日顷者朕受寒侵仰事上玄礼不可减其增修七日展日而致敬二月虏入大同破拒胡堡南犯威远平虏天城等村堡三月建大祈典于大高玄殿岁祈典于洪应雷宫各五日宛平民道等进灵芝赐布绢人五匹廵按河南御史昭进五芝二十八本上曰芝五仰承天恩其进御虏寇延绥总兵陈凤死之赐赠荫祠死所虏犯大同指挥杨汲百户李潮死之皆赐荫四月虏大入永平迁安等处副总兵蒋承勋力战死之越二日出境总督蓟辽兵部左侍郎右副都御史王忬以闻兵部覆奏上曰虏杀掠近畿诸臣来不能拒去未见追尔等不从实参治显有同遮之情其命御史核之已御史惟平核上上曰贼非时入犯既预侦之矣乃令得利去王忬夸张力战忠心大不如初姑降为右侍郎兼右佥都御史惩欺怠焉因降革它诸臣有差而予承勋祭葬赠荫祠死所火星逆行二舍敕诸司修省禳于洪应雷殿崇王载境薨丙申奉天殿灾华盖谨身二殿文武二楼奉天左顺右顺午门一时毁火两日乃息羣臣疏慰报曰天垂无前异朕战惧若涉太渊罪在朕躬尚敢他饰子职畏亲惟有感眷为顺壬寅诏曰朕惟皇天廾命暨二亲贻庆入奉大统三十六禩于兹矣曩大遭无前之内变荷天恩赦佑以复生刻感难名身命是爱但赖臣劳之一语原非虚寂之二端天心朕悉朕忠天鍳昨因时旱祷泽于雷霆洪应之坛方喜雨膏随有雷烈正朝三殿延门及廊一时烬焉仰惟仁爱之笃垂总属朕躬之咎重下兹罪已用示臣民凡在位者首体相关敬畏宜同未可肆幸乐之心要当竭国民之念共图恊恭勿乃我弃倭复至南通州攻城不克分犯如皇泰兴复有倭乘七艘自金沙登岸以殿灾举高玄大坛典五日倭至扬州进犯高邮金沙倭犯如皋至泰州谕礼工二部曰朝堂无不复之理当仰天慈勿或卖直为忠狃时作敬其先作朝门午楼焉五月泰州倭犯扬州高邮倭犯宝应入之扬州倭犯天长入之复入盱眙清河皆烧劫而去遂侵淮安府入劫安东县六月参将刘显击倭安东败走之以财诎裁官吏冗员上谕礼部曰殿廷之灾不及大内上天恩宥朕当祗戴其举醮干清宫九日诸司停封如例停止陕西采矿取中库银一万备内供七月封益世子厚炫为益王诏顺天府买办珍珠并下广东开采各四十万颗有奇八月万筹节命朱希忠摄拜天玄极殿羣臣望朝于端门总督都御史胡宗宪进鲜芝七十本廵抚福建都御史阮鹗一百四十本廵抚江西都御史马森一十六本以贺筹上谕吏部曰直赞撰文公希忠岁加禄百石伯承裕加少保都督炳少傅辅臣嵩兼支尚书俸阶加少傅本兼太子太傅尚书山加太子太保侍郎朴瓒炜各加太子宾客仍与二品服除侍讲二字学士讷春芳份各升太常寺卿兼翰职如故示嵩毋廷谢上已稍闻赵文华视师江南黩货殃民状至是责建朝门甚急欲以观于述职之臣四夷之使文华不能即奉旨滋不怿文华故拜嵩为干子嵩告上曰师生屡为言至是上谕嵩曰日以朢之夕召工部入理门楼木备建造乃诿诸未敢曰未敕无专责者大臣不任事可见文华志不若昔今闻其病生不谕责之不早成嵩计之嵩未知上意言文华连岁视师致劳疾工正事繁请钦命专责者更增设一侍郎佐文华部事从之文华随上疏请假上特命回籍养病以刑部尚书欧阳必进代之丁未兴重建午门工上决人君百为万用靡匪天也我皇祖名门奉天义取尔然已身坐之未安耳今两蒙灾示决不可复礼部其集议门名闻是月晦日赵文华子锦衣千户恩怿上疏请送文华还家上建万寿醮故命停封尽八月而恩怿以是日具疏意计彻御在来月上察而恶之九月朔上曰文华滥杀无辜生命朕大宥之以少宽任事之臣而劝后者朕吉修停八月封累谕矣厮恩怿未尽八月疏病告好欺亵也文华姑革职为民恩怿削官边戍之因责礼科都给事中江等不参举皆执杖之斥为民下文华视师江南诸不法状示嵩曰卿勿以弟子为意嵩佯惊惶恐对乃罢是时中外鼓舞颂圣断礼部类奏五岳及方内名山所获芝凡千本有奇杀口外民沈炼荫宣大总督都御史杨顺一子为国子生上曰重建明堂事义至大天神垂佑苇可久也何必曰楠杉坚朕闻正德中视干清工者不自谓怠乃曰皇兄在豹房令无亟朕久不临朝臣下欺上恐亦尔咎几在臣民竭力尽忠必束之毋以待殿材为解取太仓银十万为内供十月建秋成报典于大高玄殿五日再诏采芝于四方故礼部左侍郎朱隆禧卒家人请祭葬礼部执弗与上曰隆禧调护朕有功所进方药香衲至今在御其特以恩许勿为例上亲告经始殿廷于大高玄殿而举典十一月蒋洲说王直自倭至胡宗宪诱擒之直余党惊叛据舟山阻岑港自固虏拥众数万入大同右卫抵应朔怀马一带攻破七十余堡杀掠甚众廵抚大同都御史朱笈以闻命革总兵龚业职衔降笈俸三级使廵按御史路楷核实总督杨顺功罪以闻顺惧赂嵩父子自解以大光明殿成及景命修报遣祭告朝天六宫上曰是典礼特隆重者诸司其停刑止封吉服莅事自是日至于来月之朔毋怠毋欺冬至羣臣望朝于端门兴建大朝门工虏酋辛受黄台吉夷妇桃松寨私通其部月惧诛来降杨顺纳之辛受怒大掠大同塞围右卫城请归赵全丘富者易妇顺送与夷妇辛受竟不归全富围右卫自若十二月祈雪朝天等宫广东扶藜葵梅诸山峒贼冯天恩李汝瑞等平山西平遥贼田武平以水灾免辽东诸卫所税粮预发太仓银五万优恤之 
　　三十七年正月庚戌朔命朱希忠摄拜天玄极殿羣臣望朝奉天门光禄寺火上曰天火也自马从谦以来邪党日多兹其应矣下大官署正照等于法司黜为民虏围右卫益急城中困甚上大虑之命发帑银十万赈济雪严嵩等疏贺嘉答之倭犯潮州鄠县散官王金聚芝为山以献曰仙应万年芝凡百八十余本有径尺八寸者上悦赉金币建首祝景度吉典于内殿九日御史路楷勘应朔报命言虏至杨顺率诸将镇等击败有功罪在朱笈龚业嵩为言于上而顺又得荫一子镇等升赏有差二月悬大工开纳例有锦衣卫匠余岳输金二千三百乞升兵部奏授本卫指挥佥事子孙袭一辈兵科都给事中日新等言国家锦衣之职比古吾贲非特恩不授抚异功不袭县官即急财何至藉一工匠余资滥朝廷名器上善之命改岳千户夺兵部司属官俸三月右卫急内赋匮竭户部尚书方纯忧惧不知所出乘间陈帑藏空虚状因条便宜七事上曰钝所议第可备将来安见有为国忧思之忠可为右卫应卒者钝惶恐谢因命发太仓库金五万及紫荆关新城仓浮图峪官兵米豆三万石于大同以济之建大祈典于万法殿九日三月上曰右卫危在旦夕朕甚念焉边臣屡求粮饷户部不时给好感视也工部其暂赍工资赃罚等银五万于右卫二万于蓟镇兵部发马价银一万于宣府急济之九卿科道官曾任廵抚二司及有司习知各省钱榖有可设法计处者各明白条奏大同战守事宜及文武官有宜更置者兵部亦详议于是别调朱笈龚业升山西副使杨选为右佥都御史代笈改山西总兵张承勋为大同总兵代业蜀王承爚薨刑科给事中吴时来言总督宣大侍郎杨顺莅镇以来所请帑银亡虑三十余万而该镇兵食日见羸虚虏披猖时往往杀愚稚民报首功不能一矢効尺守纳虏逋妇论矜自多黠酋胁索取以予之失体损威臣民叹愤而御史路楷受顺贿金秘不以闻去冬虏屠应州堡七十男妇死者千计即楷初疏亦云及奉命勘覆则为之诿责守臣以所杀边民侈为顺功兵部尚书论雷同附奏滥予世荫无章甚矣夫近者大同右卫上轸圣怀而当事之臣朋比不忠交相欺肆一至于此臣诚恨之愿陛下一大创此三臣者上密问严嵩嵩比之上特命逮治顺楷权代以兵部侍郎江东因黜论为民代以故兵部尚书杨慱并改户部尚书钝于南京代以刑部尚书贾应春辽东大饥人相食预发太仓饷银五万优恤之建二祝景度吉典于内殿九日御史仪望给事中佑言福建提督阮鹗猎取浮誉以得美官行部所至帏帟盘盂率缘饬绮绣珍宝日集金工鍜铸罍修京师问遗倭入仕其出没则加派繇赋遗金缯舟舆送之出境而已臣恐其罪不止罢斥上大怒械治之京师既至黜为民上曰今右卫困极朕闻城中将变尔东用心急处毋诿诸权代总督不待再推即暂以尚书慱往任之御史万民英奏臣廵视蓟镇见墙子岭白马关一带边墙皆苟且幸成旋即圯坏以故虏得乘之盖今兵部侍郎吴嘉会故任廵抚时所筑乞按核钱榖之数论破罪上命锦衣先逮嘉会下狱遣科道官往按之已黜为民虏寇永宁蓟镇宣府相继告急命听征官军还营操练以备京师而少缓殿工之役诏恤京商刑科给事中吴时来邢部主事张翀董传策交章论劾严嵩纳贿误国状上曰时来所言顺楷已行之矣彼本讥朕事玄怠政故先攻一二远臣次及辅首必有主使同计之人锦衣卫其与翀传策逮送镇抚司讯究之已三臣百掠不承谳上俱发充军嵩乞罢上优诏不允四月杨顺路楷逮至刑部尚衵郑晓论顺死楷为民因奏时来言楷受顺金须勘证有则罪不止削籍上命系顺楷狱命兵科给事中郑茂往按之海上倭大至犯台温诸处及福建沿海府县以右卫围未解复黜朱笈为民褫龚业职下御史问之虏困右卫益急上数问大学士嵩嵩意欲弃之不敢显言上益命措饷发兵前后动发太仓之储数十万计使兵部左侍郎闵煦兼都察院右佥都御史督救之以辽东大饥出户兵二部库银三万发赈胡宗宪得白鹿于舟山以献上悦赐金币礼部请告庙受贺上曰今奸臣叛民南北勾贼本谤我事玄天眷赐瑞固非一独宗宪人心不冺以此进耳其命希忠代献太庙表贺已之裕王妃李氏薨不称薨曰故礼如筹定王继妃吴氏丧江东杨选张承勋大集主客兵严部夺右卫围虏悉拔帐北遯围解上征东还赐二品朱衣一袭论选等功有差命杨慱广赈恤缮墩堡练丁壮计善后畧从便宜具奏建景命瑞典于御仙宫九日倭攻福清破之执其县令举人陈见率家僮御倭不克与训导邬忠涵被执骂贼死祈雨禳风于内殿倭攻惠安县知县林咸率丁壮御之五昼夜乃引去逐之死于鸭山五月倭焚掠南安县建三祝景度吉典于干光坛五日福建倭出海口港参将尹凤等引舟师击胜之六月倭分犯兴泉漳诸府攻福清南安二县破之遣督造甆器三万于江西以备醮坛之用浙江倭分掠乐清永嘉诸县指挥刘茂朱廷纶千户周宾李爵刘源死之乡官致仕佥事王德赴以义兵亦死之赐德赠祠祭荫茂等皆袭升其子二级新建朝门午楼东西角门左右顺门阀左右门成权名朝门曰大朝门建寿明殿于内苑七月建景祝吉典于大光明殿七月初上从熜督尚书杨慱请以蓟镇一卫兵听宣大调遣总督侍郎王忬执奏蓟镇古北诸口川原平旷无险可守独恃入卫卒拥护陵京奈何听它镇调发上曰故有旨令蓟镇练兵画区守今八岁矣幸虏不至即一卒不练每遇秋防专倚调发频年远戍糜粮饷岁复一岁何时已也兵部其遣一郎中与廵关御史阅数以闻遂命郎中唐顺之往修景度四祝吉典于内殿十四日以岑港海寇未平夺总兵俞大猷参将戚继光职级令胡宗宪督剿之封崇世子翊■〈金爵〉为崇王闰七月死苑进瑞榖献庙受贺赐督理农事户部侍郎高耀金币杨顺路楷之被逮也狱成矣所遣郑茂特按其受金一事耳至是茂还言楷受顺金虽无证要吴时来言皆是顺楷宜重比先是顺楷相比为奸朱笈不与闻也桃松寨之事笈顺大左顺等谮之大学士嵩别调笈笈未及代而顺楷已被逮人皆以为快嵩心丑之笈黜为民未慊也方顺楷逮时上怒嵩不敢解故示意刑部尚书晓请令茂出按以缓其狱及是茂还报上怒解晓乃阿嵩变其狱辞更免顺死论戍楷降边方辞插入笈逮之亦坐以顺所坐于是物论大哗嵩父子胡宗宪再献白鹿于齐云山上曰一岁二瑞天眷非常命告谢玄极殿太庙以宗宪忠敬升其俸一级百官表贺大朝门既成放休工匠以来岁冬隙举殿工焉礼部请贺上曰朕仰荷天简以宗人入承祖位非它所为欺我之邪初则夺亲诬天至今尚非一二近二藩作逆无右去年火燃朝堂不臣者方相庆自得谤我事玄废朝信方士近佞臣也何贺之为以寿明殿成及圣旦屇期建祝建典于内殿停常封尽八月建大斋朝天宫三日夜八月万寿节命朱希忠摄拜天玄极殿羣臣朢朝大朝门虏犯永昌凉诸州围甘十四日乃遁庚申月食虏犯宣府赤城等处游击董一奎等帅兵御却之把总冯尚才战死九月上谕严嵩曰古人三十即求补益况年老气衰太上孔子皆示人以妙不可违焉人元之丹比金石胜卿当服之建秋报于万法殿九日唐顺之阅视蓟镇还报命上曰各区缺兵至三万不补且一卒不练督抚官何职也王忬及总兵欧阳安其各降俸二级令严督将领取见卒实练之岁以五月奏请遣阅视期以三年有成不则科臣参劾之十月岑港倭巢柯梅胡宗宪屡讨之不克南京御史珊等劾宗宪私诱王直老师纵寇滥叨功赏请追夺之上下廷臣集议其去留议上即手答曰妖逆贼直罪浮贼全富本宗宪计获之会彼奏上玄瑞小人嫉功遂尔有言朕下诸疏付丞弼议拟用存公论乃亦不分是非明功罪也宗宪其用心平贼如旧副简眷焉未几宗宪上疏自辨上报曰卿讨获妖贼人所皆晓特以献瑞故人不敢指引特引军事害卿耳卿宜竭诚展布以平余氛不允所辞礼部类进四方芝千八百六十有四本诏更广求径尺以上者命唐顺之往视师浙江与胡宗宪恊谋剿贼泗水涌出大木一命舁京造殿东虏大寇辽阳清河等堡总兵杨照副总兵刘岳帅诸将分击胜之西虏亦拥众渖辽外闻我兵既东乘间深入照复驰赴之虏亦引去北虏王蛮十万骑薄界岭口建昌副总兵马芳御却之虏更分掠边山等处把总冯时雍死之其明日虏还奔界岭口芳及总兵欧阳安等力战败之论功恤录有差十一月冬至以夜寒赐执事郊坛官金币明日百官望朝大朝门柯梅倭驾舟出海总兵俞大猷等自沈家门引舟师横击之倭遯入闽广间敕三法司曰刑以弼治当则气恊庥祥自至否则上干灾沴生焉是以古帝王及我祖宗罔不慎斯朕固本祈天为民造福矜恤庶狱惓惓于怀何近年以来司狱失人深文鍜炼甚或贿嘱颠倒是谬近安陆幼男一魁二命枉刑母又被捉情无所告远叩朝扉以一推之岂止百数尔三法司宜体朕心多思矜恤都察院通行抚按申饬司府州县省改前愆天地神祗照鍳在上惟公惟慎自能保禄而昌后如不恭命明法幽谴必不一逭钦哉丙戌上亲祷雪洪应雷宫丁酉雪羣臣表贺十二月初命都察院岁差御史一员稽刷光禄寺钱粮月籍支费进览 
　　三十八年正月癸酉朔命朱希忠摄拜天玄极殿羣臣朢朝大朝门倭千余人突犯饶平海丰攻破黄冈城流劫海阳潮阳惠来等县以大学士严嵩年八十赐肩舆直苑支伯禄嵩辞诏岁给禄千二百石如先朝兵部尚书靖远伯王骥故事赠集乡兵杀倭者永嘉县良医王沛为太仆寺丞予祠赠荫二月建春祈典于朝天宫岁例祈年典于大高玄殿各三日丁巳月食广东倭犯诏安漳浦虏酋把都儿等率众数万进逼三屯三月入潘家口自遵化东掠至迁安蓟州玉田屯五日乃去逮系总兵欧阳安等九人论死停总督蓟辽保定都御史王忬俸降顺天廵抚都御史王轮二级外调之遵化民张应相李朝举李梅张冲灵张德窦汝楫麻鉴等力战死虏予赠官广东贼流劫归善等县倭自象山犯浙西副使谭纶击败之倭既遯入闽广间福建人大噪谓胡宗宪嫁祸于闽宗宪参论总兵俞大猷不蹙倭柯梅坐令得奔□两省间诏逮大猷京师治之戊戌亲祷雨雷宫辛丑雨百官表贺告谢六宫庙倭犯崇明四月掠扬州海门等处裕王长子翊釴薨进封为世子祭葬如世子礼倭大入福建沿海诸郡攻福安破之江北倭趋通州总兵邓城御之败绩指挥张谷死之倭遂进据白浦镇廵抚贵州都御史郭翀擒得共晏贼李昂等论功有差副总兵卢镗攻化倭于三沙胜之福建倭围福州城参将黎鹏举击胜倭于海中刑部左侍郎杨大章告病上疑其诈命太医院官验实乃放还先是江北副使刘景韶击白浦倭三胜之倭大聚其众谋西犯扬州景韶复追杀之潘家庄而通州倭尽平倭大屯庙湾合攻淮安廵抚右都御史李遂督参将曹克新等大战于姚家荡大败之余倭仍保于庙湾上悦赐敕奖遂刘景韶追击倭于印庄乘胜追击于新州焚之新河口而江北流倭尽平以唐顺之为通政仍与胡宗宪共事盗火太原公廨五月倭犯宁绍台温是时江北倭惟庙湾大屯未平李遂环天以困之唐顺之以为玩寇持兵先军我兵死伤甚众倭解福州围烧劫同安县廵按直隶御史方辂论劾总督都御史王忬虏屯佰州已有谍报忬身任总督重臣所当居中调度令人力捍之潘家口要冲乃信诒言轻身东援虏骑已西我反东阻复纵中军私调将官更易主令人马奔疲节制失策宜亟黜为民上曰忬官久怠贼其逮治之京师代以总督宣大山西兵部尚书慱既逮至下镇抚考讯法司当忬罪戍边上曰诸将皆斩繇军令指挥之误出令者顾不治拟律如此耶乃下狱论死倭攻永福破之福建山贼突劫永平泰宁龙岩归化等县永定知县许文猷汀州通判郭子进督兵剿平之裁冗官更建玄圣五龙亭庙湾倭被围日久刘景韶载苇焚舟严兵逼之贼濳出海遯而江北倭尽平大学士徐阶满九年考改吏部尚书赐奖敕六月亲祈晴洪应雷宫诏百官斋三日以陶仲文八十遣使存问加官其子与五品服俸虏犯宣府东西二城住内地旬日乃引去丙寅雷击奉先殿外南西墙七月命总督仓场侍郎具银库出内之数每两月进览三沙倭繇海门县七星港突犯江北参将丘升死之予赠荫袭祠刘景韶击七星港倭于扬州火之贼宵遁八月京师大霖雨祈晴于雷殿万寿节命朱希忠摄告天玄极殿羣臣望朝大朝门李遂献白兔二告太庙甲寅月食云阴不见副总兵刘显破江北倭于白驹场尽殄之辽东饥遣御史赍太仓银六万两名籴赈给之九月修显陵及飞龙等殿工作建秋报大典大高玄殿十月设广陵县以瑞雪及秋祥迭降诏法司停刑太玄都殿成十一月许朱熹裔孙以慱士奉祀婺源者世袭建一阳钦天宝典大高玄殿九日冬至羣臣朢朝大朝门改陕西州属渭南醴泉隆德洵阳石泉沔诸县隶府十二月辛丑亲祷雪内殿雪上悦百官表贺赠故苏松兵备右参政任环为光禄寺卿祠苏州荫其子召杨慱还特加秩少保 
　　三十九年正月丁卯朔命朱希忠摄拜天玄极殿羣臣望朝大朝门建启箓迎恩典大高玄殿二十五日虏犯宣府洗马林等堡副熜兵马芳拒却之盗入泰兴二月举岁祈禋典大高玄殿三日胡宗宪谳上王直狱命枭示之浙江兵部议擒直赏上曰玄佑也不奏谢人心欤命告玄极宝殿而论宗宪等功有差修都城总兵徐仁等击虏舟山胜之上曰财用今不若祖宗时何也朕览户部所上籍入少出多嵩其与尚书坤议之何有长算可得充者修祈年典洪应雷宫七日故春坊中允郭希颜上书请分封景王以安储贰疏引往岁圣谕有建帝语上谕嵩曰立子为储是矣帝当谁建耶今不忠之臣不义之民不言君而攻相以君相久位矣朕欲下希颜疏于诸大臣则谓大臣谀也其下议之耳目官于是礼科都给事中璧等议上坐希颜妖言惑众律即其家斩之传首天下以水灾赈顺永饥民倭劫潮州三月琉球使请封者言寇方扰海请自赍诏月还不敢劳使者不许国子监祭酒沈坤家居跌宕负气乡人恶之南京御史林润以风闻奏坤居乡暴横状命逮京系治之坤竟死狱中南京振武营军以索粮噪乱逼总督侍郎黄懋官私第杀之上闻逮治为首者使南京户科奏所以上曰今小民无怨君之念多为臣者求改新政快意耳朕览南京事若五堡初作非军敢为皆臣使之张文锦犹可诿无心黄懋官即郭希颜沈坤辈欺天无君故违不为懋官勒减军士粮虽死罪首也其追革职为民以副都御史鄢懋卿清理天下盐运求五盈尺芝于天下虏屯喜峯口窥蓟镇大同总兵刘汉出塞掠之于河始远徙以近畿饥流民多就食京师者详议赈济事宜虏五百余骑攻陷广宁中前所杀千百户各一人虏大入寇一片石等关参将佟登游击胡尧焘指挥谷承功守备牛相等御却之出关至芝麻湾而还各论功有差上谕丘部朕闻四方盗贼蜂起有司欺怠不问其亟示抚臣督属抚剿务俾除靖有不悉心者以名闻建祈民醮洪应雷宫十五日四月南京兵部侍郎李遂擒得振武营乱军山等二十五人下兵部当山等枭斩不待时上命三法司与科道官详之改以秋后决上曰廉无自远之理必因堂高士卒辱大臣当斩若时君立新帝者必法外凌迟矣但黄懋官心存欺谤全尸而死失刑已甚兹所获亦未果知当否其再议乃仅坐首恶三人余皆发戍边未获者悉贷之赈顺天饥民追赐岳怀王名曰厚熙以便醮坛追荐复设都御史一员提督南京粮储改督漕右副都御史章焕为之虏犯辽东广宁大掠而去套虏寇宁夏河东毛不刺诸处总兵赵应御却之五月赈山西饥民福建山贼倭夷并起攻掠平和诏安等县破崇武所城复起王邦瑞为兵部尚书恊理京营戎政六月建天宝大典于大高玄殿停常封至八月二十日止七月虏犯蓟州游击胡镇等击破之祷雨宫中大同总兵刘汉俞大猷击虏板升破之论功有差取太仓银二十万为内供章焕故廵抚河南既得督漕之命将行言中州妖盗并兴失今不图恐成大患因上经畧中原疏八事上以言之一统全盛之时心厌焉唐王宇温薨八月上曰直赞诸臣効诚年久未有加与何以重君上事帝之典公希忠赐爵禄二臣嵩炳各岁加禄米二百石二辅阶加太子太师本加少传秩宗山加少保卿贰朴瓒炜各支正二品俸少卿讷春芳份各升礼部右侍郎兼学士嵩子世蕃仍兼支尚宝卿俸以答朝夕左右之勤胡宗宪献芝草五白二上悦特命赐白金五十两金彩鹤衣一袭礼部请谢玄告庙许之建万寿大斋朝天宫三日夜万寿节命朱希忠摄拜天玄极殿羣臣望朝大朝门戊申月食上嘉郭朴直赞恭慎特加太子少保以为南礼部尚书朴言臣幸效诚玄撰不愿远阙上说玉亡上曰天降灵物朕固疑其尘寰不久设兴安县九月虏寇大同越关大掠五台崞县建安神异典大玄都殿七日秋报大典大高玄殿三日玉熙宫成虏犯米脂诸县十月建金箓酬恩秋报大斋朝天宫三日夜永寿宫成东川营长阿堂与沾益土官九鼎相攻廵抚都御史游居敬调兵剿之廵按御史大任言居敬不待会勘轻动五万师冀不可成功恐生意外变命逮讯之已谪戍边建秋成典于洪应宫命景王之国诏兵部严督所司捕畿内盗上曰今秋天降奇祥仰钦恩赐其暂免行刑以临德天津三仓米赈饥民封蜀世子宣圻为蜀王赵王厚煜自缢薨十一月南京给事中负图劾粮储都御史章焕赴任迟延上故厌焕前疏下旨曰章焕专事论论久欺谤其逮治京师既至谪戍之亲祷雪雷宫千步廊火将郊上谕礼部曰朕敬天不怠郊祀大重事其命百执事益毖虔冬至羣臣望朝大朝门倭攻永春陷之流劫德化同安漳平间十二月以雪未应遣祭告玄极宗庙社稷及各宫庙上谕户部朕闻民死冻馁甚众其即发仓米万石糜之尤饥寒者给食一器更与米一升露死者五城御史令掩瘗之陶仲文卒加赠特进光禄大夫予谥赐祭十坛葬之以伯礼陵炳卒追赠忠诚伯予谥赐祭荫雪严嵩等表贺陕西廵抚都御史軏廵按御史秋得白鹿于商南山万寿宫前芝丛中遂致鹿献芝赐钞币虏掠海盖熊岳等堡指挥李元勋死之录一子赐立祠祭葬倭陷潮州 
　　四十年正月壬戌朔命朱希忠摄拜天玄极殿羣臣望朝大朝门虏大寇五花营守备王世臣千户李虎等迎战于永桥败死告軏等所献鹿芝于玄极太庙二月辛卯朔日有食之微阴不见钦天监官言微阴一见同不食上悦礼部尚书吴山救护如常礼上不悦山引罪上曰山守礼之臣也当科官何不参者其以状对礼科都给事中东华等惶恐引罪上住为首者俸罚其余半年遂行谢典于大光明殿三日礼成羣臣表贺发临德徐三州仓赈齐南六府江西贼冯天爵等平建春祈大典大高玄殿三日赵王自缢王妃与其子载垸移诬彰德知府傅汝砺通判田时雨以奏诏逮京拷问巳戍汝砺极边械时雨还斩于河南景王之国免面辞二朝上谕礼部春冷人疾其令太医院散药九门至于夏至风上曰其兵火慱示诸臣戢究而严边居有闲上谕嵩慱言诸边有备足无患今天风复旬日恐不可不预虑吏部左侍郎茅瓒病足久告上问嵩瓒惧言臣所患肢未末疾行差矣当即出敢再乞数日告上曰铨曹非养疴地其令去发天津通州两仓米二万一千石于顺天永平太仓白金万五千两于保定河闲等六府脤济重建祈年典于洪应雷宫七日以伊王宫垣僭制命毁之广东惠潮山贼起流劫海丰归善等县三月发米万石赈饥民流移入京师者南京锦衣卫指挥继勋得白兔于凤阳凤凰山下以献遣告于太庙羣臣贺建万春宫命礼部尚书兼翰林院学士炜直苑撰玄四月上曰朕闻药不投病馁民反伤又贫弱无济有力滥与失朕下令意其传示小民知执事者过也抑民饥流入京师皆守土有司失职不赈恤其出内库制钱三百万量地远近与为归资抚按官严督守令招集安抚之大风雨黄土昼晦命百官修省顺天府致敬而求霖安远龙南盗起山西饥发太仓银五千赈之以雨未足遣大臣分告诸宫庙百官素衣斋宿禁刑屠九日以得霖日止分遣使者六人建万寿醮于玄岳鹤鸣龙虎齐云三茅王屋诸山道士十一人赍香帛于各省抚臣祭镇海河渎山川之神命镇守湖广安远侯震醮承天玄佑宫五月以旱霾灾命大小九卿自陈南京池河新营兵变雨羣臣贺闰五月吉王载均薨严嵩妻夫人欧阳氏卒上命礼臣破例予恤典时世蕃无意归制嵩乃言臣老独子不可无侍者上许世蕃无归令其孙鹄嚄丧往六月癸酉月食建仁和宫七月已丑朔日食一分五杪礼部尚书袁炜言臣闻唐一行曰日君道也无朏魄之变古之太平日有不食月或变行避之或五星濳互其下御侮而拥之或涉交数浅或在阳历阳盛阴微则不食或德之依明而有小眚焉则天为之隐虽交而不食此四者皆教所繇生也皇上父事天兄事日羣阴退万象辉是以日佐班荣阴气销铄食一分与不食同臣等不任欢忭之至上悦闽广流贼突入江西掠万安太和诸处副使汪一中等战死赐赠荫祭葬立祠敕诸臣剿捕贼贼火玉山攻永丰破之以万春宫成建迎恩典于大高玄殿禁常封三十有四日上曰间者天降祥禾御田四十九本今岁五月恩滋应祈是月玄育生瑞当知恩也礼部请献太庙从之八月建万寿大斋朝天宫三日夜万寿节命朱希忠摄拜天玄极殿羣臣望朝大朝门上曰自慱名入朕恒虑边今秋恐有扰者嵩其语慱先遏之建秋报大斋大高玄殿三日九月广东贼张琏等袭攻南靖入之福建山贼袭破镇海卫城虏十万余骑犯居庸岔道口官兵御之故总兵官姜应熊先进遇围被创堕马参将胡镇力战夺之虏遁去广东贼攻陷福建崇安犯浙龙泉固原宁夏地震伤人发太仓白金八千鋠恤之总督蓟镇保定都御史杨选条陈边务下兵部覆上上曰蓟镇总督等官遇警辄张皇请调兵初谓权宜今十有一载矣未见减撤加挑选焉供饷繁费何时已卿慱历任蓟辽宜竭尽忠谋如何练主兵乃可免调边兵者大破格整理之再以方畧闻上曰夏霖应祷秋稼赐祥朕感玄庥其暂免今岁刑囚系狱如故十月闽广流贼自邵武转掠铅山贵溪等处参将戚继光破之山坊巢贼奔宁德还攻宜黄为南赣兵所败始遁建寿光阁封唐世子宙梂为唐王增城人湛寿鲁为其祖故南京兵部尚书若水乞赠官下吏部覆尚书欧阳必进言若水学问醇正士望所归宜许赠如寿鲁请上曰若水伪学乱政必进浮誉之夺其散官侍郎郎中以下皆停罚有差上以宣蓟二镇兵饷匮竭使荐大臣有才望者往理吏部以总督仓场户部右侍郎林应亮名上许之兵科都给事中益言应亮愿人也不足于敏达上下大臣再推因升右佥都御史霍冀为户部右侍郎兼右佥都御史以往调应亮南京顷之益复言户部有两侍郎曰刘大实赵贞言廷推不及乏才故也宜使致仕吏部覆如益言上皆命闲住责吏部尚书欧阳必进对状曰二位不堪何不先言降必进俸二级侍郎张永明一级司官反夺俸二月礼部类奏四方所进芝凡七百六十九本命明岁加意采五盈尺者淮王献白鴈二赐金币上曰天降祥羽其庙告十一月冬至以天寒赐摄郊者都督朱希孝御衣明日羣臣望朝大朝门礼部缺尚书会推及郭朴上责欧阳必进颛恣擅改玄撰臣今致仕即以朴代之上曰深冬未见正白农民切望朕竭诚祷雪焉会大风上曰其禳风而祷雪停刑禁屠百宫同之虏入宁夏进逼固原循下马关而西掠数日乃遁上所居永寿宫灾严嵩请徙南城焉南城者英宗之御也上不怿乃移御玉熙宫上曰朕御皇初宫二十余禩大变蒙恩久安玄事荷庇益感眷其以下月择日谢郊庙社稷如常仪礼部请诏示天下百官斋戒修省上曰非正朝也十二月御马房火毁九十余楹工部尚书雷礼言玉熙宫殿垫隘不称御居永寿宫成祖之旧宫也受命重地王气攸锺偶值灾变天启皇上鼎新丕基永延于万祀请及时营缮以承明眷上曰日谢罪郊庙风藏气爽皇天其赦悯朕以命大学士徐阶与工部侍郎衡董其事月食亲祷雪于凝道雷轩上复自玉熙宫徙居玄都殿闻京师内外多盗命朱希孝领官较兵部左侍郎葛缙领营兵入卫命廵抚官严督所司捕盗而抚民 

　　名山藏卷之二十七 

　　●名山藏卷之二十八
  </div>
  <div class="pagination">
   <a href="名山藏_page8.html">
    上一页
   </a>
   <span>
    ...
   </span>
   <a href="名山藏_page4.html">
    4
   </a>
   <a href="名山藏_page5.html">
    5
   </a>
   <a href="名山藏_page6.html">
    6
   </a>
   <a href="名山藏_page7.html">
    7
   </a>
   <a href="名山藏_page8.html">
    8
   </a>
   <span class="current-page">
    9
   </span>
   <a href="名山藏_page10.html">
    10
   </a>
   <a href="名山藏_page11.html">
    11
   </a>
   <a href="名山藏_page12.html">
    12
   </a>
   <a href="名山藏_page13.html">
    13
   </a>
   <a href="名山藏_page14.html">
    14
   </a>
   <span>
    ...
   </span>
   <a href="名山藏_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
