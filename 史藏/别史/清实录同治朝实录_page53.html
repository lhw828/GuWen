<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 53 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 53 页/共 505 页</h1>
    <div class="content">○又谕、耆龄奏、选练广勇。劝办厘金一摺。该抚奉命援浙。已逾四月之久。现甫自粤起行。实属迁延贻误。现在浙江温郡解围。台州各属。亦据庆端奏报克复。而贼氛未远。军务方殷。叠经谕令耆龄于闽浙交界驻扎。与庆端、左宗棠、会商办理。著仍遵前旨。迅赴浦城。与庆端筹商。何路最紧。即由何路进兵。总须视贼所向。力遏凶锋。该抚此次节节耽延。由省起程。计已半月。始抵清远。实属不知缓急。若再迟回观望。坐误事机。定将重治其罪。所部广勇。据称训练已精。约束尚严。即著督令带勇各员弁。认真稽察。毋令滋事扰民。广东厘金一项。已据曾国藩奏、派令道员黄冕等、随同晏端书办理。以济江浙军饷。应如何分拨接济。并著咨商曾国藩等筹解。耆龄所派委员。即行撤回。毋任重叠纷扰。将此由六百里谕令知之。　　

○署江苏巡抚李鸿章奏、请调候补中允冯桂芬、翰林院编修王凯泰、户部主事钱鼎铭、丁忧安徽道员王大经、安徽知州阎炜、浙江知县薛时雨、江西知县王学懋、赴营差委。允之。　　

○以内阁学士绵宜为湖南乡试正考官。礼部员外郎王堃为副考官。　　

○追予陕西故孝子严时仁旌表如例。并颁扁额曰笃行传家。从其裔孙湖北巡抚严树森请也。　　

○以江苏收复川沙、南汇、各厅县城。予同知藩鼎新等加衔升叙有差。　　

○以御贼不力。革江苏军营副将熊兆周等职。降参将王玉林为守备。已革道员冯席珍遣戍军台。　　

○追予浙江台州殉难署知府故府龚振麟、署副将游击奎成、祭葬世职加等。

大清穆宗继天开运受中居正保大定功圣智诚孝信敏恭宽毅皇帝实录卷之二十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。五月。壬寅。谕议政王军机大臣等、都兴阿奏、派拨水师。策应上游官军。剿办获胜。并续筹会合水陆。进规金陵一摺。据称上游水陆各军。乘胜车下。将沿江各郡县及各要隘。次第攻克现已进攻雨花台。都兴阿面商黄彬先派总兵李起高等、抽调师船上驶。吴全美亦亲督师船。由瓜洲起碇。进攻观音门等处。蹋平贼卡。并将燕子矶贼垒蹋毁。复会同黄翼升等水师。迎击九洑洲七里洲下关等处贼匪获胜。该逆遁回城垒。现又添拨所部师船。期与楚军声势联络。进取金陵等语。都兴阿闻上游水陆各军得手。即调派师船。会同攻剿。连破贼卡贼垒。办理甚属认真。惟九洑洲七里洲等处。悍逆麕集负嵎。亟宜乘胜歼除。肃清江面。著曾国藩、都兴阿、分饬上下游水师。并力夹攻。迅图克复。都兴阿所称金陵逆首。现在飞调伪忠逆。由苏常统带大队。援救金陵。一经官军剿败。势必铤走。窜扰下游。所虑不为无见。镇江防守情形。最为吃重。李鸿章驻军上游。近因嘉定等县城复被贼踞。沪城军情又紧。该署抚能否抽身赴镇。著曾国藩、李鸿章、会商酌度办理。冯子材、魁玉、驻守镇城。责无旁贷。李鸿章恐未能即到。著即激励将士。战守兼资。毋令该匪乘闲阑入。曾国藩、都兴阿、并当统筹兼顾。如果贼势趋重镇城。即分拨劲旅。前往援应。毋误事机至扬防现虽肃清。而江北布置。未可稍涉大意。且福山浒浦各口。时有巨盗连帮出没。并著都兴阿督率各军。严密堵截。江北情形。现在防重于剿。务于进取之中。寓固守之意。都兴阿所称接据曾国荃来函。有曾国藩现已飞调多隆阿、李续宜等、马步各队。进攻金陵之语。多隆阿已有旨令其督办陕西军务。叠经官文等奏到。催令督率所部万人赴陕。李续宜现在剿办霍六颍寿捻匪。有无兵力可分。著曾国藩兼权缓急。酌量办理。毋致两歧。将此由六百里各谕令知之。　　

○又谕、前因僧格林沁奏、曹属会匪焦溃淐、刘前、句结捻匪李城等。意图北窜。当经谕令并力歼除。以清北路门户。兹据谭廷襄奏、焦溃淐等窜至马集。经团总刘锡蕃轰击。旋即赴曹郡投诚等语。匪首焦溃淐等。既经解赴僧格林沁大营。即著谭廷襄等咨照该大臣。与董执信等。一并认真核办。其遣散马步千余名。及头目曲沅基等。究系何往。著谭廷襄饬令道员卢朝安、督同该府县等。切实根究妥办。毋令贻患将来。现在遮克敦布尚驻东明。其派出各军。应如何酌量分驻曹州。以资镇抚。濮范等处。王榕吉一军。是否足敷堵剿。以固北路。即著与谭廷襄会商办理。总宜于直东交界防务。布置周密。是为至要。另片奏、水寨教匪。被剿狂奔。惟官兵不能抽拨赴兖。尚未可以深入。幅匪岳相林投诚。业由僧格林沁发交免死执照。扎隆武恐谭廷襄攻克南泉围寨。或于抚事有碍等语。岳相林等既经扎隆武等议抚。原可即由僧格林沁核办。惟剿抚本当并用。剿若得手。则抚更易成。谭廷襄自未便因该匪就抚空言。遽尔悬军朿手。著仍饬沂州文武。相机核办。毋以顾瞻迁就。转形牵掣。将此由五百里各谕令知之。　　

○癸卯。谕内阁、前因廉至奏参察哈尔骁骑校阿木尔特古斯、于贴写兵贡僧、控告披甲桑斋扎普偷窃烟壶一案。将该披甲责打。致令自缢。请将阿木尔特古斯等议处。当交庆昀再行定拟具奏。兹据奏称、遵旨将挟嫌诬良之贡僧等、分别定拟各等语。察哈尔贴写兵贡僧等应得罪名。著该衙门分别核议具奏。阿木尔特古斯、本无受理词讼之责。乃于贡僧诬控时。不察虚实。辄行拷讯。以致被诬之兵。情急自缢。已属粗疏专擅。及至验出刑伤。又复贿属尸亲。实非寻常过失可比。著交部严加议处原审此案之主事文秀、员外郎玛哈萨都、草率审拟、未能得实。于全案应拟罪名之人。全行遗漏。与寻常承审不实者不同。文秀、玛哈萨都、均著交部严加议处。廉至前审此案。于一切情罪。并未悉心定拟。仅将阿木尔特古斯等请旨议处。亦属不合。廉至著一并交部议处。寻议、廉至降二级留任。文秀、玛哈萨都均降三级调用。准其抵销。阿木尔特古斯革职。从之。　　

○谕议政王军机大臣等、官文等奏、授陕大军起程日期。并派道员会剿豫捻各摺片。据称雷正绾统带头队。于本月十五日。由庐郡启行。多隆阿即亲督后队继进。拨饷十万两。由襄阳一路解往。并派欧阳正墉等充带所部。分道进剿豫捻。疏通驿路各等语。与历次所降谕旨符合。具见该大臣等公忠体国。不分畛域。与僧格林沁、曾国藩、南北兼筹。洵无愧心腹之寄。览奏实深欣悦。现据英桂奏称、陕省窜匪。已由河南渑池一带回窜。是陕省大股已退。雷正绾入关后。剿办余匪。谅可渐次埽荡。多隆阿一军。由襄樊前进。即著探明陕省情形。如可无须入关。即于北路适中之地扼扎。以防捻逆北犯。兼可将由陕回窜豫境之匪。就近会同豫军。分路截击。尽歼丑类。欧阳正墉等军。即饬分投进剿信阳等处。以清豫捻。并著郑元善酌派兵勇。会同楚军痛剿。其胁从各圩。分别解散。以孤贼势。前谕官文等饬令金国琛迅速赴陕。即著派员接办郧西防务。迅催入陕。听候委用。整顿营伍。以保关陕重地。不至贼匪任意往来。逆匪由陕回窜。已至渑池一带。陕省既无一兵追剿。而豫省亦未见派兵迎击。不如该抚等所司何事。英桂派兵渡河。截杀逆匪数十名。生捦八名。尚属认真。现与东滩渡仅隔一河。仍饬和昌等加意严防。毋许稍涉大意。致有疏失。郑元善派杨飞熊一军。入关会剿。该逆已由小路东窜。杨飞熊何以不探贼所向。迎头截击。若贼匪不由洛阳回窜。恐由孟津一带。窜扰开封等处。即著郑元善一面饬令河北镇带兵堵截。毋任东窜。一面派兵由嵩洛迎剿。使其被创而归。不至再萌西窜之志方为妥善。至多隆阿等军饷。昨据瑛棨奏称已筹饷迎解。北路得此重兵。则山陕均免防堵之费。英桂岂得膜视。著懔遵前旨。迅速筹解。毋致缺误。将此由六百里各谕令知之。　　

○又谕、庆端奏、攻剿松阳踞逆获胜。并布置温州防剿情形一摺。据称松阳逆匪分五股。将遂昌等处要路掘断。扼守坚拒。经林文察等连日剿击。复经张铨庆激劝民团。曾元福领队会剿。斩馘数千。惟温州瑞安各路。贼党日多。探闻侍逆已窜入温界等语。前因温州军情吃紧。叠经谕令庆端与左宗棠会商剿办。力固闽省门户。伪侍逆前经左宗棠击败。回窜金华。现既探有窜温之信。即著庆端督饬道员曾宪德等严行戒备。副将吴鸿源师船抵温。即令沿江扼击。以保温闽。其宣平贼势。著饬林文察等侦探明确。分道进兵。将松阳迅速攻克。另片奏、已革提督陈世章、亲督布兴有等攻剿定海贼匪获胜。并官军与外国师船。克复甯波府城等语。并据总理各国事务衙门奏、收复甯郡。张景渠等带同水师阿伯前往。阿伯一员。本系何名。现充何职。庆端所奏署游击布兴有。是否即阿伯其人。著左宗棠查明具奏。将此由六百里谕令知之。　　

○添调吉林打牲乌拉壮丁五百名赴湖北剿贼。　　

○甲辰。孝恭仁皇后忌辰。遣官祭景陵。　　

○谕内阁、潘铎奏、请将办捐欺隐之委员。暂行革职等语。云南同知周鸿基、在四川劝办捐输。所收捐银一万二千余两。仅解过八千余两。其所称捐生尾欠及薪水纸张之费。至三千余两之多。显系意存欺隐。且该员以劝捐委员。在本籍地方。辄将帮劝绅董。擅给五品功照。尤属荒谬。周鸿基著暂行革职。其经手未完捐项。即著潘铎确切查明。如有侵吞肥己情弊。即行从严参办。　　

○谕议政王军机大臣等、骆秉章奏、严防滇练入川。并访查云南近日情形一摺。林自清拥众入川。该督已于叙州一路严密防范。并在川滇交界。张贴告示晓谕解散。如其党与无多。尚无背叛形迹。即可散其练众。仅存林自清一人。或留于川省剿贼。或由张亮基等带回滇省。如竟抗不遵旨。恃众横行。即饬各路痛加剿洗。就地歼除。毋稍姑息。至所称石逆一股。经唐友耕等追剿。李逆一股。被湘果各营围剿。与卯逆均极穷蹙。其详细情形。仍著查明具奏。其鹤游坪周逆一股。及前窜川东各股滇匪。自新甯克复。垫江解围后。久未据该督奏报。现在渝涪以下江路。及夔万一带。有无贼踪。并现办情形。均著迅速驰奏。以慰廑念。潘铎到川。计已月余。何以尚未前进。本日据奏川陕山西宜设关守险。而于滇省军务地方。曾未之及。舍己芸人。殊属不知缓急。著即会同张亮基节节前进。毋再迁延。致干重咎。四川军务未平。亦藉捐输接济。该署督请于省城设局劝捐恐于滇事无裨。转于川省有碍。泸州一带。贼势已松。所有云南委员。仍令专在泸州劝办。以免纷扰。又据潘铎奏、陕西四川。皆有险之区。请饬该省督抚。将应行设关之处。择要办理等语。著骆秉章酌量妥办。将此由六百里各谕令知之。　　

○又谕、据总理各国事务衙门奏称、接据法国照会。内称贵州提督田兴恕、起意淩辱教人。去年屡次带兵攻击贵阳等处天主堂。并派团务道赵畏三等往青岩等处。攻坏学堂。将该处习教张如洋等。并不审问。即行处斩。何冠英与田兴恕有致府县公信内云驱逐教人。并藉故处之以法。本年正月闲。开州夹沙龙地方。因偪胁教人共祭龙灯。知州戴鹿芝将传教之文乃耳、及中国人吴贞相等拏去。用极刑处死。仍派团首摉寻奉教之人。拏获严办。现署巡抚韩超。又不将和约张贴。知府多文、知州戴鹿芝、语言悖妄。骇人听闻。请饬骆秉章等派员密查各等语。天主教弛禁。本系不得已之举。第目前军务孔殷。督抚大吏。自当通筹利害。不仅为洩愤一时之举。况人命至重。即使传习天主教。而其人并未犯法。亦何得不加审问。遽行斩决。田兴恕本属武夫。或不能无卤莽之处。而戴鹿芝素称循吏。何亦忽有是举。韩超不将和约张贴。何冠英有驱逐天主教人之信。是否均有其事。多文等口出狂悖之语。是否系法国传教人。及中国之习教者。捏造激怒之词。抑或实系不知检点。信口而道。著骆秉章、劳崇光、分派满汉慎密妥靠大员。前往贵州。访查确实。即行覆奏。西人喜胜好争。外仗信义。设所查或有不实。必至增多口舌。务饬派往之员。详细据实查明。秉公声覆。断不可一字含混。稍涉偏袒。田兴恕为专阃大员。赵畏三等亦系道府。即使实有其事。朝廷亦必持平办理。断不肯稍徇外国之情。有损国体。该督等其各妥为查办。毋许迟误。西人既住京师全在外省权宜办理。调停妥洽。若各该省大吏不体此意。一时之忿。频起大波。西人岂肯干休。亦惟有向京师饶舌。转致办理为难。即如此次总理各国事务衙门、向哥士耆往返辩论。几至决裂。而哥士耆狡诈百出。总欲将田兴恕、戴鹿芝等、逮治其罪。若使田兴恕接到劳崇光代哥士耆函商时。即设法斟酌妥办。何至酿成不了之局。至田兴恕保冠英公函。何以入西人之手。是否该省胥吏人等。有在其教中者。为之录送。嗣后遇有关涉此等事件之书劄文移。宜一体秘密防闲。毋稍疏略。原摺并照会申陈各一件。信函三件。均著钞给阅看。将此由六百里密谕故之。　　

○先是钦差大臣曾国藩等、遵旨议覆安徽省城。仍建安庆。并添设长江水师各员缺。命议政王军机大臣会同部臣议奏。至是奏、安庆地据形胜。足资控制。应如所请。仍为安徽省城。以复旧制。所请专设长江水师提督。深得古人欲固东南必先守江之意。应如所请。添设提督一员。驻扎芜湖。其总兵副参以至千把。应设几缺。暨分汛修舰各事宜。仍令该督等体察情形。熟商妥议。至所需俸薪口粮。俟该督报部核定后。饬由安徽省藩库开支。并令将旧有船只炮位数目。造册报部。以备稽核从之。　　

○以前任太常寺少卿李棠阶。为大理寺卿。　　

○上以夏至祭地于方泽。自是日始、斋戒三日。　　

○乙巳。谕内阁、郑元善奏、汝州团练谋叛。经官军掩捕。歼毙首逆一摺。汝州西乡团练李瞻、由举人分发山西知县。乞假回籍。借名办团。自号瞻王。又号汝南王。盘踞樊古寨地方。分遣其党王汉围攻张寨。其附近之朱寨陈寨。并相句结。同谋不轨。经郑元善派令杨飞熊带兵驰往。直抵该逆踞寨。李瞻胆敢开炮抵拒。杨飞熊挥军齐进。各良团两面夹攻。其内应之武生樊及铭、乘机夺开寨门。官军蜂拥直入。该逆率死党狂奔。杨飞熊约会已革知县任桂等分路跟追。至寨北三里许。该逆仍敢挺身抗拒。任桂率马队迎击。将李瞻矛刺落马。立时砍毙。歼毙逆众七十余名。生捦王澍等十二名正法。并分军解散张寨之围。其朱陈各寨党与。亦均乘夜遁逸。地方一律安堵。逆练李瞻以在籍职官。辄敢纠众谋为不轨。较之无知愚民。尤属罪大恶极。此次杨飞熊乘贼初起。督军剿办。埽穴捦渠。立时扑灭。办理甚为迅速。仍著郑元善饬令该地方官、迅将在逃余匪王汉等严拏务获。毋任漏网。在事出力各员弁。著准其酌保数员。奏请奖叙。　　

○吏部议覆漕运总督吴棠奏、江苏淮徐扬海道。驻扎徐州。距扬州约七百里。现当捻匪出没。遇有紧要事件。及招解各案。深虞迟误。查两淮运司现驻泰州。向例盐枭事件。本归运司提勘。请将扬州府属地方事件。暂归运司就近管理。俟军务平定。仍归旧章。以符定制。应如所请办理。从之。　　

○河南巡抚郑元善奏、遵旨将逆首陈玉城在河南延津县淩迟处死。并传首楚皖各营。报闻。　　

○以湖南捐输军饷。永广巴陵县学额五名。安福县四名。甯乡、祁阳、新化、临湘四县各三名。新甯县二名。湘乡、安化、茶陵、衡山、安仁、道、龙阳、辰溪、溆浦、澧、石门、慈利、十二州县各一名。　　

○丙午。谕内阁、吴棠奏、请将庸劣不职各员。分别惩处一摺。候补道英禄、才具庸懦。著以原品休致。知府马浚、习气太深。著革职永不叙用。陶金诒、办事昬庸。候补同知孙超、恃才妄作。均著即行革职。候补同知彭以竺、年力就衰。著改为教授。知县王献琛、才具迟钝。著改为教谕。徐州府经历张甲第、少年轻躁。宿迁县典史程南春、品行卑污。均著即行革职。　　

○又谕、陕西潼关协副将黄鸣铎、于署寿春镇任内。办理寿州事宜。未能妥协。著交部议处。并著胜保饬令该员迅赴潼关本任。剿贼自效。毋任延缓。　　

○又谕、常清等奏参私向安集延借用钱文之都司。请旨革职一摺。伊犁镇属右营都司侯兴、以现任职官。私与安集延交接。已属不知检束。乃借用钱文。逾期不还。致被呈控。尤属任性妄为。有玷官箴。仅予革职。不足蔽辜。侯兴著改为革职永不叙用。　　

○谕议政王军机大臣等、袁甲三奏、官军乘闲渡江。夺回南岸要隘。并会合上游水师。共攻九洑洲。力图埽荡一摺。据称九洑洲对江南岸。石埠桥龙潭等处贼垒。均与九洑洲呼吸相通。李世忠密派队伍。由六合乘闲渡江。水陆并进。先后将石埠桥龙潭东洋等要隘攻拔。分别扎营。以图进取。并会同王明山等师船。设法围攻九洑洲等语。前据都兴阿奏、楚师已抵金陵之雨花台。下游水师。亦攻克燕子矶观音门营垒。现经李世忠乘其不备。派队渡江。连克要隘。距金陵仅二十余里。各路军威甚壮。正宜长驱直入。力拔坚城。鲍超一军。前已进攻甯国。何以尚未克复。著曾国藩严饬该提督、迅将甯郡踞匪。尽力歼除。以图迅速攻克。湖州已有李楚材等军进援。鲍超即可移兵高溧等县。与曾国全等军四面合围。以杜苏常逆匪援救之路。则剿办更易得手。曾国藩近由安庆拨给李世忠军营火药粮饷。具见公忠体国。不分畛域。嗣后该提督进止机宜。即著曾国藩就近节制。龙潭东洋。既经官军驻扎。自可扼金陵逆匪赴镇之路。冯子材、魁玉、惟当督饬兵勇。遏截丹阳等处股匪。分道来援。李世忠所派渡江之参将曹玉梁黄国栋等军。业已深入重地。尤当慎益加慎。断不可稍有挫失。著都兴阿飞饬黄彬等互相援应。不得意存歧视。或致疏虞。袁甲三另片奏、筹剿金马胡捻匪。并拨兵前赴灵宿协剿。及饬怀远县知县英俊入城各等语。金马胡贼巢。著督饬总兵吴秀等赶紧攻克。毋任久踞。英俊业已入城。如该练等仍存异志。即著痛加剿洗。毋贻后患。将此由六百里各谕令知之。　　

○又谕、吴棠奏、平毁朱洲贼圩。并饬将弁越境围攻涝支贼圩等语。此次吴棠派令守备张保胜等、进剿朱洲贼圩。而郯城境内涝支圩匪首英信等、胆敢纠众来援。吴棠饬龚耀伦等带队围攻。自应如此办理。著即会同山东官兵。迅速剿除。以免蔓延。不得以地属东省。稍分畛域。前谕密查田在田被参各款。当此徐宿吃紧之际。该总兵如不得力。即著会同僧格林沁据实严参。不得以曾经同事。稍涉回护也。将此由六百里谕令知之。　　

○又谕、据胜保奏、遵旨覆陈办理苗练情形各摺片。苗沛霖诱捦陈玉城。朝廷业经降旨。准其免罪。予以自新。节次寄谕李续宜。原令其相机办理。即该抚覆陈此事。亦有并非专意主剿之说。惟李续宜身为皖抚。苗沛霖系其部民。宽严赏罚。李续宜惟当持以公平。不可豫存成见。胜保惟当饬令苗沛霖循守李续宜法度。以为爱惜保全之地。方为正办。至姜台淩具禀于胜保。以李续宜函谕渠等剿苗为词。李续宜于苗沛霖顺则抚之。逆则剿之。断不可假手此辈。有失大体。至胜保谓吉学盛等散布流言。属副都统祥恩督同兵练剿捕。吉学盛等系李续宜部下之人。胜保亦应会同李续宜查明原委。分别办理。断不可因意见不合。辄与寻仇。以致操戈于同室。总之李续宜身为皖抚。安徽境内绅民。均当听其节制。该绅民等不得藉口团练。与该抚相抗。使李续宜欲用抚而不能。胜保所抚之众。亦应严加约束。毋使有受抚之名。仍遂其盗贼之计。大局所关。和衷为要。傥事机决裂。是非曲直。朝廷自有权衡。岂能少为宽贷也。胜保另片所称派拨兵勇。赴项城会剿。或尚须抽身亲往之处。著酌量情形办理。将此由六百里各谕令知之。　　

○又谕、明谊奏、起程前赴塔尔巴哈台。会议定界事宜一摺。前因俄使在京。声请勘办地界。于或起或止之处。一路顺行会勘。不至多劳往返。嗣复声称据伊国来文。仍拟在塔尔巴哈台会办。先行定议。均经总理各国事务衙门行知明谊等妥为酌办。俄人反覆无常。意存蒙混。即著明谊等于驰抵塔尔巴哈台之后。按照地图。妥为剖辩。以免任意侵占。漫无限制。至查勘西北地界。前经派令锡霖会同明谊等妥为办理。兹据奏称、锡霖业已卸事。可否于广凤奎昌二员中。另派一员。帮同办理等语。所有北路分界事宜。仍著锡霖帮同办理。以专责成。俟事竣后再行来京。明谊于会议回旋时。即著会同锡霖督饬委员等。各于本境建立界牌鄂博。并著恪遵前旨。与该国使臣。按照图说。据理剖晰。以杜侵占。将此由五百里谕令知之。　　

○以江苏清江浦剿匪出力。赏游击张振西、程锡善、巴图鲁名号。知府颜培瑚、参将朱光庭等花翎。知县何炳葵等蓝翎。余加衔升叙开复有差。　　

○以江苏克复江浦等城出力。赏总兵官唐玉田、参将施照元、游击黄承恩、巴图鲁名号。游击胡廷南、知州夏学曾等花翎。千总江寿庚等蓝翎。余升叙有差。　　

○以安徽攻克颍上县城出力。赏州同方模勋运同衔花翎。余升叙有差。　　

○予安徽庐州阵亡知县褚振远等祭葬世职。　　

○丁未。夏至。祭地于方泽。遣礼亲王世铎恭代行礼。　　

○谕内阁、吏部奏、补用知府。前经奉旨。俟补缺后以道员记名。今报捐免补本班。可否仍以道员记名。请旨遵行一摺。直隶补用知府刘策先、前因劳绩保奏。奉旨俟补缺后交军机处记名。遇有直隶道员缺出。请旨＜??闲＞放。今该员呈称报捐离任。免补本班。即拟作为补缺。仍请交军机处记名请＜??闲＞。是该员以报捐免补。即与已经补缺者无异。实属任意取巧。刘策先呈请仍以道员记名之处。著不准行。其应如何补用之处。著吏部照例办理。嗣后凡奉旨俟补缺后记名请＜??闲＞人员。如因续有劳绩。保奏免补本班。奉旨记名者。仍准照常记名请＜??闲＞。其报捐免补人员。概不准率行仍请记名。以杜巧混。将此通谕知之。　　

○谕议政王军机大臣等、前因陕省军务吃紧。谕令多隆阿驰赴陕西。督办军务。嗣因窜陕匪徒。陆续回窜。复谕该将军先饬总兵雷正绾统带所部。驰赴关中剿办。该将军探贼所向。迎头截剿。即扼扎北路适中之地。以防捻逆北犯。兹据该将军奏报起程日期。并分起派兵入陕情形一摺。此时陕省大股匪众。均已回窜。雷正绾所部八营入关剿办。余匪无难肃清。本日据托明阿等奏、潼关肃清。山阳收复。余匪窜赴郧西。是何绍彩一军。正可在该处攻剿。无需入陕。多隆阿现赴鄂省。与官文会商进剿机宜。即著迅速由武昌进发。仍遵前旨。相机办理。至瑛棨等所称蓝薛二逆。攻陷太平。偪近陕南等语。蓝薛二逆。系由何处窜入。是否新起土匪。薛逆系属何名。蓝逆是否即系蓝大顺。著骆秉章查明具奏。现在赴援陕省之兵。均应调赴陕东。防剿豫捻及本地回匪。陕南兵甚空虚。人情惊惶。毫不足恃。著骆秉章迅拨劲旅。将太平县城收复。并杜其入陕之路。毛震寿前已带兵赴汉中。现在行抵何处。即著骆秉章探明。催令将汉中布置妥密。分带精兵赴省。商同瑛棨办理一切。现在该省汉回互斗。张芾为临潼回民赚留。是其构衅情形已成。亟宜持平办理。著瑛棨于雷正绾、毛震寿、各军到省后。相机妥办。务宜不分回汉。但问顺逆。晓以利害。解其仇隙。使之各安生业。断不可惑于人言。稍有偏倚。致酿巨患。将此由六百里各谕令知之。　　

○予陕西山阳殉难知县恒椿、训导崔登鳌、祭葬世职加等。各建专祠。　　

○戊申。谕内阁、禁城地面。关系紧要。理宜严密稽查。以昭慎重。近来观德殿按期致祭之日。关防车路所经。辄有闲人聚集道旁。殊不足以昭严肃。嗣后观德殿及景山门内地面。著恭理丧仪直班之王大臣等严加查察。毋许容留闲人。其景山门外一带道路。著步军统领衙门实力管辖。其无执事人役。一概不准任意往来行走。至禁城各门。稽查出入。尤应格外严肃。屡经谕令该管前锋护军统领等认真查察。乃日久懈弛。奉行不力。实属漫不经心。嗣后该管王大臣等。务宜振刷精神。慎密稽察。毋得意存玩泄。经此次通谕之后。傥仍前怠忽。不加整顿。定将该管各官惩处不贷。　　

○又谕、宗人府、刑部奏、遵议已革大员。定拟罪名一摺。此案已革叶尔羌参赞大臣宗室英蕴于伯克阿克拉依都等、摊派回众银两。清还旧欠官项。明知违例。并不奏参。又不禁止。几至酿成重案。其于阿布都萨依提等聚众一案。亦不奏明办理。辄将该回犯等按照经典斩绞多名。并违禁演戏。迨奉旨明白回奏。犹复摭词掩饰。种种不合。实属咎无可辞。英蕴著照该衙门所拟。从重发往盛京效力赎罪。并著伊犁将军将该革员迅解来京。交该衙门即行起解。　　

○又谕、沈葆桢奏、请将庸劣之道府州县等官。分别勒休革职一摺。江西试用道徐文藻、办事颟顸。署吉安府知府何栻、疏放自喜。不协舆情。上高县知县金思度、阘茸为能。弋阳县知县宋学濂、精力颓惰。难期振作。前署崇仁县知县沈曦、庸劣不职。均著勒令休致。候补直隶州知州黄际昌、性情巧滑。操守不谨。前署星子县知县李溥、一味浮滑。毫无实济。均著即行革职。以儆官邪而重吏治。　　

○谕议政王军机大臣等、前因薛焕等覆查浙江通贼大员案内。有续到上海之副将张威邦、与林福祥等分住客店。嗣因绅民等指称形迹可疑。该副将潜由吴淞口搭船赴江北。当经密谕袁甲三、都兴阿、于拏获后。即解赴曾国藩军营严审。兹据都兴阿密奏、探闻张威邦于前数日由江上驶。携带洋炮火药到滁州。已投效于李世忠等语。张威邦既未前任江北。都兴阿所探投效李世忠之事。似属可信。其带有洋炮火药等件。形迹可疑。是否真心投效。或欲句结弁兵内应。均未可知。著曾国藩、袁甲三、各派妥员。密速查访。或即劄询李世忠。令其押赴曾国藩军营。听候该大臣严行审讯。如通贼属实。即遵前旨。一面奏闻。一面正法。林福祥、恒起、刘齐昂、米兴朝、现在藏匿何处。并可向其根究。分别酌办。将此由六百里各密谕知之。　　

○又谕、沈葆桢奏、查明教堂被毁。自请严议一摺。据称法国传教人初到江省。形踪叵测。绅民不能无疑。时值生童云集。众情汹汹。遂将教堂拆毁。绅士夏姓等哄传各节。经署南昌府知府王必达验无左证。业经咨请总理各国事务衙门办理。现在滋事之犯远扬。即为首为从。实系何人。无从访问。自请交部严加议处等语。此事现经总理各国事务衙门、与法国使臣商办。俟该衙门如何定议。再咨行该抚办理。沈葆桢所请交部严议之处。身任其咎。自系为权顾大局起见。著俟总理各国事务衙门与之剖辩。如何办法。再行酌定。至天主教弛禁。原一时权宜之计。此时内患未平。岂容另生枝节。且该国在上海助剿逆匪。不得不暂示牢笼。所赖各地方大吏。曲体朝廷不得已之苦心。当于羁縻之中。默寓防范之意。断不可操之过急。别构衅端。是为至要。将此由四百里谕令知之。　　

○以太仆寺卿贺寿慈为广东乡试正考官。户科给事中郭祥瑞为副考官。　　

○以山东济甯办理粮台出力。予知府潘骏文等升叙有差。　　

○己酉。谕内阁、此次病痊补行大考之翰林院检讨许业香。著附入三等末。仍罚俸二年。毋庸带领引见。　　

</div>
    <div class="pagination">
<a href="清实录同治朝实录_page52.html">上一页</a><span>...</span><a href="清实录同治朝实录_page48.html">48</a><a href="清实录同治朝实录_page49.html">49</a><a href="清实录同治朝实录_page50.html">50</a><a href="清实录同治朝实录_page51.html">51</a><a href="清实录同治朝实录_page52.html">52</a><span class="current-page">53</span><a href="清实录同治朝实录_page54.html">54</a><a href="清实录同治朝实录_page55.html">55</a><a href="清实录同治朝实录_page56.html">56</a><a href="清实录同治朝实录_page57.html">57</a><a href="清实录同治朝实录_page58.html">58</a><span>...</span><a href="清实录同治朝实录_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
