<!DOCTYPE html>
<html>
<head>
    <meta charset="UTF-8">
    <title>明实录太祖实录 - 第 39 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太祖实录 - 第 39 页/共 121 页</h1>
    <div class="content">　　○太原右卫千户冯铭等复保德州及河曲县时保德河曲为故元将普贤奴等所陷铭率兵追击之斩其党五十三人生擒二十四人获印二马十四匹遂复其地
　　○临江侯陈德巩昌侯郭子兴进兵至答剌海子口遇胡兵战败之斩首六百余级生擒其同佥兴都等七百余人获驼马牛羊千余头余众溃去
　　○命工部主事魏浚于沿江府县督造马船二百八十五艘以备运载四川所市马匹
　　○甲申夜月食
　　○乙酉建历代帝王庙于京师礼部奏定其制宜略如宗庙同堂异室为正殿五间以为五室中一室以居三皇东一室以居五帝西一室以居夏禹□汤周文王又东一室以居周武王汉光武唐太宗又西一室以居汉高祖唐高祖宋太祖元世祖从之
　　○丙戌夜有流星青白色自正北云中东北行至游气中没
　　○戊子命工部制女官冠服山松特髻礼服二十袭庆云冠常服如之
　　○袭封衍圣公孔希学以父丧服阕来朝  上敕中书下礼部致廪饩及从人皆有赐复以敕劳希学曰卿家昭名历代富贵不绝者乃由阴隲之重耳阴隲者何以其阐圣学之精微明彝伦之攸叙表万世纲常而不泯也卿常思尔祖之道贯通天人则所以绳祖武者诚为不易朕闻卿来朝已敕中书向劳至则领之仍赐袭衣冠带靴袜
　　○赐国子生衣服衾褥
　　○礼部奏度天下僧尼道士凡九万六千三百二十八人
　　○己丑以河间府宁津县知县朱逢吉为湖广按察司佥事
　　○大同卫指挥王约率兵夜袭胡人之神仙寨破之执其平章定定以归先是约遣游骑至石佛寺获宣宁县民问知定定所在乃以兵袭之获其省都镇抚闪忽鲁别及民人牛驴孳畜甚众  上闻之遣人谕约曰民人无罪悉送大同府隶籍仍以所获牛驴给之于是民悉以定定出处告约约遂发兵擒之
　　○庚寅诏礼官考五辂制度  上曰五辂之制起于成周然玉辂太奢今欲止用木辂以朱漆之朴素浑坚奢俭得中然须为二乘其一惟以朱漆不用皮革于祭祀用之其一以皮鞔者行幸用之尔其与工部参酌古制务合时宜朕将以郊祀御焉
　　○辛卯以镇江府知府周时中为两淮都转运盐使司副使
　　○大将军徐达等师至朔州徙其边民入居内地
　　○壬辰大都督府奏内外军卫一百六十四千户所八十四计大小文武官一万二千九百八十人
　　○分天下府为三等粮及二十万石以上者为上府秩从三品二十万石以下者为中府秩正四品十万石以下者为下府秩从四品
　　○乙未赐应天府六合等县安置鞑靼将士二千二百五十人布各二疋  上谓中书省臣曰胡人为中国患自古有之以汉高祖之威总三十万众犹困于白登文景守成因置而不较虽数被侵扰但逐之而已及至武帝以雄才大略欲雪白登之耻发兵致讨威服边陲凡五出塞而后匈奴始服虽疲劳中国而匈奴自此弱而不振其功亦岂少哉
　　○夕月
　　○丙申改信宝提举司为信宝局旧从五品今降为正八品宝源局旧正七品今降为正八品
　　○筑武昌城从江夏侯周德兴所请也
　　○成都城成周三千六百丈高三丈城上戍屋二百七十九
　　○上以大将军徐达等久出师遣使赍敕谕之曰凡贤人君子不以勤怠异其始终不以富贵忘其艰难卿等与朕平定天下勋业已成而琐琐残胡不能尽讨致连年出师劳民扰众孰任其咎朕姑为尔言之今驻师去处皆有房宇妻妾身虽在外实同家居一也肥马轻裘纵意驰骋不知下人饥寒之忧二也燕乐玩愒因循苟且不能谋事三也军士连年暴露被坚执锐朝夕不息意图决胜尔又失算卒无成功四也昔田单攻狄久知不下问计于鲁仲连仲连曰将军在即墨时饮食起居与士卒同身先于事所以获生而致胜今将军东有夜邑之奉西有淄上之虞黄金横带驰骋乎淄渑之间有生之乐无死之心所以不胜也卿等皆起布衣一旦至此遂忘昔日之艰难岂不犯仲连之诮乎卿等宜益懋其功以副朕怀
　　○戊戌置四川夔州府开州
　　○祭太岁风云雷雨岳镇海渎山川城隍旗纛诸神
　　○占城国王阿答阿者遣其臣阳宝摩诃八的悦文旦进表贡方物且言海寇张汝厚林福等自称元帅劫掠海上国王攻败之汝厚等溺水死获其海舟二十艘苏木七万斤及从贼吴第四来献  上嘉之命赐其王织金文绮纱罗四十疋使者纱罗二疋文绮四疋衣一袭钱一万二千从人各赐有差
　　○是月华州临潼咸阳渭南高陵四县蝗诏免其田租
大明太祖圣神文武钦明启运俊德成功统天大孝高皇帝实录卷之八十四


九十、大明太祖高皇帝实录卷之八十五
　　洪武六年九月己亥朔置重庆府涪州长寿县改夔州府开州为开县
　　○庚子以工部侍郎刘昭先为礼部尚书赞善大夫赵翥为工部尚书
　　○冀州枣强县旱民饥命有司赈恤之
　　○诏直隶府州及浙江江西二行省今年秋粮令以绵布代输以给边戍
　　○辛丑诏松江苏州等府于旧定粮长下各设知数一人斗级二十人送粮人夫千人俾每岁运纳不致烦民
　　○壬寅翰林学士承旨兼吏部尚书詹同等言自  上起兵渡江以来征讨平定之迹礼乐治道之详虽有纪载而未成书乞编日历藏之金柜传与后世  上从其请命同与侍讲学士宋濂为总裁官侍讲学士乐韶凤为催纂官礼部员外郎吴伯宗儒士朱右赵埙朱廉徐一夔孙作  徐尊生同纂修乡贡进士黄昶国子生陈孟旸等誊写
　　○复置御用局秩正七品设司正一人正七品司副一人从七品
　　○癸卯诏定散官资给凡除授官员即与对品散官在京官以三十月为一考每考升一等在外官以三岁为一考每考升一阶授中书右丞相胡惟庸特进荣禄大夫御史大夫陈宁荣禄大夫御史中丞□暠资善大夫中书参政冯冕丁玉中奉大夫翰林学士承旨兼吏部尚书詹同户部尚书俞溥嘉议大夫翰林侍讲学士兼太子赞善宋濂户部侍郎赵好德中顺大夫
　　○诏定文武官诰命制度命礼部尚书牛谅侍讲学士宋濂等曰前代仕于朝者必有封赠＜贝拖-扌＞恩之典既封赠则必给以诰命所以上荣其祖考下及其子孙也卿等宜稽古详定其式于是谅等奏参考唐宋诰命皆由三省官列衔书名复用吏部告身等印章本朝诰敕既用御宝则省臣不敢署见造诰敕花样签轴制度俱有等第不须改作又宋绍兴年间工部言官诰院所用绫纸易以伪冒乞下文思院别织一体花样专充官诰今议于诰尾添织某字第几号以为关防及取工部神帛制敕局以造完诰命书写用宝颁于文武官从之其制公侯一品至五品诰命六品至九品敕命公侯及一品诰轴用玉伯子男及二品用犀五品以下用角
　　○甲辰命设榜于午门外并省府台门凡有戒饬之事则书之  上谕礼官曰朝廷礼法之所自出天下之所瞻视凡文武官于朝班奏对之际言辞当详雅切实勿为浮溢之语若莅事临下须有惠有威使人畏服切戒忿怒及恶言加人先圣云非礼勿言礼云君子恶言不出于口卿等为礼官当致谨于此庶无忝于尔职也
　　○乙巳赐临濠工作倭卒绵衣
　　○丙午礼部奏定百官常朝班次及奏事等礼仪  上谕中书省臣曰朝廷之礼所以辨上下正名分不以贱加贵不以卑踰尊百官在列班序有伦奏对雍容不失其度非惟朝廷之尊抑亦天下四方瞻仰所在也今文武百官朝参奏事有未闲礼仪者是礼法不严于殿陛何以肃朝廷乎自今凡新任官及诸武臣于礼仪有不闲习者令侍仪司官日于午门外演习之且命御史二人监视有不如仪者紏举之百官入朝失仪者亦紏举如律
　　○丁未更定有司申报庶务法国初凡有司庶务若户口钱粮学校狱讼之类或每季或每月具其增损见在之数书于册县达于州州达于府府达于行省类咨中书吏牍烦碎而公私多糜费又有司决狱笞五十者县决之杖八十者州决之一百者府决之其徒罪以上具狱送行省由是州县或受赃减重从轻省府或弄法加轻入重文移驳议囚系淹连至是命中书省御史台详议务从简使乃革月报为季报以季报之数类为岁报凡府州县轻重狱囚即依律断决不须转发果有违枉从御史按察司紏劾令出天下便之
　　○赐公侯及武官公田命取量其元定官粮私租之数仍依主佃分数收之
　　○衍圣公孔希学请归赐白金百两文绮帛各五匹赐宴于光禄司命翰林院官饯之
　　○诏赐临濠行大都督府军士冬布
　　○戊申造临濠池河桥成初工部奏造桥  上命桥毋阔阔则役重劳人且难坚好令择水岸狭处为之至是为桥七横凡长二十二丈五尺高三丈五尺
　　○己酉以侍御史文原吉为秦府右相国子助教朱复为  燕府参军谕曰王今长宜朝夕左右辅成其德三二年后遣王之国汝等宜尽心所事取鉴于古何者为善何者为不善采摭古人仕为王臣孰能以正辅导孰为不能编次成集朝夕览观遇有所行则择其善而去其不善务引王于当道尔等与王言待臣下则以谦和抚民人则以仁恕劝耕耨以省馈饷御外侮以藩帝室如此则能尽其职矣又曰汝等职事清简非朝廷剧任之比若文武全才更可演习武事发舒精神若素儒生但谨守礼法陈善闭邪而已苟巧诈无实欺敝陷谀此招咎之道所宜戒也汝其慎之
　　○以王僎为翰林待制
　　○重建鸡笼山功臣庙成
　　○庚戌诏禁四六文辞先是  上命翰林儒臣择唐宋名儒表笺可为法者翰林诸臣以柳宗元代柳公绰谢表及韩愈贺雨表进  上命中书省臣录二表颁为天下式因谕郡臣曰唐虞三代典谟训诰之辞质实不华诚可为千万世法汉魏之间犹为近古晋宋以降文体日衰骈俪绮靡而古法荡然矣唐宋之时名儒辈出虽欲变之而卒未能尽变近代制诰章表之类仍蹈旧习朕常厌其雕琢殊异古体且使事实为浮文所蔽其自今凡告谕臣下之辞务从简古以革弊习尔中书宜播告中外臣民凡表笺奏＜锍-釒＞毋用四六对偶悉从典雅
　　○壬子真定府滦城县赵州宁晋县岁旱民饥  上命赈之
　　○癸丑祭周天星辰
　　○甲寅并真定府赵州隆平县于柏乡县
　　○乙卯命诸司今后常事启皇太子重事乃许奏闻  上谓皇太子曰人君统理天下人情物理必在周知然后临事不惑吾自起田里至于今日凡治军旅理民事无不尽心恒虑处事未当故尝深念古人为治必广视听凡言之善者吾即行之不善者吾虽不行亦思绎至再果不可行然后置之夫虑事贵明处事贵断庶几不眩况汝生长宫掖未涉世故若局于见闻则视听不广且目虽能视所见不踰于阈耳虽能听所闻不越于庭而欲以区区智识决天下之务能一一当理难矣汝宜亲贤乐善以广聪明逆己之言必求其善顺己之言必审其非如此则是非不混理欲判然天下之事可得而治矣汝其敬之毋忘朕训
　　○丙辰以大名府清河县隶广平府
　　○工部奏今年各省鉄冶之数凡八百五十万三千八百二十斤有奇
　　○置沔阳卫
　　○赐临濠造作军士七千五百人衣米  上谕中书省臣曰忧人者常体其心爱人者每惜其力朕常亲军旅备知其疾苦凡有兴造未免资军民之力土木之工亦甚难习朕每进一膳即思天下军民之饥服一衣即思天下军民之寒今临濠营造之士宜各给米五石衣一袭庶不致饥寒也
　　○戊午铸太和钟成其制仿宋景钟以九九为数高八尺一寸拱以九龙植以龙虡建楼于圜丘斋宫之东北悬之每郊祀俟驾动则钟声作既升坛钟声止则众音作礼毕升辇又击之俟导驾乐作则止然未有以名之礼官奏曰昔黄帝有五钟其一曰景钟景大也惟功大者其钟大故宋之钟亦缘是以为名请名之曰景钟  上曰古钟名宜更之遂取周易保合大和之义更名之曰大和钟
　　○庚申夜岁星犯鬼宿
　　○壬戌  上谕秦府右相文原吉等曰蓄药所以防病积货所以防贫用贤所以辅德朕为诸子择贤以为之辅尔等居左右宜朝夕规诲以成其德人情于大事或能谨之而常忽于细微夫细行不谨大德必亏姑息小过大愆必至故塞水者必于其源源塞而流绝伐木者必于其根根断而木拔矣设王有所违失尔若曰所失者小可勿言也则是其大失将至俟其大失然后规之救有所弗及矣夫善虽小可以成名恶虽小足以亡身凡历代贤王著名方册其臣亦皆贤者故能同济其羙尔等职在辅导宜尽心所事
　　○改临濠府为中立府临濠大都督府为中立行大都督府命参政丁玉署府事江阴卫指挥同知朱辅佐之
　　○命礼部自今颁历惟直隶府州及北平狭西二行省则钦天监印造颁给之其余皆令依式印造给与所属每岁仍以九月朔日进历朕于奉天殿受之颁于百官
　　○诏文武官自今朝见皇太子朝服去蔽膝及佩
　　○冬十月己巳朔
　　○辛丑赐弘文馆学士胡铉还乡
　　○癸酉中立行大都督府佥事章龄王简有罪龄坐盗官物法当死论功免死并其家迁于琼州简以占营舍论功宥之
　　○丙子  上以山西弘州蔚州定安武朔天城白登东胜澧州云内等州县北边沙漠屡为胡虏寇掠乃命指挥江文徙其民居于中立府凡八千二百三十八户计口三万九千三百四十九官给驴牛车辆户赐钱三千六百及盐布衣衾有差
　　○大都督府奏太原卫官军巡边获民从胡寇劫掠者三十九人请寘于法  上曰边民被胡寇抄掠因从其为盗不得已也悉贷之徙于内地
　　○己卯番僧卒力加瓦率其徒朵只巴等来朝诏赐文绮有差
　　○升朵甘卫指挥佥事锁南兀即尔为指挥同知初锁南兀即尔仕元为司徒镇守朵思麻朵甘思两界及归本朝授朵甘卫指挥佥事至是上言影堂寺并昔兀扎束之地请如旧管辖及禁边人毋侵扰咂卜伦等地俱乞护持诏从之遂升为卫同知给以分司印于是锁南兀即尔遣人上其所受元司徒银印命以文绮赐之
　　○阿撒捏公寺住持僧端月监藏乞降护持从之敕曰佛教始于西乾流传至于中华今千余年矣盖为时有智僧出世谈天人妙果智慧者闻之益加崇信愚痴者闻之莫不豁然警悟呜呼佛之愿力有若是乎尔番僧端月监藏修行有年今来朝京师特赐敕护持凡云游坐禅一听所向以此为信诸人毋得慢忽其教违者国有常刑故敕端月监藏又请收集散亡之民廷议以事属有司不许
　　○故元帝师之裔琐南监藏巴藏卜乞名号玉印国公哥列思监藏巴藏卜乞玉印护持廷臣言已尝给降不宜复与诏以文绮赐之
　　○辛巳暹罗斛国王女兄参烈思狞遣使进金叶表贡方物于中宫却之
　　○遣使谕左副将军李文忠等曰自开创以来诸将勤劳风霜暴露久矣朕甚念之迩者胡兵寇边遣大将军达右副将军胜及卿等将兵塞上以御之今虏稍稍遁迹携贰之民亦已入塞欲命卿等俱还又闻胡骑出没不常边备盖不可撒也其令大将军达副将军胜冬尽还京卿与诸将且留山西训兵养锐以备之
　　○高丽王颛遣其大护军金甲雨等贡马五十匹甲雨至言道亡二匹及马至如数询之则甲雨以私马足之  上以其不诚却其贡而赐颛玺书曰皇天无亲惟德是辅天人一理也君天下者以天心为心今朕居中国王居沧海之东限隔山海本与中国无相损益然古昔之君往往致讨伐之师何也岂非常有不足于中国者乎今王之使者挟诈怀欺阴致奸谋而不虞受祸王之贡马其数五十匹使云道亡者二而至京如数乃甲雨以己马足之询之云欲自进于东宫因道亡遂以备数命使问之果王言乎抑汝意乎对曰非王自愿也春秋之法人臣无私交王之使者越风涛之险以奉贡献而又挟私以行诈此果以小事大之礼乎然此小事朕非欲较短长恐行人失辞嫁祸于王故明言之若果王之指使则宜修德改行以保国家毋为浮诡之计若使者自为王宜惩治之今后遣使必择笃实之人一切浮薄者勿遣王庶几永保令誉以全始终
　　○甲申夜太阴犯昴宿
　　○乙酉享太庙
　　○河州卫言朵甘思宣慰赏竺监藏举西域头目可为朵甘卫指挥同知宣抚司万户千户者二十二人诏从其请命铸分司印与之
　　○丁亥命山西行省给赏鴈门获贼军校五人白金人五十两
　　○庚寅真腊国巴山王忽儿那遣其臣柰亦吉郎等暹罗斛国遣昭委直等各进表贡方物命皆赐明年大统历及织金文绮纱罗使臣各赐绮罗及靴袜
　　○以刑部尚书李俨为户部尚书刑部主事陈璇为本部尚书
　　○壬辰命考究前代纠劾内官之法礼部议置内正司设司正一人秩正七品司副一人从七品专掌纠察内官失仪及不法者
　　○礼部言文武官犯杖罪三次者锡宴不得上殿及内廷从之
　　○癸巳命中书参政冯冕署刑部尚书掌部事给以全禄
　　○上命兵部臣曰攘外者所以安内练兵者所以卫民凡中国之民安于畎亩衣食而无外侮之忧者有兵以为之卫也朕因思边地八九月中天已雨雪况今十月其寒可知朕为天下主每闻一夫之饥食尝为之不羙一民之寒寝尝为之不安其塞上士卒宜趣军装以给之
　　○置北平宝泉局设大使副使各一人
　　○甲午夜太阴犯角宿
　　○乙未遣使敕谕大军将徐达等曰近闻王保保欲来求和必非实意其步将普贤奴乃儿不花魁的斤等各将人马恐假此来扰我边须多伏精兵盛为之备索其情伪毋使失计近术士张鉄冠言子月有战卿等未可即还凡出入塞上必常如遇敌非数千骑不可行也旷漠中如遇敌当加慎焉发去所获当道驴卢国公之子至可抚谕而遣之
　　○丁酉立开平王庙于中立府皇城西
　　○江夏侯周德兴言田州府总管黄志威招抚奉议等州一百一十七处人民皆来款附  上嘉志威招抚之功命以安州侯州阳县属之
　　○是月置西安后卫
大明太祖圣神文武钦明启运俊德成功统天大孝高皇帝实录卷之八十五


九十一、大明太祖高皇帝实录卷之八十六
　　洪武六年十一月戊戌朔分巡御史于永达言杨州所属通州秋粮俱输淮安其民多贫困如粮少力薄者令于本处州县储留以备官吏师生俸廪及祭祀存恤孤老之用为便从之
　　○四川行省奏会计明年官吏军士岁支俸粮合用七十四万一千七百余石今稽其所徵不及所用诏以银二十万两兼给之
</div>
    <div class="pagination">
<a href="明实录太祖实录_page38.html">上一页</a><span>...</span><a href="明实录太祖实录_page34.html">34</a><a href="明实录太祖实录_page35.html">35</a><a href="明实录太祖实录_page36.html">36</a><a href="明实录太祖实录_page37.html">37</a><a href="明实录太祖实录_page38.html">38</a><span class="current-page">39</span><a href="明实录太祖实录_page40.html">40</a><a href="明实录太祖实录_page41.html">41</a><a href="明实录太祖实录_page42.html">42</a><a href="明实录太祖实录_page43.html">43</a><a href="明实录太祖实录_page44.html">44</a><span>...</span><a href="明实录太祖实录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
