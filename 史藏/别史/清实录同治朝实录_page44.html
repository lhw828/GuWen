<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 44 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 44 页/共 505 页</h1>
    <div class="content">
○庚戌、谕议政王军机大臣等、都兴阿等奏、逆众蔓延北路甘泉山一带。意在渡湖。阑入高宝各州县境。窥伺扬防后路。江南发逆。又陆续渡江。刻下沿江水师。极为吃重等语。该逆屯集江岸。意图渡江窜扰淮扬里下河一带。虽经下游各水师叠加剿荡。惟沿江上下。港＜?氵义＞繁多。师船单薄。分防数百里。诚恐不敷调拨。都兴阿惟应就现有兵力。督饬黄彬等严密防剿。以静待动。不可稍有疏虞。李鸿章已到沪。昨已明降谕旨。令署江苏巡抚。将上海事宜。布置稍定。带兵前往镇江驻扎。为规复各城之计。都兴阿之军。现在不敷分布。俟李鸿章到镇后。兵力较厚。南北既可呼应联络。即可会合筹商。进图剿办。将此由六百里谕令知之。　　

○又谕、都兴阿、黄彬奏、水师饷缺。请饬筹款接济。并请将沿江各卡捐款。仍照旧章办理一摺。逆匪窜扑扬城。各口岸贼匪。陆续渡江。黄彬等师船。于沿江上下数百里。昼夜堵剿。所需饷项。若不随时拨济。势难令枵腹荷戈。都兴阿等所奏。自系实情。李鸿章现署江苏巡抚。水陆各军。自应统筹兼顾。著即饬令署藩司吴煦速筹钜款。解赴江北粮台。以济水师之急。薛焕虽授为通商大臣。而筹饷究系熟手。著薛焕会同李鸿章、并督饬吴煦妥筹迅解。嗣后遇有拨饷等事。薛焕仍当会筹。不准稍有推诿。并著吴棠迅饬局员。酌提款项。就近解往该营。以资接济。至所请将口岸盐厘。及沿江各卡局。悉照旧章办理之处。著吴棠查明旧案。并体察现在情形。有无窒碍难行。酌量核办。昨据曾国藩奏李鸿章到沪。布置粗定。仍亲赴镇江察看情形。分兵防守。所统水师。即由梁山贼营冲过。以达于镇。已谕令都兴阿分饬各路将弁。严密驻守。一俟李鸿章回镇后。即督饬各军。会同剿洗。李鸿章身膺疆寄。大江南北。均归统辖。务当与都兴阿和衷共济。以期水陆夹攻。将窜踞扬属逆氛。克期埽荡。方为不负委任。至吴棠奏扼剿大股捻匪。叠获全胜。桃清山宝境内。一律肃清。在事将弁。实属奋勉出力。惟该匪屡次东窜。均被官军击败。受创而归。难保不纠合各捻。乘闲再出。仍著吴棠督饬各军。实力巡防。毋稍松懈。将此由六百里各谕令知之。　　

○以江苏桃源等处剿捻叠胜。予总兵官黄开榜、龚耀伦、优叙。副将黄国瑞以总兵官＜??闲＞放。　　

○予江苏扬州殉难州同周浚、清河阵亡巡检王如瑔、祭葬世职。　　

○缓徵福建澎湖厅被风灾区地种船网沪缯银。　　

○上以孟夏时享太庙。自是日始、斋戒三日。　　

○辛亥。谕内阁、前因惇亲王奏、监试宗室贡士之王大臣。随意更换试卷。当经降旨令惇亲王、伊勒东阿、溥煦等、明白回奏。兹据溥煦、伊勒东阿奏称、宗室贡士昆冈缮卷错误。请换试卷。溥煦与伊勒东阿、曾令骁骑校富春禀商惇亲王。该王有可以更换之语。是以将礼部备卷换给。并据惇亲王奏、伊勒东阿遣富春请换卷时。系包衣达立顺传言不可更换各等语。所奏情节。与溥煦伊勒东阿等明白回奏各摺。殊多不符。若以展转传述之词。再令该王大臣等面质。更属不成事体。溥煦、伊勒东阿、并察杭阿所请将换卷之笔帖式双元议处、及自请议处之处。著均毋庸议。宗室贡士昆冈、当因撤卷未完。无凭与原中之卷核对。著于满汉贡士覆试时。随同补行覆试。以符定制。至殿廷考试。另备试卷。若遇士子书写错误。应否更换。著该部明定章程。以免歧误。寻奏、遵议章程。嗣后殿廷考试。仍备空白试卷。不得过十本。如实有损坏墨污。及行款错误。题字错落等项。由监试王大臣查明。无关弊窦者。准其更换。其有笔误数字。及书写已过半幅者。慨不准换。以示限制。从之。　　

○又谕、给事中卞宝第奏、户部会奏五宇钞票一案。办理未能允协一摺。此案前经刑部奏称、台斐音等并非蒙混办稿。由户部办理奏销各员。牵混指称所致。当派爱仁、万青藜、会同户部堂官秉公覆核。将台斐音等奏请开复参案。并声明原查各员。均无不合拟结。兹据该给事中奏称、前后所查。情罪两歧。宜归一是。著爱仁万青藜再行详细覆查。究竟是否两歧之处。据实具奏。毋稍含混。　　

○又谕、袁甲三奏、官军进剿渡江粤逆。连战皆捷。江浦浦口等处。一律解围一摺。逆匪渡江以后。分股窜扑江浦等城。经袁甲三督饬李世忠等进兵攻剿。三月十五日。总兵蒋立功等、带队由桥林乘夜进攻。蹋毁贼营八座。追至乌江。会同总兵杜宜魁等军。攻破小店贼垒。毙贼数百名。乘胜追杀。直至江浦城外。总兵李显爵带队出城接应。破贼三营。该逆大败狂奔。城外贼营。一律平毁。其浦口城外贼逆。及滑子口股匪。亦多弃营而遁。沿江各城营。均已一律解围。剿办甚属奋勉。所有在事出力文武员弁兵勇。著袁甲三汇同前次六合获胜存记人员。择尤保奏。　　

○谕议政王军机大臣等、袁甲三奏、摉获粤逆陈玉城求援伪护王陈坤书逆信呈览等语。陈逆株守庐郡。望援不至。穷蹙之势。业已情见乎词。信内大意。总因官军现在进偪庐城。四面攻剿。城中匪众日夜惊慌。该逆所指伪护王来援之路。均经袁甲三分饬将弁。先后克复。而江浦浦口渡江之贼。亦经李世忠击败奔逃。是庐郡逆匪。外援已绝。亟宜乘此机会。规取庐城。殄除巨憝。著曾国藩、李续宜、速饬多隆阿等围庐各军。会同袁甲三北路兵勇。并力进攻。俾坚城立拔。狗逆就捦。永除后患。至江浦等处败匪。分股窜往和州。恐其乘闲由和援庐。不可不豫为准备。曾国荃前队。据袁甲三探闻已至巢县。著曾国藩密饬攻巢之军。随时防范堵截。毋令该匪窜越。陈逆伪信。著钞给阅看。将此由六百里各谕令知之。　　

○又谕、袁甲三奏、官军进剿渡江粤逆。连战皆捷。江浦浦口等处。一律解围一摺。粤逆渡江以后。分股窜扰。势甚狓猖。经袁甲三密饬李世忠持以镇静。谋定后战。并调派总兵蒋立功等驰赴援应。官军奋力进剿。各城营均已解围。剿办甚属奋勉。惟败逆屯扎江边。距江浦尚不甚远。且上下游水师。未能联为一气。沿江如九洑洲等处。在在可以北渡。难保该逆不纠合金陵匪众。再行渡江北犯。李世忠所称已成之功。何肯轻弃。一己声名。尤所爱惜等语。与昨寄袁甲三谕旨吻合。具见忠勇之忱。著该大臣传旨嘉奖。仍著饬令该提督激励将士。严密守御。毋得以贼氛已退。稍涉大意。其窜扑扬郡股匪。叠经都兴阿督饬扬营官军截击获胜。现在江浦等处均无贼营。败匪纷纷逃遁。都兴阿自宜乘此声威。分饬马步各军。将附近盘踞贼匪尽力剿洗。并著袁甲三速饬李世忠将江浦浦口等处布置后。即驰赴六合。会同扬防将领。务将扬境余匪悉数歼除。毋留遗孽。袁甲三另片奏、摉获粤逆陈玉城求援伪信。该逆所指援贼来路。均系东北要隘。已据该大臣豫为防范。著即督饬总兵张得胜等严密布置。协同南路楚军。迅速规取庐城。毋令狗逆乘闲兔脱。另片奏、病势增剧。请赏假调治等语。袁甲三著赏假一月。准其在营调理。现当军务吃紧之际。该大臣责无旁贷。所有该军营紧要事件。仍当留心督办。断不可以养疴未痊。稍存诿卸也。将此由六百里各谕令知之。　　

○又谕、胜保奏、官军进剿胡桥等处踞匪。连获大捷。叠破贼圩各摺片。此次胜保留督饬官军。进攻胡桥鲁台等处捻逆。斩馘甚多。淮鹿附近。已无匪踪。军威颇振。邢圩捻首邢万军。势既穷蹙。始思投诚。与悔悟归正者不同。该大臣不肯姑容。甚合机宜。即著严饬黄得魁等尽力剿洗。毋任漏网。至颍上城外。已经苗沛霖四面扎营。逆众已成坐困。惟闻该大臣驰回陈州后。张落刑于本月十二日。带马步各贼。并携眷属。由北门扑过沙河。窜回雉河集老巢。苗沛霖以数万之众。围攻颍上。何至任令张逆携眷而。其为有心疏纵。已可概见。该大臣于解颍围后。本宜遵旨即赴颍上督剿。乃径回陈州。致令首恶逃逸。坐失事机。现在蒙亳老捻。有齐赴颍上救援之说。尤当迅速进攻。克复城池。俾捻逆救援不及。方无他虞。所有邢圩攻剿事宜。即饬黄得魁等办理。该大臣断不可因此牵掣。著仍遵前旨。驰赴颍上。督饬苗练。迅图克复。据袁甲三奏苗党丁潮臣等、在浍北偪胁民圩。焚杀抢掳。因该大臣函称恐苗练有所藉口。即任令带同金马胡等众西去等语。苗练反正。尚无实效。岂得遽信为真。任令匪党幸逃法网。袁甲三办理此事。甚为宽纵。该大臣于丁潮臣等到颍后。严加钤束。毋令苗练党与分布。堕其奸计。豫省匪踪猖獗。已据胜保拨留马步一千五百名迎剿。其新蔡余匪。著郑元善督饬汝防各军。实力堵剿。毋令西窜。俾该大臣得以专顾颍上。不至有所牵掣。将此由六百里各谕令知之。　　

○又谕、耆龄奏、交卸抚篆。调练筹饷。遵旨赴闽援浙一摺。据称庆端所统兵勇。劲旅不过数千。拟由粤酌调飞虎勇石字营及何勇等营。并添募千余名。共成五千余名。一并赴闽。以壮声势。惟驿路崎岖浅窄。拟改由韶州入大庾。出铅山。直达建甯。冀可迅速到防。至军行粮饷。已委运司王增谦等在广东省城。设局抽厘。与韶州厘捐。一并按月尽数解闽各等语。所筹尚属周妥。惟广勇虽能打仗。其性情骄恣。最易滋事。前江苏省城潮勇。句合发逆。屡肆荼毒。前车可鉴。现在庆端业经进扎浦城。其添募台湾等处之勇。不日即可成军。耆龄抵闽后。止须汰其老弱。加以＜??闲＞练。自可壁垒一新。正不必多带客兵。致滞师行也。所有该抚此次酌带勇丁。务宜遴选精壮。严明约束。总使带一人有一人之益。不至贻有后患。方为妥善。至抽收厘金。用佐军饷。所请抽厘济饷之处。自应准其试办。惟同一浙江军饷。同一广东厘捐。而耆龄办之于始。晏端书筹之于后。一事两歧。恐有事权不一之患。著晏端书恪遵前旨。迅由海道驰赴广东。与劳崇光将一切厘金事宜。妥商筹办。其江浙皖省之饷。与耆龄援浙所需。应如何分别筹解。及归并报销之处。并著曾国藩、耆龄、函商妥议具奏。将此由六百里各谕令知之。　　

○又谕、前据谭廷襄奏、乐陵县人万毓盛等私立伪团。其夥党郑莼、与直隶候补知县李熙载、及各绅士寻仇。并敢率众围攻县城。经谭廷襄饬派官兵。将匪寨攻破。郑莼及匪党十数人。逃往直隶庆云一带。当经谕令谭廷襄、文煜、派员会同该地方官一体兜拏矣。兹复据崇厚奏称郑莼等设立团练。号为东团。聚众抗拒漕粮。经前团练大臣杜＜?乔羽＞、派委李熙载、前往乐陵。乐办团练。兼查郑莼聚众抗漕之事。李熙载自为官团。因有东西团之名。拏获东团团长万毓盛。穵目解府。于是郑莼等与李熙载互相仇杀。本年正月闲。郑莼聚众攻城。经谭廷襄派员剿办。郑莼率众拒拒。当经官兵击退。现仍盘踞乐。陵东乡之东辛店李庄等处。时图报复。并未窜往直隶境内。且有往邻境句结盐枭之说。李熙载自知与郑莼等仇深潜赴直隶易州。查两团挟犭□兼仇杀。未尝不由于李熙载办理不善所激而成。请饬抚臣持平妥办等语郑莼等藉团为名。聚众抗漕。已属不法。复胆敢攻扑城池。以图报复。尤为法所难容。惟其同团居住良民。未必人人从逆。李熙载以派办该处团练之员。并不妥为办理。辄因穵目寻仇。酿成巨患。迨郑莼等攻城图报。该员竟潜行逃避。罪实难辞。著谭廷襄拣派公正司道大员前往。将该两团仇杀各情。持平妥为开导。除郑莼等攻城抗官。法所不宥。其余胁从良民。务当剀切晓谕。设法解散。其郑莼与匪党十数人。是否逃往庆云一带。抑仍在东辛店等处屯住。务须切实查拏。至直隶附近一带。著文煜即遵前旨。饬所派之员一体兜拏。毋令蔓入直境。李熙载激成事端。岂得置身事外。著饬令听候办理。李同文所带天津练勇二百余名。即著崇厚就近饬令该逆道会同东省委员迅速妥办。将此由五百里各谕令知之。　　

○以湖南官军赴援安徽颍州叠获全胜。予总兵官萧庆衍、副将成大吉、以提督提奏。阵亡参将郭俊秀等三十七员祭葬世职加等。　　

○壬子。上以孟夏时享太庙。前期亲诣行礼。　　

○谕内阁、英蕴奏、请将各城年班伯克俟二十七月后。随班进京一摺。本年各城伯克。系届例应进京之期。惟现在国服期内。著准其缓至同治四年年班。再行饬令随班进京。所有咸丰九年分额贡及本年年班应进贡物。著加恩一件豁免。以示体恤。　　

○又谕、徐之铭奏、滇省解围。回民就抚。请将出力投诚各员分别奖励。并违例委署。自请严议一摺。上年十一月。云南省城被围。经总兵林自清缒城而出。与回人武生马如龙相见。开诚晓谕。回众就抚撤兵。省城城围立解。总兵林自清。本日于攻克碧鸡关案内。已加恩以提督记名＜??闲＞放。著再加恩赏穿黄马褂。以示优异。马如龙已加恩以总兵用。著遇有云南总兵缺出。请旨＜??闲＞放。至徐之铭委任各文武员缺。虽属有违定例。姑念其为一时保卫地方权宜从事。徐之铭所请严加议处之处。著加恩宽兔。　　

○又谕、云南布政使萧浚兰、前经饬催速赴滇省。迄今日久。未据奏报到任。兹据徐之铭奏、请饬藩司迅速赴滇。并委员署理臬司篆务等语。萧浚兰无论行抵何处。著沿途督抚严行催令赴任。以重职守。其余实缺候补人员应赴滇省者。尚恐逗遛甚多。著该部行文沿途督抚。一律饬催迅速前往。云南按察使花咏春现在患病。著准其给假两月。并著照该抚所请。以道员岑毓英暂行代理。　　

○谕议政王军机大臣等、徐之铭奏、攻克碧鸡关等处各要隘。克复安甯州城。请将出力阵亡人员奖恤。并回夷就抚。省城解围。请奖回民头目。暨林自清办理省城抚回情形请奖。及林自清沥陈功绩。拟带兵练入川剿匪等情各一摺。云南省城被围。经署提督林自清带队出省。身先士卒。将上下普坪碧鸡关独树铺各贼垒攻克。疏通粮道。并将安甯州及三泊县地方克复。复亲督弁兵攻开附省之小坝等处各贼垒。两次单骑出城。亲见回众。解散招抚。实属奋勉出力。武生马如龙晓谕回众。就抚解围。亦属深明大义。本日已明降谕旨。均照所请给予奖励。惟双眼花翎。体制较崇。历年各路军营统帅战功卓著者不乏其人。均未经以此给奖。该抚所请将林自清赏戴双眼花翎之处。应毋庸议。林自清向该抚具呈历叙功绩。并称所部阵亡出力各员应行奖恤者。均未接奉部文等语。该抚前次叠奏攻克楚雄禄丰等城。保举出力各案。曾经先后谕令前任云贵总督刘源灏、福济、查核覆奏。续经谕令新署云贵总督潘铎查奏。该抚前奏丽江府城克复。保举出力一案。亦经谕令潘铎一并覆核具奏。潘铎抵滇后。自可将实在出力各员请旨奖叙也。至林自清呈请带练赴川。助剿滇匪。并拟由川省赴江南一带攻剿粤逆。具见奋勉报效之忱。惟川省股匪。业经骆秉章督兵剿办。屡获大捷。渐就肃清。江浙一带现有兵力。已敷剿贼之用。无须该总兵前往助剿。现已谕令骆秉章于该练未入川境时。先期檄止。此时大理府城尚未克复。滇省军务未平。需材孔亟。著徐之铭即饬令林自清统率所部。驰赴大理。迅克郡城。如能将此服匪徒歼除。肃清地方。自可懋膺殊赏。提督福升、著徐之铭即催令迅速赴省。以重防务。将此由六百里谕令知之。　　

○又谕、前因徐之铭奏、回匪进扑省城。官军迎击获胜。情节支离。并奏报攻克丽江府城。恐多欺饰。谕令潘铎、张亮基、速行驰赴滇省。力解省围。并将攻克丽江情形及叠次交查各案。一并查明具奏。兹据徐之铭奏、攻克碧鸡关等地方。回民就抚。省城解围。昆阳等城踞匪悉已撤退。请将出力之署提提林自清等、就抚之民生马如龙等奖励。并林自清请带兵练八万人赴川剿匪。据情代奏各摺片。滇省军务。应剿应抚。久无定见。徐之铭前奏回匪攻扑省城。势甚猖獗。兹复奏称因林自清攻克碧鸡关等处。马如龙等遂愿投诚。抚议之成。难保非回众业已阑入省城。徐之铭为所挟制。辄为恳请奖励。以图见好。事势至此。亦不能不姑予羁縻。除所请赏给林自清双眼花翎未能允准外。其余均已照请给奖。惟马如龙甫经就抚。而徐之铭已令代办临元镇总兵印务。并令杨振鹏代办督标中军副将篆务。并据奏称、文武员缺。有越级委署者。有回教无职之人而委以任事者。是该抚于文武官员委署重务。任意紊乱。且镇将重任。辄令甫经投诚未有官职之回人署理要缺。势将不可复制。至林自清请以八万人赴川剿匪。尤出情理之外。而徐之铭竟为据情代奏。是该抚之昬庸谬妄。实已罪不胜诛。滇民何辜。遭此荼毒。潘铎、张亮基、现在行抵何处。接奉此旨后。著即迅速前进。于行抵滇省后。遵照前旨。将徐之铭撤任听候查办。其马如龙等代办各缺。自应分别撤任。惟不可操之太急。遂致召变。其临元镇总兵福升。著即催令速赴提督新任。毋许逗遛。至该省汉回构衅已久。要无非朝廷赤子。总宜分别良莠。示以恩威。不得豫存汉回之见。稍涉偏袒。邓尔恒等被戕等案。并著速为查办。林自清请赴四川。断难准行。已谕徐之铭饬该总兵箭往大理剿办踞匪。速复城池。并谕骆秉章、韩超、分别严防。林自清如赴大理后。果能得手。即属可用之材。无妨量加任用。傥桀骜不驯。未肯遵旨前赴大理。则心存叵测。万难姑容。应如何设法歼除。即著潘铎等斟酌办理。徐之铭摺片。单五件。均著钞给阅看。将此由六百里各谕令知之。　　

○又谕、本日据徐之铭奏、林自清具呈沥陈节年剿匪立功。并拟管带兵练八万人。于三月十五日由滇起程。分兵三路。赴川剿匪。一俟川省厎定。即全师进攻江南。以图报称等语。滇省回夷创乱。已非一日。此次围攻省城。据徐之铭奏、令林自清缒城而出。与马如龙相见。议定就抚。彼此撤兵。徐之铭随即开城。将回人杨振鹏派署督标中军。其余分别委署。是回人之是否真心归顺。抑系挟制徐之铭开门延入。将其党与署各缺。均未可定。道途窎远。控制维难。姑允所请。准该回归诚反正。以示羁縻。惟林自清所呈、滇省已就肃清。四川军务未竣。拟带兵练八万人。自备夫马粮草。分兵三路。一由会理州。一由昭通府。一由曲靖府。同抵川境会齐。攻剿贼匪。其阴谋诡计。殊难测度。林自清跋扈非常。徐之铭前曾密陈不能钤制。求调赴用兵省分。以弭患于无形。今阅其所呈。历次战功。蒙保官阶。未见俞旨。阵亡各员。未蒙赐恤。其愤恨不平之概。已情见乎词。现欲带兵出省剿贼。未必非进扰川中。以肆其狡焉思逞之计。且断无带八万兵练自备粮饷。越数千里助剿之理。本日已寄谕徐之铭、饬令毋庸赴川。即赴大理府一带剿办贼匪。特恐徐之铭号令不行。林自清或竟于三月十五日起程赴川。且恐扰及黔境。均不可不防。著骆秉章、韩超、各派妥员。统率兵勇严密防范。毋令阑入。云南学政张锡嵘、此次在省帮同办理巡防事宜。于回众投诚。林自清赴川之故。自必知之最悉。著骆秉章查明张锡嵘、如人尚可靠。即密派妥员向该学政函询明确。俟得其覆函即行驰奏。如该学政深知其中梗概。嗣后滇中实在情形。正可不时密函询问具奏。抑或另派川中结实可靠之员。前往密探。庶可洞悉机宜。徐之铭原摺。及林自清禀呈。均著钞给阅看。将此由六百里各谕令知之。　　

○以攻克云南碧鸡关等处要隘。并克复安甯州城。予总兵官林自清以提督＜??闲＞放。赏参将范清、张成贵、游击林贵祥、巴图鲁名号。守备黄得胜等花翎。余升叙有差。　　

○以云南省城解围。回众就抚。武生马如龙得旨嘉奖。并以总兵官用。赏花翎。余加衔升叙有差。　　

○以云南省城巡防出力。予学政翰林院编修张锡嵘以侍讲侍读用。并赏花翎。蠲缓山东临清、峄、胶、高密、东阿、沂水、诸城、昌乐、掖、平度、昌邑、福山、蒙阴、临淄、乐安、青城、益都、临胊、安邱、日照、博兴、高苑、寿光、济甯、滨、邹、泗水、聊城、新泰、兰山、费、潍、蓬莱、黄、招远、莱阳、海阳、甯海、邱、栖霞、菏泽、城定、定陶、钜野、濮、观城、堂邑、即墨、海丰、曹、范、朝城、五十二州县。暨德州、东昌、临清、济甯四卫。东平所屯庄。永阜、永利、王家冈、官台、涛雒、等场被扰地方新旧额赋有差。　　




大清穆宗继天开运受中居正保大定功圣智诚孝信敏恭宽毅皇帝实录卷之二十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。夏四月。癸丑朔。享太庙。遣恭亲王奕?恭行礼。　　

○上诣绥履殿问母后皇太后安。平安室问圣母皇太后安。至乙亥皆如之。　　

○谕议政王军机大臣等、瑞瑸奏、福甯防务吃紧。请添调劲旅。赴北路防剿一摺。据称福甯府为省垣北路门户。前温州平阳会匪。阑入福鼎县。几至蔓延。现在秦如虎所统兵勇。业已进扎温郡。骤难兼顾闽境。设被该逆乘虚窥窜福州。省城有坐困之势。即庆端军营。亦增后路之忧等语。庆端现扎浦城。规复浙江。兼以保卫闽境。设后路稍有疏失。必有腹背受敌之患。曾元福所部台勇三千名。已赴庆端军营。其续雇第三帮台勇三千名。著准其饬赴福甯交总兵曾玉明统领。会商候补道曾宪德扼要驻扎。耆龄已经起程。日内计可抵闽。所有布置一切。及严防后路事宜。著即会同庆端妥筹调度。徐宗干计已抵任。所有防剿福甯及省城防守机宜。责无旁贷。均著妥筹兼顾。毋令贼踪阑入闽境。副将吴鸿源师船。已驶赴温州。秦和虎陆路兵勇。亦进扎该郡。其近日温衢一带援剿情形。并著庆端、耆龄、随时驰奏。以慰廑念。将此由六百里各谕令知之。　　

○两广总督劳崇光奏、遵旨雇募红单拖罾等船。须俟立夏后南风司令。始能前赴江南防剿。得旨、现当江面防剿吃紧之际。仍应迅速设法妥办。不准稍有迟延。　　

○赏头等侍卫特克慎副都统衔。为库伦办事大臣。　　

○予故都察院左都御史沈岐祭葬。如尚书例。谥文清。　　

○甲寅。上礼服御太和门。恭阅孝静成皇后尊谥册宝。行礼毕。遣官恭送慕东陵。　　

○谕内阁、御史刘庆奏、军饷支绌。请加撙节等语。所奏不为无见。筹饷所以养兵。期归实用。乃一营中兵额无几。而设局繁多。官吏充斥。每遇饷项解到。薪水则坐而取盈。兵丁口粮。转多挂欠。甚则侵那克扣。弊窦丛生。嗣后各路统兵大臣。务当激发天良。破除情面。慎重饷糈。汰除糜费。于所立各局。酌量其事之轻重。以为裁并。所设官吏。察看其人之能否。以定去留。节损耗用。以赡军士。庶不至枵腹荷戈。即著明定章程。严为限制。毋再蹈从前积习也。将此通谕知之。　　

○又谕、御史梅启照奏、请饬各省奏报募勇实数。并明定功牌限制等语。近年用兵各省。额兵之外。招募勇丁。添减本无常额。支饷因无定数。带勇各员。易滋以少报多之弊。设遇征剿。安得尽收实效。嗣后各省水陆诸军。招募勇丁。著统兵大臣及各督抚将所募勇丁若干名。及某员带勇若干名。每月支饷若干两。一面奏闻。一面报部。遇有裁撤。亦即随时奏明。以归核实。至军营赏给功牌。自九品至六品。原为出力稍次之人。酌予奖励。近来有加至五品者。名器之滥。莫此为甚。转非所以鼓励群材。此后赏给功牌。仍不得过六品。以示限制。并著各路统兵大臣随时造册咨部。其不应专摺奏事之员。不准擅发功牌。用昭慎重。　　

○谕议政王军机大臣等、薛焕奏、水陆各军。收复洙泾一摺。据称曾秉忠分拨师船。进攻洙泾。并调已革副将冯日坤等带领陆队。直捣贼巢。知县陈绍本带领练勇民团。随同进剿。于三月十四日。将洙泾收复。该匪窜踞洙泾。一月有余。此次经官军击退。向枫泾新埭两路窜去。著薛焕、李鸿章、即饬曾秉忠督率各军。乘胜追剿。毋令纷窜。并整顿队伍。为进攻青浦之计。曾秉忠以提督大员。溃师失事。虽此次激励诸军。收复洙泾。尚属功不掩过。著俟续有劳绩。再　　

○奏请恩施。又据吴棠奏、发逆窜扑扬城。贼众兵单。请饬水陆兵勇。分道接应等语。李鸿章所部兵勇。前据曾国藩奏称分三起下驶。业经谕令该署抚将上海事宜。布置稍定。带兵驻扎镇江。俾都兴阿得资联络。现在扬防吃紧。恐难旷日待援。著李鸿章即令后起赴防兵勇。于行抵瓜仪时。先其所急。会合都兴阿之军。迅将扑扬逆匪。奋力剿击。毋误事机。傥李鸿章能先赴镇江一带。相机应援。尤属妥善。将此由六百里加紧谕令知之。　　

○又谕、吴棠奏、泗境另捻东趋。派兵扼剿一摺。据称捻首韩老万等纠合大股。窜至桃境。意图东窜。经副将黄国瑞等带队迎击。该捻分股窜扑高良涧等处。均被击退等语。前股败捻李加英等、甫经击剿回巢。此股巨捻。又复接踵而至。若非痛加剿洗。不足绝其窥伺之诡谋。著吴棠严饬在事将弁。实力扼剿。尽歼丑类。其蒋坝衡阳两路。为里下河门户。尤应严密防守。黄国瑞前次叠著战功。为贼所畏。即著饬令带队由山阳南岸。抄出贼前。拦头截击。吴棠仍派得力兵勇。会合夹击。以期一鼓歼除。毋令窜逸。另片奏、发逆窜扑扬城等语。扬城为里下河屏蔽。关系江北大局。著僧格林沁酌派一军。驰往应援。若实在不敷分剿。即咨令吴棠会合都兴阿等军。将东窜另捻。迅速剿除。庶清淮防兵。即可回援扬郡。李鸿章现已到沪。其新勇兵六千。曾国藩前次奏报内。有分作三次。由轮船装载到防之语。约计此时第二三起勇丁。必己陆续启行。即著曾国藩遴派得力将弁管事。迅速东驶。会合扬防各军。将此股匪众。尽力剿办。再赴沪防。实于大局有裨。其黄翼升所部水师。并著曾国藩饬令迅赴下游。以壮声势而资策应。现在围攻江浦浦口之贼。业经李世忠等击退。各城营一律肃清。败残余匪。若再并入扬境。窜匪麕集滋扰。其患尤不可胜言。著都兴阿就现有兵力。严密堵剿。不可稍涉大意。冯子材昨奏扬境逆势过重。由镇营挑兵三千名。听候策应等语。著都兴阿酌度形势。如扬防地广路歧。兵力不敷分布。即著函商冯子材如数调拨。以资防剿。将此由六百里各谕令知之。　　

○又谕、官文、严树森奏、发捻合股围扑南阳府城。请饬豫秦两省。拨兵堵剿。瑛棨、张芾奏、另股马步捻众。突入商南县境。提臣亲往督办。又另片奏、请饬河南抚臣拣派官兵。驰赴商南夹击各摺片。河南另股捻匪。由内乡县乘闲冲入富水关。现已围偪商南县城。并商州龙驹寨及四道岭武关一带。均有贼踪。经瑛棨等将调赴潼关等处防兵。一并撤回。并添募劲勇。前赴商南商州堵御。孔广顺现在驰往商州。著即督率各军。迎头击剿。毋令窜入腹地。官文现派何绍彩统率四营。由宜昌径赴襄枣。楚北防务。谅可无虞。该省郧阳府毗连陕省。去商雒尚不甚远。著官文等飞饬该镇。统带得力兵弁。不分畛域。迅赴商州等处。会同孔广顺并力击剿。务将此股窜匪。悉数歼除。毋留余孽。李续焘在湖南募勇。尚未起程。必须道经湖北。著官文迅催前进。如楚北防兵。因赴援陕省。甚形单弱。即可暂留此军。驻扎防剿。瑛棨仍著就现有兵力。相机策应。并著张芾前赴商雒一带。激励民团。以为官军后路声援。前由该省调赴豫省防河官兵马队五百名。著郑元善迅饬回省。听孔广顺调度。并另行拣派豫省得力兵勇。驰赴商南。会合陕兵。前后夹击。以期立解城围。尽歼丑类。将此由六百里加紧各谕令知之。　　

○又谕、瑛棨奏、川匪窜至阳平关。请饬川省兵勇。绕出贼前截击等语。陕西兵力本单。现在豫捻扰及商南。万分吃紧。如汉中再有川匪阑入。则办理愈形棘手。骆秉章素顾大局。即著饬令各将弁绕出贼前。会同瑛棨派出之兵。迎头截击。毋令扰及完善。窜扰阳平关一股。业经瑛棨派陕安道张守岱带勇。并添调陕安镇等兵。前往剿办。著即严饬该道等、迅速将贼击出陕境。毋令蔓延。新任藩司毛震寿。前据骆秉章奏、请俟牛树梅到任后。再赴新任。当经允行。惟陕省现无知兵大员。而川省有骆秉章调度。自可悉臻妥协。牛树梅己叠谕沈兆霖饬令赴任。谅亦不日可到。著骆秉章一面咨催牛树梅迅速到川。一面即饬毛震寿迅赴陕西藩司新任。用资襄办。将此由六百里各谕令知之。　　

○河南学政景其浚奏进历代君鉴。得旨、景其浚所进历代君鉴。足资考镜。著留览。　　

○以剿贼失利。革陕西汉中镇总兵官布克坦职。仍留任。　　

○以江苏洙泾被贼窜陷。旋既克复。革署金山县知县陈绍本职。仍留任。　　

○予江南粮台病故原任长芦盐运使彭玉雯祭葬恤荫。　　

○予江苏军营历年阵亡游击昆禄等二十六员祭葬世职加等。　　

○予浙江海盐合门殉难生员陈其炳等男妇十名口分别旌恤如例。　　

</div>
    <div class="pagination">
<a href="清实录同治朝实录_page43.html">上一页</a><span>...</span><a href="清实录同治朝实录_page39.html">39</a><a href="清实录同治朝实录_page40.html">40</a><a href="清实录同治朝实录_page41.html">41</a><a href="清实录同治朝实录_page42.html">42</a><a href="清实录同治朝实录_page43.html">43</a><span class="current-page">44</span><a href="清实录同治朝实录_page45.html">45</a><a href="清实录同治朝实录_page46.html">46</a><a href="清实录同治朝实录_page47.html">47</a><a href="清实录同治朝实录_page48.html">48</a><a href="清实录同治朝实录_page49.html">49</a><span>...</span><a href="清实录同治朝实录_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
