<!DOCTYPE html>
<html>
<head>
    <meta charset="UTF-8">
    <title>郝氏续后汉书 - 第 20 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郝氏续后汉书 - 第 20 页/共 43 页</h1>
    <div class="content">


　　钦定四库全书
　　续后汉书卷五十八　　　　元　郝经　撰
　　列传第五十五
　　吴臣
　　程普　黄盖　韩当　蒋钦　周泰
　　陈武【子修表】　董袭　甘宁　凌统【父操】
　　徐盛　潘璋　丁奉
　　程普字徳谋右北平土垠人也初为郡吏有容貌计略捷给善应对从孙坚讨黄巾于宛邓破董卓于阳人攻城野战身被创夷坚卒复随孙策在淮南从攻庐江拔之还俱东渡策到横江当利破张英于麋等转下秣陵湖孰勾容曲阿普皆有功増兵二千骑五十匹【谨案五十匹陈志讹作五十四】进破乌程石门木波门陵传余杭普功为多防入防稽以普为吴郡都尉治钱唐后徙丹阳都尉居石城复讨宣城泾安吴陵阳春谷诸贼皆破之策尝攻祖郎大为所围普与一骑共蔽扞策驱马疾呼以矛突贼贼披策因随出后拜荡寇中郎将领零陵太守从讨刘勲于浔阳进攻黄祖于沙羡还镇石城防卒与张昭等共辅孙权遂周旋三郡平讨不服又从攻江夏还过豫章别讨乐安乐安平定代太史慈备海昏与周瑜为左右督破曹操于乌林又进攻南郡走曹仁拜禆将军领江夏太守治沙羡食四县先出诸将普最年长时人皆呼程公性好施与喜士大夫周瑜卒代领南郡太守权分荆州与昭烈普复还领江夏迁荡寇将军获叛者数百人皆令投火即日病疠百余日卒权称尊号追论普功封子咨为亭侯
　　黄盖字公覆零陵泉陵人南阳太守黄子亷之后也少孤婴丁凶难有壮志薪刍余暇讲肄书传尤精兵事初为郡吏察孝亷辟公府孙坚举义兵盖从之坚南破山贼北走董卓拜盖别部司马坚卒盖随策及权擐甲周旋蹈刃屠城诸山越不宾冦难之县辄用盖为守长石城县吏特难检御盖乃署两掾分主诸曹教曰令长不徳徒以武功为官不以文吏为称今贼冦未平有军旅之务一以文书委付两掾当检摄诸曹紏擿谬误两掾所署事入诺出若有奸欺终不加以鞭杖宜各尽心无为众先初皆怖威夙夜恭职久之吏以盖不视文书渐容人事盖亦嫌外懈怠时有所省各得两掾不奉法数事乃悉请诸掾吏赐酒肉因出事诘问两掾辞屈皆叩头谢罪盖曰前已相敕终不以鞭杖相加非相欺也遂杀之县中震栗后转春谷长寻阳令凡守九县所在平定迁丹阳都尉抑彊扶弱山越懐附盖姿貌严毅善于抚养每所征讨士卒皆争为先建安中随周瑜拒曹操于赤壁建策火攻乗胜追操为流矢所中时寒堕水为吴军人所得不知其盖也置厠牀中盖自彊呼韩当当闻之曰此公覆声也向之垂涕解易其衣遂得生拜武锋中郎将武陵蛮夷反乱攻守城邑乃以盖领太守时郡兵才五百人自以不敌因开城门贼半入乃击之斩首数百余皆奔走尽归邑落诛讨魁帅附从者赦之自春讫夏冦乱尽平诸幽邃巴醴由诞邑侯君长皆改操易节奉礼请见郡境遂清后长沙益阳县为山贼所攻盖又平讨加偏将军病卒官盖当官决防事无留滞国人思之【原注吴书又图盖形四时祭祀】及权称帝追论其功赐子柄爵闗内侯
　　谨案目録此下有韩当传今阙
　　蒋钦字公奕九江夀春人也孙策之袭袁术【谨案孙防传无袭袁术事此仍陈志之文疑误】钦随从给事及策东渡拜别部司马授兵与防周旋平定三郡又从定豫章调授葛阳尉厯三县长讨平盗贼迁西部都尉防稽冶贼吕合秦狼等为乱钦将兵讨击遂禽合狼五县平定徙讨越中郎将以泾【谨案泾陈志作经通志作泾与此合】拘昭阳为奉邑贺齐讨黝贼钦督万兵与齐并力黝贼平定从征合肥魏将张辽袭权于津北钦力战有功迁荡防将军领濡须督后召还都拜津右防军典领辞讼权尝入其堂内母疎帐缥被妻妾布裙权叹其在贵守约即敕御府为母作锦被改易帷帐妻妾衣服悉皆锦绣初钦屯宣城尝讨豫章贼芜湖令徐盛收钦屯吏表斩之权以钦在逺不许盛由是自嫌于钦曹操出濡湏钦与吕防持诸军节度盛常畏钦因事害已而钦每称其善权谓钦曰盛前白卿卿今举盛欲慕祁奚邪钦对曰臣闻公举不挟私怨盛忠而勤彊有胆略器用好万人督也今大事未定臣当助国求才岂敢挟私忿以蔽贤乎权嘉之及攻闗羽钦督水军入沔还道病卒权素服举哀以芜湖民二百户田二百顷给钦妻子子壹封宣城侯领兵拒昭烈有功还赴南郡与魏交战临陈卒壹无子弟休领兵后有罪失职谨案目録此下有周泰陈武董袭甘宁四传今阙
　　凌统字公绩吴郡余杭人也父操轻侠有胆气孙防初兴每从征伐常冠军履锋守永平长治山越奸滑敛手迁破贼校尉及权统事从讨江夏入夏口先登破其前锋轻舟独进甘宁射杀之【谨案陈志云中流矢死此据甘宁传注】统年十五左右多称述者权亦以操死国事拜统别部司马行破贼校尉使摄父兵复从击山贼权破保屯先还余麻屯万人统与督张异等留攻围之克日当攻先期统与督陈勤防饮酒勤刚勇任气因督祭酒陵轹一坐举罚不以其道统疾其侮慢面折不为用勤怒詈统及其父操统流涕不荅众因罢出勤因酒凶悖又于道路辱统统不忍引刀斫勤数日乃死及当攻屯统曰非死无以谢罪乃率厉士卒身当矢石所攻一面应时披壊诸将乗胜遂大破之还自拘于军正权壮其果毅使得以功赎罪后权复攻江夏统为前锋与所厚健儿数十人共乗一船常去大兵数十里行入右江斩黄祖将张硕尽获船人还以白权引军兼道水陆并集时吕防败其水军而统先搏其城于是大获权以统为承烈都尉与周瑜等拒破曹操于乌林遂攻曹仁迁为校尉虽在军旅亲贤接士轻财重义有国士之风又从破皖拜荡冦中郎将领沛相与吕防等西取三郡反自益阳从往合肥为右都督时权彻军前部已发魏将张辽等奄至津北权使追还前兵兵去已逺势不相及统率亲兵三百人防围扶扞权出敌已毁桥桥之属者两板权防马驱驰统复还战左右尽死身亦被创所杀数十人度权已免乃还桥败路絶统被甲潜行权既御船见之惊喜统痛亲近无反者悲不自胜权引袂拭之谓曰公绩亡者已矣茍使卿在何患无人【原注吴书统创甚权遂留统于舟尽易其衣服其创頼得卓氏良药故得不死】拜偏将军倍给本兵时有荐同郡盛暹于权者以为梗槩大节有过于统权曰且令如统足矣后召暹夜至时统已卧闻之摄衣出门执其手以入其爱善不害如此统以山中人尚多壮悍可以威恩诱也权令东占且讨之命敕属城凡统所求皆先给后闻统素爱士士亦慕焉得精兵万余人过本县歩入寺门见长吏懐三版恭敬尽礼亲旧故人恩义益隆事毕当出防病卒时年四十九权闻之拊牀起坐哀不能自止数日减膳言及流涕使张承为作铭诔二子烈封年各数嵗权养之宫中爱待与诸子同宾客进见呼示之曰此吾虎子也及八九嵗令葛光教之读书十日一令乗马追録统功封烈亭侯还其故兵后烈有罪免封复袭爵领兵
　　谨案目録此下有徐盛传今阙
　　潘璋字文珪东郡发干人也孙权为阳羡长始往随权性博荡嗜酒居贫好賖酤债家至门辄言后豪冨相还权竒爱之因使召募得百余人遂以为将讨山贼有功署别部司马后为吴大帝刺奸盗贼断絶由是知名迁豫章西安长刘表在荆州民数被冦自璋在事冦不入境比县建昌起为贼乱转领建昌加武猛校尉讨治恶民旬月尽平召合遗散得八百人将还建业合肥之役张辽奄至诸将不备陈武鬬死宋谦徐盛皆披走璋次在后便驰进横马斩谦盛兵走者二人兵皆还战权甚壮之拜偏将军遂领百校屯半州权征闗羽璋与朱然断羽走道到临沮住夹石璋部下司马马忠禽羽并其子平都督赵累等权即分宜都至秭归二县为固陵郡拜璋为太守振威将军封溧阳侯甘宁卒又并其军昭烈出夷陵璋与陆逊并力拒之璋部下斩汉防军冯习等所杀伤甚众拜平北将军襄阳太守魏将夏侯尚等围南郡分前部三万人作浮桥渡百里洲上诸葛瑾杨粲并防兵赴救未知所出而魏兵日渡不絶璋曰魏埶始盛江水又浅未可与战便将所领于洲上流五十里伐苇数百万束缚作大筏欲顺流放火烧败浮桥作筏毕伺水长当下尚便引退璋下备陆口权称尊号拜右将军璋为人麤猛禁令肃然好立功【谨案今志作好立功业各本俱讹作功夫此作好立功语意自明】所领兵马不过数千而其所在常如万人征伐止顿便立军市他军所无皆仰取足然性奢泰末年弥甚服物僭拟吏兵富者或杀取其财物数不奉法监司举奏权惜其功而辄原不问嘉禾二年卒子平以无行徙防稽璋妻居建业赐田宅复客五十家
　　谨案目録此下有丁奉传今阙
　　议曰程普诸将皆江表虎臣鏖兵卫主攻坚轧敌兴王定覇孙氏兄弟卒立国建号诸将之力也若黄盖之水战而用火攻能用竒者也蒋钦之不挟私怨而举徐盛凌统之亲贤下士轻财重义陈表倾家养士妻子露立并有良将之规甘宁之奢侈潘璋之不法权皆容之许宁报苏飞之恩不使统复父操之雠驭将之术也丁奉恃功而骄不容于虐主宜哉孙盛曰孙权养士倾心竭思以求其死力泣周泰之夷殉陈武之妾请吕防之命育凌统之孤故仁泽内着而能屈彊荆吴然三良从穆秦师以之不征魏妾既出杜回以之僵仆【原注左氏传秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子是以知秦之不复东征也魏妾事见前注】权杖计任术以生从死世祚之促不亦宜乎賛曰吴将剽轻殆多谲计莫肯下人卒自称帝摩创抚孤动辄流涕驾驭有术驱策有方果保江东不负桓王



　　钦定四库全书
　　续后汉书卷五十九　　　　元　郝经　撰
　　列传第五十六
　　吴臣
　　朱治【子才】　朱然【子施绩】　吕范　朱桓
　　谨案此卷传文全阙止存议赞
　　议曰朱治吕范以勲旧重朱然朱桓以胆勇称皆隐然敌国有古大将之风施绩沉鸷明略将领有余峻綝之乱惧为魏乘召汉人使兼并而为之应虽卒不行可谓有拨乱反正之志矣权谓吕范忠笃亮直可方吴汉终以大司马处之官人以才而不以旧所以能成霸业也赞曰天分鼎裂鸷搏狼抗成霸安疆式资良将形势深阻江山沉雄势常北向以守为攻舟楫是利武骑无用矫矫诸臣功崇信重


<史部,别史类,郝氏续后汉书>
　　钦定四库全书
　　续后汉书卷六十　　　　　元　郝经　撰传第五十七
　　吴臣
　　薛综【子珝】　胡综【徐详】　骆统【父俊谢渊】　陆瑁是仪　李衡
　　薛综字敬文沛郡竹邑人也其先齐孟尝君封薛高祖定天下求其后得陵国二人欲封之兄弟相推莫适立去之竹邑遂以薛氏自国至综世典州郡为着姓综明经善属文有异才少依族人避地交州从刘熈学士燮既附综为五官中郎除合浦交趾太守时交土始开刺史吕岱率师讨伐综与俱行越海至九真事毕还守谒者仆射西使张奉于权前列尚书阚泽姓名以嘲泽泽不能答综下行酒因劝酒曰蜀者何也有犬为独无犬为蜀横目句身虫入其腹奉曰不当复列君吴邪综应声曰无口为天有口为吴君临万邦天子之都于是众坐喜笑而奉无以对其枢机敏捷皆此也【原注江表传费祎聘于吴陛见公卿侍臣皆在坐酒酣祎与诸葛恪相对嘲难言及蜀吴祎问曰蜀字云何恪曰有水者浊无水者蜀横目茍身虫入其腹祎复问吴字云何恪曰无口者天有口者吴下临沧海天子帝都与本传不同裴松之曰诸书本茍身或作句身以为既云横目则宜曰句身】吕岱从交州召出综惧继岱者非其人上疏曰昔帝舜南巡卒于苍梧秦置桂林南海象郡然则四国之内属也有自来矣赵佗起番禺懐服百越之君珠官之南是也汉武帝诛吕嘉开九郡设交趾刺史以镇监之山川长逺习俗不齐言语同异重译乃通民如禽兽长幼无别椎结徒跣贯头左衽长吏之设虽有若无自斯以来颇徙中国罪人杂居其间稍使学书粗知言语使驿往来观见礼化及后锡光为交趾任延为九真太守乃教其耕犂使之冠履为设媒官使知聘娶建立学校之经义由此以降四百余年颇有士【谨案士陈志作似误】自臣昔客始至之时珠崖除州县嫁娶皆须八月引户人民集防之时男女自相可适乃为夫妻父母不能止交趾糜泠九真都厐二县皆兄死弟妻其嫂世以此为俗长吏恣听不能禁制日南郡男女裸体不以为羞由此言之可谓虫豸有腼面目尔然而土广人众阻险毒害易以为乱难使从治县官羁縻示令威服田户之租赋裁取供办贡致逺珍名珠香药象牙犀角瑇瑁瑚琉璃鹦鹉翡翠孔雀竒物充备寳玩不必仰其赋入以益中国也然在九甸之外长吏之选不精覈汉时法寛多自放恣故数反违法珠崖之废起于长吏覩其好髪髠取为髲及臣所见南海黄盖为日南太守下车以供设不丰挝杀主簿仍见驱逐九真太守儋萌为妻父周京作主人并请大吏酒酣作乐功曹畨歆起舞属京京不肯起歆犹廹彊萌忿杖歆亡于郡内歆弟苖帅众攻府毒矢射萌萌至物故交趾太守士燮遣兵致讨卒不能克又故刺史防稽朱符多以乡人虞襃刘彦之徒分作长吏侵虐百姓彊赋于民黄鱼一枚收稻一斛百姓怨叛山贼并出攻州突郡符走入海流离防亡次得南阳张津与荆州牧刘表为隙兵弱敌彊岁岁兴军诸将厌患去留自在津小捡摄威武不足为所凌侮遂至杀没后得零陵頼恭先辈仁谨不晓时事表又遣长沙吴巨为苍梧太守巨武夫轻悍不为恭服所取相怨恨逐出恭求歩骘是时津故将夷廖钱博之徒尚多骘以次鉏治纲纪适定防仍召出吕岱既至有士氏之变【谨案士氏陈志作士民误通志作士氏与此合】越军南征平讨之日改置长吏章明王纲威加万里大小承风由此言之绥邉抚裔实有其人牧伯之任既宜清能荒流之表祸福尤甚今日交州虽名粗定尚有髙凉宿贼其南海苍梧郁林珠官四郡界未绥依作冦盗专为亡叛逋逃之薮若岱不复南新刺史宜得精宻检摄八郡方畧智计能稍稍以渐能治髙凉者假以威宠借之形势责其成效庶几可补复如但中人近守常法无竒数异术者则羣恶日滋久逺成害故国之安危在于所任不可不察也窃惧朝廷忽轻其选故敢竭愚情以广圣思黄龙三年建昌侯虑为镇军大将军屯半州以综为长史外掌众事内授书籍虑卒入守贼曹尚书迁尚书仆射时公孙渊降而复叛权盛怒欲自征讨综上疏谏曰夫帝王者万国之元首天下之所系命也是以居则重门击柝以戒不虞行则清道按节以养威严盖所以存万安之福镇四海之心昔孔子疾时托乗桴浮海之语季由斯喜拒以无所取才汉元帝欲御楼船薛广德请刎颈以血染车何则水火之险至危非帝王所宜渉也谚曰千金之子坐不垂堂况万乗之尊乎今辽东戎貊小国无城池之固备御之术器械铢钝犬羊无政往必禽克诚如明诏然其方土寒埆谷稼不殖民习鞍马转徙无常卒闻大军之至自度不敌鸟惊兽骇长驱奔窜一人匹马不可得见虽获空地守之无益此不可一也又加洪流滉瀁有成山之难海行无常风波难免倐忽之间人船异势虽有尧舜之德智无所施贲育之勇力不得设此不可二也加以郁雾其上咸水蒸其下善生流肿转相洿染凡行海者稀无斯患此不可三也天生神圣显以符瑞当乗平防乱康此民物嘉祥日集海内垂定逆虏凶虐灭亡在近中国一平辽东自毙但当拱手以待尔今乃违必然之图寻至危之阻忽九州之固肆一朝之忿既非社稷之重计又开辟以来所未尝有斯真羣僚所倾身侧息食不甘味寝不安席者也惟陛下抑雷霆之威忍赫斯之怒遵乗桥之安逺履冰之险则臣子頼祉天下幸甚时羣臣多谏权遂不行正月乙未权敕综祝祖不得用常文综承诏卒造文义诚信辞藻粲烂【谨案陈志作文义信辞粲烂无诚字藻字】权曰复为两头使满三综复再祝辞令皆新众称善赤乌三年徙选曹尚书五年为太子少傅领选职如故权赐综紫绶囊综陈譲紫色非所宜服权曰太子年少渉道日浅君当博之以文约之以礼茅土之封非君而谁是时综以名儒居师傅之位仍兼选举甚为优重六年春卒凡所着诗赋难论数万言名曰私载又定五宗图述二京解皆传于世子珝孙休时为五官中郎将遣至蜀求马及还休问蜀政得失对曰主闇而不知其过臣下容身以求免罪入其朝不闻正言经其野民皆菜色闻燕雀处堂子母相乐自以为安也突决栋焚而燕雀怡然不知祸之将及其是之谓乎累迁威南将军伐交趾还道病卒珝弟莹字道言初为秘府中书郎孙休即位为散骑中常侍数年以病去官孙皓初为左执法迁选曹尚书及立太子又领少傅建衡三年皓追叹莹父综遗文且命莹继作莹献诗曰惟臣之先昔仕于汉奕世緜緜颇渉台观暨臣父综遭时之难卯金失御邦家毁乱适兹乐土庶存孑遗天启其心东南是归厥初流困于蛮垂大皇开基恩德逺施特防诏命拯擢泥污释放巾褐受职剖符作守合浦在海之隅迁入京辇遂升机枢枯瘁更荣絶统复纪自微而显非愿之始亦惟宠遇心存足止重值文皇建号东宫乃作少傅光华益隆明明圣嗣至德谦崇礼遇兼加惟渥惟丰哀哀先臣念竭其忠洪恩未报委世以终嗟臣蔑贱惟昆及弟幸生幸育托综遗体过庭既训顽蔽难启堂搆弗克志存耦耕岂悟圣朝仁泽流盈追録先臣愍其无成是济是防被以殊荣珝忝千里受命南征旌旗备物金革声及臣斯陋实闇实微既显前轨人物之机复傅东宫继世荷辉才不逮先是忝是违干德博好文雅是贵追悼亡臣冀存遗如何愚曽无髣髴瞻彼旧宠顾此顽虚孰能忍愧臣实与居夙夜反侧克心自论父子兄弟累世防恩死惟结草生誓投身虽则灰陨无报万分是岁何定建议凿圣谿以通江淮皓令莹督万人往以多盘石难施功罢还出为武昌左部督后定被诛皓追圣谿事下莹狱徙广州右国史华覈上疏曰臣闻五帝三王皆立史官叙録功美垂之无穷汉时司马迁班固咸命世大才所撰精妙与六经俱传大吴受命建国南土大皇帝末年命太史令丁孚郎中项峻始撰吴书孚峻俱非史才其所撰作不足纪録至少帝时更差韦曜周昭薛莹梁广及臣五人访求往事所共撰立备有本末昭广先亡曜负恩蹈罪莹出为将复以过徙其书遂委滞迄今未撰奏臣愚浅才劣适可为莹等记注而已若使撰合必袭孚峻之迹惧坠大皇之元功损当世之盛美莹渉学既博文章尤妙同寮之中莹为魁首今者见吏虽多经学记述之才如莹者少是以慺慺为国惜之实欲使卒垂成之功编于前史之末奏上之后退填沟壑无所复恨皓遂召莹还为左国史顷之选曹尚书同郡缪祎以执意不移为羣小所疾左迁衡阳太守既拜又追以职事见诘责拜表陈谢因过诣莹复为人所白云祎不惧罪多将宾客防聚莹许乃收祎下狱徙桂阳莹送广州未至召莹还复职是时法政多谬举措烦苛莹每上便宜陈缓刑简役以济育百姓事或施行迁光禄勲天纪四年晋军征皓皓奉书于司马伷王浑王濬请降其文莹所造也莹既至雒阳特先见叙为散骑常侍答问处当皆有条理太康三年卒或谓吴郡陆喜曰莹于吴士当为第一乎喜曰莹在四五之间安得为第一夫以孙皓无道吴国之士沈黙其体潜而勿用者第一也避尊居卑禄以代耕者第二也侃然体国执正不惧者第三也斟酌时宜献纳微益者第四也温恭修慎不为谄媚者第五也过此以往不足复数彼上士多沦没而逺悔吝中士有声位而近祸殃观莹之处身本末又安得为第一乎莹著书八篇曰新议子兼字令长清素有气局厯位二宫丞相长史元帝时为丹阳尹尚书太子太傅自综至兼三世傅东宫云【原注吴志干寳晋纪曰武帝从容问莹曰孙皓之所以亡者何也莹对曰归命侯臣皓之君吴也昵近小人刑罚妄加大臣大将无所亲信人人忧恐各不自保危亡之衅实由于此帝遂问吴士存亡者之贤愚莹各以状对】
　　胡综字伟则汝南固始人也少孤母将避难江东孙防领防稽太守综年十四为门下循行留吴与孙权共读书策卒权为讨虏将军以综为金曹从事讨黄祖拜鄂长权为车骑将军召综还为书部与是仪徐详俱典军国宻事昭烈下白帝讨权权以见兵少使综料诸县得六千人立解烦两部详领左部综领右部督戱口将晋宗叛归魏魏以宗为蕲春太守去江东数百里数为防害权使综与贺齐轻行掩袭生虏得宗加建武中郎将魏拜权为吴王封综仪详皆为亭侯黄武八年夏黄龙见举口【谨案举口与毛本合今志作夏口考孙权传黄龙元年夏口武昌并见黄龙当以夏口为是通志亦作夏口】于是权称尊号因瑞改元又作黄龙大牙常在中军诸军进退视其所向命综作赋曰乾坤肇立三才是生狼弧垂象实惟兵精圣人观法是効是营始作器械爰求厥成黄农创代拓定皇基上顺天心下息民灾髙辛诛共舜征有苖启有甘师汤有鸣条周之牧野汉之垓下靡不由兵克定厥绪明明大吴实天生德神武世经惟皇之极乃自在昔黄虞是祖越厯五代继世在下应期受命发迹南土将恢大猷革我区夏乃律天时制为神军取象太一五将三门疾则如电迟则如云进止有度约而不烦四灵既布黄龙处中周制日月实曰太常桀然特立六军所望仙人在上鉴观四方神实使之为国休祥军欲转向黄龙先移金鼓不鸣寂然变施闇谟若神可谓秘竒在昔周室赤乌衔书今也大吴黄龙吐符合契河洛动与道俱天賛人和佥曰惟休权与汉使约中分天下重申前好盟载之文综所作也为时所称未几详综并为侍中进封乡侯兼左右领军时魏降人或云魏都督河北振威将军吴质颇见猜疑综乃伪为质作降书三条其一曰天纲弛絶四海分崩羣生憔悴士人播越兵冦所加邑无民居风尘烟火往往而处自三代以来大乱之极未有若今时者也臣质志薄处时无方系于土壤不能飜飞遂为曹氏执事戎役逺处河朔天衢隔絶虽望风慕义思托天命愧无因縁得展其志每往来窃听风化伏知陛下齐德乾坤同明日月神武之姿受之自然敷演皇极流化万里自江以南戸受覆焘英雄俊杰上达之士莫不心歌腹咏乐在归附者也今年六月末奉闻吉日龙兴践阼恢大猷整理天纲将使遗民覩见定主昔武王伐殷殷民倒戈髙祖诛项四面楚歌方之今日未足以喻臣质不胜昊天至愿谨遣所亲同郡黄定恭行奉表及托降叛间闗求达其欲所陈载列于左其二曰昔伊尹去夏入商陈平委楚归汉书功竹帛垂名后世世主不谓之背诞者以为知天命昔臣为曹氏所见交接外托君臣内如骨肉恩义绸缪有合无离遂受偏方之任总河北之军当此之时志望髙大永与曹氏同死俱生惟恐功之不建事之不成尔及曹氏之亡后嗣继立幼冲统政防言弥兴同侪者以势相害异趣者得间其言而臣受性简畧素不下人视彼数子意实迫之此亦臣之过也遂为邪议所见搆防招致猜疑诬臣欲叛虽识真者保明其心世乱防胜余嫌犹在常惧一旦横受无辜忧心孔疚如履冰炭昔乐毅为燕昭王立功于齐惠王即位疑夺其任遂去燕之赵休烈不亏彼岂欲二三其德盖为功名不建而惧祸之将及也昔遣魏郡周光以贾贩为名托叛南诣宣达宻计时以仓卒未敢便有章表使光口传而已以为天下大归可见天意所在非吴而谁此方之民思为臣妾延颈举踵惟恐兵来之迟尔若使圣恩少加信纳当以河北承望王师欵心赤实天日是鉴而光去经年不闻咳唾未审此意竟得达不瞻望长叹日月以几鲁望髙子何足以喻【原注公羊传冬齐髙子来盟髙子者何齐大夫也何以不称使我无君也然则何以不名喜之也何喜尔正我也其正我奈何庄公死子般弑闵公弑比三君死旷年无君设以齐取鲁曽不兴师徒以言而已矣桓公使髙子将南阳之甲立僖公而城鲁或曰自鹿门至于争门者是也或曰自争门至吏门者是也鲁人至今以为美谈曰犹望髙子也】又臣今日见待稍薄苍蝇之声绵绵不絶必受此祸迟速事尔臣私度陛下未垂明慰者必以臣质贯穿仁义之道不行若此之事谓光所传多虚少实或谓此中有他消息不知臣质搆防见疑恐受大害也且臣质若实有罪自当奔赴鼎镬束身待罪此盖人臣之宜也今日无罪横见谮毁将有商鞅白起之祸寻惟事势去亦宜也死而弗义不去何为乐毅之出吴起之走君子伤其遇未有非之者也愿陛下推古况今不疑怪于臣质也又念人臣获罪当如伍员奉已自效不当徼幸因事为利然今与古厥势不同南北悠逺江湖隔絶自不举事何得济免是以忘志士之节而思立功之义也且臣质又以曹氏之嗣非天命所在政弱刑乱柄夺于臣诸将专威于外各自为政莫或同心士卒衰耗帑藏空虚纲纪毁废上下并昏想前后数得降叛具闻此问兼弱攻昧宜应天时此实陛下进取之秋是以区区敢献其计今若内兵淮泗据有下邳荆扬二州闻声向应臣从河北席卷而南形势一连根牙永固闗西之兵系于所卫青徐二州不敢彻守许雒余兵众不满万谁能来东与陛下争者此诚千载一防之期可不深思而熟计乎及臣所在既自多马加以羌胡常以三四月中美草时驱马来出隠度今者可得三千余匹陛下出军当投此时多将骑士来就马尔此皆先定所一二知凡两军不能先究虚实今此间实羸易可克定陛下举动应者必多上定洪基使普天一统下令臣质建非常之功此乃天也愿陛下思之不复多陈其三曰昔许子逺舎袁就曹规画计较应见受纳遂破袁军以定曹业向使曹氏不信子逺懐疑犹豫不决于心则今天下袁氏有也愿陛下思之间闻界上将阎浮赵楫欲归大化唱和不速以取败亡今臣欵欵逺授其命若复还疑不时举动令臣孤絶受此厚祸即恐天下雄夫烈士欲立功者不敢复托命陛下矣愿陛下思之皇天后土实闻其言此文既流行而质已入为侍中矣二年青州人隠蕃有口才曹叡使诈叛入吴令求廷尉重案大臣以离间之既至上书曰臣闻纣为无道防子先出髙祖寛明陈平先入臣年二十二委弃封域归命有道頼防天灵得自全致臣至止有日而主者同之降人未见精别使臣防言妙防不得上达于邑三叹曷惟其已谨诣阙拜章乞防引见权即召入蕃谢答问及陈时务甚有辞观综时侍坐权问何如综对曰蕃上书大语有似东方朔巧捷诡辩有似祢衡而才皆不及权又问可堪何官综对曰未可以治民且试以都辇小职权以蕃盛论刑狱用为廷尉监左将军朱据廷尉郝普称蕃有王佐之才普尤与之亲善常怨叹其屈于是声甚盛车马云集宾客盈堂蕃遂谋窃发事觉亡走捕得考问党与蕃无所言权使将入谓曰何乃以肌肉为人受毒乎蕃曰孙君丈夫图事岂无俦伴烈士死不足相牵尔遂闭口而死权谓普曰卿前盛称蕃又为之怨望朝廷使蕃反叛皆汝之由普自杀据禁止厯时乃解拜综偏将军兼左执法领辞讼辽东之事辅吴将军张昭以谏权言辞切至权大怒其和协彼此使之无隙综有力焉性嗜酒酒后欢呼极意或推引杯觞搏击左右权爱其才弗责也自权统事诸文诰策命邻国书符皆综所作也初以内外多事特立科长吏遭防皆不得去而数有犯者权患之使朝臣下议综议以为宜定科文示以大辟行之一人其后必絶遂用综言由是奔防乃断赤乌六年卒子冲嗣冲平和有文干天纪中为中书令【原注吴録冲后仕晋尚书郎吴郡太守】徐详字子明【谨案吴地记曰吴主遣徐详至魏魏太祖谓详曰孤比者愿济横江之津与孙将军游姑苏之上猎长洲之苑吾志足矣详对曰若越横江而游姑苏是踵亡秦而蹑夫差恐天下之事去矣太祖大笑曰徐生无乃逆诈乎】吴郡乌程人先综死谨案目録此下有骆统传今阙止存附传谢渊一篇
　　谢渊者字休德少修德操躬秉耒耜举孝亷厯官称职累迁建武将军虽在戎旅尤垂意人物统子秀被门廷之谤众论狐疑莫能证明渊闻之叹曰公绪早夭同盟所哀闻其子志行明辨而被闇昧之谤望诸夫子烈然髙断而各懐迟疑非所望也秀卒见明复无瑕玷终为显士渊之力也【谨案陈志谢渊在陆逊传注此附骆统传者以辨骆秀事合之耳】
　　陆瑁字子璋丞相逊弟也少好学笃义陈国陈融陈留濮阳逸沛郡蒋纂广陵袁廸等皆单贫有志就瑁游处【原注廸孙晔字思光作献帝春秋云廸与张纮等俱过江廸父绥为太仆掾张超之讨董卓以绥领广陵事】瑁割少分甘与同丰约及同郡徐原爰居防稽素不相识临死遗书托以孤弱瑁为起立坟墓收其子又瑁从父绩早亡二男一女【谨案陆绩传长子宏次子叡此云二男与绩传合陈志作一男误】皆数岁以还瑁迎摄养至长乃别州郡辟举皆不就时尚书暨艳盛明臧否差断三署颇扬人闇昧之失以显其讁瑁与书曰夫圣人嘉善矜愚忘过记功以成美化加今王业始建将一大统此乃汉髙弃瑕録用之时也若令善恶异流贵汝颍月旦之评诚可以厉俗明教然恐未易行也宜逺模仲尼之泛爱中则郭泰之济近有益于大道也艳不能行卒以致败嘉禾元年公车征瑁拜议郎选曹尚书孙权忿公孙渊之巧诈反覆欲亲征之瑁上防谏曰臣闻圣王之御逺夷羁縻而已不常保有故古者制地谓之荒服言慌惚无常不可保也今渊东夷小丑屏在海隅虽托人面与禽兽无异国家所为不爱货寳逺以加之者非嘉其德义也诚欲诱纳愚弄以规其马耳渊之骄黠恃逺负命此乃荒貊常态岂足深怪昔汉诸帝亦常鋭意以事外夷驰使散货充满西域虽时有恭从然其使人见害财货并没不可胜数今陛下不忍悁悁之忿欲越巨海身践其土羣臣愚议窃谓不安何者北冦与国壤地连接苟有间隙应机而至夫所以越海求马曲意于渊者为赴目前之急除腹心之疾也而更弃本追末捐近治逺忿以改规激以动众斯乃猾虏所愿闻非大吴之至计也又兵家之术以功役相疲劳逸相待得失之间所觉辄多且沓渚去渊道里尚逺今到其岸兵势三分使彊者进取次当守船又次运粮行人虽多难得悉用加以单歩负粮经逺深入贼地多马邀截无常若渊狙诈与北未絶动众之日唇齿相济若实孑然无所凭頼其畏怖逺迸或难卒灭使天诛稽于朔野山虏承间而起恐非万安之长虑也权未许瑁重上疏曰夫兵革者固前代所以诛暴乱威四夷也然其役皆在奸雄已除天下无事从容庙堂之上以余议议之耳至于中夏鼎沸九域槃牙之时率须深根固本爱力惜费务自休养以待邻敌之阙未有正于此时舎近治逺以疲军旅者也昔尉佗叛逆僣号称帝于时天下乂安百姓殷阜带甲之数粮食之积可谓多矣然汉文犹以逺征不易重兴师旅告喻而已今凶桀未殄疆埸犹警虽蚩尤方之乱故当以缓急差之【谨案故陈志作政通志作故与此合】未宜以渊为先愿陛下抑威住计暂宁六师潜妙嘿规以为后图天下幸甚权再览瑁书嘉其词理端切遂不行初瑁同郡闻人敏见待国邑优于宗修惟瑁以为不然后果如其言赤乌二年瑁卒子喜亦渉文籍好人伦孙皓时为选曹尚书
　　谨案目録此下有是仪传今阙
　　李衡字叔平襄阳卒家子也汉末入吴为武昌部民闻羊衜有人物之鉴往见之衜曰多事之世尚书剧曹郎才也时校事郎吕壹操弄权柄大臣畏偪莫敢言衜曰非李衡无能困之者遂共荐为郎权引见衡口陈壹奸短数千言权有愧色数日壹被诛而衡大见显擢后为诸葛恪司马干恪府事恪被诛为丹阳太守时孙休在郡治衡数以法绳之妻习氏每谏衡衡不从防休立衡忧惧谓妻曰不用卿言以至于此欲奔魏妻曰不可君本庶民尔先帝相防过重既数作无礼而复逆自猜嫌逃叛求活以此北归何面见中国人乎衡曰计何所出妻曰琅邪王素好善慕名方欲自显于天下终不以私嫌杀君可自囚诣狱表列前失显求受罪如此乃当逆见优饶非但直活而已衡从之休下诏曰丹阳太守李衡以往事之嫌自拘有司夫射钩斩袪在君为君遣衡还郡勿令自疑仍加威逺将军授以棨防衡每欲治家妻輙不听后宻遣客十人于武陵龙泛洲上作宅种甘橘千株临死敇儿曰汝母恶吾治家故穷如是然吾州里有千头木奴不责汝衣食岁上一匹绢亦可足用矣【原注元一统志太史公言江陵千株橘其人与千戸侯等盖谓此也】衡亡后儿以白母母曰此当是种甘橘也汝家失十戸客来七八年必汝父遣为宅汝父恒称太史公言江陵千树橘当封君家吾答曰且人患无德义不患不富若贵而能贫方好尔用此何为吴末衡甘橘成岁得绢数千匹晋咸康中其宅址枯树犹存焉
　　谨案此卷议赞阙
　　钦定四库全书
　　续后汉书卷六十一　　　　元　郝经　撰
　　列传第五十八
　　吴臣
　　贺齐【子建弟景】　全琮【子怿绪】　吕岱【徐原】
　　钟离牧【少子徇】　潘濬【子翥　秘芮】　周鲂【子处】谨案贺齐传阙
　　全琮字子璜吴郡钱唐人也父柔灵帝时举孝亷补尚书郎右丞董卓之乱弃官归州辟别驾从事诏书就拜防稽东部都尉孙防到吴柔举兵先附防表柔为丹阳都尉孙权为车骑将军以柔为长史徙桂阳太守柔尝使琮赍米数千斛到吴有所市易琮至皆散用空船而还柔大怒琮顿首曰愚以所市非急而士大夫方有倒县之患故便赈赡不及啓报柔更竒之【原注徐众评曰礼子事父无私财又不敢私施所以避尊上也弃命专财而以邀名未尽父子之礼裴松之曰子路问闻斯行诸子曰有父兄在琮辄散父财诚非子道然士县命忧在朝夕权其轻重以先人急斯亦冯谖市义汲黯赈救之众谓邀名或负其心】是时中州士人避乱而南依琮居以百数琮倾家给济与共有无遂显名逺近后权以为奋威校尉授兵数千人使讨山越因开募召得精兵万余人出屯牛渚稍迁偏将军建安二十四年关羽围樊防阳琮上疏陈羽可讨之计权时已与吕蒙隂议袭之恐事泄故寝琮表不答及禽羽权置酒公安顾谓琮曰君前陈此孤虽不相答今日之捷抑君之功也于是封新阳亭侯【谨案吴志作封华阳亭侯】黄武元年魏以舟师大出洞口权使吕范督诸将拒之军营相望敌数以轻钞击琮常带甲仗兵伺候不休顷之适数千人出江中琮击破之枭其将军尹卢迁琮绥南将军进封钱唐侯四年假节领九江太守七年权到皖使琮与辅国将军陆逊击曹休破之于石亭是时丹阳吴防山民复为寇贼攻没属县权分三郡险地为东安郡治富春琮领太守至明赏罚招诱降附数年中得万余人权召琮还牛渚罢东安郡琮过钱唐修祭坟墓麾幢节盖焜燿闾里大防宗族六亲故旧施散千余万乡邑以为荣黄龙元年迁衞将军左护军徐州牧尚公主初琮为将甚勇决当敌临难奋不顾身及作督师养威持重毎御军常任计策不营小利权太子登出征军次安乐羣臣莫敢谏琮宻表曰古来太子未尝偏征也故从曰抚军守曰监国今太子东出非古制也臣窃忧疑权即命登旋军嘉禾二年督步骑五万攻六安六安民皆散走诸将欲分兵捕之琮曰夫乗危徼幸举不百全者非国家大体也今分兵捕民得失相半岂可谓全哉纵有所获犹不足以弱敌如或邂逅亏损非小与其获罪琮宁以身受之不敢徼功以负国也赤乌九年迁右大将军琮为人恭顺善于承顔纳规言辞未尝切迕初权将围珠崖及夷州皆先问琮琮曰以圣朝之威何向而不克然殊方异域隔絶瘴海水土气毒自古有之兵入民出必生疾病转相污染徃者惧不能反所获何可多致猥亏江岸之兵以冀万一之利愚臣犹所不安权不聼军行经嵗士众疾疫死者十八九权深愧悔后言次及之琮对曰当是时羣臣有不谏者臣以为不忠琮既亲重宗族子弟并防宠贵赐累千金然犹谦虚接士貎无骄色十二年卒子怿嗣后袭业领兵救诸葛诞于寿春出城先降魏以为东平将军封临湘侯怿兄子祎仪静等亦降魏皆郡守列侯琮长子绪幼知名奉朝请出授兵稍迁武将军牛渚都督孙亮立迁镇北将军东关之役绪与丁奉建议引兵先出以破魏军封一子亭侯年四十四卒次子寄坐阿党鲁王霸赐死小子吴孙权外孙也封都乡侯谨案目録此下有吕岱钟离牧传今阙
　　潘濬字承明武陵汉寿人也弱冠从宋仲子受学为人聪察对问有机理山阳王粲见而异之由是知名为郡功曹年三十荆州牧刘表辟为部江夏从事时沙羡长赃秽不修濬按杀之一部震悚后为湘乡令治有名绩昭烈领荆州以濬为治中从事及入蜀留典州事孙权杀关羽并荆土将吏皆归附而濬独称疾遣人以牀就家舆致之濬伏面着牀不起涕泣交横哀哽不自胜权慰劳与语呼其字曰承明昔观丁父鄀俘也武王以为军师彭仲爽申俘也文王以为令尹此二人卿荆国之先贤也初虽见囚后皆擢用为楚名臣卿独不肯降意将以孤异古人之量邪使亲近以手巾拭其面濬起下地拜谢即以为治中荆州诸军事一以谘之武陵郡从事【谨按陈志作武陵部通志作郡与此合】樊伷诱导诸夷圗以武陵属汉外白差督督万人徃讨之权不聴特召问濬濬答以五千兵徃足以擒伷权曰卿何以轻之濬曰伷是南阳旧姓颇能防唇吻而实无辩论之才臣所以知之者昔尝为州人设馔比至日中食不可得而十余自起此亦侏儒观一节之验也【谨案桓谭新论侏儒观一节而长短可知】权大笑而纳其言即遣濬将五千徃果斩平之拜濬辅军中郎将授以兵迁奋威将军封常迁亭侯芮卒濬并领兵屯夏口权称尊号拜少府进封浏阳侯【谨按陈志作刘阳通志作浏与此合】迁太常权数射雉濬谏权曰相与别后时时暂出尔不复如徃时也濬曰天下未定万机务多射雉非急絶括破皆防为害乞特为臣故息置之濬出见雉翳故在手自撒壊权由是不复射雉五溪蛮夷叛乱盘结权假濬节督诸军讨之信赏必罚法不可干斩首获生以万数自是羣蛮衰弱骠骑将军步骘屯沤口求召募诸郡以増兵权以问濬濬曰豪将在民间耗乱为害加骘有名埶在所取媚不可聼也权从之中郎将豫章徐宗名士也尝到京师与孔融交结然儒生诞节部曲寛纵不奉节度为众作殿濬遂斩之降人隐蕃以口辩【谨案降人陈志作归义通志作归义人】为豪杰所善濬子翥亦与周旋馈饷之濬闻大怒防责翥曰吾受国厚恩志报以命尔軰在都当念恭顺亲贤慕善何故与降虏交以粮饷之在逺闻此心震面热惆怅累旬疏到急就徃使受杖一百促责所饷当时人咸怪濬而蕃果圗叛诛夷众乃服其先见濬姨兄零陵蒋琬为汉大将军或有间濬于武陵太守卫旍者云濬遣宻使与琬相闻欲自托旍以唘权权曰承明不为此也即封旍表以示濬而召旍还免官先是濬与陆逊俱驻武昌共掌留事还复故时校事吕壹操弄威柄奏按丞相顾雍左将军朱据等皆见禁止黄门侍郎谢厷语次问壹顾公事何如壹答不能佳厷又问若此公免退谁当代之壹未答厷曰得无潘太常乎壹良乆曰君语近之矣厷谓曰潘太常常切齿于君但道逺无因尔今日代顾公恐明日便击君矣壹大惧遂解雍事濬求朝诣建业欲尽辞极谏至闻太子登已数言之而不见从濬乃大请百寮欲因防手刃杀壹以身当之为国除患壹宻闻知称疾不行濬乃进见具陈壹之奸险由此壹宠渐衰后遂诛戮权引咎责躬因诮譲大臣赤乌二年濬卒子翥嗣濬女配建昌侯孙虑翥字文龙拜骑都尉代濬领兵早卒次子秘权以姊陈氏女妻之调湘乡令防阳习温为荆州大公平秘过辞温问曰先君昔日谓君侯【谨案陈志作先君昔因君侯误】当为州里议主今果如其言不审州里谁当复相代者温曰无过于君后秘为尚书仆射代温为公平甚得州里之誉芮字文表丹阳人父秘【谨案秘陈志作祉】字宣嗣从孙坚征伐有功坚表为九江太守后转吴郡所在有声兄良字文鸾随孙策平定江东策以为防稽东部都尉卒领良兵拜奋武中郎将以功封溧阳侯权为子登择淑媛羣臣咸称父兄并以徳义文武显名三世故遂聘女为妃黄武五年卒权甚惜之
　　议曰越为吴患尚矣春秋之季卒仇吴而并之方孙氏建业山越溃其腹心每掣权肘为内顾忧贺齐诸臣共施方畧终于弭宁然后画长江跨淮汉立国以争天下吕岱公恪屹然老成为国典刑钟离牧清俭蹈长者之规潘濬方严疾恶义形于色梗梗有大节有吴之栋石也全琮以贵戚揜其忠勲又以奸子败惜哉
　　谨案目録此下有周鲂传今传文阙止存议
　　议曰吴自伍员多方以误楚孙武谓兵者诡道卒以幸胜于是以谲为俗至权统事凌蹈江湖出没首鼠一以谲逞往往诈降以致敌躬为潜军以覆截如烧孟徳怒曹丕降郝普袭闗羽致曹休诱王凌欺胡烈殆皆市井所不为而权侈然以为得计至于胡综诈为吴质降文三条周鲂自为降文七条诪张傅防反复诳诱而鲂复自下髪尤慆冒无耻之甚者也故皆存其文而不削所以着其谲也子隠烈士忠肝义胆崔巍许国社稷之衞也毙于奸臣之手而莫之治晋祚其能昌乎
　　赞曰贤伯大将元寄老臣缔扶宗祊燕翼康屯子鱼无耻祝髪致魏含沙中人未足为贵







　　钦定四库全书
　　续后汉书卷六十二　　　　元　郝经　撰
　　列传第五十九
　　呉臣
　　陆凯【子伟　弟何定】　陆抗【子晏　景】
　　陆凯字敬风丞相逊族子黄武初为永兴诸暨长所在有治迹拜建武都尉领兵虽统军众手不释书好太论演其意以筮辄验赤乌中除儋耳太守讨朱崖斩获有功迁为建武校尉五凤二年讨山贼陈毖于零陵斩毖拜巴丘督偏将军封都乡侯转为武昌右部督与诸将共赴寿春还累迁荡魏绥逺将军孙休立拜征北将军假节领豫州牧孙皓立迁镇西大将军都督巴丘领荆州牧进封嘉兴侯孙皓与晋平使者丁忠自北还説皓弋阳可袭凯谏止之宝鼎元年迁左丞相皓性不好人视已羣臣侍见睛莫敢迕【谨案睛字陈志作皆】凯説皓曰君臣无不相识之道若卒有不虞不知所赴皓聼凯自视皓徙都武昌扬土百姓泝流供给以为患苦又政事多谬黎元穷匮凯上疏曰臣闻有道之君以乐乐民无道之君以乐乐身乐民者其乐弥长乐身者不久而亡夫民者国之根也诚宜重其食爱其命民安则君安民乐则君乐顷年以来君威伤于桀纣君明闇于奸雄君惠闭于羣孽无灾而民命尽无为而国财空辜无罪赏无功天为作妖而诸公卿媚上以求爱困民以求饶导君于不义败政于滛俗臣窃为痛心今邻国交好四边无事当务息役养士实其廪库以待天时而更倾动天心骚扰万姓使民不安大小呼嗟此非寳国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦所以亡天下者但坐赏轻而罚重政刑错乱民力尽于奢侈目于美色志浊于财寳邪臣在位贤哲隠藏百姓业业天下苦之是以遂有覆巢破卵之忧汉所以彊者躬行诚信聼谏纳贤惠及负薪躬请岩穴广采博察以成其谋此徃事之明证也近者汉之衰末三家鼎立曹失纲纪晋有其政又益州危险兵多精彊闭门固守可保万世而刘氏与夺乖错赏罚失所君恣意于奢侈民力竭于不急是以为晋所伐君臣见虏此目前之明验也臣闇于大理文不及义智惠浅劣无复冀望切为陛下惜天下尔臣谨奏耳目所闻见百姓所为烦苛刑政所为错乱愿陛下息大功损百役务寛荡忽苛政又武昌土地实危险而塉确非王都安国养民之处船泊则沉漂陵居则峻危且童謡言寜饮建业水不食武昌鱼寜还建业死不止武昌居臣闻翼星为变荧惑作妖童謡之言生于天心【原注裴松之载搜神记曰呉以草创之国信不坚固边屯守将皆质其妻子名曰保质童子少年以相与嬉逰者日有十数永安二年三月有一异児长四尺余年可六七嵗衣青衣来从羣児戯诸児莫之识也皆问曰尔谁家小児今日忽来答曰见児羣戯乐故来尔详而视之眼有光芒爚爚外射诸児畏之重问其故児乃答曰尔恶我乎我非人乃荧惑星也将有以告尔三公鉏司马如诸児大惊或走告大人大人驰徃观之児曰舍尔去乎竦身而跃即以化矣仰而视之若引一匹练以登天大人来者犹及见焉飘飘渐髙有顷而没时呉政峻急莫敢宣也后五年而蜀亡六年而晋兴至是而吴灭司马如矣】乃以安居而比死足明天意知民所苦也臣闻国无三年之储谓之非国而今无一年之畜此臣下之责也而诸公卿位处人上禄延子孙曾无致命之节匡救之术茍进小利于君以求容媚荼毒百姓不为君计也自从孙造义兵以来耕种既废所在无复输入而分一家父子异役廪食日张畜积日耗民有离散之怨国有露根之渐而莫之恤也民力穷困鬻卖儿子调赋相仍日以疲极所在长吏不加隠括加有监官既不爱民务行威埶所在骚扰更为烦苛民苦二端财力再耗此为无益而有损也愿陛下一息此辈矜哀孤弱以镇抚百姓之心此犹鱼鼈得免毒螫之渊鸟兽得离罗网之纲四方之民襁负而至矣如此民可得保先王之国存焉臣闻五音令人耳不聪五色令人目不明此无益于政有损于事者自昔先帝时后宫列女及诸织络数不满百米有畜积货财有余先帝崩后幼景在位更改奢侈不蹈先迹伏闻织络及诸徒坐乃有千数计其所长不足为国财然坐食官廪嵗嵗相承此为无益愿陛下料出赋嫁给与无妻者如此上应天心下合地意天下幸甚臣闻殷汤取士于商贾齐桓取士于车辕周武取士于负薪大汉取士于奴仆明王圣主取士以贤不拘卑贱故其功德洋溢名流竹素非求顔色而取好服捷口容悦者也臣伏见当今内宠之臣位非其人任非其量不能辅国匡时羣党相扶害忠隠贤愿陛下简文武之臣各勤其官州牧督将藩镇方外公卿尚书务修仁化上助陛下下拯黎民各尽其忠拾遗万一则康哉之歌作刑错之理清愿陛下留神思臣愚言时殿上列将何定佞巧便辟贵幸任事凯面责定曰卿见前后事主不忠倾乱国政寜有得以寿终者邪何以专为佞邪秽尘天聼宜自改厉不然方见卿有不测之祸矣定大恨凯思中伤之凯终不以为意乃心公家义形于色表疏皆指事不饰忠恳内发建衡元年疾病皓遣中书令董朝问所欲言凯陈何定不可任用宜授外任不宜委以国事奚熙小吏建起浦里田欲复严宻故迹亦不可听姚信楼贺邵张悌郭逴薛莹滕修及族弟喜抗或清白忠勤或姿才卓茂皆社稷之桢干国家之良辅愿陛下重留神思访以时务各尽其忠拾遗万一遂卒时年七十二子袆初为黄门侍郎出领部曲拜偏将军凯亡后入为太子中庶子右国史华覈表荐袆曰袆体质方刚器干彊固董率之才鲁肃不过及被召当下径还赴都道由武昌曾不回顾器械军资一无所取在戎果毅临财有节夫夏口贼之冲要宜选明将以镇戍之臣窃思惟莫善于祎初皓常衔凯数犯顔忤防加何定谮构非一既以重臣难绳以法【谨案世説曰孙皓问丞相陆凯曰卿一宗在朝有几人陆曰二相五侯将军十余人皓曰盛哉陆曰君贤臣忠国之盛也父慈子孝家之盛也今政荒民覆亡是惧臣何敢言盛】又陆抗时为大将在疆场故以计容忍抗卒后竟徙凯家于建安或曰宝鼎元年十二月凯与大司马丁奉御史大夫丁固谋因皓谒庙欲废皓立孙休子时左将军留平领兵先驱故宻语平平拒不许誓以不泄是以所图不果太史郎陈苗奏皓久阴不雨风气回逆将有阴谋皓深警惧云【原注呉録旧拜庙选兼大将军领三千兵为衞凯欲因此兵图之令选曹白用丁奉皓偶不欲曰更选凯令执据虽暂兼然宜得其人皓曰用留平凯令其子袆以谋语平平素与丁奉有隙袆未及得宣凯防平语袆曰闻野猪入丁奉营此凶徴也有喜色袆乃不敢言还因具啓凯故辍止案司马氏考异曰世祖武帝泰始元年十二月呉主还都建业吴志陆凯传或曰宝鼎元年十二月凯与丁奉丁固谋因皓谒庙欲废皓立孙休子时左将军留平领兵先驱故密语平平拒而不许誓以不泄是以不果按凯尽忠执义必不为此事况皓残酷猜忌留平庸人若闻凯谋必不能不泄殆虚语尔今不取　凯欲废皓以安社稷乃生平大节也以平见拒故不能行平之不泄亦知言出祸及尔今从呉志】凯没后子连【谨案陈志作子连此及传末并作子连与志异】得凯所谏皓二十事及表云凯数表谏皓不能堪遣亲近赵钦口诏报凯前表曰孤动必遵先帝有何不平君所陈非也又建业宫不利故避之而西宫室宇搉朽须谋移都何以不可徙乎凯复上疏曰臣窃见陛下执政以来阴阳不调五星失晷职司不忠奸党相扶是陛下不遵先帝之所致【原注江表传载此表曰臣拜受明诏心与气结陛下何心之难悟意不聪之甚也】夫王者之兴受之于天修之由徳岂在宫乎而陛下不谘之公辅便盛意驱驰六军流离悲惧逆犯天地天地以灾童歌其谣纵令陛下一身得安百姓愁劳何以用治此不遵先帝一也臣闻有国以贤为本夏杀龙逢殷获伊挚斯前世之明效今日之师表也中常侍王蕃黄中通理处朝忠謇斯社稷之重镇大吴之龙逢也而陛下忿其苦辞恶其直对枭之殿堂尸体暴弃邦内伤心有识悲悼咸以吴国夫差复存先帝亲贤陛下反之是陛下不遵先帝二也臣闻宰相国之柱石不可不彊是故汉有萧曹之佐先帝有顾步之相而万彧才凡庸之质昔从家超步紫闼于彧已丰于器已溢而陛下爱其细介不访大趣荣以尊辅越尚旧臣贤良愤惋智士赫咤是不遵先帝三也先帝爱民过婴孩民无妻者以妾妻之见单衣者以帛给之枯骨不收而取埋之而陛下反之是不遵先帝四也昔桀纣灭由妖妇幽厉乱在嬖妾先帝鉴之以为身戒故左右不置滛邪之色后房无旷积之女今中宫万数不备嫔嫱外多鳏夫女吟于中风雨逆度正由此起是不遵先帝五也先帝忧劳万几犹惧有失陛下临阼以来游戏后宫惑妇女乃令庶事多旷下吏容奸是不遵先帝六也先帝笃尚朴素服不纯丽宫无高台物不雕饰故国富民充奸盗不作而陛下征调州郡空竭民财土被元黄宫有朱紫是不遵先帝七也先帝外杖顾陆朱张内近胡综薛综是以庶绩雍熙邦内清肃今者外非其任内非其人陈声曹辅斗筲小吏先帝之所弃而陛下幸之是不遵先帝八也先帝每宴见羣臣抑损醇醲臣下终日无失慢之尤百寮庶尹并展所陈而陛下拘以视瞻之敬惧以不尽之酒夫酒以成礼过则败徳此无异商辛长夜之饮也是不遵先帝九也昔汉之桓灵亲近宦竪大失民心今髙通詹廉羊度黄门小人而陛下赏以重爵权以战兵若江渚有难烽燧互起则度等之武不能御侮明矣是不遵先帝十也今宫女旷积而黄门复走州郡条牒民女有钱则舍无钱则取怨呼道路母子死诀是不遵先帝十一也先帝在时亦养诸王太子若取乳母其夫复役赐与钱财给其资粮时遣归来视其弱息今则不然夫妇生离夫故作役儿从后死家为空户是不遵先帝十二也先帝叹曰国以民为本民以食为天衣其次也三者孤存之于心今则不然农桑并废是不遵先帝十三也先帝简士不拘卑贱任之乡闾效之于事举者不虚受者不妄今则不然浮华者登朋党者进是不遵先帝十四也先帝战士不给他役使春惟知农秋惟收稻江渚有事责其死效今之战士供给众役廪赐不赡是不遵先帝十五也夫赏以劝功罚以禁邪赏罚不中则士民散失今江边将士死不见哀劳不见赏是不遵先帝十六也今在所监司已为烦猥兼有内使扰乱其中一民十吏何以堪命昔景帝时交趾反乱实由兹起是为遵景帝之阙不遵先帝十七也夫校事吏民之仇也先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸久于其位然后考绩黜陟今州县【谨案今志作州郡宋本作州县与此合】职司或莅政无防便徴召迁转迎新送旧纷纭道路伤财害民于是为甚不遵先帝十九也先帝毎察竟觧之奏常留心推按是以狱无寃囚死者吞声今则违之是不遵先帝二十也若臣言可録藏之盟府如其虚妄治臣之罪愿陛下留意皓不听暴戾尤甚凯知其将亡上表曰臣闻恶不可积过不可长积恶长过防乱之原也是以古人惧不闻非故设进善之旍立敢谏之鼔武公九十思闻警戒诗美其徳士悦其行臣察陛下无思警戒之义而有懐积恶之渐臣深忧之此祸兆见矣故畧陈其要写尽愚懐陛下宜克已复礼述修前徳不可捐弃臣言而放奢意意侈情至吏日欺民民离则上不信下下当疑上骨肉相克父子相奔臣虽愚闇于天命以心审之败不过数稔也臣常忿亡国之人夏桀殷纣亦不可使后人复忿陛下也臣受国恩奉朝三世复以余年值遇陛下不能循俗与众浮沉若比干伍员以忠见戮以正见疑自谓毕足无所余恨灰身泉壤无负先帝愿陛下九思则社稷存焉皓始起宫凯表諌曰臣闻宫功当起夙夜反侧是以频烦上事往往留中不见省报于邑叹息企想应罢昨食时被诏曰君所谏诚是大趣然未合卑意如何此宫殿不利宜当避之乃可以妨劳役长坐不利宫乎父之不安子亦何倚臣拜诏纸伏读一周不觉气结于中而涕泣集也臣年已六十九荣禄已重于臣过望复何所冀所以勤勤数进苦言者臣伏念大皇帝创基立业劳苦勤至白髪生于肤黄耉被于甲胄天下始静晏驾早崩自含息之能言之伦无不歔欷如防考妣幼主嗣统柄在臣下军有连征之费民有雕残之损贼臣干政公家空竭今彊敌当涂西州倾覆孤罢之民宜当畜养广力肆业以备有虞且始徙都属有军征战士流离州郡骚扰而大功复起徴召四方斯非保国致治之渐也臣闻为人主者攘灾以徳除咎以义汤遭大旱身祷桑林荧惑守心宋景退殿是以旱魃消亡妖星移舎【原注桑林事见郤正传　吕氏春秋宋景公有疾司星子韦曰荧惑守心心宋之分野君当之若祭可移于相公曰相寡人之股肱岂可除心腹之疾移于股肱乎曰可移于民公曰民者国之本国无民何以为国如何伤本而救吾身乎曰可移于岁公曰岁所以养民岁不登何以畜民子韦曰君善言三荧惑必退三舍延命二十一年视之信】今宫室之不利但当克已复礼笃汤宋之至道愍黎庶之困苦何忧宫之不安灾之不销乎陛下不务修徳而修筑宫室若徳之不修行之不贵虽殷辛之瑶台秦皇之阿房何止而不防身覆国宗庙作墟乎夫兴土功髙台榭既致水旱民又多疾其不疑也为父长安使子无倚此乃子离于父臣离于陛下之象也臣子一离虽念克骨茅茨不翦复何益焉是以大皇帝居于南宫自谓过于阿房故先朝大臣以为宫室宜厚备卫非常大皇帝曰逆虏游魂当爱育百姓何聊趣于不急然臣下恳恻由不获已故裁调近郡茍副众心比当就功犹豫三年当此之时防钞摄威不犯我境师徒奔北且西阻岷汉南州无事尚犹谦让未肯筑宫况陛下危侧之世又乏大皇帝之徳可不虑哉皓皆不听以及于亡【原注按陈夀三国志谓此表疏呉人多云不闻有此其文殊甚切恐非皓之所能堪忍或以为凯藏之箧笥未及奏上病困皓遣董朝省问所言因以付之又按江表传凯为皓大修宫室复两表谏裴松之附于传后今按传载凯所上疏动以桀纣之灭为言此诸表疏其切直有过之者第史失其奏上之次或皓恶其直留中不下故史不得而载没后子连始出其藁尔故皆附于篇末以着凯之忠徴皓之恶云】凯弟字敬宗始为御史尚书选曹郎太子和闻其名待以殊礼防全寄杨竺等阿附鲁王覇与和纷争隂相譛构太子自惧黜废而鲁王觊觎益甚权时见杨竺辟左右论覇之才竺深述覇有文武英姿宜为嫡嗣于是权乃许立焉有给事伏于牀下具闻之以告太子当至武昌往辞太子太子不见而防服至其车上与共宻议欲令陆逊表谏既而逊有表极谏权疑竺泄之竺辞不服权使竺出寻其由竺曰顷惟西行必其所道又遣问逊何由知之逊言所述召考问为太子隠曰杨竺向臣道之遂下竺狱竺不胜痛毒服实告初权疑竺泄之及服乃斩竺释后为衡阳督军都尉赤乌十一年交趾九真夷贼攻没城邑交部扰动以为交州刺史安南校尉入南界喻以恩信务崇招纳高凉渠帅黄呉等支党三千余家皆出降引军而南重宣诚意遗以财帛贼帅百余人民五万余家深幽不覊莫不稽颡交域清泰就加安南将军复讨苍梧建陵贼破之前后出兵八千余人以充军用永安元年徴为西陵督封都亭侯后转左虎林中书丞华覈表荐曰天姿聪明才通行洁昔厯选曹遗迹可纪还在交州奉宣朝恩流民归附海隅肃清苍梧南海岁有旧风瘴气之害【谨案陈志作旧风障气此作瘴字为是旧风亦难觧疑作飓风考投荒杂録云岭南诸郡皆有飓风】风则折木飞砂转石气则郁雾飞鸟不经自至州风气絶息商旅平行民无疾疫田稼丰稔州治临海海流秋咸又畜水民得甘食惠风横被化感人神遂慿天威招合遗散至被诏书当出民感其恩以忘恋土负老携幼甘心景从众无携贰不烦兵卫自诸将合众皆胁之以威未有如结以恩信者衔命在州十有余年賔带殊俗寳玩所生而内无粉黛附珠之妾家无文甲犀象之珍方之今臣实难多得宜在辇毂股肱王室以賛唐虞康哉之颂江边任轻不尽其才虎林选督堪之者众若召还都宠以上司则天工毕修庶绩咸熈矣卒子式嗣【谨案陈志此下云为柴桑督武将军天策元年与从兄袆俱徙建安天纪二年召还建业复将军侯】何定者汝南人本孙权给事也后出补吏佞邪僣媚孙皓立自表先帝旧人求还内侍皓以为楼下都尉典知酤籴事专为威福而皓信任委以众事定为子求少府李朂女不许挟忿譛朂于皓皓尺口诛之焚其尸定又使诸将各上好犬皆千里远来一犬至直绢数千疋御犬率具缨绁直钱一万一犬一兵养以捕兎供厨所获无几呉人皆仇定而皓以为忠赐爵列侯陆凯既面责定临终又陈定奸恶不可用定大衔恨卒譛徙凯家鳯皇元年奸秽发闻始伏诛
　　陆抗字幼节孙防外孙丞相逊次子也逊卒时年二十拜建武校尉领逊众五千人送葬东还诣都谢恩孙权以杨竺所白逊二十事问抗禁絶賔客中使临诘抗无所顾问事事条答权意渐觧赤乌九年迁立节中郎将与诸葛恪换屯柴桑抗临去皆更缮完城围葺其墙屋居庐桑果不得妄败恪入屯俨然若新而恪柴桑故屯颇有毁坏深以为慙太元元年就都治病病差当还权涕泣与别谓曰吾前听用防言与汝父大义不笃以此负汝前后所问一焚灭之莫令人见也建兴元年拜奋威将军太平二年魏将诸葛诞举夀春降拜抗为柴桑督赴夀春破魏牙门将偏将军迁征北将军永安二年拜镇军将军都督西陵自关羽濑【谨案吴志载此脱濑字文义不可解濑字通志作城亦误事见吴志甘宁传】至白帝三年假节孙皓即位加镇军大将军领益州牧建衡二年大司马施绩卒拜抗都督信陵西陵夷道乐乡公安诸军事治乐乡抗闻皓政令多阙忧深虑远乃上疏曰臣闻徳均则众者胜寡力侔则安者制危盖六国所以兼并于彊秦齐楚所以北面于汉髙也今敌跨制九服非徒关右之地割据九州岂但鸿沟以西而已国家外无建国之援内非西楚之彊庶政陵迟黎民未乂而议者所恃徒以长川峻山限带封域此乃书传【谨案陈志作守国通志作书传与此合】之末事非智者之所先也臣每逺惟战国存亡之符近览刘氏倾覆之衅考之典籍验之行事中夜抚枕临餐忘食昔匈奴未灭去病辞馆汉道未纯贾生哀泣况臣王室之出世荷光宠身名否泰与国同慼死生契阔义无茍且夙夜忧怛念至情惨夫事君之义犯而勿欺人臣之节匪躬是殉谨陈时宜十七条如左十七条失本故不载时何定弄权阉官预政抗上疏曰臣闻开国承家小人勿用靖譛庸回唐书攸戒是以雅人所以怨刺仲尼所以叹息也春秋以来爰及秦汉倾覆之衅未有不由斯者也小人不明理道所见既浅虽使竭情尽节犹不足任况其奸心素笃而憎爱移易哉茍患失之无所不至今委以聪明之任假以专制之威而冀雍熙之声作肃清之化立不可得也方今见吏殊才虽少然或冠冕之胄少渐道教或清苦自立资能足用自可随才授职抑出群小然后俗化可清庶政无秽也鳯皇元年西陵督步阐据城以叛遣使降晋抗闻之日部分诸军令将军左奕吾彦蔡贡等径赴西陵勅军营更筑严围自赤谿至故市内以围阐外以御冦昼夜催切如敌以至众甚苦之诸将咸諌曰今及三军之鋭亟以攻阐比晋救至阐必可防何事于围而以弊士民之力乎抗曰此城处势既固粮谷又足且所缮修备御之具皆抗所宿规今反身攻之既非可卒克且北救必至至而无备表里受难何以御之诸将咸欲攻阐抗毎不许宜都太守雷谭言至恳切抗欲服众听令一攻攻果无利围备始合晋车骑将军羊祜率师向江陵诸将咸以抗不宜上抗曰江陵城固兵足无所忧患假令敌没江陵必不能守所损者小如使西陵槃结则南山群夷皆当扰动则所忧虑难可而言也吾宁弃江陵而赴西陵况江陵牢固乎初江陵平衍道路通利抗勅江陵督张咸作大堰遏水渐渍平中以絶防叛祜欲因所遏水浮船运粮扬声将破堰以通步军抗闻使咸亟破之诸将皆惑屡諌不听祜至当阳闻堰败乃改船以车运大费损功力晋巴东监军徐率水军诣建平荆州刺史肇至西陵抗令张咸固守其城公安督孙遵廵南岸御祜水军督留虑镇西将军朱琬拒身率三军慿围对肇将军朱乔营都督俞賛亡诣肇抗曰賛军中旧吏知吾虚实者吾常虑夷兵素不简练若敌攻围必先此处即夜易夷民皆以旧将充之明日肇果攻故夷兵处抗命旋军击之矢石下肇众伤死者相属肇至经月计屈夜遁抗欲追之而虑阐畜力项领伺视闲隙兵不足分于是但鸣鼓戒众若将追者肇众凶惧悉觧甲挺走抗使轻兵蹑之肇大破败祜等皆引军还抗遂陷西陵城诛夷阐族及其大将吏其余皆赦之修治城围东还乐乡貌无矜色谦冲如常羊祜既归増修徳信以懐呉人陆抗每告其边戍曰彼专为德我专为暴是不战而自服也各保分界而已无求细利于是呉晋之间余粮栖亩而不犯牛马逸而入境可宣告而取也呉人猎沔上获晋人先伤者皆送还之抗遗祜酒祜饮之不疑抗常疾求药于祜祜以成药与之曰此上药也近始自作未及服以君疾急故相致抗得而服之诸将或諌抗抗曰岂有酖人羊叔子哉时人以为华元子反复见于今孙皓闻二境交和以诘于抗抗曰夫一邑一乡不可以无信义之人而况大国乎臣不如是正足以彰其徳耳于祜无伤也【原注习凿齿曰夫理胜者天下之所保信顺者万人之所宗虽大猷既防义声久沦狙诈驰于当涂权畧周乎急务负力从横之人臧获牧竖之智未有不凭此以创功舍兹而独立者也是故晋文退舎而原城请命穆子围鼓训之以力冶夫献防而费人斯归乐毅缓攻而风烈长流观其所以服物制胜者岂徒威力相诈而已哉自今三家鼎足四十有余年矣呉人不能越淮沔而进取中国中国不能陵长江以争利者力均而智侔道不足以相倾也夫残彼而利我未若利我而无残振武以惧物未若徳广而民懐匹夫犹不可以力服而况一国乎力服犹不如以徳来而况不制乎是以羊祜恢大同之畧思五兵之则齐其民人均其施泽振义网以罗彊呉明兼爱以革暴俗易生民之视听驰不战乎江表故能徳音悦畅而襁负云集殊邻异域义让交自呉之遇敌未有若此者也抗见国小主暴而晋徳弥昌人积兼已之善而已无固本之规百姓懐严敌之徳阖境有弃主之虑思所以镇定民心辑宁外内奋其危弱抗权上国者莫若亲行斯道以俟其胜使彼徳靡加吾而此善流闻归重邦国明逺风折冲于枕席之上校胜于帷幄之内倾敌而不以甲兵之力保国而不浚沟池之固信义感于防讐丹懐体于先日岂设狙诈以危贤徇已身之私名贪外物之重我闇服之而不备者哉由是论之茍守局而保疆一卒之所能恊众以相危小人之近事积诈以防物臧获之余虑威胜以求安明哲之所贱贤人君子所以拯世垂范舍此而取彼其道故也】加拜都护闻武昌左部督薛莹徴下狱抗上疏曰夫俊乂者国家之良寳社稷之贵资庶政所以伦叙四门所以穆清也故大司农楼散骑中常侍王蕃少府李朂皆当世秀頴一时显器既防初宠从容列位而并旋受诛殛或圯族替祀或投弃荒裔盖周礼有赦贤之辟春秋有宥善之义书曰与其杀不辜宁失不经而蕃等罪名未定大辟以加心经忠义身被极刑岂不痛哉且已死之刑故无所识至乃禁烁流漂弃之水濵惧非先王之正典或甫侯之所戒也是以百姓哀耸士民同慼蕃朂永已悔亦靡及诚望陛下赦召出而顷闻薛莹卒见逮録莹父综纳言先帝傅弼文皇及莹承基内厉名行今之所坐罪在可宥臣惧有司未详其事如复诛戮益失民望乞垂天恩原赦莹罪哀矜庶狱清澄刑网则天下幸甚时师旅仍动百姓疲弊抗上疏曰臣闻易贵随时传美观衅故有夏多罪而殷汤用师纣作淫虐而周武授茍无其时玉台有忧伤之虑孟津有反斾之军令不务富国彊兵力农畜谷使文武之才効展其用百揆之署无旷厥职明黜陟以厉庶尹审刑罚【案罚字北宋本吴志作赏】以示劝沮训诸司以徳而抚百姓以仁然后顺天承运席卷宇内而听诸将徇名穷兵黩武动费万计士卒雕瘁防不为衰而我大病矣今争帝王之资而昧十百之利此人臣之奸便非国家之良防也昔齐鲁三战鲁人再克而亡不旋踵何则大小势异也况今师所克获不补所防哉且阻兵无众古之明鉴诚宜蹔息进取小规以畜士民之力观衅伺隙庶无悔吝二年春就拜大司马荆州牧三年夏疾病上疏曰西陵建平国之蕃表既处下流受敌二境若敌泛舟顺流舳舻千里星奔电迈俄然行至非可恃援他部以救倒县也此乃社稷安危之机非徒封疆侵陵小害也臣父逊昔在西垂陈言以为西陵国之西门虽云易守亦复易失若有不守非但失一郡则荆州非呉有如其有虞当倾国争之臣往在西陵得涉逊迹前乞精兵三万而至者循常未肯差赴自步阐以后益更损耗今臣所统千里受敌四处外御彊对内懐百蛮而上下见兵财有数万羸弊日久难以待变臣愚以为诸王幼冲未统国事可且立傅相辅导贤姿无用兵马以妨要务又黄门竖官开立占募兵民怨役逋逃入占乞特诏简阅一切料出以补疆受敌常处使臣所部足满八万省息众务信其赏罚虽韩白复生无所展巧若兵不增此制不改而欲克谐大事此臣之所深慼也若臣死之后乞以西方为属愿陛下思览臣言则臣死且不朽秋遂卒子晏嗣晏及弟景机云分领抗兵晏为禆将军夷道监天纪四年晋军伐呉龙骧将军王濬顺流东下所至辄克终如抗虑景字士仁以尚公主拜骑都尉封毗陵侯既领兵拜偏将军中夏督澡身好学著书数十篇也【原注文士传曰陆景母张承女诸葛恪外甥恪诛景母坐见黜景少为祖母所育养及祖母亡景为之心丧三年】二月壬戌晏为王濬别军所杀乙亥景亦遇害时年三十一景妻孙皓适妹与景俱张承外孙也
　　议曰孟子曰所谓故国者非谓有乔木之谓也有世臣之谓也当孙皓暴虐一朝不能居有一陆凯世济忠贞危言剀论剬劘匡直自以为龙逢比干甘心鼎镬而不顾复有一陆抗世为虎臣瞰管国门内进忠规外宣威畧屹与晋对季梁犹在随未亡也抗之与羊祜交欢推诚任信恢徳度特以术相倾尔议者谓华元子反复见于今华元子反岂纯臣乎春秋以其成在乎下而二君不与故书宋人及楚人平卿而人之不与其专也人臣义无私交聘弓糇矢不越境外束修之问不行境中故抗祜之事君子不与也【原注春秋宋人及楚人平左氏传楚子围宋申叔时曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以防虽然城下之盟有以国敝不能从也去我三十里惟命是听子反惧与之盟而告王退三十里宋及楚平公羊传外平不书此何以书大其平乎已也此皆大夫也其称人何贬曷为贬平者在下也】賛曰嗟嗟敬风扞暴彊谏不能格心仅得视面幼节忠赤椎坐忧国虐主知畏身系社稷













　　钦定四库全书
　　续后汉书卷六十三　　　　元　郝经　撰
　　列传第六十
　　吴臣
　　诸葛恪【聂友】　滕　孙峻【孙綝华融】　濮阳兴孟仁　丁固　范慎
　　诸葛恪字元逊大将军瑾长子也少有儁才机辩警速嘲谑如流莫与为对身长七尺六寸少须眉折頞广额大口髙声权见而竒之曰蓝田生玉真不虚也弱冠拜骑都尉与顾谭张休等侍太子登讲论道艺并为賔友从中庶子转为左辅都尉【原注陈志恪父瑾面长似驴孙权大会羣臣使人牵一驴入长检其面题曰诸葛子瑜恪跪曰乞请笔益两字因听与笔恪续其下曰之驴举坐欢笑乃以驴赐恪他日复见权问恪曰卿父与叔父孰贤对曰臣父为优权问其故对曰臣父知所事叔父不知以是为优权又大噱命恪行酒至张昭前昭先有酒色不肯饮曰此非养老之礼也权曰卿能令张公辞屈乃当饮之尔恪难昭曰昔师尚父九十秉旄仗钺犹未告老也今军旅之事将军在后酒食之事将军在前何谓不养老也昭卒无辞遂为尽爵后蜀使至羣臣并会权谓使曰此诸葛恪雅好骑乗还告丞相为致好马恪因下谢权曰马未至而谢何也恪对曰夫蜀者陛下之外廐今有恩诏马必至也安敢不谢恪之才捷皆此也恪别传权尝飨蜀使费祎先逆敕羣臣使至伏食勿起袆至权为辍食而羣下不起祎嘲之曰鳯凰来翔麒麟吐哺驴骡无知伏食如故恪答曰爰植梧桐以待鳯凰有何燕雀自称来翔何不弹射使还故乡袆停食饼索笔作麦赋恪亦请笔作磨赋咸称善焉权尝问恪顷何以自娯而更肥泽恪对曰臣闻富润屋徳润身臣非敢自娯脩已而已又问卿何如滕恪答曰登阶蹑履臣不如回筹转防不如臣恪尝献权马先□其耳范慎时在坐嘲恪曰马虽六畜禀气于天今残其耳岂不伤仁恪答曰母之于女恩爱至矣穿耳附珠何伤于仁太子尝嘲恪诸葛元逊可食马矢恪曰愿太子食鸡卵权曰人令卿食马矢卿使人食鸡卵何也恪曰所出同耳权大笑江表传曾有白头鸟集殿前权曰此何鸟也恪曰白头翁也张昭自以坐中最老疑恪以鸟戯之因曰恪欺陛下未尝闻鸟名曰白头翁者试使恪复求白头母恪曰鸟名鹦母未必有对试使辅呉复求鹦父昭不能答坐中皆欢笑陈志所载权以驴面戯恪父诚为事实则不君之甚不可以训又载费袆以驴骡讽呉臣僚恪以燕雀答之】
　　【岂二国賔主之礼又载太子登嘲恪食马矢恪答以鸡卵岂储副賔友之道恪又以白头翁讽张昭岂新进事大臣之义哉此真秽史遗臭千载故皆削而不録云】权欲试恪以事令守节度节度掌军粮谷文书繁猥非所好也【原注江表传权为呉王初置节度官使典掌军粮非汉制也初用侍中偏将军徐详详死将用恪诸葛亮闻恪代详书与陆逊曰家兄年老而恪性疏今使典主粮谷粮谷军之要最仆虽在逺窃用不安足下特为启至尊转之逊以白权即转恪领兵】恪以丹阳山险民多果劲虽前发兵徒得外县平民而已其余深逺莫能尽禽屡自求乞为官出之三年可得甲士四万众议咸以丹阳地势险阻与呉郡会稽新都鄱阳四郡邻接周旋数千里山谷万重其幽邃民人未尝入城邑对长吏皆仗兵野逸白首于林莽逋亡宿恶咸共逃窜山出铜铁自铸甲兵俗好武习战髙尚气力其升山赴险抵突丛棘若鱼走渊猨狖腾木矫捷若飞时观间隙出为冦盗每致征伐寻其窟藏战则蠭至败则鸟窜自前世以来不能羁也皆以为难恪父瑾闻之亦以事终不逮叹曰恪不大兴吾家将大赤吾族也恪盛陈其必捷权拜恪抚越将军领丹阳太守授棨防武骑三百拜毕命恪备威仪作鼓吹导引归家时年三十二恪到府乃移书四部属城长吏令各保其疆界明立部伍其从化平民悉令屯居乃分内诸将罗兵幽阻但缮藩篱不与交锋候其谷稼将熟辄纵兵芟刈使无遗种旧谷既尽新田不収平民屯居略无所入于是山民饥穷渐出降首恪乃复勅下曰山民去恶从化皆当抚慰徙出外县不得嫌疑有所执拘臼阳长胡伉得降民周遗遗旧恶民困迫暂出内图叛逆伉缚送诣府恪以伉违教遂斩以徇以状表上民闻伉坐执人被戮知官惟欲出之而已于是老幼相携而出嵗期人数皆如本防恪自领万人余分给诸将权嘉其功遣尚书仆射薛综劳军综先移恪等曰山越恃阻不賔歴世缓则首鼠急则狼顾皇帝赫然命将西征神防内授武师外震兵不染锷甲不沾汗元恶既枭种党归义荡涤山薮献戎十万野无遗冦邑罔残奸既扫凶慝又充军用藜蓧稂莠化为善草魑魅魍魉更成虎士虽实国家威灵之所加亦信元帅临履之所致也虽诗美执讯易嘉折首周之方召汉之卫霍岂足以谈功轶古人勲超前世主上欢然遥用叹息感四牡之遗典思饮至之旧章故遣中台近官迎致犒赐以旌茂功以慰劬劳拜恪威北将军封都乡侯恪乞率众佃庐江皖口因轻兵袭舒掩得其民而还复逺遣斥候观相径要欲图夀春权以为不可赤乌中魏司马懿谋欲攻恪权方发兵应之望气者以为不利于是徙恪屯于柴桑与丞相陆逊书曰杨敬叔传述清论以为方今人物雕尽守徳业者不能复几宜相左右更为辅车上熙国事下相珍惜又疾世俗好相谤毁使已成之器中有损累将进之徒意不欢笑闻此喟然诚独击节愚以为君子不求备于一人自孔氏门徒大数三千其见异者七十二人至于子张子路子贡等七十之徒亚圣之徳然犹各有所短师辟由喭赐不受命岂况下此而无所阙且仲尼不以数子之不备而引以为友不以人所短弃其所长也加以当今取士宜寛于徃古何者时务纵横而善人单少国家职司常苦不充茍令性不邪恶志在陈力便可奖就骋其所任若于小小宜适私行不足皆宜濶畧不足缕责且士诚不可纎论苛克苛克则彼圣贤犹将不全况其出入者邪故曰以道望人则难以人望人则易贤愚可知自汉末以来中国士大夫如许子将辈所以更相谤讪或至为祸原其本起非为大雠惟坐克已不能尽如礼而责人专以正义夫克已不如礼则人不服责人以正义则人不堪内不服其行外不堪其责不得不相怨相怨一生则小人得容其间得容其间则三至之言浸润之谮纷错交至虽使至明至亲者处之犹难以自定况已为隙且未能明者乎是故张陈至于血刃萧朱不终其好【原注汉书耳余始居约时相然信以死岂顾问哉及据国争权卒相灭亡何乡者慕用之诚后相背之盭也势利之交古人羞之盖谓是矣　萧育少与陈咸朱博为友着闻当世徃者有王阳贡公故长安语曰萧朱结绶王贡弹冠言其相荐逹也育与博后有隙不能终故世以交为难】本由于此而已夫不舍小过纎微相责久久至于家户为怨一国无复全行之士也恪知逊以此嫌已故遂广其理而賛其防也防逊卒恪迁大将军假节驻武昌代逊领荆州事久之权不豫而太子少乃徴恪以大将军领太子太傅中书令孙领少傅权疾困议所托付朝臣咸皆注意于恪而侍中孙峻表恪器任辅政可付大事权嫌恪刚狠自用峻以当今朝臣皆莫及遂固保之乃召恪及太常滕将军吕据与峻入卧内受诏牀下权曰吾病困矣恐不复相见诸事一以相委恪歔欷流涕曰臣等皆受厚恩当以死奉诏愿陛下安精神损思虑无以外事为念权诏有司诸事一统于恪惟杀生大事然后以闻为治第馆设陪卫羣臣百司拜揖之仪各有品叙诸法令有不便者条列以闻中外翕然人懐欢欣翌日权卒素与恪不平惧为恪所治秘权死问欲矫诏除恪峻以告恪恪请咨事于坐中诛之乃发防制服与弟公安督融书曰今月十六日乙未大行皇帝委弃万国羣下大小莫不伤悼至吾父子兄弟并受殊恩非徒凡庸之是以悲恸肝心圯裂皇太子以丁酉践尊号哀喜交并不知所措吾身受顾命辅相幼主窃自揆度才非博陆而受姬公负图之托惧忝丞相辅汉之效恐损先帝委付之明是以忧惭惶惧所虑万端且民恶其上动见瞻观何时易哉今以顽钝之姿处保傅之位艰多智寡任重谋浅谁为唇齿近汉之世燕盖交遘有上官之变以身值此何敢怡豫邪又弟所在与贼犬牙相错当于今时整顿军具率厉将士警备过常念出万死无顾一生以报朝廷无忝尔先又诸将备守各有境界犹恐贼虏闻讳恣睢冦窃边邑诸曹已别下约敕所部督将不得妄委所戍径来奔赴虽懐怆怛不忍之心公义夺私伯禽服戎若茍违戾非徒小故以亲正疏古今明戒也恪更拜太傅于是罢视听息校官原逋责除关税事崇恩泽众莫不悦恪每出入百姓延颈思见风采初黄龙元年迁都建业二年筑东兴隄遏湖水后攻淮南败以内船由是废不复修恪以建兴元年十月防众于东兴更作大隄左右结山侠筑两城各留千人使全端留略守之引军而还魏以呉军入其疆土耻于受侮命大将军胡遵诸葛诞等率众七万欲攻围两坞图壊隄遏恪兴军四万晨夜赴救遵等敕诸军作浮桥渡陈于隄上分兵攻两城城在髙峻不可卒拔恪遣将军留賛吕据唐咨丁奉为前部时天寒雪魏诸将防饮见賛等兵少而解置铠甲不持矛防但兠鍪刀楯倮身縁遏大笑之不即严兵兵得上便鼔噪乱斫魏军惊扰散走争渡浮桥桥壊絶自投于水更相蹈借乐安太守桓嘉等同时弃没死者数万故叛将韩综为前军督亦斩之获车乗牛马驴骡各数千资器山积振旅而归进封恪阳都侯加荆扬州牧督中外诸军事赐金一百斤马二百匹缯布各万匹恪遂有轻敌之心以十二月战克明年春欲复出军使司马李衡使汉説姜维令同时并举曰古人有言圣人不能为时时至亦不可失也今曹氏政在私门君臣猜阻兵挫于外而民怨于内自曹操以来彼之亡形未有如今者也若大举伐之呉攻其东汉入其西彼救西则东虚重东则西轻以练实之军乗轻虚之敌破之必矣维从之诸大臣以为数出罢劳同辞谏恪恪不听中散大夫蒋延固争扶出恪乃著论谕众曰夫天无二日土无二王王者不务兼并天下而欲垂祚后世古今未之有也昔战国之时诸侯自恃兵强地广互有救援谓此足以传世人莫能危恣情纵懐惮于劳苦使秦渐得自大遂以并之此既然矣近者刘景升在荆州有众十万财谷如山不及曹操尚微与之力竞坐观其彊大吞灭诸袁北方都定之后操率三十万众来向荆州当时虽有智者不能复为画计于是景升儿子交臂请降遂为囚虏凡敌国欲相吞即仇雠欲相除也有雠而长之祸不在已则在后人不可不为逺虑也昔伍子胥曰越十年生聚十年教训二十年之外呉其为沼乎夫差自恃彊大闻此邈然是以诛子胥而无备越之心至于临败悔之岂有及乎越小于呉尚为呉祸况其彊大者邪昔秦但得关西耳尚以并吞六国今贼皆得秦赵韩魏燕齐九州之地地悉戎马之乡士林之薮今以魏比古之秦土地数倍以呉与蜀比古六国不能半之然今所以能敌之但以操时兵众于今适尽而后生者未悉长大正是贼衰少未盛之时加司马懿先诛王凌续自陨毙其子幼弱而専彼大任虽有智计之士未得施用当今伐之是其厄防圣人急于趋时诚谓今日若顺众人之情懐偷安之计以为长江之险可以传世不论魏之终始而以今日遂轻其后此吾所以长叹息者也自本以来务在产育今者贼民嵗月繁滋但以尚小未可得用尔若复十数年后其众必倍于今而国家劲兵之地皆已空尽惟有此见众可以定事若不早用之端坐使老复十数年略当损半而见子弟数不足言若贼众一倍而我兵损半虽复使伊管图之未可如何今不达逺虑者必以此言为迂夫祸难未至而豫忧虑此固众人之所迂也及于难至然后顿颡虽有智者又不能图此乃古今所病非独一时昔呉始以伍员为迂故难至而不可救刘景升不能虑十年之后故无以诒其子孙今恪无具臣之才而受大呉萧霍之任智与众同思不经逺若不及今日为国斥境俛仰年老而雠敌更彊欲刎颈谢责宁有补邪今闻众人或以百姓尚贫欲务间息此不知虑其大危而忧其小勤者也昔汉祖幸已自有三秦之地何以不闭关守险以自娯乐空出攻楚身被疮痍介胄生虮虱将士厌困苦岂甘锋刃而忘安宁哉虑其长久不得两存者尔毎览荆邯説公孙述以进取之图近见家叔表陈与贼争竞之计未尝不喟然叹息也夙夜反侧所虑如此故聊疏愚言以达二三君子之末若一朝陨没志画不立贵令来世知我所忧可思于后众皆以恪此论欲必为之辞然莫敢复难丹阳太守聂友素与恪善书谏恪曰大行皇帝本有遏东关之计计未施行今公辅賛大业成先帝之志冦逺自送将士凴赖威徳出身用命一旦有非常之功岂非宗庙神灵社稷之福邪宜且案兵养鋭观衅而动今乗此势欲复大出天时未可而茍任盛意私心以为不安恪题论后为书答友曰足下虽有自然之理然未见大数熟省此论可以开悟矣于是违众出军大发州郡二十万众百姓骚动始失人心恪意欲曜威淮南驱略民人而诸将或难之曰今引军深入疆之民必相率逺遁恐兵劳而功少不如止围新城新城困救必至至而图之乃可大获恪从其计回军围新城攻守连月城不拔士卒疲劳因暑饮水泄下流肿病者大半死伤涂地诸营吏日白病者多恪以为诈欲斩之自是莫敢言恪内惟失计而耻城不下忿形于色将军朱异有所是非恪立夺其兵都尉蔡林数陈军计恪不能用防马奔魏魏知战士罢病乃进救兵恪引军而去士卒伤病流曳道路或顿仆坑壑或见略获存亡忿痛大小呼叹而恪晏然自若出住江渚一月图起田于浔阳诏召相衔徐乃旋师由此众庶失望而怨黩兴矣秋八月军还陈兵导从归入府馆即召中书令孙嘿厉声谓曰卿等何敢妄数作诏嘿惶惧辞出因病还家恪征行之后曹所奏署令长职司一罢更选愈治威严多所罪责当进见者无不悚息又改易宿卫用其亲近复敕兵严欲向青徐孙峻因民之多怨众之所嫌搆恪欲为变与亮谋置酒请恪恪将见之夜精爽扰动通夕不寐明将盥闻水腥臭侍者授衣衣服亦臭恪怪其故易衣易水其臭如初意惆怅不悦严毕趋出犬衔引其衣恪令从者逐犬遂升车初恪将伐淮南有孝子着衰衣入其閤中从者白之令外诘问孝子曰不自觉入时中外守备亦悉不见众皆异之出行之后所坐防事屋栋中折自新城出住东兴有白虹见其船还拜蒋陵白虹复绕其车及将见驻车宫门峻已伏兵于帷中恐恪不时入事泄自出见恪曰使君若尊体不安自可须后峻当具白主上欲以尝知恪恪答曰当自力入散骑常侍张约朱恩等宻书与恪曰今日张设非常疑有他故恪省书而去未出路门逢太常滕恪以约书示劝恪还恪曰小子辈何能为邪但恐因酒食中人尔乃以常服药酒入【原注呉志云恪曰卒腹痛不任入不知峻隂计谓恪曰君自行旋未见今上置酒请君君已至门宜当力进恪踌躇而还】剑履上殿谢亮还坐设酒恪疑未饮峻因曰使君病未善平当有常服药酒自可取之恪意乃安别饮所赍酒【原注呉志孙盛评曰恪与亲厚约等疏非常大事势应示共谋安危然恪性彊梁加素侮峻自不信故入岂微劝便为之冒祸乎】酒数行亮还内峻起如厠解长衣着短服出曰有诏収诸葛恪【原注呉録峻持刀称诏収恪亮起立曰非我所为非我所为乳母引亮还内呉歴云峻先引亮入然后出称诏与本传同裴松之曰峻欲称诏宜如本传及呉厯不得如呉録所言】恪惊起拔剑未得而峻刀交下张约从旁斫峻裁伤左手峻应手斫约断右臂武卫之士皆趋上殿峻曰所取者恪也今已死悉令复刃乃除地更饮恪时年五十一先是童谣曰诸葛恪芦苇单衣蔑钩落于何相求成子阁成子阁者反语石子冈也建业南有长陵名曰石子冈葬者依焉钩落者校饰革带世谓之钩络带果以苇席裹其身而蔑束其腰投之于此冈恪已被杀其妻不知苐闻使婢血臰问之婢曰无顷之愈剧婢忽蹶起瞪目曰诸葛公乃为孙峻所杀而吏兵寻至恪长子绰骑都尉以交关鲁王事权遣付恪令教诲恪酖杀之中子竦长水校尉少子建歩兵校尉闻恪诛载其毋走峻遣骑督刘承追斩竦于白都建得渡江欲北走魏行数十里为追兵所逮恪外甥都乡侯张震及常侍朱恩等皆夷三族初竦数谏恪恪不从常忧惧祸及亡临淮臧均表乞葬恪曰臣闻震雷电激不崇一朝大风冲发希有极日然犹继以云雨因以润物是则天地之威不可经日浃辰帝王之怒不宜讫情尽意臣以狂愚不知忌讳敢冒破灭之罪以邀风雨之防伏念故太傅诸葛恪得承祖考风流之烈伯叔诸父遭汉祚尽九州鼎立分托三方并履忠勤熙隆世业爰及于恪生长王国陶育圣化致名英伟服事累纪祸心未萌先帝委以伊周之任属以万机之事恪素性刚愎矜已陵人不能敬守神器穆清邦内兴功暴师未期三出虚耗士民空竭府藏专擅国宪废易由意假刑刼众大小屏息侍中武卫将军都乡侯俱受先帝属寄见其奸虐日月滋甚将恐荡揺宇宙倾危社稷奋其威怒精贯昊天计虑先于神明智勇百于荆聂躬持白刃枭恪殿堂勲超朱虚功越东牟国之元害一朝大除驰首徇示六军喜踊日月增光风尘不动斯实宗庙之神灵天人之同验也今恪父子三首县市积日观者数万詈声成风国之大刑无所不震长老孩幼无不毕见人情之于品物乐极则哀生见恪贵盛世莫与贰身处台辅中间歴年今之诛夷无异禽兽视讫情反能不然且已死之人与土壤同域凿掘斫刺无所复加愿圣朝稽则乾坤怒不极旬使其乡邑若故吏民収以士伍之服惠以三寸之棺昔项籍受殡葬之施韩信获収敛之恩斯则汉髙发神明之誉也惟陛下敦三皇之仁垂哀矜之心使国泽加于辜戮辜戮之体复受不已之恩于以扬声遐方沮劝天下岂不哉昔栾布复命彭越【原注汉书栾布为梁大夫使于齐未反汉召彭越责以谋反夷三族枭首雒阳下诏有収视者辄捕之布还奏事彭越头下祠而哭之吏捕以闻上乃释布拜为都尉】臣窃恨之不先请主上而専名以肆情其得不诛实为幸尔今臣不敢章宣愚情以露天恩谨伏手书冒罪陈闻乞圣朝哀察于是亮峻听恪故吏敛葬遂求之于石子冈而葬之初权召恪于武昌大司马吕岱戒之曰世方多难子毎事必十思恪答曰昔季文子三思而后行夫子曰再思可矣今君令恪十思明恪之劣也岱无以答时咸谓之失言【原注虞喜曰夫托以天下至重也以人臣行主威至难也兼二至而管万机能胜之者鲜矣自非采纳羣谋询于刍荛虚已受人常若不足则功名不成勲绩莫着况吕侯国之元耆智度经逺而甫以十思戒之而便以示劣见拒此元逊之疏乃机神不俱者也若因十思之义广谘当世之务闻善速于雷动从谏急于风移岂得殒首殿堂死凶竪之刃世人竒其英辩造次可观而哂吕侯无对为陋不思安危终始之虑是乐春藻之繁华而忘秋实之甘口也昔魏人伐蜀蜀人御之精严垂发六军云扰士马擐甲羽檄交驰费袆时为元帅荷国任重而与来敏围碁意无厌倦敏临别谓袆君必能办贼者也言其明略内定貌无忧色况长宁以为君子临事而惧好谋而成者且蜀为蕞尔之国而方向大敌所规所图惟守与战何可矜已有余晏然无戚此乃性之寛简不防细微卒为降人郭循所害岂非兆见于彼而祸成于此哉徃闻长宁之甄文伟今覩元逊之逆吕侯二事体同故并而载之可以镜诫于后永为世鉴】及恪辅政汉张嶷与诸葛瞻书曰东主初崩帝实幼弱太傅受寄托之重亦何容易亲有周公之才犹有管蔡流言之变霍光受任亦有燕盖上官逆乱之谋赖成昭之明以克免斯难耳昔每闻东主杀生赏罚不任【谨案陈志张嶷传作不牟】下人今以垂没之命卒召太傅属以后事诚实可虑加呉楚剽急乃昔所记而太傅离少主履敌庭恐非良计长算也虽云东家纲纪肃然上下辑睦百有一失非明者之虑也取古则今今则古也自非郎君进忠言于太傅谁复有尽言者邪旋军广农务行徳恵数年之中东西并举实为不晚愿深采察恪果以此败后孙綝伏诛朝臣有乞为恪立碑以铭其勲绩者博士盛冲以为不应孙休曰盛夏出军士卒伤损无尺寸之功不可谓能受托孤之任死于竖子之手不可谓智冲议为是遂寝恪始退军还聂友知其将败书与滕曰当人彊盛山河可拔一朝羸缩人情万端言之悲叹恪诛后孙峻忌友欲以为郁林太守友发病忧死友字文悌豫章人有唇吻少为县吏虞翻徙交州县令友送之翻与语而竒焉为书与豫章太守谢斐令以为功曹【原注呉志云郡时见有功曹斐见之问曰县吏聂友可堪何职对曰此人县间小吏耳犹可堪曹佐斐曰论者以为宜作功曹君其辟之乃用为功曹】郡使至建业诸葛恪友之时论谓顾子嘿子真其间无所复容恪欲以友居其间由是知名后为将讨儋耳还拜丹阳太守至是卒年三十二
　　滕字承嗣北海剧人也伯父耽父胄与刘繇州里通家以世扰乱渡江依繇孙权为车骑将军拜耽右司马早卒无嗣胄善属文权待以賔礼军国书疏常令损益润色之亦早卒权为呉王追録旧恩封都亭侯少有节操美容仪每正朔朝防脩勤在位大臣见者莫不叹赏弱冠尚公主年三十起家为丹阳太守上表陈时政多所匡弼权以故增公主之赐屡加存问听辞讼断罪法察言观色务尽情理有寃穷悲苦之言则对之流涕徙呉郡防稽所在见称太元元年权寝疾诣建业留为太常与诸葛恪等俱受遗诏辅政孙亮立加卫将军恪将悉众伐魏諌恪曰君以防乱之际受伊霍之托入安本朝出摧彊敌名声振于海内天下莫不震动万姓之心冀得防君而息今猥以劳役之后兴师出征民疲力屈逺主有备若攻城不克野战无获是防前劳而招后责也不如案甲息师观隙而动且兵者大事事以众济众茍不悦君独安之恪曰诸云不可者皆不见计算懐居茍安者也而子复以为然吾何望焉夫以曹芳闇劣政在私门彼之民人固已离心今吾因国家之资借战胜之威则何往而不克哉以为督掌统留事昼接賔客夜省文书或通晓不寐宠任弥髙接士愈下表奏书疏皆自经意不以委人
　　谨案目録此下阙孙峻传止存孙綝华融二附传
　　孙綝字子通与峻同祖綝父绰为安民都尉綝始为偏将军及峻死为侍中武卫将军领中外诸军事代知朝政吕据闻之大恐与诸督将连名共表荐滕为丞相綝更以为大司马代吕岱驻武昌据引兵还使人报欲共废綝綝闻之遣从兄宪【谨案陈志作从兄虑孙权子名虑綝从兄不得与之同名考孙亮传载逆据于江都及谋杀綝事皆作孙宪此书下文云峻从弟宪与亮传合而传中仍多作虑传冩之讹也今改正】将兵逆据于江都使中使敕文钦刘纂唐咨等合众击据遣侍中左将军华融中书丞丁晏告取据并喻宜速去意自以祸及因留融晏勒兵自卫召典军杨崇将军孙咨告以綝为乱迫融等使移书难綝綝不听表言反许将军刘丞以封爵使率兵骑急攻围又刼融等使诈诏发兵融等不从皆杀之顔色不变谈笑若常或劝引兵至苍龙门将士见公出必皆委綝就公时夜已半恃与据期又难举兵向宫乃约令部曲説吕侯已在近道故皆为尽死无离散者时大风比晚据不至綝兵大防遂杀及将士数十人夷三族【原注裴松之曰孙綝虽防虐与滕宿无嫌隙若且顺綝意出镇武昌岂徒免当时之祸仍将永保元吉而犯机触害自取夷灭悲夫】綝迁大将军假节封永宁侯负贵倨傲多行无礼初峻从弟宪与诛诸葛恪峻厚之至右将军无难督授节盖平九官事綝遇宪薄于峻宪与将军王惇谋杀綝綝杀惇宪服药死魏大将诸葛诞举夀春请降綝遣文钦唐咨全端全怿等帅三万人捄之魏镇南将军王基围诞钦等突围入城魏悉中外军二十余万增诞之围朱异帅三万人屯安丰城为文钦势援魏兖州刺史州泰拒异于阳渊异败退为泰所追死伤二千人綝于是大发卒出屯镬里复遣异帅将军丁奉黎斐等五万人攻魏留辎重于都陆异屯黎浆遣将军任度张震等募勇敢六千人于屯西六里为浮桥夜渡筑偃月垒为魏监军石苞及州泰所破军却退就髙异复作车箱围趋五木城苞泰攻异异败归而魏泰山太守胡烈以竒兵五千诡道袭都陆尽焚异资粮綝授兵三万人使异死战异不从綝斩之镬里而遣弟恩救之防诞败引还綝既不能拔出诞而防败士众自戮名将莫不怨之綝以孙亮始亲政事多所难问甚惧还建业称疾不朝筑室于朱雀桥南使弟威逺将军据入苍龙宿卫弟武卫将军恩偏将军干长水校尉闿分屯诸营欲以专朝自固亮内嫌綝乃推鲁育见杀本未责怒虎林督朱熊熊弟外部督朱损不匡正孙峻乃令丁奉杀熊于虎林杀损于建业綝入谏不从亮遂与公主鲁班将军刘承议诛綝全后父尚为太常卫将军亮谓尚子黄门侍郎纪曰孙綝等専执轻小于朕朕见敕之使速上岸为唐咨等作援而留湖中不上岸一歩又委罪朱异擅杀功臣不先表闻筑第桥南不复朝见此为自任无复所畏不可久忍今规取之卿父作中军都督使宻严整士马朕当自出临桥帅宿卫虎骑左右无难一时围之作版诏敕綝所领皆解散不得举手正尔自当得之【谨案志注作正尔自得之无】卿去但当使宻尔卿宣诏语卿父勿令卿母知之女人既不晓大事且綝同堂姊邂逅泄漏误朕非小也纪承诏以告尚尚无逺虑以语纪母母使人宻语綝綝以兵袭尚营执之遣弟恩杀刘丞于苍龙门外比明遂围宫亮大怒上马带鞬执弓欲出曰朕大皇帝之适子在位已五年谁敢不从者侍中近臣及乳母共牵攀止之乃不得出叹嗟不食骂全后曰尔父愦愦败我大事又呼纪纪曰臣父奉诏不谨负上无面目复见因自杀【原注孙盛曰亮传称亮少聪慧势当先与纪谋不先令妻知也江表传説漏泄有由于事为详矣】綝使光禄勲孟宗告庙废亮召羣司议曰少帝荒病昏乱不可以处大位承宗庙【谨案此下陈志有以告先帝四字】废之诸君若有不同者下异议皆震怖曰惟将军令綝遣中书郎李崇夺亮玺绶以亮罪状告逺近尚书桓彛不肯署名綝怒杀之【原注汉晋春秋彛魏尚书令阶之弟呉録晋武帝问薛莹呉之名臣莹对称彛有忠贞之节】典军施正劝綝徴立琅琊王休綝从之遣宗正楷奉书于休曰綝以薄才见授大任不能辅导陛下顷月以来多所造立亲近刘承悦于美色发吏民妇女料其好者留于宫内取兵子弟十八以下三千余人习之苑中连日续夜大小呼嗟败壊藏中矛防五千余枚以作戱具朱据先帝旧臣子男熊损皆承父之基以忠义自立昔杀小主自是大主所创帝不复精其本末便杀熊损谏不见用诸下莫不侧息帝于宫中作小船三百余艘成以金银师工昼夜不息太常全尚累世受恩不能督诸宗亲而全端等委城就魏尚位过重曽无一言以谏陛下而与敌徃来使传国消息惧必倾危社稷推案旧典运集大王辄以今月二十七日擒尚斩承以帝为防稽王遣楷奉迎百寮喁喁立住道侧綝遣将军孙耽送亮之国徙尚于零陵迁公主于豫章綝意弥溢侮慢民神遂烧大桥头伍子胥庙又壊浮屠祠斩道人休既即位称草莽臣诣阙上书曰臣伏自省才非干国因縁肺腑位极人臣伤锦败驾罪负彰露寻愆惟阙夙夜忧惧臣闻天命棐谌必就有徳是以幽厉失度周宣中兴陛下圣徳纂统大业宜得良辅以协雍熙虽尧之盛犹求稷契之佐以协明圣之徳古人有言陈力就列不能者止臣虽自展竭无益庶政谨上印绶节钺退还田里以避贤路休引见慰喻又下诏曰朕以不徳守藩于外值兹际防羣公卿士暨于朕躬以奉宗庙朕用怃然若涉渊氷大将军忠计内发扶危定倾安康社稷功动赫然昔汉孝宣践阼霍光尊显褒徳赏功古今之通义也其以大将军为丞相荆州牧食五县恩为御史大夫卫将军据右将军皆县侯干杂号将军亭侯闿亦封亭侯綝一门五侯皆典禁兵权倾人主自呉国朝臣未尝有也綝奉牛酒诣休休不受赍诣左将军张布酒酣出怨言曰初废少主时多劝吾自为者吾以陛下贤明故迎之帝非我不立今上礼见拒是与凡臣无异当复改图尔布以言闻休休衔之恐其有变数加赏赐又复加恩侍中与綝分省文书或有告綝懐怨侮上欲图反者休执以付綝綝杀之由是愈惧因孟宗求出屯武昌休许焉尽敕所督中营精兵万余人皆令装载所取武库兵器咸令给与又求中书两郎典知荆州诸军事主者奏中书不应外出休特听之将军魏邈説休曰綝居外必有变武卫士施朔又告綝欲反有徴休宻问张布布与丁奉谋于防杀綝永安元年十二月丁夘建业中谣言明防有变綝闻之不悦夜大风发木沙綝益恐戊辰腊防綝称疾休彊起之使者十余軰綝不得已将入众止焉綝曰国家屡有命不可辞可豫整兵令府内起火因是可得速还遂入寻而火起綝求出休曰外兵自多不足烦丞相也綝起离席奉布目左右缚之綝叩首曰愿徙交州休曰卿何以不徙滕吕据綝复曰愿没为官奴休曰何不以据为奴乎遂斩之以綝首令其众曰诸与綝同谋皆赦放仗者五千人闿乗船欲北降追杀之夷三族发孙峻棺取其印绶斵其木而埋之以杀鲁育等故也綝时年二十八休耻与峻綝同族特除其属籍称之曰故峻故綝云休又下诏曰诸葛恪滕吕据尽以无罪为峻綝兄弟所见残害可为痛心促皆改葬各为祭奠其罹恪等事见逺徙者一切召还华融字徳蕤广陵江都人祖父避乱居山隂蕋【原注如累反】山下皇象亦寓居山隂吴郡张温来就象学欲得所舍或告温曰蕋山下有华徳蕤者虽年少有令志可舍也温遂诣融家朝夕谈讲俄而温为选部尚书乃擢融为太子庶子知名显达
　　谨案目録此下有濮阳兴传今阙
　　孟仁字恭武江夏人也本名宗避晧字易焉少从南阳李肃学其母为作厚蓐大被或问其故母曰小儿无徳致客学者多贫故为广被庶可得与气接也其读书夙夜不懈肃竒之曰卿宰相器也宗母嗜笋冬节将至而笋未生宗入竹林哀泣笋为之出得以供母人以为孝感所致初为骠骑将军朱据军吏将母在营既不得志又夜雨屋漏因起涕泣以谢其母母曰但当勉之何足泣也据亦稍知之除为盐池司马自能结网以捕鱼作鲊寄母母还之曰汝为鱼官而以鲊寄我非亷子也而我受之是贪母也何以为训迁呉令时皆不得将家之官毎得时物以母未食而卒不食及母亡犯禁委官奔防已而自拘听刑陆逊陈其素行因为之请权乃特为减死一等复使为官孙皓时累迁光禄勲遂为司空卒于位
　　丁固字子贱防稽人也父览字孝连八嵗而孤清身立行用意不茍推财从弟以义让称虞翻折軰行与之友遂显名于时仕郡为功曹守始平长孙权深器待之未及擢用防病卒固本名宻避滕宻改作固固在襁褓中阚泽见而异之曰此儿后必致公辅早防其父独与母居家贫守约色养致敬族弟孤弱与同寒温虞翻与固同軰书曰丁子贱塞渊好徳堂构克举野无遗薪斯之为懿其美优矣令徳之后惟此君嘉尔其后仕宦显达孙休时为左御史大夫孙皓立迁司徒初固为尚书梦松生腹上谓人曰松文十八公也后十八岁吾其为公乎至是果为公皓悖虐不道固与陆凯孟宗同心忧国多所匡正凤皇二年卒于位年七十六子弥字钦逺仕晋至梁州刺史孙谭光禄大夫
　　范慎字孝敬广陵人性纯直天姿忠笃问学该贯早有令闻著论二十篇名曰矫非后为侍中出补武昌左部督治军整顿孙皓移都甚惮之诏曰慎动徳俱茂朕所敬慿宜登上公以副众望以为太尉慎自恨久为将遂托老耄军士恋之举营为之陨涕凤皇三年卒子耀嗣议曰权置丞相雍容优礼而不畀政柄是以大纲不立如东汉之世临终而遽托国于新进之恪岂能厌国人之心哉器非毅骄吝专愎矜已陵人能无败乎亦屡出师为孔明之事疲民以逞偾军杀身复谁咎哉大臣首乱凶竪继起放弑诛杀汹血江壖钟毒于皓竟亡其国皆恪启之也恪死而滕犹保富贵得无及乎兴居宰辅不为经国逺图协张布之邪纳万彧之説辄废冡适援立支孽诛夷宜矣仁固慎皆以徳望器度为皓三公脱命暴朝得死于位幸矣哉
　　赞曰呉楚剽悍氓俗喜杀元逊弗靖能免甲国贼嘻笑乱臣手滑揕【原注知防反】刃掷首更相倾轧竟启虐皓酷罚淫刑国亡毒流六代血腥


</div>
    <div class="pagination">
<a href="郝氏续后汉书_page19.html">上一页</a><span>...</span><a href="郝氏续后汉书_page15.html">15</a><a href="郝氏续后汉书_page16.html">16</a><a href="郝氏续后汉书_page17.html">17</a><a href="郝氏续后汉书_page18.html">18</a><a href="郝氏续后汉书_page19.html">19</a><span class="current-page">20</span><a href="郝氏续后汉书_page21.html">21</a><a href="郝氏续后汉书_page22.html">22</a><a href="郝氏续后汉书_page23.html">23</a><a href="郝氏续后汉书_page24.html">24</a><a href="郝氏续后汉书_page25.html">25</a><span>...</span><a href="郝氏续后汉书_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
