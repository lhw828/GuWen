<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1535 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1535 页/共 1860 页
  </h1>
  <div class="content">
   ○戊寅。上以谒陵礼成。御太和殿。王以下、文武官员行庆贺礼。并谢恩如仪。　　

○谕军机大臣等、据毕沅奏、陕省各属。秋收丰稔。惟榆林府属之榆林、怀远等八州县。四五月间。雨水缺少。至六月得雨。赶种晚禾。又因阴雨连绵。地气寒冷。致秋禾受伤成灾等语。榆林、怀远等八州县。四五月间。缺少雨泽。该抚于夏秋奏报雨水田禾情形各摺。何以未经详晰陈奏。是该抚于每次具奏之摺。徒以饰辞入告。并未明晰陈奏。岂竟未仰体朕廑念民依之至意。甚属玩视民瘼。毕沅、著传旨申饬。至现在成灾各州县。昨已降旨。将应徵钱粮。分别蠲缓。并于地丁项下。拨银四万两。以备赈恤之用。如有不敷。再行续拨仓粮接济。该抚务须督率所属。实力抚绥。并体察该处情形。如有应需展赈蠲缓、于新正加恩之处。亦即据实迅速奏闻。候朕届期降旨。将此由四百里传谕知之。寻奏、今岁四五月间。各处望雨。臣节次飞檄行查。嗣据各州县禀报。俱已得有透雨。是以未将盼雨情形入告。今蒙垂询。殊切悚惶。至成灾各属。是否应须展赈蠲缓。容臣亲往各处查明。据实驰奏。报闻。　　

○又谕曰、萨载奏、接据凤阳道王懿德禀报、阜阳县监犯王刚等逞凶越狱。当即飞札安徽抚臣、及寿春镇。并饬属严拏查办一摺。殊属错误。已于摺内批示矣。监犯结群反狱。实为从来所未有。前据富躬奏到。已有旨令萨载亲往查办。该督身任总督。地方遇有此等重大事件。一经接据各属禀报。即应迅速前往。何得仅以咨缉了事。必待接奉朕旨。始行前往耶。萨载、著传旨申饬。至王刚等胆敢打伤官卒人等。反狱脱逃。情节实为重大。前已降旨。将已获各犯。不分首从。概行正法。著传谕该督等、即遵照前旨严办。其未获之首犯王刚、及夥犯等。共九名。仍严饬文武各属。按名迅速擒拏。勿使一名漏网。再此案人犯至三十七名之多。起意自非一日。该犯等、平时在狱。必有豫行夥商情事。管狱典史及禁卒人等。岂竟毫无知觉。即知府、知县、近在本城。亦何至漫不经心。玩视囹圄若此。并著该督等严行审讯。如禁卒人等、有知情疎纵情弊。即行从重究拟具奏。至颍州民俗。素称刁悍。此等愍不畏死之徒。肆行无忌。该处府县。非得精明强干之员。难资治理。即江苏之淮徐丰沛等处。民情亦与颍州相仿。其府县等官。亦应加意遴选明干之员。方能整顿。近来外省每有越狱之事。安徽此案。尤堪骇异。总由该督远在省城。于各属人材。未能留心拣择。任听各属层层欺蔽。互相委卸。于监狱重地。亦漫无防范。以致疎脱人犯若此之多。可见外省官员。不能如京城之刑部堂司各官。尚知勤慎小心也。著一并传谕各督抚。于紧要地方。务须慎选妥员。随时督饬。如仍前延玩颟顸。致滋贻误。则惟该督抚是问。将此由六百里传谕萨载、富躬、仍著速行回奏。并遇便通谕各督抚知之。寻萨载奏、此案十月初九日、据镇道等禀报。适臣考校武闱。即先飞札安徽抚臣。并饬臬司、总兵、星往查办。随将情形奏闻。但未将武闱事竣。即行亲往缘由声明。实属疎忽。其在逃各犯。现据总兵李化龙禀报。亲往豫省分界。督饬弁兵。改装侦缉。批、此人如何。又奏、臣仍严饬文武员弁。悬赏购线。迅速擒拏。不使一名漏网。至颍州民俗刁悍。诚如圣谕。非精明强干之员。难期胜任。现与抚臣商筹。遴员酌调。得旨、览。寻奏、蒙询总兵李化龙人如何。查该镇于营务留心。人亦明白晓事。得旨、可胜提督否。寻奏、臣在颍州查办反狱之案。与李化龙时常接见。看其气局开爽。言论明晰。又往来该镇驻劄之所。留心访察。知其驭兵、宽严尚为得当。将来如蒙圣恩。畀以小省提督。似可胜任。得旨、览。　　

○以福建兴泉永道李廷扬、为广东按察使。　　

○调江南寿春镇总兵李化龙、为贵州古州镇总兵。山东登州镇总兵陈大用、为江南寿春镇总兵。以山西蒲州协副将柯藩、为山东登州镇总兵。　　

○已卯。宗人府议处宗室明定、贪利妄控。请旨照例圈禁一年。得旨、依议。上年加恩宗室。一体给与四品顶戴。原所以示优眷而昭劝励。今明定乃贪利妄控。实属不知自爱。若仅照例圈禁一年。无以示儆。明定著革去顶戴。嗣后宗室有似此犯圈禁之罪者。即著革去顶戴。著为令。　　

○旌表守正被戕广西西林县民罗某女罗氏。　　

○庚辰。上御懋勤殿。勾到江苏、山东、情实罪犯。停决江苏绞犯一人。山东斩犯一人。余八十二人予勾。　　

○谕军机大臣等、据伊勒图奏、伊犁遣犯张小六、即张应魁、于八月二十四日在配脱逃等语。张小六、系内地积匪。从重改发伊犁为奴之犯。情罪重大。乃胆敢于配所乘间脱逃。甚为可恶。该犯籍隶四川。或径逃回内地。亦未可定。著传谕李侍尧、毕沅、李世杰、严饬所属。于该犯经过关津隘口。并原籍地方。严密查拏务获。即行审明正法。毋任远扬漏网。将此由四百里各谕令知之。　　

○命山东道御史项家达、提督山西学政。　　

○辛巳。谕、据御史福伸等参奏、都察院经历瑭玠、因伊子慧宁、追缴仆妇身价一案。私发堂票。擅提坊役责打。请解任交部审讯一摺。瑭玠以经历微员。辄敢以私事屡发堂票。拘役责打。并称五日限内不完。再行重责。实属越分滋事。自应革职交部审办。本日都察院、亦将此案参奏。自系听闻御史参劾。始行具奏。且仅请将该经历革职。并无交部之语。殊属非是。所有都察院堂官。著严行申饬。　　

○又谕、据毓奇奏、江淮卫守备李仁、办理漕务。催趱重运。俱属实心实力。今历俸已满。即应推升都司。恳将该守备李仁、留于本任。俟有漕标都司缺出。奏请补授等语。地方得力员弁。推升他省。督抚等奏请留任。自为承办事件、亟须干练人员起见。而因此启取巧规避之渐。亦恐不免。李仁、著照该督所请。仍留卫守备之任。即照昨日京营奏留守备王秉任之例。以留任之日起。扣满五年。方准升转。嗣后各省奏留文武人员。俱照此办理。著为令。　　

○谕军机大臣等、据萨载等奏、黄河形势兜湾。刷成新河一摺。内称郭家堂一带。黄河坐湾。溜势偏趋南岸。田家楼埽工。系顶冲迎溜。正拟于老滩挑挖引渠。引溜直趋。现在兴工。尚未挑成。而河溜日见塌进。势甚迅速。当即乘势启放河头河尾。共刷宽一百数十丈。全河大溜畅达。所有田家楼埽工。现经淤闭等语。览奏欣慰。已于摺内批示矣。郭家堂老滩。正在挑挖引渠。仰邀河神默佑。乘势塌宽。全河大溜。忽然取直归中。自系善机。朕心深为嘉悦。但阅图内、郭家堂即逼近新河。该处现有民居。向来堤外滩地、距河稍远之处。原准民间住居。惟不准私筑堤堰。致碍水道。例禁本明。前后降旨、命河臣会同地方官。妥协办理。但恐日久废弛。小民各护田庐。仍不免私自圈禁。侵占河形。以致汛水长发时。有碍溜势。于河务大有关系。除将此摺、交军机处存记。于明春南巡。就近亦可亲临阅看外。著传谕萨载、李奉翰、兰第锡、何裕城、明兴、于南北两河滩地。留心实力查办。毋得视为具文。　　

○漕运总督毓奇奏、回空尾帮。过济宁后。将南旺以南各闸启放。俾汶水畅行。足资浮送。惟泇河厅属之彭口、十字河一带。淤沙较厚。经运河道沈启震。督饬所属昼夜挑挖。臣复亲督员弁。趱押帮船。按塘启闭。蓄水挽行。于十月十五日尽数摧出东境。得旨嘉奖。　　

○壬午。上御懋勤殿。勾到河南情实罪犯。停决斩犯一人。绞犯八人。余九十五人予勾。　　

○谕、前因安徽省、有斩犯王刚等结群越狱一案。自因地方官、平日玩视囹圄。漫不经心所致。已降旨通行申饬。又据李本奏、拏获松桃厅越狱绞犯陇七观等二名。审明正法。其石老华一犯。尚未弋获。本日又据孙士毅奏到。新宁州亦有斩犯罗恒可、越狱脱逃之事。监犯越狱。向来各省。亦难保其必无。但从未有今年奏报之多者。即如江苏省人犯。业已解至司监。竟致疎脱。甚而如安省王刚等纠众逞凶。至三十七名之多。尤堪骇异。此皆由地方官、平时视为泛常。毫无防范。而督抚等、复任听属员层层欺蔽。不加整饬。以致监狱废弛。屡报脱逃。实为可恨。除石老华、罗恒可、二犯。著该抚严饬各属。上紧缉拏务获。迅速审拟具奏外。并著再行传谕各督、抚、随时留心督饬文武员弁。于监狱重地。加意防闲。如有仍前疎纵者。惟该督抚是问。　　

○又谕、据富纲等奏、游击苏尔相、老成历练。熟悉边情。现在驻防杉木笼。未得送部引见。请赏给参将职衔。俟有相当缺出奏补。以示鼓励。苏尔相、因边防得力。是以俯允所请。嗣后不得援以为例。　　

○癸未。谕、国史之修。所以彰善瘅恶。信今传后。我国家凝承景贶。垂裕万年。前曾降旨。将开国以来王、公、大臣、及在朝满汉文武。内自卿贰以上。外自将军、督、抚、提督以上。并综核生平实迹。各为立传。盖因前代诸史。皆由后世史官。编纂胜朝事迹。历年久远。湮没失传。以致网罗散佚。采及稗官。褒讥好恶。任意轩轾。率无定评。何如及早裒集。免致闻见失真。传疑袭误乎。兹国史诸臣列传进呈。皆经朕亲览。详加核定。公是公非。不少假借。以期徵实传信。但国史体例。与历代史不同。馆臣纂辑。惟应据事直书。无庸分别各门。至若忠烈廉孝。以及奸臣宦官。历代皆附入列传。我朝百代昇平。并无此等事也。惟贰臣传一门。前经降旨。另编甲乙。乃我朝开创所有。此实扶植纲常。为世道人心之计。自应另立专门。以存直道。至叛逆之臣。如吴三桂等、亦应明正罪状。另立一门。用昭斧钺之严。所有现办满汉臣工表传。及宗室王公表传。蒙古王公事迹。其在乾隆四十年以前者。俱著该总裁等、董饬纂修等官。速为纂办。勒限五年。陆续进呈。候朕钦定成书颁行。并写入四库全书。垂为信史。至该馆采录事实。向俱恭照实录、红本、核实记载。第自雍正八年、设立军机处以来。五十余年。所有谕旨批奏事件。未经发钞者尚多。著先将乾隆四十年以前、军机处所存档案。令该馆总裁、纂修等。详悉查阅裒辑。以昭典核。　　

○又谕、昨工部奏销节慎库收发钱粮月摺。有理藩院修理衙署。工程处咨领出运渣土价值钱文一款。理藩院修理衙署。既派大臣督修。所有动用过银两。自当另案报销。与工部无涉。何得于工部月摺内。另列出运渣土款项。自系承办工程之员。及工部司员、相为影射。藉端浮销。嗣后此等工程。既有专派大臣。即不准将出运渣土款项。另行列入工部月摺。所有此项钱文。不准开销。　　

○又谕、和珅前于侍郎任内、充国史馆副总裁。今已升任尚书。著改充正总裁。彭元瑞、著充国史馆副总裁。　　

○谕军机大臣等、本年湖北之黄梅、广济、黄冈、江夏、四县。及江苏之上元、句容、丹徒、三县。因六月间江水盛涨。滨江地亩。均被淹浸。致成偏灾。业经降旨。令该督抚实力抚恤。毋致失所。第念被灾地方。于明春青黄不接之时。民食不无拮据。是否应需展赈蠲缓。并此外勘不成灾地亩。应否量予加恩。分别酌借口粮之处。著传谕该督、抚、体察情形。查明据实覆奏。候朕于新正再降谕旨。将此由四百里各谕令知之。寻两江总督萨载、江苏巡抚闵鹗元奏、查得上元、句容、丹徒、三县。因江潮盛涨。被淹成灾。业已分别给赈。小民口食有资。无庸展赈。恳于明春酌借耔种。俾资耕作。报闻。湖北巡抚姚成烈奏、查被水各邑内、惟黄梅、广济、二县。成灾较重。恐正赈散竣之后。民食不无艰难。恳展赈一月。其黄冈、江夏、二邑。被灾本轻。无庸展赈。止须于明春借给耔种口粮。得旨、届时有旨。　　

○吏部议处台湾失察私铸炮位一案。查两司与督抚。同为统辖大员。督抚既有失察之咎。则两司亦应一并议处。乃定例未经议及。至道员所辖地方。较知府稍广。而定例与知府同一处分。殊欠周匝平允。请嗣后失察铸炮之案。将藩臬与督抚。一例议处。道员处分。酌减为降三级调用。得旨允行。　　

○甲申。上御懋勤殿。勾到山西情实罪犯。停决绞犯四人。余九十四人予勾。　　

○谕军机大臣等、富躬奏、审明拏获颍州府阜阳县监越狱重犯。已经予勾之张恕雅、武三、二犯。先行斩枭。其已奉予勾。未敢同逃之汪九、秦四、耿进甫、三犯。遵旨暂停行刑一摺。已勾之绞犯汪九等三犯。于王刚等逞凶越狱时。未敢同逃。尚知畏法。著加恩免其处决。仍著牢固监候。此外未逃各犯。著萨载、富躬、查明所犯情节。并现在如何问拟缘由。分别轻重。开单具奏。到日再降谕旨。至未获首夥各犯。著传谕萨载、富躬、严饬文武各属。按名迅速擒拏。毋使一名漏网。至张恕雅、动手伤官。本应凌迟处死。今该抚已将该犯斩枭。首犯王刚、起意越狱。情节更重。未便轻纵。拏获后。即应将该犯问拟凌迟处死。将此由六百里传谕知之。　　

○乙酉。谕曰、刑部议驳四川、总督李世杰条奏、川省裤刀杀人。请照鸟枪杀人例治罪之处。毋庸议一摺。所驳甚是。已依议行矣。裤刀不过金刃中之一类。前因金刃伤人。较手足他物为甚。降旨内外问刑衙门。于秋审时。核其情近故杀者。列入情实。严示创惩。以期辟以止辟。若以裤刀比照鸟枪。概从故论。则小刀菜刀等类。亦可杀人。何能逐物定例。致滋繁扰。况该省裤刀等项。原非日用应有之具。本宜严禁。该督如果督饬府州县。实力严查。将各该州县城市店铺。私行打造售卖之处。重加惩治。遇有携带裤刀犯案。即照匪徒办理。此等凶器。不患不销毁净尽。如此方为正本清源。又何必多立科条。以致故杀本律。转多淆混乎。此奏朕初以李世杰、为戢除凶暴起见。所言似为近理。批交部议。部臣并不因批示。有意迎合。即切实指驳。今阅所驳。于情理实为允协。应依议行。朕断不肯因有嘉奖之批。稍有回护。朕办理庶务。鉴空衡平。惟求其理之所是。从不稍存成见。各部院堂官。皆朕倚任之人。当仰体此意。遇事各抒所见。不可略有瞻顾。至司员中、亦当如此实心办事。务求事理之平。不可迎合堂官。为堂官者。亦当虚心采择。我君臣如此虚心集益。则庶政何患不理。政治何患不当耶。朕临御四十八年以来。诸毙肃清。万几就理。皆一秉大公至正。不肯稍存意见。各内外大臣。其敬体朕怀。交切勉励。以副朕孜孜求治、谆切训诫之意。将此通谕知之。　　

○又谕曰、何裕城奏、本月二十日。奉文处决仪封县盗犯刘刚、王起、二名时。有同监盗犯唐二、窦起凤、鹿丕成、赵二、及命犯张谋等、逞凶拧断锁金□靠。殴伤禁卒。当经祥符县知县、及司狱等。督率兵役。拏获勘讯。即将该犯等。先行正法示众等语。此等命盗案犯。羁禁在狱。尚敢抗法逞凶。实属愍不畏死。自应即予正法。以儆凶暴。何裕城所办是。本年各省。屡奏有监犯越狱之事。现在安徽省王刚等。纠夥脱逃。至三十七名之多。尤堪骇异。此皆由地方官。平日玩视囹圄。毫无防范。督抚等、又任听属员层层欺蔽。不加整饬。以致监狱废弛。但此等斩绞重犯。问罪在狱。其敢于恃强逞凶。结夥同逃。固属地方官防范不力所致。而该犯等之玩法越狱。亦因自知罪重。冀藉脱逃幸免。殊不知于脱逃之后。断无不按名弋获。立正刑诛。即如现在王刚案内、陆续拏获之二十九犯。即罪不至死者。亦俱立行正法加重办理。其当时在监并未同逃之汪九、秦四、耿进甫、三犯。虽业已情实予勾。念其尚知畏法。加恩免其处决。又如从前山东王伦案内、寿张、阳谷、等县监犯无一人逃窜。及上年甘肃苏四十三之事。河州监犯自行投到者。朕俱加恩宽宥减等发落。则藐法者无不即罹重辟。畏法者无不予以生全。其事明显易晓。著通谕各督抚。转饬臬司。将越狱之犯。于拏获后。立即正法。及在监守法各犯、加恩宽宥之案。详悉开叙。并将此旨榜示监狱。发交各属。通行晓谕众囚。庶伊等知生死攸关。不敢复萌铤而走险之计。亦未始非辟以止辟之道。　　

○谕军机大臣等、据孙士毅奏、严审已革举人岑照、据供首艺、系钞录伊业师卜永祺文。次艺、系曾做过为高必因邱陵二句题。套来成篇。三艺、系钞录刻文。现在提卜永祺到省。并查取窗稿刻文。彻底根究等语。所奏殊非情理。前据该抚奏称、岑照闱墨甚佳。检查该生科岁试卷。与在场试卷。文理悬殊。显有代倩夹带等毙。是以奏请革审。何以此次奏到摺内。仅称系剿袭成文。敷衍杂凑。显有化大为小之意。且乡试中式。必须词理明顺。粤西文风。虽属中平。此等试卷。即徼幸获中。亦何至冠列榜首。其中或竟有别项毙窦。均未可定。除该正副考官、到京就近传询外。著传谕孙士毅、彻底根究。并将岑照本房同考官。严行查询。务得确情。据实审拟具奏。其中式卷。即著送部查勘。　　

○又谕、据富躬奏、拏获阜阳县反狱首犯王刚、于审明后、即行处斩枭示等语。王刚以故杀重犯。胆敢起意放火。串同多犯。反狱逃走。情罪最为可恶。拏获时。自应凌迟处死。今该犯虽已处决。仍应锉尸。以示惩创。其家属即应问拟缘坐。至未获八犯。亦应督缉。严饬务获。以正刑诛。毋使一名漏网。将此由六百里传谕萨载等知之。　　

○丙戌。上御懋勤殿。勾到直隶情实罪犯。停决斩犯一人。绞犯六人。余一百八人予勾。　　

○谕、泰东陵工程。原系海望敬谨承修。四十二年复遣弘畅、德成、和尔经额、刘浩、敬谨新修。因弘畅在工出力。朕施恩将伊由郡王晋封亲王。今甫数年。即需补修。皆系从前未能敬谨修理所致。弘畅著削去亲王。降为郡王。仍著落弘畅等四人。赔补修理。此内和尔经额、业已身故。应赔银两。著落伊子盛住赔补。刘浩虽系患病。著伊赴陵同緼布敬谨监修。泰陵工程。前系恒亲王弘晊、及海望、公同敬谨修理。现今亦需补修。著遣海望之孙员外郎永来、同緼布、刘浩、在监督上敬谨监视补修。所需银两。著恒郡王永晧、同永来赔出。　　

○又谕、秋谳大典。由各省巡抚。分别情实缓决。核准具题。其中罪名。或稍有出入。经九卿核改。从未有如今年之甚者。山西省、改入情实三十一起。河南省、改入情实二十三起。直隶省、改入情实十五起。朕初以为大学士阿桂、系本年新命管理刑部。秋审招册。由伊核定。或未免有意从严。以致改入情实者多。及将改拟各案、于勾到前确核案情。详加披阅。俱属情真罪当。法无可贷、所改颇为允协。即如执持金刃杀伤。及持械逞凶。一死一伤。窃贼赃至满贯等案。向例外省具题。拟入情实。乃此次山西、河南等省。将此等案犯。列入缓决。九卿循照向例改驳。亦得谓之有意从严乎。各省秋审失出。每五起。吏部处分即议降一级。然具题时。朕每加恩留任。伊等或因每邀留任。无所儆畏。转致相沿成习。藉以博宽厚之名。殊非明刑弼教、策励办公之道。雅德、著停支巡抚养廉一年。直隶秋审。虽系刘墉接署后具题。而罪名生死出入。系袁守侗核定办理。著于袁守侗名下。追罚总督养廉一年。刘墉署事虽不久。仍著交部照例议处。何裕城、著降为三品顶带。停支二年巡抚养廉。至农起、前经降旨询问。令其明白回奏。乃其覆奏之摺。竟于朕前强为陈辩。一似九卿核改各案。尽属非是。并称核之连年秋审。拟入情实数目。适为相准等语。此何言耶。审拟案犯。祇论其情罪确当。岂有较论上年人数多寡之理。使必执人数而论。设遇案犯较少之年。岂竟将无罪之人。有心罗织以足其数耶。农起此奏。不是尤大。且河南省人犯。经九卿改入情实。朕核其情稍可原。未经予勾者。尚有三起。而山西省核改三十一起之中。未勾者祇一起。可见农起办理秋审。较他省更为弛法。即予以革任。亦所应得。第念其平日留心民事。著革去顶带。并停支三年巡抚养廉。仍留山西巡抚之任。以观后效。所有朱批农起覆奏摺。并著发九卿阅看。其余各省秋审。及由情实核改缓决失入之案。仍著该部查明起数。将该督、抚、臬司、照例分别议处。朕于秋审案犯。详阅招册鉴空衡平。不稍存畸重畸轻之见。苟其人有一线可生之路。即免其予勾。以体上天好生之意。而情节之重者。断不能屈法施仁。所谓辟以止辟。非有意从严也。倘外间无识之徒。或谓阿桂迎合朕旨。而刑部堂官、又顺从阿桂意指。以致改入情实者多。是以私意妄为揣测。岂知朕矜慎庶狱。务期平允。生死总视其人之自取。全无丝毫成见乎。将此明白宣谕知之。　　

○谕军机大臣等、刑部审拟偷马贼犯马之玉等一案。据马之玉供出、有直隶民人李三、即李文普、陕西回民王二、共三次出口。窃贩蒙古丹津多尔济、什特瓦偷来马十匹。及二十余匹。进口售卖等语。该二犯现在逃匿。尚未缉获。又从前降旨饬缉之偷马贼犯孙八、系陕西临潼县人。孟大、系山东人。吴大、王四、系陕西人。久经查拏。俱未获解。著传谕各该督抚。即行严饬所属。实力躧缉。务将该犯等拏获。派员解送刑部审办。毋致远扬漏网。　　

○又谕曰、刑部进呈朝审册内。户部笔帖式皂保等、捏造契纸。指房诓银一案。内有满洲闲散世良家人范得禄、从中说合。吓诈银两。先事在逃。经刑部移知步军统领衙门。并五城一体严缉。迄今已逾半载。尚未就获。该犯因已败露。畏罪先逃。自不敢复在京藏匿。或潜往他省。亦未可定。除就近传知步军统领各衙门。仍行严拏外。著传谕各省督抚。一体严缉务获。毋得视为通缉具文。致令漏网。　　

○又谕曰、庆桂奏称、据派往查拏偷挖私参之副都统阿林等报。拏获私挖人犯六百余名。参几二百两等语。所办好。歇山停采。特因滋长而设。今观此奏。适滋奸匪偷挖之毙。朕见及此。是以降旨。明年仍放参票。不必歇山。著传谕永玮、严饬派出查拏各员。务须加意搜查。断不可轻纵。再吉林拏获偷挖人犯之官兵、应行奖赏之处。摺内并未声明。著传谕庆桂、如尚未赏。照例赏赐。以示奖励。　　

○又谕、据吉林将军庆桂奏、遣犯林阿撞、鲁寿山、潘秀成、雅宁、揭三子、于本年七月、九月、在配先后脱逃等语。林阿撞等。俱系抢窃案内、发遣吉林为奴之犯。胆敢在配乘间脱逃。情殊可恶。计脱逃后。自必潜匿他省。除传知盛京吉林将军严缉外。著传谕各省、及各该犯原籍督抚。一体饬属。严密查拏务获。毋任免脱。　　

○又谕、据刑部奏、安徽太平县民盛尚令、赴京控告胡鲲池等、抗违前案。压良为贱。控经各衙门。俱发交本县。朦详完结一案。请交两江总督、秉公查办等语。盛尚令呈控胡鲲池等、挟仇恃势。压良为贱。且有官吏受贿舞毙之事。如果属实。不可不严行根究。但恐盛尚令、挟有别嫌。架词混控。希冀将一干人证。概行提质。拖累洩忿。自不应提讯来京。遂其奸计。若交两江总督查办。仍系该省地方官承审。又不足以服盛尚令之心。著传谕萨载、查照所控各情节。提集犯证。及历年卷宗。至明岁南巡时。或于杨州、或于江宁附近地方。候钦派随从大臣。会同该督、秉公审讯。所有原告盛尚令、交刑部暂行羁禁。俟明春。著随从南巡之刑部堂官。派员押解带往。刑部摺、并钞寄萨载阅看。　　

○刑部议覆、陕西按察使王昶奏称、向例重犯脱逃。州县先于本境查拏。初参限满不获。始造具事由清册。分咨邻省通缉。查命案初参。以半年为限。阅时既久。顽犷之徒。早已乘间远扬。请嗣后遇有凶犯脱逃。一面在本地严拏。一面飞咨邻省通缉。应如所奏办理。得旨、依议速行。　　

○河东河道总督兰第锡、山东巡抚明兴奏、本年轮届大挑。又值河道停淤较厚。现饬沿河州县。赶紧雇夫兴工。臣等分往各等督催。以期蒇工迅速。得旨、实力为之。毋为空言。　　

○丁亥。上诣奉先殿、寿皇殿行礼。　　

○谕曰、李侍尧奏、本年甘省收成。通计约有八分。惟宁夏府属之宁夏、宁朔、灵州、暨花马池、四处。八九月间。秋霖过多。收成未免减薄。于明春酌量出借平粜。以资接济等语。甘省地瘠民贫。遇有灾荒。一经奏闻。朕无不即谕令加意抚恤。自勒尔谨、王亶望等、上下通同。捏灾冒赈。甘省几于无岁不旱。朕彼时亦非不风闻其毙。第以念切民依。恐降旨查询。转启讳灾之渐。是以无不俯允所请。迨四十六年查办之后。朕尚恐该省有冒赈一案。嗣后匿灾不报。屡经传谕李侍尧、如有歉收之处。仍当据实入告。不可因噎废食。乃两年以来。俱据该督奏报雨旸时若。收成丰稔。本年秋收通计复有八分。宁夏等四处。转因阴雨过多。以致减收。更可见从前该省每岁报旱。悉属虚捏。所有本日李侍尧奏到之摺。并著发交大学士九卿阅看。　　

○又谕、朕阅看朝审册内。皂保私托觉罗兆麟、描摸印记。诓骗银两一案。觉罗窝什布、系兆麟之叔。兆麟描画印记。已非一日。岂竟毫无知觉。所有前经部议、将窝什布降一级留任之处。著改为实降。以示惩儆。　　

○又谕曰、热河道当保、前在平泉州任内。失察逃奴。部议降调。曾经降旨。著该督出具考语。送部引见。第念当保、在热河年久。尚称熟谙。所得处分。亦属因公。著加恩。改为降三级从宽留任。即著回任办事。　　

○又谕、据富勒浑奏、兴泉永道永福、因前署应城县任内。失察邪教。部议降调。惟查该道驻劄厦门。政务殷繁。近因泉州府属社民陈草等、窝留盗匪一案。永福缉获案犯。甚为出力。请将永福、暂留兴泉永道之任。以资督缉等语。永福著加恩改为降三级从宽留任。所有新授兴泉永道曾儒璋、即著留于福建、遇有道员缺出题补。　　

○又谕曰、伊犁领队大臣雅满泰、著由彼前往库车、换海成来京。纳尔瑚善、著授为伊犁领队大臣。头等侍卫达福、著前往喀什噶尔、更换敦福来京。　　

○是月、山东巡抚明兴奏、河堤两旁广种柳株。以资保障。并严禁近堤取土。以卫要工。得旨、实力为之。　　

○山东登州镇总兵陈大用奏、时届冬令。稽查巡防。尤宜严密。谨于二十四日。轻骑减从。赴各营严加考较。得旨、已用汝寿春要任。即赴新任可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十一


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十一月。戊子朔。谕、据永玮奏、派拏挖参贼犯之开原城守尉六十七、出边后即私造房屋居住。并未前往搜山。而同派之锦州佐领纳延泰、复州骁骑校七十八、亦仅在附近各山巡察二次。拏获挖参贼犯二人。采木耳贼犯一人。因时稍寒。即进边城。请将六十七革职。发往伊犁。将纳延泰、七十八、发往乌噜木齐。并将瞻徇捏报六十七等进边日期之边口章京阿勒金等、交部严加议处等语。六十七等、俱系特派搜山缉拏贼犯之人。于要差胆敢疎忽偷安。六十七竟私造房屋居住。并不前往查拏。纳延泰、七十八、苟且塞责。于附近地方巡察二次。即一同进边。殊属懒惰不堪。自应拏交刑部。严加审讯。著交永玮、将六十七、纳延泰、七十八、革职锁拏。委妥员押送来京。交刑部严审定拟具奏。至吉林拏获私参甚多。永玮、系专管盛京之人所司何事。虽巳派六十七等前往搜山。伊等是否实心查拏。亦当差人察访。乃并不留心往查。六十七等在彼闲住多日。永玮毫无闻见。及回城后询问方知。有是理乎。永玮、著严行申饬。其边口章京阿勒金等、著交部严加议处。
  </div>
  <div class="pagination">
   <a href="清实录乾隆朝实录_page1534.html">
    上一页
   </a>
   <span>
    ...
   </span>
   <a href="清实录乾隆朝实录_page1530.html">
    1530
   </a>
   <a href="清实录乾隆朝实录_page1531.html">
    1531
   </a>
   <a href="清实录乾隆朝实录_page1532.html">
    1532
   </a>
   <a href="清实录乾隆朝实录_page1533.html">
    1533
   </a>
   <a href="清实录乾隆朝实录_page1534.html">
    1534
   </a>
   <span class="current-page">
    1535
   </span>
   <a href="清实录乾隆朝实录_page1536.html">
    1536
   </a>
   <a href="清实录乾隆朝实录_page1537.html">
    1537
   </a>
   <a href="清实录乾隆朝实录_page1538.html">
    1538
   </a>
   <a href="清实录乾隆朝实录_page1539.html">
    1539
   </a>
   <a href="清实录乾隆朝实录_page1540.html">
    1540
   </a>
   <span>
    ...
   </span>
   <a href="清实录乾隆朝实录_page1536.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
