<!DOCTYPE html>
<html>
 <head>
  <meta charset="utf-8"/>
  <title>
   明实录孝宗实录 - 第 74 页/共 128 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录孝宗实录 - 第 74 页/共 128 页
  </h1>
  <div class="content">
   ○丙申祫祭  太庙
　　○遣太常寺官祭五祀之神
　　○遣旗手卫官祭旗纛之神○改除管真定府事山西布政司右参政张琡为河南左参政
　　○是岁天下户一千二十万五千三百五十八户口五千七十六万五千一百八十五口田八百二十六万七千八百八十一顷田赋米一千七百九十八万九千六百八十七石六斗七升麦八百七十九万六千七百九十八石六斗三升丝三万六千七百零三斤七两五钱绵二百五十五万二千九百四十六斤五两三钱绢一十七万八千六百九十七疋三尺四寸五分布一百一十五万一千七百七十九疋三丈二寸三分绵花一十三万一千二百斤草三千九百八十六万六千七百包束户口钞八千八百四十二万六千九百八十二贯杂课钞共七千三百九十二万七千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千八百九十五顷九亩子粒二百九十三万九千四百七十石金银课共五万二千三百八十两水银二百二十九斤朱砂四十六斤八两儧运粮四百万石各处运纳米麦共一十五百二万一千七十五石四斗一合三勺四抄一撮七粟六粒减免税粮八百九十四万六千七百六十八石三斗草八百六十三万四千八十束
　　孝宗敬皇帝实录卷之一百三十二终
大明孝宗敬皇帝实录卷之一百三十三
　　弘治十一年正月丁酉朔正旦节遣驸马都尉马诚林岳分祭  长陵  献陵景陵  裕陵  茂陵遣仪宾杨淳祭  景皇帝陵寝  遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御  奉天殿文武群臣及四夷朝使行庆贺礼复诣文华殿朝贺  皇太子  太皇  太后  皇太后  皇后俱免命妇朝贺  戊戌文武群臣朝亲王于奉天门东廊  经略大同等处边务兵部左侍郎兼都察院左佥都御史李介卒介字守真山东高密县人成化五年进士改翰林院庶吉士授监察御史巡视两浙盐法还掌道事考核在京诸司及外司府官贤否人以为当总诸道奏牍遇事能言升大理寺丞左右少卿弘治初升都察院右佥都御史巡抚宣府召还理本院事四年丁母忧六年升兵部右侍郎寻转左十年命兼左佥都御史经略宣府大同边务陈便宜事多见采用卒于宣府讣闻赠兵部尚书赐祭葬介严密简静识达正务一时声望亦重其在边徼颇以声势自耀而亦无实效以劳卒于官人甚惜之己亥  宣宗章皇帝忌辰  上祭奉先殿遣驸马都尉马诚祭  景陵  钦天监漏刻博士赵华自陈其选择日辰等功乞升职  吏部请治其罪命姑宥之  壬寅孟春享  太庙遣内官祭司户之神是日立春顺天府官进春  上御奉天殿受之文武群臣行庆贺礼复诣文华殿进春于  皇太子群臣行礼如仪  甲辰以大祀  天地  上御奉天殿誓戒文武群臣致斋三日  传旨升工部军器局副使为大使者一人冠带匠为副使者八人匠役赐冠带者十七人皆尚衣监应役者也
　　○丙午昏刻月犯毕宿左股北第二星  丁未大祀  天地于南郊  上还宫谒  太皇太后  皇太后出御奉天殿文武群臣行庆成礼  以上元节赐文武群臣假十日  戊申以大祀礼成  上御奉天殿大宴文武群臣及四夷朝使  狭西宁夏中卫地震有声  己酉南京雷电  庚戌都察院覆山东兖州府同知余浚奏谓凡御史出巡俱领精微批于内府其批内限期但云事完回缴缘各官在途有患病事故水程之外未曾定与限期且前此出巡未知新例前过违者命今后水程外违限一日以上者参奏处治以前过违者宥之  辛亥上元节赐百官宴于午门  癸丑  英宗睿皇帝忌辰  上祭  奉天殿遣驸马都尉崔元祭  裕陵  丙辰赐唐府承休王庶第二子名曰弥鋠文城王嫡第三子曰宇泓晋府镇国将军表格嫡第二子曰知烓伊府方城王嫡长子曰典榕赵府镇国将军见湋庶第五子曰祐橰祐杙庶第三子曰厚焄靖江王府辅国将军相缨庶次子曰＜矢见＞瞟相统庶长子曰＜矢见＞祥相绶嫡次子曰＜矢见＞醴镇国中尉相简嫡次子曰＜矢见＞伸相昺嫡次子曰＜矢见＞穹相观庶次子曰＜矢见＞欢相箴嫡长子曰＜矢见＞孜辅国中尉＜矢见＞款嫡次子曰约贞□阝＜矢见＞歊嫡次子曰约符＜矢见＞琬嫡长子曰约第＜矢见＞钊嫡长子曰约节＜矢见＞悌嫡长子曰约簮＜矢见＞懬嫡长子曰约篆  丁巳升兵部右侍郎王宗彝为本部左侍郎都察院左副都御史杨谧为兵部右侍郎  戊午给宁新昌安僖王宫眷餋赡米岁六十石命楚府镇国将军显槎李涂辅国将军荣淙支过禄米免还官  己未狭西宜川县民有冯子名者兄亡妻其嫂巡按监察御吏以草后不改正坐杖  上以事关风化特命法司会议于是刑部尚书闵圭等覆奏以违逆天道坏人伦定拟绞罪仍乞通行中外有犯此类及亲属相奸者并依此例拟断从之  庚申命广东都司都指挥同知王永掌本司事原掌印都指挥佥事何清佥书管事  巡按浙江监察御史吴一贯奏例考察请黜老疾不谨等官按察司佥事周宗等一百二十三员吏部覆奏从  苗赋入靖州境杀虏军民佥罚参将史瑄及知州何东俸各三月镇巡第官姑宥之守备都指挥房昂指挥陶武等俱下巡按监察御史逮问昂以失误军机拟处斩哨守指挥周景等十一人以守备不设拟免杖充军有旨昂武并家属发边永远充军景等各降三级带俸差操  辛酉浙江按察司佥事曹英丁忧服阕复除原职  直隶定远县人杨潮等造妖书惑众攻劫县治既而被擒命潮等十一人俱依律处决余党并家属各各发边卫永远充军  巡按山东监察御史王一言劾左布政使李士实泛参农民按察使赵鹤龄指挥佥事王瑾不行查究之非士实因奏比因地方饥荒令农民以等第纳银充吏巡抚都御史王霁恐其太滥奏行考选其黜退者量免差徭以酬其费此前例也吏部郎中黄宝奏请吏有缺俱行巡按御史将农民考参此后例也时御史王表等议当以前例农民次第参毕方照后例考选向来悉依此议行事今御史王一言以为前例农民未经考参皆系以财行求俱合革后其数不下六七百人其经考者又再考黜退几及千人夫农民用财请求该吏受财枉法此等奸弊岂敢谓无如以为查处欠当只宜罪及臣等岂有六七百人同坐一律尽行革役且考退之人数几一千原纳过银何止数万今并无区处冤滥至此岂云得体臣治行无状御史参臣切中臣病臣何敢致辩所惜者田野农民纳银赈济之后则逐之使去是上贻朝廷以失信之名异时或别有缓急又将何以号召于下伏望特敕廷臣会详二例示以定规果有应罢黜者亦须区处以酬其费仍乞将臣改调别方庶淂两相回避事下都察院查例覆奏得旨李士实姑不问诸吏役应存留黜退改正与否尔等仍会吏部参详前后二例明白以闻于是都察院吏部会议覆奏请移文巡抚山东都御史何鉴查勘先年奉例纳银农民人数若曾经前巡按御史王槐考选留无赃犯违碍者即例应挨参之人俱令照例存留有问罪者亦令改正不必纷扰其王言所问犯人王永常等中间若有不系违例参充及那移房科止是索取财物本等参充者亦令改拟别罪不当概坐枉法若李实妄奏不实及王一言将曾经考选之人无故重考黜退并王瑾赵鹤龄亦有应问罪名径自参奏从  监察御史汪宗器照刷其京诸司文卷奏劾掌中军都督府事英国公张懋以下四千八百八十员谓各有埋没违错未明稽迟差错失错之弊请治以罪都察院覆奏得旨应议并堂上官宥之其埋没正犯提问经该承刷并违错者罚俸两月迟错差错未明者一月其余稽迟之类取招迁官去任者勿论  壬戌实授南京都察院理刑推官翁理知县蒋昇为南京监察御史理江西道昇福建道  遣官清查宣府二十二卫所及大同十五卫所屯田  巡按直隶监察御史连盛奉例考察请黜老疾等官徽州府通判王惟节等三十四员吏部所奏且请留历任未二年江浦县主簿杨正等六员从之  昏刻南方流星大如盏色青白中天东南行至近浊  癸亥升户部郎中毕孝为山西布政司右参政  升都察院右佥都御史陈纪为本院右副都御史  罢浙江都司都指挥佥事张灏以巡按监察御史吴一贯言其老耄不职也  狭西肃州有流星大如房响如雷良久灭  甲子升大理寺左少卿王嵩为都察院右副都御史巡抚延绥  宣城伯卫頴卒
　　明孝宗敬皇帝实录卷之一百三十三
　大明孝宗敬皇帝实录卷之一百三十四
　　弘治十一年二月丁卯朔释奠先师孔子遣礼部右侍郎兼翰林院侍读学士李东阳行礼
　　○狭西宁夏西路地震有声
　　○戊辰祭  太社  太稷
　　○遣顺天府官祭先农之神
　　○升大理寺右寺寺正祝祥为湖广按察司佥事
　　○狭西宁夏洛阳川墩有流星大如斗天鸣如雷
　　○己巳改南京都察院左佥都御史顾佐为都察院左佥都御史
　　○升大理寺右少卿陈璚为本寺左少卿左寺丞王鉴之为右少卿
　　○迤北小王子久不贡至是遣使臣人等六千人至边求入贡许入关者二千人入京者五百人敕太监邓瑢大通事王英往视之
　　○庚午赐庆府西华郡主并仪宾陈策诰命冠服如制
　　○命湖广布政司左布政使兼按察司副使陶鲁改兼广东按察司副使以便行事
　　○并湖广黄州府临皋马驿齐安水驿为齐安水马驿常德府大龙马驿和丰水驿为和丰水马驿公安县孱陵马驿孱陵水驿为孱陵水马驿
　　○辛未升大理寺右寺丞何钧为本寺左寺丞监察御史刘宪为右寺丞
　　○录湖广布政司左布政使兼广东按察司副使陶鲁之子荆民为百户总督两广都御史邓廷瓒等言鲁累有杀贼功宜加录荫且鲁昔募集骑射义勇须鲁父子相继统之故有是命
　　○壬申初韩府襄陵庄穆王岁禄一千石内支本色八百石及子范址袭爵减二百石至是范址请如旧支给  上命再改支本色一百石
　　○初兵部左侍郎兼都察院左佥都御史李介陈边务五事一便调集以节边兵大同去延绥千余里每遇有警难以策应偏头关旧有游兵又已奏留防守请就近相须应援而令分守代州参将姚信改充游击将军如旧分分守选三关兵三千听其调用如宣府有警大同游兵径赴截杀偏头关游兵移住大同西路延绥游兵移住偏头界如延绥有警偏头游兵径赴截杀大同游兵移住偏头宣府游兵移住大同东路界庶兵无远戍之苦而有连属之势一收远军以实边伍北人戍南者率毙于瘴疠南人戍北者多困于苦寒以此逃亡数多召募难集今太原平阳大同三府所属州县清解军丁往南方诸卫所补役者请免令起解改编于大同所属边卫庶人情便宜边卫充实一处班军以严兵备河南山西例拨官军分班防御大同年久怠玩不到数多请令大同巡抚官移文河南山西照册清补如例罚班每官军下班仍令分巡官拣取精壮籍其年貌附送大同所司凭以查照如有不到令分巡官提问原领官员罚俸如例一宽住俸以恤边官边方军职坐买马不及数连年住俸困于饥寒请行令宣府龙门等卫所官买马不及八分住俸年之上者暂令支俸立限补完过限者仍住其俸其系远年逃亡事故买马未完自弘治九年以前连坐住俸者亦准收俸一禁占役以革边弊边镇地方内外镇守等官占役军士动至数百请立法禁革自镇守总兵分守八备内外官原有奏定军伴名数外其副总兵以下官亦宜定拟名数凡协守副总兵官与军伴三十名游击将军二十六名监抢内官二十名仍出榜晓谕不许于额外役占违者听巡抚巡按官举奏照黜降尤甚者从重治罪巡按官满日将各官有无占役具实以闻至是兵部覆奏谓介所言皆可行但欲改姚信为游击恐不便于事体请于三关择精二千充游兵委骁勇都指挥二员分领仍听信调度为宜从之  癸酉录故少师兼太子太师吏部尚书华盖殿大学士刘吉子皋为中书人甲戌提督鴈门等关都察院右佥都御史侯恂为南京都察院左佥都御史  实授试监察御史戴乾任文献为监察御史乾河南道献广东道实授南京都察院理刑知县马继祖包溥为南京监察御史继祖云南道溥狭西道  镇守贵州兼提督平清等卫后军都督府署右都督王通复以衰病乞致仕允之命给驿以归  乙亥录四川松潘杀贼有功官军升署一级者五人给赏者二十八人赏分守副总兵都指挥佥事房骥彩叚二表里  命南京户部每十年一次奏差内官并科道部属官各一员查盘京内府各库藏钱粮有侵盗亏欠之弊者治其罪  丁丑遣户部尚书王继祭太仓之神  遣顺天府官祭宋丞相文天祥  罚户部尚书周经等俸一月司属官各两月以奉旨勘报丰润县庄田与前数不合也  戊寅命礼部具  皇太子出合读书仪并择日以闻  命掌南京前府事东宁伯焦俊镇守贵州  赐太子太保都察院左都御史王越诰命阶光禄大夫勋柱国  命扬州等处总督备倭武成中卫带俸署都指挥佥事高瑛充右参将分守燕河营等处  己卯升南京大理寺右寺丞魏绅为都察院右佥都御史提督鴈门等关兼巡抚山西辽东东宁卫指挥使刘宁奏镇守太监韦朗巡抚都御史张岫及都指挥使胡忠等诸不法因发朗及太监汪直都御史陈钺成化间杀进贡夷人冒功事命给事中王宸刑部中尹嘉言锦衣卫副千户姚让往勘之久而未决复遣大理寺右寺丞何钧等往始得其状拟忠等罪有差朗直越诱杀冒功事虽既往亦当追论宁以私忿诬奏十人以上当重治并劾宸及嘉言让各不职请加寘之于法  上以朗等罪应究治第奉有  先帝成命俱宥之岫令致仕刘宁降二级调狭西镇番卫差操忠等准拟  庚辰赐衡王平度州及昌邑寿光二县地一千顷有奇  辛巳先是有旨命文武群臣朔望暂免朝  东宫至是复朝  升监察御史汪宗器为南大理寺右寺丞  升监察御史杨缙为狭西按察司副使于汉中府等处抚民  以旱灾免山西太原平阳二府泽潞汾三州及平阳汾州二卫弘治十年夏税子粒有差  升金吾右卫指挥使窦永为署都指挥佥事总督扬州等处备倭  革南京前军都督佥事张海见任令带俸闲住以指挥郭宣发其乐妇为妾也  壬午命安乡伯张恂掌南京前军都督府事专领操江  命守备九江等处故署都指挥佥事翁琦之子镗袭原职南京金吾前卫指挥使  命湖广都司故都指挥佥佥事王辅之弟佐袭原职辰州卫指挥使  癸未升直隶保定府知府赵英为山西布政司左参政仍管府事  分守辽阳副总兵罗雄前为都指挥时妄杀冒功刑部请逮治其罪  上命宥之仍罚捧三月  故南京工部尚书王来之子锳以荫为国子监生未仕而殁其孙沐援例请补荫从之  朵颜泰宁福余并海西弗提等卫女直都督指挥歹都等来贡赐宴并彩叚衣服等物有差  录狭西永昌等处破虏功官军四百二十三人升赏有差  乙酉  景皇帝忌辰遣仪宾周钺祭陵寝  修南岳衡山神祠从巡抚湖广都御史沉晖奏也  致仕南京礼部尚书童轩卒轩字志昂江西鄱阳人景泰二年进仕授南京给事中进都给事中成化初调浙江寿昌知县升云南按察司佥事提督云贵学政十年召为太常寺少卿掌钦天监事十五年升本寺卿仍掌监事十九年致仕弘治元年复起为本寺卿掌钦监升都察院右副都御史提督松潘军务兼理巡抚四年迁南京吏部右侍郎七年升礼部尚书十一年致仕至是卒讣闻赐祭葬如例轩操履清介涉猎群书诗翰清润兼究天文历数其再起也掌钦天监事侍郎康永韶实荐之晚年丧子久不为棺歛日冀其生他事亦有然者人以是迂之  南京见老人星见丁位丁亥云南道监察御史于茂丁忧服阕复除河南道  河南卫辉府地震二次俱有声  戊子西宁侯宋恺以疾辞解五千营戎务允之  辽东苑马卿梁泽等奏本寺原有四苑后裁革二苑以二苑三百之军而餋积年近万之马以致损失者众况牧地不加广而久不俵给孳息岁增及今不为＜锍-釒＞通后将困益乞令兵部议处行委分巡分守官清查本监苑马除种马如旧牧放仍选儿马一千匹解山海关交收余堪骑操者给本处无马官军不堪者给各驿军人走递俱量出银及倒失大小马并走递马俱量追银纳官以备买马之费每二年选取儿马五百疋以待行取来京其倒死八岁以上者免偿从之  己丑命狭西都司故都指挥佥事马荣之子求袭原职金吾左卫指挥使  壬辰命保国公朱晖领五千营成国公朱辅领三千营俱管操
　　○癸巳命宣府左卫带俸都指挥佥事施忠之子瑄代原职指挥使
　　○监察御史汪宗器照刷在京诸司文卷奏劾掌中军都督府事英国公张懋以下四千八百八十八员谓各有埋没违错未明稽迟差错失错之毙请治以罪都察院覆奏得旨应议并堂上官宥之其埋没正犯提问经该承刷并违错者罚俸两月迟错差错未明者一月其余稽迟之类取招迁官去任者勿论
　　○甲午大学士徐溥等以  皇太子将出合讲学侍讲学士程敏政侍讲学士杨守址左春左谕德李旻司经局洗马梁储充侍班官太常寺少卿兼侍读学士李杰太常寺少卿兼侍讲学士焦芳侍读学士兼左谕德王鏊右谕德王华洗马杨杰侍读刘机江澜白钺侍讲武卫左中允杨廷和右中允张天瑞左赞善费宏充讲读官编修兼校书吴俨靳贵礼部员外郎兼正字周文通大理寺右寺副兼正字刘棨俱更直供事又以詹事府缺官管事请改敏政为詹事兼学士升鏊为少詹事兼侍读学士  上俱从之仍命溥及大学士刘徤李东阳谢迁提调各官讲读  命大理寺卿王轼之子资为国子监生从其请也  命山西都司故都指挥佥事阎舒之子澄袭原职大同后卫指挥使  乙未传旨升大能仁寺右觉义塔儿麻拶耶为左觉义兼住西域寺都纲麻儿葛思帖罗等四人俱为右觉义兼住西竺等寺又剌麻僧升都纲者六人军士升锦衣卫冠带总旗者三人冠带匠升文思院副使者二人  丙申  中宫千秋节文武官命妇朝贺  赐各王府庆贺官员人等钞币有差  敕吏部少傅兼太子太傅吏部尚书谨身殿大学士徐溥加少师兼太子太师华盖殿大学士尚书如故太子太保礼部尚书兼武英殿大学士刘健加少傅兼太子太傅户部尚书谨身殿大学士礼部右侍郎兼翰林院侍读学士李东阳为升太子少保礼部尚书兼文渊阁大学士詹事府詹事兼翰林院侍讲学士谢迁升太子少保兵部尚书兼东阁大学士太子太保兵部尚书马文升加少傅兼太子太傅太子太保吏部尚书屠滽加太子大傅太子少保刑部尚书白昂升太子太保户部尚书周经礼部尚书徐琼工部尚书徐贯都察院左都御史闵圭俱加太子少保尚书尚都御史各如故  加太师兼太子太师英国公张懋特进光禄大夫柱国太保兼太子太傅新宁伯谭祐太保兼太子太傅平江伯陈锐俱太傅仍兼太子太傅太子太保遂安伯陈韶太子太保成山伯王镛俱太子太傅宁晋伯刘福加太子太保  命庄浪游兵之驻永昌者仍回庄浪防守从左参将鲁麟请也
　　明孝宗敬皇帝实录卷之一百三十四
　大明孝宗敬皇帝实录卷之一百三十五
　　弘治十一年三月丁酉朔大学士徐溥等上  皇太子出阁讲学仪注一是日早内侍设书案于文华殿内东礼部鸿胪寺执事官于后殿行四拜礼毕鸿胪寺官请  皇太子升文华殿导引至殿升座三师三少并宫僚以次序于丹陛上行四拜礼从殿左右门入分班东西立通事舍人以书案进内侍展书侍读官进读读毕侍讲官进讲讲毕通事舍人撤案各官扣头退一每日讲读常仪早朝后  皇太子出合升座内侍以书案进不用侍仪执事等官惟侍班侍读等官入行叩头礼毕分东西向立内侍展书先读四书则东班侍读官向前伴读十数遍退复原班次读经书或史书则西班侍读官向前伴读亦然务要字音正当句读分明读毕内侍撤案各官退至已时侍班侍读讲及侍书官俟  皇太子升座毕入仍东西向立内侍展书先讲早所读四书则东班侍讲官进讲一遍退复原班次讲所读经史之书则西班侍讲官向前进讲亦然务要直言解说明白易晓讲毕内侍收书讫各官扣头退一习字春夏秋月每日写一百冬月每日写五拾笔法点画务要端楷一每日午膳后从容游息或习骑射一每日夜读本日所授书各十数遍至熟而止一凡读书三日后一温须背诵成熟遇温书之日免授新书讲官通讲须晓大义一每日授书起止预先一日校书官开写帖子进呈一凡遇朔望及大风雪雨隆寒盛暑暂停讲读写字一每日合用侍班官二员讲读四员侍书官一员校书官一员  戊戌赐德清长公主衡水县地一百三十顷有奇  己亥  皇太子出合讲学  上赐御酒珍膳宴三司三少并讲读等官于文华殿门外之西耳房各赐宝钞有差  淮府罗源郡主卒赐祭葬如例  辛丑免山西大同府所属州县正佐官明年朝觐以巡抚都御史刘瓛言边方有警故也  以旱灾免狭西西安延安二府弘治十年分税粮一千七百余石草九百二十余束  壬寅罚辽东右参将都指挥佥事焦元备御都指挥高钦等俸一月令戴罪杀贼坐达贼入境射死边军故也  夜月犯天关星  癸卯清明节遣驸马都尉蔡震游泰分祭  长陵  献陵  景陵  裕陵  茂陵文武衙门各分官陪祭  遣仪宾杨淳祭  景皇帝陵寝  遣内官祭  恭让章皇后陵寝  甲辰崇信伯费淮卒淮凤阳定县人祖瓛由燕山卫指挥使以功封伯爵成化元年父钊卒淮幼命以禄米百石给之八年袭爵至是卒赐祭葬如例子柱嗣  乙巳赐晋府辅国将军表欋诰命冠服如制赐代府玉山郡君仪宾田育民河池郡君仪宾马世威诰命冠服如制  虏入辽东宁远境杀掠军士备御都指挥李雄等下巡按御史逮问罚守备都指挥王臣等俸两月  夜月犯积尸气星  丙午升刑部郎中赵宽为浙江按察司副使提调学校  虏入肃州境杀掠男妇三十余人并驱孳畜以去命逮问防守都指挥朱玉等六十以分守参将郭鍧到任未久宥之  丁未巡按云南监察御史余本实奏奉例考察请黜老疾不谨等官鹤庆军民府经历刘洪等十八员吏部覆奏从中
　　○戊申免贵州布按二司及所属正官明年朝觐止令佐贰官并首领官朝觐其都均府所辖州县并长官司官则通免以巡镇等官言地方未宁故也  授翰林院庶吉士薛格为本院检讨格时以病痊至也  庚戌守备鲇鱼石等关营都知监奉御罗紃私役军士采木被贼杀伤四人下巡按御史逮问紃拟充军都察院覆奏命降二级令回京  辛亥以水灾免永平开平二卫所屯粮二千五百九十一石草一千一十一束有奇  夜月犯亢宿南第二星  甲寅代府革爵武邑王聦沬薨聦氵□禾惠王庶长子母夫人王氏天顺八年生成化十年封武邑王二十二年以罪革爵至是薨年三十五讣闻王爵赐祭葬如制谥曰怀隐复追封为代王谥曰思  先是鲁王阳铸以罪革禄米三之二并革其妃张氏封号至是鲁世子当漎累＜锍-釒＞请复其母封号从之  升监察御史潘楷为狭西按察司副使户科左给事中王纶为江西布政司右参议南京监察御史田益为狭西按察司佥事  乙卯修  长陵殿宇及厢房墙垣  礼部以巡抚四川都御史钟番之奏请定内外官朝见藩王礼凡郡王与亲王同居一城内者朝臣奉使或因公事经过止朝亲王若郡主另居一城则一体朝见在外官员经过者亦然凡朝见或庆贺俱行四拜礼不叩头止称官衔不称臣惟王府官属称臣叩头如旧制其都按三司及府州县卫所所在有王府者朔望日至府候见则行一拜叩头礼从之  丁巳罚福建都布按三司都指挥佥事张勇等俸各三月以织造上供丝布不如法也  监察御史武衢巡视中城隶卒索人财物为东厂官校所发衢具＜锍-釒＞辩奏下刑部狱拟赎杖还职有旨降三级调外任吏部拟直隶旌德县主簿支从八品俸不允仍命调远方遂降云南通海县主簿  命建平伯高霳领五军营管操  戊午先是庆成王长子奇浈以罪革冠带不许掌府事王薨其母妃陈氏屡为奇浈奏请袭封许之  增设江西临川县古饩巡检司  命四川都司署都指挥佥事韩雄守备松潘东路  己未升河南按察司佥事刘俊为本司副使  辛酉吏部覆奏总督两广军务都御史邓廷瓒及巡按广东监察御史王哲考察不谨老疾等官琼州府知府张桓等五十三员才力不及广州府经历黄本听等十员请如例调黜内归善县主簿梁纪历任未及二年请仍留办事从之  壬戌给中军督都府带俸崇善伯王清诰券推封宣力武臣荣禄大夫柱国崇善伯食禄一千石子孙世袭赐诰券本身免死二次子免死一  升江西袁州府知府王俊为广东布政司右参政  癸亥升詹事府詹事兼翰林院学士程敏政为礼部右侍郎仍兼学士掌詹事府事敏正时行取始至也
　　明孝宗敬皇帝实录卷之一百三十五
　大明孝宗敬皇帝实录卷之一百三十六
　　弘治十一年四月丙寅朔孟夏享  太庙  遣内官祭司灶之神  初大理寺右寺丞杜昌鸿胪寺右寺丞周惠畴高岱尚宝司司丞华英中书舍人仝泰杨立太常寺寺丞张晖以传升降级至是乞复原职许之  戊辰升锦衣卫副千户柏权为指挥佥事舍人柏极为百户柏树为所镇抚俱锦衣卫带俸权等俱  宪庙贤妃弟也  直隶寿州及河南县各雨冰雹伤麦苗杀禽鸟坏官民廨舍  己巳太医院院使施钦丁忧服阕复除原职  命京卫武学教官俸本色折色如京官例  庚午巡抚顺天等府都察院右副都御史张淮卒淮字邦镇河南襄城县人成化五年进士历山阳芜湖两县知县升监察御史调四川雅州判官弘治元年升江西按察司佥事四川按察使狭西布政司进右副都御史整饬蓟州等处边备兼巡抚顺天等府至是卒讣闻赐祭葬如例淮刚廉有为严于疾恶作县与巡按往往用重刑不少贷在蓟州尽心边务人方有后望遽以劳致疾不起云  录广东云炉大桂等处杀贼功官军升一级者十二人其余一千一百三十三人给赏有差  先是巡按狭西监察御史张黻奉例考察请黜老疾不谨等官西安同知张宪等八十八员有旨令再行巡抚巡按官覆勘内延安府司狱吴江等十员年力未衰吏部请仍留办事从之  癸酉兵科给事中杨瑛等奏近闻辽东总兵官都督佥事李杲去东调兵出境烧荒为虏所袭丧失甚众又匿不以闻且杲久病不任事复为欺罔以图久任法不可贷巡抚都御史张玉互相蒙蔽亦不能无罪兵部覆奏命遣御史锦衣卫千户各一员往按之  甲戌命给追封黟国公陈豫奉天翊卫推诚宣力特进荣禄大夫柱国封号勋阶从其子平江伯锐请也  广东道监察御史李鉴丁忧服阕复除原职  以旱灾免直隶淮安府及徐州并邳州卫弘治十年分夏税子粒有差  乙亥狭西按察司仰昇坐奏事失具启本赎杖还职  戊寅调掌直隶大名府事山东布政司右参政李瓒于狭西布政司  庚辰升福建左布政使洪钟为都察院右副都御史整饬蓟州等处边备兼巡抚顺天等府  辛巳  仁祖淳皇帝忌辰  上祭  奉先殿  巡抚南直隶都御史彭礼奏苏松常三府地狭赋重又于赋外加耗以备供应民力不堪请将岁例起运京师折麦折草银七万六千八十余两存留本处供用并将兑运耗米稍加节减户部言折麦草银原系正额难准存留但三府民力已竭宜以今年及明年者暂赐存留不为例如欲节减兑运耗米则乞令彭礼径自处分从之  是日晓刻雨土  壬午升山西按察司按察使李琮为福建布政司左布政使  癸未辽府松滋王豪垔薨王安惠王嫡子母妃胡氏宣德八年生正统十一年袭封至是薨年六十六讣闻辍朝一日赐祭葬如制谥曰靖简  南京燕山前卫千户韩锐坐不分俸养赡继祖母及毁骂小功以下兄南京刑部拟赎杖还职为大理寺所驳刑部因奏请申明条例谓军职有犯败伦伤化者成化八年有发原籍为民之例干犯外姻尊属如殴伤妻母该革职者十一年有发本卫随住之例俱别取相应子孙承袭本部今会同都察院大理寺详议以为韩锐骂兄既非亲告律不坐罪但承袭祖职已有俸米与极贫无力供餋者不同正系败伦伤化宜如例发原籍为民但前例止称败伦伤化不曾明具其目以致人难遵守乞通行内外问刑衙门今后武职凡奉餋有缺须祖父母父母亲告乃坐若子孙告祖父母父母例不行勘若不奉养继祖母继母及殴本宗大功以上尊长小功尊属并殴伤外祖父母及妻之父母者俱行勘明白方许论罪其有纵容抑勒女及妻妾并子孙之妇妾与人通奸及奸内外有服亲属及典雇妻女者俱系败伦伤化请俱依律问罪照例发原籍为民如原无籍贯者发本卫随住若有一时违犯教令不系十恶重情并其余服制恩义稍轻者如有所犯止照常例施行俱不在革职为民之例从之  甲申江西布政司右参俞俊丁忧服阕复除福建左参政升四川按察司副使刘璋为山西按察使  夜月犯木星  致仕都察院右佥都御史丘鼐卒鼐字宗用江西贵溪县人景泰五年进士授行人司行人历升刑部员外郎郎中狭西按察司副使理刑榆林改福建升四川按察使右左政使召为都察院右副都御史总漕运兼抚淮凤等府弘治二年言者劾其职升太骤进由李孜省降狭西副使抚治汉中寻复升右佥都御史巡抚四川未几致仕至是卒赐祭如例鼐在榆林立卫学起铁冶教民耕渔民甚便之在四川亦能振立纲纪其总督漕运开拓旧河谨盐课诸事皆可取而不为言官所容鼐先世冒周姓至鼐始奏复丘姓云  乙酉江西按察司副使谈进丁忧服阕复除四川按察司  刑部左侍郎张锦以久病乞住俸命在任调治俸不必住  丙戌南京工部右侍郎徐恪复以疾乞致仕许之令驰驿以归  协守宁夏副总兵都指挥使张安奏宁夏等四卫原额旗军二万四千名今逸其半战守乏人乞募敢勇以实行伍兵部覆奏请行巡抚都御史于庆阳延安二府并绥德延安榆林宁夏中等卫地方招募壮勇宁夏榆林各三千名给之甲马器仗有愿充正军者编入卫所役止终身从之
　　○夜月犯垒壁阵西第二星  丁亥仁祖淇皇后忌辰  上祭  奉先殿  吏部右侍郎秦民悦丁忧服阕改都察院左副都御史
　　○礼科给事中马子聪陈二事一谓寿宁侯赐第工役未讫毓秀亭继之兴济庙宇又继之礲石镂木百役并兴帖翠涂朱万民失业功必延于累年费必止于钜万中外汹汹人情忧惧  陛下高拱九重耳不闻愁叹之声目不击贫苦之状必谓世运亨嘉太平全盛虽兴土木亦且无妨臣以为即今四方天鸣天震水旱灾伤京师风霾连日不止天时人事似未顺序  正陛下宵旰求治慎静安民之时岂宜盛兴土木也乞将臣所言下所司集议某役可停某役可减某役可缓以待时和年丰别为区处一谓传奉冗员实伤治体  陛下即位之初首革此弊近年以来千蹊百径钻剌经营非惟亏损名器实亦耗蠹民财况  祖宗以来百三十年于兹玉叶金枝遍满天下皆之国初用度不止倍蓗其创造府第乞求禄米等项络绎不绝此皆经常之费不可少者若不为之节省又于额外增设官员是以有限之地供无穷之耗即不幸继以兵荒则生民日困国用日急无名之歛起而怨变所由生矣乞敕所司议奏今后文官必由吏部武官必由兵部一切阴阳医术僧道杂流必由礼部随材器使定拟铨选如有夤缘传奉及陈乞非分恩泽者许该衙门执奏治罪命所司知之  命关中两淮长庐福建四川存积常股盐二十万引于榆林召□上纳从巡抚都御史熊绣奏也  兵部覆奏南京吏部尚书倪岳等所陈修省事宜其曰罢工作者请今复团营官军再不差拨令专一操练以备不虞其曰选武将者请于在京公侯伯都督等官中推选素有勋望者守备南京并五府管事其曰防要害者请于九江及扬州仪真二处慎择人以任守备并添造轻揵巡船而严私役之禁其曰减添设者请下本部及吏户二部通查天下但系添设官员除正统以前不动外其景泰以后悉与裁减增添镇守守备协守分守并管粮兵备水利屯田等顷事少官多者悉与裁减其添设州县衙门除成化以前不动者其系弘治间新建置未完者悉与改正仍旧务求简静以安地方议上俱从之  戊子赐沈府灵石县主并仪宾任廷杰诰命冠服如制  己丑卯刻南京木星见于未位  庚寅命济阳卫故带俸都指挥同知平王之子杰袭原职指挥使  升南京尚宝司卿黄钺为南京太常寺少卿仍管本司事以九年秩满也  辛卯雍王祐橒乞裁革衡州府税课司及衡阳县河泊所原设官吏而以二处岁办课钞赐本府管业供祀下户部议谓亲王岁禄万石足给公私之费而二衙门税课例充本处文武官折俸此  祖宗成宪万世不可改者宜勿许  上曰自今诸额办钱粮衙门各王府不得请求著为令  大宁都司都指挥佥事刘杲领京军操坐朝见失仪下锦衣卫狱赎杖还职  上以天气炎热命两法司并锦衣卫将见监问罪囚情轻者减等发落情重可矜疑者具疏以闻于是免枷号发遣者三十三人免监追发充军者二十六人发炒铁者二人杖一百发充军者三人杖八十发养亲者一人  壬辰命巡抚湖广都察院右副都御史沉晖之子说为国子监生从其请也  宁夏大震有声  癸巳升巡抚湖广兼赞理军务都察院右副都御史沉晖为南京工部右侍郎  命四川都司都指挥同知刘昇之子锐袭原职成都前卫指挥使  甲午南京福建道监察御史马炳然丁忧服阕复除南京浙江道  升刑科都给事中庞泮为福建布政司右参政  乙未罕东左卫都督只克等遣指挥阿黑纳等来贡赐宴并彩叚衣服等物有差
　　明孝宗敬皇帝实录卷之一百三十六
　大明孝宗建天敬皇帝实录卷之一百三十七
　　弘治十一年五月丙申朔南京户部署员外郎事主事贾瓘以擅辱三品武职为南京守备魏国公徐俌等所奏逮至京下锦衣卫狱刑部拟赎徒还职  上命降二级调外任遂降山东招远县知县  丁酉升浙江布政司左布政使阎仲宇为都察院右副都御史巡抚湖广  戊戌升河南按察司按察使李镜为浙江布政司左布政使  己亥升河南按察司副使邓庠为本司按察使
　　○府部臣英国公张懋等言顷岁工役太繁内而寿安钦安宫西七所毓秀亭之修建外而神乐观太仓城楼及皇亲屋宇之创造近者又于兴济县建真武祠使三军壮气耗于转输之勤万民膏血浪为土木之饰又改造织金彩妆闪色诸罗叚纱织造羊绒彩妆闪色诸衣物计其工料价银所需不下百万中官缘此规利有司缘此剥下其织造中亦有  东宫所服用者奇巧靡丽皆  祖宗以来之所未有况  东宫方在幼冲睿性未定当示以恭俭之德不当以奢靡导之伏望于前项工役已行者损其规制未行者悉令停免至于织造之过侈中官之督造亦皆停止取回实天下之大幸而臣等之至望也  上曰卿等所言有理即今天气向炎工役未完者待督工官奏来停免叚匹完造织造及已派者仍旧输纳此后节省事宜朝廷自有斟酌  庚子端阳节免宴  狭西按察司副使柳应辰丁忧服阕复除河南按察司  宁夏地震有声  辛丑镇守辽东太监任良等奏广宁边墙旧皆筑土为之每为霖潦所坏虏因得以潜入我军难于防守兹欲以砖甓甃砌计其成功有三岁之劳而可以享永久之逸事下工部覆奏从之  壬寅襄城伯李黼卒黼直隶和州人大保兼太子太傅襄城侯瑾之子弘治二年袭父爵后府带俸至是卒讣闻赐祭葬无子从兄鄌嗣  甲辰户部尚书周经等奏近奉旨以内织染局罗叚缺用命浙江运司支盐价银二万引付太监韩义麦秀织造惟天下盐运司之设专为军饷计也近年以来官盐则为亲王之所陈乞私盐则为内官之所夹带成化时取充赏赐所费甚钜以致价贱利微□人不至一遇边患束手无策然而本色犹堆积以需开种折色犹送京以济边急则初设遗意犹存也今织染局复为举臣恐弊端日起国计日坏伏读  皇明祖训有日内府饮食常用之物官府上下行移不免取办于民是以文繁生弊故设酒醋面织染等局于内取其不劳民而便于用由是观之则各局供应诸物岁有定数织造乃其常职若曰取用有加则南京苏浙已于例外织造若曰匠役不足则其平日招取者不下千余皆食廪饩所为何事是叚匹未必缺而乃导  陛下以劳民伤财之事以重违  祖宗垂示之典况臣等先以旱灾请停织造已奉  圣明自有斟酌之谕则此举者或恐  圣心偶未之思耳不然则祖宗之法如此之善其训如此之严而  圣心纳言如此之近盐法之系于民命边方者如此之重且急也何忍以一时之小费而不惜此四者之尽废耶  上曰盐价业已准行但织造不急用者内织染局官再奏来处置户部覆虑内臣遂援此为例请断其后得旨盐价除今岁外此后只岁以五千引给之  淮府罗源郡主卒赐祭葬如例  命大宁都司署都指挥佥事庞通守备狭西兰州  乙巳  太祖高皇帝忌辰  上祭  奉先殿驸马都尉杨伟承命祭  孝陵  迤北伯颜猛可王等遣使臣赏孩来贡赐宴并彩叚绢匹等物有差其回赐王及给赐使臣之存留边关者彩叚等物并如例  山西平阳府知府杜忠奏晋府西河靖恭王之子镇国将军钟铬钟鈇俱有孝行幼丧父恸哭不食母妃萧氏力劝乃止事母尤孝每日兄弟常侍侧遇时物不奉不敢先尝母尝病兄弟焚香吁天乞以身代病果愈十年疾复作兄弟日夜侍疾衣不解带汤药必亲尝乃进及卒哀毁不食者三日将殡霡霂连朝殡出而日霁道路观者数万人皆以为孝感所致嗣是守墓负土日夜号哭不还欲终丧庶母王夫人百方劝之乃还仍敝衣草履哭奠如初丧请旌表以为宗室劝礼部议谓宗室无立碑旌表例请如例赐敕奖谕从之  丁未  仁宗昭皇帝忌辰  上祭  奉先殿  遣驸马都尉黄镛祭  献陵  南京尚宝司司丞刘称丁忧服阕  改巡抚甘肃都察院右副都御史吴珉于南京都察院管事  戊申传旨升府军卫百户吴顺及冠带总小旗等二十二人为锦衣卫副千户百户所镇抚等官军器局副使孙林等十二人为大使副使等官工匠李仲良等十七人俱赐冠带俱御用监应役者也  虏数百骑驻肃州境外之喇哈兀速泉将入寇分守右参将杨翥率千户田志深调汉番兵迎袭之虏遁去翥等追至黑山兵备副使李旻亦率众至合兵与战败之又追至夹山及琐琐林皆败之斩首四十级获马二百四十一匹器仗千数镇守太监陆訚等以捷闻命訚等写敕奖励差来升一级赏纻丝一袭钞千贯  夜月犯键闭星复犯罚星  己酉以水灾免山东青莱兖三府及鳌山等五卫所弘治十年秋粮草束有差  辛亥命代惠王庶长孙俊杖袭封代王俊杖父聦氵□禾惠王庶长子也初为武邑王以罪革爵为庶人迁居太原惠王薨  上命乐昌王暂理府事久之有旨宥聦氵□禾为革爵武邑王回本府居住封俊杖为长子理府事至是聦氵□禾卒其母王夫人为俊杖请袭祖爵故有是命  鲁府辅国将军当淍以生母赵氏卒请预支今年本色禄米四百石及其弟辅国将军当泭并其子奉国将军健木□虑健楯本色禄米共一千石俱折支价银以治丧葬从之  命故都察院右副都御史张淮之子衍为国子监生从其请也  给秦府故辅国将军诚瀷母妻养赡米岁二十石  壬子盗入河南夏邑县劫官库典史刘灏率吏兵御之灏被杀掠驿马十五匹以去兵部请以巡按监察御史究问并严督所司捕盗从之  癸丑命丰城侯李玺扬威营坐营管操  甲寅命各王府校尉私自佥充者止量免本户民差不得支粮  乙卯赐代府苪城郡君并仪宾杨鎕诰命冠服如制  巡按山东监察御史王一言奏先圣六十一代孙孔弘绪初袭封衍圣公以罪革爵为民至是二十余年其族人希瑾等合词状称弘绪能改过迁善乞复旧爵以奉宗祀命与冠带闲住  羽林前卫带俸指挥使吴瑛奏臣系  宪庙前皇后吴氏之兄臣所以授职乃先世军功所历未沾外戚恩例乞赐升职并改注卫分以图报称今升都指挥佥事锦衣卫带俸  狭西宁夏地震有声  戊午赐蜀府镇国将军宾洪代府镇国将军聦汝辅国将军聦＜氵兊＞□页奉国将军聦潣晋府辅国将军奇氵□迤奉国将军奇泓奇泭镇国中尉表极诰命冠服如制
　　○雍王祐橒复乞衡州府税课司衡阳县河泊所为业  上以王乞奏不已重违其意命岁赐衡州府课钞一万贯衡阳县课钞三千贯  己未狭西肃州天鼓鸣  庚申郑府宜章王见汌薨王蕳王庶子母俞氏成化十二年生弘治元年册封至是薨年二十三讣闻辍朝一日赐祭葬如制谥曰怀顺  岷府黎山王膺鉖薨王顺王第四子母妃杨氏天顺三年生成化六年册封至是薨年四十二讣闻辍朝一日赐祭葬如制谥曰安懿  升兵部郎中姜清户部员外郎陈勖兵部员外郎李浩俱为通政使司右参议  命山西都司故都指挥同知杨义之孙文袭原职大宁前卫指挥使  命发两淮盐价银五万一千余两于宁夏甘肃以备边储  是日晓刻月犯天囷西第二星  辛酉通政使司左通政张璞以疾乞归许之命驰驿以行痊之日有司奏闻起用  中都留守司及大宁山东河南三都司都指挥佥事董昂刘曰□永杨胜刘軏等各领本司官军京操多失期下刑部狱赎杖还职曰□永昂胜失期者至千人以上仍停俸三月  翰林院编修沈焘光禄寺寺丞王举俱复除原职以丁忧服阕也  皇陵卫指挥佥事汪渊坐赃罪发狭西榆林卫充军中都留守司副留守张溥及凤阳府知府张祯等坐渊累俱逮治之  是日雨雹  乙丑  命故宣城伯卫頴之子璋袭宣城伯  裁革贵州平越卫税课司及都匀府税课局
　　大明孝宗敬皇帝卷之一百三十七终
明孝宗敬皇帝实录卷之一百三十八
　　弘治十一年六月丙寅朔  丁卯命泰宁候陈璇五军营右哨坐营管操
　　○戊辰虏数入宣府独石马营等处军士前后死者七人伤者二人男妇被虏者十人下巡按监察御史勘问以守备右监丞徐玉都指挥陈雄分守右监丞唐禄指挥穆荣并诸提调管理官高鉴等十一人守备不设问拟免杖充军但俱情轻律重而禄玉雄荣复有功可赎都察院覆奏得旨高鉴等八人各降一级带俸差操唐禄等四人宥之陈雄穆荣仍各罚俸三月
　　○致仕南京户部左侍郎李益卒益字景贤狭西长安县人户部侍郎暹之子景泰五年进士授监察御史历升湖广按察司副使山东按察使山西布政使南京都察院右副都御史总理粮储进南京户部左侍郎后以衰老乞归许之仍进阶一级给驿还至是卒赐祭葬如例益居官有廉名然颇过刚直遇事略无款曲人有忤者辄怒詈形于词色用是为时论所薄云
　　○癸酉给代府故革爵武邑王聪氵□禾之妻李氏食米岁三百石
　　○以水灾免直隶庐州凤阳淮安扬州四府徐州武平等四卫所粮草有差
　　○虏入古浪庄浪凉州永昌山丹境军士死者十六人伤者十人掠去牛马百余兵部请治提调守备等官罪命指挥等官叶森等十二人俱逮问左监丞梁玉左参将颜玉副总兵熊冈都指挥左方姑宥之方仍罚俸两月
　　○乙亥四川长河西等处灌项弘慈妙济大国师绰丹剌卓儿巴藏卜死其徒禄竹领占巴藏卜来贡请袭职从之赐晏并彩叚等物如例
　　○贵州自春徂夏亢阳不雨火灾大作毁官民屋舍千八百余所男妇死者六十余人伤者三十余人○丙子赐宁府镇国将军宸江□风辅国将军宸渶宸＜氵凤＞奉国将军宸澻鲁府辅国将军当氵□献辽府奉国将军宠泰晋府辅国将军奇潣奇淳□章奇瀍奉国将军表栏代府辅国将军成鏸成镣成鉎诰命冠服如制
　　○赐沈府于潜郡君并仪宾王冠宁府新建郡君并仪宾方俨晋府永福郡君并仪宾张继宗诰命冠服如制
　　○广西桂林府民周道兴家园地先连响数声隐隐如雷已而陷穴九处大者围十七丈次者七丈小者三丈
　　○丁丑都察院右佥都御史魏富以病痊至有旨改南京大理寺左少卿已而给事中周旋劾之谓富不俟召用而自起赴阙失大臣自重之义乞投置闲散以示戒  上曰魏富业己改用置勿论
　　○升监察御史刘玮为广东按察司副使
　　○戊寅升南京工部郎中王臣为云南按察司副使提调学校
　　○己卯免湖广衡州等八府及沔阳等三州并所属州县正官明年朝觐巡抚都御史沉晖言方修造王府且流贼窃发缉捕未尽故也
　　○夜月食
　　○庚辰秦王诚泳薨王康王庶第四子母夫人杨氏天顺二年生成化四年封为镇安王十年进封秦王至是薨享年四十有一讣闻  上辍朝三日遣大臣致祭有司营葬行人掌丧礼谥曰简王天性孝友好礼谦恭恒以敬  天地畏  祖宗尊朝廷为念尝铭其冠服以自警尤勤问学雅好吟咏时节每延致士大夫命酒赋诗脱略势分撤鹰房以创侍从儒臣之馆捐隙地以益正学书院之基累蠲本府人役租税以二万计一时宗室中称好贤乐善者归焉所著有小鸣稿世德录王薨后长史强晟集其生平善行数十余事为遗行录藏于府中○命故翰林学士沈度孙世隆为中书舍人内阁制敕房办事盖  上善书雅好度书法尝有旨命访其子孙至是礼部以世隆应诏遂有是命
　　○辛巳给周府临湍营惠王宫人王氏及其幼女食米岁一百石
　　○命宣城伯卫璋岁禄一千石本色折色中半兼支
　　○命苏州府岁春秋祭宋儒魏了翁于鹤山书院从其十世孙芳请也
　　○乙酉赐岐王德安府田三百顷
　　○丙戌礼部奏  万寿圣节例赐百官晏  上命免晏赐以节钱钞
　　○遣内官祭中霤之神
　　○命山西行都司故都指挥同知左鉴之子纲袭原职玉林卫指挥使
　　○丁亥广西思明府强贼黄绍集众数千人焚劫乡村据思明等三州屡抚不服两广总镇等官请进兵剿捕兵部覆奏从之
　　○戊子中都留守司副留守张溥私役军人多取货利为凤阳西高墙庶人女所奏下巡按监察御史问拟赎徒还职刑部请照例革任带俸差操从之
　　○腾骧左卫百户黄盛妻宜氏一产三子一女
　　○己丑辽府宜城王豪坅薨王康简王第二子母妃花氏正统十一年生成化十五年袭封至是薨讣闻辍朝一日赐祭葬如制谥曰荣僖
　　○朝鲜国王李＜忄隆＞遣陪臣曹伟等奉表文贡方物来贺  万寿圣节赐晏并彩叚衣服等物有差
　　○命故黔国公沐琮支过禄米九百余石免还官
　　○庚寅致仕镇守贵州前军都督府都督佥事彭伦卒赐祭葬如例
　　○辛卯  孝庄睿皇后忌辰  上祭  奉先殿遣驸马都尉齐世美祭  裕陵
　　○修山川坛墙垣
　　○升礼科左给事中叶绅为尚宝司少卿
　　○免狭西临洮巩昌延安庆阳四府并所属州县正官明年朝觐以镇巡等官言地方灾伤兼番贼出没故也
　　○壬辰晓刻月犯井宿东扇第二星
　　○癸巳  孝穆皇太后忌辰  上祭  奉慈殿遣驸马都尉齐世美祭  茂陵
　　○甲午免河南沈丘县正佐官明年朝觐以县治新设故也
　　○命寿王祐榰岁支两淮食盐一千引改于四川支给仍赐重庆府及泸州二税课司岁课钞二万贯从其请也
　　明孝宗敬皇帝实录卷之一百三十八
明孝宗敬皇帝实录卷之一百三十九
　　弘治十一年七月乙未朔孟秋享  太庙
　　○遣内官祭司门之神
　　○丁酉  万寿圣节遣驸马都尉马诚林岳告  长陵  献陵  景陵  裕陵  茂陵
　　○遣仪宾周钺告  景皇帝陵寝
　　○  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司庆贺官员人等钞币有差
　　○戊戌  仁孝文皇后忌辰  上祭  奉先殿遣驸马都尉马诚祭  长陵
　　○己亥兵部奏大同宣府缺马近闻北虏进贡多挟马入边私市市者得之皆以归势家因取厚利请敕两镇巡抚都御史严督所属凡有收胡马者报官买之以给新募及无马军舍人等骑操匿者马入官仍坐以罪从之
　　○辛丑翰林院编修徐穆病痊至京复除原职
　　○虏入宣府境杀军士十六人伤者八人掠男妇三十五人分守参将杨彪等二十八人下巡按御史逮问奉御贺能监丞葛全仍令戴罪杀贼都指挥姚信以去任宥之
　　○命通政使司每年五月十五日至七月十五日俱日引奏五事余月日引奏七事
　　○壬寅增设江西瑞州府通判一员上高新昌高安三县主簿各一员专理捕盗
　　○癸卯升监察御史邓公辅为云南按察司副使
　　○肃州卫天鼓鸣
　　○夜月犯东咸星
  </div>
  <div class="pagination">
   <a href="明实录孝宗实录_page73.html">
    上一页
   </a>
   <span>
    ...
   </span>
   <a href="明实录孝宗实录_page69.html">
    69
   </a>
   <a href="明实录孝宗实录_page70.html">
    70
   </a>
   <a href="明实录孝宗实录_page71.html">
    71
   </a>
   <a href="明实录孝宗实录_page72.html">
    72
   </a>
   <a href="明实录孝宗实录_page73.html">
    73
   </a>
   <span class="current-page">
    74
   </span>
   <a href="明实录孝宗实录_page75.html">
    75
   </a>
   <a href="明实录孝宗实录_page76.html">
    76
   </a>
   <a href="明实录孝宗实录_page77.html">
    77
   </a>
   <a href="明实录孝宗实录_page78.html">
    78
   </a>
   <a href="明实录孝宗实录_page79.html">
    79
   </a>
   <span>
    ...
   </span>
   <a href="明实录孝宗实录_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
