<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 973 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 973 页/共 1860 页
  </h1>
  <div class="content">
   ○是日、驻跸鄂尔楚克哈达大营　　

○己未。上行围　　

○谕、据乔光烈奏、湖南新宁县传帖罢市一案。显有徇庇属员。化大事为小事之意。若果如所奏、该县已革蠹役。而刁民犹不服。以致挟制罢市。则罪在民不在官。又何必参处该令。此案疑窦甚多。著派刑部侍郎阿永阿。驰驿前往。会同该督吴达善、秉公查办。所有随带之司员。并著驰驿　　

○又谕、昨据李勋奏、新宁县民传帖罢市一案。已明降谕旨。并传饬乔光烈矣。今挋乔光烈摺奏、于地方刁徒纠众抗官大案。全不知事理之轻重。种种纰缪。已于摺内批示。如刘周祜具呈控府。名为控役。实即控县。乃署府王锡蕃。既不亲审。又不委员。将案犯竟发本县。是直以原告交被告矣。知府职在率属。而庸劣无能至此。该抚仅以参处知县了事。而于王锡蕃并无一语指劾。且以现犯不齐。意为开脱。试问犯即不齐。何难自往提鞫乎。即乔光烈身为巡抚。于寻常案牍。固不妨在省坐理。若此等大案。即当减从星速自行督办。庶奸民不致漏网。庸吏亦知所提撕。乃仅卸责监司。深居不出。籍词敦体。有意养高。是朕以封疆畀该抚。而该抚自待。曾一巡道熊学骥之不如矣。其徇庇怯懦。实为深负简用之恩。乔光烈。著交部严加议处　　

○谕军机大臣等、提督李勋奏、新宁县民罢市一摺。已明降谕旨。著该督抚秉公严行查办矣。地方遇有此等重案。为近来罕见之事。该抚一闻禀报。即应一面督率审究。一面具摺奏闻。虽定案未能刻期。而起案缘由。何难先行入告况地方有司。始因书役滋弊。继复转相覆护。以致酿成事端该抚即自速赴查办。亦岂遂失封疆之体。乔光烈平日办事尚属公。此案乃不速将情形奏闻。或因案情重大。一时竟无定见耶。乔光烈。著传旨申饬　　

○是日、驻跸鄂尔楚克大营　　

○庚申。上行围　　

○谕曰、御史李宜青条陈台湾事宜一摺。所奏应行与否。且不具论。而其用意之取巧器小已大失言官之体。该御史奉差巡台。地方之事。皆其职分所难诿。第同差满汉二员。考成均属一体。见闻所及。理宜和衷共酌。会衔入告。即意见容有参差。亦应据实声明。专摺奏请。乃李宜青既不于在台时彼此会商。至回京复命。亦未闻一言及此。直至差满日久。挟此为独得之秘罗列见长。彼以建白博名高者。存心鄙琐。固当如是耶。此等伎俩。犹得以尝试为得计耶。李宜青。著传旨申饬。至所请各条。亦不必以人废言。仍著交部议奏　　

○谕军机大臣等、纳世通等奏、厄鲁特博罗齐等、自玛尔噶朗逃来。告称、额尔德尼伯克所居城外。仍有厄鲁特千余人。又今春遣使霍罕后。额尔德尼伯克。领众往侵和济雅特丕色勒。中途忽行彻回。据伊属人互相传说。恐大兵前来。厄鲁特必然归附。莫若先行擒杀。我等闻风逃走。现在遣亲信回人。潜入霍罕侦探。如无他故。即将博罗齐等、送往伊犁等语。额尔德尼伯克彻兵。防范厄鲁特等。不过因阿布都喇伊木交通事觉。恐大兵问罪。欲为守御计耳。岂敢图谋喀什噶尔。如果有此心。则从前阿布都喇伊木潜通信息时。何不统众相应。朕昨以阿布都喇伊木罪状。敕谕额尔德尼伯克。伊得旨知已免其加兵。自然安守游牧。若纳世通等、以全无影响之事。侦探张皇。恐喀什噶尔回众闻之。转启猜疑。著传谕讷世通等、将事姑置之。不必遣人往探　　

○伊犁将军明瑞等奏、经次察哈尔总管达克塔纳。领兵五百。解送羊只。中途马甲朋苏克等、俱迷踪未回。臣等正在察询。忽朋苏克与厄鲁特男妇五人同来。告称、因马乏落后。入哈萨克托克托郭勒等所居。被其拘留。复乘间与厄鲁特等、商谋脱出。臣等派兵一百名。往拏所供之哈萨克等。并收其牧群。旋据全行拏获。又查出察哈尔车布腾。因马乏病卧。有哈萨克哈藏哈布。起意欲买车布腾役使。以银付同行之彦扎布。彦扎布贪利允从。次日遂以病故报知该管官。查彦扎布贪利无耻。应请传集哈萨克人等、将伊正法示众。车布腾重责。枷号。满日发往叶尔羌。给官兵为奴。哈藏哈布。重责释放。托克托郭勒。起意拘留官兵。应请正法示众。收其马匹入官。其余人马匹。仍给还原主。朋苏克因病被拘。旋行脱出。仍令照旧差操。其该管官达克塔纳等、请交部分别严加议处。得旨、所办甚是。如所请行　　

○缓徵湖北江夏、武昌、咸宁、嘉鱼、蒲圻、兴国、大冶、汉阳、汉川、黄陂、沔阳、文泉、黄冈、蕲水、黄安、蕲州、黄梅、广济、石首、监利、并武左、沔阳、黄州、蕲州、二十四州、县、卫、水灾额赋　　

○是日、驻跸巴颜沟东大营　　

○辛酉。上诣皇太后行幄问安　　

○行围　　

○吏部议覆、调任两广总督李侍尧奏称、州县自理词讼。定例二十日完结。仍调循环簿。每月申报该管上司。嗣又奏准。道员分巡所至地方。即提号簿查核。如有玩延不结等弊。详参议处在案。今州县率多任意延搁。或将号簿藏匿。种种蒙混拖累。皆由巡道不实力稽查所致。应如所奏。责成巡道。于所到各属。查提催结。如有前项弊端。照疲玩参处。徇情枉断者。按所犯轻重。指参严处。巡道徇庇者。照例降调。从之　　

○兵部议覆、伊犁将军明瑞等奏称、凉州、庄浪、热河、三处移驻伊犁兵。四千余名。各有额设之协领、佐领。请照索伦、锡伯、察哈尔、厄鲁特之例。分别给与关防图记。应如所奏。令该将军逐一拟定字样。咨部铸给。从之　　

○以正蓝旗蒙古副都统扎什扎木素、为江宁右翼副都统　　

○是日、驻跸巴颜布尔噶苏台大营　　

○壬戌。上行围　　

○户部等部议准、四川总督阿尔泰奏称、叙州府属之屏山县界内大竹堡一带。荒地甚多。委员勘明夷汉界址。离土司夷巢二三百里。俱有大山溪河界限其间。土脉水泉。悉堪种植。共勘有可垦田地。十万六千六百余亩。贫民报垦者。现有一千五百余户。计口授田。领票认粮。分别水旱田地。照例题报升科。惟是该处距县三百余里。可垦之田。倍于县额。将来招徕既广。烟户日增。一切纳粮输赋。编设保甲。稽查奸匪。修筑堰坝。酌增盐引等善后事宜。俱需专员妥办。原设马边县丞。不足以资弹压。查叙州府通判。管理富顺县盐井。事尚简易。县丞足以料理。请以叙州通判移驻马边。将应垦之地。及附近马边之川秧。荞坝。上下溪。一带地方。划归管理。命盗案。由通判审拟解府勘转。田土词讼。悉由通判管理徵解。换铸马边理民督捕通判关防颁给。所属文武生童。仍附入屏山县考试。并请将宜宾县分驻宣化巡检裁汰。改设马边厅照磨。以资分理。巡检事务。归宜宾县兼管。其马边县丞。调驻富顺县邓井关。管理盐引事宜。该县丞。即归富顺县管辖。衙署毋庸另建仓库监狱酌量添修。官役俸工。通融改拨。该通判原定养廉五百两。请每年加增银一百两。至该处应驻武弁。查马边原设两河汛千总一员。防兵三十一名。陇胜汛把总一员。防兵二十五名。又上溪汛防兵十六名。以现在情形而论。两河。陇胜。均非要地。应将两河汛弁、兵、移驻烟峰城。陇胜汛弁。兵。移驻中坝。上溪汛兵。酌量分设各塘。将旧有弁兵房间墩汛。量给修费。拆卸移建。从之　　

○是日、驻跸都穆达乌拉岱大营　　

○癸亥。上诣皇太后行幄问安　　

○行围　　

○谕、前江西德化等处。因江水骤涨。滨洼之地。秋禾不免淹损。已降旨将德化封一等三乡。及彭泽等五县。被水之地。分别加恩抚绥。今各该处积水。虽次第消退。可以补植秋禾。而南昌等县。紧踞鄱湖之上。其最低处所。尚未能全行涸出。秋种难期收获。民力不无拮据。著再加恩。将南昌。新建。进贤。三县未涸地亩。即照封一等三乡之例一体概予蠲赈。该抚速饬所属。实力妥办。务令均沾实惠。副朕轸念闾阎至意。该部遵谕速行　　

○又谕曰、御史秦黉。以户部郎中冯光熊。刑部郎中杜玉林。俱系丁忧之员。该堂官不应奏留一摺。内称、若遇升迁外任。又本闻以干练留部。其持论实中事情。即该堂官等亦无辞可对。官员遇有事故。并听离任终制。原系恤下常经。朕自临御以来。于臣工进退。一切皆循定例。间有特旨令仍在任署事者。本属寥寥无几。第以堂官而请留司员。督抚。而请留属吏。则上官之推情瞻顾。与下僚之因事干求。其流弊将何所不有。况国家分职任才。岂必少此一二人。与此一二人二三年少待之期。而必权宜破格而为之。诚亦可以不必。若该御史遽谓因此斤斤执持。即广为教孝。则又不然。人臣移孝作忠。原无二理。既已名通朝籍。致身之义。岂未之前闻。倘如明季科道。门户恶习。争论夺情。如王锡爵之于张居正等案。忿詈交攻。无所不至。而于国是究鲜纤毫之益。此又政体所关。不可不惩其渐者。朕虚公御下。从无成见。嗣后凡朕特旨酌量令其留任外。内而部院堂官。外而督抚等。均不得率行请留。则弊端既无自而生。而言官之摭拾建白者。亦无从藉口。著为例　　

○又谕、前舒赫德等摺奏、秋谳情实人犯内。将伤毙缌麻尊长之杜廷顺。黄煊权。赵亚九。三犯。均请改为缓决。办理甚属乖谬。已传谕严行申饬。此等有关服制之犯。不得轻议更张。原以重伦常而昭法纪。是以从来督抚原拟。九卿核定。并无任意驳改。朕于勾到时。量其案情轻重。分别予勾之外。仍令监候。即如三案内已经缓至七八次之犯。即照例仍入情实。总属不予勾者。其于缓决亦无大区别。或遇矜恤之典。未尝不可再行议缓议矜。若当秋审时。竟奏明先改缓决。几若定有规条。则册内所存。皆实系谋故难贷之人。并无一二情节稍轻。可以待朕别择者。岂能转于各犯中曲法予以不勾。是伊等所进情实犯中。竟不令朕宽免一人矣。昔人称皋陶曰杀之三。尧宥之三。是必先有皋陶之执法。而后可施帝尧之矜宥。若舒赫德等、喋喋议缓。惟恐不及。是早以三宥自居。朕将何所庸其权度乎。然舒赫德之所以汲汲为此者。其亦有故。昨御史李宜青。条奏台湾事宜。不与满御史会商。取巧独奏。大失台垣建言之体。然此尚系小臣。若舒赫德为满洲尚书。如以此等案情必应改缓。或以服制内期功犯。停勾二年。尚令大学士会同省核。今以缌麻较轻。转致历次不改。奏请酌量核定。未始不近情理。然此何不于去年汉尚书秦蕙田在部时。共为商搉奏定。而适于此时乘间更易章程。冀以示从宽而博众誉。在拘迂无识如窦光鼐辈。未必不谬。相推许。以今年秋审为办理独佳。然使舒赫德援李宜青之事比类返观。如出一辙。其能不有靦颜面。为有识者所鄙薄耶。执法之司。必以明允协中为是。而秋谳大典。刑部及九卿等、并宜详悉折衷。不得稍存畸重畸轻之见。倘因此饬谕。舒赫德等、遂不量案情。私心摩揣。或致有意从严。则是又自取罪戾。朕岂能更为轻恕哉。将此通谕九卿。及内外问刑衙门知之　　

○谕军机大臣等、辅德奏、查办宁州还俗僧人卢秉刚一案。议将寺内田产。拨出归公。仍余二百余亩。给还养赡之处。办理尚未允协。卢秉刚以还俗僧人。占寺为室。娶妻生子。损纳职衔。移毁佛像钟鼓。并将寺中田庐。据为已有。实属缁流中之匪类。若不示以重惩。则凡丛林住持。不守清规者。尤而效之。势将何所底止。况寺内租谷。原为常住香火之资。住僧经营有年。积赢阡陌。仍系寺中余息所出。并非伊披剃时携带私赀。自行置买者。又何必给令管业。以遂其拥赀自利之心乎。其摺内所请给与养赡田二百余亩。著概行入官充公。并将卢秉刚定拟发遣。以示炯戒。可将此传谕辅德。令其另拟具奏　　

○兵部议准、调任两广总督苏昌奏称、广东澄海一协。额设副将一员。中军都司一员。左右两营守备各一员。副将及左营守备。驻防澄海县城。都司驻蓬州。右营守备。驻樟林寨堡。由来已久。但都司为副将中军。有兼辖两营。承上转下之责。今分驻蓬州。离澄海三十里。遇有事件。往返耽延。实多未便。请将左营守备。移驻蓬州。都司调回澄城。各就原署驻劄。兵马钱粮。向系两营守备分管者。统归都司管理。每年出洋。以都司为上班随巡。副将为下班统巡。两营守备。轮委一员为下班随巡。左营之东湖泛。向拨右营弁兵船只贴防。即改归右营管辖。右营原防弁兵船只。彻回。拨往大莱芜炮台汛防守。其大莱芜炮台汛。改归右营管辖。将左营原防弁兵船只。拨往沙汕头炮台防守。该协额设马步战守兵。一千四百二十二名。请每营更定额兵七百一十一名。战马均匀分配。又将左营多派外委把总一员。调入右营。改为外委千总。其额设战船。外海、左右营各五。内河、左营三。右营二。各就本营兵配驾巡查。从之　　

○是日、驻跸乌拉岱博勒齐尔大营　　

○甲子。上行围　　

○予故正黄旗蒙古都统广成、祭一次。谥温勤　　

○是日、驻跸呼鲁苏台大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十八


大清高宗法天隆运至诚先觉体元立极敷文奋武孝慈神圣纯皇帝实录卷之七百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。九月。乙丑。上诣皇太后行幄问安　　

○行围　　

○广东巡抚明山疏报、乾隆二十八年分、雷、廉、二府属开垦额内荒芜税。八顷有奇。广、潮、肇、雷、四府属额外荒芜税。四十七顷有奇。高州府茂名县归并神电卫、高州所、垦复屯税、二十亩有奇　　

○贵州巡抚图勒炳阿疏报、乾隆二十八年分、镇远、铜仁、二府。永丰、黄平、麻哈、三州。安南、瓮安、天柱、三县。开垦田、二百五十亩有奇　　

○是日、驻跸塔哩雅图大营　　

○丙寅。赐扈从王公大臣及蒙古王公台吉兵丁等食　　

○原任太子太保刑部尚书秦蕙田遗疏闻。得旨、秦蕙田患病溘逝。应得恤典。著察例具奏。该部知道。又谕曰、尚书秦蕙田。奉职西曹。恪勤素著。前以患病告假。准其回籍就医。尚冀痊可。兹闻在途溘逝。深为轸恻应得恤典。已敕部察例具奏。著再加恩赏给银一千两。经理丧事。以示优恤　　

○又谕、刑部尚书员缺。著庄有恭补授。朕于明春南巡。庄有恭办理一切事宜。及浙江海塘。关系紧要。届期均需面为咨度。可暂留江苏巡抚之任。俟回銮后。候旨来京供职。现在刑部尚书事务。仍著刘纶兼署　　

○是日、驻跸张三营行宫　　

○丁卯。上诣皇太后行宫问安　　

○吏部议覆、河南布政使佛德奏称、边省烟瘴苗疆等缺。或三年。或六年。例得报满。分别即升。并加衔本省题升。此等人员。或系熟悉夷情。或因忍耐瘴。自当躬亲其地。至年满分别升用。臣前官滇。见滇省烟瘴各缺。除正印官尚少差委外。其佐杂等官。或委署腹缺州县者有之。或委办厂务者有之。本缺另委员署理。代历烟瘴之苦。而本员优处腹地。仍得按期推升。于情理实未平允。请嗣后此等员缺。概停差委等语。查乾隆二十五年。原奉有边疆要缺之员。不得调办别项工程差务之谕旨。但恐田久因循。应如所奏通行各省。凡属道府以下。佐杂以上。业经调补边疆烟瘴要缺各员。必须亲莅本任。扣足年限报满。从之　　

○是日、驻跸波罗河屯行宫　　

○戊辰。谕军机大臣等、据熊学鹏奏、拨运淮盐一事。接尹继善札称、淮南淮北各场。均无余盐可拨等语。前尹继善高恒。接到两次传谕。先后覆奏。江都甘泉。等县与浙盐口岸毗连。积有余盐。可以就近拨运十万石。已札商该抚会办。何以熊学鹏所奏接到札寄。与尹继善奏摺。迥不相符。殊属难解。且熊学鹏前已停止闽省拨济。而忽接尹继善淮盐并无存余之信。绝不虑及接济之迟误。犹待逡巡会商。尤为前后矛盾。此时该抚想已赴苏会办。可详悉传谕尹继善、熊学鹏等、令其将实在情由。据实即速覆奏。寻熊学鹏奏、盐在场而商未运者。谓之场盐。其商人已运到店者。谓之岸盐。查两淮场盐。一出土□亭舍。即入包垣。俱系场商尽买。并无官贮余盐。若浙商一旦赴买。恐场商灶户。暗擡价值。不惟买运维艰。亦且缓不济急。尹继善所谓无余盐可拨者。乃谓在场无官贮之余盐。非无盐也。今臣等已酌议将江。甘。等五县。商人已纳课过坝之盐。即在扬截留四万石。既非存场灶盐。亦非到岸商盐。乃商人已起运而未到岸者。实为省便。现经拨济在案。再查浙省各场。现在菊土起旺。臣严督竭力赶煎。再加此淮盐四万石接济。民食已足。不致迟误。得旨、此奏始明白矣
  </div>
  <div class="pagination">
   <a href="清实录乾隆朝实录_page972.html">
    上一页
   </a>
   <span>
    ...
   </span>
   <a href="清实录乾隆朝实录_page968.html">
    968
   </a>
   <a href="清实录乾隆朝实录_page969.html">
    969
   </a>
   <a href="清实录乾隆朝实录_page970.html">
    970
   </a>
   <a href="清实录乾隆朝实录_page971.html">
    971
   </a>
   <a href="清实录乾隆朝实录_page972.html">
    972
   </a>
   <span class="current-page">
    973
   </span>
   <a href="清实录乾隆朝实录_page974.html">
    974
   </a>
   <a href="清实录乾隆朝实录_page975.html">
    975
   </a>
   <a href="清实录乾隆朝实录_page976.html">
    976
   </a>
   <a href="清实录乾隆朝实录_page977.html">
    977
   </a>
   <a href="清实录乾隆朝实录_page978.html">
    978
   </a>
   <span>
    ...
   </span>
   <a href="清实录乾隆朝实录_page974.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
