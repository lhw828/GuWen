<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1788 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1788 页/共 1860 页</h1>
    <div class="content">○刑部议奏、正红旗满洲世管佐领庆安、受贿滥用图记。孙廷玉叠次捏契。主令刘大描印。贿嘱庆安串骗。按律分别拟罪。得旨、此案庆安身任职官。掌管图记。听受孙廷玉等贿嘱。滥用图记。以致孙廷玉等、叠次谎骗多赃。而该犯又冒充佐领富尼杭阿之名。夥同诈骗。计赃已在八十两以上。罪应绞候。本年秋审时。自应入情实予勾。但该犯情节较重。未便稍稽显戮。庆安著即处绞。至孙廷玉、三次捏造假契。主令刘大、描画印信。贿嘱庆安、私用图记。串同谎骗。是庆安之身罹法网。俱系孙廷玉起意唆使。仅予发遣新疆。不足蔽辜。孙廷玉、著改为绞监候。秋后处决。入于本年情实办理。以示惩儆。　　

○癸巳。旌表守正捐躯河南光山县民马金国妻余氏。　　

○是月。钦差大学士公管两广总督福康安等奏、哲孟雄头人却图鲁。因大兵征服廓尔喀。禀请派人往彼。照六辈达赖喇嘛时定界。划归该部落。并请添兵给粮。代为守御。查哲孟雄、于大兵征廓尔喀时。并未出力协助。其部落又非藏地。即所禀六辈达赖喇嘛时原界。多系昆布等小部落旧地。若差员往划。后有争论。即不能不为管理。当饬谕不准。嗣又差人禀称、廓尔喀声言。大将军已将该部落赏彼。面诘廓尔喀护送象马头人。并无此语。除谕令廓尔喀不准滋事外。将哲孟雄虚诬。檄饬指驳。得旨、所办皆妥。　　

○山东巡抚觉罗吉庆奏、山东省积欠钱粮。上年二月奉旨饬查。经护抚藩司江兰查明。实欠银五十二万三千一百两有奇。奏限十月完解。臣抵任后督催。续完银三十三万一千五百余两。余未完各属。查多毗连灾境。请再展限一年。仍逾限不完。将现任、及降调、回籍、各经徵接徵人员革职。按在任日月。分赔还款。得旨、如所议行。　　

○署两广总督郭世勋、广西巡抚陈用敷、奏进安南国世子阮光缵表文五道。并报明该国臣民。感戴殊恩。全境敉宁情形。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十三

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。三月。甲午朔。旌表守正捐躯直隶肃宁县民葛显章妻孔氏。　　

○乙未。谕、昨于正大光明殿、补行覆试顺天等省乡试中式举人邓棻春等八名。经军机大臣公同阅看。拟以准其会试者一卷。罚停一科者二卷。两科者一卷。三科者二卷。斥革者二卷。分别进呈。朕逐加披阅。内广东举人郑纲温觐威、二卷。诗文疵谬。字画模糊草率。军机大臣调验原卷比对。竟如出两手其中情弊显然。但彼时取中原卷。诗文明顺。在主司等凭文取士。自与无涉。而监临关防不严。致有代倩传卷等弊。咎无可辞。除三科以上、年分较远者。免其追究外。其在三科以内。现拟罚科。在顺天中式者。即将派出之监临议处。在本省中式者。将该省监临之巡抚议处。其斥革诸卷。该监临之咎更重。著交部严加议处。以示惩儆。至覆试之例。前经吴省钦条陈广东、山西等省、及顺天俊秀贡监乡试中式者。应行覆试。现在惟会试、及顺天乡试、榜后方举行覆试。而各省业经停止。因思举人一途。即使会试不能中试。无论经截取大挑。即按班次。亦可选授知县。补用教职。或身膺民社。或职司秉铎。并有从此渐跻膴仕者。其出身之途。甚关紧要。非如诸生之不得中式。仅以顶戴、荣身者可比。岂容以文理庸劣。冒名枪替之徒。滥膺其选。是各省乡试后。亦不可不普行覆试。但各省人数众多。若概调集京师。恐边远省分。长途跋涉。未免资斧维艰。亦非体恤寒畯之道。嗣后各省、如督抚同在一处者。仍令巡抚监临。著于榜后、交与总督严扃覆试。其止有巡抚省分。著派布政司、会同邻近提镇一员监临。榜后、交与巡抚覆试。一经覆出与原卷文理字迹不符者。即行据实究办严参。将该监临及本生、分别严处治罪。所有各省覆试卷。仍统行解京。候朕钦派大臣、翰林等、一并覆勘。倘勘出情毙。唯覆试之督抚是问。如督抚等、覆试未能究出情弊。至会试中式覆试、有诗文荒谬者。除知贡举、照例严处外。并将该省覆试之督抚。一并严处。庶使有所责成。层层严核。清绝弊窦。以杜幸进。以励正途。而拔真才。至现在覆试各卷内。军机大臣拟准会试之邓棻春一名。阅其首艺。内有生逢盛世之语。时文系代圣贤立言。在曾点其人其时。口气不应有此。而诗内上已与皇都。又复不对。诗文俱属平常。亦著罚停会试一科。余照军机大臣所拟办理。此次覆试之卷。不特斥革者、疵累不一而足。即罚科者、文理亦属疎庸。显属外帘之弊。本应彻底根究。从重严办。姑念事隔有年。并有中在例前者。是以姑从宽典。现已申明覆试之例。另立章程。嗣后该监临等。务宜实心查察。严密关防。而主考房官。尤宜悉心校阅。慎重抡选。即各士子、亦当洗心涤虑。绩学自爱。以副朕谆谆训诫读书人。核实成全至意。　　

○谕军机大臣臣曰、长麟奏、海塘沙水情形。及勘明应修应缓各工一摺。所办尚妥。惟披阅所进海塘图内。未将中泓大溜绘出。殊未明晰。海潮大溜。自东而西。直走江心若溜势偏向北岸。则北岸涨沙。必致汕刷如溜势逼近南岸。则北岸涨沙。自应日渐加增。是海塘沙水。南坍北涨情形全凭中溜所趋为准。今该抚摺内、既称南岸旧沙。现因大溜南趋。逐日俱有塌损。实为南坍北涨极好机会。而于图内、并未将中溜画出。是曾否南趋之处。竟未明白。反似江水连成一片。弥望汪洋。所谓南坍北涨形势。更从何处辨别。朕检阅海塘上月旧图。系将海潮中溜画出。向南向北。便可一目了然。著将长麟此次所进海塘图发还。并将旧图一并发交阅看。令该抚将现在中溜向南向北之处。每月照旧绘在图内呈览。毋得似此牵混。至北岸挑溜石坝。现因溜势南趋。相距北岸甚远。其未修各坝。自应暂缓兴修。以节糜费。再向来办理塘工。多有工员承办工程。十一府属公同保固。办理实属错误。今长麟奏请责成工员。将十一府公同保固之例停止。甚是。自当如此。著照该抚所奏办理。以昭平允。将此谕令知之　　

○丙申。上御勤政殿听政。　　

○刑部议奏、陕甘总督勒保参奏署甘肃宁州知州环县知县于煇、于州民杨尔俭等、殴毙胡常、胡久一案。漏验伤痕。错拟正凶。应杖徒。得旨、于煇于承审殴毙二命重案。并不详细相验。误将共殴之犯。定拟正凶。既经批驳仍照原拟率详。几致罪名出入拟以杖徒。尚不足示儆。著发往军台效力赎罪。　　

○以太仆寺卿永良、为太常寺卿。　　

○旌表守正捐躯广东镇平县民徐盛三妻赖氏。　　

○丁酉。上自圆明园启銮。幸盘山　　

○谕、朕此次巡幸盘山。所有沿途经过地方。本年应徵地丁钱粮。著蠲免十分之三。　　

○又谕曰、铁保伊龄阿成策、均为侍郎事务较多著不必兼副都统。所有镶黄旗蒙古副都统员缺。著珠尔杭阿补授。正黄旗汉军副都统员缺。著萨哈尔济调补。所遗镶白旗蒙古副都统员缺。著讷音补授。正红旗满洲副都统员缺著玉保调补。所遗镶蓝旗蒙古副都统员缺。著翁果尔海补授。　　

○又谕曰、台斐英阿阵亡已赏给世职。令伊长子安贵、年终承袭然朕心时怀悯恻。著加恩将伊次子安惠、升授二等侍卫　　

○是日。驻跸汤泉行宫。　　

○戊戌。谕曰、哲森保在军前奋勉。受伤身故。朕心颇为悯恻。伊子富永、前因军前受伤。由蓝翎侍卫升授三等侍卫。今念哲森保劳绩。著加恩授富永为二等侍卫。以示轸恤出力满洲臣仆之意。　　

○是日。驻跸三家店行宫。　　

○己亥。祭先农之神。遣裕郡王亮焕行礼。　　

○以内阁学士瑚图礼、周兴岱、为会试知贡举。吏部尚书刘墉为正考官。礼部左侍郎铁保、工部右侍郎吴省钦、为副考官。　　

○是日。驻跸大新庄行宫。　　

○庚子。谕、此次巡幸盘山。所有修垫山道人夫。著加恩赏银二百两。以示体恤。　　

○又谕、上年因直隶顺德、广平、大名三府。并保定、河间、天津等、府属被旱成灾无业贫民。至京就食者多曾降旨于京师五城内外。设厂赈济。现届三月。赈期将竣。虽各该处屡次得雨。麦苗业经播种齐全。但距麦收尚远。青黄不接之时贫民生计犹艰。糊口无资著再加恩展赈一月。以资接济。仍著都察院堂官。董饬五城、并监放赈务之各该御史。妥协经理。以副朕行庆施惠。有加无已至意。该部遵谕即行。　　

○是日。驻跸盘山行宫。至丙午皆如之。　　

○辛丑。谕军机大臣曰、福康安等奏、廓尔喀进贡象只马匹。在途行走情形各摺。据称廓尔喀进贡象马。因哲孟雄宗木、道路难行。绕由巴尔底萨杂哩部落行走。布鲁克巴等、俱派人护送。并豫备草料餧饲等语。布鲁克巴部落。见廓尔喀进贡象马。经过该处。即派人护送供支。极为恭顺。而巴尔底萨杂哩部落。向来未通声教。亦能派人照料供支。尤为驯谨可嘉。著赏给大荷包一对小荷包四个蟒锦缎四匹以示嘉奖。计此旨到时。若福康安已经起身。即著和琳、将赏赐物件颁给。至廓尔喀所进象马经福康安等遵旨分赏达赖喇嘛、班禅额尔德尼、各一只外其余象只马匹。若由察木多、打箭炉一带进京。未免道路嵚崎。福康安等请在前藏暂行餧养。俟四月间冰融草长时。派员由青海一路。缓程由西宁进口。适与朕意相合。自应如此办理。又福康安等奏、接到披楞来禀。发檄宣谕各缘由。所办俱好。至藏内拉穆吹忠一事。前据福康安等续奏。亲加试验。俱不能用刀自扎。以舌舐刀。但若竟革去吹忠。势不能将前后藏略具聪明之幼孩。遍加试验等语。所奏尚属未当。吹忠等所习幻术。尚不及内地之师巫。积习相沿最为可笑。若仍由该吹忠等降神指认。伊等皆可听受嘱托。假托神言。任意妄指。虽由金奔巴瓶内签掣。而所掣之人仍不能无徇情等弊。不过系一二权势之人主谋。而吹忠四人内。大约即系拉穆一人主持。其弊已可概见嗣后如遇应出呼毕勒罕时。原不必将前后藏所有报出幼孩。尽皆试验。祗须由驻藏大臣、就所报之人。查其略有家世、及素有声望之户、所报幼孙。择其福相聪慧数人将生年月日。归瓶签掣。微贱户属、及相貌陋劣者。原可量加删汰。无庸一并签掣。此事惟在驻藏大臣主持。秉公办理。本无格碍。现在达赖喇嘛、班禅额尔德尼、年俱少壮。尚无应出呼毕勒罕之事。将来如遇有此等事。和琳等、总当遵照办理一二次后。该处僧俗人等。见掣签指定。公平允协。自必共相信服。渐知从前吹忠等之妄诞无稽。其吹忠作法降神之处。自可渐行革除。将此传谕福康安、孙士毅、和琳、惠龄、知之。　　

○又谕、据长麟奏、酌议查禁出洋米石。及巡缉私盐章程一摺。长麟前在江苏巡抚任内。奏请将有能拏获私运米石。及私贩盐觔者。即以所获米石盐觔船只、全行给赏。业经允准施行。今浙省地方滨海。与江省情形相同。自应一体立法严禁。是以不复再交部议即于摺内批令如所议行矣。但地方诸务有治人。无治法。全在督抚督率属员。认真查察方于公务有裨。若徒以一奏了事。仍属有名无实。著传谕长麟、务须督饬文武员弁。实力巡查。随时稽察。勿得徒托空言。始勤终怠。方为有裨实政。　　

○钦差大学士公管两广总督福康安等奏、前征廓尔喀时。檄谕披楞协剿。因道远久无信息。兹接回禀。极为恭顺。且称未奉檄前。廓尔喀曾向求救。伊以尝在广东贸易。却不援助。并戒令与唐古忒修好。将差人转代乞恩。查披楞发禀时。尚未知廓尔喀悔罪投诚。现已将收复藏界。恩准廓尔喀输款纳贡。檄知该部落。令无庸差人前来。再披楞另有信递达赖喇嘛、及班禅额尔德尼、商卓特巴、辞意与回禀同。但后藏商卓特巴、系班禅额尔德尼管事之人。未便令与外番通信。现惟令达赖喇嘛、与班禅额尔德尼共拟回字。由臣等酌发。得旨嘉奖。　　

○以故四川松茂道属商巴寨土千户那木拉亚克子占巴拆论袭职。故阿树郎达寨土百户索诺木达尔结无子。以其妻折旺促袭职。　　

○壬寅。谕、上年进剿廓尔喀所调屯练降番。冒险攻碉。奋勇出力。前经降旨、令福康安等节次奖赏。现在该兵等俱已彻回。次第归屯。念其步行远涉。甚为出力。劳苦备至著惠龄再行查明。每名各赏给银三两。以示格外施恩。鼓励屯兵至意　　

○癸卯。谕、本年直隶省大名等八府州轮免钱粮。又保定、文安等七十八州县。因上年被旱歉收。节经降旨、将应徵地丁钱粮。分别缓徵该省应需经费。虑有不敷。著加恩于部库内。赏拨银五十万两。以资经费之用该部即遵谕行　　

○又谕、据保宁奏、沁达兰卡上侍卫双图、拏获偷窃哈萨克马匹之察哈尔兵丁拉克巴、及土尔扈特噶绷、审明正法请将卡上侍卫等分别议叙议处等语。察哈尔兵丁胆敢在卡外。偷窃哈萨克马匹。情殊可恶保宁审明。即将拉克巴等、眼同哈萨克正法办理甚属得体。新疆大臣等办事。往往袒护内地民人。致外藩心不悦服。保宁此举实足以服哈萨克之心。保宁失察之处。不但无庸交部查议。并著交部议叙。卡上侍卫双图、见有由边界偷越踪迹。即行追获贼匪。殊属奋勉。著按伊品级升用。余俱著照所请行。仍通谕新疆各处将军大臣等。嗣后一切事件。务宜照此秉公办理。断不可稍有偏袒。致外藩心不悦服也。　　

○谕军机大臣曰、姜晟奏、县役诈赃逼命、审明定拟一摺。此等胥役诈赃逼命之案。事所常有。该抚具摺陈奏。止须将案情据实声叙。按律定拟。乃姜晟所奏之摺。措词繁复。初似案由该署县访查办理。既又似该抚批饬臬司提案审讯。又似经派审之知府究出。及阅至摺尾。又称该署县自行检举。朕历历折角。观之竟属不解。此等寻常案件。何必如此多其词说。以致眉目不清。案情牵混在姜晟不过牵连声叙。为自已及承审之臬司知府等官。豫为地步。如案情不实。可以规避处分。岂核实办公之道。著姜晟即将该犯唐胜。入于本年秋审情实办理。仍著传旨申饬。并令将此案究系何人访闻查办。是否系臬司、或由委审之知府等员审出。抑系该署县自行检举在前之处。据实覆奏。毋得稍有含混。致干咎戾。　　

○甲辰。孝贤皇后忌辰。遣官祭陵寝　　

○谕曰、常青现在病故。所有伊名下应交未完官项。著加恩免其赔缴以示轸恤。礼部尚书员缺。著德明补授。额勒春著转补吏部左侍郎。其右侍郎员缺著明兴调补。所有刑部右侍郎员缺。著僧保住调补。其礼部右侍郎员缺。著多永武补授。　　

○乙巳。祭先蚕之神。遣妃行礼。　　

○谕曰、陈淮奏江西九后等帮船六只。湖南省帮船二只在鄱阳湖、及湖口县江面。猝遇暴风。船米漂没。并淹毙人口。现在查明分别办理等语。江西、湖南省帮船。在湖在江。陡遇风暴人力难施。以致漂失船米。淹毙人口殊为可悯。所有江西帮旗丁项受七、邬大兴、邱云昌、周均保、刘祥、叶伏一、军船六只。湖南帮船旗丁卢添隆、周伏三、军船二只。共船八只。漂没米石蓆竹等项。著加恩全行豁免。船只给料成造。其淹毙水手人等照例优恤。其各船捞获湿米。准其将食米易换。同抢获乾米。分洒通帮。赴通交纳。以示体恤。　　

○谕军机大臣曰、书麟奏、查勘无为州江坝情形。酌筹办理一摺。并绘图样呈览。详阅图内永成圩坝外。即系大河。据书麟奏称、该坝兜湾处所。尚露坝基。应行帮筑宽厚等语。该处河形既属兜湾。永成圩坝工。即使加筑宽厚。亦属顶冲著重。易致坍卸。何不将河形开挖取直。俾溜势离坝稍远。不致逼近坝根。用资保护。已于图内用朱笔画志。著书麟等察看情形。将是否可行之处。酌量办理。又马头埂地方。现据书麟、拟于该处开挖河口宽三十丈。深一丈五尺。曾家垴、至东圩闸。所有旧河。止宽六七丈、及十三四丈不等。今拟一律挑宽三十丈。较旧展至一倍。河流更为畅顺。自应如此办理。至此项挑工。系该州绅士。为保护田庐。自行出赀捐办。但向来地方官。遇有挑河筑坝工程。动用官项者。尚不免任意浮冒。从中侵蚀。今此项工程。系绅士捐办。不肖官吏。更难保无藉端侵肥勒索等事。若因有地方公事。而官吏等转得藉以饱其私槖。是非以便民适以病民。现虽据书麟奏称、俟工竣时亲往查验。不知堤工河工。一经放水。即难于勘实。惟应放水之前。据实查勘尺寸。不致作弊。并饬该府州于兴工时。往来稽察。但该督驻劄江宁。既不能常往查勘。而仅委之府州等稽察。亦未必能认真办理。此事著专交朱圭。就近随时亲赴工所。督率稽查。毋任地方官吏胥等。藉端滋扰。书麟仍于工竣时。亲往查验。以期一律稳固。倘稽查不力。官吏等稍有侵肥扰累等事。一经查出。惟朱圭是问。必将该官吏等、及该抚、一并从重治罪。将此各谕令知之。并将原图发交阅看。　　

○又谕曰、秦承恩奏陕西省正月分粮价单。内开西安府属之耀州、同官、兴平、榆林府属之葭州、神木、同州府属之白水、邠州属之长武等各州县。粮价俱贵。上年陕西咸宁等州县。夏秋被旱。收成稍歉。节经降旨抚恤。赈借兼施。今耀州等州县。粮价较贵。现在正届青黄不接之时。闾阎生计。不无稍形拮据。朕心深为廑念。著传谕秦承恩。察看情形。如有应行酌借耔种口粮。俾资接济之处。即行详细查明。一面实力办理。以副朕轸念民依至意。仍即速行奏闻。　　

○又谕、本日秦承恩奏、凯旋官兵过境。摺内称适噶箕等自京西旋。同时过境。于豫备食物之外。又复捐备朝珠绸缎等件。分别散给等语。此等外藩贡使过境。前已降旨、经过省分督抚等。惟当照常犒赏。不得过滥今秦承恩于噶箕等过境。给以朝珠绸缎等件。未免太优似此踵事增华。徒滋繁费殊属无谓。著传旨严行申饬。嗣后凡贡使经过之各该督抚。遇外藩使臣过境。务须遵照前旨。止应照常犒赏。不得例外加增。以节繁费而示例限。将此各谕令知之。　　

○直隶总督梁肯堂奏、直隶文安等处千里长堤。及天津海河叠道格淀堤等工。向例小修、用民力工钜费多。奏明以工代赈酌修。兹查工段间有缺损。例应民修。但上年被灾。民力拮据。请照工赈例、分别酌给银米兴修。得旨、如所议行。　　

○以镶蓝旗满洲副都统德明、为镶蓝旗汉军都统。调镶黄旗汉军副都统额勒春、为镶蓝旗满洲副都统。以礼部左侍郎铁保、为镶黄旗汉军副都统。　　

○丙午、谕原任杭州织造基厚。回京侍养前来行在谢恩。经朕询以福崧在浙江巡抚任内。种种贪纵劣迹。伊近在同城。岂得诿为不知何以并不参奏基厚惟有俯首认罪。无可置辩各省盐政织造关差等。若以系属钦差妄自尊大或干与地方事务。则是自贻伊戚固当治罪。至督抚等。如有贪劣款迹。一有见闻。自应据实参奏。方为不负委任。即如福崧在浙时。派令柴桢购买物件。侵用掣规月费。败检营私又福崧之母游玩西湖。派令盐道豫备食用灯彩船只等项。每次费银数千两。劣迹彰著。而基厚身同聋瞆。并不据实劾参。岂伊身为织造。惟知坐享优厚养廉。于督抚声名款迹。全置不问耶基厚、系内务府员外郎。著降为内务府笔帖式。以示惩创并著通谕各省盐政织造关差。所有地方事件。固不得越职干与。如遇督抚等有贪黩营私。及地方水旱偏灾。督抚有讳饰不办等事。俱应随时查察。据实参奏。毋得如基厚之置若罔闻。并至如穆腾额之惟知派累商人。封殖自肥致干重谴。该盐政织造关差等务须共知儆戒。遇事实心。倘有瞻顾徇隐。及恃有此旨。遇甚滋扰等事。一经察出。必将伊等从重治罪　　

○谕军机大臣等、本日郭世勋奏到、查禁坊间删节经书板片一摺。五经为圣贤垂教之书。岂容妄有删节。前经明降谕旨、立法查禁。通行各省一体办理今据各该省督抚陆续奏到。俱已饬禁查销并将板片收毁。京师为人文荟萃之区。坊肆通行。此项书籍。自所必有。何以未据五城、及顺天府尹、奏报查禁。著传谕都察院堂官、顺天府尹等。即将京城书坊。现在有无此项删节经书。详细查明。晓谕销毁。并饬令地方官实力催缴。俾士子等咸知习诵全经。以副朕崇尚实学至意。　　

○又谕、本日据郭世勋奏、查禁删本经书一摺。将查出各书名目、及板片数目、一并开单进呈。所办颇为周到因令军机大臣、检查各省奏到各摺。惟浙江、江苏、山西、湖北、陕西等省。开有书名清单。其余各省。据奏查出删本经书。自四五种、至十余种不等。止于摺内将书名声叙。并未开有清单。而就浙江等省所开清单而论。惟山西省查出销毁各种删本经书。计一百零五种其湖北省、仅止二十一种。陕西省仅止十六种。较之山西。为数已少此外各省。更有仅止四五种、及十余种者。并不及湖北、陕西、查禁之数。又未开缮清单。辨理殊为未妥。此等删本经书。不过为荒经之士便于揣摩。冀图幸进。及坊贾射利起见。最为士习之害。该督抚等、自应实力详查。通行禁止。况浙江等省。向为人文之薮。此等书籍。流行必广。而边远省分。未必皆能诵习全经。其删节之本。自必更多。乃各省查禁之书。转不及山西所办自系该督抚等视为具文。地方官奉行不力。不过以一奏塞责。岂朕整饬士风。崇尚实学之意。著将山西省蒋兆奎查出最多书单。及本日郭世勋所奏清单。一并发交各该督抚、通行仿照办理具奏。所有查出删本经书及板片。并著解京销毁。该督抚等、务饬地方官实力查收。不使存留传播。以饬士风而除陋习毋得仍前玩忽。有名无实。除就近传知梁肯堂外将此各谕令知之。　　

○又谕曰、奇丰额汇奏江苏省五十七年分钱粮完欠数目一摺。阅其所开单内。苏州藩司所属、额徵漕粮项下。有未完银十六万六千一百余两。虽据称例限乾隆五十九年二月内奏销。应俟届期由漕臣奏报。但江浙连岁丰收。所有额徵漕项。非比遇有歉岁时。尚可藉词延缓。现届奏销例限。虽为期尚宽。但何以未完至十六万六千余两之多。苏州风俗浇薄。于输将等项往往拖延。最为毙习。不可不力加整顿。著传谕该抚、嗣后凡遇应徵钱粮。除歉收年分贫民实在无力完缴。不能按限催徵外。其丰收之年。务须实力经徵。于奏销以前。扫数清完。毋令任意拖延。以致正赋悬宕。所有此项未完额徵漕项。并著该抚饬属实力催徵。毋误奏销例限所谓民可使由、不可使知也。　　

○又谕曰、奇丰额奏盗案原赃未能起获。罚令地方官照数赔给一摺。此事前因地方官不能实力查缉盗犯。以致盗案赃项久悬。罚令赔缴示惩。嗣因盗案赃数不一。如为数过多。不但地方官力有不能。且恐不肖州县借名需索。转致扰及闾阎。饬令该督抚、分别缉盗勤惰。酌量罚赔。俾知惩劝。本年二月内。复因各省盗赃。有多至盈千累万者。若概令地方官赔给。恐启刁民捏报赃数之渐。又降旨令嗣后赃数在一百两以内。著落地方官罚赔。其数百两、至千两以上者。令该管官罚赔十之一二。以杜毙端而昭平允。今奇丰额所奏盗赃单内。如崇明县黄泳林等一案。赃至五百八十余两。何以仍令该县全数赔缴。著传谕奇丰额、所有盗案罚赔赃银一事。应即照续降谕旨。分别核办。　　

</div>
    <div class="pagination">
<a href="清实录乾隆朝实录_page1787.html">上一页</a><span>...</span><a href="清实录乾隆朝实录_page1783.html">1783</a><a href="清实录乾隆朝实录_page1784.html">1784</a><a href="清实录乾隆朝实录_page1785.html">1785</a><a href="清实录乾隆朝实录_page1786.html">1786</a><a href="清实录乾隆朝实录_page1787.html">1787</a><span class="current-page">1788</span><a href="清实录乾隆朝实录_page1789.html">1789</a><a href="清实录乾隆朝实录_page1790.html">1790</a><a href="清实录乾隆朝实录_page1791.html">1791</a><a href="清实录乾隆朝实录_page1792.html">1792</a><a href="清实录乾隆朝实录_page1793.html">1793</a><span>...</span><a href="清实录乾隆朝实录_page1789.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
