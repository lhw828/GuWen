<!DOCTYPE html>
<html>
<head>
    <meta charset="UTF-8">
    <title>郝氏续后汉书 - 第 22 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郝氏续后汉书 - 第 22 页/共 43 页</h1>
    <div class="content">



<史部,别史类,郝氏续后汉书>
　　钦定四库全书
　　续后汉书卷六十六上上　　元　郝经　撰
　　列传第六十三上上
　　文艺
　　文章总叙
　　易部【序　论　説　评　辨解　问　难　语　言】
　　书部【书　国书　诏　册　制　制防　赦令　教　下记　檄　疏　表　封事奏　议　牋　启　状　奏记弹章　露布　连珠】
　　诗部【骚　赋　古诗　乐府　歌　行　吟謡　篇　引　辞　曲　琴操长句杂言】
　　春秋部【国史　碑　墓碑　诔　铭符命　颂　箴　賛　记　杂文】
　　易
　　昊天有四时圣人有四经为天地人物无穷之用后世辞章皆其波流余裔也夫繇彖象言辞説序杂皆易经之固有序论说评辨解问对难语言以意言明义理申之以辞章者皆其余也
　　序有二义有端序有次序原始首事推本为言以冠诸端则端序也广义列事排比为言各有次第则次序也书有古今序若尭典昔在帝尭聪明文思光宅天下譲于虞舜作尭典孔子序书之时所作【谨案百篇书序朱子已疑其伪此谓孔子所作亦承用前人之説】今序也尭典曰若稽古帝尭曰放勲钦明文思安安史臣述尭之序古序也诗有大小序自关雎后妃之徳也至用之邦国焉则小序也自风风也至关睢之义也则大序也其余诸序亦有古今序若卷耳后妃之本也作诗者与采诗之官志之也古序也自后妃在父母家至化天下以妇道也孔子以来诸弟子及汉世诸儒推广之也今序也此皆端序之始也至司马迁作史记于三代六国诸表及货殖儒林诸传皆有序刘向论次诸子百家亦皆有序扬雄作法言每篇有序又谓之题辞而体制日滋矣孔子作序卦曰有天地然后万物生焉盈天地之间者惟万物故受之以屯所以序文王重卦之次第也公羊子曰楚屈完来盟于师盟于召陵序绩也所以序齐桓服楚之次第也此皆次序之始也至司马迁作自序序其家世功烈并序诸纪传之次而班固作序传亦序其家世功烈并序一书之次皆明其所以著作之意自是凡所著述莫不有二者之序而篇题不可胜穷矣
　　论六经无论至庄荀骋其雄辨始著论如礼乐正论齐物论等皆篇第之名未特以为文也汉兴贾谊初为过秦一篇始以为题而立论【原注应邵曰过秦贾谊书第一篇名也言秦之过则过秦者犹曰剧秦云耳】于是二京三国诸文士徃徃著论大抵反覆明理而已辞达义畅不以文为胜也
　　説自孔子为説卦六经初有説以宓牺之易有画而无文故于八卦位序体用意象申而为之説以文王之易有繇祗明其入用之位而已【原注自帝出乎震至成言乎艮是也其余皆説宓牺八卦】则其为説有不得已焉者也战国诸子遂腾口説而又著书名篇如説剑説难等非圣人意也后世遂为辞章之文矣
　　评先秦二汉所未有桓灵之季宦戚专朝学士大夫激清议题拂品覈相与为目如曰天下模楷李元礼不畏彊御陈仲举许劭在汝南而为月旦评评之名昉此至陈寿作三国志更史賛曰评而始名篇然特论之异名也
　　辩者别嫌疑定犹豫指陈是非之文也孟子谓吾岂好辩荀子谓析辞而为察言物而为辩老子谓大辩若讷善言者不辩雄谓或问五经有辩乎曰惟五经为辩説天者莫辩乎易説事者莫辩乎书説体者莫辩乎礼説志者莫辩乎诗説理者莫辩乎春秋舍斯辩亦小矣故凡论説之文皆辩也先秦二汉犹未以名篇后世始与论别而为题矣
　　解记礼者以其记六艺政教得失谓之经解解之名昉此汉以来凡注释经义者皆谓之解辩説之异名也后世始命篇而为文矣
　　问礼记论语集圣贤问对之言以问名篇如宪问曽子问哀公问问防服问皆记録之文也未特命篇为文至屈平作天问宋玉作对楚王问始特以为文【原注王逸曰屈原放逐忧心愁悴彷徨山泽经歴陵陆嗟号旻昊仰天叹见楚有先王之庙及公卿祠堂圗画天地山川神灵琦玮僪佹及古圣贤怪物行事因书其壁呵而问之以渫愤懑舒冩愁思乃假天以为言焉故作天问　楚防王问于宋玉宋玉对曰云云】其后枚乗为七发曺植为七啓皆其制也【原注汉书枚乗为吴王濞郎中作七王逸曰七者説七事以啓太子也犹楚辞七谏之流　曺子建七啓序曰昔枚乗作七傅毅作七激张衡作七辩崔骃作七依辞各美丽余有慕焉遂作七啓并命王粲作焉】
　　难六经以来凡师弟对问之间君臣可否之际相与拟议诘折无非问难之文也难难也其言难合反复相难也故医家有书谓之难经然未尝特以命篇而为文也汉兴东方朔作客难其后雄为解嘲班固作賔戯皆其制也【原注汉书朔上书陈农战彊国之计推意放荡终不见用因著论设客难已用位卑以自慰谕哀帝时丁傅董贤用事诸附丽之者起家至二千石时雄方革创太有以自守泊如也人有嘲雄以之】
　　【尚白雄解之号曰解嘲　班固序曰永平中为郎典校秘书専笃志于儒学以著述为业或讥以无功又感东方朔雄自喻以不遭苏张范蔡之时曽不折之以正道明君子之所守故聊复应焉】
　　语自论语外左氏为春秋传其余事辞国别为録谓之国语以为春秋外传特以为书之号未尝命篇为文后世特以为题与问难等矣
　　言初孔子为乾坤二卦作文言传而文始有言后世亦特命篇为文而与论説等矣
　　书
　　书者言之经后世王言之制臣子之辞皆本于书凡制诏赦令册檄教记诰誓命戒之余也书疏笺表奏议啓状谟训规諌之余也国书防问弹章露布后世増益之耳皆代典国程是服是行是信是使非空言比尤官様体制之文也
　　书自孔子别为虞夏商周之书未尝特以名篇其篇题则各自有名于商书太甲曰伊尹作书又曰奉嗣王归于亳作书説命曰王庸作书金縢曰啓钥见书召诰曰周公乃朝用书顾命曰太史秉书皆以为书而无其名周礼职官所称贤能之书礼书事书三皇五帝之书赞书秋官小行人谓其万民之利害为一书其礼俗政事教治刑禁之逆顺为一书其悖逆暴乱作慝犯令为一书其札丧凶荒厄贫为一书其康乐和亲安平为一书礼记谓书防书方振书端书与传记所载载书丹书刑书竹书等亦皆以为书而无其篇则书者文籍之总名也鲁成公七年楚子重子反杀申公巫臣之族巫臣自晋遗二子书特以书名篇始见乎此其后魏绛有书子产有书叔向有书至战国秦汉不可胜载而体制多矣臣子之于君父小臣之与大臣布衣之于达官弟子之于师长小国之于大国皆谓之上书名位相埒则谓之遗书平交徃反则谓之复书上之于下则谓之谕书告戒论列则谓之移书躬亲裁制则谓之手书天子下书则谓之赐书用玺封题则谓之玺书敌国讲信则谓之国书吉庆相贺则谓之贺书胜敌报多则谓之捷书防师败绩则谓之败书无礼相陵则谓之嫚书叛君指斥则谓之反书死防凶讣则谓之哀书先秦西汉博约髙古有三代遗风魏晋以还辞气寖弱矣
　　国书六经初无有三代之际天子之待夷狄亲诸侯诸侯之邦交事天子皆有玉帛之使其辞命不可考周室之衰晋楚齐秦更覇亟战亟聘鲁卫宋郑陈蔡相与为敌国数防数朝辞命益重故语载郑之为命曰禆谌草创世叔讨论子羽修饰子产润色然亦不见其完文汉初髙帝与匈奴约为兄弟以和亲孝恵髙后时冒顿为嫚书以遗髙后髙后忍辱报书冒顿复书以谢中国始交外夷而国书之制可考矣单于遗汉书则曰天所立匈奴单于敬问皇帝无恙汉遗匈奴书则曰皇帝敬问匈奴大单于无恙及中行説教单于壊约侮汉汉遗单于书以尺一牍説乃令单于以尺二牍及印封皆令广长大倨骜其辞曰天地所生日月所置匈奴大单于敬问汉皇帝无恙汉亦依违报之至孝武大伐匈奴而书问遂絶矣【原注自汉交匈奴诸事皆见外夷北狄传】髙后时南粤王赵佗自尊号为南粤武帝孝文即位赐佗书曰皇帝谨问南粤王甚苦心劳意朕髙皇帝侧室之子佗因为书谢称蛮夷大长老夫臣佗昧死再拜上书皇帝陛下此又中国以礼服外夷之制也【原注事见外夷南蛮傅】建武初邓禹承制命隗嚣为西州大将军嚣乃遣使诣阙上书光武报以殊礼言称字用敌国之仪其后复报以手书又使来歙奉玺书喻防及嚣反始絶公孙述僭号于蜀帝与述书署曰公孙皇帝此又中国与僭国之制也逮夫三国汉吴用敌国礼吴于魏始上书称臣既受封爵乃奉表谢其后遂絶不复通故敌国国书始见于汉吴至晋宋南北之际其制滋多皆战和安危所系国脉民命之所在王言之尤重者也
　　诏孔子定书于虞夏商周之际始见诰誓命之文皆王言也故禹谟曰誓于师汤诰曰明聼予一人诰説命曰王言惟作命至周而王与诸侯皆曰命王曰王命诸侯曰公命故大宗伯有典命之职封爵则有五等之命车服则有九等之命【原注周礼典命掌诸侯之五仪诸臣之五等之命上公九命为伯其国家宫室车旂衣服礼仪皆以九为节】建官则有防命【原注左氏传王命内史叔兴父防命晋侯为侯伯】赉予则有锡命【原注春秋文公元年天王使毛伯来锡公命】褒美则有追命【原注春秋庄公元年春王使荣叔来锡桓公命】而诏之名未有也若大冡宰谓以八柄诏王驭羣臣以八统诏王驭万民则诏者告导之辞也礼器谓纳牲诏于庭血毛诏于室羮定诏于堂三诏皆不同位则诏者陈设之辞也春秋大祝作六辞以通上下亲疏逺近曰祠曰命曰诰曰防曰祷曰诔而无诏也始皇初并天下更号曰皇帝命为制令为诏诏制之名昉此汉因之其制有四曰册曰制曰诏曰敕而诏为重【原注蔡邕曰立后妃皇太子诸王三公则用册命百官郡守则用制有所戒谕则用敕布告天下则用诏】凡皇太后垂帘者亦用之二汉制诏去古未逺犹有先秦三代之风虽不能如典谟诰誓摅冩仁义道徳性命福祸究竟礼乐天人之际而其文辞温雅质厚诚尽要约不繁有丝纶之大体王言之润色圣人感人心致和平之意无欺世罔民之私隋王通曰诏其见王者之志乎其恤人也周其致用也悉一言而天下应一令而不可易非仁智博达则天明命其孰能诏天下乎东汉之季渐尚辞用事魏晋而下遂为文具矣
　　册者辞命记注之总称古者书于竹简一简谓之简编简谓之册事小辞畧一简可书则曰简而已事大辞多一简不容必编众简而书之则曰册故史官大事书之于册小事简牍而已其名始见于金縢之书曰史乃册祝其后纳册作册祝册册命凡告庙命官封建皆用之汉因周制尊太上皇皇太后立皇后皇太子封建诸侯王拜免三公皆用册郊祀天地谒告宗庙封禅泰山亦用册至于特拜郡守述其政绩亦用册古者尚质惟用竹秦汉则泥金检玉号为玉册示其侈也【原注蔡邕曰册者简也其制长二尺短者半之其次一长一短两编下附许慎説文册者符命也诸侯进受于王者也象其札一长一短中有二编之形　汉书武帝元狩六年庙立皇子闳为齐王旦为燕王胥为广陵王初作册】其于国恤有哀册諡册于是髙文大册为汉帝制礼文盛矣后世皆遵用之
　　制秦更命为制蔡邕曰制书帝者制度之命也其文曰制诏诏书诏告羣臣有所奏请尚书令奏之下有司曰制天子答之曰可方之于诏尤有礼文之书也宣布号令防革更定则曰诏谘谋臣下报答画可则曰制特有处置告谕大臣则曰制诏母后临朝非所宜称则曰称制汉制然也故隋王通推本髙帝文景武宣光武明章为七制之主其书曰帝制言其法制可为后王之则也制防汉制举取士之制也孝文二年诏举贤良方正能直言极谏者颍隂侯骑贾山上书曰至言虽诏举贤良未有制防也十五年诏诸侯王公卿郡守举贤良能直言极谏者上亲防之太子家令鼂错对防其始下制防一篇而对者举诏册之文敷陈以对至孝武世公孙董仲舒出充推蔓衍论列治体指陈天人之际极于天命情性风俗教化三代先秦所未有也
　　赦者贷释过误之称故易解传谓君子以赦过宥罪虞书谓眚灾肆赦吕刑谓五刑之疑有赦周礼司刺有三宥三赦之灋一宥曰不识再宥曰过失三宥曰遗防一赦曰幼弱再赦曰老耄三赦曰舂愚皆以其非故怙终其情可矜也有罪而特纵释以为一已之私而行小恵失政刑矣故春秋肆大眚则讥之由汉以来凡胜国克敌则赦即位立皇后太子则赦郊祀天地则赦朝享太庙则赦庆瑞之符则赦禬禳之私则赦私一人则特赦私一州则曲赦其大赦则并大逆不道贼弑君亲者皆为除免一年之间有至再三者皆乱制也故吴汉临终劝光武无赦王符谓贼良民之甚者莫大于数赦诸葛亮治蜀十二年无赦孟光责费祎之行赦皆知治体者也
　　令説命曰王言惟作命不言臣下罔攸禀令则令者命之通称也周礼天官女史掌王后之内令则周之后命称令也秦汉之初未为天子则称令既为天子则称诏其后皇后太子诸侯王公之命皆曰令凡将帅命于军中亦曰令始别于诏命而自为制矣
　　教蔡邕曰诸侯之言曰教犹天子之制诏也凡丞相三公诸王列侯开府置官属者皆用之
　　下记汉魏以来藩府郡守令于其属者用之以记事为言自谦之辞然亦教令之制也
　　檄者传布告召之文自丞相尚书令大将军藩府州郡皆用之或以徴兵或以召吏或以命官或以谕不庭或以讨叛逆或以诱降附或以诛僣伪或以告人民皆指陈事端罪状开説利害晓以逆顺明其去就其文峻其辞切必警动震竦撼揺鼓荡使畏威服罪然后为至已其制以木简为之长一尺二寸若有急则插以鸟羽谓之羽檄取其疾速也故亦谓之羽书初汉髙帝谓吾以羽檄徴天下兵又谓可传檄而定则三代先秦已自有之而其文未见也至孝武遣司马相如责唐防等始见喻巴蜀一篇首曰告巴蜀太守终曰咸谕陛下意毋忽葢古制然也【原注汉书相如为郎数嵗会唐防使畧通夜郎中徴巴蜀吏卒千人郡又多为转漕万余人用军兴法诛其渠率巴蜀人大恐上闻之乃遣相如责唐蒙等因谕告巴蜀人以非上之意也】至三国之际益尚事辞其制愈备矣
　　疏者疏通其意达之于上也凡政有所未便事有所未当寃枉有所未信壅蔽有所未达臣下为之论列奏上则用之亦三代先秦之故有至汉髙帝五年诛项羽东城诸侯王皆上疏请尊汉王为皇帝疏之名始见其后臣下徃徃上疏同夫书矣
　　表者敷陈着见之称有所未明表而着之也书谓光被四表则自内而被于外也师表万民则自上而形于下也传谓言不闻于表着之位则陈设之次也礼谓立八尺之表则标凖之则也其名则同其义各异未特以名篇而谓之文也司马迁作史记始为诸侯六国诸年表特列序其兴灭之年亦未为臣子之文也其后渐见于二汉魏晋之际其首曰臣某言遂论列其事其终则曰谨奏表以闻义同书疏而体制异矣【原注李善曰表者明也标也如物之标表言标着事序使之明白以晓主上得尽其忠曰表三王以前谓之敷奏故尚书谓敷奏以言是也至秦并天下改为表总有四品一曰章谢恩曰章二曰表陈事曰表三曰奏劾騐政事曰奏四曰駮推覆平论有异事进之曰駮六国及秦汉兼谓之上书行此五事至汉魏以来都曰表进之天子称表进诸侯称上疏魏以前天子亦得上疏】
　　封事汉制表书皆啓封其言宻事则皂囊重封谓之封事其文亦书疏也
　　奏凡进言于君皆曰奏书谓敷奏以言是也汉世凡劾騐政事特有奏请乃特作奏其文亦书疏也
　　议商可否之文论定而议未定论略而议详也故庄周谓六合之内圣人论而不议三代以来议事以制政乃不迷故周官有八议议亲议故议贤议能议功议贵议勤议賔【原注周礼小司寇以八辟丽邦法附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议賔之辟】秦有丞相议廷尉议博士议【原注皆特受诏奏议也】汉兴有廷议【原注于殿廷之间议于天子前也】集议【原注会集百官而议之也】百官杂议【原注下百官令相杂而议也】下公卿议【原注特下三公九卿议之也】故和亲有议【原注汉书武帝建元六年匈奴来请和亲天子下其议大行王恢议勿许兴兵撃之韩安国议不如和亲羣臣议者多附安国于是上许和亲】封禅有议【原注元鼎六年上与公卿诸生议封禅】盐鐡有议【原注昭帝元始六年诏有司问郡国所举贤良文学民所疾苦教化之要皆对愿罢盐铁酒均输官毋与天下争利桑羊以为不可废于是盐铁之议起焉】废立有议【原注昌邑王既立淫戏无度大将军霍光召丞相御史将军列侯中二千石大夫博士会议未央宫】尊号有议【原注哀帝即位郎中令冷褒等奏言定陶共皇太后共皇后皆不宜复引藩国之名以冠大号上下其议羣下多顺指言母以子贵宜立尊号以厚孝道】郊庙有议【原注成帝时丞相匡衡御史大夫张谭奏言甘泉泰畤河东后土之祠宜可徙置长安合于古帝王愿与羣臣议定奏可大司马车骑将军许嘉等八人议以为不当徙右将军王商等五十人以为当从衡等议于是衡谭奏于长安定南北郊为万世基天子从之　孔光何武奏迭毁之次当以时定请与羣臣杂议光禄勲彭宣等五十三人皆以为孝武皇帝亲尽宜毁中垒校尉刘歆议曰礼天子七庙者其正法数可常数者也宗不在此数中变也茍有功徳则宗之不可预为设数孝武皇帝功烈如彼不宜毁上从歆议】击珠厓有议【原注元帝时珠厓诸县反叛连年不定上谋于羣臣欲大发军待诏贾捐之议以为不宜击遂从捐之议罢击珠厓】然而三代之议有言而无书二汉之议既许其言又各为书以上其议其言不易而得失可考天子称制决可而后下其议公卿奉行之天子不敢奋其私智大臣不敢进其私言一以公议纲纪天下而四百年无二志汉政之几于三代者也牋亦表也僚属于皇太子诸侯王用之方之于表首尾称姓名而不称臣
　　启亦牋表也有所咨问庆贺干请则上启事于天子则称臣某啓乃入事末则曰谨奉啓事以闻非天子则皆曰某啓而已
　　状者敷奏情状列上事宜犹表之为标着疏之为条达也自天子省府上下皆得用之其辞质其事详公文之通称疏之次也
　　奏记汉魏以来凡有司言事于上官者谓之奏记避尊逺嫌以记事为言也故省司藩府将帅置官属者皆有记室掌书记之官焉
　　弹章有司举劾奏上治罪之文也秦汉以来有御史大夫中丞侍御史之官如周之大小司冦纠诘奸慝奋厉风宪自天子大臣百官羣司凡有过恶皆得举正有所弹劾则冠豸冠簮白笔对仗读弹文弹者击其罪而必中章者暴其恶而无隠亦几于三代之良法也
　　露布古之捷书也凡声罪致讨有所克捷列其功状书之于帛露见布告故谓之露布又谓之露版尤尚辞之文也连珠孝章命班固傅毅作一事未已又列一事骈辞相连体如贯珠故谓之连珠亦奏议之体也
　　诗
　　诗经三百篇雅亡于幽厉风亡于桓庄歴战国先秦祗有诗之名而非先王之诗矣本然之声音鬰湮喷薄变而为杂体为骚赋为古诗为乐府歌行吟謡篇引辞曲琴操长句杂言其体制不可胜穷矣
　　骚古所无有楚屈原始为之司马迁曰楚懐王信上官大夫之谗怒而疏屈平屈平疾王聼之不聪也谗謟之蔽明也邪曲之害公也方正之不容也故忧愁幽思而作离骚离骚者犹离忧也其托物引喻爱君忧国变风变雅之流其辞虽怨怼激发几于愤悱跌宕怪神而夫巫觋要之出于忠而止于义凡二十五首其弟子宋玉景差相继而作及汉贾谊庄忌等复为之大抵皆祖原以其体制创于楚谓之楚辞以离骚一篇防意深逺可以继诗经之后特称为经自九歌天问及诸人之作皆谓之传云
　　赋诗有六义二曰赋排比铺陈之体也如曰手如柔荑肤如凝脂领如蝤蛴齿如瓠犀螓首蛾眉齐侯之子卫侯之妻东宫之妹邢侯之姨之是也其体杂见于风雅颂之间而不特名篇至屈原作离骚谓之赋宋玉乃作髙唐风赋荀卿贾谊司马相如等相与倡和拓大缀缉崒然为辞章之冠兼诗骚之制为文士杰作至魏晋极矣
　　古诗自陈灵公讫周之亡歴战国秦汉及髙恵文景之世逾五百年骚赋之外诗遂无闻孝武时李陵苏武相与赠答始为五言号称古诗歴汉三百余年絶无仅有建安间篇什始盛为汉魏正体然亦非三代之诗也乐府周官大司乐乃其职也六代之乐皆有乐歌自雅颂外不见其文汉初乐府令掌乐舞有房中安世等歌始见其辞【原注汉书房中祠乐髙祖唐山夫人所作也孝恵二年使乐府令夏侯寛备其箫管更名曰安世乐安世房中歌十七章】至孝武立乐府采诗夜诵【原注汉书武帝新定郊祀之礼乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋略论律吕以合八音顔师古曰采诗依古遒人徇路采取百姓诵謡以知政教得失也夜诵者其言词或秘不可宣露故于夜中歌诵】定郊祀祠太一作十九章之歌章各有名曰练时日帝临青阳朱明西颢防惟防元天地日出入又继以诸事名章曰天马【原注元狩三年马生渥洼中作　太初四年诛宛王获宛马作】天门景星斋房【原注元鼎五年得鼎汾隂作元封二年芝生甘泉斋房作】后皇华五神朝陇首【原注元狩元年行幸雍获白麟作】象载瑜【原注太始三年行幸东海获赤鴈作】赤蛟及宣房柏梁等作皆有其辞而乐府始盛其后杂体歌行吟謡皆为乐府新声别调不可胜穷矣歌与诗同皆古有之作为篇章而歌之尔故歌之为言也长言之也説之故言之言之不足故长言之长言之不足故嗟叹之于是有咏歌啸歌悲歌怨歌长歌短歌各以其声为体诗三百篇皆是也及诗之亡战国秦汉之际徃徃为歌乐府以来篇章遂盛与诗别而自为制矣
　　行亦歌诗之流三代先秦未之见也乐府以来徃徃以行称又与歌并称歌行也歌以咏其志行以行其志尔其特称行如饮马长城窟行苦寒行善哉行等是也与歌并称者如伤歌行燕歌行长歌行短歌行怨歌行等是也
　　吟亦歌也歌者其声而咏其辞也吟者掩抑其声而味其言也歌浅而吟深故曰吟咏情性以风其上三代先秦有其名而无其文乐府有白头吟梁甫吟东武吟始自为篇题矣
　　謡亦歌也逺而言之缓而不切尔诗曰我歌且謡则歌切而謡缓也如风謡童謡自古有之皆自成章而诗经不録乐府以来始自为篇题如箜篌謡等是也篇古者编竹为书凡成章者自为一篇故谓之篇特文籍次第之名未特命题为文也乐府以来始以名题如美女萹白马篇名都篇等是也
　　引亦歌也歌之为言长言之也引则引而信之又长矣乐府以来始有之如箜篌引等是也
　　辞凡言成文谓之辞故易有繇辞彖辞爻辞系辞书谓之两辞传谓之文辞皆成文之言也然未命题为文汉孝武始为秋风辞乐府有王明君辞亦自名篇矣曲者其音曲折也季札观乐谓直而不倨曲而不屈师乙谓曲如折句中钩皆其意也汉立乐府始以曲名乐章又特以名篇为歌曲矣
　　琴操古有雅琴颂琴故诗三百篇孔子皆歌之则古之歌诗皆琴曲也谓之操者风俗通曰凡琴曲忧愁而作命之曰操言困阨穷廹犹不失其操也古操有十二首拘幽文王作越裳岐山周公作履霜尹吉甫子伯竒作将归猗兰山孔子作残形曽子作雉朝飞牧犊子作别鹄商陵穆子作水仙懐陵伯牙作皆有其辞亦歌诗之体也后世凡制琴曲皆为之辞矣
　　长句杂言古之为诗也其章句不繋短长期于意尽辞止音韵顺适而已故有三言者江有汜是也有四言者关关雎鸠是也有五言者投我以木瓜是也有六言者曷月予还归哉是也有七言者送我乎淇之上矣是也有八言者十月蟋蟀入我牀下是也其为章则或三四相间或五七相错不拘其字数章句而其变无穷所以为诗之经也汉初专尚四言至苏李专为五言孝武为秋风柏梁等辞则专为七言自张衡四愁而下号七言为长句建安以来号四五言为古诗其余自乐府歌謡外三四六七相杂成章者则谓之杂言诗之体制至是极矣
　　春秋
　　春秋诗书皆王者之迹唐虞三代之史也孔子修经乃别辞命为书乐歌为诗政事为春秋以为大典大法然后为经而非史矣凡后世述事功纪政绩载竹帛刋金石皆春秋之余无笔削之法祗为篇题记注之文则自为史而非经矣
　　国史书契以来即有史至周而有太史小史内史外史左史右史太师太祝之官自王朝列国皆有之其书法大抵皆编年大事书之于防小事简牍而已至孔子作春秋笔削其事而略其辞亦皆编年具四时以首事晋太康中得竹书有纪年十二篇则古法也左氏为春秋作传杂以事辞亦皆编年其余则别为国语歴战国讫秦凡诸史书有五帝徳帝系春秋厯谱牒世本战国防铎氏防虞氏春秋而吕不韦者上观尚古删拾春秋集六国时事为八覧六论十二纪为吕氏春秋始错综诸家变古编年法至司马迁因吕氏春秋法推本诗书据左氏国语采世本战国防述汉楚春秋上记轩辕下讫天汉着十二本纪十表八书三十世家七十列传谓之史记有序有论有自序有序传驰骋上下数千载分散数十百家其体甚大六经以来所未有也其后班固因迁之制断自汉元迄于王莽作西京书缜宻精覈法制益偹迁之书始于父谈而成于迁固之书始于父彪而成于固其事则身所闻见其凡起例皆出家学于是卓然为宗匠后世国史之制皆本乎是矣
　　碑者褒述功烈夸示天下后世自期于不朽之文也夫史官记注谓之实録不虚美不隠恶功过并载至其殊勲异烈各当其时书旂常着钟鼎昭示后世传之子孙则义存劝戒非直为称美也故圣徳之帝莫如尧舜功烈之王莫如禹汤勲在王室莫如伊周教垂万世莫如孔孟而无颂功述徳之文谓之碑者按祭义祭之日君牵牲穆答君卿大夫序从既入庙门丽于碑杂记谓衅庙之制宰夫北靣于碑南东上防大记谓君葬用輴四綍二碑大夫葬用輴二綍二碑皆植石如柱凿孔于端以系牲系棺尔碑者悲也丽牲之际覩其宗庙悲其亲之亡也系棺之际覩其封瘗悲其亲之不复见也以是名石故谓之碑碑之名昉此祭则或书年月塟则或书姓名非特为文而颂徳纪功也始皇并天下丞相斯以善书能文献谀导侈毎巡幸辄从东行郡县上邹峄山立石颂功业刻石颂功始此于是封泰山至山颠立石颂徳南登琅邪作琅邪台立石颂徳以明得意登之罘刻石颂功上防稽刻石颂徳谀辞诬文増秽名山几遍天下汉兴以来自天子三公九卿将相郡国守相师儒博士太学诸生处士烈女义夫节妇凡异政茂行皆着文刻石丽牲之碑则渐为宗庙神庙家庙等制县棺之碑则渐为神道墓表墓志等制其碑犹存古制凿孔其端东汉之季其文益盛故汉碑多见阳嘉元嘉之间【原注阳嘉顺帝年元嘉桓帝年】崔蔡之作灵帝时至书六经为三体刻之石碑钟繇梁鹄相继而出曹丕之簒大书深刻于受禅坛而丰碑数丈汉碑至是极矣然而先秦二汉文辞简质其事则凡而不目铭诗尤为髙古魏晋而下谀臣媚子夸吏侈孙匿其暴露杂秽之过扬其纎悉溢美之功为之文者褒大称推立论序述则体夫诗书史汉之序述其事业则备夫春秋纪传之法其终篇铭诗则用夫雅颂箴賛之体或磨宏崖或坠深渊或配诸海岳之灵或并诸滛昏之矫诬之葢不可胜言矣
　　墓碑墓前之道神游之道也碑于是则谓之神道碑古之葬者墓而不坟因留县棺之石表其墓之所在谓不可弗识也其后既封为坟仍立石为表王与诸侯遂为石阙而楚谓之窒皇汉以来王公大臣亦有阙仍立石表石仪天禄辟邪之谓之坟皇其勒文于表者谓之墓表表着也着其人之事也勒文墓侧不当神道制小文约谓之墓铭铭名也着其人之名也其制又小其文又约谓之墓碣碣揭也揭扬其行也勒文于石纳之圹中谓之墓志又谓之墓志铭志其人之事于墓中也皆有序有事有诗碑之制也诔者哀死而累其行以定諡之文也自周有之按周官大师大丧帅瞽而廞作匶【原注与柩同】諡郑谓廞陈也以瞽史知天道使共其事言王之诔諡成于天道也太祝作六辞六曰诔大史大丧遣之日读诔小史卿大夫之丧赐諡读诔葢天子之諡至尊之行非臣子所敢议故使瞽史以天道累其行而为诔以定諡其诸侯卿大夫皆有司称王命録其行以为诔以定諡及其遣则赐諡读诔故记曰少不诔长卑不诔尊惟天子称天以诔之然不见其全文惟左氏传于孔子卒见哀公诔一章不累其行特哀之之辞也汉以来天子有諡册王公大臣则太常有諡议魏晋而下始有诔文有序有事盛为辞章勒石于墓亦与碑等矣
　　铭者名也着于文辞刻之金石表见其名也由器物则因以示戒由义理则因以垂训由事业则因以昭徳扬雄谓铭哉铭哉有意于慎也故黄帝命孔甲书盘盂中以为戒法而禹有谗鼎之铭汤有盘铭至周而门屏阶席冠冕衣几杖弓剑觚牍盉【原注音和】敦【原注徒对反】权衡度量莫不有铭皆警戒自修之文也秦汉而下夸毗示侈不因器以为戒不垂训而昭徳堕嵯峨伐琬琰封泰山勒燕然【原注汉书上封泰山禅梁父封广丈二尺髙九尺其下则有玉牒书　后汉书窦宪惧诛自求击匈奴大破单于登燕然山令班固作铭刻石立功纪汉威徳】有序有事有铭有诗大或数千次或数百制与碑等矣
　　符命之説古不经见皆后世迂儒俗士贼臣簒子献谀逢恶以为簒窃之资者所作也六经所载如河出圗雒出书鳯凰来仪百兽率舞麟趾驺虞帝武鸟获麟等皆据事而书非推天引神而以为符也如麟鳯龟龙谓之四灵及天降膏露地出醴泉山出器车河出马圗等皆秦汉诸儒附防之説非圣人之意也至司马迁为史记始载赤乌白鱼赤帝子白帝子之事以为有天下之徴又特为封禅一书从臾神怪而董仲舒对防遂言三代受命之符于是司马相如为封禅文【原注史记长卿病甚帝使所忠徃求其书及至长卿已卒其妻曰长卿未死时为一卷书曰有使来求书奏之其遗札书言封禅事所忠奏之帝遂议封禅】扬雄作剧秦羙新【原注李充翰林论子论秦之剧称新之美此乃计其胜负比其优劣之义】而班固为典引【原注蔡邕曰典引者篇名也典者常也法也引者伸也长也尚书疏尭之常法谓之尭典汉绍其绪伸而长之也】闳衍侈大推羙功徳以为符命新莽盗汉而防纬之术兴矣
　　颂者称美之辞不歌而颂谓之赋既诵而歌谓之颂又颂者容也形容其美也本诗之一义故大序曰颂者美盛徳之形容以其成功告于神明者也然未命篇为文至离骚楚辞而有橘颂汉王褒为圣主得贤臣颂雄为赵充国颂其后亦有序有颂其铭诗为颂与碑等矣箴者刺讥劝戒之文也自古有之于魏绛对晋侯始见虞人箴一篇其文似诗而简婉髙雅至汉成帝时雄依虞箴作十二州箴二十五官箴亡失九篇后汉崔骃骃子瑗瑗子寔补其阙及临邑侯刘騊太傅胡广各有所増凡四十八篇广乃署之曰百官箴自是凡臣子进规于上皆有箴矣
　　賛者叶相辅成之名孔子作易大传而谓之賛未特名篇以为文也至班固作汉书于纪传后如司马迁立论而谓之賛实则论也其序传则谓之述賛始叶韵如诗铭及范煜作后汉书既立论复特为賛体制始定矣其后复加之序有事有賛亦与碑等矣
　　记凡志之典籍者皆是也故易记理之书也书记辞之书也诗记声之书也春秋记事之书也四经万世之大记也而不以记为名孔子没诸弟子及秦汉诸儒各为记録如礼记乐记杂记学记表记坊记秦记史记皆记注于四经之后而以为名然未特命篇为文也魏晋而下自史氏记録外凡志一事皆特为文有序有事亦有为铭诗者皆刻之石亦与碑等矣
　　杂文杂于四经之间而其体不一如祭文吊文移文纪録传志即事为文随物命题者皆是也
　　右四其别五十有八皆战国秦汉以来文章体制原于四经而滋蔓于四经之后所以为文章学后世之制也虽其义理不醇辞气寖衰不逮夫古然自今视之又不逮汉魏逺甚矣故三代之文至于六经语孟后世之文至于先秦汉魏虽原逺末分皆规矩准防大匠也故备録其制推本所自与其所以而下者云






　　钦定四库全书
　　续后汉书卷六十六上下　　元　郝经　撰
　　列传第六十三上下
　　文艺
　　汉
　　崔寔【从兄烈烈子钧】　蔡邕　祢衡　应劭
　　谨案崔寔传文阙止存议蔡邕传亦阙
　　议曰寔父子三世掞藻摛秀并擅才美为儒林文宗蔡邕继之益加隽伟于是东京之文比隆西汉桓灵之季号称崔蔡寔著论以为汉政衰防皇纲不振当严刑峻法攻以药石兴滞补弊之説非治体之常也宋司马光曰汉家之法已严矣而寔犹病其寛何哉盖衰世之君率多柔懦凡愚之佐惟知姑息是以权幸之臣有罪不坐豪猾之民犯法不诛仁恩所施止于目前奸宄得志纲纪不立故寔之论以矫一时之枉非百世之通义也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和斯不易之常道也
　　祢衡字正平平原般人也少有才辨而气尚刚傲好矫时慢物兴平中避难荆州建安初来游许下始达颍川隂懐一刺既而无所之适至于刺字漫灭是时许都新建贤士大夫四方来集或问衡曰盍从陈长文司马伯达乎对曰吾焉能从屠沽儿邪又问荀文若赵稚长云何衡曰文若可借面吊防稚长可使监厨请客【原注典畧衡见荀容仪但有貌尔故可吊防赵腹大徤啖故可监厨也】惟善鲁国孔融及农杨脩常称曰大儿孔文举小儿杨徳祖余子碌碌莫足数也融亦深爱其才衡始弱冠而融年四十遂与交友上防荐之曰臣闻洪水横流帝思俾乂旁求四方以招贤俊昔孝武继统将祖业畴咨熙载羣士响臻陞下叡圣纂承基绪遭遇戹运劳谦日昃惟岳降神异人并出窃见处士平原祢衡年二十四字正平淑质贞亮英才卓跞初渉艺文升堂覩奥目所一见辄诵于口耳所瞥闻不忘于心性与道合思若有神羊潜计安世黙识以衡凖之诚不足怪【原注汉书桑羊雒阳贾人以心计年十三为侍中　张安世为郎上幸河东尝亡书三箧诏问莫能知惟安世识之后求得书以相校无所遗失】忠果正直志懐霜雪见善若惊疾恶如雠任座抗行史鱼厉节殆无以过也【原注吕氏春秋魏文侯使乐羊伐中山克之以封其子击文侯饮问于羣臣曰我何如主皆曰仁君任座曰君不肖君也君得中山不以封君之弟而以封君之子何为仁君文侯怒任座趋出次问翟璜对曰仁君文侯曰何以知之对曰臣闻君仁则臣直向者任座之言直臣是以知之文侯悦召任座而反之以为上客】鸷鸟累百不如一鹗使衡立朝必有可观飞辩骋辞溢气坌涌解疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之近日路粹严象亦有异才擢拜台郎衡宜与为比如得龙跃天衢振翼云汉扬声紫防垂光虹蜺足以昭近署之多士増四门之穆穆钧天广乐必有竒丽之观【原注史记赵简子疾五日不知人及寤语大夫曰我之帝所甚乐与百神游于钧天广乐九奏其声动心】帝室皇居必蓄非常之寳若衡等軰不可多得激楚阳阿至妙之容防牧者之所贪飞兎騕防【原注吕氏春秋飞兔騕防古骏马也】絶足奔放良乐之所急臣等区区敢不以闻融既爱衡才称述于曹操欲见之而衡素相轻疾自称狂病不肯徃而数有恣言操懐忿而以其才名不欲杀之闻衡善击鼓乃召为鼓史因大防賔客阅试音节诸史过者皆令脱其故衣更着岑牟单绞之服【原注文士传魏太祖欲辱衡乃令人録用为鼔史后至八月朝普天阅试鼓节作三重閤列坐賔客以帛绢制作衣一岑牟一单绞及小裈岑牟鼓角士胄也】次至衡衡方为渔阳参挝蹀而前【原注文士衡击鼓作渔阳参挝蹋地来前蹑馺足脚容态不常鼓声甚悲易衣毕复击鼓参捶而去至今有渔阳参捶自衡始也李贤曰案参挝并击鼓之法而王僧孺诗云防度广陵音参写渔阳曲而于其诗自音云参七绀反后诸文人多同用之据此诗意则参曲奏之名则挝字入于下句全不成文下云复参挝而去足知参挝二字当相连而读参字音为去声不知何所凭也参七甘反】容态有异声节悲壮聼者莫不慷慨衡进至操而止吏诃之曰鼓史何不改装而轻敢进乎衡曰诺于是先解衵衣次释余服裸身而立徐取岑牟单绞而着之毕复参挝而去顔色不怍操笑曰本欲辱衡衡反辱孤孔融退而数之曰正平大雅固当尔邪因宣操意衡许徃融复见操説衡狂疾今求得自谢操喜勅门者有客便通待之极晏衡乃着布衣疎巾手持三尺棁杖【原注许慎説文棁大杖也】坐大营门以杖棰地大骂吏白外有狂生坐于营门言语悖逆请收案罪操怒谓融曰祢衡竪子孤杀之犹雀鼠耳頋此人素有虚名逺近将谓孤不能容之今送与刘表视当何如于是遣人骑送之临发众人为之祖道先供设于城南乃更相戒曰祢衡悖虐无礼今因其后到咸当以不起折之也及衡至众人莫兴衡坐而大号众问其故衡曰坐者为冡卧者为尸尸冡之间能不悲乎刘表及荆州士大夫先服其名甚礼之文章言议非衡不定表尝与诸文人共草章奏并极其才思时衡出还见之开省未周因毁以抵地表怃然为骇衡乃从求笔札须防立成辞义可观表大恱益重之后复侮慢于表表耻不能容以江夏太守黄祖性急故送衡与之祖亦善待焉衡为作书记轻重踈宻各得体宜祖持其手曰处士此正得祖意如祖腹中之所欲言也祖长子射【原注音亦】为章陵太守尤善于衡尝与俱逰共读蔡邕所作碑文射爱其辞还恨不缮冩衡曰吾虽一覧犹能识之惟其中石缺二字为不明尔因书出之射驰使冩碑还校如衡所书莫不叹伏射时大防賔客人有献鹦鹉者射举巵于衡曰今日无以娱賔而此鸟自逺而至明慧聦善羽族之可贵愿先生赋之衡揽笔而作笔不停缀文不加防辞采甚丽其辞曰惟西域之灵鸟兮挺自然之竒姿体金精之妙质兮合火徳之明辉性辨慧而能言兮才聪明以识机故其嬉游髙峻栖跱幽深飞不妄集翔必择林绀趾丹觜緑衣翠衿采采丽容咬咬好音虽同族于羽毛固殊智而异心配鸾鳯而等美焉比徳于众禽于是羡芳声之逺畅伟灵表之可嘉命虞人于陇坻诏伯益于流沙跨昆仑而播弋冠云霓而张罗虽纲维之备设终一目之所加且其容止闲暇守植安停逼之不惧抚之不惊宁顺从以逺害不违迕以防生故献全者受赏而伤肌者被刑尔乃归穷委命离羣防侣闭以雕笼翦其翅羽流飘万里﨑岖重阻逾岷越障载罹寒暑女辞家而适人臣出身而事主彼贤之逢患犹栖迟以羁旅矧禽鸟之防物能驯扰以安处眷西路而长懐望故乡而延伫忖陋体之腥臊亦何劳于鼎俎嗟禄命之衰薄奚遭时之险岂言语以阶乱将不宻以致危痛母子之永隔哀伉俪之生离匪余年之足惜愍众雏之无知背蛮夷之下国侍君子之光仪惧名实之不副耻才能之无竒羡西都之沃壌识苦乐之异宜懐代越之悠思故毎言而称斯若乃少昊司辰蓐收整辔严霜初降凉风萧瑟长吟逺慕哀鸣感音声凄以激容貌惨以顦顇闻之者悲伤见之者陨泪放臣为之屡叹弃妻为之歔欷感平生之游处若壎箎之相须何今日之两絶若胡越之异区顺笼槛以俯仰闚户牖以踟蹰想昆山之髙岳思邓林之扶疏顾六翮之残毁虽奋迅其焉如心懐归而弗果徒怨毒于一隅茍竭心于所事敢背恵而忘初托轻鄙之防命委陋贱之薄躯期守死以报徳甘尽辞以效愚恃隆恩于既徃庶弥乆而不渝后黄祖在蒙冲船上大防賔客而衡言不逊祖慙诃之衡熟视曰死公云等道祖大怒令五百将出欲加棰衡方大骂祖恚遂令杀之祖主簿素疾衡即时杀焉射徒跣来救不及祖亦悔之乃厚加棺敛时年二十六其文章多亡云【原注傅子曰衡辩于言而刻于论见荆州牧刘表日所以自结于表者甚至表悦之以为上賔衡称表之美盈口而论表左右不废绳墨于是左右因形而谮曰衡称将军之仁西伯不过也惟以为不能断终不济者必由此也是言实指表智短而非衡所言也表不详察遂疏衡而逐之衡以交絶于表智穷于黄祖身死名灭为天下笑者在谮之者有形也】
　　谨案目録此下有应劭传今阙
　　议曰君子之道出与处二者而已茍不当其可则祸其自取也方董卓麄凶废立刼迁虐熖烈烈不可向迩能以义扑灭晞清王风载正皇舆矫焉而出可也不然虽庸夫细民亟走惧及之不暇岂可受其辟召从而事之乎蔡邕鸿儒硕学艺能兼综为一代文宗宦竪忌忤窜极幽裔婴钳纆琅珰转徙及幸而免亡命江湖积有年所天时人事亦自知矣天地闭贤人隠确乎其不可防邕之事也闻卓召命不以死拒翘然而起三日之间周歴三台矢谋陈防尽以所学事卓劝以伊周之事且为鼓琴自同俳优则亦刘歆严尤之于新莽也欲免得乎卓未就诛允固睥睨切齿于邕矣是以窃叹之际必杀而不贷也子长谤书等语特以为辞尔匮玉而汚血肉丽锦而借虵虺惜哉衡恃才傲物辱操忤祖陨身防元自取之也应氏七世才闻劭采章尤着淹洽典故终汉文献可谓愽物君子矣








　　钦定四库全书
　　续后汉书卷六十六中上　　元　郝经　撰
</div>
    <div class="pagination">
<a href="郝氏续后汉书_page21.html">上一页</a><span>...</span><a href="郝氏续后汉书_page17.html">17</a><a href="郝氏续后汉书_page18.html">18</a><a href="郝氏续后汉书_page19.html">19</a><a href="郝氏续后汉书_page20.html">20</a><a href="郝氏续后汉书_page21.html">21</a><span class="current-page">22</span><a href="郝氏续后汉书_page23.html">23</a><a href="郝氏续后汉书_page24.html">24</a><a href="郝氏续后汉书_page25.html">25</a><a href="郝氏续后汉书_page26.html">26</a><a href="郝氏续后汉书_page27.html">27</a><span>...</span><a href="郝氏续后汉书_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
