<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 28 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 28 页/共 95 页</h1>
    <div class="content">　　○旌表江阴卫军丁徐佛保孝行佛保母病笃医弗能痊而剖胁刲肝煮液以进母食之顿愈其卫官以闻遂有是命
　　○丙辰
　　○赐琉球国中山王世子完宁斯结及辽那儿河归附女直野人头目宴△建云南大理银治命所司定额督办
　　○丁巳
　　○命金吾左卫故千户靖僧儿子兴袭本卫指挥佥事
　　○戊午
　　○赐谷王橞衮服一袭△夜月犯西咸南苐一星
　　○庚申
　　○命羽林前卫故指挥同知师玉侄荣袭升本卫指挥使指挥佥事潘成子安袭升本卫指挥同知魏成儿子让袭本卫指挥佥事千户杭贰子英李得侄英金吾左卫千户胡改僧子政梅安儿子受各袭升本卫指挥同知王兴子智林友才子亨黎肆子贵赵群儿子能林原子青金吾右卫千户革狗皮子胜脱谭子千家驴刘大子全各袭升本卫指挥佥事
　　大明太宗文皇帝实录卷四十八


大明太宗文皇帝实录卷四十九
　　永乐三年十二月癸亥朔  上视牲南郊△遣使赍诏封浡泥国麻那惹加那乃为王给印诰敕符勘合并赐之锦绮彩币
　　○甲子
　　○免泗州陵户单仲一等租税泗州  祖陵洪武初设守陵三百十四户后有户绝者至是以仲一等补之而循例免租税云△以辛彦博为山东道监察御史彦博先任浙江按察司坐事谪戍兴州至是有言其才者复召用之
　　○乙丑
　　○进封宁国公主为宁国长公主△浚淮安府支家一万一千九百七十丈
　　○戊辰
　　○镇守云南平西侯沐晟奏奉命率师及车里诸宣总兵至八百境内破其猛利石厓及者答二寨又至整线寨木邦兵破其江下等十余寨八百恐惧遣人诣军门陈词伏罪臣等恪遵敕旨驻兵不进其车里等宣慰拟各班师并以八百所陈词奏闻遂敕遣谕车里木邦宣慰使刀暹答波勒马艮等土官麻哈旦麻剌叱等曰曩者八百不恭朝命尔等请举兵诛嘉尔忠诚已从所请今得西平侯奏言八百已伏罪纳款夫有罪能悔宜赦宥之敕至尔等悉止兵勿进又敕西平侯沐晟等班师
　　○己巳
　　○赐周王橚金织衮龙彩币三十匹良马十匹及羊酒等物△夜金星犯垒壁阵西第三星
　　○庚午
　　○腊赐文武群臣宴△那儿河野人头目修苦不花忽星哈头目亦称哥建州卫头目王古驴等百二十三人来朝赐银钞彩币有差
　　○辛未
　　○命户部全给中军都督同知梅顺昌孝陵卫指挥使梅永贞旗手卫指挥使梅景福月俸米顺昌等皆宁国长公主之子  上悯其父驸马都尉梅殷之死故优之
○癸酉　　
○实授李玫为福建布政使左参议玫洪武中署福建左参议事建文时坐罪降蒲城县丞丁母忧去官至是服阕故实授旧职△裁减湖广嘉鱼县县丞主簿增置山东恩县县丞主簿△升通州卫指挥使汤铭为山东都指挥佥事△升都指挥佥事刘青为辽东都指挥同知萧授为都指挥同知指挥使徐良为都指挥佥事俱掌常山中护卫事宋晟为都指挥佥事掌常右护卫事△以故金吾左卫指挥佥事完者不花子阿鲁灰报本卫指挥佥事命辽东都指挥佥事杨义陕西都指挥同知彭成致仕△爪哇国西王都马扳遣使阿烈安达加李奇等来朝贡方物皆赐冠带袭衣△甘肃总兵官西宁侯宋晟言哈蜜归附头目买住察罕不花等二百七十八户居苦峪里告饥乞以预备仓粟赈济从之
　　○甲戌
　　○升吏科右给事中孙璘为本科都给事中△叠州头目谷奴坚昝等十人来朝赐钞币袭衣△毛怜等处野人头目把儿逊等六十四人来朝命设毛怜卫以把儿逊等为指挥千百户等官并赐诰印冠带袭衣及钞币有差
　　○乙亥
　　○敕广西总兵官征南将军都督同知韩观曰今以都督佥事黄中充左副将军吕毅右副将军贳尔军事△甘肃总兵官西宁侯宋晟奏欲遣人通问迤北鬼力赤及马儿哈咱等以宣示朝廷送礼待遣人之意从之仍给织金文绮彩绢四十匹以资其用
　　○丁丑
　　○安南胡＜大互＞复遣阮景真等随行人聂聦等来朝奏曰伏蒙敕书谕使摅诚臣对越天地敢有二心所或携贰明神殛之今遣陪臣阮景真等恭贺正旦且迎还天平臣亦当率国人逆于境上而行人聂聦等亦力言＜大互＞诚心恭命  上许之
　　○庚辰
　　○敕安南王孙陈天平曰前得胡＜大互＞奏深自改悔请迎还尔以君事之朕以一国不可二主虑＜大互＞不实再使往问许以上公封之大郡今＜大互＞复奏誓无二心仍遣阮景真等迎尔＜大互＞谓当躬迎于境上朕惟道贵适中礼有从宜今遣广西总兵都督黄中等以兵五十纳尔于国其治任以行
　　○敕广西总兵官征南将军都督同知韩观左副将军都督佥事黄中右副将军都督佥事吕毅今安南胡＜大互＞遣使来迎前国王孙陈天平归国以君事之朕推诚待物兹特遣还尔等选兵五千黄中吕毅将之待天平至送之还国尤宜审度事几以为进退不可轻忽
　　○辛巳
　　○敕大同江阴侯吕高宁夏总兵官左都督何福曰近伯客帖木儿弟歹必都驴来言虏寇议舍甘肃来春径掠宁夏大同其言虽可信然宜严兵待之所谓有备则无患也又敕甘肃总兵官西宁侯宋晟曰虏虽云不至甘肃然同类有在甘肃其间岂无与之同心者且声东向西兵家之常不可不备
　　○壬午
　　○爪哇国东王孛令达哈遣使马剌真等贡神鹿
　　○乙酉  上谓兵部臣曰河州洮州西宁诸处与西番易马朝廷本推诚抚纳远人皆与好茶闻近时守边头目人等多用恶谬茶欺之甚者侵损其财物彼虽淳厚不肯陈告然心未必能平来年其遣金牌信符给西番为验使比对相同即纳马如洪武中例不可后期仍榜谕边地官民以朝廷怀远之意今后马至必与好茶若复欺之令巡按监察御史采察以闻△都察院奏奉命详定原议笞杖徒流罪条例勘酌适中以闻今议徒流罪发充恩军者于长安左右门造守卫官军饭于汉赵二府牧马不充军者充国子监膳夫将军军件土工或于北京为民种田于遵化炒铁或自买船递运或摆站运盐笞杖罪止铸钱准工从之
　　○丙戌
　　○夜月犯罚星中星
　　○戊子
　　○琉球国中山王武宁山南王汪应祖山北王攀安知西番马儿藏等簇四川贵州诸土官各遣人贡方物贺明年正旦
　　○己丑
　　○浙江右参政刘思忠言绍兴府曹娥坝江沙淤塞难通舟楫去坝东三里许通江甚近乞移置为便从之
　　○庚寅
　　○夜有星如盏大青白色光烛地出天廪西行至游气
　　○辛卯
　　○享  太庙△是岁天下户九百六十八万九千二百六十口五千一百六十一万八千五百赋税粮三千一百一十三万三千九百九十三石布帛百三十二万九千五百六十三斤绵花绒五十一万四千一百一十三斤课钞六百六十万七百二十锭金五十两银八万二千一百四两铜二千四百三十斤铁七万五千七百二十斤铅三万九千九百八十五斤朱砂二千八十两海肥三十三万四千一百四十三索茶百七十万一千三百四十九斤盐百三十二万九千五百七十五引屯田子粒二千二百四十六万七千七百石马五万八千五百九十九匹
　　大明太宗文皇帝实录卷四十九


大明太宗文皇帝实录卷五十
　　永乐四年春正月壬辰朔  上御奉天殿受朝贺大宴文武群臣及四夷朝使命妇朝  皇后于坤宁宫赐宴
　　○甲午北京行部并天下文武官述职凡千九百四十三人赐敕谕曰人君守成法以出治人臣遵成法以(（转）)[辅]治君明臣良上下协和乃臻治效朕自莅祚以来宵旰孳孳惟守  太祖高皇帝成法赏善罚恶进贤退不肖教诲不能使牧民者尽其牧民之道典兵者尽其典兵之职官无废事人无失所而已其间能勤以集事廉以律已仁以恤民公以治军旅奉职守法无所变易者朕已褒赏之其有以怠废事以贪掊克以私灭公以苛劾励下乱政坏法无所顾忌者朕已黜罚之此岂朕所敢私予夺赏罚一出至公尔等无以善恶为无验祸福为无稽天有显道国有常宪尔等恪遵朕训无怠无骄永保贞吉钦哉
　　○朝鲜琉球诸国及各王官遣使贺正旦者赐钞币有差遣还
　　○凤阳陵户并中山武宁王戚属来朝者千九百余人各赐钞遣还
　　○夜火星犯天阴下星
　　○乙未设镇道杨塘二安抚司隶云南都司其地属西蕃与丽江府接境先是丽江通事禾节等往谕招还其土酋阿密末吉等与俱来朝故设二安抚司以阿密末吉等为安抚给以印章仍各置流官吏目一员
　　○给周府诸郡王校尉顺阳祥符新安永宁各五典仗镇平宜阳各三典仗
　　○丙申河南布政司奏南阳皂君山草寇窃发  上谓兵部臣曰此虽小丑不治将大元末汝颖初乱才数千人顺帝恬不加意敕书至卢沟桥易之而返人还与太子言乱太子欲言于上其妃迎止之所为如此安得不亡此今日殷鉴也夫治患于萌则为力易及其盛而治之则费力多而所伤不少矣遂命丰城侯李彬新城侯张辅率兵捕之
　　○上谓侍臣曰朕昨闲暇援笔肆书爱其制作精妙甚称人意因叹匠艺如此岂是生而能之亦由积学所致今之学者不及古人政由自怠之过前代大儒君子皆是积勤以造其极今人卤莽厌烦用力未至便谓求道之难譬之耕而不勤可望有获乎夜有星大如鸡子青白色有光出平星东南行至游气
　　○丁酉享  太庙
　　○戊戌  上宴群臣于奉天门蛮夷酋长预宴者皆起舞称寿曰臣等生居绝域习见僻陋今日获睹天朝太平乐事之盛臣死且有光  上曰朕为天下主使天下之人皆同享此乐朕之心也众欢呼称万岁
　　○前安南王孙陈天平(（升）)[陛]辞奏曰臣亡国余孽荷  陛下大德照育生成得反故国承已绝之宗复已失之位是使亡魄再生朽骨更肉臣虽庸愚寔切图报尚望  陛下天地父母曲垂恩顾终保余龄臣生当陨首死当结草  上曰自古亡国出奔之君如齐桓晋文皆内有主之故反国而安今尔无主于内徒朕为主于外事之委曲尤切朕心尔其明以烛微智以防患仁以恤下宽以容众庶无后忧赐绮罗纱衣各二袭钞一万贯命广西参政王麟送之敕封胡＜大互＞为顺化郡公尽食所属州县遣其使阮景真等还
　　○己亥敕宁夏总兵官左都督何福领所部军马赴灵州操备
　　○丰城侯李彬新城侯张辅等往河南皂君山捕盗陛辞  上谕之曰盗本良民但为有司不能抚绥更加酷害始聚为盗彼岂不爱其生盖出于不得已汝往先遣人招抚示以生路若能散归农亩即是良民不必穷治大抵官军所至必累及无辜尔等此行当以保民为重无重困之
　　○六部都察院核奏朝觐官其所治事稽违者多请治其罪  上召至前谕之曰尔等分理庶政勤慎则百事举怠忽则百事废顾立志如何耳今诸司论尔等职事稽误皆由怠忽之过夫慢令弃法国有显罚今姑宥尔其归改过自新若仍蹈前非朕不能曲法以贷遂敕谢辞即日出京
　　○夜有星大如鸡子赤黄色有光出五车北行至紫微西蕃外
　　○庚子立春  上御奉天殿文武群臣行贺礼赐宴
　　○壬寅琉球国进(（阇）)[阉]者数人  上曰彼人亦子无罪而刑之何忍命礼部还之礼部臣言还之虑阻远人归化之心请但赐敕止其再进  上曰谕之以空言不若示之以实事今不遣还彼欲媚朕必有继踵而来者天地以生万物为德帝王乃可绝人类乎竟还之
　　○夜月犯井宿东扇北第二星
　　○癸卯  命祥符王有爝新安王有熹永安王有＜火兀＞汝阳王有煽冠
　　○爪哇国西王都马板遣使陈惟达等来朝贡珍珠珊瑚空青等物赐之钱钞彩币
　　○夜金星犯木星
　　○甲辰以大祀南郊  上御奉天殿文武群臣受誓戒
　　○设四川天全六番招讨司医学时招讨高敬让言其地瘴疠疾病者多乞开设医学降印授官又言土人钟铭谙通医学乞命为医学官从之以铭为典科
　　○乙巳  上御武英殿览存心录顾翰林侍臣曰适览慕容超郊有异兽出坛侧隋炀帝祀圜丘暴风未成礼而退后二人皆不旋踵而死古人言惟德动天夫不德亦动天善则降祥不善则降殃但各以类应之又曰祭祀时固当诚敬亦必平素积累善行乃可获福若平日所行反道背德而临祭一时致其虔恭此岂有获福之理
　　○丁未大祀  天地于南郊  上还御奉天殿文武群臣行庆成礼
　　○戊申以郊祀礼成大宴文武群臣及四夷朝使
　　○浙江等道监察御史凌昌等言礼将适君所宿斋戒居外寝习容观王声乃出其敬心之素不待入公门而后见今隆平侯张信礼部尚书郑旸爵列五等位在六卿不能隆敬以事君秉礼以率下当大祀  天地恭受誓戒之晨使人持朝服至午门始具百官班列以齐方且逡巡后至傲然自得恬无敬谨之心宜加惩治以肃群僚  上曰国家大事岂可不敬大臣如此何以表下命姑录其过
　　○己酉升知县党理为太仆寺少卿
　　○遣使赍玺书褒谕日本国王源道义先是对马壹忮等岛海寇劫掠居民敕道义捕之道义出师获渠魁以献而尽歼其党类  上嘉其勤诚故有是命仍赐道义白金千两织金及诸色彩币二百匹绮绣衣六十件银茶壸三银盆四及绮绣纱帐衾褥枕席器皿诸物并海舟二艘又封其国之山曰寿安镇国之山立碑其地  上亲制文曰朕惟丽天而长久者日月之光华丽地而长久者山川之流峙丽于两间而永久者贤人君子之令名也朕  皇考太祖圣神文武钦明启运俊德成功统天  大孝高皇帝智周八极而纳天地于范围道冠百王而亘古今之统纪恩施一视而溥民物之亨嘉日月星辰无逆其行江河山岳无易其位贤人善俗万国同风表表于兹世固千万年之嘉会也朕承鸿业享有福庆极天所覆咸造在廷周爰咨询深用嘉叹惟尔日本国王源道义上天(（缓）)[绥]靖锡以贤智世守兹土冠于海东允为守礼义之国是故朝聘□□无阙也庆谢之礼无阙也是犹四方之所同也至其恭敬栗栗如也纯诚恳恳如也信义旦旦如也畏天事上之意爱身保国之心扬善遏恶之念始终无间愈至而犹若未至愈尽而犹若未尽油油如也源源如也迩者对马壹岐暨诸小岛有盗潜伏时出寇掠尔源道义能朕命咸殄灭之屹为保障誓心朝廷海东之国未有贤于日本者也朕尝稽古唐虞之世五长迪功渠搜即叔成周之隆髳微卢濮率遏乱略光华简册传诵至今以尔道义方之是大有光于前哲者日本王之有源道义又自古以来未之有也朕惟继唐虞之治举封山之典特命日本之镇号为寿安镇国之山锡以铭诗勒之贞石荣示于千万世铭曰日本为国钜海东舟航密迩华夏通衣冠礼乐昭华风服御絺绣考鼓钟食有鼎俎居有宫语言文字皆顺从善俗殊异羯与戎万年景运当时雍  皇考在天灵感通监观海宇罔不恭尔源道义能迪功远岛微寇敢鞠讻鼠窃蝇嘬潜其踪尔奉朕命搜逋穷如雷如电飞蒙冲绝港余孽以火攻焦流水上横复纵什什伍伍禽奸凶荷校屈肘卫以鏦献俘来廷口喁喁彤庭左右夸精忠顾咨太史畴勋庸有国镇山宜锡封惟尔善与山增崇宠以铭诗贞石砻万世照耀扶桑红
　　○置四川叠溪郁即二长官司流官吏目各一员
　　○周王橚奏比遣护卫指挥王兴等领军三千分道入皂君山搜捕逃亡请亲往督视  上赐书谕之曰逃亡之徒三五相聚不过苟图自全无能为也已敕有司及遣官军追捕贤弟今欲率兵亲行或下人生事扰民罪将何归且千钧之弩不为鼷鼠发机可即还国
　　○鞑靼满束儿灰等率众来朝命为都指挥指挥等职赐冠带诰敕及袭衣钞币有差俾居凉州庄浪宁夏三卫仍各赐姓名都指挥同知满束儿灰曰柴志诚都指挥佥事阿儿剌台曰杨汝诚凉州卫指挥同知猛奇曰安汝敬佥事脱脱曰杨必敬只兰曰吴克议朵列干曰吴存敬庄浪卫指挥佥事火失谷曰韩以谦祖住不花曰柴永谦宁夏卫指挥使伯帖木儿曰柴志敬余千户卫镇抚百户等十一人皆赐之浡泥国使臣生阿烈伯成通事沙扮等陛辞赐钞及文绮袭衣生阿烈伯成等言远夷之人仰慕中国衣冠礼仪乞冠带还国  上嘉而赐之生阿烈伯成镀金银带沙扮素银带
　　○庚戌升刑科给事中刘端为右春坊右司直郎
　　○河速江苏木河失里绵等处头目福剌出者不者等五百三十人来朝赐钞币有差
　　○辛亥赐周王橚彩币
　　○壬子改前燕府广有库为北京承运库置大使二员隶北京行部
　　○设白纳长官司隶贵州宣慰司以土人周可敬为长官级印信并置流官吏目一员从贵州宣慰使司所奏也
　　○癸丑河南布政司获皂君山首贼并其家属送至京且言初其母遣其侄系之于家而驰报官遂获之  上曰其母与侄知大义宜免连坐但以贼首付狱治之初皂君山寇盗窃发命豊城侯李彬新城侯张辅率兵讨捕仍令榜谕之但能即日角□羊散者亦免罪军还本伍民复故业若仍不悛官军擒获俱以谋反罪之其中有能絷贼首送官则升赏之及彬等至开封而贼已被获其众溃散至是命彬等班师还京
　　○丙辰  上御右顺门晚朝百官奏事毕皆趋出  上召六部尚书及近臣谕曰早朝四方所奏事多君臣之间不得尽所言午后事简卿等有所欲言可就从容陈论毋以将脯朕倦于听纳盖朕有所欲言者亦欲及此时与卿等□确又曰朕每旦四鼓以兴衣冠静坐是时神清气爽则思四方之事缓急之宜必得其当然后出付所司行之朝退未尝輙入宫中闲取四方奏牍一一省览其有边报及水旱等事即付所司施行宫中事亦多须俟外朝事毕方与处置闲暇则取经史览阅未尝敢自暇逸诚虑天下之大庶务之殷岂可须臾怠惰一怠惰即百废弛矣卿等宜体朕此意相与勤励无厌斁也自今凡有事当□略者皆于晚朝来庶得尽委曲
　　○丁巳工科给事中姚伯善等言工部尚书宋礼左侍郎赵毅右侍郎刘仲廉旧贮教场库内黄藤九十余万斤为军需之用今隐而不报又请徵于民当治其罪前尚书黄福等亦当罪之  上曰宋礼新除容或不知勿问余悉逮之
　　○戊午夜火星犯月星
　　○乙未爪哇国东王孛令达哈遣使马礼占等贡马及方物赐钱钞贮丝纱罗有差
　　○播州宣慰使司宣慰使杨昇贵州宣慰使司宣慰使安卜葩遣人贡马各四十匹俱赐白金绵绮
</div>
    <div class="pagination">
<a href="明实录太宗实录_page27.html">上一页</a><span>...</span><a href="明实录太宗实录_page23.html">23</a><a href="明实录太宗实录_page24.html">24</a><a href="明实录太宗实录_page25.html">25</a><a href="明实录太宗实录_page26.html">26</a><a href="明实录太宗实录_page27.html">27</a><span class="current-page">28</span><a href="明实录太宗实录_page29.html">29</a><a href="明实录太宗实录_page30.html">30</a><a href="明实录太宗实录_page31.html">31</a><a href="明实录太宗实录_page32.html">32</a><a href="明实录太宗实录_page33.html">33</a><span>...</span><a href="明实录太宗实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
