<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 36 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 36 页/共 216 页</h1>
    <div class="content">○癸亥。赐朝鲜陪臣李檀等、宴赉如例　　

○甲子。改山西蒲州营游击为副将。管辖黄河以北、中条以南、及潞泽平垣等营。从山西巡抚诺岷。请也　　

○乙丑。孝恭仁皇后周年忌辰。遣官祭景陵　　

○上以母后升遐。倐经周岁。痛色笑之难追。想音容而切慕。御制哀词、以志悲感云　　

○丙寅。命吏部尚书舅舅隆科多、户部尚书张廷玉、左都御史尹泰、朱轼、为纂辑大清会典总裁官。吏部侍郎史贻直、礼部侍郎蒋廷锡、兵部侍郎伊都立、内阁学士福敏、翰林院掌院学士阿克敦、为副总裁官　　

○以内阁学士黄炳、署理刑部侍郎。仍在学士里行　　

○戊辰。谕宗人府。弘春、朕加恩授为贝子。令其效力行走。乃伊父、及伊伯廉亲王。每事逼迫禁止。伊父伊伯。既不愿其在朕前效力。弘春、著革去贝子　　

○命协理内务府总管萨哈廉、仍在郎中任行走。以上驷院总管常明、为内务府总管　　

○总理事务王大臣等、遵上□日议覆。抚远大将军年羹尧、条奏青海善后事宜十三条。一、奏称青海各部落人等。宜分别功罪。以加赏罚也。从前罗卜藏丹津。侵犯内地时。贝勒色卜腾扎尔及贼人侵犯西川南川时。尝报信息。并未出兵协助。即首先投诚。并引策凌诺尔布罗卜臧察罕等来投。台吉噶尔丹戴青。始终未助贼人。且与贝勒盆苏克汪扎尔。力战吹拉克诺木齐。又随大兵出口。亦为效力。扎萨克阿喇布坦。系察罕丹津之婿。随大壮军进巢□刀效力。均应请加封爵。以示鼓励。应如所请。色卜腾扎尔。晋封郡王。噶尔丹戴青。封为固山贝子。阿喇布坦。封为辅国公。又奏称俘获之诺颜格隆。乃图尔古特台吉。今已为喇嘛。随提督岳钟琪。在军前效力。贝勒盆苏克汪扎尔。从前虽助逆贼。后知悔过投诚。擒贼赎罪。应与投诚之公策凌诺尔布。留其原封之爵。以示宽大。应如所请。各复伊等原爵。又奏称辅国公罗卜臧察罕、台吉济济克扎布。虽经投顺。从前与贝子阿喇布坦、巴尔朱尔阿喇布坦。扰乱内地。请革爵为民。贝勒策凌敦多卜、贝子拉查卜。虽经投诚。但久助逆贼。应降其所封之爵。以示惩戒。应如所请。罗卜臧察罕、济济克扎布。革爵为民。策凌敦多卜、降为固山贝子。拉查卜、降为镇国公。一、奏称青海部落、宜分别游牧居住也。请照依内扎萨克。编为佐领。以申约束。每百户。编一佐领。其不满百户者。为半佐领将该管台吉。俱授为扎萨克。于伊等弟兄内拣选。授为协理台吉。每扎萨克。俱设协领副协领参领各一员。每佐领。俱设佐领骁骑校各一员。领催四名。其一旗有十佐领以上者。添设副协领一员。佐领两员。酌添参领一员。傥蒙俞允。请将一等侍卫副都统达鼐、暂留办理。其每年会盟。奏选老成恭顺之人。委充盟长。不准妄行私推。以致生事滋扰。均应如所请。一、奏称朝贡交易。宜按期定地也。请自雍正三年起。于诸王台吉内。派定人数。令其自备马驼。由边外赴京。请安进贡青海诸王贝勒。应分作三班。三年一次。九年一周。其与内地之人。互相交易之处。则定以每年二月八月。二次交易。俱以边外为集。世选得西宁西川边外。有那拉萨拉地方。请指定为集。不准擅移。届期、仍令总兵官。饬委营弁领兵督守。如有擅进边墙者。即行惩治。应如所请。但各蒙古需用茶叶布面等物。交易之期过远。必致穷乏。应令四季交易。又奏称罗卜藏丹津所属垂寨桑。系首先归顺之人。应令于松潘口外驻牧。授为土百户职衔。丹忠部下寨桑噶隆色卜腾达什等。率领数百余人。赴松潘投顺。现驻潘州。应给以千户、百户文凭。均应如所请。一、奏称喀尔喀厄鲁特之四部落。宜不属青海也。查伊等原非被掳之人。今青海诸王台吉内之投降者。咸归仁化。助逆者。俱已被擒。而喀尔喀内。有随大兵投降者。宜乘此军威远振。将不愿为青海属人之喀尔喀等。照青海例。编旗分为佐领。添设扎萨克等。分驻巢□刀灭逆贼之旧地。其情愿归本处者。听其自便。则青海之势可分。而喀尔喀台吉等。无不感恩报效。应如所请。一、奏称西番人等。宜属内地管辖也。查陕西之甘州、凉州、庄浪、西宁、河州、四川之松潘、打箭炉、里塘、巴塘、云南之中甸等处。皆系西番人等。居住牧养之地。自明以来。失其抚治之道。或为喇嘛耕地。或为青海属人。交纳租税。惟知有蒙古。而不知有厅卫营伍官员。今西番人等。尽归仁化。即系内地之良民。应相度地方。添设卫所。以便抚治。将番人心服之头目。给与土司千百户、土司巡检等职衔分管。仍令附近道厅、及添设卫所官员管辖。其应纳粮草。较从前数目。请略为减少。以示宽大。至近边居住帐房。逐水草游牧者。仍准伊等照旧游牧。均应如所请。一、奏称青海等处。宜加约束也。查青海巴尔喀木藏危。乃唐古特四大部落顾实汗据占此地。以青海地面宽大。可以牧养牲畜。喀木地方。人众粮多。遂将伊子孙。分居此二处。伊则在青海游牧居住。喀木地方。为伊等纳贡。藏危二处。从前原施舍为达赖喇嘛、班禅喇嘛香火。今因青海叛逆。取此一带地方。交四川、云南官员管理。达赖喇嘛。向差人赴打箭炉贸易。每驮向乂木多乍了巴塘里塘居住喇嘛。索取银两不等。名为鞍租。至打箭炉。始行纳税。请饬达赖喇嘛等。不准收受鞍租。并饬打箭炉收税官员。亦免其纳税。再、每年请赏给达赖喇嘛茶叶五千斤。班禅喇嘛减半赏给。均应如所请。一、奏称喇嘛庙宇。宜定例稽察也。查西宁各庙喇嘛。多者二三千。少者五六百。遂成藏污纳垢之地。番民纳喇嘛租税。与纳贡无异。而喇嘛复私藏盔甲器械。前罗卜藏丹津。侵犯时。喇嘛等带领番民。与大兵抗衡。今臣于塔儿寺喇嘛内之老成者。拣选三百名。给与大将军印信执照。谕令学习清规。请嗣后定例。寺庙之房。不得过二百间。喇嘛多者三百人。少者十数人。仍每年稽察二次。令首领喇嘛。出具甘结存档。至番民之粮。应俱交地方官管理。每年量各庙用度给发。再加给喇嘛衣服银两。庶可分别其贤否。地方官得以稽察。均应如所请。一、奏称陕西边防宜严界限也。查边外自黄河入中国之处。至于河州、西宁、兰州、中卫、宁夏、榆林、庄浪、甘州等。其间水草甚佳。林麓茂密。乃弃此不守。以致蒙古等。占据大草滩之地。将常宁湖为牧厂。是以各处相通。竟无阻碍。请于西宁之北川边外上下白塔之处。自巴尔托海至扁都口一带地方。创修边墙。筑建城堡。则西番人等。肆行据攘之区。悉成内地。又肃州之西桃赉河常马尔鄂敦他拉等处。俱膏腴之地。应令民人耕种。布隆吉尔地方。修城驻兵之后。可渐至富饶。至宁夏险地。无过于贺兰山。顾实汗之诸孙。及额附阿宝等。向俱在山后居住游牧。今竟移至山前。请令阿宝等。严饬所属。仍照前在贺兰山后居住游牧。则山前营盘水、长流水等处。俱为内地。均应如所请。一、奏称甘州等处。宜添设官弁也。查甘州西宁。疆界相连。应于此二处设立营汛。至于青海巴尔处盐池。自古原系内地。后竟弃为塞外。蒙古等至西藏噶斯等处。必于此处经过。应速取回。于新设边内大通河。设立总兵一员。兵三千名。管辖中左右三营。于大通南边。设立参将一员。兵八百名。大通北边。设立游击一员。兵八百名。盐池地方。设立副将一员。及左右都司二营。兵一千六百名。四川边外。单噶尔斯地方。移镇海营参将驻劄兵一千名。再、拉科闇门等处。各设守备一员。兵二百五十名。恒铃子地方。移南川宋备驻劄兵五百名。南川旧营。留千总一员。兵一百名。至西宁地方。宜改设同知。移西宁通判、驻劄盐池。令其办理税务。再、河州保安堡。应设游击一员。千把总各一员。兵四百名。归德堡。应添设把总一员。兵二百名。俱隶西宁总兵道员管辖。则蒙古等。不敢觊觎。番民等。亦有所依伏。均应如所请。一、奏称打箭炉等处。亦宜添设官弁也。查青海既已平定。应将巴尔喀木处人等。悉行收集。除罗隆宗之东乂木多乍了地方。俱隶胡土克图管辖外。其余番众头目等。俱应给与印信执照。与内地土司。一体保障。打箭炉之外。木雅吉达地方。应设总兵游守千把等官。兵二千名。雅龙江中渡处。设守备一员。千总二员。兵五百名。里塘巴塘之吹音等处。设守备一员。兵二百名。里塘、地处四冲。应设副将一员。都司一员。兵一千二百名。鄂洛地方。各路咽喉。应设参将一员。兵六百名。巴塘、系形胜要地。应设游击一员。兵五百名。宗都、地当云南孔道。应设参将一员。兵一千名。俱令新设之总兵统辖。以为云南四川。两省声援。又青海所属左格等处番人。应亟移于内地。再、阿巴之土司头目墨丹住等。带兵进巢□刀。屡次建功。应给与安抚司职衔。不隶青海管辖。又黄胜关外。潘州旧城。应设游击一员。兵六百名。河巴地方。山河围绕。应设副将一员。都司一员。兵一千五百名。黄河两边渡口。应设守备一员。兵三百名。悉隶松潘总兵统辖。里塘、添设同知一员。令其管理兵粮。收纳番民贡赋。则南至滇省。北至陕省。俱可援助。均应如所请。一、奏称边地弁兵。宜归并裁汰也。查西宁地方。设立总兵。留兵四千。即可敷用。应裁五百名。归并于大通镇属甘、凉、庄浪等处。其余营汛兵丁。可裁一千名。宁夏既添驻满兵。其绿旗兵丁。亦可裁汰一千。改为四营。将后营游守千把等员。补入大通镇标。四川重庆、川北二镇。应改设副将都司守备千把等员。裁汰总兵官二员。游击六员。遵义、夔州两协游击各二员。亦行裁汰。化林副将一员。额兵一千名。应改为游击一员。留兵五百名。均应如所请。一、奏称边内地方。宜开垦屯种也。查西宁边墙内。俱属可耕之田。布隆吉尔地方。现在修筑城垣。请将直隶、山西、河南、山东、陕西五省。军罪人犯。尽行发往大通、布隆吉尔等处。令其开垦。查西宁本处人民。与驻大通三千兵丁之子弟亲戚。情愿往种者。正不乏人。大通河地方。不必发遣犯人。惟布隆吉尔地方。远居边外。愿去之人甚少。应如所请。行文刑部、并直隶、山西、河南、山东、陕西五省。佥妻军犯内。除盗贼外。有能种地者。即发往布隆吉尔地方。令地方官。动支正项钱粮。买给牛具籽种。三年后。照例起科。一、奏称番人部落。宜加抚绥也。今兵事已竣。臣应遵上□日回西安。办理三省事务。暂令奋威将军兵钟琪。驻劄西宁。留兵四千名。听其管束。其抚远大将军印信。现今策妄阿喇布坦。遣使请罪。应俟撤回各路将军时。臣即行恭缴。收贮内库。再、甘州地方。黄番各部落。乘此军威。收聚抚绥。亦可抵御青海。臣同岳钟琪会商。俟七八月。马匹肥壮时。亲率兵丁。由西宁口外。到甘州地方。招抚番民。均应如所请。至年羹尧奏请禁约青海十二事。一、朝见进贡。定有限期。一、不准自称盟长。一、番子唐古特人等。不许扰累。一、喀尔喀辉特图尔古特部落。不许青海占为属下。一、编设佐领。不可抗违。一、内外贸易。定地限时。以上六事。臣等已于善后事宜内议定。其余六事。一、背负恩泽。必行巢□刀灭。一、内地差遣官员。不论品级大小。若捧谕上□日。王公等。俱行跪接。其余相见。俱行宾主礼。一、恪守分地。不许强占。一、差员商贾往过。不许抢掠。一、父没不许娶继母。及强娶兄弟之妇。一、察罕诺门汗喇嘛庙内。不可妄聚议事。均应如所请。得上□日、所议甚属周详。依议　　

○己巳。谕宗人府。王府佐领分出之人。编设佐领。令其兄弟子侄管理尚可。若以旗分之人、凑集编设佐领。令其兄弟子侄管理。朕意以为非宜。虽系兄弟子侄。亦各有定分。宗室等岂可将他人之定分占据乎。凡此等处、应行区别宗室为镇国将军等职、乃伊等分内之事。一为佐领、竟成诸王之属下矣。其宗室觉罗佐领。惟朕可以役使。若在王等门下以供使令。王等既难自安。且多掣肘之处。理应置之公中。令在上三旗行走。况闲散宗室内、亦有统辖旗分佐领者。王公理宜统辖属下。闲散宗室、岂宜统辖属下乎。似此者、亦应撤出、置之公中。王等果能为国宣力。著有嘉行。朕自将佐领添增赐给。再、公等之长辈宗室、陵侮幼辈。扰累伊等属下之人、视为泛常。公等亦不能相抗。任其所为。其属下人等、念系本公宗族之长。亦不便于首告。或千百之中、仅有一二发觉尔。其无辜受累者甚多。伊等行辈虽卑。亦系统辖属下之人。若恃其辈长而陵侮之、可乎。扰累其属下之人、又可乎。将此著宗人府、一并详议具奏　　

○谕刑部。朕从前并未认识七十。但闻其行止。今又适遇此事。七十、常明、马尔齐哈等。在王大臣家、往来钻营。不但朕知之。举国谁不知之。七十在部中专主事件。平日又不安静。今大臣等、因朕一时之怒。请将七十正法。朕若日后追悔。大臣等亦不可当。尔等会同议政大臣、三法司、秉公详议具奏。如有不便画一之处。各抒所见、另议具奏。若不秉公议奏。即是负朕之恩　　

○工部遵上□日议覆。河道总督齐苏勒疏言、运河西岸地洞口一带堤工。地当顶冲。堤身单薄。应帮筑五百十丈。高宝江运河东西两岸堤工关系漕运民生。应帮筑五千二十四丈。宝应西堤七里闸迤南至柳园头。内临运河。外临长湖。旧埽朽烂单薄。应帮筑五百七十一丈。俱应如所请。速行兴筑。从之　　

○庚午。谕诸王大臣等。德宁、蒙圣祖仁皇帝擢至大臣之列。身沐圣祖仁皇帝隆恩。毫无图报之心。悠忽玩愒。捏称足疾。希图推诿。并不效力行走。深负圣祖仁皇帝简用之恩。且素行不安本分。钻营允禵、令伊子永端、在军前跪求允禵。在侍卫班内行走。永端既愿与允禵效力。著发往跟随允禵。再、德宁前往江南时。多方网利、饱其私槖。又闻伊曾有强占人家产之事。尔等可将伊家产查明、抵补亏空之项。酌留伊养赡之资外。其余查明应行给还之人、定议具奏。德宁身为宗室。而似此夤缘请托。有玷天潢。若不加惩创。则众何以知儆戒也　　

○辛未。谕工部。闻前三门外沟渠壅塞。积水泥泞。行路艰难。应作何疏浚。务使居民便于行走。尔衙门查明奏闻　　

○贵州巡抚毛文铨摺奏。黔省穷荒州县。请三年之内、有称职者。督抚保题。以应升之缺即用。奉上谕。贵州政务、不甚繁剧。且有边俸推升之例。亦可使仕途不留滞矣。若因其穷苦、而特开新例。恐他省咸欲效尤。夫边缺之苦、岂止贵州一省。况朕原有不次擢用之途、以待贤员循吏。如果有戢盗安民、刑清政简之能员。该抚量才题请、何待三年五载。亦不须大计甄别之岁。随时举荐。以示鼓励。安用拘定成规。以启钻营。以滋口实耶　　

大清世宗敬天昌运建中表正文武英明宽仁信毅大孝至诚宪皇帝实录卷之二十



大清世宗敬天昌运建中表正文武英明宽仁信毅大孝至诚宪皇帝实录卷之二十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太

保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。六月。壬申朔　　

○甲戌谕刑部。向来盗案有滚案之弊。强盗被获审实定罪者。于别府州县。或邻省未结案内、贿嘱他盗。供称同夥。州县官即关提质审。一案甫毕。一案复起。名曰滚案。辗转相连。动历年岁。或更中途脱逃、遂使已结之案、终归未结。劫杀大盗、借此支延。无所畏惧。而州县转喜此等供扳、可为获贼过半之地。附会了事。此弊不除、无以锄莠安良。尔部定例议奏。寻议、盗犯被获审实之后、陆续狡供、又于某案行劫者。概不准行。至其扳出夥盗之中、在别处已经审实定罪。不必提审对质。但行文问取口供。查两案轻重、从重归结。以杜藉案迁延脱逃等弊。从之　　

○以镶蓝旗满洲副都统绰奇、署正红旗护军统领　　

○以江西南赣总兵官宋可进、署陕西凉州总兵官　　

○丙子。以裕亲王保泰、办理礼部事务。吏部尚书舅舅隆科多、兼理理藩院事　　

○丁丑。正红旗满洲副都统满丕、年老休致。调镶红旗蒙古副都统富尔丹、为正红旗满洲副都统。升一等侍卫喀尔吉善、为镶红旗蒙古副都统　　

○戊寅。户部遵上□日议奏。查江南、浙江、福建、陕西四省。民欠钱粮。自康熙十八年起。至四十五年止。与应免之例相符。其四十六年。至六十年未完。乃系近年欠项。毋庸议免。得上□日、五十年以前。未完民欠银共九十四万一千六百余两。著概予豁免　　

○授廉亲王允禩女为郡主。壻五福、为和硕额驸　　

○己卯。升镶黄旗护军参领哲尔衮、为正白旗满洲副都统　　

○理藩院议覆。总管阿尔泰路军嘉宗查布奏称、了可尔泰一路军台、共四十七处。内除十二站照旧不移外。其自杀虎口、至扎克拜达里克城、所设军台三十五站、水草不佳。道路迂远。请移在张家口外一路安设。应如所请。从之　　

○庚辰。以尊封圣祖仁皇帝皇贵妃贵妃密妃定妃通嫔、遣官祭告太庙、奉先殿　　

○刑部等衙门遵上□日议覆。凡系斗殴杀伤人者、律应抵偿。因伊祖父母、父母老疾。奏请留养。此系法外之仁。嗣后除谋杀、故杀、不准留养外。凡戏杀、误杀、例应留养者、令该地方官、酌量该犯情由。重者追银五十两。轻者三十两。其贫穷无力之人、重者追银二十两。轻者十两。给死者之家、资其养赡。如抗违不给。仍将该犯原拟治罪。从之　　

○予故福建金门总兵官徐日昇、祭葬如例　　

○辛巳。遣官赍册宝尊封圣祖仁皇帝皇贵妃贵妃密妃定妃通嫔　　

○谕户部。八旗给放米石。原系七月开仓。今因闰四月。恐食米不能接续。故特施恩、令六月开仓给放。但现今雨水之际。车价必贵。时又暑熟。其有愿俟天晴路乾领米者、不必催促。仍照七月开放之限。将此传谕八旗、及该部仓场侍郎　　

○以翰林院侍讲蔡世远、左春坊左谕德彭维新、俱充日讲起居注官　　

○吏部议覆。湖南巡抚魏廷珍疏言、湖北湖南、乡闱既分。教职亦请分选。查未分闱以前、就教举人、湖北共有一百五十四人、湖南止有二十九人。若南北分选。湖南必致有缺。无人而湖北教职、必多壅滞。请仍照旧例选用。俟用完日、将分闱后就教者、南北分选。从之　　

○壬午。谕礼部。民间祈求晴雨一事、甚不合理。任意设坛。触犯鬼神。聚集不肖僧道、妄行求雨殊属非分。只宜各存诚心叩祷。何必种种作法。嗣后除奉上□日外、或在寺庙诵经求雨尚可。如私自设坛、借求雨之名、妄作法术。即以妖言惑众治罪　　

○九卿议覆。户部侍郎觉罗塞德奏称、逃人之例甚严。而限期又迫。地方官员惧罪。故行隐匿。因而逃人反得潜藏。应如塞德所奏、嗣后逃人在该地方居住、已过一年。而地方官不行拏获将地方官降一级留任。十家长里长、邻居、及窝逃之家。俱照不应重律、责三十板完结。不及一年者、俱各免议。傥过二年发觉、仍照从前定例治罪。如所居之家不知情者、免议。其逃人、在所逃之处、置有家产者。将一半入官。在逃之单丁男妇、年过六十、或原有废疾者。即未及六十、而伊家主愿令为僧道者。俱免照逃人例治罪。若逃出后、自改为僧道、及故将其身残毁者。仍照逃人定例。从之　　

○癸未。大学士王顼龄、以年老请致仕。得上□日、卿学识优裕。品行端雅。增重岩廊。年虽耄耋。体素康宁。今力辞禄位。朕弗忍焉。即不获已、而谅闇之年、卿其可不强留耶。盖一日之留、胜千里之暌也。卿当少安、体朕眷旧之至意　　

○又谕内阁。诸老臣皆系皇考简用贻朕之人。如因衰老休致。朕心不忍。大学士王顼龄、著仍在内阁办事。年迈之人。间时行走可也　　

○谕刑部。刑法上关天和。下系民命。实为政治之要。朕御极以来。谳断必加详慎。务期当罪而得其平。惟明克允。所以体天心而重民生也。向来八旗官军人等待家人过严。微小之失、甚至殴责毙命。奴仆虽贱。彼亦人子。况性命攸关。何得任意荼毒。朕于刑部成狱、除强盗、故杀、谋杀等犯、不得不依律正法。其余罪犯、略有可恕者、俱行宽免。从未降上□日特杀一人。朕大君也。于有罪者、尚不忍轻加刑戮。为臣下者、乃可殴死无辜之奴仆乎。且奴仆奔走服劳。又性多愚暗。易获过愆。全赖上人之矜恤而原宥之。即有酗酒冒犯之处。应加惩治。亦不宜过重、致于死地。以逞一时之愤怒。该部即行文晓谕八旗、嗣后务宜待下以宽。不得擅自殴死家人。凡遇殴毙家人、详其情罪分作三等、定例议奏。寻议、凡旗人奴仆。违犯教令。家主依法决罚致死、及过失杀者。仍照旧例不论外。其官员违法、责打奴仆致死、及持刃杀死者、分三等。定以罚俸、降革、鞭责。平人犯者、分三等。鞭责、枷号。至官员平人有致死族中家仆者、各从重拟。八旗画一遵行。从之　　

○命吏部尚书田从典、协理内阁大学士事务。左都御史朱轼、兼理吏部尚书事务。调户部右侍郎景日昣、为礼部右侍郎。礼部右侍郎蒋廷锡、为户部右侍郎。刑部左侍郎涂天相、缘事降调。升内阁学士黄炳、为刑部左侍郎。仍兼学士行走　　

○甲申。以军前正黄旗蒙古都统苏丹、署理陕西西安将军。奋威将军四川提督岳钟琪、兼理陕西甘州提督印务。升西宁总兵官杨启元、为陕西固原提督。川陕督标中军副将王嵩、为陕西宁夏总兵官　　

○乙酉。谕总理事务王大臣等。丁寿在军前年久。朕欲调回另用。著议奏。寻议、都统丁寿已自阿尔泰带兵前往巴尔库尔。现今巴尔库尔。有将军富宁安、吐鲁番、有都统穆森、统兵分驻。请将丁寿带往兵丁。交与将军富宁安、就近派大臣管辖。令丁寿驰驿来京。从之　　

○礼部题、请撰拟平定青海碑文。勒石国学。颁发直省。以昭功德。碑文曰。我国家受天眷命。抚临八极。日月所照。罔不臣顺。遐迩乂安。兆人蒙福。乃有罗卜藏丹津者。其先世顾实汗、自国初稽首归命。当时使臣建议、畀以驻牧之地。其居杂番羌。密近甘凉。我皇考圣祖仁皇帝睿虑深远。每廑于怀。既亲御六师、平定朔漠。威灵所加、青海部落札什巴图尔等、震詟承命。圣祖仁皇帝因沛殊恩、封为亲王。兄弟八人、咸锡爵禄。覊縻包容。示以宽大。而狼心枭性、不可以德义化。三十年来、包藏异志。朕绍登宝位。优之锡赉。荣其封号。尚冀革心、缉宁部众。而罗卜藏丹津、昏谬狂悖。同党吹拉克诺木齐、阿尔布坦温布藏巴札布等、实为元恶。谓国家方宏浩荡之恩。不设严密之备。诞敢首造逆谋。迫胁番羌。侵犯边城。反状彰露。用不可释于天诛。遂命川陕总督太保公年羹尧、为抚远大将军。声罪致讨。以雍正元年十月、师出塞。自冬涉春。屡破其众。凡同叛之部落。戈鋋所指、应时摧败。招降数十万众。又降其贝勒、贝子、公、台吉等、二十余人。朕犹闵其蠢愚。若悔祸思愆、束手来归、不尚可全宥。而怙恶不悛。负险抗违。乃决翦灭之计。以方略密付大将军年羹尧、调度军谋。简稽将士。用四川提督岳钟琪、为奋威将军。于仲春初旬、祃牙徂征。分道深入。捣其窟穴。电扫风驰。搜剔岩阻。贼徒仓皇糜溃。穷蹙失据。罗卜藏丹津之母、及谋逆渠魁、悉就俘执。擒获贼众累万。牲畜军械、不可数计。贼首逃遁。我师踰险穷追。获其辎重人口殆尽。罗卜藏丹津、孑身易服。窜匿荒山。残喘待毙。自二月八日、至二十有二日、仅旬有五日。军士无久役之劳。内地无转输之费。克奏肤功。永清西徼。三月之朔。奏凯旋旅。铙鼓喧轰。士众喜。四月十有二日、以倡逆之吹拉克诺木齐等三人、献俘庙社。受俘之日、臣民称庆。伏念圣祖仁皇帝威灵震于遐方。福庆流于奕叶。用克张皇六师。殄灭狂贼。行间将士、亦由感激湛恩厚泽。为朕踊跃用命。斯役也。芟夷凶悖。绥靖番羌。俾烽燧永息。中外人民、胥享安阜。实成先志。以懋有丕绩。廷臣上言、稽古典礼、出征而受成于学。所以定兵谋也。献馘而释奠于学。所以告凯捷也。宜刊诸珉石。揭于太学。用昭示于无极。遂为之铭曰。天有雷霆。圣作弧矢。辅仁而行。威远宁迩。维此青海。种类实繁。锡之茅土。列在藩垣。被我宠光。位崇禄富。负其阻遐。祸心潜构。恭惟圣祖、虑远智周。眷念荒服。绥抚怀柔。朔野既清。西陲攸震。爵号洊加。示之恩信。如何凶狡。造谋逆天。鼓动昏憝。寇侵于边。惟彼有罪。自干天罚。桓桓虎貔。爰张九伐。王师即路。冬雪初零。日耀组练。雷响鼙钲。蠢兹不顺。敢逆戎旅。奋张螳臂。以当齐斧。止如山岳。疾如雨风。我战则克。贼垒其空。彼昏终迷。曾不悔戾。当翦而灭。斯焉决计。厉兵简将。往捣其巢。踰历嵚岖。坦若坰郊。贼弃其家。我絷而获牛马谷量。器仗山积。蹇兔失窟。何所逋逃。枯鱼游釜。假息煎熬。师以顺动。神明所福。旬日凯归。不疾而速。殪彼逆谋。悬首藁街。献俘成礼。金鼓调谐。西域所瞻。此惟雄特。天讨既申。群酋惕息。櫜戈偃革。告成辟雍。声教遐暨。万国来同。惟我圣祖、亲平大漠。巍功焕文。迈桓轶酌。流光悠久。视此铭辞。继志述事。念兹在兹　　

○山西布政使高成龄摺奏、臣见内阁交出请禁提解火耗之条奏。臣伏思直省钱粮正供之外、向有耗羡、虽多寡不同、皆系州县入已。但百姓既以奉公。即属朝廷之财赋。臣愚以为州县耗羡银两、自当提解司库。以凭大吏酌量分给。均得养廉。且通省遇有不得已之费、即可支应。而不分派州县、借端科索。至以羡余赔补亏空。今抚臣诺岷、将每年存贮耗羡银二十万两、留补无著亏空之处、先经奏明。臣请皇上敕下直省督抚、俱如山西抚臣诺岷所奏、将通省一年所得耗银、约计数目、先行奏明。岁终将给发养廉、支应公费、留补亏空若干之处、一一具摺陈奏。则不肖上司、不得借名提解、自便其私、如条奏所虑矣。奉上谕、此事著总理事务王大臣九卿詹事科道、平心静气、秉公持正会议。少有一毫挟私尚气、阻挠不公者。国法具在。断不宽宥。各出己见、明白速议具奏。如不能画一、不妨两议三议、皆可　　

○丙戌。工部议覆。河道总督齐苏勒疏言、睢宁县黄河南岸周家楼村大溜顶冲、应下埽加帮宿迁县黄河北岸五堡、内逼运道。外临黄河。应下鱼鳞大埽。又竹络汰黄等坝西岸、关黄运之门户。应添筑拦黄土堤。共工程长一千四百七十三丈。均应如所请。速行儧筑。从之　　

○戊子。升山西右卫右翼副都统吴礼布、为山西右卫将军。降右卫将军觉罗延寿为山西右卫副都统　　

</div>
    <div class="pagination">
<a href="清实录雍正朝实录_page35.html">上一页</a><span>...</span><a href="清实录雍正朝实录_page31.html">31</a><a href="清实录雍正朝实录_page32.html">32</a><a href="清实录雍正朝实录_page33.html">33</a><a href="清实录雍正朝实录_page34.html">34</a><a href="清实录雍正朝实录_page35.html">35</a><span class="current-page">36</span><a href="清实录雍正朝实录_page37.html">37</a><a href="清实录雍正朝实录_page38.html">38</a><a href="清实录雍正朝实录_page39.html">39</a><a href="清实录雍正朝实录_page40.html">40</a><a href="清实录雍正朝实录_page41.html">41</a><span>...</span><a href="清实录雍正朝实录_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
