<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 250 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 250 页/共 1316 页</h1>
    <div class="content">
○又奏、请饬开化镇总兵刘玉成、速赴新任。得旨。刘玉成现已因病准其开缺。开化镇总兵员缺。已有旨补放蔡标矣。随手　　

○又奏、云南边防未靖。八年军政。请展限举办。允之。摺包　　

○护理江苏巡抚布政使谭钧培奏、长元县学大成殿失火。现饬赶紧修复。以崇祀典。报闻。　　

○命云南腾越镇总兵李文益来京陛见。　　

○庚辰。谕内阁。御史载彩奏、营房拆卖太甚。请旨严禁。并请饬兴修一摺。八旗新旧营房。关系綦重。若如所奏。近来不法兵丁。多有拆毁。典售情事。殊属不成事体。著八旗都统、会同步军统领。认真稽查。严定章程。实力禁止。其倾毁营房。并著查明咨部。设法兴修。以昭整肃。现月　　

○又谕。任道镕奏、特□□□尔□庸劣不职各员一摺。山东昌邑县知县兰维钧。志气庸懦。嗜好亦深。黄县知县吴业丰。声名平常。操守难信。均著即行革职。夏津县知县姜璇。办事颟顸。舆情不洽。郯城县知县殳恩煦。缉捕废弛。难期振作。均著勒令休致。以肃官方。现月　　

○谕军机大臣等。有人奏、山东福山县知县汪丽金。出身微贱。改名蒙捐。前在烟台充当委员。与商人吴鹏程、朋比为奸。履任以来。大开请托。门丁单姓等、均住署外。与绅衿招摇结纳。吴鹏程尤为心腹。屡被上控。并在书院演戏。命盗重案。积压累累。富商王元德、谋死孀妇李氏案。受贿诬蔑。悬案不结等语。如果属实。亟应严行惩办。著任道镕确切查明。据实具奏。毋稍徇隐。原片著钞给阅看。将此谕令知之。现月　　

○宗人府奏、奉恩辅国公载洸护卫官员。应否照爵减半给与。得旨。载洸应添照爵减半之护卫官员。著照成案。俟及□山戊不□时再行赏给。摺包　　

○贵州巡抚林肇元奏、土匪连合昭通乱党。拨军驰往威甯协防。获匪惩办。已靖乱萌。得旨。仍著督饬所属。严拏逸匪务获究办。所有出力各员弁。准其择尤存记。汇案酌保。摺包　　

○巴里坤领队大臣长顺奏、请将随带人员择尤保奖。得旨。所请与军营防剿出力官兵情形不同。著毋庸议。摺包　　

○予故吏部右侍郎钱宝廉恤典如例。现月　　

○辛巳。以神灵显应。颁直隶大城县龙神庙扁额、曰苞育群生。现月　　

○以亏短银两。革山西前任甯远通判佛尔根额、富明职。并已故丰镇理事同知玉麟、大同县知县黄启端、朔平府理事同知隆秀、署丰镇理事同知萨麟、应州知州李庆崧、署应州知州强兆芸、石楼县知县张德立等、分别提属勒追。籍产备抵。　　

○予军营积劳病故甘肃补用同知李炳垣、候选同知尹绍莘、优恤。摺

包　　

○予在营病故直隶总兵程廷杰等、议恤如例。摺包　　

○豁免直隶安、任、文安、三州县。积涝地亩钱粮租银。并缓徵出借仓谷。　　

○壬午。谕内阁。前据顺天府府尹游百川、呈进已故户部主事郝懿行所著书四种。当交南书房翰林阅看。据称郝懿行学问渊博。经术湛深。嘉庆年闲。海内推重。所著春秋比、春秋说略、尔雅义疏山海经笺琉各书。精博邃密。足资考证。所进之书。即著留览。现月　　

○又谕。御史李郁华奏、各省厘金分卡。请饬毋庸轻议裁并一摺。抽厘济饷。原属权宜之计。若设卡过多。必致贻累闾阎。是以叠经降旨。令将分卡酌量裁并。诚以裁减一分。即宽一分民力。于筹饷之中。仍寓恤民之意。乃该御史竟请毋庸裁并。至谓货物因厘增价。商本无亏。并贫民所用盐布无多。以为无累于民。殊属不谙政体。所请著毋庸议。至各省厘卡委员。如有侵渔中饱。及纵令丁役需索留难等弊。该督抚当随时据实□□□尔□办。不得稍有徇纵。现月　　

○谕军机大臣等。有人奏、淮军统将周盛传、周盛波、带所部盛字营。将勇粮克扣乾没。凡营中米盐等物。悉由该统领转贩而来。分派各营领受。勇丁含怒蓄怨。群思得而甘心。又吴长庆、唐定奎等军。刻待勇丁。分驻江南一带。鼓噪时闻。上年吴长庆所部、调驻山东。行至清江。一鬨而散等语。究竟有无其事。著李鸿章按照所□□□尔□各节。确切查明。据实具奏。不准回护掩饰。原片著钞给阅看。将此谕令知之。寻奏。周盛波久不在营。周盛传所部移直以来。布置海防。挑穵运河。傥有克扣乾没之事。勇丁岂能踊跃赴功若此。至该营粮米。须赴南省购运。前经奏明有案。盐蔬烟纸等物。均由勇丁自购。实无由统领转贩分派者。又查吴长庆所部。前年调驻山东。勇丁闲有久役思归。准假另补。并无一鬨而散之说。唐定奎驭军仁厚。所谓刻待勇丁。鼓噪时闻。均无其事。报闻。摺包　　

○又谕。有人奏、四川委署州县。半由盐局人员。捐盐本银以填官运亏款。前藩司程豫、不敢与闻。现任藩司鹿传霖。因盐局亏挪藩库银两。有接任不接库之事。该督丁宝桢提款借银。勉强弥补等语。州县署缺。及库存款项。均系藩司专责。鹿传霖到任未久。无所用其回护。究竟所□□□尔□各节。有无其事。著即据实具奏。不得稍有掩饰。原摺著摘钞给与阅看。现月　　

○调礼部右侍郎祁世长、为吏部右侍郎。仍兼署刑部左侍郎。以大理寺卿许庚身、为礼部右侍郎。前顺天府府尹周家楣、署都察院左副都御史。现月　　

○蠲免浙江仁和、海沙、鲍郎、芦沥、横浦、浦东、六场灶课钱粮。现月　　

○癸未。孝庄文皇后忌辰。遣官祭昭西陵。照例　　

○以神灵显应。颁陕西郿县太白神庙扁额、曰宣时布和。现月　　

○钦奉慈禧端佑康颐昭豫庄诚皇太后懿旨。内阁学士贵恒奏、禁城内各处当差人等。请饬详定稽查章程。各门马道销钥。请归直班统领掌管。御史陈启泰奏、请饬查禁城内。如有开设烟馆赌局。及容隐匪人情事。即行拏办各摺片。著醇亲王奕譞、会同御前大臣、军机大臣、总管内务府大臣、前锋统领、护军统领归入文硕前奏各摺片。一并妥议具奏。现月　　

○谕内阁。李鹤年奏、现审案犯大概情形。请派员覆讯一摺。所肋年犯胡体洝临刑呼冤一案。著派梅启照、会同李鹤年讯明具奏。现月　　

○谕军机大臣等。谭钟麟奏、请仍令杨昌浚帮办新疆善后事宜等语。甘肃关内外善后诸事。关系久远。杨昌浚经理有年。情形熟悉。帮办新疆善后事宜。毋庸缴销关防。昨日杨昌浚奏请陛见。业已令其来见。第念谭钟麟甫经到任。接办一切事宜。需人佐理杨昌浚著俟来年夏秋闲、再行来京陛见。将此谕知谭钟麟。并传谕杨昌浚知之。现月　　

○又谕。有人奏、山东荣城县石岛地方。前于咸丰初年。因海防办理团练。创设厘捐。作为经费。其后团练裁撤。厘捐照旧抽收。近有前山东登莱青道潘霨之家丁门福、即门德临。与奸商汤朋、宋寿喜蠹役邵合年等。把持厘盐两项。私刻印章。按户抽钱。该县收受陋规。及到任礼银。并不严禁。门福等复于该处开设渔盐总行。任意囤积贩卖。以致灶盐滞销。灶户失业。门福蒙捐都司。因案斥革。改名门立亭。复捐衍圣公百户职衔。与汤朋等霸占民房数百闲。并诱奸人妻女。致毙二命。请饬查办等语。所奏若果属实。亟应严行惩办。著任道镕确切查明。如有前项情弊。即将门福等按名弋获。严行惩办。并将盐务厘捐。实力整顿。以杜侵渔。原片著钞给阅看。将此谕令知之。寻奏。查明被□□□尔□各款。俱无其事。请免置议。报闻。现月　　

○又谕。御史英俊奏、黑龙江封禁余荒各地。请归旗丁垦种一摺。据称黑龙江科阴地方。尚余荒地百余万晌。外有封禁者六十余万晌。如招佃垦种。该处半系遣犯流民。深恐奸宄溷迹。潜滋后患。不若尽归旗丁垦种。亦寓兵于农之道等语。所奏是否可行。著文绪察看情形。酌议具奏。原摺著钞给阅看。将此谕令知之。现月　　

○又谕。御史陈启泰奏、刑部审讯袁大马等一案。闻袁大马等、尚供有太监数人。并禁门之内。烟馆七十余处赌局六七处各节。该部就案论案。并未叙及等语。究竟袁大马等、有无此供。著刑部堂官据实覆奏。现月吏部奏、湖南剿除苗匪出力人员保案。分别准驳。得旨。李明墀保奏。剿除苗猺各匪出力人员一案。现令涂宗瀛查明。有无冒滥。俟该抚覆奏到时。再降谕旨。现月　　

○加赏西城资善堂暖厂粟米三百石。现月　　

○展缓河南祥符、陈留、杞、通许、尉氏、洧川、鄢陵、中牟、兰仪、郑、荥阳、荥泽、汜水、禹、新郑、商邱、甯陵、永城、鹿邑、虞城、夏邑、睢、柘城、考城、安阳、汤阴、临漳、林、武安、内黄、汲新乡、辉、获嘉、淇、延津、滑浚、封邱、河内、济源、修武、武陟、孟、温、原武、阳武、洛阳、偃师、巩、孟津、宜阳、登封、永甯、新安、渑池、南阳、唐、泌阳、镇平、桐柏、邓、内乡、淅川、裕、舞阳、叶、上蔡、正阳、西平、淮甯、西华、商水、项城、沈邱、太康、扶沟、临颍、襄城、郾城、长葛、伊阳、灵宝、阌乡、光山、固始、息、八十七厅州县。被水被旱地方新旧钱漕有差。现月　　

○蠲除吉林伯都讷属隆科多城西甸子被水荒地赋租。摺包　　

○上以□山戊不□暮祫祭太庙。自是日始。斋戒三日。内记　　

○甲申。谕内阁。童华等奏、遵旨再行确查据实覆奏一摺。据称吏部于邓天符拟补郎中一案。经承办司员。回明各堂。公同照章议驳。旋因兵部援案咨查。复经查出已故户部郎中汪朝堂准补之案。与邓天符请补题缺事同一律。回堂援案照准。万青藜实无授意司员。各堂官争之不得。及袖出一稿之事等语。此案既经逐款查明。即著毋庸置议。承办司员。于初次议驳之时。未能查出成案。率行定稿。实属疏漏。著查取职名。照例议处。并著吏部将各项补缺章程。详加厘定。务归画一。毋得办理两歧。现月　　

○又谕。左宗棠奏、遵旨查办事件。先行覆陈大概情形一摺。湖北候补道杨宗濂、著先行革职。听候查办。湖北汉黄德道何维键。著即开缺送部引见。湖北候补知府李谦。著交彭祖贤察看甄别。其余应查事件。仍著左宗棠详细查明。据实具奏。现月　　

○又谕。巡视西城御史莫勒赓额等奏、拏获赌犯。请交部审办一摺。营房重地。竟有匪徒开场聚赌。实属不成事体所有拏获赌犯程六、吴二、李二、孟传兴、孙大、曹三、王六、张成儿、邓二、德恩、范瑞、崔兴、杨二、刘大、斌升、景路得等。均著交部严行审办。在逃之福年即福三。著步军统领衙门、顺天府、五城御史一体严拏。务获究办。至管理营房之章京等。失于觉察。著交部议处。现月　　

○谕军机大臣等。有人奏、河南自叠遭兵燹。更复连年奇荒。士子转徙流离。以致不能应试。欠考甚多。自现任学臣廖寿恒到任后。□山戊不□试各属。于欠考生员斥革者。一学多至五六十人。通核全省。将以数千计。且有早经出学。并不加查。一并斥革。至今并未达部。似尚留开复之端。若听其陆续开复。则其费可得钜万。谓学臣不至苛刻士类。为此取利。已难凭信。而书吏需索。则万不能免。请饬将欠考各生。一律补考。免其斥革等语。所奏各节。著李鹤年迅速查明实在情形。酌议具奏。原摺著钞给阅看。将此谕令知之。寻奏。此次学臣查办欠考。本职分所当为。且系遵照部劄。照例行事。并无苛刻之处。又山东知县周文冠等。学臣未据各学申报出学。但知其为欠考之生员。不知其为出仕之职官。是以一律咨部。臣再三查询。佥称学政廉谨公明。未闻有胥吏舞弊情事。且欠考生员。业经咨部。其余并未先行扣除。留待开复。众论如斯。似可凭信。惟豫省值灾荒之后。士子未能遵限赴试。可否准照湖北成案。将上年咨革文武各生。概予开复之处。请饬部核议办理。下部议。摺包　　

○礼部左侍郎殷兆镛。因病解职。调工部右侍郎张澐卿、为礼部左侍郎。未到任前。以兵部右侍郎徐郙兼署。以内阁学士孙毓汶、为工部右侍郎。兼管钱法堂事务。未到任前。以太常寺卿徐用仪署理。以翰林院侍读学士张家骧、署都察院左副都御史。现月　　

○乙酉。上以□山戊不□暮祫祭太庙。前期亲诣行礼。内记　　

○谕军机大臣等。户部奏、遵议金顺军饷。请饬各省关赶解一摺。金顺以伊犁接收在即。开拔各营。转运食粮军火。以及找发积欠。需款甚急。请将各省关应解军饷。先行各筹拨银十万两。限来年三月前。埽数解清。兹据户部奏、提拨之数稍钜。为时且促。或各省不能如数筹解。转滋贻误。拟请将应解金顺军饷之山西提银五万两。河东道提银五万两。四川提银五万两。陕西提银五万两。湖北提银五万两。山东提银五万两。河南提银五万两。江海粤海江汉三关。每关各提银五万两。均限来年三月以前。埽数批解等语。著各该督抚监督等。查照户部此次奏拨银两。赶紧如期照数解清。毋误要需。其每月应解金顺协饷。亦应随时筹解。毋再积欠。将此由五百里谕知左宗棠、刘坤一、李瀚章、丁宝桢、任道镕、卫荣光、张之洞、李鹤年、彭祖贤、冯誉骥、并传谕谭钧培、崇光知之。现月　　

○丙戌。祫祭太庙。遣礼亲王世铎恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○遣官祭太□山戊不□之神。照例。　　

○镶黄旗满洲奏、山西巡抚奏□□□尔□亏欠交代之前署同知萨麟。本旗查无其人。请饬该抚再行详查覆奏。得旨。著户部咨行山西巡抚查明办理。现月　　

○丁亥。谕内阁。乌拉喜崇阿奏谢入座次序恩一摺。本年侍卫处奏请定朝班坐次。并无乌拉喜崇阿衔名。该左都御史具摺谢恩。实属错误。著交部议处。现月　　

○以詹事府少詹事英煦为詹事。朱签　　

○以亏短交代、革奉天候补知县马承恩职、并籍产备抵。　　
</div>
    <div class="pagination">
<a href="清实录光绪朝实录_page249.html">上一页</a><span>...</span><a href="清实录光绪朝实录_page245.html">245</a><a href="清实录光绪朝实录_page246.html">246</a><a href="清实录光绪朝实录_page247.html">247</a><a href="清实录光绪朝实录_page248.html">248</a><a href="清实录光绪朝实录_page249.html">249</a><span class="current-page">250</span><a href="清实录光绪朝实录_page251.html">251</a><a href="清实录光绪朝实录_page252.html">252</a><a href="清实录光绪朝实录_page253.html">253</a><a href="清实录光绪朝实录_page254.html">254</a><a href="清实录光绪朝实录_page255.html">255</a><span>...</span><a href="清实录光绪朝实录_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
