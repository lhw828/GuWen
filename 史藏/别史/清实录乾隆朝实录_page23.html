<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 23 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 23 页/共 1860 页</h1>
    <div class="content">
○署宁远大将军查郎阿、川陕总督刘于义、遵旨奏陈甘省歉收州县赈恤事宜。得旨、虽据卿等具奏料理赈恤处。尚属轻重得宜。然目前青黄不接时。所当加意抚绥。　　

○兰州巡抚许容覆奏赈恤固环等处口粮未增缘由。并自请议处。得旨、朕以爱养百姓为心。尤于甘民倍加悯恤。谕旨何等严切。而汝置若罔闻。即汝奏内自认拘泥成例。罔知变通。是汝固执之罪可恕。而轻视民命之罪。不可逭也。本欲加以重惩。因汝平日操守尚好。办理军需。尚无大误。特从宽解任。观汝此奏。大有归怨刘于义之意。是汝负皇考之恩。忝养民之职。全然不知愧悔也。至孤立无援之奏。更属悖谬。　　

○署甘肃提督二格、奏谢御批训旨恩。得旨、览。甘省今年雨旸如何。何未见奏及。闻汝在甘省。虽有意整顿营伍。但于绿旗兵丁事宜。究未谙练。自已不能节俭。债务甚多等语。夫事不谙练。尚可学习。至于不能节俭。以至债务甚多。则操守难保矣。若论提督所应得之资。较之旗下大臣等。已不为不多矣。而汝尚觉不敷所用何哉。嗣后务须俭约自持。整顿营伍。和辑兵民。以不负任用才是。戒之慎之。　　

○甘肃布政使徐杞奏报、冬春雨雪情形。得旨、看此雨雪光景。甘属今年又属不足。言之署督抚等。不可不为未雨之绸缪也。　　

○署贵州台拱镇总兵纪龙、奏陈镇属情形。得旨、知道了。居守镇城。与疆场效力。其功一也。且汝之劳勚。自不可掩。嗣后更宜勉力防范。　　

○云贵总督尹继善奏报、官兵攻克空稗、台雄、等寨情形。得旨、此皆卿与经略张广泗竭诚宣力。和衷共济之所致也。忻悦览之。在事兵弁。著详记档案。事定后当优加赏赉叙恤。即以朕旨告知。令其奋勇报效可也。　　

○又奏请停捐贡生佐杂、并条陈科场事宜。得旨、捐纳尽停。已有旨了。想卿未之见耳。可谓万里同风。至于科场一事。行之已久。即一时更张。亦未必尽得天下贤才而用之。此时惟有酌量变通。缓缓调剂。以俟文风丕变。非可指日而计成功者也。因前有奏请停止捐纳一条。故不便即交部议。待卿缴此摺时。朕裁去前条。再交部议可也。　　

○经略苗疆事务张广泗奏报、攻克大小丹江、暨高坡山苗等处情形。得旨、据奏征剿逆苗情形。甚属明晰。朕心深慰。所有奋勇剿贼之将弁兵丁等。可记明档案。俟事竣之时。从优议叙赏赉。可将朕旨豫先晓谕之。俟应具题时。卿即具题可也。大清高宗法天隆运至诚先觉体元立极敷文奋武孝慈神圣纯皇帝实录卷之十三



大清高宗法天隆运至诚先觉体元立极敷文奋武孝慈神圣纯皇帝实录卷之十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。三月。乙未朔。上诣堂子行礼。　　

○谕总理事务王大臣。西路军兴以来。自京城以至西宁。沿边添设腰站。赍送公文。雍正九年。蒙皇考世宗宪皇帝念兵弁等递送勤若。加恩议叙赏赉。但自八年七月起、至九年六月止。两次派委弁兵。叨蒙恩恤。其余未曾赏及。朕思八年以前。已安台站。九年以后。尚未彻除。前后同为效力之人。当令均沾恩泽。著该部确查办理。将前后坐台之官弁兵丁。遵照雍正九年之例。或赏纪录。或赏银两。一体加恩。以示朕一视同仁之意。　　

○免浙江绍兴府五县民修堤岸工程。谕曰、朕闻浙江绍兴府属山阴、会稽、萧山、余姚、上虞、五县。有沿江沿海堤岸工程。向系附近里民。按照田亩。派费修筑。而地棍衙役。于中包揽分肥。用少报多。甚为民累。嗣经督臣李卫檄行府县定议。每亩捐钱二文至五文不等。合计五县。共捐钱二千九百六十余千。计值银三千余两。民累较前减轻。而胥吏等仍不免有借端苛索之事。朕以爱养百姓为心。欲使闾阎亳无科扰。著将按亩派钱之例。即行停止。其提岸工程。遇有应修段落。著地方大员。委员确估。于存公项内动支银两兴修。报部核销。永著为例。　　

○户部议准长庐巡盐御史三保疏请、拨益都、莱芜、淄川、三县盐额余票、共二千七百二十九张。归于新设之博山县运销。自乾隆元年为始。按年徵收。从之。　　

○丙申。以加上列祖列后尊谥典礼。遣官告祭太庙、奉先殿。　　

○上诣雍和宫梓宫前供奠。　　

○诸皇太后宫问安。　　

○兵部议覆署陕西总督刘于义疏称、凉州总兵官所属辽阔。请自乾隆元年为始。每三月间巡查西路十四营。八月间巡查东路十六营。不过半月。即可周遍。于镇城事务。亦得兼顾。即定为例。应如所请。从之。　　

○又议覆镇守广州将军张正兴疏称、各省驻防领催。经保送引见记名。遇缺即补。每有恃此不勤练习者。请于此等人员。始考验技艺生疎。即将记名之处。咨部注销。应如所请。从之。　　

○直隶总督李卫奏、天津私贩盐枭。骚扰不法。现饬严究。立规晓谕。咨会盐臣料理安顿。得旨、向因各省盐务。办理未妥。往往纵放大枭。拘拏小贩。以致滨海近场之穷民。藉肩贩以度日糊口者。皆遭不肖官吏兵役之拖累。是以降旨。特弛肩挑背负之禁。原以恤养贫民。济其匮乏。并非宽纵匪类。使之作奸犯科也。乃天津一带无赖棍徒纠合多人。公然以奉旨为名。肆行不法。总督李卫未奏之先。朕早巳闻知。今据李卫陈奏。种种弊端。与朕所闻无异。是穷民未必沾恩。而法度废弛。闾阎转受奸民之扰矣。李卫所奏办理之处。宽严得宜。甚属妥协。著照所奏行。畿辅之地如此。外省亦必皆然。其闽粤山东江浙等省。如何一体通行之处。著该部即行妥议具奏。李卫此奏。具见实心办事。甚属可嘉。著交部议叙。三保职司盐政。身亲其事。何以目睹地方情形。并不奏闻。著伊明白回奏。　　

○丁酉。总理事务王大臣等、议覆定边大将军平郡王福彭奏给兵丁米粮羊价一摺。蒙古防秋兵三千。近在游牧处所。应如所请酌给羊价。驻劄兵与防秋不同。应令平郡王以糜黍荞麦等粮间给。索伦兵如之。又议庆复奏官兵支领月粮。每月量给大麦六日。麦二日。糜黍一日。驻劄兵即照此例。亦应如所请。从之。　　

○镇守宁夏将军阿禄等奏、阿拉善山下。远隔民田。水草甚好。请为满洲牧厂。并派兵出牧。即以学习围猎旧制。兼可熟识牧放之所。报闻。　　

○戊戌。谕总理事务王大臣。朕御极以来。时时以爱养百姓为心。深恐雨旸不时。旱涝为患。闾阎疾苦。不能上闻。所以诰诫督抚有司者。至详且悉。至于陕甘二省民人。屡年转运军需。急公效力。更属可嘉。尤为朕心格外悯恤者。内外臣工。无不知之。上年闻甘省固原环县等处收成歉薄。穷民乏食。朕知许容性情褊隘。识见卑庸。恐但知节省钱粮。不思惠养百姓。屡次亲批谕旨。令其宽裕料理。勿使灾民稍有失所。又令资其安插之费。宽其散赈之期。朕之训谕巳频。朕之心力亦竭矣。乃许容刻核性成。不但无痌瘝乃身之意。并朕旨亦不祇遵。不过循照往例。苟且塞责。罔计百姓之实能安堵与否。是以正当赈济之时。而流移他郡者。尚千百为群。相望于道。朕访闻如此。合之署督臣查郎阿、刘于义、所奏。亦大略相同。似此膜视民艰之大臣。何以称抚绥怀保之职。许容著解任。暂留甘省。将经手军需各项。销算清楚。来京候旨。甘肃巡抚员缺。朕一时不得才能出众之员。可以胜任者。著刘于义暂行署理。俟朕选择得人。再降谕旨。此时查郎阿、刘于义、二人。同在肃州。公事渐简。酌分一人赴兰。办理抚事。似属可行。其总督事务。或应分办合办之处。著查郎阿、刘于义、悉心妥议。一面管理。一面奏闻。务期一体相关。和衷共济。俾吏治民生。均有裨益。以副朕眷倚信任之至意。　　

○兵部奏、未能敬谨看守雍和宫之护军统领哲尔金、应降三级。从之。　　

○旌表守正被戕之河南长葛县民史文奇之妻杜氏。　　

○已亥。云南巡抚张允随疏请。移永善县副官村巡检、驻鲁甸之古寨。副官村添设县丞一员。俱定为夷疆要缺。由部铸给关防钤记。下部议行。　　

○庚子。以加上列祖列后尊谥典礼。先期遣官告祭天。地。社。稷。世宗宪皇帝。孝敬宪皇后。　　

○谕总理事务王大臣。朕查阅汪景祺等旧案。景祺狂乱悖逆。罪不容诛。但其逆书西征笔记。乃出游秦省时所作。其兄弟族属。南北远隔。皆不知情。今事已十载有余。著将伊兄弟及兄弟之子。发遣宁古塔者。开恩赦回。其族人牵连革禁者。悉予宽宥。查嗣庭本身已经正法。其子侄等拘系配所。亦将十载。亦著从宽赦回。　　

○吏部议覆光禄寺少卿德尔弼奏言、由笔帖式升用主事人员。请合计前俸。遇员外郎缺升用。无庸试俸三年。即无庸转行各部院另保应升。应如所请。停止部院保送。至试俸应照旧例。如应升缺出。无试俸年满之主事。以俸次在前者。拟定正陪。带领引见。从之。　　

○兵部议覆直隶马兰镇总兵吴正疏称、曹家路为陵寝龙脉。风水攸关。宜敬谨保护。请于黑峪关东南之桦皮房、板谷岭、黄木沟、分水岭、朝阳洞、西南之芍香峪、南峪沟、走马安沟、三岔口、南横岭、诸处。各安拨汛。派兵巡守。应如所请。从之。　　

○镇守奉天将军那苏图奏、奉天所属彻回雍正七九十三年内出征官兵。应交原给马八千一百六十二匹。请即作为官兵本身之马。于俸饷内、定价每匹八两坐扣。倘有需用之处。给发原价。从之。　　

○以故喀尔沁头等塔布囊辅国公那逊额尔德呢之子旺扎尔、袭头等塔布囊。　　

○旌表守正捐躯之江西南昌县民赵石一之妻喻氏。　　

○辛丑。上诣皇太后宫问安。　　

○谕总理事务王大臣。据赵之垣奏称、奉命致祭南镇。事竣回京。于本年正月十三日。行至苏州地方。舟泊虎邱。夜被窃贼钻舱。偷去皮衣银两等项。及行至扬州地方。据苏州巡抚高其倬差送咨文、内称此案窃贼。名唤邵隆。已经拏获。追出原失皮衣等物。并银十六两交还。余赃再追等语。窃贼扰害地方。首宜严禁。今以奉差大员。泊舟省会人烟辐辏之处。尚被偷窃。则商贾往来。以及只身孤客。更难免于失事。而乡村僻地。尤无所防范可知。是额设之兵役。均为无用。缉捕之文武。竟成具员。此系高其倬任内之事。尔等可传谕总督赵宏恩、巡抚顾琮、询问高其倬。何以疎忽至此。并严饬该地方文武各官。务须严缉盗贼。以靖地方。以安行旅。毋得仍前玩愒。致干严谴。　　

○裁云南盐课赢余。谕、朕闻滇省盐价昂贵。每百斤自二两四五钱起。竟有卖至四两以上者。边地百姓。物力艰难。僻壤夷民。更为穷苦。每因盐价太贵。有终年茹淡之事。朕心深为轸念。查该省盐课。除正项外。有增添赢余。以备地方公事之用。朕思赢余之名。原系出于民食充裕之后。若民食不充。自无仍取赢余之理。著总督尹继善悉心妥办。将赢余一项。即行裁汰。务令盐价平减。纵使昂贵。亦只可在三两以下。若裁去赢余之后。公用有不敷处。可另行酌议请旨。　　

○吏部议准河南道监察御史毛之玉、请严地方官疎纵讼师处分。将明知讼师唆讼。徇畏不报之条。改罚俸一年为降一级调用。从之。　　

○兵部奏、已革散秩大臣一等子祥泰、先因都统高起参其侵蚀入官银两革职。今经刑部审虚。应请开复。从之。　　

○又议覆陕西布政使程仁圻疏称、营中动用公项。向不知会文员。无从查对。请嗣后于修补军装、及差遣官兵盘缠之用。责令该管员弁。报明提镇。提镇陆续移会藩司存案。以便查核报部。应如所请。从之。　　

○壬寅。是日起。上以恭上列祖列后尊谥。致祭太庙。斋戒三日。　　

○饬严治四恶。谕总理事务王大臣。朕闻奸宄不锄。不可以安良善。风俗不正。不可以兴教化。闾阎之大恶有四。一曰盗贼。三代圣王。所不待教而诛者也。二曰赌博。干犯功令。贻害父兄。以视周官之罢民。未丽于法而系诸嘉石。收之圜土者。罪有甚矣。三曰打架。即周公所谓乱民。孟子所谓贼民也。四曰娼妓。则自周以前。人类中未尝有此。此四恶者。劫人之财。戕人之命。伤人之肢体。破人之家。败人之德。为善良之害者。莫大于此。是以我皇考爱民之深。忧民之切。严申纠禁。戒饬守土之官。法在必行。日夜捕缉。积岁月之久。然后道路少响马及老瓜贼、而商旅以宁。赌博及造赌具者渐次改业、而家室以安。聚党打架者敛迹、而城市乡镇。鲜闻斗嚣。娼妓远藏。不敢淹留于客店。此皇考十有三年政教精神所贯注。而海内臣民。显见其功效。实享其乐利者也。朕自嗣位以来。蠲免租赋。豁除赔累。裁革积弊。增广赦条。无非惠保良民。使得从容休息。衣食滋殖。而无识诸臣。诬谓朕一切宽容。不事稽察。以致大小官吏。日就纵弛。民间讹言诸禁已开。风闻直省四恶。皆微露其端倪。即如天津一带。私盐横行无忌。恐其他类此者。相继而起。是守土之官。敢悖世宗宪皇帝之明旨。隳十有三年之成功。而戕贼善良。伤败风俗也。自后州县官有政令废弛。使四恶复行于境内者。该督抚不时访察。即行严参。督抚司道郡守。有不能董率州县。殚心捕治者。或被内外臣工核实列奏。或朕访闻得知。必以溺职治罪。与通苞苴、受贿赂等。决不轻贷。尔诸臣慎毋泄泄沓沓。自取殃咎。戒之戒之。　　

○予贵州安笼镇总兵刘朝贵致仕。入籍大定。以广西新泰协副将崔善元、为安笼镇总兵。　　

○以云贵督标副将王大绶、署开化镇总兵。　　

○调云南临元镇总兵顾纯祖、为鹤丽镇总兵。鹤丽镇总兵何勉、为临元镇总兵。　　

○癸卯。谕总理事务王大臣。每月逢五朝期。鸿胪寺照例奏请御殿。朕虽未准行。而未经降旨晓谕。盖此二十七月之内。如遇国家重大典礼。万不可已者。间一御殿。外此概不举行。从前谕旨。甚为明晰。似此朝会常仪。理应停止。俟二十七月之后。再行奏请。　　

○又谕、尚书杨名时奏荐进士庄亨阳、举人潘永季、蔡德峻、秦蕙田、吴鼐、拔贡生官献瑶、监生夏宗澜、等七人。皆留心经学。可备录用等语。杨名时现管国子监事务。所荐庄亨阳等七人。既留心经学。著该部调来引见。用为该监属员。听杨名时等分委办事。以收成均课士之益。　　

○停佐杂以下扣荒。谕曰、闻直省州县地方。额徵地丁钱粮项下。有起解存留二款。如官役俸工。即在存留款内支给。若该省有地亩荒芜。粮额豁除者。即将官役俸工扣减。以抵豁除之数。名曰扣荒。此亦不得已之办理也。但此扣荒一项。自应合省大小官员均摊。方不悖于情理。乃闻外省。止扣知府以下、及州县佐杂教职寒苦之员。而督抚司道。转不在扣除之内。此则大非情理矣。著该部通行传谕各直省督抚。若该省有荒缺银两。应于督抚司道大员、及府县正印官俸工内。酌量均摊扣除。以抵所缺之数。至于佐杂教职等官俸工。概免扣除。俾微末官吏。得以养赡。若有因地方荒缺。而裁减祭祀银两者。著遵雍正十一年皇考世宗宪皇帝恩旨。于该省存公银两内拨补。以重祀典。俱著各省督抚悉心妥议办理。　　

○给予告在籍大学士尚书全俸。谕、凡大臣中。有引年求退。奉旨以原官致仕者。均系宣力甚久。素为国家优礼之人。虽经解组。仍当加恩。以示眷念耆旧之意。现在满汉大学士。及曾为部院尚书。予告在家者。俱著照其品级。给与全俸。在京于户部支领。在外于该省藩司支领。永著为例。　　
</div>
    <div class="pagination">
<a href="清实录乾隆朝实录_page22.html">上一页</a><span>...</span><a href="清实录乾隆朝实录_page18.html">18</a><a href="清实录乾隆朝实录_page19.html">19</a><a href="清实录乾隆朝实录_page20.html">20</a><a href="清实录乾隆朝实录_page21.html">21</a><a href="清实录乾隆朝实录_page22.html">22</a><span class="current-page">23</span><a href="清实录乾隆朝实录_page24.html">24</a><a href="清实录乾隆朝实录_page25.html">25</a><a href="清实录乾隆朝实录_page26.html">26</a><a href="清实录乾隆朝实录_page27.html">27</a><a href="清实录乾隆朝实录_page28.html">28</a><span>...</span><a href="清实录乾隆朝实录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
