<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 29 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 29 页/共 216 页</h1>
    <div class="content">○遣署理大学士户部尚书徐元梦、告祭先师孔子。礼部尚书张伯行、告祭崇圣祠。以加封孔子五代王爵神牌入祠也　　

○封故喀尔喀多罗贝勒功额喇卜坦子佛保、为固山贝子　　

○总理事务王大臣等议覆、安徽巡抚李成龙疏奏、凤阳府属寿州、定远、凤阳等县、及安庆府属、桐城、太湖二县歉收。请于从前截漕米内、动支四万石、减价平粜。应如所请。从之　　

○刑部遵上□日议覆、讳盗不报、处分例。州县革职。道、府、同知、通判失察者。降二级调用。徇庇者。降三级调用。州县既经揭报、而上司不行转报者。降四级调用。州县以强为窃、以多为少、上司不行详查、遽行转报、及解审时不能审出者。亦降三级调用。若督抚失察、降一级留任。其兼辖武官、亦照文职例议处。至律载窃犯三次者绞。赃至一百二十两以上者绞。嗣后不照赃究拟、或于初犯再犯时、不依律剌字、以至累犯者。亦照失出例议处。从之　　

○广东巡抚年希尧疏奏、盘查藩库、用巡抚封条封贮。但新收钱粮、多寡未悉。请另设一库。委道官一员。兼同藩司察视收支。得上□日、朝廷设官、各有职掌。巡抚乃朕任用之人。藩司亦朕所简用者。理应协恭办理。况抚藩同在一城。傥有亏空、何难觉察。年希尧、欲令道员监查藩库。向来道员仓库、藩司有盘查之责。今反欲自下察上、殊属倒置。原本发回。严加饬行　　

○甲辰。升正黄旗护军参领阿汉泰、为本旗汉军副都统　　

○户部议覆、山东巡抚黄炳疏奏、康熙六十年、并雍正元年、散赈银米、著落各官赔补。得上□日、地方偶有灾祲。朕即轸念穷黎。遣官散赈。动支正项银米。务使均沾实惠。此拯救灾黎之至意也。如将散赈银米、不入正项开销、著落各官赔补。殊非朕特遣官员、拯救灾黎之本意。巡抚黄炳所奏康熙六十年、散赈用过谷石、及雍正元年、散赈用过银两二疏。俱交与该部。准入正项报销　　

大清世宗敬天昌运建中表正文武英明宽仁信毅大孝至诚宪皇帝实录卷之十五






大清世宗敬天昌运建中表正文武英明宽仁信毅大孝至诚宪皇帝实录卷之十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。二月。乙巳朔。升广西梧州副将蔡成贵、为贵州安笼总兵官　　

○户部议覆。仓场侍郎法敏等、条奏漕务事宜。一、运丁正副。不许包丁代运。一、挑浅添夫。按日派给钱文。不得如前索给食米。以致借端盗卖。一、雇用水手。给发工价。开帮之后。不许勒添工食。应饬令漕臣。通行晓谕。又各仓监督。俟一年差满。遣大臣一员。会同仓场侍郎。稽察米好数足者。议叙升用。短少浥烂者。从重治罪。以示惩劝。均应如所请。从之　　

○丙午。初圣祖仁皇帝御制上谕十六条。颁示八旗及直省兵民人等。自纲常名教之际。以至耕桑作息之间。本末精粗。公私钜细。各举要领。垂训万世。上以各条遵行日久。虑民或怠。宜申诰诫以示提撕。迺复寻绎其义。推衍其文。共得万言。名曰圣谕广训。并制序文。刊刻成编。颁行天下。序文曰。书曰、每□山戊示

□孟春。遒人以木铎徇于路。记曰、司徒修六礼以节民性。明七教以兴民德。此皆以敦本崇实之道。为牗民觉世之模。法莫良焉。意英厚焉。我圣祖仁皇帝久道化成。德洋恩溥。仁育万物。义正万民。六十年来。宵衣旰食。祗期薄海内外。兴仁讲让。革薄从忠。共成亲逊之风。永享昇平之治。故特颁上谕十六条。晓谕八旗、及直省兵民人等。自纲常名教之际。以至于耕桑作息之间。本末精粗。公私钜细。凡民情之所习。皆睿虑之所周。视尔编氓。诚如赤子。圣有谟训。明徵定保。万世守之。莫能易也。朕缵承大统。临御兆人。以圣祖之心为心。以圣祖之政为政。夙夜黾勉。率由旧章。惟恐小民尊信奉行。久而或怠。用申诰诫。以示提撕。谨将上谕十六条、寻绎其义。推衍其文。共得万言。名曰圣谕广训。旁徵远引。往复周详。意取显明。语多直朴。无非奉先志以启后人。使群黎百姓、家喻而户晓也。顾尔兵民等、仰体圣祖正德厚生之至意。勿视为条教号令之虚文。共勉为谨身节用之庶人。尽除夫浮薄嚣凌之陋习。则风俗醇厚。家室和平。在朝廷德化、乐观其成。尔后嗣子孙、并受其福。积善之家。必有余庆。其理岂或爽哉　　

○谕都察院、元年恩科典试诸臣。皆体朕意。矢公矢慎。应试士子。亦皆恪遵功令。未敢苟且钻营。自临场以至发榜。前后俱各帖然。今闻应试士子。不比去年安静。竟有投送诗文往来干谒者。现今开列之同考官。若少为其所摇动。乃自取罪戾也。朕赏罚悉秉至公。今场前既多奔竞。榜后必生事端。今□山戊示□同考官当加意谨慎。毋蹈法网。都察院即颁示晓谕。应试士子。宜安分守法。毋得希图侥幸。仍实心察访。如有钻营彰著者。即行拏参、治以重罪　　

○谕八旗文武官员人等。我国家念尔等祖父。皆属从龙旧臣。著有勋绩。故加恩后裔。量才授官。冀收心膂驱策之效。尔等自当恪守官箴。勤劳王事。建股肱之盛烈。垂清白之家声。庶几上以仰报君恩。下以显扬世美。乃每见旗员居官、不能悉体朝廷期望之意。贤否杂出。志行不齐。由筮仕之初。辄谓旗人与汉人不同。汉人无累。可以硁硁自守。旗人则本旗官属。需索多端。亲族往来。责望甚众。万一任满、又不免有当差之累。此念一起。百弊丛生。不以忠君体国为心。不以旷职殃民为惧。潜通贿赂。恣意苞苴。惟

期囊槖之充。尽丧廉隅之守。殊不思国家察吏。廉者奖。贪者惩。满与汉无二法也。尔等果能洁己奉公。始终一节。休声丕著。惠政日闻。朕自当从优擢用、以示奖励。凡所过虑、皆可不必。如其不然。则法网难宽。纵家拥厚赀。安能坐享乎。至于尔等家世武功。业在骑射。近多慕为文职。渐至武备废弛。而由文途进身者。又祗徼幸成名。不能苦心向学。玩日愒时。迄无所就。平居积习。尤以奢侈相尚。居室器用。衣服饮馔。无不备极纷华。争夸靡丽。甚且沉湎梨园。遨游博肆。不念从前积累之维艰。不顾向后日用之难继。任意糜费。取快目前。彼此效尤。其害莫甚。朕特加谆谕。自此以后。出仕者、各宜精白乃心。靖共尔位。人人以廉能自矢。不得藉旗人多累之说、以遂其罔。上行私之术。八旗子弟、各习其业。文则潜心制义。博览诗书。务求用世之实学。武则娴习弓马。讲究韬略。预储阃外之良材。且各崇俭戒奢。安分循礼。父诫其子。兄诫其弟。与其恣情纵意。博一日之豪华。何如量入为出。谋百年之生计。与其荡检踰闲。作无藉之匪类。何如谨身寡过。勉有用之事功。以报朝廷。以绵世泽。以敦风俗。以保身家。顾不美欤。大雅之诗曰。凡周之士。不显亦世。盖欲疏附后先之子孙。亦世世修德、与周匹休也。尔等八旗皆佐命后昆。深愿克绍前修。荣名悠远。国家亦重有赖焉。其各钦承毋忽　　

○谕各省关差盐差等官。从来关榷盐税之设。所以通商裕国。或用钦差专辖。或令督抚兼理。无非因地制宜、利商便民之至意也。朕前于关盐两差。各下谕上□日、诰诫谆切。但旗员向来相沿成习。阳奉阴违。任意侈糜。不知撙节。额外加派。苦累商民。差满之日。惟恐回京有当差效力之事。每以缺额恳求宽限。希图掩饰。是以不惮叮咛。再加申饬。大抵关差之弊。皆惟知目前小利。恣意侵渔。听信家丁。纵容胥吏。开关、分别迟早。肆无厌之诛求。报单、任意重轻。为纳课之多寡。饱溪壑者、则任其漏税。代为朦胧。不遂欲者、则倒箧倾箱。不遗纤细。致商贾畏惧。裹足不前。行旅彷徨。越关迂道。则困商实所以自困也。盐差之弊。尤合重惩。飞渡重照、贵卖夹带。弊之在商者犹小。加派陋规。弊之在官者更大。若不彻底澄清。势必致商人失业。国帑常亏。夫以一引之课。渐添至数倍有余。官无论大小。职无论文武。皆视为利薮。照引分肥。商家安得而不重困。赔累日深则配引日少。配引日少、则官盐不得不贵。而私盐得以横行。故逐年之课、难以奏销。连□山戊示□之引、尽皆壅滞。非加派之所致与。故关差惟在严禁苛求。使舟车络绎。货物流通。则税自足额。盐差惟在力除加派。使商困少苏。尽复旧业。则课自赢余。至于督抚、系封疆大吏。更当仰体朝廷。归并之意。关政不得视为带理、漫不经心。误任属员。听其剥削。盐政不得罔恤穷商。独专厚利。硬派州县。计口征钱。夫榷关部属尚有顾忌恐督抚持其短长。令归督抚、则何所瞻顾。巡盐御史、地方官或不奉约束。今归督抚、则孰敢抗违。况钦差犹每年更换。而督抚兼理、则无限期。若不实心奉行。使风清弊绝。则大负归并之本意矣。至将耗羡充课。固属急公。但恐以耗羡归正额。而正额之外、复加耗羡。商民重输叠出。何以堪此。朕深悉关盐扰累之害。垂念商民营逐之苦。特谕尔等经理榷税者。务期奉公守法。遴委得人知商旅之艰辛。绝箕歛之弊窦。通商即所以理财。足民即所以裕国。如自利自便。罔上行私。责有攸归。其悉遵朕上

□日　　

○禁八旗武员朝期会集、乘车至东西阙门　　

○朝鲜国王李昀、遣使谢颁赐减贡恩。并贡礼物。命停止收受。准作年贡　　

○以故喀尔喀扎萨克多罗贝勒垂扎木散子、纳木扎尔册素隆袭爵　　

○丁未。遣大学士嵩祝、祭先师孔子

　　

○调宁古塔将军辅国公巴赛来京。升正白旗汉军副都统哈达、为宁古塔将军　　

○宁古塔副都统马戚、年老休致。升一等侍卫阿岱、为宁古塔副都统　　

○吏部左侍郎黄叔琳条奏。标营汛地、各有定所。州县屯卫、徵收兵米、亦有定额。应确察营汛兵丁实数。及州县卫所额米配搭。先拨给最近地方。如有不敷。再于附近州县卫拨运。于今年秋季存案。永为定例。得上□日、此奏甚是。速议行　　

○浙闽总督觉罗满保题奏。台湾凤山县加走山土官加率雷等、率领八社生番、倾心归化。每社□山戊示□输鹿皮五张、以代贡赋。下部知之　　

○申。祭大社大稷。上亲诣行礼　　

○升云南驿盐道李卫、为云南布政司布政使。仍兼理盐务　　

○总理户部三库怡亲王允祥、条奏三库事宜四款。一、除加平之弊。嗣后各处钱粮。务令照库法解送。不得如前故为短少。与库官讲明轻兑。在外加平。违者治罪。一、除加色之弊。从前各省解送银两外。有加色一项。解官与库官、侵蚀分肥。便将潮银入库。嗣后若解潮色银两。将直省经办、及解送官员。提参治罪。一、三库请设主事一员。办理档案。登记一应数目。至年终、复将各处册档详加查对、以杜欺隐之弊。一、请设库大使一员。各省解送钱粮物料。将限定日期。银两物件数目。及官役姓名。预行知会大使、回堂登簿。俟解到之日。令大使公同该司官查验。庶无那移偷盗遗漏等弊。从之　　

○云南巡抚杨名时摺奏。奉到谕上□日。社仓、保甲、及盗案内改强为窃。讳盗诬良之弊。又禁止馈送京差等条。臣等凛遵料理。奉上谕。此通行督抚之谕。尔等分阃宣猷。风土各异。要当审习俗。顺民情。因地制宜。酌其缓急。次第举行。设有牵制难行处。抑或行而无益。即据实奏覆。毋得阳奉阴违。更勿因朕谕而胶固迎合。以贻天下后世笑也。勉之　　

○广西提督韩良辅摺奏。谢赏赉恩。奉上谕。赏罚之柄、虽操于朕。若偏徇于爱恶之私。则对天下后世、不能无惭。惟本至公、而施之各当。然后人心悦服。是赏罚虽云在朕。而实在海内臣民之自取也　　

○己酉。谕诸王大臣九卿等、钦惟孝庄文皇后、躬备圣德。天鍚纯禧。诞育世祖章皇帝。瑞应昌期。君临万国。逮我圣祖仁皇帝。继圣嗣统。久道化成。立万世无疆之业。皆我孝庄文皇后福德兼隆之所启佑也。康熙二十六年十二月。慈驭升遐。先期再三面谕我圣祖仁皇帝曰。我身后之事。特以嘱汝。太宗文皇帝梓宫。安奉已久。卑不动尊。此时未便合葬。若另起茔域。劳民动众。究非合葬之义。我心恋汝父子。不忍远离。祗于遵化州陵茔近处安厝。我心无憾矣。我圣祖仁皇帝涕泣受命。爰谕诸王大臣集议佥同。于康熙二十七年四月。安奉梓宫于孝陵之南。为暂安奉殿。迄今三十余年矣。朕惟礼经云。合葬非古也。先儒又云。神灵有知。无所不通。是知合与不合、惟义所在。今昭陵安奉日久。若于左近、另起山陵。究非合葬之义。且自孝庄文皇后安奉以来。我圣祖仁皇帝历数绵长。海宇乂安。子孙蕃衍。想孝庄文皇后在天之灵。极为安妥。遗命谆谆。圣祖仁皇帝遵奉三十余年。今朕身任付托之重。山陵典礼、宜斟酌尽善。永垂万世。事莫大焉。著诸王大臣九卿等、会同确议具奏　　

○以河南彰德、卫辉、怀庆三府、及开封府属之阳武、原武、封邱、延津四县、麦收歉薄。民食稍艰。发仓谷赈济。从抚臣石文焯请也　　

○庚戌。谕刑部、部内汇奏本内、有罪应割筯者。定例固然。但割后即成废人。理宜审慎。今部奏入汇题册中。恐致疎忽。嗣后满洲人等、有此罪之案。另行具奏　　

○以吏部尚书田从典、为顺天乡试正考官。内阁学士福敏、为副考官　　

○辛亥。喀尔喀辅国公策凌达锡故。遣官致祭　　

○壬子。命给御膳房执事人等、喜丧恩赏银两。照八旗护军校、骁骑校、及兵丁例、一体支领　　

○抚远大将军年羹尧摺奏。青海贝勒罗卜藏察罕。贝子济克济扎布台吉滚布色卜腾。纳汉伊席。罗卜藏察罕之母。率领伊等妻子。及贝勒策凌敦多卜之姊。投至西宁。随酌给茶叶大麦等项。仍令往口外驻劄讫。臣思罗卜藏丹津。欲威胁懦弱。以益兵力。众人尚在游移。若不乘机派兵前往、则来投之人。势难保全。臣令提督岳钟琪。总兵官吴正安。黄喜林。侍卫达鼐。副将王嵩。宋可进。纪成斌等。领兵六千名。分二路进巢□刀。前锋统领苏丹。留于西宁军营办事。奏入。报闻　　

○癸丑。谕直隶各省督抚等。朕惟抚养元元之道。足用为先。朕自临御以来。无刻不廑念民依。重农务本。但我国家休养生息。数十年来、户口日繁。而土田止有此数。非率天下农民、竭力耕耘。兼收倍获。欲家室盈宁。必不可得。周官所载巡稼之官。保介田畯。皆为课农设也。今课农虽无专官。然自督抚以下。孰不兼此任。其各督率有司悉心相劝。并不时咨访疾苦。有丝毫妨于农业者、必为除去。仍于每乡中、择一二老农之勤劳作苦者。优其奖赏、以示鼓励。如此则农民知劝。而惰者可化为勤矣。再舍旁田畔、以及荒山旷野。度量土宜。种植树木。桑柘可以饲蚕。枣栗可以佐食。桕桐可以资用。即榛楛杂木、亦足以供炊爨。其令有司督率指画。课令种植。仍严禁非时之斧斤。牛羊之践踏。奸徒之盗窃。亦为民利不小。至孳养牲畜。如北方之羊。南方之彘。牧养如法。乳字以时。于生计咸有禆益。总之小民至愚。经营衣食。非不迫切。而于目前自然之利。反多忽略。所赖亲民之官。委曲周详。多方劝导。庶使踊跃争先。人力无遗。而地利始尽。不惟民生可厚。风俗亦可还淳。尔督抚等官。各体朕惓惓爱民之意。实心奉行。倘视为具文。苟且涂饬。或反以扰民。则尤为不可也　　

○宴朝鲜国使臣李桡等于礼部　　

○甲寅。差往德州山海关等处护军统领汝福等。考察军政事竣回奏。得上□日、防守各处兵丁。有五十名者。边口兵丁。亦有二十四名者。似此则不成部伍矣。可将五十名兵丁之处、添为百名。其守边口之二十四名兵丁。酌量添设。傥遇有用之时、可成部伍。且在京城闲散人内挑为马甲派往。亦于满洲人等有益。著交与总理事务王大臣会议。寻议、山海关等处。满洲兵已足数。无庸添设外。山西太原府。现有正蓝镶蓝二旗兵四百十三名。山东德州。现有镶黄正黄二旗兵三百四十名。直隶保定府。现有正红镶红二旗兵四百一名。应各添足五百名。古北口、喜峰口、现有八旗兵八十名。独石口、现有八旗兵六十名。应各添足一百名。冷口、现有八旗兵二十四名。应添足五十名。从之　　

○赈江南靖江、丹阳二县、淮安、大河二卫、旱灾饥民　　

○乙卯。孝康章皇后忌辰。遣官祭孝陵　　

○谕吏部。由吏员捐纳出身、知县以上官员。直省共有几人。著查明奏闻。寻查明覆奏。得上□日、现今查出者。其居官优劣之处。著督抚出具保结报部。如不详细。日后发觉。将隐蔽之上司。一并革职　　
</div>
    <div class="pagination">
<a href="清实录雍正朝实录_page28.html">上一页</a><span>...</span><a href="清实录雍正朝实录_page24.html">24</a><a href="清实录雍正朝实录_page25.html">25</a><a href="清实录雍正朝实录_page26.html">26</a><a href="清实录雍正朝实录_page27.html">27</a><a href="清实录雍正朝实录_page28.html">28</a><span class="current-page">29</span><a href="清实录雍正朝实录_page30.html">30</a><a href="清实录雍正朝实录_page31.html">31</a><a href="清实录雍正朝实录_page32.html">32</a><a href="清实录雍正朝实录_page33.html">33</a><a href="清实录雍正朝实录_page34.html">34</a><span>...</span><a href="清实录雍正朝实录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
