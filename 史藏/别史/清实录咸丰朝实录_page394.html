<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 394 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 394 页/共 502 页
  </h1>
  <div class="content">
   ○以剿匪迁延。革福建汀州镇总兵官豫祺、副将王捷元职。并逮问。　　

○予安徽婺源阵亡守备赵国兴、江西南康阵亡都司龙复胜、朱华清、黄日胜、把总洪复胜、外委涂清贵等、祭葬世职。　　

○丙寅。谕军机大臣等、据常清奏、遵查德勒克色楞另外住屋、并添派委员严拏各犯等语。德勒克色楞、既有另外住房。该都统自应遵奉前次谕旨。详细踏勘。严密摉查。如验有刨穵情形。不难究具埋藏物件。乃仅以查看房内所供佛像。及腰刀家具。均未那移。并无违禁物件等词。含糊覆奏。殊属颟顸。著常清再行覆勘。如屋内及院内各处。有可疑形迹。即行摉穵。勿稍疏漏。致有不实不尽。至扎隆阿等三犯、现据家人和山、供系外出。显与德勒克色楞原供不符。种种支离。尤难凭信。亟应严密掩捕。毋令日久远扬。并著常清迅速查拏扎隆阿、杭噶拉、嘎尔毕等三犯。务获解京。归案办理。毋令一名漏网。傥再有迟延疏忽。任听该犯等潜逃藏匿。恐该都统不能当此重咎也。将此由五百里谕令知之。　　

○又谕、昨据桂良等奏、夷情叵测一摺。所称上海换约。及另立专条之说。均未与该夷明言。是该大臣等、办理此事。至令尚无把握。现在口□额酋到粤已久。如日内折回上海。该大臣等、仍应与该夷议明。在彼互换和约。桂良等、具有天良。自必竭力补救。惟夷情狡执。该大臣等、迫于时势。亦属势处两难。该大臣之苦衷。已在朕洞鉴之中。因思驻京一节。为患最钜。断难允行。至进京换约。如能尽力阻止。更属妥善。傥该夷坚执不肯。务须剀切言明。议定由海口进京时、所带人数。不准过十名。不得携带军械。到京后、照外国进京之例。不得坐桥摆队。换约之后。即行回帆。不许在京久驻。以上各条。如肯遵办。我等即一面奏明。一面先行回京。约定日期。俟我等到京后。尔国船只。方可前赴天津。庶不致在海口久候。如此明白晓谕。该夷自必俯首听命。其余三事。即可乘势开导。傥能消弭一事。即日后少受一事之累。如不能全行挽回。亦当于三事中予以限制。以杜该夷无厌之求。何桂清系五口钦差大臣。责无旁贷。一闻该夷酋回沪。即与桂良等、同至上海。尤应尽心筹办。王有龄、薛焕、吴煦、均能熟悉夷情。著即先行派往。遵照谕旨。次第妥办。如该夷坚欲进京换约。何桂清即于王有龄等三员中、拣派两员。随同桂良等、驰驿来京办理。免致该夷藉口逗遛。桂良等上年在津。于夷人驻京等事。率行允许。已属咎无可辞。方冀前往上海。可以逐渐挽回。乃数月之久。迄无实济。此次准其进京换约。实万不得已之举。该大臣等、若能仰体朕心。总须在上海互换和约。方为妥协。谅不至因朕有此旨。桂良等即可将就诿卸也。将此由六百里密谕桂良、花沙纳、何桂清、并传谕段承实知之。　　

○又谕、前因桂良等奏、探闻夷情坚欲进京。曾谕僧格林沁勤加侦探。并将桂良等原摺、及进呈新闻纸、一并钞给阅看。谅僧格林沁已商同文煜。豫为筹办。现在口□额酋、及口□普噜嘶、是否即赴上海。尚无确信。如夷船竟驶至天津海口。该大臣等、当遵照前旨。派委明干之员。迎至拦江沙外。与之理谕。告以此闲总听候上海信息。如钦差桂良等、果有文移知照。准令入口。此闲必不阻止。若在上海并未议明。断不能擅令进口。仍应回至上海。听候办理。如此晓谕。该酋傥肯回帆。自可毋庸启衅。万一不听理论。该委员即告以回明地方官。代为请旨。令该夷在彼听候。如胆敢开炮。僧格林沁等、已早为豫备。即可观衅而动。慑以兵威。谅僧格林沁必能体会朕意也。本日已谕知桂良等、妥筹办理。一俟奏到如何情形。再行谕知僧格林沁等、酌办可也。将此由五百里密谕知之。　　

○热河都统常清、奏调锡林郭勒马匹提解军营。得旨。此不过遵奉施行。并无的确信息。何至延到十二日之久覆奏。任意迟滞。殊出情理之外。看汝近来办事光景。竟不似一品大员。想无福受恩也。　　

○以办理塔尔巴哈台通商事务妥协。予协领哈布齐贤等、升叙有差。　　

○赏湖北等省戊午科乡试年老诸生詹逢年等八十四人、举人副榜有差。　　

○四川土司二品顶带泽尔甲等、三十六员。于清漪园东宫门外瞻觐。　　

○丁卯。孝昭仁皇后忌辰。遣官祭景陵。　　

○谕内阁、兵部等部奏、遵议署总兵处分一摺。前署察哈尔都统现署马兰镇总兵穆隆阿、于家人范星、日久尚未缉获。难保非有意徇庇。著照部议。于所兼世职降三级。每级折罚世职半俸三年。免其降调世职。至该员应得职任降三级调用处分。著俟家人范星缉获到日。讯明有无收受赃私情事。于定案时、由该部审明请旨。　　

○又谕、曾国藩奏、攻克南安府城一摺。即选道萧启江一军。攻克新城墟、池江、一带贼巢后。贼党退□南安府城。萧启江亲率所部。协同管带练勇之知县周庆榕等、进劄青陇、黄陇、一带会攻。逆党死力抗拒。官军鼓锐进攻。毙贼二百余名。二月初三日、兵勇分数路而进。贼亦分路迎敌。官军枪炮刀予、同时并举。阵斩悍贼二三百名。贼复奔溃入城。各军跟踪而入。或攀堞而登。贼由西门夺路奔逃。复追击二十里。歼戮无算。当将南安府城克复。所办尚为得手。周庆榕等、官绅练勇。著耆龄核实奏奖。并即责成摉捕余匪。以靖地方。　　

○又谕、前因曾国藩奏、伊弟曾国华殉难情形。当降旨赏给曾国华之父曾骥云、从二品封典。本日曾国藩谢恩摺内、声明曾骥云曾邀貤封正一品封典等语。所有曾国华之子曾纪寿、著再加恩、俟及岁时由吏部带领引见。以示朕褒奖忠节。有加无已之至意。　　

○又谕、王懿德等奏、克复龙岩州城一摺。福建连城克复后。余匪窜入龙岩州城。当经王懿德等、调兵进剿。并饬令已革汀漳龙道英朴、克期收复。英朴即派都司赖正修等、带勇进剿。并由署该州知州福增、武举吴琪、各带壮练协剿护漳州镇总兵梁翼之、亦领兵进攻。正月二十三日夜、我军三路兜剿。城内绅民。乘机开城。该逆四窜奔逃。计歼毙二百余名。生捦长发红巾逆匪多名。即在军前正法。立将州城克复。在事出力员弁。及伤亡勇丁。著该督等查明。奏请奖恤。　　

○谕军机大臣等、桂良、花沙纳奏、遵查洋药弊端一摺。所称据各国领事照覆。向来中外收税章程。须俟议定后。再过四个月。方可通行。今洋药亦系税课。事同一例。未便仓卒兴办等语。与＜口英＞夷条约所载。立约之后。于各口岸限四个月为期之说。大略相符。著准其俟条约换后。过四个月。再定通行收税。至内地各关收税。非夷税可比。即可先照新章。通行徵收。不得援上海为例。至上海于洋药内本系抽厘办法。假名义捐。屡经援照海疆例请奖。殊属未协。此后著仍照厘捐、一体办理。不准再有义捐名目。亦不准再请议叙。其抽收银两。既为接济饷需。不便遽行提解进京。著将上海所收洋药税银。暂归江南军需。俟军务稍定。再由何桂清等、照新章办理。并著该督将所收洋药税银。另为一款。仍按月造册报部。其余内地各关、所收税银。仍照新章。每届三个月。委解进京。不准截留抵拨。如地方官有影射侵吞各弊。仍著何桂清据实参奏。至夷税过四个月后。即照新章、仍届三个月。解部一次。不准截留。将此由六百里密谕知之。　　

○又谕、前据郑魁士奏、江浙暨徽防援军需饷甚钜、甯郡筹画维艰等语。当经寄谕胡兴仁、设法筹措。每月酌增起解。兹据邓瀛奏、甯国地方雕敝、请由浙全拨军饷。俟秋收后再就地筹济等语。甯国所属地方。叠经被扰被灾。民气未苏。一时难筹济饷。自系实在情形。前谕、按月筹解甯防银三万两。就地协济。著准其暂缓数月。察看情形。再行办理。现在甯防月饷。仍著胡兴仁设法全数筹解。源源接济。毋误要需。并著何桂清不分畛域。兼筹协济。以固东南大局。将此由六百里各谕令知之。　　

○以攻克江西南安府城。赏道员萧启江、巴图鲁名号。　　

○以克复福建龙岩州城。复己革道员英朴职。　　

○戊辰。谕军机大臣等、胜保等奏、筹剿各路布置情形一摺。其所称十一二两日、九洑洲夥贼来扑。经李世忠击退。与和春前奏相符。惟十三至十五日、该逆又复添党猛扑。幸未挫衄。而贼势甚张。张国梁己由新江口劄营、连至浦口。南面固可无虞。后路尚须兼顾。现经胜保饬派兵勇、驰往乌衣镇。以冀顺捣汊河、小店、断贼来援。惟兵力尚单。亟需江北一军。合力攻剿。著和春等、与胜保和衷共济。遇有紧要咨调之事。即著富明阿一面迅速拨兵策应。一面咨明和春、以免耽延贻误。再昨据邓瀛奏、皖南兵力。虽足以守徽甯。而不足以清池太。须合浙江、江苏、江西、三省。并力埽荡。所筹关系全局。并著和春等、察看军情。如郑魁士等军、现可进取江滨一带。即著酌量添兵。相机剿办。将此由六百里各谕令知之。　　

○命翰林院编修李鸿章、工部主事于淩辰、赴安徽军营。交正红旗蒙古副都统伊兴额差委。　　

○以安徽浮山剿贼出力。赏同知丁承钧、花翎。通判刘春芳等、蓝翎。知府张清元等、升叙有差。　　

○以皖北剿贼逗遛需索。革游击岳维勋职。并革一等轻车都尉世职。暂令随营效力。　　

○予安徽怀远被戕都司唐玉辉、祭葬世职如副将阵亡例。　　

○己巳。谕内阁、张亮基奏、练匪戕官扑城现已击散一摺。云南已革副将陈得功、系发往新疆重犯。前经恒春奏留邱北剿匪。辄敢招集死党。擅杀平民。与其兄陈得安狼狈为奸。敛钱肥槖。不法已极。兹复率众抢获民田荞麦。杀毙乡民。经该处乡民忿激格毙。原属死有余辜。乃其余党瞿腾霄等。犹敢假称报复。突入县城。戕官劫署。经署广西州知州彭克偁等、带兵往剿。又复分股直扑州城。实属罪大恶极。现在首匪瞿腾霄等、业已生捦正法。州城安堵。其分踞邱北之匪。亦已被剿潜窜。著张亮基饬令该处文武、分投追捕。赶紧扑灭。务将在逃之首匪朱开甲、迅速弋获。尽法惩办。以儆凶顽。　　

○谕军机大臣等、现在审讯德勒克色楞念经一案。有案内要犯阿木呢固尔通巴、罗布桑达尔济之徒弟、名沙布陇。又名棍楚克绰克济。经察哈尔都统派员查拏。据称、已于上年十一月、由鄂尔多斯、前往唐古忒地方。而据罗布桑达尔济供内、则称沙布陇现回四川松潘厅、卓尔济地方。著王庆云密派干员、前往确查。如该喇嘛尚在松潘厅属地方。即行密速查拏。押解求京。傥已回唐古忒。即由该督密咨满庆、就近查拏。务须迅速弋获。不得迟延漏洩。致该喇嘛闻风远扬。将此由五百里谕令知之。　　

○予云南邱北县被戕知县韩捧日、暨伊子州吏目锡光、把总狄槐、祭葬世职。韩捧日妾吴氏、旌表如例。　　

○庚午。遣官祭贤良祠。　　

○谕军机大臣等、僧格林沁奏、接奏密寄谕旨覆陈筹备机宜一摺。据称、夷船如到天津。拟以鸡心滩为限。该处系在拦江沙内。前次谕令派员前往理谕。须至拦江沙外。抚剿自不相妨。文煜于二十五日、自省启程。计期已可到防。著僧格林沁与之会商。先行派出明干委员。一闻夷船驶至。即迅速迎往。询其来意。如果声称为互换和约而来。可告以此闲专候上海来信。尔既在彼议定。则钦差大臣亦必折回。与尔了结此事。一俟上海文到。应令几人进口。此闲定当拨兵护送。决不拦阻。我中国总以诚信待人。断不失信。若无上海文移。天津实难擅准。或在拦江沙外等候。或回上海候信。总不能遽行放入。尔若闯入内河。则民团乡勇。不免与尔为难。设有损失。地方官不任其咎。总在派出之员、随机应变。与之羁縻。以待桂良等奏到。若竟恃其船多。一拥而前。直入鸡心滩。则是有意寻衅。亦不能不慑以兵威。惟在僧格林沁相机酌办。至锡林郭勒马匹。据庆昀奏到、于二月十六日、由左翼四旗一带草地。送入热河境内。昨已谕知常清、迅速分解矣。将此密谕知之。　　

○又谕、骆秉章奏、南安窜匪攻陷桂阳等县、请饬拨马队助剿一摺。江西南安等处、大股贼匪。欲由湖南趋鄂。叠陷桂阳、宜章、兴甯、三县。现经骆秉章调集兵勇。大举进攻。惟亟须马队、以资追剿。即著于都兴阿所部官军内、抽拨精壮马队二百名。派得力员弁管带。前赴湖南。听候调遣。并由官文、胡林翼、催趱前进。毋稍迟误。至此股贼匪、人数众多。蓄谋凶狡。除萧启江一军、已照骆秉章所请。谕令耆龄、曹国藩、迅饬回楚外。其由该抚调派之道员刘长佑等军、务当饬令迅速进剿。以期收复各城。尽歼丑类。其失守地方之文武员弁。并著查明参奏。以儆其余。将此由六百里各谕令知之。　　

○又谕、本日据骆秉章奏、江西大股贼匪窜陷湖南各县城、请调援军回剿一摺。江西南安大股贼匪。突窜湖南。攻陷桂阳要隘后。桂阳、宜章、兴甯、三县城池。相继失守。现在此股逆匪、既全数扑扰湖南。且恐句结粤东接境之匪。窜及衡永郴桂一带。萧启江一军四千余人。本系派援江西。剿办南安贼匪。昨已据报克复府城。今贼既由江窜楚。亟应驰回剿办。著曾国藩、耆龄、即饬萧启江统带所部兵勇、由闲道驰回湖南。听候骆秉章调遣。以资堵截而免蔓延。将此由六百里各谕令知之。　　

○以安徽湾沚营盘失陷。革参将邓联科等职。摘都司龙正耀翎顶。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。三月。辛未朔。遣官祭历代帝王庙。　　

○谕军机大臣等、本日据恒福奏、逆氛偪近商固、请饬楚省就近拨兵会剿一摺。皖省潜太大股逆匪。连陷霍山、六安等州县。并分股四路窜突。声言由舒、霍、六安、直达商固。再扰麻城。豫省兵力无多。距皖省各军道路较远。惟楚师近在黄麻潜大、可以就近救授。著官文、胡林翼、酌量抽拨精兵二三千名。拣派得力镇将大员。统带前往。会同豫军。合力剿击。救援豫境。即以保卫楚疆。然不可专事防堵。矜须出境会剿。视贼所向。遏其凶锋。使不得扰及商固。则楚豫两省。皆可安堵。恒福已知照邱联恩、调南阳镇标等兵。驰往商固。著即飞催前进。相机堵剿。升任知府郑元善、知州张曜等、现在光固一带。办理坚壁清野。并著饬令该员等、先就现有兵勇。号召乡团。务于沿边各要隘。相机布置。严密堵扼。将此由六百里各谕令知之。　　

○命怡亲王载垣、往天津察看海防事宜。　　

○予安徽庐州阵亡已革布政使李孟群、祭葬世职。如布政使例。革救护不力副将卢又熊、知府袁怀忠职。仍留营戴罪效力。　　

○以堵御捻匪不力。革河南睢州知州王联升职。留营效力。　　

○壬申。上御勤政殿听政。　　

○谕军机大臣等、官文、胡林翼奏、遵将三河桐城偾事各员、审明定拟一摺。并称军营前敌需人。恳请法外施仁等语。已革总兵李续焘等、随同李续宾、进剿皖贼。因众寡不敌。先后溃败。虽无畏葸逃避情事。惟不能力遏凶锋。以致丧师失律。实属咎无可辞。已革总兵李续焘、赵克彰、已革副将谢永祜、已革游击李运络、均著从重发往新疆。充当苦差。已革副将朱希广、参将张嵩龄、都司张养吾、与贼接仗受伤。力竭溃散。已革副将杨得武、战已获胜。因遇雾败退。均与遇贼即溃者有间。业已革职。著无庸议。惟据官文等奏称、该革员等从戎七载。身经大小数百战。现值行间需人。请准饬赴前敌。责令立功自赎。著照所请。所有李续焘等四员。均著暂缓起解。与朱希广等四员。一并留于军营。交官文、胡林翼、差遣。以观后效。倘再不知愧奋。即按军法惩办。　　

○以通政使司副使伊精额、为内阁学士、兼礼部侍郎衔。太仆寺卿崇实、为詹事府詹事。候补三品京堂张芾、为通政使司通政使。太常寺少卿奕庆、为太常寺卿。　　

○癸酉。清明节。上诣安佑宫行礼。　　

○遣官祭永陵。福陵。昭陵。昭西陵孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○御前大臣怡亲王载垣等奏、遵议福州将军东纯等、审明官钱局夥、卖空买空、并无侵亏官项一案。应如原拟、将局夥程祖炳、革去从九品衔。从重发往新疆。充当苦差。郑道舜等、杖流杖徒。委员知县叶为霖等、革职议处有差。从之。　　

○以江苏捐输军饷。永广如皋、金山、二县学额各五名。　　

○甲戌。谕内阁、前据胜保等奏、请推广捐例八条。当令该部速议具奏。旋经吏部等部会奏、分别准驳。复令惠亲王、载垣、端华、彭蕴章、穆荫、再行覆核。兹据该王大臣等覆奏、胜保等原奏、所请归皖省收捐。推广捐例八条。除该部议驳各条。其议准之候补班、及军务省分人员。准于邻近军务省分。通融捐升改捐。军营带队差委人员。准捐免赴部投供各条。查与京局捐输。并无窒碍。均著照所议办理。　　

○又谕、蒋霨远奏、剿办正安等处逆匪获胜一摺。贵州正安州等处贼匪。踞硐为巢。时出焚掠。而思南之贼。复由婺川窜扰州境。节经蒋霨远、饬令各该地方官练。分投剿办。由严门硐一带、进剿获胜叠将驻马山等处贼巢营卡。以次攻破。捦戮甚众。并将婺川县属之上坝、及西山贼硐、沙窝等处贼巢踏毁。又自蒲家山、直达婺川县城。连破贼营十余座。攻破剌猪硐贼巢。杀贼尤多。其马觜地方贼垒。死力拒守。亦经各队练勇。分路进攻。贼众大败。追击至红溪河硐脑、复毙贼多名。余匪由螺蟹遁逃。仍著该抚督饬各军。务将窜逃余匪。悉数歼除。以靖地方。　　

○谕军机大臣等、景淳等奏、夷官不遵开导、驰赴乌苏里等处。并据奕山等奏、副都统吉拉明阿、依理拒阻不从各一摺。俄夷石沙木勒幅等、声称系木哩斐岳幅、遣赴兴开湖、勘办乌苏里绥芬等处地界。经吉拉明阿、据理拒阻。乃该夷等径履冰下往。将军景淳等、现饬三姓署副都统富尼扬阿、拣员驰往晓谕。第该夷狡执异常。必须极力阻止。现已由理藩院、行文该国萨纳特衙门理论矣。上年奕山、允许该夷居住黑龙江左岸。办理已属太易。复轻许赴绥芬、乌苏里、会勘地界。致夷酋藉词狡赖。若不严行拒绝。吉林一带地方。又为该夷占踞。无厌之求。尚复何所底止。至所称丕业罗幅斯奇在京。亦为勘界。不知该酋此来。系为互换和约。并未言及绥芬等处地界。该夷之言。断不可信。奕山等、当告以中国准俄国于海口通商。并将黑龙江左岸空阔地方。许俄国居往。无非欲两国永敦和好。至绥芬、乌苏里等处。原不与俄国连界。若肆意侵占。必致有伤友谊。剀切晓谕。使该夷不至任意要求。至奕山所拟通商条规内。除该夷尚未议定三条。皆有关系。自应催令速行定议。至第一条通商后两国卖货。俱不徵税。虽系照伊犁塔尔巴哈台旧章办理。但现在海口各国。俱系纳税。若不徵税。恐与海口章程有碍。且恐各国有所藉口。著奕山等、将此条另行妥议具奏总须俟奏定后。方能与该夷言明照办。奕山另摺奏、请将撤任副都统暂行留任等语。吉拉明阿办事颟顸。实属咎无可辞。惟据该将军奏称、现当夷务吃紧。未便遽易生手。吉拉明阿著革职暂留本任。仍责令该员力图挽救。以赎前愆。奕山于拟定条规。并不先行具奏。著传旨严行申饬。木哩斐岳幅如行抵黑龙江。该将军务懔遵谕旨。妥筹办理。毋得再事迁就。自干重罪。将此由五百里各谕令知之。
  </div>
  <div class="pagination">
   <a href="清实录咸丰朝实录_page393.html">
    上一页
   </a>
   <span>
    ...
   </span>
   <a href="清实录咸丰朝实录_page389.html">
    389
   </a>
   <a href="清实录咸丰朝实录_page390.html">
    390
   </a>
   <a href="清实录咸丰朝实录_page391.html">
    391
   </a>
   <a href="清实录咸丰朝实录_page392.html">
    392
   </a>
   <a href="清实录咸丰朝实录_page393.html">
    393
   </a>
   <span class="current-page">
    394
   </span>
   <a href="清实录咸丰朝实录_page395.html">
    395
   </a>
   <a href="清实录咸丰朝实录_page396.html">
    396
   </a>
   <a href="清实录咸丰朝实录_page397.html">
    397
   </a>
   <a href="清实录咸丰朝实录_page398.html">
    398
   </a>
   <a href="清实录咸丰朝实录_page399.html">
    399
   </a>
   <span>
    ...
   </span>
   <a href="清实录咸丰朝实录_page395.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
