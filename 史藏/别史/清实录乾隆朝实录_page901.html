<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 901 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 901 页/共 1860 页</h1>
    <div class="content">
○癸丑。御舟驻跸三义阁　　

○甲寅。上奉皇太后渡江　　

○诣皇太后行宫问安　　

○谕、自京随来水手网户。著各赏一个月钱粮。江南水手头目等、各赏一两重银锞二锭。水手等、各赏一两重银锞一锭。其河兵一千名。各赏一个月钱粮。驾驶渡江桨船兵二十八名。著加倍各赏两个月钱粮　　

○甘肃巡抚明德奏、安西五卫、及肃、高、二州县。捐监粮额。经前抚吴达善、奏请酌减。部议准行。并令将每年收过数目。有无较前多寡成效。岁终奏闻。今查安西府属渊泉、敦煌、玉门、三县。肃州、并所属高台县。乾隆二十六年分。共收京斗监粮一万四千九百二十八石有奇。较二十四、五、两年。每年仅收数千石。已有成效。报闻　　

○旌表守正捐躯之安徽当涂县民刘起进妻陈氏　　

○是日、驻跸金山行宫　　

○乙卯。谕直隶保定等处驻防兵丁。本年夏秋冬三季兵米。例应给发折色。但念各该地方。上年俱有被水之处。米价未免稍昂。兵丁买食维艰。去岁截留东省漕粮。五万三千余石。今除赈粜之外。尚存米一万七千余石。著加恩将保定、雄县、及东安、采育、霸州、良乡、顺义、七处驻防兵丁。应领乾隆二十七年夏秋冬三季兵米。一万四千二百余石。即于此项余剩粟米内。全数动拨。在兵丁可以不与闾阎争籴。市集粮价。亦可不致翔涌。于民食兵糈。均有禆益。该部遵谕速行　　

○户部议准、直隶总督方观承疏称、永定河南北两岸。石景山、三角淀、西淀等处。乾隆二十六年夏秋冬三季、及本年春季兵饷。例于霸州、文安等州县。二十六年地粮银内派解。该州县上年水灾。钱粮蠲缓。请将未解兵饷。于二十五年地粮银内改拨。开徵抵还。从之　　

○直隶总督方观承奏、直属浚筑各工。如文安、大城等县之千里长堤。霸州之六郎堤。天津西沽等处之叠道南运堤埝。并牤牛、中亭、猪龙、宣惠、滹滏会流、清、羊各河。工程较大。灾地难以劝用民力。请照兴工代赈例。每土一方。给米一升。盐菜钱八文。令贫氓于停赈后。赴工就食。查续拨通仓漕米二十万石。赈粜外尚有赢余。应饬司照约估土方数目分拨。得旨、如所议行　　

○是日、驻跸龙潭行宫　　

○丙辰谕军机大臣等、著传谕两江总督尹继善、凡各马头地方。只许铺棕毯。不许铺红黄等毡　　

○又谕曰、冯钤奏、兵部书吏撞骗滋事一案。研审明确后。将该犯等解京治罪等语。现在案内人犯。多在楚省。其应行质讯者。亦就各处陆续解楚。交与该督抚会同严审定拟。京城更无牵连待质之人。该督等但于审案既定。分别各犯情罪。将应行正法者。具本题请。即于该省正法示众。不必复行远道解京。转恐中途防范疎虞。徒滋佥派员役之累。将此传谕知之　　

○又谕、昨经降旨额勒登额。由俄罗斯领取逃人。将为首之端多克等、派员即行送京。其余人等、续解交部。但此项逃人。为数过多。若全行解京。不但行走繁费。且审明治罪之处。乌梁海亦无由知。著寄信额勒登额。如端多克为首各犯、仍遵前旨先行解京外。其次情罪难逭者。多查数名。由彼押送乌里雅苏台军营正法。即传首乌梁海。俾知所警畏。不敢恣意脱逃。其余罪不至死。应遣人犯。仍严行解京交部。审明定拟发遣　　

○吏部议准、山西布政使宋邦绥奏称、归绥道。远驻归化城外。绥远同知库。在绥远城内。察核难周。今绥远副都统裁汰一员。应将所存衙署。改为道署。令道员移驻。同知经管仓库。兑收支放。均令该道亲临监看。事毕。用印封封固。仍责成察查。其靖远、归化、二营领回兵饷。照旧归道库寄贮。按月监散。原设盈宁库大使。近在同城。可兼顾弹兑。看库兵。应于归化营就近派拨。将原拨靖远营兵。发回差操。再新设归化营都司。未建和署。应即以归绥道所遗旧署。改为都司署。外群房。作为兵房。如尚不敷。酌量添建。其新改道署。所需库藏。及吏书科房。照旧署式增设。从之　　

○吏部等部议。失察水手生事之江苏布政使安宁等各官。俱照例罚俸。得旨、安宁系地方大员。失察自雇水手生事于本省。自有应得处分。著依议罚俸六个月。至常恒。穆昇额。陆燿。乃系自京随行扈从。船本不由自雇。水手何从约束。其情节迥非地方官可比。俱著免其罚俸　　

○兵部等部议准。两广总督苏昌疏称、海阳县长美桥。自揭阳。至普宁县百里桥。水程一百三十里。为闽广通衢。从前未设塘汛。致有奸匪剽掠。请于鲎门山。及方坑。枫口。竹桥等处。各添一汛。又竹桥下之蓝兜一汛。兵房坍塌。应修复。除蓝兜汛原有派兵外。新添四汛。每汛应派快船一只。兵八名。以四名防守。四名配船巡徼。查潮州城守营之乌石。转水。二塘。饶平营之银溪、郑均、二塘。各有快船一只。兵四名。该处河道平坦。可裁。添设于鲎门山汛。其方坑等三汛。所需兵。于潮州镇右营分防揭阳县存城兵内。抽出十六名。炮台汛兵内。抽出八名。分置。再鲎门山汛。归潮州城守营管辖。蓝兜汛。归潮州镇右营管辖。方坑等汛。应抽原防普宁县城外委一员。移驻适中之枫口。往来巡查。从之　　

○以贵州镇远府属告休土同知何毓杞子经。袭职　　

○是日、驻跸栖霞行宫。翼日如之　　

○丁巳。祭先蚕之神。遣妃恭代皇后行礼　　

○谕、吏部议处安宁等、失察水手生事一案。已有旨分别议免。至原参摺内。将冠军使常恒。列于中书陆燿之前。本无讹舛。而部本拘例颠倒书写。将中书列于冠军使之前。可谓无识胶柱。如云此因吏兵二部会稿所致。果尔、则文职丞倅等。可列于武职提镇之上乎自后除疎防等事。文武自为一条者。仍各行按次分叙。其文武同属一事一案者。俱按官阶为后先。以昭秩序　　

○谕军机大臣等、向来地方官办理盗案。于分别法无可贷。情有可原之处。不免多所迁就。致凶顽不知惩创。自上年大学士九卿等、议准尹继善条奏、分别办理以后。遵行已及一年。著传谕该部。查明各省题报之案。其间事件若干。及决犯数目若干。与前此未经定例之前。逐一较量。明悉具奏　　

○又谕、在京总理王大臣等奏、平粜减价一摺。所见不通。已于摺内批谕。自来发米平粜。原期市价就减。市价既减。则官粜可停。此理人所尽晓。如市价虽略减而尚贵。原应再减官价。以期平市价如常而即止。今并不详悉奏明。但称依市价已减之数。再减官粜之价。似此屡减不已。何所底止。如此则屡出官未减官价。使市价。至石米一钱。能乎否乎。至京城入春以来。雨水情形。前因王大臣未经奏及。已降旨询问。昨府尹罗源汉。及各处奏到。近京地方。自三月初三。十三等日。连次已得雨泽。而王大臣又并不具奏。转以此等绝不知要之事。自谓塞责可乎。著传旨申饬　　

○戊午。上诣皇太后行宫问安　　

○谕军机大臣等、昨冯钤奏、请将兵部书吏舞弊一案。审明解京治罪。已有旨传谕该督抚。令于审拟定案后。应正法者。即于该省正法。又另摺所奏、就本案根究从前通缉未获之茹胜谦一节。具见留心任事。虽据黄景运供称、与茹胜谦素不识认。而伊侄黄在中。既与该犯同充武库司书吏。供役有年。自应知其去向下落。此辈狡狯伎俩。必然声息连络。从此彻底根寻。或可得其踪迹。著传谕爱必达。冯钤。俟黄在中解到之日。一并将茹胜谦下落。严行诘讯查究。勿得但以就案完案。稍存歧视之见　　

○户部议准。湖广总督爱必达疏称、汉阳。安陆。荆州。城守水师等营兵饷。向系本折兼支。该处州县。上年被水偏灾。恐本年米价昂贵。兵丁买食维艰。请照乾隆十七年例。将各该营米折银两。豫发一季。饬各营弁购贮。于米贵时支放。从之　　

○又议准。甘肃巡抚明德疏称、安西厅属之瓜州。踏实堡。小湾。奔巴尔图等处屯田。先经督臣杨应琚。于乾隆二十四年。奏请改为民地。招佃认种。现查明各该处屯民。共七百七十五户。新旧开垦水旱地。四万六千三百二十一亩。据垦户呈称、该处不产谷草。所有每亩应纳草束。统照原奏、改为小麦三升。随正粮同纳。其安西、柳沟、二卫二十四年。业经题报升科地。亦请一例改纳。再该处招佃。多系口内民人。既经改屯升科。即为伊等世守之业。应令地方官发给印照。详开户籍。并地亩段落。俾收执以杜争冒。从之　　

○四川总督开泰奏、卭、雅、灌、汶、等处。每年额办茶一十一万余引。给商配运。于松潘。打箭炉。行销。近各园户因茶产日滋。额引外每有余积。而口外生齿渐繁。销茶愈广。现在茶商。殷实者少。未便遽增引目但园户余茶。亦应调剂。查川省城多坍损前奏准。于宝川局旧炉外。添炉铸钱出易。以余息为修城之用。自乾隆二十年迄今收银二十三万余两。第通省各城工。需费不赀。专待此项。未免稽缓。请将园户存茶。于节年鼓铸。余息项下。借支银二万两。交盐茶道查明。按价购买。填给印照会同松茂。建昌。各道。督率行销。所获余利。与鼓铸余息俱充城垣修理之费。得旨、如所议行　　

○云南巡抚刘藻奏、浪穹县境内宁湖、凤羽、弥茨、诸河之水汇于三江口。由普陀崆。以达邓川其西岸白润。挟沙入河。夏秋之间。每淤塞倒漾。淹浸田庐。涧口北首旧坝。东抵河岸。沿河排列木笼木桩、阑阻沙石。但坝身。坝顶。高厚均止五尺。难资保障。应培筑高一丈二尺。坝顶加厚一丈。脚加厚三丈。除旧坝土方九百零三丈五尺外。又新添五千七百六十八丈五尺。至西岸白涧、水流入河之处。有沙洲一区。应请全行开挖。其取出沙石。即用以筑坝。报闻　　

○是日、驻跸江宁府行宫至庚申皆如之　　

○己未。上亲祭明太祖陵　　

○奉皇太后临视织造机房　　

○阅兵　　

○幸两江总督尹继善署　　

○谕军机大臣等、阿桂等奏称、伊勒图。丰讷亨。驱逐越界游牧之哈萨克。拏获和莽伯凯等五人。收其马二千余匹。前来伊犁。将为首二人。暂留候旨。其三人释回。令赍书晓示阿布赉等语。阿桂办理甚属妥协。著赏给荷包二对。伊勒图。丰讷亨。著各赏荷包一对。拏获之和莽伯凯等。理应治罪示警。但伊等性本愚蒙。归附日浅。不深知内地法度。昨已降旨不必解京。即释回部落。其马匹亦著给回。丰讷亨此次驱逐哈萨克。熟悉伊等情形。即著传旨晓谕。其原派之丰安。不必前往　　

○又谕曰、旌额理等奏称、从乌噜木齐。办给玛纳斯。库尔喀喇乌苏。晶河。屯田兵丁马匹粮饷。俱全抵各该处。现在水土滋润。三月前后。可尽行播种等语。此次派往屯田兵丁。冲寒行走。照管车辆驮载。奋勉可嘉。著旌额理等、酌量奖赏。以示鼓励。玛纳斯等处。既编设村庄。应驻大员总办。乌噜木齐。已有旌额理。永德。著阿思哈即驻劄库尔喀喇乌苏。办理三屯事务。俱著传谕知之　　

○又谕、据新柱等奏称、接奉谕旨。命额敏和卓。以己意札寄苏勒坦沙。令将布拉呢敦三子。解送前来。额敏和卓。业经遵谕办理等语。朕前因额敏和卓。在叶尔羌日久。故遣玉素布前往。代令回归游牧。今既以此事与苏勒坦沙约。如遽行更换。巴达克山人等、必生疑虑。著寄信额敏和卓。玉素布如尚未至。即令其暂往阿克苏居住。仍办参赞大臣事务。俟巴达克山。将布拉呢敦三子送来。办理就绪时。再行知会前往。亦著传谕玉素布知之　　

○以原任礼部尚书伍龄安。为正红旗蒙古副都统　　

○庚申。上诣皇太后行宫。问安　　

○谕、朕恭奉皇太后安舆。临幸江浙。翠华所至。蠲赉叠加而省会驻跸之地。宜循茂典。载沛渥恩。其将江南之江宁。苏州。浙江之杭州。附郭诸县。本年应徵地丁银两。悉予豁免。用昭行庆施惠。省方勤民之至意。该部遵谕速行　　

○又谕、吏部开具在京部院三品以上官。请旨甄别。以重察典。现在新疆办事之尚书阿桂、永贵、宣力西陲。懋著劳绩。著交部议叙。在内之协办大学士尚书兆惠、梁诗正、尚书李侍尧、阿里衮、刘纶、舒赫德、秦蕙田、富德、侍郎明瑞、于敏中、俱勤慎称职。著一并交部议叙。侍郎何国宗。内阁学士世贵、总管伊拉齐、太常寺卿督达礼俱年力就衰。著以原品休致。窦光鼐识见迂拙自是。不宜副都御史之任。著以对品另用。余著照旧供职　　

○又谕、督抚为封疆大吏。其优劣皆朕所深悉。原不必待京察之期。始行甄别。今吏部开列名单进呈。如总督中之方观承、尹继善、杨廷璋、爱必达、杨应琚、开泰、高晋、杨锡绂、巡抚中之陈宏谋、庄有恭、胡宝瑔、阿尔泰、并宣力有年。各称厥职。俱著交部议叙。以示优奖。余著照旧供职　　

○辛酉。谕、今年京察届期。吏部开列在京各部院三品以上。及各省督抚等具奏。已降旨甄别。大学士职长班联。例不列名。第念傅恒等、参赞纶扉。兼领部务。敬慎恪恭。克称厥职。宜加优叙以奖勤劳。大学士傅恒、来保、史贻直、刘统勋、俱著交部议叙　　

○又谕、江苏、安徽、进献诗赋诸生。考取一等之进士吴泰来、陆锡熊、郭元漋、俱著授为内阁中书。遇缺即补。程晋芳、赵文哲、严长明徐步云钱襄。俱著特赐举人。授为内阁中书。学习行走与考取候补人员。挨次补用。其考列二等之刘潢等十四名。著各赏缎二疋　　

○又谕、阳湖县书役汤怀德。许胜。侵蚀官租。唆耸各佃。叩阍求豁。以图掩饰。其欺罔狡诈。实属奸蠹之尤。已审明按律治罪。所有该犯家内字迹书札。自应详悉查检。乃知府永会遽称并无来往书札安迹。所有破烂刻本旧书。并无关系。夫以惯行作弊之积蠹。于乘舆临幸。尚敢唆众突仗。岂有平日反无一字作弊之理。此事将谁欺。明属有心回护。急图了事。规避自已处分。外省欺罔之习。于此可见一斑。而该督未经寓目。又何以即为凭信。不行驳察耶。朕亲行巡省。地方积弊恶吏。肆行无忌。知府尚欲草率结局。则伊等平日支饰积习。尚可问乎。永会。著交部议处。尹继善、并者传旨申饬。其该犯家内。著该督另委贤员。再行彻底搜查。据实具奏。毋得稍存含混　　

○是日、驻跸栖霞行宫　　

○壬戌。上至七里港。祭江神　　

○奉皇太后渡江　　

○诣皇太后行宫问安　　

○是日、驻跸金山行宫　　
</div>
    <div class="pagination">
<a href="清实录乾隆朝实录_page900.html">上一页</a><span>...</span><a href="清实录乾隆朝实录_page896.html">896</a><a href="清实录乾隆朝实录_page897.html">897</a><a href="清实录乾隆朝实录_page898.html">898</a><a href="清实录乾隆朝实录_page899.html">899</a><a href="清实录乾隆朝实录_page900.html">900</a><span class="current-page">901</span><a href="清实录乾隆朝实录_page902.html">902</a><a href="清实录乾隆朝实录_page903.html">903</a><a href="清实录乾隆朝实录_page904.html">904</a><a href="清实录乾隆朝实录_page905.html">905</a><a href="清实录乾隆朝实录_page906.html">906</a><span>...</span><a href="清实录乾隆朝实录_page902.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
