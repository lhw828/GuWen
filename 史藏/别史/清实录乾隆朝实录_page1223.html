<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1223 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1223 页/共 1860 页</h1>
    <div class="content">○谕军机大臣等、丰昇额、于奉到前旨。即日赴北山带兵督办。不免拘泥。前据温福等奏、兜乌一路。远可直抵美诺。近可绕出路顶宗后。似此路甚为扼要。若能攻其不备。即可乘间直入。是以谕令丰昇额前往统兵。较马彪等更为得力。今据奏马彪等带兵之地。距路顶宗甚近。并非别路分往。而兜乌与路顶宗、又同一费力仰攻。实属无益之举。与其分兵而归于无益。何如留此多兵。合攻路顶宗。军声益壮。更易集事。且果能攻得路顶宗。则兜乌不攻自破。即尚留余孽。亦可一面进捣贼巢。一面留兵牵缀。行军机要。贵于因地因时。朕岂能于五六千里之外。一一遥为指示今温福、丰昇额、惟知遵旨奉行不复计其事是否有益。与胶柱鼓瑟何异著传谕温福等此时兜乌一路。不但丰昇额不应前往。即分剿之兵。亦祇可酌留数百。在彼牵掣。其余概彻。回路顶宗。并力攻剿方为妥协　　

○又谕、现在绰斯甲布一路之兵。原为牵缀贼势。如果得路进攻。擒获索诺木。亦属美事。舒常受朕深恩。虽奋勇向前。亦须相度地利。详察贼情。期于计出万全。若专务进攻。不思退路。贼番从后截其粮道。其患非细。舒常须留心豫防　　

○又谕曰、温福等进扺路顶宗。若能相机攻克。自可直捣美诺。阿桂一路。亦当觅间攻取僧格宗。以收夹击之益。僧格桑计穷力竭。势必窜入金川。我兵合力追擒。逆酋自无能久匿。究不若严密豫防。毋任免脱之为愈。著温福、阿桂、于攻得要隘。凡有可通金川之路。豫为堵截。勿使逆酋外逸。至董天弼所攻之布朗郭宗、底木达、为两金川相通要路。且系僧格桑之父、及其妻属所在。尤关紧要。并须密访路径。派兵防截。或逆酋潜窜至彼。即可乘便掩擒。　　

○戊辰。上御懋勤殿。勾到福建、奉天、情实罪犯。停决福建斩犯五人。绞犯二人。奉天斩犯三人。绞犯四人。余一百三十四人、予勾　　

○谕军机大臣等、据嘉谟奏、屯田原系给丁赡运。因其间隐漏典卖者多。以致田不归运。丁力益疲。请将湖广等省、照江西查办章程。彻底清厘一摺。所奏甚是。江西丁田一案。前经阿思哈奏请清理。勒限查清。行之颇著成效。此外如湖广、江南、浙江、山东、俱系有漕省分。自应仿照江西省办过章程。一体实力查办。著传谕各该督抚等、责成藩司粮道。遴委干员。协同县卫。核实清厘。于佥丁赡运事宜。均属有益。其如何定限确勘清查、一律整顿之处。并著该督抚一面妥速核办。一面具摺奏闻。所有嘉谟原摺。即行钞寄阅看　　

○又谕、据嘉谟奏、守备刘世荣、推升都司。例应给咨送部引见。考验实系年衰技庸。不足以资整顿。恳恩准其原官休致等语。所奏殊属取巧。漕标员弁。该署督理应随时察核。该备既弓马平常。精力已衰。自当即行据实参奏。况摺内既称、该备历任八年。而该署督自正月到任。至今亦逾九月。知之不为不早。何至直待推升。始为具奏。明系揣知该备、一经送部引见。在朕前断难掩饰。因为此奏。冀免从前姑息之咎。是该署督之自称不敢稍萌欺隐。实已自蹈欺隐之渐。而不自知也。试问此等伎俩。又能逃朕洞鉴耶。嘉谟受朕特恩。一切公务自当加意振刷。期副委任。何得于任事之初。即以饰词尝试。甚属不合。著传旨申饬。嗣后务宜痛加警省。诸事实力整理。毋得稍蹈故智。自取罪愆。将此谕令知之　　

○又谕、本日勾到福建省情实人犯内。有该抚原拟缓决。九卿改入情实者二起。如张汝纹、因与黄凤彩互殴被控。将黄凤彩用绳套颈。拖拉致毙。又邱正元、因偷猪拒捕。戳伤事主。至于骨断。核其情罪。均属法无可宽。九卿所改甚当。乃该抚均以缓决草率定拟。实属过于轻纵。秋审大典。理应详度案情。虚衷核定。毋致稍有失当。况余文仪本刑部好司员。旋由臬司洊升侍郎。刑名既所素谙。谳牍尤宜平允。岂得以一任巡抚。遽染外省姑息骛名之习。甚非朕拔擢委任之意。余文仪著传旨申饬。此次仅予训诫。已属格外加恩。该抚益当痛自猛省。倘不知悛改。以致复蹈前辙。必不能再为曲宥矣。将此谕令知之　　

○又谕曰、阿桂奏、索诺木具禀。令抢去绿营兵林奇、赍送到营。索诺木负恩党逆。抗拒王师。罪大恶极。实不可不并力翦除。今绰斯甲布一路。虽云牵缀贼势。若能相机直入。擒获索诺木。则小金川必更易于剿灭。现在派往绰斯甲布之兵。已有六千余名。军粮又可源源接济。阿桂即应催督李天佑、驾取该土司。迅速进兵。至阿桂奏、绰斯甲布番民。将霍尔章谷运送军粮乌拉抢去一节。虽据称、晓谕绰斯甲布土司。全数追出。但该土司既恭顺随征。不应听所属番人。妄为不法。亦当使其稍知儆惧。从来抚取边夷。总宜德威并用。若专事姑息。必致为其所轻。阿桂尚属晓事。不可不知此意。又据奏、布拉克底头目赴禀、金川贼酋。欲将所留汉官送出求降。乘便抢掠等语。今臧儒虽已送出。宁禄尚留贼寨。若贼酋果将宁禄送出。或出其不意。发兵剿击。多杀贼人。亦可令贼酋丧胆　　

○参赞大臣署四川提督阿桂奏、参将常泰、所带川陕兵二千五百。于九月十二、十三等日。前抵木池。楚兵三千内。头二起已出打箭炉。十九等日。抵喀勒塔尔。后起亦即陆续前进。臣于二十二日。派令侍卫蒙固勒、乌尔图纳逊、伊尔哈纳、章京三通保、前赴绰斯甲布分领官兵。此路为将来接办金川之局。已令总兵马彪、驰赴大营。详悉指示。该镇于二十五日自达乌起程。由吉地、丹东一路。追及楚兵。带赴木池进剿。再吉地一路官兵。臣于九月二十三日。令副都统职衔音吉图、侍卫普济保等、前往分领。至进兵后。文报甚关紧要。自巴东、至木池。现议设七站。其中偪近金川贼人出没之地。并饬将弁督兵严防。报闻　　

○又奏、奉谕以李天佑、马应诏、究系偏裨。因令舒常为领队大臣。前赴绰斯甲布。查此路领兵。臣已奏派总兵马虎前往。舒常系满洲领队大臣。若统辖官兵。令马虎协助。更为得力。但舒常从西路赴绰斯甲布。须由成都出打箭炉。道路纡回。尚需时日此时正当驾驭土司发兵。李天佑等、若闻舒常前来。未免迟疑观望。将谕旨暂存。仍饬伊等上紧办理。俟舒常将抵绰斯甲布时行令遵照。得旨嘉奖　　

○四川总督文绶奏、川省冲途各驿。及西南两路新设台站。均已酌增马数。并添拨营马所需草豆。例于军需项下。及各营草乾银内。分别支销。应令口内州县、照增拨马数、领项办理。其口外添设各站。应照马数核计。一季需用料豆价值。于军需项下、豫动银两。发给产豆各州县采买。运交总理粮务处。按站分给。所需草束。令各站员弁就本地购买。从之　　

○督理粮饷侍郎刘秉恬、四川总督文绶奏、臣等驰赴达乌。督催粮运据雅安县禀报、九月初八、至十七日。官商各米。过雅州府者。计一万二千二百余石。又据各路粮员报称、绰斯甲布之木池、及丹东两处米石。由打箭炉资隆卡、喀勒塔尔、分路起运者均经陆续赶运。至卡了墨垄沟、果洲、与章谷等处粮石逐日转运。军储并可充裕。报闻　　

○又奏、军营台站。应用夫役甚多。自清溪至打箭炉。民户甚少自打箭炉至军营。每一土司所属。不及内地一大村落。又复各派土兵随营。及于两金川接壤之处。分拨防守。运粮人夫。沿路不敷雇用。应令军需局酌定附近地方。调民夫协济。窎远州县如楚滇连界处。应听酌量帮贴。其民夫更换。原议以三月为期。不免太促应令五月更换一次。至西路军营。及曾头沟等处。应仿照南路办理。从之　　

○晋封皇六子贝勒永瑢、为质郡王　　

○己巳。谕军机大臣等、昨温福奏攻克巴朗拉案内。应行议叙之云南官兵。于查覆后、复经兵部议驳。拘泥而不当理。其过自在兵部。今据兵部奏、温福尚有攻克资哩、请将官兵议叙一案。原奏系三月初八、九等日之事。而册开官兵、多至万余。系从上年十二月二十九日起。与原奏月日不符。此案兵部理应议驳。其过又在温福。资哩一寨。攻围已历三月。及贼众弃寨溃逃。始能据有其地。与巴朗拉由兵力攻克者不同。本属无功可录。前此温福等摺内于贼番弃寨自退情节。未经明晰声叙。并据称、南北两山。派令额森特等、分路追击。歼贼数百。似属温福调度有方。将领等奋勉用命。因有旨敕部议叙。温福奉到此旨。止应照原奏出力官兵。造册送部何得以去冬攻围之日为始。列入一万余人。如果以万余官兵。攻围一寨。自应无坚不摧。何致攻守多延时日。其数实未足凭信。倘因官兵数月以来。均属劳苦亦应另摺奏明略予奖励。岂得于议叙册内添列。军功若可如此滥邀。既非所以示公。亦将何以示劝著温福明白回奏。嗣后遇有议叙时。务须各归各案。毋稍牵混。将此并谕阿桂知之　　

○庚午。上御懋勤殿。勾到陕西、湖广、情实罪犯。停决狭西斩犯二人。绞犯二人。湖广斩犯七人。绞犯八人。余一百五十五人、予勾　　

○辛未。谕曰、小金川来降之喇嘛索诺木、鄂咱尔、著赏给章嘉呼图克图役使　　

○谕军机大臣等、昨文绶将金川番人嘉木磋等解京。供称、金川所需茶叶。全藉内地出产。若无茶叶。甚为不便等语。茶叶既属番地必需。自当禁其外出。不令丝毫透漏。俾贼番得资利便。著传谕文绶、速饬沿途员弁。于附近番境密查。如有奸商偷贩出口。即行严拏究治　　

○又谕、兵部奏、资哩议叙一案。温福等于接到部驳后。减去官兵土练九千余人。现请议叙者二千余人。此时既知核减。则原题之滥列。更无可辩。其文内所称、逐日围寨打仗阵亡受伤官兵。应否议恤。则又过于拘泥。官兵效力捐躯。自应逐一咨部查办。原不当俟有议叙之案。始将阵亡附列。即该将军等、统兵进剿。不暇随时咨报。亦应每月汇咨一次。以恤勤事而励戎行。至受伤官兵。又当分别核办。如受有头等重伤者。除附摺具奏外。并应按月咨部议赏。其二等以下之伤。止须记明册档。遇有议叙时。量其劳绩。咨部酌议。若浮伤无关肢体。不过册内登记。不没其劳。仍视其奋勉出力与否。统行核定。并不得与轻伤一例。温福等当照此妥办。并谕阿桂知之　　

○旌表守正捐躯之广东新安县民赵登稳女赵氏　　

○壬申。上诣畅春园、问皇太后安　　

○幸圆明园　　

○谕、据董天弼奏报、于九月二十四、至二十八等日。带兵攻得穆阳冈、及木了山梁等处。克取石卡三十余座。大卡木城三座。杀贼百余人等语。董天弼等、督率官兵。分路奋勇攻剿。甚属可嘉。董天弼、富瑚、明仁、佛逊、沈宽、及旗营各员。并打仗官兵等。均著温福查明。咨部议叙。至游击沈宽、自派赴党坝以来。颇为奋勉出力。并著温福遇有参将缺出。即行奏请补授。以示鼓励　　

○又谕曰、参将薛琮、前于进攻墨垄沟时阵亡。曾经谕令桂林查明议恤。并令将该员有无子嗣。确查具奏。听朕酌量加恩。嗣因桂林革职离任。未据奏覆。薛琮带兵进剿。效命捐躯。甚属可悯。著加恩照副将衔、交部议恤。并著文绶查明薛琮如有子嗣。即行送部引见。所有墨垄沟阵亡官兵。著即一并确查。咨部议恤。　　

○又谕、据熊学鹏奏、参革河东盐运使吴云从、捏报虚数盐觔案内。应赔银六万六千三百六十余两。前于吴云从任所查出。并估变银五百三十余两。又续增查估银、仅三千二百二十余两。所追不及二十分之一。请将吴云从解部、严加治罪等语。吴云从名下。现有应赔盐价银六万六千余两。其未完银两甚多。即不应准其赎罪。此等获罪人员。本身既有应追银两。自应尽数全完。或尚有余力。再行赎罪。方为合理。从前兵部办理此案时。不知吴云从名下、有应追未完之项。遂为据呈奏请。是向来赎免坐台旧例。原未允协。吴云从应不准赎罪。其已交赎台银一万二千两。即划入未完数内扣抵。仍著将吴云从、即行解交刑部。按伊现在未完银数。核拟定罪具奏。熊学鹏摺并发。嗣后凡遇赎台赎罪各项人员。著咨查户、刑、工等部。如有本名下应行追赔未完银两。概不得准其奏请赎免。著为令　　

○癸酉。谕军机大臣等、现在需用刊书梨板。约计五六万块。若于京城就近采买。恐难如数购觅。著交直隶、河南、山东、三省督抚。饬令出产梨木之各州县。照发去原开尺寸。检选乾整坚致合式堪用者。即动支闲款。悉依时价公平采买。亦不必一时亟切购足办解。著三省各先行采办三百块解京。以备刊刻之用。但不得混杂翘裂肿节潮湿等板。以致驳换稽误。其所动价银。统于板片解京时。报明内务府。核定实数。令长芦盐政、于应解内务府银款内、拨解该省归款。毋庸报部核销。该督抚务饬承办之地方官、毋许丝毫勒派。并严禁胥役。不得藉端滋扰。如有前项弊窦。即行据实参处。倘督抚等不实力稽察。致滋扰累。经朕别有访闻。该督抚亦不能辞咎。可将此传谕知之　　

○甲戌。上诣畅春园、问皇太后安　　

○御紫光阁。阅中式武举骑射　　

○还宫　　

○户部议准、广西巡抚永德奏称、士民控官之案。俱由臬司汇入命盗案题咨。但未定限期。各省办理参差。应限四个月完结。如有犯证未齐。以到案日起限。从之　　

○乙亥。上御紫光阁。阅中式武举技勇　　

○谕曰、四川按察使李世杰、现在南路督办粮运。省城军需总局。祇有布政使李本一人。军需总汇之地。事务烦多。必须干练大员。协同经理。而臬司衙门刑名案件。亦需人专司审办。著派狭西按察使钱鋆、即速驰驿前往四川省城。会同李本、总办军需局务。其四川臬司衙门事件。亦即令其就近代办。所有狭西按察使印务。著该督抚于道员内拣选一员。奏明署理　　

○谕军机大臣等、阿桂给与小金川回檄。欲诱逆酋自来。并冀因此拒守稍疎。以资乘隙进攻之益。固亦一策。但逆酋诡诈。未必肯凭阿桂一言。自投罗网。且恐逆酋假亲来之说。以诱我领兵大臣、及将佐等出营。逞其奸恶。阿桂等、惟应布置掩擒。或并相机剿杀。勿稍疎懈。至逆酋求降乞命。尤当付之不闻。非但僧格桑不可轻宥。即索诺木亦罪无可宽。岂有费如许兵力。仍以姑息了事。复贻后患之理。温福、阿桂等、谅必能深体朕意　　

○参赞大臣署四川提督阿桂奏、臣现派明亮、领汉土兵八千余。由甲尔木山梁一路进攻。其墨垄沟迤东泥垄一处。派令总兵伊常阿、领兵千名。间道前往。以缀贼势。至达乌大营。留兵千余。臣亲身督率。由正面攻击。定于十月初七日。登山攻取各处碉卡。得旨嘉奖　　

○又奏、绰斯甲布、革布什咱两路。均可进捣金川贼境。革布什咱之吉地。钜金川之甲尔垄坝。止有三站。如能攻取甲尔垄坝。已据金川要隘。可以进攻正地。现在附近吉地之汉土官兵。令参将郑国卿等管领。由格尔格堡前进。其附近丹东渥睹之兵。由拉古鄂前进。均于十月初三日启行。至由吉地、抵甲尔垄坝、一路军粮。因不及安站。酌雇番民负运。并驾驭头目。派出番夫百名。又于余科土司地方。调牛三百。以供挽运。得旨嘉奖　　

○丙子。上御太和殿传胪。赐中式武举一甲李威光、左瑛、赵士魁三人武进士及第二甲宋如璜等四人。武进士出身三甲程定泰等四十三人。同武进士出身　　

○谕军机大臣等、据秦璜奏、广州旗人隙地空房取租。于乾隆二十九年。经前任将军杨宁等奏明。每年收银。作为修理衙署等项公用。至上年原任将军特克慎、副都统恒泰、刘沛德等、勒派多收银五百五十九两零。并不奏明。秦璜到任后。据住房民人呈控。查明原案。应免其增添。并请将恒泰等、交部察议等语。此项租银。未经奏明。遽行加增。固有不合。但秦璜此时忽行参奏。明系知被恒泰列款劾参。故藉此搜寻讦告。秦璜于本年正月十九日、到广州将军之任。据称、到任后前往教场。据民人控告。当时何以不即行奏闻。纵使尚须查核。则收支租项。皆系有司经管。无难立时查办。何至稽延八月有余。始为此奏。且此项、系将军副都统衙门公共之事。试问秦璜半年余。岂竟一无关支。乃至此时。始云不敢瞻徇隐忍。不行具奏。是于挟嫌报复之中。兼之取巧诿过。其为狡诈更甚。至赁屋召租。原应按间取值。居民既日渐加盛。租息自应照屋加增。若非额外妄加。又何必遽请减免。况此系奏明公用之项。从前特克慎等之咎。止于应奏不奏。亦无甚大过。著传谕李侍尧、德保、将此归入前案。一并确查审拟具奏。秦璜原摺、并著译汉钞寄　　

○又谕、西南两路军营。克日进抵贼巢。董天弼一路。亦已攻取木了山梁。若一得大板昭。即可直趋布朗郭宗、及底木达。计泽旺、僧格桑父子。均无难次第就获。倘或冀效从前金川莎罗奔郎卡故智。同赴军门乞降。自当设法掩擒。若即于军前诛磔。固可令众番共知警戒。但小金川一经荡平。即应进剿金川。恐索诺木闻僧格桑父子被戮。自揣彼此同罪。畏死铤走。益坚其负嵎阻险之心。温福等、于擒获僧格桑父子时。务宜派委妥干员弁。隔别管押。迅速解京。且使军中扬言。僧格桑、蒙大皇帝宥以不死。现在送京。别有加恩。令索诺木窃闻此语。自恃无虞。或亦赴营请降。擒缚更为省力。亦兵不厌诈之一道也。至两金川有名大头人。如攻破美诺后。同就俘获。或随逆酋投诚被擒。均不必于军前正法。亦当讯取确情奏明。并派妥员分管解京。将此传谕温福、阿桂、丰昇额、遵旨妥办。并谕舒常、董天弼知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十八


大清高宗法天隆运至诚先觉体元立极敷文奋武孝慈神圣纯皇帝实录卷之九百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。十月。丁丑。谕、川省官兵。因前此派往滇省出师。有借支行装驮马等项银两。例应于饷银内按季扣缴。现在尚未扣完。第念伊等正在随征出力之时。自应令其生计宽裕。若仍照常坐扣。致令所得无多。非所以示体恤。著交该督、查明此项未完赔扣银两。除在营操防各官兵、仍应照例扣缴外。其现在调赴随征者。俱暂行停止坐扣。又运送衣装脚价。如公费不敷动用。亦著于军需项下借支。统俟军务告竣后。再行扣还。以纾兵力。该部即遵谕行　　

○谕军机大臣等、索诺木党助小金川。敢于抗拒王师。尚尔托言恭顺。逞其狡谲之计。前谕令温福等、檄饬索诺木。俾知天朝已洞烛其奸。今并将其党逆抗命情节。显为抉破。即当直斥云。尔索诺木禀称、将宁禄等医治平复。备办夫马送回。及讯取宁禄供词、本年四月。由墨垄沟进剿。其断截山梁后路。即系金川贼兵。宁禄等亦被掠送噶拉依。罪状明徵。确凿可据。岂复容以诡词掩饰。尔索诺木诚自知罪重。及时亲诣军门乞降。本将军尚可代尔转奏大皇帝。仰邀格外之恩。若冥顽不灵。恃其负嵎之势。速取灭亡。尔自矜巧黠。实乃至愚。今本将军精选各省勇壮兵丁数十万。克期扫荡。捣穴歼渠。即令尔贼众死守险要。一年不能集事。待至二三年。必剿平金川贼巢而后已。我兵多粮足。无难久驻围攻。尔蕞尔蛮陬。安能持久抵御。且我兵既已调集。夺隘攻坚。岂肯姑息完局。倘此时遽议彻兵。尔索诺木于事平后。必且复萌故智。蚕食邻封。异时又将兴师致讨。似此另起炉灶之事。本将军断断不为。又如小金川泽旺、令兵丁邓文焕、投赴南路。带出禀词。有悔罪乞恩。曾经叩请哈国兴等、转求将军代奏之语。尤为荒诞。尔僧格桑、于八月中。将木阑坝一带碉卡拆毁时。若即面縳营门。尚可云稍知畏惧。乃退回以后。复在路顶宗拒守。其所谓悔罪者安在。海兰察、哈国兴等、轻信尔等之言。不即追击。本将军方切责其非。何得妄称伊等代尔转求。本将军又岂受尔朦惑。遽于大皇帝前渎奏。今尔理穷势绌。妄语自欺。岂能因此遽宽尔罪。著传谕温福、阿桂等、照此写成番字发去。嗣后如有似此者。即随机严饬。毋复待朕遥为指示。再索诺木顽梗抗逆。固由其性桀骜不驯。然纠率众贼。实有大头人从中主持。温福等、须留心察访。于攻得金川后。严拏正法。毋任漏网。　　

○军机大臣等议覆、西安将军福僧阿等奏称、西安、宁夏满兵。移驻巴里坤各事宜。一、西安、宁夏满营。每佐领下所管兵。俱系各按本营旧制。今两处官兵。同驻巴里坤。自应画一分拨。请于西安、宁夏两处。各派协领二。佐领、防御、骁骑校、各八。分为八旗。各兵仍听本处协领等管辖。并每处分派领催、前锋、各四十。马兵八百。步兵八十。炮手十六。匠役二十四。至宁夏拨缺之兵。将来由京拨补原额。该处官员。仅敷管辖。无庸议裁。一、移驻马步兵。应每名带腰刀一。弓二。梅针箭五十。撒袋一。每处各带大纛八。小旗四十。每二兵合带帐房一。并各带威远炮四。子母炮八。由西安清军厅拨给。其马兵、应每名给马二。令于明春三月间。乘骑前往。一、巴里坤领队大臣之笔帖式。经伊犁将军奏定二缺。应令西安、宁夏、各分一缺。听领队大臣挑补。一、宁夏移驻兵。应照西安例。于支给制装银三十两内。每马兵一。扣银十五两。以八两买羊。七两制货。步兵匠役。每名扣存七两五钱。以四两买羊。三两五钱制货。一、西安兵因不敷派拨。议裁养育兵一百。添马甲二百二十。今加添马兵。已经裁退。养育兵一百。请仍还原额。均应如所请。从之　　

○戊寅。上御懋勤殿。勾到浙江、江西、情实罪犯。停决浙江斩犯三人。绞犯一人。江西斩犯三人。绞犯三人。余一百十一人、予勾　　

○谕军机大臣等、前以历代流传旧书。及国朝儒林撰述。向来未登大内收藏书目者。已降旨直省督抚、会同各学政、通行购访。汇列书名奏闻。再令廷臣检核。行知取进。迄今几及匝岁。曾未见一人将书名录奏。饬办殊为延缓。我国家重熙累洽。一百二十余年于今。文治光昭。远暨山陬海澨。所在经籝书库。藏弆甚多。采掇本非难事。其间即属家传善本。珍秘有加。然一闻稽古右文之诏。且令有司传钞副本。善为经理。当无不踊跃争先。为大吏者。果能及时率属。加意搜罗。自当有求必应。何至阅时既久。裒集无闻。或各督抚等、因前后适遇调任。受代因循。未及悉心董率。又或疑陈编故册。非如民生国计。为刻不容缓之图。因以奉行具文。徒致往返迟滞。此在远僻省分。一时或难于荟萃。至如近畿之北五省。及书肆最多之江浙地方。又复如前藉口。甚非所以体朕念典勤求之至意也。各督抚等、其即恪遵前旨。饬催所属。速行设法访求。无论刊本钞本。一一汇收备采。俟卷帙所积稍充。即开具目录。附摺奏明。听候甄择移取。仍将现在作何办定章程。及有无购得若干部之处。先行据实奏覆。将此于奏事之便。通谕督、抚、学政知之。　　

○又谕、据仓场侍郎申保奏、奉天每年额解黑豆。多以守冻天津。致被潮浥。因于本年、行令直督饬属早催船只受兑。并咨奉天将军等、于船到即行起运。兹已当冬令。豆石尚未见到。应奏明饬查等语。所奏甚是。运京豆石。原备各圈领用、及官员承买之用。自应迅速抵通。以免濡迟霉变。本年既经申保等先期分咨催运。何以又致迟延。况奉天所属海口。一水直达天津。商船兴贩。每岁可以往返二三次。此人所共知。何以官运豆船。年仅一来。犹复动致经时守冻。明系委员等承办不力。并将潮湿豆石搀杂。藉词展转稽延所致。该将军等、何不及早严饬妥办。所司何事。著传谕增海、朝铨、博卿额、塘古泰等、将因何转运迟误缘由。明白回奏。如其中查有情弊。亦即据实参奏。毋少瞻徇　　

○己卯。谕曰、雅郎阿、著赏给副都统衔。前往塔尔巴哈台办事　　

○庚辰。上御懋勤殿。勾到安徽、江苏、情实罪犯。停决安徽斩犯一人。绞犯二人。江苏斩犯四人。绞犯二人。余一百三十九人、予勾　　
</div>
    <div class="pagination">
<a href="清实录乾隆朝实录_page1222.html">上一页</a><span>...</span><a href="清实录乾隆朝实录_page1218.html">1218</a><a href="清实录乾隆朝实录_page1219.html">1219</a><a href="清实录乾隆朝实录_page1220.html">1220</a><a href="清实录乾隆朝实录_page1221.html">1221</a><a href="清实录乾隆朝实录_page1222.html">1222</a><span class="current-page">1223</span><a href="清实录乾隆朝实录_page1224.html">1224</a><a href="清实录乾隆朝实录_page1225.html">1225</a><a href="清实录乾隆朝实录_page1226.html">1226</a><a href="清实录乾隆朝实录_page1227.html">1227</a><a href="清实录乾隆朝实录_page1228.html">1228</a><span>...</span><a href="清实录乾隆朝实录_page1224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
