<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 29 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 29 页/共 111 页</h1>
    <div class="content">　　○贵州巡按史永安疏言仲苗之为黔患与黔相终始者也抚不能安剿不能尽蔺酋未叛之前尚能督责营肖申饬备捕以通滇黔一线自永宁逆酋起而黔之普尼永毕受敌矣自遵义之逆孽应而黔之乌湄余瓮受敌矣贼之薄湄瓮者尝扰黄滩关薄乌江者三犯江关苖仲伺隙勾引猾贼破城陷地之惨哨报日闻此际而不议大创之不惟黔不成黔抑且滇难为滇但大创非大兵不可而大兵非大饷不可日闻  皇上发帑金二百万分为东西之用将吏军民无不手额庆更生而仅蒙十万之给嗷嗷待哺所济几何请再发三十万庶可以招集大兵剿除诸逆救全黔于水火之中章下部议
　　○特加锦衣卫指挥使戚昌国为本卫都指挥同知以后子孙止袭指挥使
　　○壬辰遣太仆寺少卿刘兰往河南等处买马
　　○先是大学士叶向高等于开讲次日以时事倥偬请暂辍经筵日讲奉旨暂免候宁谧举行吏科给事中侯震旸因言经筵日讲非徒以章句庸谈为粉饬太平之具当此国家多事防微杜渐辨贤别奸战胜庙堂宣威阃外正当于朝讲之际二三元老开壅蔽而启殷忧奈何辍之御史张捷亦以为言得旨日讲于二十八日行
　　○癸巳清明节遣侯孙承荫柳祚昌徐锡胤陈光裕朱国弼伯方一元王永恩施壮猷张嘉猷卫时春郭邦栋祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵
　　○遣右都督李承恩祭  景皇帝陵寝
　　○遣指挥事中陈胤丛条奏班军入卫事宜一补伍之法宜严一领班之官宜择一赴班之期宜定一操赏之格宜议一提督之官宜设一器械之制宜精＜锍-釒＞下部议
　　○兵部左侍郎王在晋疏言京师应募之人皆五方乌合之众领银则人人骁勇入队则每每恇羸东营点而西营应比比然也科臣举阳武侯薛濂锦衣卫指挥万邦孚招集溃兵奉有明旨而溃兵已过通州玉田无从招矣莫若令招土兵濂自称平时结客养士有精锐数千皆真保间有根脚人当即令濂募兵五千万邦孚募兵五千查明籍贯分别队伍务精壮骁勇募完之日择相应地面屯劄查验则委台臣一员散粮则属户部司官其濂所举袁麟柯仲炯即用为参谋俟有成效另议授职可也  上是其议
　　○甲午  上御文华殿讲读
　　○大学士掌兵部事孙承宗＜锍-釒＞言今天下敝极矣不极力修明  祖宗法度大布  皇上德泽人心必不固结士气必不振扬臣下虽致身以奉明法徒供妒忌之口臣望  皇上虚明以察事理详密以烛人情更乞饬励文武诸臣勿角口语勿事虚文事关军国群策群力一德一心同议干理同议节缩司兵马者不得恣于不可多而不顾供应之难司钱谷成造者不得刻于不可减而不顾星火之急即科道诸臣事必尽言言必尽事第人有贤否事有缓急须身在事中者详酌轻重悉心料理以副言者之筹策臣出藉部臣之商确入藉阁臣之拟议得仰候  圣裁以禆兵政臣决不敢任必为之气持而为拗恣而为愎总之臣原无他长独有真念其有阻格不行仰干名法者容臣执三尺以入告其边防大计容臣受事后随时具奏  上嘉纳之命益殚忠猷以副倚任
　　○起升原任山东布政使司右参议阎鸣泰为山海监军副使升兵部主事袁崇焕为山东按察司佥事山海监军
　　○升山西布政使司参政魏说为山东按察司按察使分守济南道
　　○加升神机营副将王世钦为总兵统练营兵
　　○乙未祭太仓之神遣尚书汪应蛟行礼
　　○改南京刑部尚书陈荐为南京户部尚书
　　○工部尚书王永光为户部尚书总督仓场
　　○升大理寺左少卿冯从吾为都察院右佥都御史协理院事
　　○升山西布政使司参政王之臣为都察院右佥都御史巡抚宣府
　　○升兵部主事来斯行为山东按察司佥事抚属监军从天津抚臣毕自严请也
　　○兵部右侍郎兼都察院右佥都御史经略辽东解经邦疏辞新命不许
　　○丙申吏科给事中侯震旸疏言中国长技在火器然火器用以临敌必藉车用以守城必藉台造车已奉旨有谭谦益等可期实济其锐台之法宜讲精之者现有举人孙元化急宜留用炤法建制一台既就各台齐筑推之山海蓟门各关隘各行建筑以成金汤之固疏下部兵部题覆言锐台近在郊圻者恐敌及踞高以薄我僻在旷野者恐敌趋间道而轶我若山海桃林喜峰口一月石等处得一铳台便可当万人之敌令孙元化相度地形扼虏必繇之路各建一台即以一台之费为诸台式隘口有金汤之固矣其教练大器之法即令元化指授方略于将领惟造铳之人方习用铳之法也命依议速行
　　○监军御史方震孺备陈东行闻见言本月初九日伶仃东行过八里铺副使张应吾踉跄一骑来见是夜同坐败垣中达旦次日宁前旧将倪承勋亦以数骑相从至中前所有西虏二十骑见臣遁去城中官舍无恙又三日至芝麻湾见未狼藉急谕守关军士各给一月粮听其自取又三日问前屯路据哨役称城中有虏三百人搬粮握铁比至不过数虏亦皆遁去城中大炮未动房屋尚有存者城廓皆无恙时李登魁来言大兵溃后奴仍在沙岭劄营有人报河上有水正欲东行会孙得功以龙亭迎十王子李永芳遂同至广宁劄营教场使人摉城毕然后入城令城中安堵勿动即以孙得功为广宁总兵摉城中金帛库藏发兵西至松山见庐舍尽焚乃往锦州尽驱锦义百姓河东去奴此时不因粮于觉华岛之船招降祖天寿则山海之幸也臣急欲觅船数只为招抚祖天寿计水营都司张国卿言此行事关重大枢臣亦言招回天寿无安顿处且遗书促臣遵奉  明旨分别道将不敢不归谨据实奏闻  上以其＜锍-釒＞下部
　　○复原任河道工部尚书杨一魁原职其子举人杨时嘉奏请部覆从之
　　○山西巡抚徐绍吉以病请告不许
　　○赠原任云南巡抚薛梦雷工部左侍郎准男监生瑞清改荫注选
　　○赠原任应天府尹刘日升南京工部右侍郎
　　明熹宗悊皇帝实录卷之十九
　大明熹宗哲皇帝实录卷之二十
　　天启二年三月丁酉朔  孝肃皇后忌辰  奉先殿行祭礼遣忻城伯赵之龙祭  裕陵
　　○祭  历代帝王遣保定侯梁世勋行礼
　　○大学士管兵部事孙承宗覆户科给事中陈胤丛礼科给事中汪庆百条陈言二臣之＜锍-釒＞大要在于练营兵练乡兵练附近之兵而意归重于选将查萧如薰白兆庆王世钦等三总兵分营简练奉旨有日矣乃团练乡兵功令森严遍行各路想已遵行若附近护卫之兵科臣欲特遣一任劳任怨之臣查核兵马详开奏闻一遇调援发不逾时第海内民情攘攘遣使分行多一官则多一事兵马宜责成巡抚而以按臣查核其间堪战官兵令其开报如都城有警应援不至或以懦帅下驷虚应抚按并坐徐大鹏既经科臣举荐俟有相应员缺酌用夫臣部之求将如渴庶几旦暮遇之然观人不在于条陈而取人难信夫口说废将在京及仗策投用者臣部拟会科臣约日考试仍行各省直多方摉访山林岩穴如有异才即起送以需后用但战阵未亲功效未显辄请加衔实授臣部有繁缨之惜未敢一一徇情以滥朝廷之恩泽也  上然之
　　○大学士刘一燝十＜锍-釒＞乞骸骨允之加少师兼太子太师荫一子尚宝司司丞赐银币蟒衣遣行人护送驰驿
　　○兵部右侍郎经略辽东解经邦再＜锍-釒＞恳辞新命得旨人臣分义当急公任事不避艰险解经邦连＜锍-釒＞苦辞显是推避边务繁急著该部院参看议处
　　○赠原任戎政兵部右侍郎辛应乾兵部尚书
　　○准原任司经局洗马邹德溥复原职与祭一坛伊孙世求照例承荫
　　○戊戌  桂王庶第一子生请名命照福王庶子例行
　　○后军都督府掌府事英国公张惟贤以数日风霾金星昼见＜锍-釒＞请亟图修省因言奴酋猖獗需将甚急当假以事权不宜掣其肘且武将临敌不死即伤胜则文臣受其荣败则武将受其戮孰肯捐脰穴胸出死力以为文臣立功哉为今之计宜重将权于武将中择一胆勇出众者为大帅隆以推毂赐以尚方许以便宜再于文臣中择一威望素著者为参赞以佐之弘开幕府延揽英雄其偏禆诸将悉听选择分布战守设奇制伏惟主帅调度则内无掣肘外无旁挠三军一心灭奴不难矣至如粮饷器械火药火器军前应用之具急须料理应手毋似昔时粮饷不以时发草料任其浥烂一误再误以至屡误也  上嘉纳之
　　○命户部发银二千两著山海关监军佥事袁崇焕募兵
　　○工部尚书管左侍郎事王永光＜锍-釒＞辞总督仓场新命不允
　　○江西吉水县举人刘同升为其父原任国子监祭酒经筵日讲官刘应秋并母杨氏请恤部覆给与祭葬
　　○己亥兵科都给事中蔡思充＜锍-釒＞言  皇上轸念危疆特用宿将杜应魁专司募练今应募者千余人此辈将令之陷阵冲锋非演练何以能精非有车马甲器何以能练非钱粮应手何以能办然历数辽地败局皆缘马兵先溃步兵反被蹂踏似宜多用步兵而步兵莫如多练车阵如以追逐利马亦须步七马三马兵用铁叶甲步兵用绵楮甲马兵用弓箭步兵用火器与藤牌阔斧盖以弱矢加坚甲虽及铠不能透惟火炮无坚不破而藤牌以蔽矢石阔斧以破马蹄为中国之长技当敕户工二部亟为料理  上然之敕该部议妥速给
　　○大学士沈＜氵隺＞募兵入京＜锍-釒＞进名册其所携门客颜思忠复自请募兵万余时驸马都尉王昺以兵科都给事中蔡思充之荐奉旨募兵而禁中先是亦有内操之举或言大学士＜氵隺＞与中官刘朝阴相结于是礼科都给事中惠世扬等合＜锍-釒＞劾沈＜氵隺＞言＜氵隺＞以募兵为进身之地实藉为通内之阶颜思忠之招兵一万＜氵隺＞使之也刘朝之练兵大内＜氵隺＞阴遣门客晏日华诱之也至驸马王昺＜锍-釒＞中所称帷幄重臣与＜氵隺＞所主张王昺者若合符节也阉人弄兵于内戚畹弄兵于外奸相弄兵于内外之间不必奴酋过关而长安一片土先化为战场矣乞除肘腋之贼而后除封疆之贼＜锍-釒＞入  上责其牵引丑诋姑不究＜氵隺＞＜锍-釒＞辩臣之募兵冀有用于国＜锍-釒＞报之后其拨隶调遣事在兵部颁给月粮事在户部臣已不与闻至于内监练兵原无此事戚臣王昺抗＜锍-釒＞忠于  皇考臣曾称之至于晏日华刘朝未经一面其颜思忠自请募兵臣对同官孙承宗言不敢信其能任可问而知也何乃于青天白日之下造此疑神疑鬼之言乞将臣罢斥以息猜疑得旨卿留心边务为国分忧募兵原是忠谋朕所鉴知其余事情皆系牵掜何必介怀时事多艰正资匡济宜即入阁佐理勿得再陈驸马王昺亦＜锍-釒＞言推臣招练者兵科蔡思充也何不言于科臣推用之时而突言于今日若谓戚臣不可典兵则驸马披甲领大汉将军上殿载于会典梅殷统十万兵于淮安井源率兵以死土木之难孰非驸马乎  上慰勉之
　　○升巩昌府知府刘文琦为狭西按察司副使分守关西道
　　○降原任广西布政使司右参政昝云鹤为山西按察司佥事潞安兵备道
　　○庚子上御文华殿讲读
　　○差御史李思启巡按宣大佘合中巡按湖广
　　○大学士掌兵部事孙承宗＜锍-釒＞言辽左破坏皆因国法废弛误事之臣不可不问如四川招兵科道明时举李达狗狠狼贪藏头缩颈尚稽悬藁之诛南路监军梁之垣未点海上之槎先炫家园之锦宜与陶朗先同科招兵御史游士任募兵几何糜饷几何而忍为故乡富贵之游监军御史方震孺作好军中彷徨塞下但知友谊遑惜公家蓟州兵备邵可立未正嚣凌何堪展布经臣熊廷弼抚臣王化贞罪可详核法当并逮乞  皇上毅然独断应诛应斥法不移时而急推经略早返枢臣所谓惊心迅霆顿破沉阴者也得旨年来法纪宽纵怠玩成风明时举李达著彼处巡按拏解来京究问熊廷弼法司从公问明具奏梁之垣等该衙门分别议处
　　○南京工科给事中徐宪卿以河西陷没山海濒危条议八事一固山海一守蓟门一挑营兵一定城守一严保甲一储煤米一募义勇一檄勤王＜锍-釒＞下部议
　　○新升辽东经略解经邦三＜锍-釒＞力辞重任  上以经邦托词避难甚失臣谊著革职为民永不叙用员缺仍令作速会推于是左都御史邹元标等会议回奏得旨以后再有规避的重治不饶
　　○蓟辽总督王象乾＜锍-釒＞辞考满加少傅不允
　　○予宁晋伯刘天锡嫡母孙氏祭葬
　　○予原任通政使吴达可祭葬如例
　　○辛丑工部进铸成天启制钱一百万文
　　○大学士刘一燝辞加少师并荫不允
　　○壬寅命铸辽东监军分理关内关外各关防给监军道阎鸣泰袁崇焕
　　○发帑金二十万两付袁崇焕等调募
　　○差南京御史游凤翔巡视上江李良栋巡视凤阳等仓李希孔巡视京营
　　○升福建参将王云鹏为江南副总兵居庸关参将张鸿功为大同副总兵保定游击刘尔化为通昌三营统练民兵参将曹家寨游击高师孟为延绥镇靖营参将庙湾游击黄元吉为镇江游击临洮标下坐营郑光先为宁夏游击武骧右卫武举周文炳为神枢十营佐击黄花镇参将张武英为狭西军门中军副总兵
　　○癸卯大学士沈＜氵隺＞再＜锍-釒＞言臣自怜一片赤心奖率忠勇冀万有一助于国家而诸臣且指之为奸詈之为贼且将置臣于死者虽  圣明洞鉴绝无怨尤然忘怨尤可也忘廉耻不可也惟有称疾引身庶几息阴止影俾诸臣拔去眼前之钉而臣亦稍免矰缴之患矣  上慰留之
　　○升通政使司左通政赵南星为太常寺卿太仆寺少卿钟羽正为本寺卿太仆寺少卿袁可立为通政司左通政
　　○升大理寺右寺丞余懋衡为本寺左少卿
　　○改新推偏头关游击李同春为延绥左营游击
　　○甲辰  上谕兵部都察院东事方急警备宜严京城内外倍当安辑其勋臣武职各官募兵自是急公大义须实有才略知兵能驭众不扰的方行委任仍各分派都城外离远处所出示招募就彼安插训练应募新兵查核贯址互相保任溃卒流民中杂奸细真伪难辨不得溷行收用各门把守内外各官严加盘诘凡军装挟带兵器异色可疑诸人不许放入有指称各家兵丁三五成群白昼夺用酒食黑夜窃掠衣物占住民居寺观概行禁处其传布流言匿名黏帖煽惑观听即系奸民擒拏重治奉旨城守门禁保甲诸款派行既定该管员役亦不得假以查点恣行需扰一切巡警事宜刊示晓谕务令军民商贾人等各循生业保身宁家安固人心以靖地方该部院便行与巡视缉捕各该衙门一体遵奉施行故谕
　　○御史林一柱以熊廷弼负罪逋臣抗旨留京＜锍-釒＞言昔陈用宾抚滇全城之功亦足赎弃印之罪而无人申救当时之法行也今则无人行法而且无人言法非特无人言法而且使受法之人自言其法韩初命先逃入关廷弼曰吾使之不惟廷弼自当生而又欲生初命也噫廷弼何患乎无生自回籍听勘之旨出而人知廷弼有生法也生经略之法是生巡抚之法也则王化贞可以无死也生巡抚之法是生旧经略之法也则杨镐可以无死也可恨者陈用宾溘先囹圄可笑者袁应泰埋骨城隅可痛者刘綎罗一贵等散魄沙场可悲者何廷魁崔儒秀高邦佐等飞魂荒漠假令稍偷生而缓须臾掉三寸于长安徐陈情于仁慈之  冲主凑此情缘世界将覆水再收釜鱼重活乌用生离死别梦绕幽闺哉下＜锍-釒＞于部
　　○命铸管理募兵关防给阳武侯薛濂
　　○升兵部左侍郎王在晋为兵部尚书兼都察院右副都御史经略辽东蓟镇天津登莱等处
　　○升礼部右侍郎孟时芳为南京吏部右侍郎
　　○升户部左侍郎李长庚为南京刑部尚书
　　○升太常寺少卿张凤翔为都察院右佥都御史巡抚保定太仆寺少卿何士晋为都察院右佥都御史巡抚广西
　　○升太常寺少卿朱光祚为大理寺右少卿
　　○延绥巡抚张之厚引疾请告不许
　　○升山西按察司副使王于陛为四川布政使司右参政驻遵义
　　○加升河南前营游击翟子勋参将职衔
　　○乙巳发太仆寺银二万三千七百九十三两零为延安添兵设将之用
　　○山东巡抚赵彦以广宁失守东省为南北咽喉重地预防宜周条列八款曰固人心乡兵修城池减加派搜将材择守令重监司留钱粮下＜锍-釒＞于部
　　○予南京户部侍郎孟养浩祭葬如例荫一子国子生
　　○恤原任福建巡抚右佥都御史金学曾予祭葬如例
　　○升通政使丁懋逊为工部左侍郎
　　○起升原任文选司郎中李待问为太常寺少卿
　　○升江西布政使司右参政周光爕为广东安察司按察使管粮
　　○升湖广按察司副使卢瑛田为四川布政使司右参政备兵威茂
　　○升工部郎中王道元为山东布政使司右参政＜锍-釒＞理盐法
　　○丙午  上御文华殿讲读
　　○大学士叶向高以言官累＜锍-釒＞侵及再＜锍-釒＞引疾乞休不允口先是两广总督陈邦瞻＜锍-釒＞称闽广之间海寇林辛老等啸聚万计屯据东番之地占候风汛扬帆入犯沿海数千里无不受害我兵积弱但能连＜舟宗＞自固以商舶为饵听其饱所欲而去近虽增兵置戍未足破敌宜于惠湖加募五百以资战守广西设有总兵虽号征蛮将军而兵止五百高坐会城无所事事莫若移至南太要害之地而罢南太参将并以其众隶之凡南宁太平上思之兵皆听调发浔梧思柳庆三参将并属节制则声势联络隐然有虎豹在山之势疏下部议至是掌兵部大学士孙承宗具覆皆如议行
　　○山东历城长清济阴临邑乐陵东阿茌平肥城等州县初七至初九地震坏民居无数
　　○丁未都察院左都御史邹元标疏参南京提学御史过庭训及河南道御史潘汝祯言庭训六年考满例应考察下河南道查核而汝祯考语有岳峙渊涵金和玉节语以颂先圣者颂廷训况两臣啧有烦言为台中所不满臣等职总台纲不敢不言并乞敕下今后台中考语不得如前誉过其实  上命依议申饬
　　○先是刑部员外徐大化＜锍-釒＞劾熊廷弼失地丧师例应正法而科臣周朝瑞累＜锍-釒＞保留廷弼关门戴罪立功大化并劾之至是朝瑞＜锍-釒＞辩丑诋大化诸不法事下部议
　　○差御史方大镇照刷文卷
　　○荫原任大学士许国孙志才尚宝司司丞
　　○授五军营参将杨应瑞都督佥事管五军六营右副将事
　　○以五军七营参将徐承胤管神枢六营右副将事
　　○戊申御史陈保泰疏劾梁之垣领帑银二十万与陶朗先瓜分人言籍籍故之垣逍遥家园朗先报其出山海至铁山岛遇风坏船以发兵应援为名以侵饷充橐为实朗先之垣相应一体勘问追赃以警贪邪而赞画何栋如领南部钱粮不知几何一至浙中游湖登山殆无虚日嫖赌浪掷孰非买兵之饷且欲招富商为兵而重赂始脱改商船为战船索诈不啻千万大盗御人白昼攫金似此伎俩可堪赞画否亟宜稽查募兵钱粮追赃正法者也今日全辽丧尽山海之外奴虏充斥日会推经略王在晋以司马行边矣一切战守事宜在晋能料理否不然拥牙坐蟒横玉挂剑不足吓逃兵能吓奴酋乎至于王象乾报国虽长榆景已短柰何以八十衰耄试戎马之场急择重臣往代亦人主为社稷计也  上曰封疆重任事关钱粮不难核实何遽苛求悬坐且行边重臣方以老成倚任新简经略尚未能起程岂得波及以阻任事之心
　　○褒恤辽东死难高邦佐赠光禄寺卿荫一子锦衣卫实授百户世袭与祭立祠与张铨何廷魁同祀罗一贵赠都督同知袭升三级祠祭仍各与谥
　　○以旧辅沈鲤两朝讲幄追荫一子中书舍人
　　○升太仆寺少卿陈于庭为通政使司左通政通政使司右参议刘道隆为右通政
　　○升太仆寺少卿张延登为大理寺左少卿太仆寺少卿杜士全为南京太常寺卿
　　○升南京通政使司右参议陈宗契为南京太常寺少卿
　　○升兵科都给事中蔡思充为太常寺少卿
　　○升光禄寺少卿孙居相为太仆寺少卿
　　○升南京光禄寺少卿翟凤翀为大理寺左寺丞南京光禄寺少卿饶伸为南京大理寺右寺丞
</div>
    <div class="pagination">
<a href="明实录熹宗实录_page28.html">上一页</a><span>...</span><a href="明实录熹宗实录_page24.html">24</a><a href="明实录熹宗实录_page25.html">25</a><a href="明实录熹宗实录_page26.html">26</a><a href="明实录熹宗实录_page27.html">27</a><a href="明实录熹宗实录_page28.html">28</a><span class="current-page">29</span><a href="明实录熹宗实录_page30.html">30</a><a href="明实录熹宗实录_page31.html">31</a><a href="明实录熹宗实录_page32.html">32</a><a href="明实录熹宗实录_page33.html">33</a><a href="明实录熹宗实录_page34.html">34</a><span>...</span><a href="明实录熹宗实录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
