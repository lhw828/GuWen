<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 68 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 68 页/共 523 页</h1>
    <div class="content">○己亥。上以高宗纯皇帝诞辰。诣观德殿率王公大臣等行三跪九叩礼。复诣几筵前供奠。　　

○庚子。谕内阁、从前世宗宪皇帝孝圣宪皇后大事时。所有御前乾清门行走之蒙古王公等、均曾停其年班来京此次二十七月之内。著仍照旧例行。　　

○辛丑。谕内阁、据庆霖奏、请将福州将军署内原留备差绿营把总四员。兵二十名。仍拨归该督抚营汛等语。从前因各省将军大臣等、率将兵丁留署差用。最为恶习节经降旨申饬。今庆霖到任未久。即请将将军署内应差绿营官兵。拨回本营。所奏甚为可嘉。即照所请行。福州将军署内。应差绿营官兵。系乾隆三十三年奏留。历任将军等、并未奏请拨回本营。是该将军大臣等、使用绿营官兵。竟成习气。想各省皆然。亦未可定著交各将军大臣等、查明如非本标之人。俱令拨回本营当差。毋得任意私留衙署差用将此通谕一体遵行。　　

○谕军机大臣等、吉庆奏蜑民方维富、带同盗夥梁文科等十八名投首。并据供明盗首陈添保。现在安南。亦欲乘隙率众来归等语。梁文科等、悔罪投首自应加之奖赏。著即照该督所请。赏给外委顶带。其周亚二等十七名及蜑户方维富、仍当分别安插不可仍令聚集一处。又致滋事。至安南盗首闻知投首者。得邀顶带之荣。心生羡慕。或有来粤投首之人。不可一体收留恐该国以天朝。纳其逋逃。或向边吏询问。转非体制也。将此谕令知之。　　

○安徽巡抚陈用敷、以疾乞休。允之。以江苏布政使荆道乾、为安徽巡抚。贵州按察使方昂、为江苏布政使。湖南辰沅永靖道成宁为贵州按察使。　　

○壬寅。上诣观德殿几筵前供奠。　　

○谕内阁、光禄寺少卿戴均元、条奏各省仓储。乘时买补。以归实贮一摺。内称外省州县设立常平仓谷。原恐民闲偶有荒歉为赈恤平粜之用。近年以来多有缺额。或因公动用尚未买补。或有司亏缺。未经交代多半按照部价。将银两存贮库内辗转流抵以图省便。其照额实贮在仓者。十无二三。每遇秋收。上司闲亦催令领价买补而各州县多以粮石短少。恐妨民食为词。实则因领价之时。上司衙门书吏人等、克扣使费。必致谷价不敷。是以视买补为畏途等语。所奏深中时毙。国家设立常平仓谷。原备民闲缓急之需。若不照额存贮。仅将谷价贮库。猝遇需米之时。岂银两所能济用。日久挪移。并有谷价亦属悬宕者有名无实。均属不成事体。且当军务转输。邻省均须协拨米石。每遇奉文碾运。往往周章失措所关尤为紧要。著通谕直省各督抚。通行所属。一体稽查。据实具报、如有缺额。及存贮谷价之处。以栖年秋收为期。除被灾州县。酌量情形另行勒限买补外。其余各州县。务令及此丰收买补实贮不得仍前仅存谷价。或恐市价增昂。惟当临时调剂。不得藉词搪塞。并严禁各衙门书吏克扣抑勒诸毙。傥敢虚应故事。并不实力整饬。一经发觉。必将各督抚。及原亏各员。分别治罪。勿谓诰诫之不豫也。将此通谕知之。　　

○癸卯。密谕四川总督魁伦知悉。川省之贼。起于达州。而王三槐、徐添德、早经知州戴如煌缉获。婪索无厌。始行激变。宜绵、英善、复因循贻误。勒保始尚有为。今又委靡不振。川省东北困于兵。疲于贼。西南又苦派累转输。若本年之内不能全平。再拖延至明年。则四川一省。不可问矣。自卿起程后。朕日夜焦思。访得川省清官贪官数名。今特列名于后。卿应留心访求实迹。清官即行越格保荐。贪官立予降革。若得贪婪实迹。奏请拏问。破其积奸。伸民之怨。大功可计日而定。卿其勉诸。好官。刘清、王赞武、严士鋐、沈念兹、方积、赵华、劣员。戴如煌、姚令仪、石作瑞、黄铣、吉兴、俞廷举、再谕卿知朕思治贼之道。先示之以威。后抚之以德虽不可姑息。亦不可酷暴。害民之官必宜去。爱民之官必宜用。卿之操守。有何可说。但性气过于直爽。恐流为粗暴。切须自省。勉立勋猷若能化此性气之偏。常存宽则得众。有容德乃大。二语于心。朕保卿为当代名臣。名昭奕世。朕之训言能遵与否。任卿自问于衷。勉之戒之。　　

○谕军机大臣等、昨据广兴奏、闻明亮曾说从前在金川时。伊与温福。一同带兵。今受伊子勒保节制。心实不愿。若即将张汉潮一股剿尽。必须前往四川。听候勒保调度。莫若留张汉潮在陕。任其往来奔窜。藉追剿为名。免致赴川。且得专摺奏事。又闻永保在留坝华林山地方遇见贼匪。永保所带之兵。虽有二千。皆系疲乏。有将官穆克登布。再三阻止。不可与贼打仗。永保说受主恩深厚。既遇贼匪。岂有不竭力截杀之理。彼时贼匪见官兵在半山驻劄。即在山下向上攻扑。又另分一股从闲道上山下压。以致官兵被贼匪上下夹攻。势甚危急。幸有马兆瑞带兵五百名前来冲击。贼匪见有接应。始行散去。嗣明亮前来会晤。永保责备明亮。以华林山打仗时。明亮在废邱关驻劄。相隔止七十里。何以不带兵前来救援。明亮又责备永保冒昧打仗。损折兵将。与伊无涉。永保要参明亮顿兵不救。明亮要参永保败衄失事。彼此大加争闹。又明亮至凤县时。贼匪向北奔窜明亮转带兵向南行走。声言绕道迎截。其时庆成到彼。与永保合兵。未赴明亮一路等语。朕又闻从前张汉潮曾遇乏食。向村庄内搜寻。并无可掠。抵觅得桐油。即与贼匪分食充饥。遂即呕吐困顿。经兵勇探知。报明带兵大员。而明亮。兴肇。并不往捕。又张汉潮曾与贼匪在村庄酣饮卧地。经兵勇报知领兵大员。亦不迅往擒拏。旋被逃脱。以上各情节。如果属实。则明亮。庆成。永保。竟系挟私纵贼。有心玩寇。无怪乎意见之不和也。著魁伦秉公确查。据实具奏、不可稍有徇隐。又本日祖之望到京。据称湖北办理军需。查出胡齐仑经手帐簿。多系开载领兵大臣犒赏提用。及督抚与该道。馈送领兵官员款项。如明亮庆成永保恒瑞。德楞泰舒亮等、皆曾得过惟额勒登保一人未经得受是军兴以来。所发饷银七千余万。竟为伊等馈送侵肥花消之用。湖北一省经手军需为数尚少已有如此毙端。何况四川支发军饷。不啻数倍于楚。且胡齐仑仅系道员辄以公帑作为馈送见情。何况福宁职分较大。总办粮务。如勒保明亮。及在营带兵官员。岂有不任意提用作为馈送藉资结纳之理。即如福宁。从前曾经致送和珅银两。朕所深知。此时朝中虽无权要有须馈赂之人。而督抚等、或藉犒赏为名私行提用自肥己橐。皆所不免。试思国家经费有常。今以七千余万之帑。一任伊等挥霍。全不以军务为重。则贼匪何由得平。伊等之意总不过欲藉办理军务。屡请多发饷银。可以浮冒开销。为补从前亏缺地步。是以有意迁延。总不欲剿办完竣。诚恐军营蒇事。则平时亏空悉行破露。无可弥疑。此实外省积毙。最为可恨今特交魁。伦将福宁经手军需。严行查核。其平日如何侵用饷银。致送何人。并各路带兵大员。如何藉词犒赏。提用若干之处。一一详细查究。若得实据。即行锁拏。速即具奏。即如明亮剿办贼匪。为日已久。乃挟私养寇。惟事尾追。甚至贼匪经过营前。必可就擒。而纵令逸去。殊出情理之外。且领兵诸大员。虽承受朕恩日浅。而仰蒙皇考厚恩。至为优渥。纵欲养寇自便。独不思速蒇军务。得以及早来京。叩谒山陵乎。如明亮实有提用饷银。及得受福宁馈送情事。魁伦必当据实举劾。不可以此事一经实奏、恐形迹之闲。似欲排挤明亮图为经略。因而有所瞻顾不实不尽。今特明谕魁伦。即使明亮被参后。朕亦断不将魁伦授为经略。魁伦现署四川总督。傥兼任经略。势必扎营驻兵。不能远涉。则与勒保何异。若带兵四出。越境剿贼。则川省地方应办之事。及本境贼匪。又安能兼顾乎。现在各路带兵大员。惟额勒登保最为出力。即以胡齐仑馈送而论。亦惟额勒登保独无沾染。不特军营人员。众口称赞。即在京满汉各员。亦无不重其为人。可见额勒登保忠勇清公。实为难得。经略之任。舍伊谁属。即额勒登保不识汉字。亦何难以清字缮奏。朕亦降清字谕旨指示耶。魁伦竟不必存避嫌之见。为明亮等容隐惟当据实详查。若得有受贿确据。赃数逾贯。罪应至死者。即应一面严参。一面传旨拏问。又据吴熊光奏、豫省挑补兵丁。不但乡勇等不愿入伍。即兵丁子弟。遇其父兄缺出亦不肯即行充补。前令各省招募兵丁。原以乡勇民人。既得口粮养赡。又上进有阶。自必踊跃从事今乃视为畏途。退避不前。此皆由带兵官员。不知体恤。任其褴褛冻饿。甚至以牛皮裹足。亦全不为意。其有赴义捐躯者。无论兵丁乡勇。俱不肯按名咨恤。何怪乎乡勇之不愿入伍食粮。兵丁子弟亦不愿报充营缺耶。要之国帑运至军营。总不肯公平散给诸将意中。本无平贼之心。惟知罔利营私。故于兵丁等全不加之轸恤。安能得其心而用其力。魁伦不可不痛惩积习。大加振作。以期迅奏肤功。仰慰皇考在天之灵。毋负朕谆切诰诫至意。将此传谕魁伦知之。　　

○又谕、顷降旨后。朕复思从前令魁伦赴川。先至达州。传旨将勒保革职拏问。即将所赍谕旨一道。并经略印信。俱交额勒登保带领兵丁。赍赴湖北明亮军营。今广兴来京覆命。奏及明亮不甘为勒保之下。有心玩误。实属可恨。岂可复膺经略重任。即使拏获张汉潮亦难自赎。现已降旨。授额勒登保为经略。魁伦前抵达州。传旨革拏勒保后。即以经略印信。交额勒登保祗领。带去之荷包。亦即赏给额勒登保。以示奖励所有带给明亮谕旨。一并付给阅看。至川省军营人员。营私牟利。交结应酬。上下一气。交通舞毙。而兵丁粮饷。转不能即时给发。魁伦所奏种种毙窦。与朕所闻相同。著魁伦即向勒保严切讯问。务得实情。福宁系总办粮务大员。经手军需。其通同侵蚀。必有甚于胡齐仑者。并著魁伦调齐底帐。将收支细数。悉心查核若得侵用帑项。馈送入己实据。即传旨将福宁一面革职锁拏。一面奏闻。候朕严讯。魁伦到川后。第一紧要之事。系审讯勒保。其次即严查福宁经手饷银。此二事特交魁伦专办。　　

○赏参赞大臣额勒登保都统衔。为经略大臣。　　

○拨内库银二百万两。命副都御史广兴、副都统托津、押送四川达州。以备军需。　　

○甲辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕内阁、副都御史广兴、督同侍卫官员等、护饷赴川。著即留于达州总办粮务。并令知州刘清随同办理。总以现在解往之饷银二百万两为始。另立章程截清年月。与福宁交代时。务将福宁经手各项。逐一查明。和盘托出。不可稍有隐饰牵混。以裕军储而昭核实。　　

○乙巳。上诣观德殿几筵前供奠。　　

○谕内阁、今年正月初八日。朕所以将和珅、福长安拏问治罪者。因伊二人。同受皇考厚恩多年。不思感激报效。朋比为奸。获罪甚重。不得不治以国法。非朕初亲政务。即将皇考左右常侍之大臣。遽加罪谴也。但伊二人中。和珅种种不法已极。又经科道劾参。情节重大。断无一线生路。是以于十八日即赐令自尽。而福长安虽未经人指款参奏、然与和珅同为军机大臣。势位相等。而甘心阿附不自树立。且自嘉庆元年以来。朕时时命伊召见。且朕恭谒泰陵。伊独随行。于沿途行宫。每日召见数次。并微示以意。冀其将和珅平日所为。直陈无隐。而福长安始终讳饰。无一语道及和珅者。是其昧心丧良。自甘比党。甚为可恨。故特命拏究。乃出自朕意。非由他人举发也。大学士九卿等、议以斩决。后又从宽改为监候。即使福长安扪心自问。尚得谓非情真罪当乎。若定拟以后。有续将伊别项劣迹。指劾者。自仍按罪究办。亦无偏纵之理。今自监禁以来。已逾半载。以伊拟斩之人。谁复畏其势焰。而竟别无论及之者。是福长安居官行事。虽非无可指摘。然与和珅之罪状多端。为举朝痛恨者。则有闲矣。目今朝审已过。谳典具成。因念福长安蒙皇考豢养二十余年。即使伊冥顽不灵。不念恩遇。而朕方当触目成哀之时。即当年御用器物犬马。犹不忍弃置。况如福长安之稍有趋走微劳。譬如小犬之曾蒙驯饲禁中者乎。今届奉移山陵之期。福长安稍有人心。自必以身获重罪。不能叩送梓宫。痛心涕泣。深自愧悔。纵伊无此心。而朕心究竟有所不忍。福长安。著加恩释放。伊平日在皇考前常有捧茶之职事。今著前往裕陵。永远充供茶拜唐阿。俾其敬依陵寝。感念皇考深恩。时加内省。且伊父傅恒坟茔。亦在附近地方。福长安并可追思伊父。从前克承眷注。永保令名。将必抚衷自问。于为臣为子之道。今竟何如耶。伊子云骑尉锡麟、亦著随往。交与绵亿等、派给差使。福长安、著于释放后给假十日。以便接收赏还查抄物件。向来臣工。有以贪墨获罪者。例将家产藉没入官。总视其获罪之重轻。而不计其资财之丰啬。即如赃私狼籍。家产优厚。从未有如和珅者。然春闲查抄之后。除违制之物。如正珠朝珠、圭式案之类。原不可以颁赐臣工。其余若章服什物。俱各视王公文武大臣。以及御前乾清门侍卫等、品级职分应用者。悉行分赐。下至宫中内监、亦无不遍邀赏赉。而留赐和李公主者、更不可胜计。惟零星破旧物件。始交崇文门变价。所值无几。此人所共知也。至福长安抄入物件内。有伊备办皇考九旬万万寿。及朕四旬万寿呈进者。自不必复行赏还。今将余物概行分日赏给。朕于福长安罪名已定时。即将今日所赏之物。令总管太监等另为存记。则朕于皇考时服侍旧人。苟可矜全。必无置之重典。与夫事遵国法。初不计较财货之意。可众著于中外大小臣工矣。所有办理此事始末。特行通谕中外知之。　　

○调镶红旗满洲都统淳颖、为正黄旗满洲都统。镶红旗汉军都统布彦达赉、为镶红旗满洲都统。镶蓝旗蒙古都统傅森、为镶红旗汉军都统。以正黄旗领侍卫内大臣丹巴多尔济、为镶蓝旗蒙古都统。　　

○勒保奏报、生擒首逆卜三聘、并各逆家属。擢副总管富登阿、为总管。骑都尉塔什拉、为三等侍卫。赏佐领巴图、防御达椿、欢福、都司唐玉龙、李东山、巴图鲁名号。署参领福禄绅、哈新察、佐领阿纳库、讷尔吉、都司沈洪、守备张世雄、吴廷刚、土舍索诺木文魁、屯都司谷入阿郎、屯守备撒怕、前锋委官舒尔哈善、花翎。前锋蓝翎长图敏泰等、蓝翎。前锋花连布等、升擢有差。　　

○丙午。谕内阁、据刘权之奏、买补仓谷。宜赴邻邑采办。以免派累一摺。所奏自属可行。采买仓谷。向来原有定例。今据刘权之奏、地方官奉行不实。往往藉端肥橐。辄在本地派买。不论市价贵贱。祇发银四五钱不等、并勒令出具照时价领票。兼之差役需索使费。以致领票花户。皆不愿上纳谷石。惟求缴还原封银两。另外加倍缴价。较交谷犹为省事。甚至有力富户。贿嘱书吏。将本名下之谷。飞洒零星。有田之户。富户转得少领。竟至完善良民。衣食难周。深受采买之累。地方官祇图折价入己。遇当平粜之年。仍无存贮之米。一旦协济邻省。则著米铺仓卒购办。照时价尤有克扣。及起运收米。押运之家人胥役。又向铺户百端勒掯等语。种种毙端。实所不免。特此通谕各督抚。嗣后遇应行买补仓谷年分。务须饬令所属。在丰稔邻县。按照时价。公平采办。不许向本地派买。并将向来吏胥等、串通舞毙积习。严行查禁。随案重惩。以期仓谷皆归实贮。小民不致扰累。至社仓。原系本地殷实之户。好义捐输。以备借给贫民之用。近来官为经理。大半藉端挪移。日久并不归款。设有存余。管理之首士与胥吏。亦得从中盗卖。傥遇俭岁。颗粒全无。以致殷实之户。不乐捐输。老成之首士。不愿承办。是向来良法。徒为官吏侵肥。亦应一律查禁。并著各督抚等、将各省社仓。仍听本地殷实富户。择其谨厚者。自行办理。不必官吏经手。以杜毙窦而裕民食。各督抚务须董饬所属。实力奉行。如有前项毙端。即行据实参奏、傥仍视为具文。复蹈前辙。一经访闻。或被科道参奏、必将该督抚。重治其罪。将此通谕知之。　　

○又谕、据都察院奏、湖北安陆县生员沈从隆、控告知府盛德昌、挟嫌锁押伊子沈逢巽一案。已降旨交姜晟前往审办矣。朕阅原呈内。有将伊子押入内监。用数十余斤大锁脚镣手肘之语。前因外省地方官。私设班馆。及自新所。曾降严旨饬禁。至刑具等项。皆系按刑部制度。官为印烙颁发。有一定尺寸式样。若私创刑具。任用非法。例干严禁。苏州有新造小夹棍等名目。湖北又有数十余斤之大锁。非私造而何。况官设刑具。原视犯者情罪之轻重。分别责罚。即施之邪教。亦应概用官刑。何况审办寻常案件。自设非刑。任情妄逞。借严峻之法。济贪酷之私。此而不严行查禁。何以肃吏治而服民心。著通谕各督抚。严饬所属。嗣后一切刑具。皆用官定尺寸。颁发印烙。如有私自创设刑具。非法滥用者。即行严参治罪。决不实贷。　　

○丁未。谕内阁、江兰奏护送官兵。前往直隶拱极良乡地方。该营塘拨。并无弁兵在汛。而文武员弁。亦无一员在彼护送等语。各省设立塘汛。额设弁兵。原为稽查奸匪。缉拏盗贼。护送差使。理应一律整齐。以壮观瞻而严稽察。今拱极良乡二营。近在辇毂之下。尚且如此废弛。其余各直省。不问可知。胡季堂即日来京。除俟伊到时。将江兰原摺交伊阅看。令其据实查办外。并著通谕各省督抚提镇等、实力整饬。稽查塘汛弁兵。毋得仍前怠玩。致干咎戾。　　

○戊申。以江西布政使万宁、为太常寺卿。甘肃按察使广厚、为江西布政使。甘肃盐法道姜开阳、为按察使。　　

○己酉。世宗宪皇帝忌辰。遣官祭泰陵。　　

○上诣奉先殿寿皇殿行礼。　　

○诣观德殿几筵前供奠。　　

○谕内阁、庆成永保与明亮同在陕省剿办张汉潮一股贼匪。理宜同心协力。以国事为重上紧杀贼。俾陕境早就肃清。方为不负任使。乃半载有余。尚未蒇事。节据奏报剿贼情形。总未见伊三人会同夹击。明亮之摺。则称现在直前追剿。若遇庆成永保带兵前来。即可合围奋击。而庆成永保之摺。又称想明亮追蹑前来。即可并力合剿。彼此各用揣度之词。互相推诿。每隔旬余。即如此奏报一次塞责。近日甚至彼此不通信息。伊等意见不和。忌功树党。朕早经洞鉴。节次降旨严饬。并令松筠密行查奏、昨据松筠奏、贼匪于八月初一日窜至商州杨家斜地方。明亮于是日追抵商州。庆成永保即折回西北抄击。及明亮追贼至蓝田。庆成永保又赶往北面等语。伊二人已明知明亮赶至商州。正应会商合剿。乃转行折回。是直欲避明亮不与相见。张逆得延残喘。皆由二人不迎头拦截之故。松筠摺内称、庆成永保于十六日至镇安之旧县关扎营。直至二十二日始至该县东五里之旧司驻劄。此数日内。庆成永保究竟日行几里。其罪已无可辞。本日已时。先据庆成永保奏、抄截张汉潮赶至五郎边界一摺。内称贼匪有分出落后一股。恐其乘隙北窜。永保即于大山岔一带要路地方暂停等语。此仍不过托词躲避明亮。豫为诿卸地步。而庆成由镇安五郎抄向西北。又称山险不能绕出贼前。令纶布春等带领马队前行。庆成惟在后督催。并称连日阴雨。山水陡涨。赶至洵阳坝地方。仅毙贼数十名。而夥匪又折向东南镇安。复因兵丁衣履泥湿。在彼收拾。是庆成亦惟托故迁延。并不跟踪追剿。而伊二人摺内竟未提及明亮一字。尤出情理之外。午时。旋据明亮奏到。痛剿张汉潮贼众。逼向西南逃窜一摺。讯据获贼供称。有两日行三百余里。并无官兵追赶之语。摺内又称。自郧阳郧西紧蹑贼踪。赶向商州。今又追至镇安境内。庆成永保等带兵六千余名。总未见面。是庆成永保本日奏到之摺。竟系畏惧明亮参劾。有心捏饰。似此怀挟私见。坐误事机。全不顾剿贼重务。庆成。永保。可谓丧尽天良。若不严行惩治。何以肃军纪而励戎行。且张汉潮以一老病无能之贼。又身受枪伤。陕省现在并无他股贼匪。若不趁此时廓清陕境。一任伊等耽延贻误。何时方能剿净。兹特命工部尚书那彦成。以钦差大臣前往。督同明亮剿办张汉潮一股贼匪。以期迅速集事。即著那彦成赍朕谕旨。先于庆成永保军营。将伊二人传旨革职拏问。一面向庆成永保严讯。将伊二人玩误实情。先行具奏、再交与松筠定拟具奏、那彦成即带领庆成永保原带之兵。与明亮会商剿办。务将张汉潮一股首夥悉数歼除。不留除孽。所有陕西巡抚员缺。著马慧裕暂行护理。其成都将军员缺。候朕另行简放。　　

○命工部尚书那彦成、为钦差大臣。驰赴陕西。督办军务。　　

○以户部右侍郎盛住、署工部尚书。兼总管内务府大臣。　　

○命礼部右侍郎文宁、教习庶吉士。　　

○赈云南石屏、建水、二州县、地震灾民。　　

○庚戌。秋分。夕月于西郊。遣豫亲王裕丰。恭代行礼。　　

○谕内阁、陈大文奏、东省漕粮。仍照向例春兑春开一摺。向来东省漕粮。原于十月运赴水次。至次年二月。交兑开行。并无贻误。嗣经改为冬兑冬开。虽为期较早。但兑运未免紧迫。米色即不能一律纯净。而收漕州县。受兑旗丁。每因急促从事。藉端滋毙。且兑运虽在十月以内。趱出闸外。仍须在途守冻。至次年二月冰泮。方能前进。以重载停泊水次。至三月之久。米豆等项。既不免为水气潮蒸又数十万漕粮。排列河干。火烛亦为可虑。而所在复需兵役巡逻。旗丁雇觅舵水人等。闲养在帮。更不免徒增费用。而于冬兑冬开。仍属有名无实。嗣后东省漕粮。著仍照旧例起徵。运赴水次。立春以后。受兑完竣。开帮挨次北上抵通。于利运恤丁。两有裨益。　　

○命詹事府詹事潘世恩、提督云南学政。　　

○云南按察使张端城、以母老乞改京职。允之以直隶。天津道公峨、为云南按察使。　　

○缓徵山东济宁、鱼台、金乡、单、嘉祥、峄、滕、城武、长清、东阿、平阴、利津、蒲台、汶上、阳谷、钜野、范、郓城、朝城、博平、茌平、清平、莘、恩、聊城、博兴、高苑、乐安、寿光、临清、夏津、武城、三十二州县、及各场地并临清、济宁、德州、三卫、水灾新旧漕粮额赋。曹、邹、二县、历年旧欠额赋。　　

○辛亥。上诣观德殿几筵前供奠。　　

○谕内阁、倭什布奏、调赴湖北军营之山西兵丁。挟嫌逞凶。伤毙领兵参将一摺。实为从来未有之事。阅之殊堪骇异。各直省军纪废弛。将不习兵。兵不尊将。已非一日。即如本年夏闲。山东兵丁至宝鸡县马号。将骡夫等砍伤。而带兵之署副将四达色、纵容不问。今又有山西兵丁刘廷怀、挟管束微嫌。胆敢将本管参将王栋砍伤致毙。是四达色待之过宽。兵丁即妄砍平民。肆行无忌。王楝驭之以严。兵丁即挟嫌逞忿。谋杀长官。宽严皆足以召衅。所谓指臂之使。腹心之寄者安在。军律至此。荡然无余矣。皆由从前督抚提镇。视训练为具文。任听兵丁等游荡自如。甚至令其在署充当厮役工匠。坐食虚粮。积玩成疲。不知纪律为何事。一旦调遣从征。加之约束。非畏葸怯懦。即桀骜不驯。若不亟为整顿。何以肃军纪而励戎行。著通谕直省督抚提镇。务当屏除积毙。实力操防。示以有勇知方庶几缓急足恃。毋得仍前懈玩。致干咎戾。至王栋被刘廷怀砍倒后。王栋丁役熊玉等、持锚趋护将刘廷怀戳伤身死。守备马光祖。捏称王栋带领官兵到襄。赴河下照料渡江。不意行至街心。突被教匪将王栋扎伤。并将马兵刘廷怀杀死。经倭什布查出实情。将刘廷怀戮尸枭示。所办尚是。守备马光祖仅请革职。仍令暂行管带兵丁。殊属失之轻纵。襄阳地方。早已肃清。焉有教匪伏匿。突出戕官。马光祖不过因征兵伤毙将领。虑干议处。竟谎称教匪杀伤。希图掩饰。非寻常捏报可比此等备弁。尚安望其带兵出力乎。现当军行之际。不可不严加惩治。以儆其余。马光祖、著革职。即于倭什布军营。枷号三个月示众。满日发遣伊犁。刘廷柱、系凶犯刘廷怀之弟。亦未便轻纵。并著发遣伊犁。至马光祖于此等有关军法重事尚敢肆意妄捏若仍令带兵。必致别有贻误。倭什布仅请革职仍令带兵。何不知事体轻重若此。著传旨严行申饬。余著照所奏完结。　　

○添派总管内务府大臣景熠、总理丧仪。　　

○革翰林院编修洪亮吉职。命军机大臣、会同刑部审讯。　　

○壬子。谕内阁、据朱圭、刘权之奏、伊等未将洪亮吉投递原书、并诗句进呈。自请交部严加议处各摺。洪亮吉书词荒诞。朱圭、刘权之、既经拆阅。自应即时呈进。乃经奉旨查询。始行交出。此等书词。若系满洲人员投递。伊等未必不即时呈出。可见朱圭、刘权之、均不免因自由翰林出身。意存回护。惟念朱圭平日。人品端正。刘权之节次陈奏之事。尚能切实敷陈。伊等所请严加议处之处。著加恩改为交部察院吏部议处。寻议降三级调用。得旨、改为降三级留任。　　

○又谕、三法司具题四川省秋审。情有可矜人犯一本。经朕详核案情。各犯内雷三贵、唐泰、唐通谟、依议免死。减等发落。周万成、杨作元、殴死伊妻。固因其詈骂翁姑。但俱系故杀。著免死减等发落。毋庸再减一等。至黄奇一犯。因王文魁、王文堂、偷窃伊家猪只。黄奇邀同邻人袁公礼、叶大成、追寻。见王文魁等牵猪在前行走。黄奇喊拏。王文魁拔取身带尖刀。黄奇恐其转身拒捕。即拾石将王文魁殴伤。彼时王文堂转身救护。亦经黄奇用石殴伤。同袁公礼等、将王文魁、王文堂、拏获捆缚。用树条殴打。因王文魁益肆叫骂。连殴致毙。王文堂伤经平复。该督将黄奇拟以可矜。三法司亦以罪人拔刀拒捕有据。照拟核覆。此案黄奇被窃找寻。见贼赃俱在。当喊拏追赶时。如果王文魁拔取佩刀。转身向戳有伤。则实有拒捕情事。自应入于可矜。免死发落。今阅其情节。黄奇因王文魁拔取身带尖刀。恐其转身格拒。即拾石殴伤。是王文魁并未转身。无护赃抵拒情事。不得谓之拒捕。且贼犯既经就获。并不送官究治。辄因私忿。凶殴致毙。正合罪人已就拘执而擅杀之例。即不拟以绞抵。亦未便递入可矜。黄奇、著改入缓决。　　

○又谕、据策拔克奏称、偷窃马匹为从入于秋审情实人犯推伯斯、实系孤子、恳请留养伊母等语。蒙古律内。虽无留养之条。今策拔克奏请照律将推伯斯留养伊母。即著照所请。将推伯斯绞罪宽免。照例准其留养。以示朕无分中外。一体施恩之至意。　　

○谕军机大臣等、朕恭阅世祖章皇帝实录。内载户部侍郎林起龙、条奏军营绿旗兵制。据称有制之师。兵虽少。一以当十。饷愈省。兵愈强而国富。无制之师。兵虽多。万不敌千。饷愈费。兵愈弱而国贫。今天下绿旗营兵。几六十万。而地方有事。即请满洲大兵。是六十万之多。仍不足当数万之用。推原其故。总缘将官赴任。召募家丁。随营开粮。军牢、伴当、吹手、轿夫、皆充兵数。甚有地方铺户。命子侄充兵。以免差徭。其月饷则归之本管。又马兵关支草料。多有克扣短少。至驿递缺马。亦借营兵应付。是以马皆骨立。鞭策不前。又器械如弓箭、刀枪、盔甲、火器等项。俱钝敝朽坏。至于帐房、窝铺、雨衣、弓箭罩。从未见备。又春秋两操之法。竟不举行。将不知分合奇正之势。兵不知坐作进退之法。徒空国帑而竭民膏。虽有百万之众。亦属何益。然其大病有二。一则营兵原以戡乱。今乃责之捕盗。一。则出饷养兵。原以备战守之用。今则加以克扣。兵丁所得。仅能存活。又不按月支发。贫乏之兵。何以自支。今总计天下。绿旗兵共五十万。诚抽得二十万精兵。养以四十万兵饷。饷厚兵精。地方有警。战守有人。不过十年。可使库藏充溢等语。我世祖章皇帝。即以所奏深切时毙。饬下所司详议。朕亲政以来。因各省营务废弛。节经降旨。令各督抚等、力加整饬。乃前据阿迪斯查奏、历任古北口提督。竟有令兵丁充当轿夫。支食虚粮。又据倭什布奏、调赴湖北之山西兵丁。因将领以兵丁服役。管束过严。致有怀恨砍伤本管参将王栋之事。此皆由督抚提镇等、平日视训练为具文。任听兵丁等游荡自如。又令在署充当厮役工匠。并无暇入伍操练。遂尔积玩成疲。以致兵丁等不知纪律为何事。与从前林起龙所奏各毙毙。前后如出一辙。再著通谕各督抚等、务须将该管营伍。实心整顿。勤加操拣。器械马匹。随时点查。皆令整齐足用。并严禁影占充役。及克扣兵粮。支放迟延等事。如有前项情毙。即行严参办理。以期有勇知方。军政严肃。傥仍不实力奉行。复蹈前辙。一经察出。必将该督抚等、重治其罪。决不姑贷。至林起龙条奏内。所言抽练精兵一节。是否可以仿照酌办。并著各该督抚等、一并妥议。具奏、将此各谕令知之。　　

○调广西巡抚台布、为陕西巡抚。以浙江布政使谢启昆、为广西巡抚。福建按察使刘烒、为浙江布政使。直隶清河道瞻柱、为福建按察使。　　

○旌表守正被戕四川崇庆州民杨学妻徐氏。　　

○癸丑。以高宗纯皇帝梓宫奉移山陵。前期三日。遣官告祭天地太庙社稷。　　

○谕内阁、本年正月。朕亲政之初。即特颁谕旨。广开言路。原欲内外臣工。各抒所见。指陈利毙。以收兼听并观之效。不特事关国计民生。弹劾官吏。俱当直言无隐。即朕用人行政。有能规谏者。如果敷陈得当。朕必虚心采纳。特加奖擢。以风励有位。而半载有余。条陈政务摺奏。尚不乏人。从未有匡及朕躬者。朕方时深虔惕。不敢稍存满假之念。昨军机大臣等、将洪亮吉呈递成亲王书札进览。语涉不经。全无伦次。洪亮吉身系编修。且曾在上书房行走。若有条奏事件。原可自具封章。直达朕前。或交掌院、及伊素识之大臣代奏。亦无不可。乃洪亮吉辄作私书。呈递成亲王处。并称有分致朱圭、刘权之、二书。因命一并呈阅。书内所称。如先法宪皇帝之严明。后法仁皇帝之宽仁等语。洪亮吉、以小臣妄测高深。意存轩轾。狂谬已极。又称三四月以来。视朝稍晏。恐有俳优近习。荧惑圣听等语。朕孜孜图治。每日召见臣工。披阅章奏、视朝时刻之常规。及宫府整肃之实事。在廷诸臣。皆所共知。不值因洪亮吉之语。细为剖白。若洪亮吉以此等语言。手疏陈奏、即荒诞有甚于此者。朕必不加之罪责。更当加以自省。引为良规。今以无稽之言。向各处投札。是诚何心。设成亲王等不将各札进呈。转似实有其事。代为隐讳矣。且俳优近习。究系何人。必有所指。先命军机大臣向伊讯问。则毫无指据。此外所供各款。亦多出自臆度。爰允军机大臣等所请。将洪亮吉革职。交军机大臣。会同刑部审讯。而洪亮吉惟自认一时糊涂。信笔混写。是何言耶。又书内所称。谄事和珅诸人。如孙士毅、窦光鼐、李绶等早经物故。吴省钦、则业经罢斥。蒋赐棨、韩鑅、虽尚列朝籍。已不复向用。此外若吴省兰、胡长龄、汪滋畹等与和珅交涉之处。皆朕所素知。春闲将和珅定谳时。已明降谕旨。凡依附和珅者。概不必株连。岂有因洪亮吉一言。复行追究之理。又如杨天相一案。朕早有所闻。特交费淳等确查。并无冤枉的据。若果有屈抑。则案内参革治罪之陈大用、及现在监禁之林朝相、沈春发等。岂无一言申诉。何待洪亮吉为之哓哓不平乎。又如秦承恩。关闭城门。不纳难民等事。屡经审讯。并询之陕省文武诸臣。实无其事。是以加恩释放。给还抄产。惠龄则因其曾经屡获逆首。降补侍郎。皆有明旨宣示。此等贻误地方之员。亦必罪至于死。方可加之重典。即如显肆谤讪之洪亮吉、尚不肯遽抵于法。况封疆大臣。焉有罪状未明。辄寘之重辟乎。此外罗列贪黩诸人。及向军机章京章煦。求认师生等事。据供皆得自传闻。漫无确据。更无庸一一根究矣。至洪亮吉肆意妄言。有心诽谤。经军机大臣。会同刑部。照大不敬律。拟以斩决。实属罪由自取。但朕方冀闻谠论。岂转以言语罪人。亦断不肯为诛戮言臣。自蔽耳目之庸主。今因伊言。惟自省于心。有则改之。无则加逸而已。洪亮吉平日耽酒狂纵。放荡礼法之外。儒风士品。埽地无余。其讪上无礼。虽非谏诤之臣可比。亦岂肯科以死罪。俾伊窃取直名。致无识者流。妄谓朕诛戮言事之人乎。惟近日风气。往往好为议论。造作无根之谈。或见诸诗文。自负通品。此则人心士习所关。不可不示以惩戒。岂可以本朝极盛之时。而辄蹈明末声气陋习哉。洪亮吉、著从宽免死。发往伊犁。交与将军保宁、严行管束。至原书三件。除成亲王呈进者。留以备览。虽所陈系毫无影响之事。朕必不因此含怒。以干太和之气。而阻敢言之风。且可随时披阅。藉以为始勤终怠之儆。其呈递朱圭、刘权之、二书。仍著发还。听其或留或毁可也。所有办理此案始末。特行通谕中外臣工知之。　　

○缓徵河南睢州水灾新旧漕粮额赋。　　

○甲寅。上诣太和门。恭阅孝贤纯皇后孝仪纯皇后册、宝。行礼毕。遣官祭恭送陵寝。　　

○以高宗纯皇帝梓宫九月初二日发引。先期诣观德殿几筵前行月祭礼。　　

</div>
    <div class="pagination">
<a href="清实录嘉庆朝实录_page67.html">上一页</a><span>...</span><a href="清实录嘉庆朝实录_page63.html">63</a><a href="清实录嘉庆朝实录_page64.html">64</a><a href="清实录嘉庆朝实录_page65.html">65</a><a href="清实录嘉庆朝实录_page66.html">66</a><a href="清实录嘉庆朝实录_page67.html">67</a><span class="current-page">68</span><a href="清实录嘉庆朝实录_page69.html">69</a><a href="清实录嘉庆朝实录_page70.html">70</a><a href="清实录嘉庆朝实录_page71.html">71</a><a href="清实录嘉庆朝实录_page72.html">72</a><a href="清实录嘉庆朝实录_page73.html">73</a><span>...</span><a href="清实录嘉庆朝实录_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
