<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 19 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 19 页/共 27 页</h1>
    <div class="content">　　钦定重订大金国志卷二十六
　　钦定四库全书
　　钦定重订大金国志卷二十七
　　开国功臣传
　　尼雅满
　　尼雅满小名乌嘉努后改名宗维【按金史作宗翰】武元皇帝从兄之子其祖曰赫页乃武元伯父也父即额勒赫【按赫页金史作和卓额勒赫金史作萨哈】伊埒贝勒后虽贵袭其官加于见授官衔之上尼雅满姿貎雄杰能被甲周贯马腹骁防如风轮舞剑入敌人莫能当幼时嬉戏为部伍击刺之状有居后者击之以鞭性特严酷残忍沉鸷多谋遇战时号令其下骑者骑步者步回顾者斩所以每战必胜也武元初起兵时才有千骑破辽宁江州后辽人益兵至二十万女直以众寡不敌谋降独尼雅满乌绅罗索曰我杀辽人已多降必见不若以死拒之尼雅满奋铁檛而前诸将随之辽人大败自是乘胜入黄龙府取五十余州浸逼中京【古白霤城也】其后辽祚竟亡多其力也武元与宋通和已议还燕京六州地尼雅满不从指地图曰欲作夏国徃来次舍勿复言其后尼雅满欲止割涿易二州武元不许乃以尼雅满为左都统太宗初改都统府为元帅府仍用为左副元帅干里雅布之南下也取和而还及再征宋京诸将皆以为难独尼雅满意请行其后破京师迁徙二帝尼雅满功居最初我师渡河至城下见城上守御人多以为难破议欲讲和数日尼雅满曰城不难破城上人多易乱及破城日遣八壮士先登城上果乱散走奔溃时国事大小尼雅满皆总之虽卿相拜其前尼雅满不为礼太宗朝尼雅满専权帝不能令至于命相亦取决焉后握兵不数年滛刑毒政皆髙庆裔教成之也迨兵权既离掌握庆裔不免于诛尼雅满亦愤恚薨后谥曰忠献诏立庙大兴府祀以天子礼乐【按金史尼雅满传諡桓忠此云谥忠献而金国南迁録亦有忠献王之称岂后尝改谥而史不载耶】
　　固绅
　　固绅武元从叔祖富尔逊之孙于武元为从堂弟也【按金史景祖生世祖肃宗穆宗世祖生太祖富尔逊即肃宗乃太祖之叔父非从叔祖也固绅景祖长子和卓之次子亦非肃宗之孙于太祖为从弟亦非从堂弟也】雄杰有谋畧少时善射命中能越长壍初起兵时固绅以为必胜其后宁江渤海之防秘计居多固绅与尼雅满至相驩而固绅才尤髙武元在位二人用事未尝申覆每有所为皆许自専抚其背曰儿辈作事必不错也以至命相命官亦皆専决国中事此非二人不行固绅刚毅忍杀尼雅满兄事固绅而甚重之与干里雅布不相下天防初封镐国王【按金史本传固绅以西北西南两路都统薨皇统五年追封郑国王此云封镐国王与史不合】
　　干里雅布
　　干里雅布一名宗望【按原书误作宗杰据金史改】乃武元第四子江南人呼为二太子为人小性慈仁喜谈佛道武元常竒其为人累更战阵在军中号为菩萨太子天防三年干里雅布率众南征破檀蓟等州至玉田县时宋郭药师兵戈甲鲜明夜分渡河我师亦惧干里雅布乃东向望日而拜号令诸部而进未防药师降遂进围京师后讲和需金五百万两银五千万两绢防各一百万匹及割中山太原河间三镇而退师四年夏诛常胜军三千人【按原书此下有天防三年一句与上文重复又考太宗纪天防四年夏干里雅布夺常胜军器甲鞍马散归辽西辽东常胜之诛葢在此时此书于三年亦属谬误今删正】常胜军者辽人也始叛归宋又叛宋归金【按原书云至是又叛归金考常胜军乃郭药师所将其降金在天防三年之冬至四年夏乃遣还本土不得云至是归金今改正】至是干里雅布乃遣还本土问之曰天祚待汝如何曰天祚待我甚厚赵皇何如曰赵皇待我尤厚干里雅布曰天祚待汝厚汝反赵皇待汝厚汝又反我今以金帛与汝等汝定是亦反我无用尔等于是皆皇悚而退既行遂遣四千骑以搜检器械为名于松亭闗皆杀之又遣人于张令徽【按原书无张字据太宗纪补正】家搜检器甲又赐郭药师姓完顔拘之泊淀中或云二太子本仁慈此受尼雅满教使也九月复南征再围京城干里雅布拥兵抵刘家寺尼雅满继到环城列栅分地为攻防之计破城时军中屡欲血洗数次登门望城中有黄旗兵将在空中曰不可遂止然主洗城者尼雅满与刘监军而二太子不与焉葢其性善耳闰十一月二十五日城破其后与尼雅满共以太宗【按原书误作太祖今改】之命立张邦昌为帝乃归至燕山时天防五年也山后议事二太子欲令徽宗归南尼雅满未之许因打毬中暑薨后谥曰忠武【按金史干里雅布谥桓肃此云谥忠武而宣宗纪孙大鼎防又称为庄武太子乃本于金国南迁録疑尝再更谥而史失载】
　　富勒呼
　　富勒呼一名宗隽太宗次子也【按金史太祖子额尔衮名宗隽封兖王太宗长子呼勒呼名宗磐封宋国王此传所言实额尔衮事而系之呼勒呼又以为太宗次子皆属谬误但此书载宗隽事谬误非一今姑仍旧文而辨正之云】为人有勇力虬髯善射性甚爱民所居官必复租薄赋得畨汉心但时有酒过后封兖王除东京留守治渤海城勅令止饮行未抵治所有一僧以防柃瘿孟遮道而献【防柃木名有文缕可爱多用为椀】曰可以酌酒富勒呼曰皇帝临遣时宣戒我勿得饮尔何人乃欲以此器导我耶令斡布哈【云敲杀也】即引去行刑者哀其无辜击其脑裂欲令宵遁而以死告未毕复呼使前僧被血淋漓富勒呼曰所以献我者意安在对曰大王仁慈正直百姓喜幸故敢奉此为夀无他志也富勒呼意解欲释之询其郷以渤海对富勒呼笑曰汝闻我来用此相鹘突耳岂可赦乎卒杀之又于道遇僧尼五辈共辇而载召而责之曰汝曺羣游以冐法乃敢显行吾前邪皆射杀之熈宗朝为太傅领尚书省事郎君吴矢谋反富勒呼连坐被诛
　　乌珠
　　乌珠一名宗弼封梁国王武元第六子江南人呼为四太子者也与其弟邢王阿昆布同母乌珠生时穹庐中郁郁有气众共异之为人豪荡胆勇过人猿臂善射遇战酣出入阵中部举惮之天防五年乌珠与兄鄂勒欢统众南征尼雅满欲先围汴京乌珠遣人告尼雅满谓独力难攻既而尼雅满知未可图果如乌珠所言遂已【按天防三年秋金二帅南伐四年春干里雅布围汴京至冬二帅复围汴京宋帝出降此云天防五年宗弼言汴京难攻尼雅满遂已殊为舛谬】七年为右监军请于尼雅满乞提兵侵江南从之乃提兵自登州入海道破南宋三十余州直至两浙江东湖南州郡皆下宋帝航海乌珠回至镇江宋韩世忠提海舟驻扬子江以邀之乌珠不得渡刑白马杀妇人自刃其额以祭天后得破海舟之防大战胜之以轻骑絶江而回江北屯于六合时左监军耻其无功欲再侵江南乌珠辞之熈宗天眷年间废刘豫以河南地归宋乌珠时为尚书右丞相兼侍中都元帅以割地为非举兵南征后败于顺昌败于郾城败于柘臯乃始讲和而南北无事矣乌珠临终属以坚守和好之説后赐谥曰忠烈
　　尼楚赫
　　尼楚赫武元第三从弟也【按此书太祖纪云族弟而金史不言族属逺近】以勇悍知名刺虎搏熊辈伍无敌武元起兵时防集诸部共举骁勇者充千人长众推尼楚赫康里吉等首攻宁江州破渤海子弟军取其州自后连年军旅每战必从天祚长春之役兵势甚盛众皆懐惧又盛寒雪深尺余尼楚赫先锋接战少顷军马左旋三转已横尸满野自后屡战有功大宗天防六年尼楚赫为万户尼雅满诸道进师令尼楚赫等攻汉上遂将其众号二十万攻邓州时江南财赋皆聚于邓宋京西帅刘汲营缮储峙甚备至是攻陷其城汲死焉邓州既破遂并取汝均房州之民以归后为咸宁都统封泽国王【按金史尼楚赫封蜀王后例改金源郡王】
　　乌绅
　　乌绅一名乌舍一名希尹武元帝疎族于属为子武元起兵时乌绅同为谋主为人深密多智目睛黄而夜有光顾视如虎防辽国为先锋径入新州节度使王从辅诣降又从破东京上京屡战有功武元割燕六州与宋时索百万租赋方交割宋使赵良嗣请以十万之数乌绅笑而不答复云二十万乌绅曰此一小县之数也皇帝已与两府议不须论租赋止于歳币外増一百万缗倘有难色不如画契丹故疆良嗣力争不胜自此国中有南伐意天防二年辽天祚帝率诸军出夹山南来越渔阳岭遇乌绅军战于雅哈下水乌绅率山西汉儿乡兵为前驱以国兵千余骑伏山间辽兵惊溃天祚奔山金司与小呼噜谋南归有精兵五千人乌绅遣罗索领五百骑击之殱焉遂擒天祚其后伊都谋反乌绅自云中闻其事见二人交马议事伊都事觉伏诛乌绅尝副尼雅满用事虽为诸将所忌而尝以智得免故尼雅满以下皆不能及吴矢之反诸王连坐乌绅时为右丞相建谋伏兵宫内因其朝防悉擒杀之达兰亦诛死乌绅遂迁左丞相萧庆右丞迁左丞然熈宗畏其智数深忌之初客星守鲁乌绅占之太史曰不在我分野外方小灾无伤也未防七月宋兖鲁虞滕诸王同日诛死至九月客星守陈太史以告宇文【按此言宇文而不着其名疑此乃懋昭之先世故讳其名】宇文语之乌绅不以为怪是月果同萧庆伏诛其应天道如此诏诛乌绅畧曰希尹心在无君言不近道逮燕居而窃议谓神器以何归其诛庆畧曰迷国罔悛欺天相济既致于理咸伏厥辜頼天之灵诛于两观先是乌绅第三子塔妲劲勇有智力兼百人乌绅常与之谋国富勒呼之死塔妲承诏召入后执其手而杀之为明威将军防元夕挟奴仆十辈入寡婶家烝焉乌绅在阙下其长子以告命械系于家塔妲惧法而惊遂失心归室不能坐呼曰我将死人问之曰适富勒呼来后旬日死乌绅哭之恸曰折我左手至是乌绅亦被诛
　　罗索
　　罗索一名罗宿不知族属之逺近武元初命选族帐之壮武者罗索与焉为人倜傥有大志常曰吾部落数千强盛如此因时建义功必有成及大兵攻取辽东路显州恐军亦叛萧干奔毉巫闾山罗索以劲骑追之大获而还武元攻燕罗索为前锋辽左企弓等方修守具罗索等已登城天防五年除万户尼雅满遣罗索征陜西至河中宋师扼蒲津西岸不得渡遂潜由上流韩城县一夕履氷而过直攻长安进攻秦凤为宋将张严所败既而罗索至凤翔界伏兵五里坡击杀张严宋师至富平罗索拥兵骤至负柴囊土借淖平行进薄其营与刘锜战胜负未分而我师出铁骑直击环庆军宋师遂败时罗索为陜西诸路选锋都统天防十年薨太宗朝封郜王【按金史罗索传天防八年薨追封萃王】
　　达兰
　　达兰一名达喇一名昌武元从弟也为人骁勇无懒少时暴横部落苦之从破燕山武元爱其隽爽二太子两围宋京达兰皆以兵从天防五年迁左监军马扩屯军北京【按宋史信王榛靖康中北行至真定境中亡还和州防御使马扩聚兵保五马山砦迎榛奉以为主鄂勒欢达兰攻之扩败死原书此作马旷鄂勒欢传又作马广葢宋人讳扩故或作旷及广而此书仍之今改正】达兰攻败之七年乌珠伐江南达兰屯滨州以守山东八年自潍州引众侵淮东援乌珠宋将张俊以达兰善兵其锋不可当徒手搏虎并亡无益【按宋史赵鼎使张俊救赵立俊惮不肯行此伹言俊惮行之意而不言使俊救立又不言俊不行于事之首尾不备今据宋史附识于此】达兰急攻楚州破之又引众攻泰州水寨为张敌万所败其婿博诺被擒九年居祁州请于尼雅满乞割齐国沧州盐场不从十二年齐国乞兵达兰权右副元帅提兵以应之天眷二年为都元帅割河南归于宋达兰主议欲以废齐也齐既废谋再征宋既而郎君乌克绅谋反事连达兰伏诛其子岱音亦被囚因赦得出庶子伊勒们名朂字勉道后为平章【按金史达兰传达兰既诛并杀其子台威鸟达布又始祖以下诸子传穆宗子朂字勉道皇统时平章政事此谓达兰子见赦又以朂为达兰子皆与史不合】
　　萨里罕
　　萨里罕不知其族属逺近【按金史萨里罕安帝六代孙】武元起兵时以宗族近亲为将相萨里罕晚后特以骁男见知于尼雅满再围宋京师萨里罕为万户罗索征陜西萨里罕副之屡战有功天防八年攻邠州与宋将曲端相拒于白店原萨里罕据髙原而阵望见哈富之败惧而泣十年与齐国合兵屯于凤翔十一年提兵直趋金商入洵阳界宋将邵隆败走遂入金州进趋饶风岭扼宋吴玠不能前乃斩其千户贝勒数人募死士由饶风之左道援崖而上遂攻祖溪闗陷兴元粮尽而反十二年复领兵攻宋仙人闗为吴玠所败乃退师天眷元年迁左监军二年迁左副元帅提兵自河中府渡河入同州界破永兴军及凤翔府陜右大恐既而扎哈贝勒战败中伤退屯武功和议再成南北不复战矣乌克绅反诸王以次诛死萨里罕亦被诛
　　鄂勒欢
　　鄂勒欢一名宗辅武元第五子江南呼为三太子大宗朝封晋王【按金史世纪宗辅以左副元帅薨追封潞王皇统六年进冀国王正隆二年进许国王此云太宗朝封晋王与史不合】天防五年干里雅布薨代为右副元帅是冬自燕山率众由沧州渡河以攻山东次年冬以众渡河攻下开徳府遂攻濮州防宋信王榛遣马扩防兵而来与尼雅满共为之备宋帅至北京之清平鄂勒欢与达兰复攻败之天防十二年齐国乞侵江南诸将皆沮其议惟鄂勒欢请行于是代尼雅满为左副元帅与刘麟猊等自淮阳分道南侵舟师由清河取楚州进攻承州防雨雪乏粮且战不利闻太宗疾遂回师熈宗即位封冀国王【按鄂勒欢以左副元帅薨追封潞王皇统六年进冀国王此谓熈宗即位封冀国王误也已于熈宗纪内辨正】正除左副元帅自燕山入见卒于途其后世宗立追尊为皇帝庙号睿宗又以宗辅非帝王名改曰宗尧【按原书此二句在追尊为皇帝之上先前倒置今改正】
　　乌兰思谋
　　乌兰思谋本辽哈斯罕女直居辽地俗呼熟女直女直族姓乌兰最为贱小名色埒黙本无名字后以门下被虏入洛阳【按思谋以金初起兵被虏何以得至洛阳二字疑有误】进士呉鼒苏闾为立名曰思谋字曰仲逺初起兵时思谋方负柴尼雅满虏之遂以其弟舒古木之乳母妻之命为都提防都提防者乃北人贵家奴仆之称也后尼雅满薨思谋赴丧舒古木以乳母之故请于帝以累充奉使有劳令枢密院出身差权太原府尹故任用思谋辨慧多智虑善于筹审小术浅算多有可取后以改定官制换授宁逺大将军沁南军节度使知懐州元帅乌珠主兵凡军国大事皆问之思谋以其常充奉使故也
　　韩常
　　韩常字元吉燕山人也父庆和在辽为统军太祖入燕常随父降俱授千户庆和从南伐累战有功后授副都统屯真定正授雄州观察使常善射以挽强见称射必入铁乌珠渡江常为先锋至湖南与向子諲战子諲不能敌攻围八日城破乌珠自江黄间南渡令常径趋衢信以为援兵乌珠攻明州常以兵从与张俊战于髙桥俊遁乌珠自江南归论功仍陞为万户都统屯河中府未防随乌珠至陜西攻仙人闗为宋吴玠所败常被南军射损左目众不能支遂回军然亦以此受知于乌珠乌珠首尾陜西凡数年常必随从其后顺昌之战常在白洲龙涡下寨距城三十里宋刘锜击之众颇死伤乌珠既败以常守颍昌府方乌珠未南征之先常为濬州守一日与其判官宫茵论南北兵战之事茵曰此非南之所能敌葢谀之也常曰不然今昔事异昔我强彼弱今我弱敌强所幸者南人未知北间事耳至顺昌之败其言果验














　　钦定重订大金国志卷二十七
　　钦定四库全书
　　钦定重订大金国志卷二十八
　　文学翰苑上
　　宇文虚中
　　宇文虚中字叔通成都人宋黄门侍郎以奉使见留仕为翰林学士承防皇统初南人多在上京谋奉虚中为帅夺兵仗南奔事觉诏系狱先是虚中在朝语言谐谑诸贵族大臣久不平之乃煆炼所藏图书为反具虚中叹曰死自吾分至于图籍南来士大夫家例有之如髙待制士谈图书尤多岂亦反邪有司承风防并寘士谈极刑人至今寃之
　　蔡松年
　　蔡松年字伯坚父靖宋季守燕山仕金为翰林学士松年行台尚书省令史出身官至尚书右丞相镇阳别业有萧闲堂自号萧闲老人卒谥文简
　　蔡珪
　　蔡珪字正甫松年子也七岁赋菊诗语意惊人天徳二年【按中州集作三年】进士擢第厯澄州判官三河簿正隆三年铜禁行官得三代以来鼎钟彛器无虑千数礼部官以珪博物且识古文竒字辟为编类官丁父忧起复翰林修撰同知制诰改户部员外郎太常丞朝廷稽古礼文之事取其议论为多大定十四年由礼部郎中出守潍州道卒有续欧阳文忠公集古録金石遗文燕王墓碑辨等书传于世
　　髙士谈
　　髙士谈字子文【按中州集云一字季黙】宋髙琼之后宣和末任忻州户曺仕金为翰林直学士皇统初死宇文之祸有防城集行于世子公振亦有诗名
　　马定国
　　马定国字子卿荏平人少时志趣不凡宣政末题诗酒家壁有苏黄不作文章伯章蔡【按中州集作童蔡】翻为社稷臣之句用是得罪而名亦显天眷年间游厯下亭以诗撼刘豫豫与语大悦授监察御史仕至翰林学士石鼓自唐以来无定论定国以字画考之云是宇文周时所造作辨万余言出入传记引防甚明号荠堂先生
　　施宜生
　　施宜生字明望福建建州之建阳人【按中州集浦城人】宣和末为颍州教官后仕齐又仕金官至翰林学士正隆中尝奉使于宋自号三仕老人【按宜生使宋泄国谋归为介所告烹死】
　　郝俣
　　郝俣字子玉太原人正隆二年进士仕至河东北路转运使有诗云功名角上无多地风月壶中自一天子居简亦有诗名居中枢密院令史出身正大末除凤翔府治中南山安抚使诗亦甚工子玉号虚舟居士【按原书此句无子王二字则以号虚舟居士属于其子居中殊失事实今防中州集补正】
　　李晏
　　李晏字致美髙平人【按中州集云父森字彦实】工诗有云少年日日醉花边短白长红一一怜自笑老来心尚在恶风常废五更眠又赋梅云氷骨有香魂乍返玉顔无晕酒全消皇统二年晏登进士释褐积迁至翰林学士髙文大册号称独歩拜御史中丞初辽人掠中原及得奚渤海诸国生口分赐贵近或有功者大至一二州少亦数百皆为奴婢输租于官且纳课给其主谓之二税户【按原书此四字作课之二文义讹脱今据中州集改正】至大定初一切税户皆免为民独闾山守僧赐户三百与僧共居供役而不输租故不在免例诉者积年台寺不为理又诉于晏晏上章畧云天子作民父母胥吏弄法舞文沙门既谓出家可与男女
　　杂　　　　　【居】乎书奏宰相持不可世宗诏晏与相诘难晏伏御座前曰【按原书无御座二字据中州集补】前日车驾幸辽东闾山寺僧曽供从官一宿之具寺僧物即陛下物也陛下无以此直寺僧而使三百家受屈世宗笑曰李晏刼持我邪即日免之明昌初为礼部尚书分诸道府试复经义设童科皆自晏发之出为沁南军节度使力辞改昭毅军节度使子仲畧仕至山东路按察使
　　王寂
　　王寂字元老蓟州玉田人天徳三年进士兴陵朝以文章政事显终于中都路转运使卒谥文肃有拙轩集北迁録传于世
　　刘昂
　　刘昂字之昂兴州人大定十九年进士是时昂有声场屋其律赋自成一家轻便巧丽差有防法早年得仕省掾考满授平凉路转运副使昂作诗得晚唐体尤工絶句徃徃脍炙人口张秦娥者颇能小诗其赋逺山云秋水一抹碧残霞防缕红水穷霞尽处隠隠两三峯其后流落昂赠诗云逺山句好画难成桞眼才多总是情今日衰顔人不识倚炉空聴煮茶声又云二顷山田半欲芜子孙零落一身孤寒窻昨夜萧萧雨红日花梢入梦无秦娥为之泣下章宗朝自国子司业迁左司郎中以言事降上京留守判官道卒【按金史云掌书大中与贾漏言除授事为言者所劾辞运昂降官中州集云辽阳人大中欲摇执政贾为言者所劾辞速昂降官此云以言事降官其説皆颇不同】
　　杨云翼
　　杨云翼字之美乐平人明昌五年经义进士第一人词赋亦中乙科宣宗频嵗南伐事势有决不可者议论之际时相多以避嫌不敢言云翼独极諌以为两淮生霛皆陛下赤子不能外御北兵而取偿于宋以天下为度者不如是也是后再出兵时全军防为宋所覆宣宗悔悟责主兵者曰我当何面目见杨云翼邪兴定末拜吏部尚书中外望其入相竟以足疾不果正大五年终于翰林学士谥文献【按金史云为礼部尚书兼侍读卒】
　　史肃
　　史肃字舜元京兆人侨居北京之和众业科举为名进士厯赤县及幕官入为监察御史迁治书出刺通州大定党狱起为所絓谪静难节度副使太安初召为中都路转运副使超户部正郎复坐镌降同知汾州卒于官肃尚理性之学屛山学佛【按李纯甫自号屏山居士】自肃发之髙才博学作诗精致有理尤善用事古赋亦竒峭有诗集号澹轩遗藁云
　　萧贡
　　萧贡字真卿咸阳人大定二十二年进士自泾州观察判官召补省掾不四五月拜监察御史累迁右司郎中预修泰和律令所上条画皆委曲当上心兴陵嘉叹曰汉有萧相国我有萧贡刑狱吾不忧矣又奏死囚狱虽已具仍责家人伏办以申寃抑诏从之迁刑部侍郎入谢曰臣愿因是官广陛下好生之徳上大悦凡贡所平及多从之厯大兴尹徳州防御使知大名府陕西转运使河东北路按察转运使静南军节度使南京都转运使御史中丞以户部尚书致仕卒谥文简有注史记百卷公论等文行于世
　　李遹
　　李遹字平甫乐城人明昌二年进士泰和中为大兴幕官时呼沙呼知府事卖权恃势奴视同列遹每以公事相可否不少假借又摘其隂事数十条欲发之呼沙呼谋簒者也声势熖熖人莫敢仰视乃为一书生所抗积不能平先以非罪诬染之防至不测虽有以自解竟坐是仕宦不进以东平治中致仕闲居阳翟十余年号寄庵先生临终戒家人曰吾明日归矣而辈慎勿遽哭果如期而逝家人哭不禁良久开目曰戒汝等勿哭致令我心识散乱言毕目复瞑其明了如此遹工画山水龙虎亦入妙品皆得先辈不传之秘平生诗文甚多如云旧管新收妆镜在昨非今是酒杯干赠笔工云工不能书何以笔士须知笔乃能书皆佳句也
　　冯延登
　　冯延登字子骏吉州人承安三年进士为宁边令适赵秉文守此州与之考论文义相得甚欢故延登诗文皆有律度正大末奉命北使见留使招凤翔不从欲杀者久之割其须髯羁管丰州二年乃得还天兴初元授礼部侍郎京城陷自投井中诗文最工隆安道中元日题云山冈重复三竿日溪路萦回一带天老境飘零情更恶又从马上得新年
　　梁持胜
　　梁持胜字经甫绛州人父襄大定初进士质直尚义有古人风仕至保大军节度使有谏世宗田猎表传于世【按原书无父襄二字考金史自大定初以下至此实系持胜父襄事今补】泰和六年持胜复试进士制防优等宏辞亦中选贞祐初由太学博士为咸平治中宗室承裕辟为僚佐承裕死太平谋不轨以兵胁持胜作文移持胜不从大骂即日遇害【按金史持胜传迁咸平路宣抚经厯时宣抚富森万努有异志欲弃咸平徙海兰路持胜力止之万努怒杖之八十走告上京行省太平太平实与通谋口称其忠而心不然之署为左右司员外郎既而太平受万努命焚毁上京宗庙执元帅承允夺其军持胜密约咸平治中卖摩赛不万户韩公恕共杀太平复推承充行省事同伐万努事泄俱被害葢其事之本末如此此所载简略不明又史言为宣抚经厯此言为咸平治中史言元帅承充此言承裕史言持胜欲杀太平推承充而见害此言承裕死太平胁持胜作文移不从而见害其説皆不同皆当以史为确】时年三十六赠韩州刺史初赴官有诗云山云欲花先惨客路无人鸟亦悲以为防云
　　冯璧
　　冯璧字叔献承安二年进士厯州县召入翰林再为曹郎宣宗朝屡以使指鞫大狱其时权贵如归徳知府宿州总帅【按金史完顔纲传贞祐二年为行院签枢密院兼知归徳此云归德知府疑谓纲也又归潜志云赫舍哩约赫徳镇宿数年屡破宋兵然防扈不受朝廷制此云宿州总帅即谓约赫徳也】声势熖熖朝廷知其防扈而不能摧伏者璧以法临之毛髪不贷也防有重名不畏强御兴定末以同知集庆节度使事致仕居嵩山龙潭者十余年放浪山水间人望以为神仙题明皇击梧桐图云三郎耳谱趂花奴风调才情信有余天寳错来非一拍霓裳中节亦区区诗文行于世者最多北渡还乡里年七十九而终
　　韩玉
　　韩玉字温甫其先相人其后北迁为渔阳人明昌五年经义词赋两科进士入翰林为应奉一日应制百篇文不加防又作元勲传称防章宗叹曰勲臣何幸得此人作传耶泰和中建言开通州潞水漕渠船运至都陞两阶授同知陜西东路转运使事大安三年都城受围夏人连陷邠泾陜西帅司檄玉为都统府募军旬日得万人籍秦州塲买马官香及凤翔冒买马七百寳鸡埋没官铁他州郡弓弩数千以给军出屯华亭与夏人战败之获牛马千余时夏人五万方围平凉又战于北原夏人疑大军至是夜解去当路者忌其功驿奏玉与夏人有谋朝廷疑之使使者授玉河平军节度使且觇其军先是华州李公直以都城隔絶谋举兵入援而玉恃其军为可用亦欲为勤王之举乃传檄州郡云始是贼臣贪容奸赂继縁二帅贪锢威权既止夏台之师旋至防河之败又云人谁无死有臣子之当然事至于今忍君亲【按原书作坐视于属对殊疎据中州集及归潜志改】而弗顾勿谓百年身后虚名一聴史臣只如今日目前何顔以居人世【按原书脱目前以下八字据中州集及归潜之补】其后京兆统军以谋及诛公直并及于玉玉赴官道出华州被囚死于郡学【按归潜志云收鞫死狱中与此不同】钦定重订大金国志卷二十八
　　钦定四库全书
　　钦定重订大金国志卷二十九
　　文学翰苑下
　　王若虚
　　王若虚字从之槀城人承安二年经义进士释褐鄜州録事厯门山令入翰林自应奉转直学士居冷局十五年崔立之变羣小献谄为立起功徳碑以都堂命召若虚若虚外为逊辞而实欲以死守之时议称焉北渡后居乡里癸卯三月登泰山憇于黄岘峯之萃美亭谈笑而化若虚少负海内重名而不立崖岸滑稽多智而以雅重自持诚可为一时名流矣
　　麻九畴
　　麻九畴字知防莫州人【按金史云易州人】三岁识字七岁能革书作大字有及数尺者故所至有神童之目章宗召见问汝入宫中亦惧否对曰君臣父子也子宁惧父邪章宗大竒之弱冠住太学有声塲屋间南渡后读书北阳山中兴定末府试经义第一词赋第二省试亦然【按金史及归潜志九畴省试虽居首而廷试以误黜故正大三年乃赐及第】正大三年公卿连荐九畴可试馆职乃赐及第授太祝权太常博士应奉翰林文字九畴天资野逸髙蹇自便壬辰歳遇乱卒
　　髙庭玉
　　髙庭玉字献臣思州人大定末进士章宗卫王朝甚有时名为人豪杰尚气节一时名士多归之贞祐初自左右司郎官出为河南府治中与知府复兴【按归潜志云温徳亨福兴】屡以公事相可否时都城受围使驿阻絶复兴为安抚副使惧庭玉谋已乃以造逆拘讯之庭玉就逮厐才卿雷希顔王士衡辛敬之【按厐才卿名铸雷希顔名渊王士衡名权辛敬之名愿】皆被罗织防有一网之祸比赦至庭玉瘐死
　　张万公
　　张万公字良辅东阿人正隆二年进士仕长山令有恵政人为立祠入为右司员外郎太师淄王爱之【按金史图克坦克宁为太师封淄王】许以宰相器明昌初迁御史中丞以言事忤防除彰国军节度使召为大兴尹拜参知政事以母老乞归养出判东平河中济南丁内艰起复擢平章政事封夀国公为相知大体有敦厐耆艾之目既致政而眷顾未衰复起判济南安抚山东便宜行事未防得请薨谥文贞配享章宗庙庭
　　董师中
　　董师中字绍祖邯郸人后徙洺州皇统九年进士承安中入政府直道自立泰和初贵妃李氏方宠幸妃兄竒尔为宣徽使有杨国忠之权时有田庭方者上书云大臣持禄近臣怙宠章宗览之顾谓怙宠者谁时竒尔侍立师中倒笏指之曰谓李竒尔辈章宗颔之师中常言作相不难但一心正两眼明足矣少喜诙谐及在相位未尝废谈笑然不害为名相俄致仕赐第京师薨
　　胥鼎
　　胥鼎字和之代州人大定中进士厯官至参知政事宣宗贞祐二年拜尚书左丞车驾南渡出为平阳节度使【按金史及归潜志皆作汾阳军节度使】移知河东南路宣抚使四年授枢密副使权右丞五年进平章政事莘国公行台闗中未防兼左副元帅明年以温国公致政进封英国行台卫州薨于卫鼎在长安日有乞致政表云兴造功业方圣主有为之时表山河岂愚臣养安之地其为国一念可知也
</div>
    <div class="pagination">
<a href="钦定重订大金国志_page18.html">上一页</a><span>...</span><a href="钦定重订大金国志_page14.html">14</a><a href="钦定重订大金国志_page15.html">15</a><a href="钦定重订大金国志_page16.html">16</a><a href="钦定重订大金国志_page17.html">17</a><a href="钦定重订大金国志_page18.html">18</a><span class="current-page">19</span><a href="钦定重订大金国志_page20.html">20</a><a href="钦定重订大金国志_page21.html">21</a><a href="钦定重订大金国志_page22.html">22</a><a href="钦定重订大金国志_page23.html">23</a><a href="钦定重订大金国志_page24.html">24</a><span>...</span><a href="钦定重订大金国志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
