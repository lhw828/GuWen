<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 678 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 678 页/共 848 页
  </h1>
  <div class="content">
   ○又谕、达洪阿等奏、二次生捦逆夷。提讯供词。究出通夷奸民。立时拏获。并进呈夷书图样等件。览奏均悉该处所获逆夷。讯供后如尚有未经正法者。著暂行拘禁。听候谕旨。至奸民黄舟等甘心从逆。导引为奸。必应尽法惩办。所有未获之陈恶一犯。仍著上紧查拏。务获究办。以净根株。将此谕知达洪阿、并传谕姚莹知之。　　

○四川总督宝兴等奏、大凉山夷匪捏特黑乃等、纠众出巢。潜至狗脚湾地方。向零居山民抢夺。经官兵奋力扑击。先后毙匪六七十名。并拏获起意纠杀凶夷黑古、铁牛、连根、三名及引路汉奸刘四一名。就地处斩。枭首示众。以昭炯戒。居民现已安堵如常。得旨嘉奖。　　

○以剿办逆匪。赏福建参将余跃龙、守备朱鸿恩、曾玉明、外委叶占春、花翎。千总林以成等蓝翎。余加衔升补有差。予军营病故县丞白鹤庆、祭葬恤荫。　　

○除河南永宁县冲塌地四十八顷二十亩有奇额赋。　　

○甲子。谕军机大臣等、前经降旨。著四川湖广二省总督广购木料。雇觅匠工制造战船。兹据裕泰奏、川湖战船。但可协济江南。未能前赴浙闽等省。请各省分造等语。因思四川更在湖广上游。若成造船只。驾运浙闽等省。尤属未便。著宝兴。裕泰各于所属地方。购买巨木。赶造战船。以备长江及各湖操练攻剿之用。无须入海。舵工人等。即各就本地雇募。于江中试演驾驶。务求熟习便利。将来即随船前往。方足以资得力。至入海船只。应由沿海各省制造应用。惟川楚向为产木之区。并著宝兴。裕泰。广购坚实巨木。以备海疆督抚随时调取。毋稍迟误。将此各谕令知之。　　

○又谕、现在余步云拏解来京。交军机大臣会同三法司审讯。江宁城守副将丰绅泰、镇海县知县叶堃、候补县丞谢荣光、均有应行质讯之处。著该将军等迅即派员伴送来京。归案质讯。如丰绅泰已回江宁省城。著即咨交牛鉴。饬令迅连来京候质。将此谕令知之。　　

○乙丑。谕军机大臣等、本日牛鉴奏、口□佛啷哂亚国夷目欲赴江宁。为＜?口英＞咭唎劝和息兵一摺。览奏均悉。昨已有旨饬令耆英等妥商酌办。现据奏称俟其到后。仍即委员面见该夷目。好言开导。著耆英等于则济勒到时。即告以劝和息兵。具见该国恭顺之意。此时＜?口英＞咭唎国已不称兵。该夷目自当速回广东。照常贸易。至＜?口英＞夷在京设立夷官办事一节。从前乾隆年间。既未能行。此时＜?口英＞夷亦再不肯提及。而又与该国无干。自不必另生枝节。如此明白晓谕该夷自必回帆远去。并著遣员谕知口□朴口□鼎喳。告以中国现与尔国详议条款永绝兵萌。今口

□佛啷哂亚国夷目不避险阻前来。口称为尔国劝和。究竟是何意见。如系真意。尔即与之说明。无烦该夷目代为陈说。务令则济勒闻之领会。迅速回帆。况则济勒此来。无非欲于中取利。尔当设法劝谕。破其妄念。庶不致令彼搀入偾事也。将此由六百里谕令知之。　　

○旌表守正捐躯直隶丰润县民沈汶起妻宋氏。　　

○丙寅。谕军机大臣等、麟庆奏、筹办淮扬地方情形一摺。据称三氵□又河等口。分派参将继伦等管带兵勇驻防。都勒丰阿到浦。已令星夜赴扬。扼要防堵。并派捐丁效力之秦广镛。前往周庄一带。巡缉私枭。编就木筏。酌留十大架。安泊坐湾处。以备拦截之用。其余二十架。期于转掉便捷等语。均著照所议妥为办理。该河督仍当会同李湘棻、但明伦悉心讲求。务臻尽善。所有投效之举人朱百谷、同知陈荣、于昌进、孔继鑅、通判曹文振、黄海安、知州李赓扬、州同王恩沛、钟照、主簿黄铭仕、恽保、从九品姜溎等、均准留于南河差遣。该举人等或团练壮丁。或捐资制备军械。著与县丞孙旅。同知陈韶等、均俟军务告竣。核实保奏。实在出力。著有劳绩。固当优予恩施。即未经调用。亦必量为奖励。至仪徵盐匪。现在已将头目熊有成等召募团练。并设法解散党羽。该枭匪等既知归正。该河督等仍当加以激劝。其一二出色者。果能管束得宜。不致滋生事端。即准给予顶带。其防堵分局。亦照所议分派颜以燠等管理。将此由五百里谕令知之。　　

○江南河道总督麟庆奏、遵查现值秋汛。黄河水势甚大。险工叠报。已饬属赶紧围护抢筑。期保无虞。至＜?口英＞夷因淮扬运河水浅。有欲遣汉奸盗决高家堰之谣。惟本年湖水稍小。智信两坝。现仍坚守。其余堰堤宽厚。石工出水尚高。断非汉奸所能盗决。然既有此谣。不可不随时豫防。现已密饬所属。昼夜梭巡以昭慎重。得旨、慎密防范。断不可令人窥破底蕴。反受其害也。　　

○礼部议准、江苏巡抚程矞采疏报、采访海、赣榆、二州县贞节妇女王邵氏等一千四百五十三口。安徽巡抚程楙采疏报、霍山县戴杨氏等七百六十四口。署河南巡抚鄂顺安疏报、息、卢氏、二县丁李氏等十五口。各请建总坊旌表。从之。　　

○丁卯。谕军机大臣等、特依顺奏、查明乍浦满洲营失陷物件一摺。副都统衙门书册等项。著将现存失去各数目。造册咨部查核办理。所有该员等应得处分。均著加恩宽免。所请杭州满洲营官兵添演擡炮一百位。鸟枪二百杆。于军需局领出。在八旗箭兵内挑选七百名训练演习。其乍浦满洲营内。亦添设擡炮二十位。责成该副都统挑兵一百名演练。所议其好。即著照议办理。仍著认真训练。无致有名无实。现在秋汛届期。钱塘江水增长靡定。仍当严饬在防员弁兵丁加意防范。毋稍疏虞。将此由四百里谕令知之。　　

○又谕、麟魁奏详查海防情形。及先期筹议河防各一摺。据称登州北面水城。距岸十二里外。水深约十余丈。两岸沙堤。尚堪捍卫。蓬莱阁形势较高。现又添置棉被千条。豫备攩护。并为盖护火药库房之用。该夷大船不能贴岸。桅上之炮。即能轰入。亦属摧坚无力。其可以扑岸之处。临时究濠设阱。足以堵御马车马炮等语。著照所议妥慎办理。至回空军船。因江路梗阻。多半停泊山东境内。沿河屯戍。必应先事豫筹。所请将现驻海口之兖州曹州两镇所属八营官兵一千二百五十名。俟秋凉察看情形。先行调回本汛。与各该营留存官兵。分布河干。俾资弹压之处。著临时察看情形。酌量妥办。该署抚现因河防事重。暂行回省。督同司道妥为布置。将来筹定之后。应否仍赴登郡督防。著该署抚届时相度事机。奏明办理。将此谕令知之。　　

○旌表守节抚孤土尔扈特护盟长福晋喇什丕勒如例。赐御书扁额曰励节宣勤。　　

○拨荆州旗营节存银。修驻防官兵被淹房屋及公所堆拨。并买补马匹军械。从将军禄普等请也。　　

○戊辰。谕内阁、宝兴奏、访获匪犯多名一摺。四川彭县白石沟等处。有大夥匪徒。结当横行。节次捉人勒赎。恃强抢劫。聚众订盟。置备刀械。经该督饬令该地方文武员弁设法掩拏。捕获首从各犯张国定等九十余名。起获铁炮鸟枪刀械多件。有名恶匪。已获十之七八。所办甚好。此等匪徒恃众逞强。叠次扰害。复置有炮械等件。尤恐有不法重情。著该督即将现获各犯逐一严行讯鞫。按律惩办。其未获匪犯。仍著严饬印委各员迅速掩捕。务须净绝根株。勿留余孽。此次派委各员。缉捕尚属勤奋。著该督俟余犯全数弋获后。择其尤为出力者。酌保数员。毋许冒滥。另片奏、彭县知县毓庆。于该管境内盗匪充斥。毫无觉察。请摘去顶带。勒限协缉等语。毓庆著即革职。毋庸留省协缉。　　

○又谕、禧恩奏、请将官兵军器送省点验一摺。著照所请、盛京官兵军器。著自平夷撤防之日起。每届三年。开列将军副都统五都侍郎衔名。奏请简派一二员。将各城军器调至省城。公同点验。　　

○谕军机大臣等、禧恩奏、查明旅顺口情形一摺。前因旅顺口地方紧要。有旨谕令该署将军酌量情形。筹议具奏。兹据奏称、该处口门狭隘。水势平浅。其岸上皆系荒山旷野。且形如釜底。无险可守。逆夷不能据为巢穴。其安炮练兵设伏。以及晓谕岛民内徙。严断接济各情。亦经早饬料理等语。该处口外即属大洋。且登陆后距水师营不远。自应严加守御。著该署将军仍饬令该协领等随时侦探。实力防范。不得以该逆大船不能驶进。稍存大意。至山海关屯驻官兵。如有应须调取之处。即著知会哈哴阿相机办理。其豫备渔船攻剿一节。既属无济于用。著毋庸议将此谕令知之。　　

○又谕、朕闻浙省获一夷奸。系广东人。在彼二十余年。以造船为生。夷船多其所造。与内地造船大不相同。其人既经浙省拏获。是何姓名。修造船只。是否坚实灵巧。能否适用。著奕经、刘韵珂、详悉查明。据实具奏。将此谕令知之。　　

○又谕、有人奏、近得一书。名演炮图说。系丁拱辰所著。此人曾在广东铸炮。演试有准。亦晓配合火药之法。著奕山。祁＜?土贡＞。查明是否实有丁拱辰其人。现在曾否在粤。所制炮台炮位。果否坚固适用。据实具奏。又闻广东造得火轮船。亦颇适用。著即绘图呈进。并将是否内地匠役制造。每船工价若干。一并详悉查明具奏。将此谕令知之。　　

○又谕、刘韵珂等奏、浙省现难捐造船只一摺。据奏浙省产木。多系松杉。坚大木料。非贩自川楚。即来于福建。现在洋面江面。均有逆船梗阻。无从贩运。浙省临海各处。又无僻静处所。请俟夷务稍平。路通民归。再行筹办等语。览奏均悉。前已有旨谕知宝兴。裕泰。令其广购巨木。以备海疆督抚随时调取。著刘韵珂察看情形。俟将来制造时。奏明调取木植。如式购制。又据卞士云片奏、藩库银两。应觅安顿之所。请于军需项下拨银三十万两。藩库拨银四十万两。委员解赴江西藩库存贮。俟需用时陆续咨提等语。准其照议办理。将此由四百里谕令知之。　　

○以三品顶带前署浙江巡抚卞士云。署布政使。六品顶带前署浙江布政使管遹群。仍办理粮台。　　

○修浙江东西两塘坍损各工。从前署巡抚卞士云请也。　　

○展缓浙江嘉善、石门、桐乡、三县及嘉湖卫被雪被水歉区旧欠额赋。　　

○己巳。上诣绮春园明皇太后安。　　

○谕内阁、周之琦奏、请将玩视捕务之土州判、并督缉之同知、分别革职解任一摺。广东阳万地方。土人黄卜能等、因挟客民重利盘剥之嫌。辄即纠约多人。致毙多命。实属藐法。著该抚提集现获各犯。严行讯鞫。按律惩办。阳万土州判岑铭、于土民聚众滋事。毫无觉察。犯案后又未能全数获犯。实属玩忽无能。著即革职。留于该地方缉拏。前署百色厅同知事南宁府同知王式和、责任督缉。著一并解任。留于该地方勒限三个月。督同严拏本案在逃各犯。限满有无弋获。再行分别办理。寻奏、黄卜能、李德洸、纠众一百一人。殴毙客民黄德亨等五十九命。黄卜能俟缉获另结。李德洸、拟斩决。业经监毙。应毋庸议。余犯分别问拟。岑铭、王式和、被参后获犯奋勉。王式和已奏明饬回本任。岑铭请予开复。下部议。从之。　　

○又谕、都察院奏、查明各省京控咨交案件。逾限未结。并上次展限已逾。仍未审结各案。开具清单呈览。各省州县审办不公。致令来京具控。经各衙门咨交之后。各该管上司自应勒限严催。将未结各案迅速审办。以免悬宕。兹都察院查明该衙门咨交各省逾限未结。统计五十九案之多。步军统领衙门咨交各省逾限未结。统计七案之多。似此任意积压。玩泄已极。著吏部即将承审逾限各将军督抚都统府尹及委审各员应得处分。查取职名。分别议处。并著该将军督抚等将未结各案。迅速审办完结。毋得再有迟延。致干咎戾。　　

○谕军机大臣等、裕泰等奏、盐船难以驾驶。拟赶扎木筏。添雇划船。招募水手。以资攻剿一摺。览奏均悉。盐船体质笨重。既属不堪适用。著毋庸议。至所称以渔船小划。散布江面。及拟扎木筏数十座。顺流冲击。筏后选雇民船。装载柴草火器。以备焚攻。其每筏各带渔划等船数十只。遇有可乘之机。则弃筏登划。飞棹前进等语。著照所议办理。现在逆船尚未退出大江。难保不复肆凶悖。有烦攻剿。该省所造木筏。既需时日。必应赶紧严催。其水摸人等。亦著饬令迅速选雇。该督等惟当相度机宜。妥慎办理。总须先期有备。不致临事周章。是为至要。将此由四百里谕令知之。　　

○又谕、奕经奏、量移官兵。屯扎常州一摺。据奏将河南官兵密赴常州一带。并经函致耆英。仍听候咨会。以定行止等语。览奏已悉。所奏定海镇海夷船。近日并无增减。乍浦有船一只停泊。亦未滋扰。并饬郑鼎臣先行查看江海汇流口岸。暗藏船只。豫备兜截等情。均著俟耆英咨会到时。有须攻剿之处。合力攻击。毋误事机。另片奏、请派郑祖琛兼办行营粮台。昨因刘韵珂销假回任。已有旨令卞士云理浙江布政使。管遹群办理浙江粮台。所有该将军行营粮台。著照所请、即以郑祖琛兼办。将此由四百里谕令知之。　　

○又谕、但明伦奏、收复瓜洲。招集匪徒各一摺。夷船退出江口。瓜洲业经收复。著招徕居民。妥为抚辑。仍饬员弁兵勇小心守御。毋得少有疏懈。至仪徵滨临大江。枭徒乘间窃发。现在招集头目。尚听约束。仍当妥为弹压。毋任滋生事端。其事平以后。应如何设法解散之处。著斟酌妥办。慎勿稍留后患。其余沿江各村。自相团练。均著照所议妥为办理。将此由四百里传谕知之。　　

○庚午。谕军机大臣等、有人奏、盐枭结夥贩私。持兵拒捕。上下江各分头目。下江头目黄安民。即前经正法黄玉林之子。其党羽最繁。分布巢湖、洪泽湖、焦山等处。而上江之庐凤颍寿头目。亦与合一等语。著李湘棻确加查访。盐枭头目。是否实系黄安民。并是否系黄玉林之子。据实具奏。将此谕令知之。　　

○又谕、麟庆奏、委员前赴瓜洲抚居民。淮扬情形大定一摺。览奏均悉。夷船退出瓜洲。居民陆续搬回。地方安静。著即督同运司但明伦妥为抚辑。运库银两。已经解还。仍当饬属加意防范。勿谓夷船开去。断不再来滋扰。致有疏虞。傥夷船全数退出大江。著即随时体察。将所调防兵。一面奏闻。一面分别截留裁撤。以节糜费。官绅士庶。如有急公好义。踊跃捐输者。该河督开单奏闻。朕必破格施恩。前次奏请甄叙各员。不日吏部奏上。即当降旨鼓励。又另片奏、黄水盛涨。桃北崔镇汛杨工。上下漫水二处。直穿运河。冲破遥堤。由六塘河下注等语。崔镇汛究系何府何系管辖地面。虽据奏称两岸并无居民。但被刷口门。已宽一百余丈。溜走东崖。尚未塌定。且为驿路所关。诸形紧要。著麟庆迅即督属抢护。勿令口门刷宽。更难措手。各厅料物。自己齐备敷用。办理迅速。方不致溃决为患。著该河督查明漫口实在若干丈尺。绘图贴说。驰递呈览。以慰朕念。至驿路改道。应由何处行走。访能迅速无误。著筹画妥办。不可误事。将此由六百里谕令知之。　　

○以捐输马匹。赏蒙古军台驿站札兰章京旺楚克等顶翎有差。　　

○准江西各帮应交余米。分限搭解。　　

○辛未。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、著各直省督抚提镇于所属水师陆路参将游击都司守备内。择其晓畅营伍。认真操练。人亦体面。缓急可靠者。无论曾经出兵与否。不拘名数。秉公酌保数员具奏。候朕简用。此项人员。豫储干城之选。必须才能出众。为守兼优。方昭核实。若无员可保。亦不必勉强塞责。虚应故事。所保各员。将来除犯公罪仅处本员外。傥涉私罪。并将原保之督抚提镇一并惩处。　　

○谕军机大臣等、贺长龄奏、遵旨召募土兵。勤加训练一摺。据称现计通省共募得土兵一千七十六名。又觅雇素娴技艺之人。专司教演等语。览奏均悉。所请土兵十名内以五名习火枪。即照议办理。惟此项土兵。步射既非素习。一时恐难有准。其请习弓刀之五名。著改为练习刀矛。俟挑补入伍后。再行学习弓箭。所需火枪刀矛及衣履等件。即由该地方官捐备。其每名每月给米三斗。盐菜五百文。及所需火药铅丸器具等物。准由该抚与藩司捐廉发给。所募名数。就近移知各营。遇有营兵出缺。即将土兵与营兵一律考试。挑选归伍。仍续行募补。以符原额。按季申报各上司衙门查核。该抚随时督同司道等实力奉行。务期一兵得一兵之用。毋得有名无实。并饬各道于每年巡查营伍之期。按名调阅。分别赏罚。不得虚应故事。日久滋弊。将此谕令知之。　　

○又谕、奕经奏、带兵前进。移驻常州一摺。该将军将兵勇分队。不动声色。陆续行走。移营暗进。所见是。现在耆英等驻劄江宁。办理羁縻事宜。该将军行抵常州。著仍遵前旨。听候耆英等信息。相机办理。如该逆反覆无常。必须攻剿。即带兵就近应援。毋误事机。将此由四百里谕令知之。　　

○壬申。钦差大臣广州将军耆英等奏、夷酋口□朴口□鼎喳、先有请臣等出城面订之约。亦知事属冒险。惟该夷惟悍多疑。拒绝不往。易启猜疑。当订于十五日直至其三桅兵船。该夷酋貌甚恭谨。旋于十九日在城外静海寺行答拜礼。复因请入城面订和约。词甚谆切。不得不俯顺其请。定于二十一日。选择公所委员妥为照料。俟入城定议。再行录呈。此次酌办夷务。势出万难。策居最下。但计事之利害。不顾理之是非。福州贸易一节。前与会议时。曾以既有厦门。无庸兼及福州。向其争辩。兹复委道员鹿泽长再向熟商。该夷坚执不从。傥不允其所请。势必复来攻夺。残敝之余。防守尤属不易。定海之既得旋失。是其前车。势不能遏其所请。谕军机大臣等、耆英等奏、详陈夷务情形。亲往夷船妥为招抚一摺。览奏忿懑之至。朕惟自恨自愧。何致事机一至于此。于万无可奈之中。不能不勉允所请者。诚以数百万民命所关。其利害且不止江浙等省。故强为遏抑。照议办理。惟该夷所请。均已允准。即当迅速定议。全数退出大江。不得任其耽延。惊扰行旅。至此外一切紧要事件。必应筹及者。均著责成该大臣等一一分晰妥议。不厌反覆详明。务须永绝后患。该大臣既知善后之难于措手。他国之不免生心。即应思前顾后。豫为筹画。于逸从下策之中。力求弭患未然之计。傥稍留罅隙。日后有所藉口。以致别生枝节。办理掣肘。是耆英、伊里布、自诒伊戚。不惟无以对朕。更何颜以对天下。再咈啷哂亚国夷目则济勒到后情形若何。甚为谨念。著一并奏慰。将此由六百里加紧谕令知之。　　

○又谕、程楙采奏、防堵情形一摺。逆夷虽已效顺。难保非甘辞饰诈。懈我军心。该抚谆饬将士加倍严防。并先将江西恇怯之兵。撤回归伍。所见甚是。现在西梁山江岸被水兵丁。已移驻山头。未能暗中设伏。东梁山尤为吃重。前派游击万兴。未历戎行。所带兵丁。又多柔弱。著即撤回本汛。其游击嵩山、曾在定海接仗。所带寿春镇兵五百名。现派赴东梁山防守。可期得力。至该抚现募乡勇。已有一千四百余名。沿江州县。亦各雇有乡勇。并劝谕绅富。自相团练。均著实力办理。以资防守。无少疏懈。其咨调江西铜炮十五位。已谕令吴文镕迅即委员解至芜湖矣。将此由六百里谕令知之。　　

○又谕、程楙采奏、安徽省并无致远炮位。前经咨调江西铜炮十五位并炮子等件。嗣据吴文镕覆称前项炮位。业经九江镇道留于浔阳豫备防堵。请饬该抚赶紧委员解往芜湖等语。安徽为江西湖广藩篱。自应先其所急。九江固属紧要。何难将省城存炮。随后运往。或赶紧铸造。所有程楙采前调铜炮并炮子等件。著吴文镕迅即派员解赴芜湖。以备防堵之用。将此谕令知之。　　

○以捐助湖北崇阳县军需。予职员汪荣禧等加衔旌表有差。　　

○癸酉。谕军机大臣等、御史徐家瑞奏、湖北水灾。请饬督抚豫筹良策一摺。地方偶遇偏灾。该督抚自应实心查办。据该御史奏称、检踏灾伤。申报宜实。刊刻誊黄。垸名宜详。以及灾民流徙。宜散而不宜聚。饥民抢劫。宜严而不宜宽等语。著裕泰等体察情形。妥为办理。俾灾黎不致流离失所。吏胥不得因缘为奸。以安闾阎而除积弊。该御史原摺著钞给阅看。将此谕令知之。　　

○又谕、图明额等奏、布噶尔伯克夺占霍罕地方。差人进卡递禀。业经发给谕帖。酌加赏赉。护送出卡等语。览奏均悉。所办甚是。布噶尔系卡外远夷。与霍罕蛮触相争。自应置之不问。惟该夷既将霍罕地方并吞。其势自强。必当示以镇静。密加防范。至该夷与霍罕因何启衅用兵。夺占地方。著图明额等密派明白晓事。诚实可靠之回子。探得确实情形具奏。将此谕令知之。　　

○又谕、齐慎奏、遵查镇江出力员弁兵丁。并查明夷船宽广丈数。开单呈览一摺。览奏均悉。所请鼓励员弁兵丁。俟军务告竣。再行降旨。该参赞现驻丹阳。著仍严密防守。不可稍存大意。将此谕令知之。　　

○甲戌。予浙江慈溪县剿办逆夷阵亡守备田锡、千总魏启明、把总顾德、邸法德、卢炳、林怀玉、王保元、外委张化鹏、马龙图、沈万忠、方鼎宪、土千总哈皆熙、土把总余长寿、土外委巴保寿。祭葬世职。　　

○乙亥。上诣绮春园问皇太后安。　　

○江南狼山镇总兵官顺保奏、遵查逆船仍在江面停泊。游奕不定。现督同营员带领弁兵三百三十员名。于扬州境属仙女庙宜陵一带各要隘。往来严密巡查。并亲带官兵。驻劄扬州府东北七十余里。以壮声援。至各侉匪监枭。不时严饬该管官劝募乡勇。协同弁兵加意查拏。设法解散。万不敢稍存懈忽。报闻。
  </div>
  <div class="pagination">
   <a href="清实录道光朝实录_page677.html">
    上一页
   </a>
   <span>
    ...
   </span>
   <a href="清实录道光朝实录_page673.html">
    673
   </a>
   <a href="清实录道光朝实录_page674.html">
    674
   </a>
   <a href="清实录道光朝实录_page675.html">
    675
   </a>
   <a href="清实录道光朝实录_page676.html">
    676
   </a>
   <a href="清实录道光朝实录_page677.html">
    677
   </a>
   <span class="current-page">
    678
   </span>
   <a href="清实录道光朝实录_page679.html">
    679
   </a>
   <a href="清实录道光朝实录_page680.html">
    680
   </a>
   <a href="清实录道光朝实录_page681.html">
    681
   </a>
   <a href="清实录道光朝实录_page682.html">
    682
   </a>
   <a href="清实录道光朝实录_page683.html">
    683
   </a>
   <span>
    ...
   </span>
   <a href="清实录道光朝实录_page679.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
