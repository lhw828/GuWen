<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 84 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 84 页/共 848 页
  </h1>
  <div class="content">
   ○谕内阁、杨懋恬奏、拏获妄指教匪讎杀良民多命之逸犯审明办理一摺。此案均州逸犯向志恒、图分财产。听从向志荣、杀害良民左明伦等家一十八命。逃匿在外二十余年。兹经该抚严饬各属编查保甲。适该犯行至均州与郧西县交界地方。即被该州盘获。审明正法。仍传首犯事地方示众。所办甚是。可见编查保甲。办理认真。甚属可嘉。各省果能尽心督饬。恪遵圣谕。奉行无懈。于政务自有裨益。所有逸犯向志孔、仍著严行饬缉。务获究办。该抚杨懋恬、著交部议叙。均州知州胡源、准其送部引见。以示鼓励。　　

○又谕、永芹等奏、审拟亏缺仓粮之屯工千总外委一摺。喀喇沙尔乌沙克他尔三工。每岁收获粮石。为支放军台官兵月粮、及过往官兵口粮之用。该管千总等因上年收获不及十二分。通同捏报。又未全数弥补。以致亏缺八百石零。永芹等拟以革职。是其罪所应得。至请于该屯工加枷号一个月示众。殊属非是。官员犯法。其应得罪名。刑律自有专条。若荷校之罚。原非一概而施。其有情罪较重者。皆由特旨加以示惩。臣下岂容妄拟。此案千总赵登福、外委薛有年、俱著革职。无庸再加枷号。兼管都司车。敦伦、并未查明虚实。率行结报。著交部议处。仍勒限三个月买补交仓。如限内未能全完。再行参办。前任办事大臣明叙、未经详查。实属因循昏愦。现已另案革职。发往热河充当苦差。无庸再交部议处。　　

○谕军机大臣等、孙玉庭奏、缉获洋盗多名。究出积年盗首潜逃浙省。现在跟拏咨缉一摺。江苏海洋辽阔。经孙玉庭督饬文武。拏获洋盗及贩私各犯共八十余名。起获大小匪船十只。枪炮刀矛器械、及火药等项数十余件。办理甚好。可嘉之至。此案张扣二、即张宝传、与小王、向宁波南山一路逃走。已另降谕旨。令帅承瀛派委干员。严密迅速将该二犯查拏解往江苏归案审办矣。该督即就现获各犯。督同臬司提讯明确。分别定拟。仍饬各镇营于浙江至江苏水陆要隘。派委缉捕勤能员弁。带同眼线。留心访缉张扣二、小王、二犯。务获究办。此系积年巨盗。如能拏获。自可加恩鼓励。傥地方文武玩纵。再致在洋扰害。定当严惩不贷。将此谕令知之。　　

○又谕、孙玉庭奏、缉获洋盗八十余名。究出张扣二即张宝传为此案渠魁。现据获案之赵林林供称、该犯与小王、陈九、于九月中闻拏逃避。向浙江宁波南山一路逃走。又讯据获犯张扣大、供伊胞弟张扣二、自嘉庆二十三年。因在洋行劫破案被拏。曾逃往宁波奉化县。距舟山四十里之榔鸡子地方躲避。内有大高亭街开杂货酒店之姚九皋、并后街住之赵三、均与伊弟交好。小王自幼在赵三家。因赵三故后出来。上年伊弟同小王到过彼处。核与赵林林所供逃往宁波之供相符。现在飞咨浙江查拏等语。张扣二即张宝传、系嘉庆二十三年查办海盗蔡兆祥等案内逸犯。兹复敢纠党在洋贩私叠劫。并经孙玉庭讯出有残害多命之案。罪大恶极。必应严缉正法以彰国宪而快人心。帅承瀛接奉此旨。即密饬宁波府。并遴派文武干员。改装前往奉化之舟山榔鸡子等处侦访。将该二犯严拏务获。解交孙玉庭归案审办。毋任远扬漏网。将此谕令知之。　　

○戊戌。以加上恭慈康豫皇太后徽号。上御太和殿。王公大臣文武官员行庆贺礼。礼成。颁诏天下。诏曰。朕惟礼隆尊养。德莫罄夫形容。道在阐扬。义必蕲于美备。值庆仪之懋举。肇始人伦。念内政之克襄。推原圣善。详徵成宪。丕著荣名。钦惟圣母恭慈皇太后。应地含章。承乾合撰。溯显谟之启佑。轶盛耆妫。嗣世德之作求垂型任姒。辰垣佐绩。赞熙皞于鸿图。京室诒谋。笃恩勤于燕翼。爰逮寅承宝箓。肃奉璇闱。中禁趋庭。聪听彝训。东朝视膳。敬侍绥祺。筹宵旰以敕几。每深诲迪。轸黎元而播化。时切畴咨。瑶阶之定省弥殷。镠册之敷陈未遍。兹遵懿旨。爰立中宫。期彰孝治于椒涂。共事怡颜于萱殿。仰春晖之庇荫。壸掖凝庥。依爱日之舒长。垓埏志忭。崇称聿晋。众悃全孚。祗告天地宗庙社稷。于道光二年十一月二十七日。率诸王贝勒文武群臣。恭奉册宝。加上恭慈皇太后徽号曰恭慈康豫皇太后。康臻安乐。腾九＜?宀禹＞之欢声。豫导祥和。迓四时之顺气。载施闿泽。特沛温纶。所有事宜。开列于后。一、内外公主以下。县君以上。俱加恩赐。一、从前尚过公主格格之额驸等、照伊等品级。加恩赐。一、满汉孝子顺孙义夫节妇。该管官细加咨访。确具事实奏闻。礼部据实以凭旌表。一、贡生监生在监肄业者免坐监一月。一、各省桥梁间有损坏。行人劳苦。交与地方官查明验看。该督抚奏明随时修理。一、各省民人有孤贫残疾无人养赡者。该地方官加意抚恤。如无室庐栖处。该地方官酌设栖流所以便栖处。于戏。兰陔延祜。亿龄膺祉福之增。蔀屋兴讴。六幕重尊亲之戴。布告天下。咸使闻知。　　

○奉皇太后幸重华宫。进膳。　　

○己亥。以云南维西协副将王万清、为普洱镇总兵官。　　

○庚子。谕内阁、颜检奏、覆查直隶水冲沙压地亩案内徵解钱粮一摺。前据御史佘文铨奏、直隶藩库。节年水冲沙压地亩案内。徵解银十数万两。向未汇入奏销。亦未专案报部。当经谕令颜检详晰确查。兹据该督查明覆奏。直隶宛平等七州县徵存水冲沙压地亩粮银内。祁、滦、正定、三州县业经援照旧案。将前项银两发还。按户散给。著加恩免其徵追。嗣后凡有水冲沙压粮银。已输在官者。即解司报部拨用。不准援案发还。其解司入拨之项。亦不准另行动款发给。以定限制。至宛平、定兴、藁城、新乐、四县解存司库前项粮银。著即照此办理。该部知道。　　

○命和阗办事大臣文弼、来京。调喀什噶尔参赞大臣秀堃、为和阗办事大臣。赏前任伊犁领队大臣布彦泰、头等侍卫。为喀什噶尔参赞大臣。　　

○拨湖北司库银二千两。作为荆州驻防兵丁赏需。从荆州将军绵龄请也。　　

○是月。直隶总督颜检奏、校阅官兵技艺。并藩司陆言到任日期。得旨、朕看陆言之才。足胜藩司之任但有才识者往往恃才自用。不肯虚心或自作聪明或始勤终怠。皆于政事有损无益。卿宜随时劝勉。正己推诚。以期通省积弊渐次清除。方为不负委任。而朕亦能收得人之庆。是所厚望。卿其勉之。朕闻阜城县知县贾懋功、地方无不含怨。且交纳钱粮。向来每银一钱。交纳京钱二百数十文。该县今增至三百余文并不经胥役之手。皆系该县之兄包揽。以致民情不服。今岁承修跸路。滥派每户各出钱十千八千不等。若知县中有此贪酷之人。毒害百姓以充私橐。地方大吏。若不随时惩办。何以饬官常而靖黎庶。卿须密加访察。果得其实。必应秉公究办。以除奸蠹。毋稍回护徇隐也。勉之。　　


大清宣宗效天符运立中体正至文圣武智勇仁慈俭勤孝敏成皇帝实录卷之四十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二年。壬午。十二月。辛丑朔。上诣大高殿行礼。　　

○幸北海。阅冰技。　　

○谕内阁、敏珠勒呼图克图、既已授为副扎萨克达喇嘛。与多伦诺尔扎萨克达喇嘛。所有伊前世赏过静照禅师印信敕书。仍著赏用。　　

○又谕、车登巴咱尔、每年应领亲王俸缎。著照折赏巴彦济尔噶勒之例。每年折赏米四百石。　　

○又谕、糜奇瑜奏、黔局无铜济铸。请暂停搭放俸饷等项钱文。并免兵役补扣铸息一摺。黔省贵阳、大定、两府。设炉鼓铸。为搭放官兵俸饷养廉役食之用。向例余出铸息银两。拨充本省公用。嗣因滇铜短绌。奏明暂停鼓铸。除文武俸廉、全发银两。酌扣铸息拨用外。其兵饷役食、概给银两。免扣余息。共未扣息银三万七百余两。俟滇铜运到。分年接流添铸、加搭扣回。兹据糜奇瑜查明、委员领运回黔。供铸需时。应支道光三年春季兵饷。无钱搭放。自系实在情形。著照所请、该省文武员弁明岁额给俸廉。仍著全发银两。计算搭钱应出铸息。每百两、扣留银一两五钱二分。存库报拨。以符定额。至兵饷役食应搭钱文。著照数全给银两。无庸核扣铸息。用示体恤。近年滇省产铜未旺。黔省炉座暂停。无从抽取余息。所有历届未扣息银。愈积愈多。势难归补。著准其自道光三年春季起。滇铜未到以前。支放兵饷役食、未经搭钱之余息。免其补扣。并嘉庆二十三四等年、未扣兵役息银。一律裁免。此后该省钱局报销。应即年清年款。仍俟滇铜运到。铸出钱文。照例搭放。报部查核。其贵阳、大定、两局炉房器具。即饬令该管知府、加谨封贮。无许偷漏私铸。该部知道。　　

○以缉捕贼犯出力。赏番役王鉴、六品顶带。　　

○抚恤朝鲜国遭风难夷如例。　　

○壬寅。谕内阁、户部堂官。在内廷行走者较多。侍郎姚文田、著回署办事。不必在南书房行走。　　

○谕军机大臣等、曾燠奏、遵旨查明年内应解京外各饷。逐款开单呈览一摺。两淮年内应解京外各饷。除业经起解外。尚有一百七十九万余两之多。皆系历年悬垫积压所致。若令如期解清。实属赶办不及。著照该盐政所请。将应解户部八旗养廉、八旗生息、宗人府利息、并内务府旧欠院司节省丰和典利、江振鸿利、及步军统领衙门修理京营栅栏等款。均即先解一年。俾资应用。其应解南河节省河饷、剥船利息、并苏松各粮道帮船生息。亦俱先解一年。其余欠解京外各饷。准其暂行展缓。一俟划清悬垫。著即彻底赶解清楚。毋任宕延。此后该盐政、务督饬该运司严催请运。使徵解相符。以期年清年款。不可再有积压。将此传谕知之。　　

○工部议准、前任陕甘总督长龄疏请、开采甘肃安西州普城山铅厂、以备军储。从之。　　

○以磺斤足敷储备。封闭甘肃玉门县牛尾山矿厂。从总督那彦成请也。　　

○癸卯。上诣皇太后宫问安。　　

○加筑黄河两岸堤工。并重建祥符、五瑞、二闸。昭关坝。义字河头石坝。从协办大学士总督孙玉庭请也。　　

○甲辰。谕内阁、程祖洛奏、筹议缉捕经费一摺。豫省捕务废弛。盗劫频闻。自应亟加整饬、以靖地方。兹据该抚奏称、从前办理侦缉各巨案。竭力筹费布置。事过即难为继。以致渐形松懈。至各州县用项繁多。兵捕购线获盗。得赏不偿所费。亦难鼓励。必须先筹经费。以期经久可行。加恩著照所请、准其于该省司库市平地租盈余等款项下。借动银五万两。交当生息。将息银二千五百两归本。以三千五百两。作为缉捕经费。俟十年后。统计扣存息银二万五千两。并提各当典、本银二万五千两。凑还司库原借之款。报部分别核办。其余賸交当原本二万五千两。常年生息。俾经费无虞缺乏。该抚务认真经理。断不可日久视为具文。徒增胥吏囊橐之私。傥查有始勤终怠、及侵渔浮冒等弊。立即从严惩办。毋稍姑息。该部知道。　　

○礼部奏、明年元旦举行庆贺筵宴。谨遵会典成案。酌议与宴章程。除侍卫、及三四五六品京堂、准临时请旨外。其前经与宴。后奉裁撤之后扈大臣、领豹尾班侍卫内大臣、带庆隆舞之礼部堂官、内务府大臣、并翰詹科道、各部院文职、八旗三品以下武职、应请仍照旧例一体与宴。从之。　　

○添设云南白马河防汛一所。并猛连、拉古、鱼么、官房、四塘。拨楚雄协外委一员、兵三十名分驻。江头、苴却、者车、三塘。拨大姚县兵九名分驻。从总督史致光请也。　　

○拨黑龙江呼兰地方仓谷二万五千石。运至齐齐哈尔城、存贮备用。　　

○乙巳。谕内阁、御史赵柄奏、请慎核改教以重学校一摺。所奏是。国家教化之兴。由于劝学。各省教职。得一品端学裕之员。尽心化导。于士习民风。均有禆益。近日各省甄别州县。凡才具平庸、不谙吏治、年力就衰各员。率请改教。此等衰庸之员。即令司铎。安望其实心化导。克称厥职乎。如该御史所奏、或因误公亏项。避重就轻。或因替人腾缺。设法量移。特借出身名目。藉以见好市恩。腾缺量移。事无确据。亦不可空言妄论。而避重就轻市恩见好之处。在所不免。溯查乾隆五十一年。钦奉圣谕。各省知县、已经得缺。到任数月后。不胜民牧者。即以原品休致。概不准复行改教等因。钦此。煌煌圣训。永当遵守勿替。嗣后各直省督抚、于才不胜任之知县。如未经得缺。将该员品学尚堪秉铎之处。切实声明。仍酌量奏请改教。其实缺人员。履任在半年外者。才不胜任。即概予休致。不得因其正途出身。率请改教。该督抚务各秉公甄别。尤不得因有此旨。将阘茸各员。一味姑容。转致贻误地方也。将此通谕知之。　　

○又谕、曾燠奏、销引考核参差。请画一办理一摺。两淮销引各岸。向例奏销本纲钱粮时。题报考核。淮北、系按州县缺销分数开参。楚西、则既报全完。复按年核其缺销分数。将各盐道奏参。江南省安、池、太、纲盐及各食岸。又俱按年奏报开参。办理本未画一。考核销引。祇应通计一年销数。有无缺溢。若按年考核之外。又复按纲考核。徒成虚报具文。殊非核实之道。著照所请、准其将楚西、淮北、按纲题报考核之件。即行裁革。除淮南销引。业经考核参处外。所有楚西、淮北、与安、池、太、及各食岸。均自道光二年为始。一律按年考核。汇案奏报。如有缺销。照例开参。该部知道。　　

○又谕、叶世倬奏、琉球国贡船遭风。请分别抚恤一摺。琉球国例贡二号船。在闾头外洋。遭风击碎。淹毙夷使人等十名。情殊可悯。除该抚照例优恤外。著加恩赏银一千两。给夷官雇觅商船回国。其沈失贡物。毋庸另备呈进。以示加惠远人至意。　　

○礼部恭进道光三年正月初二日皇太后筵宴礼节。得旨、皇后率内庭主位等。于座次、行二肃一跪一拜礼。改为行三拜礼。　　

○福建巡抚叶世倬奏、内地厅县、未补仓谷。请于司库地丁银内、动支买足、以资储备。从之。　　

○颁给朝鲜国、册立皇后诏书。赏该国王缎匹如例。　　

○旌表守正捐躯直隶朝阳县民吴景山妻张氏。　　

○丙午。孝惠章皇后忌辰。遣官祭孝东陵。　　

○命再于大高殿设坛祈雪。上亲诣行礼。　　

○丁未。上诣皇太后宫问安。　　

○谕内阁、那彦成奏参才具平庸之道员、请交部严议一摺。甘肃安肃道瑞林、于回民田全、呈控麻木沟等、偷穵金沙一案。并未禀知该督。又不即时会营查拏。迟逾数月之久。以致巨案未能早结。此等疲玩不职之员。断难姑容。瑞林、著先行开缺。交部严加议处。　　

○谕军机大臣等、陕甘总督那彦成等奏、察罕诺们汗率属悔罪。愿归河南原牧。现押令过河。并妥为清厘安插一摺。察罕诺们汗夥同野番、勾结汉奸。作贼已久。此次经该督将粮茶断绝。立见穷蹙。愿归原牧。不劳兵力。不延岁月。易于反掌。办理认真。实属可嘉之至。该诺们汗、既已悔罪投诚。自可宽其一线。其属下头目人等。向不遵奉约束。自应加以严惩。经该督将同来之图萨拉克齐小完冲等。重责锁禁斥革。并将该旗所管二十族。分为左右两翼。照该旗蒙古旧例。每翼设员管束稽查。择诚实头目。另行充补。其诺们汗献出之抢劫蒙古贼犯丹达勒等三名。业经分别惩办。并委署副将刘印景等、押令渡河。惟渡河以后。必须妥为安插。俾统束严明。互相钤制。令抢劫故智。不敢复萌。方为经久善策。不可将就蒇事。以致别滋事端。又另摺奏、清厘河南番族、并河北贼番情形。现在河南循贵番贼。尚知安分。自应趁其畏惧之时。立法约束。该督现传到各番众。面加晓谕。如各族内有逃至河北、勾结贼番者。即著捦献。毋许隐匿。其河北野番。过河以后。查系伊等族内之人。自行管束。如系汉奸。立即捆献。所有各番族头目。准其按计户口。百户一人。每管百户。至三百户。归一千户管理。百总一人。每管五十户。两百总。归一百户管理。十总一人。每管十户。至五十户。归一百总管理。令其公举诚实公直之人充补。其千户等。著照例给予顶带。俟三年无过。发给印照号纸。作为实缺。至易换粮茶章程。每年准买两次。由千户给呈。该厅营给予照票。如实系良番。方准发铺照买。所需布线等项。亦于票内注明。一同换买。此时河北野番。势成孤立。该督仍严查卡隘粮茶。赶筹肃清。至河北番族。应趁其过河之时。查明安插。均著照河南之例办理。俾不致疑惧。该督仍察看情形。再行妥议具奏。又另摺奏、审拟汉奸盘踞。务尽根株。并筹定巡防会哨、及稽查山内保甲章程。首犯麻木沟、经该督等严讯。多在甘州之边境野马川一带。结党盘踞。其中之野牛沟、八宝山等处。产有金沙。奸民潜行偷穵。现据该督全行封禁。窰洞窝铺。概予填塞拆毁。所办甚是。其麻木沟等犯、供出夥党。除现获各犯归案办理外。即饬属迅速严拏务获。毋任漏网。所有沿边失察文武各员。现当缉拏吃紧之时。如能获要犯。尚可功过相抵。傥仍前疲玩。著即严参治罪。其所请提镇副参、带兵会哨。道府州县、编查保甲。俱著照所议行。至麻木沟等犯、著暂缓正法。俟续拏余党。逐案质审。再行办理。又另片奏、汉奸私歇。例无明文。著照所请、嗣后西宁地方。拏获私歇家。除审有不法重情。实犯死罪外。其但在山僻小路。经年累月。开设私歇家者。将为首之犯。照私通土苗例。拟发边远充军。为从之犯。拟杖一百、徒三年。所有现获各犯。即照此例严办。将此谕令知之。　　

○戊申。上幸瀛台。阅冰技。　　

○谕内阁、魏元煜奏、凤阳卫停减船只年满、丁力仍疲、请永停造运一摺。凤阳卫军丁内、有兑运天长县洪塘所四船。前因佥丁承造竭蹶。经前漕督许兆椿奏、将原船暂停造运十年。俟该丁渐有起色。再行酌办。兹年限届满。据魏元煜察看。该丁应造船只。虽经减歇十载。惟连年田庐被灾。丁力较前尤为拮据。其应兑天长县漕粮。分洒扬州二帮带运。每船加装米石无多。亦已众丁相安。自系实在情形。加恩著照所请、凤阳卫洪塘所四船。准其援照从前温州后等帮、调剂疲船之案。永停造运。所有应兑粮米。仍著分洒扬州二帮带运。以纾丁力。该部知道。　　

○谕军机大臣等、近有人奏、风闻直隶赈务。有办理不善之处。如所称保定府清苑县赈银、所发制钱。与市价不符。并每口克扣钱文。赈米、每口克扣仓斗米一升。胥役勘报灾荒。勒索不遂。即不报灾。查验户口。每口勒费。始准入册。省县如此。外县可知等语。查灾放赈。原期实惠及民。若该地方官任听胥役克扣银米。需索报赈规费。以至有灾无赈。得赈不足。诸弊丛生。大失朕轸恤灾黎之意。著颜检、督同陆言、秉公查明。如该县实有克扣侵渔情弊。即据实严参究办。不可稍存回护。其余办赈各州县、有似此者。亦著一并查办。毋得稍事姑容。所有朱批摺一件。著发给阅看。将此谕令知之。　　

○又谕、御史尹佩棻奏、请严禁私食鸦片烟。据称鸦片烟之来。福建、浙江、江南、通海口地方。俱有私带。总以来自广东者为最。一由于地方官不认真查拏。或差一二武弁巡查。徒为该弁肥囊之计。一由于粤海关之包税。洋船一到。即有包揽上税者。将烟雇载渔船。先行寄顿。然后查船。且闻鸦片非数换不卖。独巡海兵丁。不惜减价卖给。居心尤为可恶等语。鸦片烟流行内地。大为风俗人心之害。民间私贩私食。久干例禁。节经降旨。严饬稽查。而此风未尽革除。总由海口守巡员弁。卖放偷漏。以致蔓延滋甚。著阮元、达三、于通海各口岸地方。并关津渡口。无论官船民载。逐一认真查拏。毋任员弁稍有捏饰。傥查有奸民以多金包揽上税、及私运夹带进口等弊。立即从严惩办。以除积蠹。总在有犯必惩。慎勿日久生懈。仍归具文也。将此谕知阮元、并传谕达三知之。　　

○又谕、御史尹佩棻条奏滇省地方情形。据称开化、广南、各府。流民聚集过多。请妥为安插。文山县河口地方。贩买私铅。其地距交阯甚近。未便听其纷纷私贩。请饬查禁。其极边烟瘴军犯。请饬令该管专兼各官严加管束。又迤东迤西一带。复有种罂粟花、采其英以作鸦片烟者。请交地方官严行禁止等语。著明山、将以上四条。逐一详加体察。是否应如该御史所奏办理之处。查明据实覆奏。原摺著发给阅看。将此谕令知之。　　

○以祈祷灵应。封故湖南黔阳县知县周文煜、为灵佑伯。从巡抚左辅请也。
  </div>
  <div class="pagination">
   <a href="清实录道光朝实录_page83.html">
    上一页
   </a>
   <span>
    ...
   </span>
   <a href="清实录道光朝实录_page79.html">
    79
   </a>
   <a href="清实录道光朝实录_page80.html">
    80
   </a>
   <a href="清实录道光朝实录_page81.html">
    81
   </a>
   <a href="清实录道光朝实录_page82.html">
    82
   </a>
   <a href="清实录道光朝实录_page83.html">
    83
   </a>
   <span class="current-page">
    84
   </span>
   <a href="清实录道光朝实录_page85.html">
    85
   </a>
   <a href="清实录道光朝实录_page86.html">
    86
   </a>
   <a href="清实录道光朝实录_page87.html">
    87
   </a>
   <a href="清实录道光朝实录_page88.html">
    88
   </a>
   <a href="清实录道光朝实录_page89.html">
    89
   </a>
   <span>
    ...
   </span>
   <a href="清实录道光朝实录_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
