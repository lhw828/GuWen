<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 91 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 91 页/共 245 页
  </h1>
  <div class="content">
   雷礼 
　　陈德文一名莹中字文石广东南雄府保昌县人洪武中举文学授台州府通判越二年左迁校江令又迁缙云监税所至有称以兵部尚书唐铎荐拜北平道监察御史明年擢按察使三十年使西番撤马儿罕等国开通西域居十有二年克举使职不辱君命永乐五年回京凡所历之国采访风俗作为诗歌归日进呈　成祖嘉之擢佥都御史令内阁修西域志多案其言八年二月随驾征迤北十月迤北平　上念久劳王事进右都御史　赐衣十袭名马二匹及校尉四名还乡省墓九年六月复　诏回京十二年三月卒于位进左都御史阶　谕赐 

　　○右都御史王公彰传（朱睦木挈） 

　　朱睦木挈 
　　王彰字文昭郑州人也洪武二十年举于乡明年□国子生使山东平籴以益军储同行者受贿慢事彰数让之不从竟坐彰遂以此知名擢为吏科源士踰年革源士改给事中升都给事中再升刑部员外郎执法严明人不敢干以私居未几出补山西左参政永乐改元召为礼部右侍郎以忧归服阕改户部命祀西岳还上疏言陜州及新安民有鬻子女偿负租者遂下诏蠲负租官为赎所鬻子女十一年彰改都察院右副都御史从　上北狩时母年八十时命归省且谕之曰君子居官不忘亲居家不忘君凡所过民之安否吏之贤不肖汝宜用意咨访归悉以闻既还奏　上嘉悦升右都御史十九年春有诬蔑我周不法者复命巡抚河南以察之以二御史从行彰至迹其事无有乃上疏辩且曰臣以百口保王无他　上疑乃释是岁河南大水民多流亡而长吏不恤□奏黜其贪克者九百余人罢不急之征十余事招□流移几五万家发廪赈贷赖全活者不可胜纪先是贼张大聚亡命嵯峨山行刧商贾为之不通妖尼宋继善与其徒数百人扇众作乱彰悉捕斩之事宁省母母具食顷有丐者至母以馂与之明日至府御史以馂献即丏者也其伺察之密类此　昭皇嗣位彰进资政大夫推恩封赠三代如其官宣德初或言边备不谨命彰按问自山海至居庸还奏各关指挥而下擅离所守之地若干人　上令械至讯鞫仍命兵部三月一遣御史给事中点视遂着为令明年四月彰以疾卒　上赐棺且命兵部给舟车归其丧有司营治葬域彰性至孝以父早世事母甚谨在京师所得四方珍味必遣人驰献然后敢尝所入俸禄必分其族人严于家训子弟有违礼者必痛责之□□□悟乃巳　论曰余闻王震泽云郑州公为人恂恂而谦恭庄重至于临法虽亲故不贷善同察当按河南时尝令其属为微待郡县吏有奸状者□置以重辟人情震詟于戏今安得若人而一洗浊□之风乎 

　　○资善大夫都察院右都御史熊公槩神道碑铭（杨荣） 

　　杨荣 
　　公讳槩字符节自幼聪慧务学其父授以春秋业大进领永乐戊子乡荐辛卯会试登进士第擢监察御史容貌丰伟　仁庙在东宫时器爱之命署刑部事未几被荐拜广西按察使调广东俱着能声　今皇帝嗣位召拜大理卿命治水于苏松经画得宜民不知劳而水患息所至辄劝率郡县修葺学舍督励师生讲习新胡安定范文正魏于翁三陆祠复文正了翁义田坟地礼诸贤之后声誉赫然时吴浙诸郡军民有豪横者继承　命抚视威风凛凛察其素为民蠹者数十人械至京师寘于法扶植寡弱俱令得所于是奸顽敛迹闾里获安间有诬诉公赃弊者　上不之听益隆信任特降勑奖励有洁巳奉公为国为民之语迨还特升今职　命莅南京公益勤慎务辨诬理枉既而母殁哀毁过情奉　命归葬即起复视事宣德癸丑北京都御史顾公感疾　上命驿召公来任其事至则一循旧规用法益平恕凡有所陈　上皆容纳是以宪纪肃然　上尝幸近郊命侯伯都督尚书同公居守益克小心祗慎今年秋　车驾巡边复命居守兼掌刑部事以劳感疾逾数日　上还朝公犹勉强进见遏而疾剧语家人曰吾其殆乎越六日　上赐诸大臣鹿腊及内酝公独拜受于家曰臣愧无以为报明日遂不起实宣德九年冬十月十一日也讣闻　上命官赐祭给舟归其丧为造坟茔公能诗文所著有芝山藁公余藁藏于家尤善草书凡果者辄书与之不吝其为人大率赋性淳实内刚而外和居家则孝友笃至莅官则宽猛适宜及总宪纪益存宽厚不事苛刻至于论议施设待人接物绰有大臣之体云 

　　○都御史顾公佐传（京学志） 

　　京学志 
　　公名佐字礼卿河南太康人建文庚辰进士释揭庄浪知县午节守将集寮属会射以公文士易之公三发皆中且进止安闲观者惊服拜御史巡广西四川迁江西按察副使再升应天尹公廉有威重刚棱不挠吏民畏服一时勋贵豪猾无不敛手众称昔之包孝肃不过也改通政使宣德初士大夫奢纵成风纪纲不立　上患之问东西杨谁可使掌宪者荣曰顾佐为京尹能防禁下吏政清弊革　上喜曰佐乃能如此即拜左都御史赐玺书令湔涤积弊核贤不肖而黜陟之公于是奏知县孔文英等十四人教谕杨禧等二十四人材堪风宪御史严暟等三十人淫贪不律请黜为吏仓官宋忠侵盗官粮万四千石有奇户部郎中黄纪受赂不举法当重拟迩来廷臣不修职业请谒公行倡乐满前朋淫比目匿上下观效法纪荡废甚非清朝之所宜有也愿一切禁止　诏皆从之自此人心耸然旧习一变四年吏有被笞者捃摭公过谓受隶金放归悉具姓名以闻　上以示士奇对曰事有之顾中朝官禄薄仆马薪刍咸资之隶隶得归耕官得佐费实两使目永□以来皆然　先帝知之令增朝臣俸以此　上怒曰朝廷用一人辄为小人所排乃以吏状付公自治之公退召吏示之状吏恐甚公曰　上命我治汝汝第改行吾贷汝　上闻之喜曰佐得大体矣居亡何有囚告公数枉人重罪　上大怒曰必重囚教之排佐命三法司鞫之则千户臧清所使也清时杀一家无罪三人当坐重辟　上立命磔清于市六年上言顷进士观政各衙门不佥署文案渐成虚文永乐中进士于刑部都察院理刑今欲仍命与御史郎中主事分鞫狱囚庶几谙练为异日之用正统初以疾乞归家居十余年卒公性严重守正嫉邪人人敬惮之旦晚候朝立呵藤户外百僚过者皆折旋避之入内直庐独处小夹室非□政不与诸司羣坐时称为顾独坐云 

　　○荣禄大夫太子太保都察院左都御史赠少保谥僖敏陈公谧墓碣铭（商辂） 

　　商辂 
　　公姓陈氏讳谧字有戒别号介庵苏之吴县人起家进士积阶至荣禄大夫太子太保都察院左都御史六十五致仕六十八以疾卒其子伟伸奉父执太子太保大司寇俞公所为状谒予乞铭按状公先世居汴宋南渡始家于吴高祖古溪妣郑氏曾祖德卿妣察氏祖均锡妣徐氏考璠字孟玉妣高氏继翁氏陈世以医名家公举明经登永乐壬辰进士擢监察御史历湖广按察司副使丁翁夫人洎孟玉甫忧起复朝廷方垂意边事岁乙卯升公右副都御史镇守陜西　太上皇帝即位赐白金二十两钞千贯诏公兼提督宁夏延绥等处边备三年竣事还论军民利病凡一十八疏悉赐施行未几赴镇濒行赐宴赐钞千贯三年代还踰年复来又三年升右都御史诏同靖远伯王骥整饬延宁甘肃沿边军务就绪还镇守如初给诰赠公祖考皆右都御史妣及配皆夫人岁乙丑　太上皇帝念公久劳于外命他官往代公还俾专掌院事弗复烦以边事己巳　大驾率六师巡边留公居守巳而虏寇犯境远近骇匿羣小不逞乘时攘窃为寇盗弗靖升公左都御史抚安近畿军民及安插口外之来避寇者　皇上改元赐公织金大红罗衣一袭纱帽金带各一明年陜西旱甚陜人欲得公急即连章以闻　皇上重违民欲因慰谕遣公出居一年还朝既还进荣禄大夫太子太保左都御史掌院事如故赐玉带白金彩羊酒给诰赠公三代公性宽恕凝重丰髯而伟容在官持大体略细故风裁俨然在陜西抚安禁戢威惠并着督输运精选练修城池兴水利处画政务曲尽事情虽北虏黠诈边城数警公常先事为备弗为患公于延绥要害处奏置靖虏卫设河桥巡检司以宁夏甘肃边境增立墪堡千余所至今赖之公在边十余年所下八十余勑皆以公为心腹安民安边重务悉听便宜处置公亦竭诚殚力知无不为凡所施设咸称　上旨陜西屡旱公力为拯捄奏减徭役蠲逋负发仓廪赈贷人以勿困众因德公为立生祠里巷相与语及公必举手加额曰黑髯翁真慈父真慈父至则阖境出迎拜伏驩呼去则攀辕卧辙弗得行公之得人于关陜如此在都察院务为经国深远之计一切苛急之习皆裁□之□□□□□□□□□廷方以毘辅属公而公以疾弗良于行恳乞致仕　上勉从其请犹念公弗巳命给驿遣医护视以归居三年而疾增剧遂卒实丙子三月二十七日也讣闻　上嗟悼内出祭文遣行人即其家致奠命有司营圹如制 

　　○都御史罗公通传（罗氏家乘） 

　　罗氏家乘 
　　都御史罗通字学古吉水周桥人也曾祖仲渊元乱民多失业仲渊独修行读古书性倜傥好施　明兴挟赀游巴蜀秦陇江汉间致数千金客淮杨结客皆侠士纵酒自放喜为侠日甚季父闻之亟往索分其赀仲渊尽出橐中金恣叔取其半还复以所留悉分诸弟走闽广复致数千金久之洪武戊辰应　诏实京师占籍江宁守令知仲渊长者皆宾之市里争讼求平于仲渊者盈门而仲渊益以侠自负永乐初上书言便宜十事　文皇帝方与士大夫厉精更始察民隐求直言览仲渊所上书甚嘉之由是仲渊名倾京师　仁庙监国江宁令王凯上元令魏鉴造战车不如法系御史狱仲渊怜凯鉴廉吏倡两县父老白其枉状后父老悔惧各息鼠散仲渊独诣　东宫陈二县令之贤御史折之曰两县父老不至若以一人白两县长吏公耶私耶仲渊对曰公私不在人之少多诚公一人可也　仁庙召仲渊与语曰县官诚贤战车重事而误之何仲渊顿首曰人安能每事尽善　仁庙喜曰长者之言即释两县官亡何应天府丞□□□□□□□□□□□□□两县官仲渊不可曰两县官误公事臣故得公言之今府丞被私□□敢面谩臣与府丞俱族矣执中衔之因盗官钱籍□家不足偿乃诬寄钞十五万仲渊所连逮狱长子三锡皇恐倾赀晨夜携千五百金偿所诬钞得释仲渊虽以直受诬然其自负益甚诸学士如解胡金杨辈皆忘势与仲渊交还以老乞归故里卒仲渊生子三人三锡敷锡永锡三锡能承文志以孝友着闻生子四人长即通生有异志童时侍大父仲渊居金陵受书博士黄彦清慨然有将相之志学士杨士奇胡广过仲渊见通资度异常谓仲渊口此儿当是国器不独亢罗世宗也年二十举永乐戊子应天乡试第二壬辰会试登进士授监察御史扈从行在十七年营造工程急军夫运砖不办通建言免天下徒流以下罪囚运砖不五月通州潞河数百里累积十余年砖石转徙殆尽后法司以为例奉　玺书按蜀持风裁时蜀王富宠甲诸国出入僣用乘舆仪从通心欲检制之一日王过御史台公突使人收王所僣卤簿蜀王气沮籓臬俱来见通问仪从不当属有司若候闻报则王罪且不测今宜何所置通曰诚然公等试思之诘□见报□□□□□□曰无策通曰易耳宜移文与王但谓黄屋左纛故玄元皇帝庙中器今复□之耳玄元皇帝庙唐玄宗幸蜀建祀老子者也通始至蜀中士大夫易通少年至是始惊服于是壹用玺书治蜀蜀人震恐仲渊贻书戒通曰文翁治蜀以宽武侯治蜀以严尔尚远师二贤宽猛相济通受戒为霁威严事竣报　命永乐十九年诏求直言通应诏言　上巡游亡度有龙不可离渊虎不可离穴之喻　上怒诘问通通引易文言云龙风虎以对　上意释与六科官并谪边州通出知交趾清化州至南海遇异人授以兵书曰己巳之难需公大用交趾新属明风俗言语不通中国通至简条教宽赋役省刑狱与清化更始州故有妖社能杀人通计除之民大畏服逾二年上计对复还州中朝士大夫皆有诗謌赠送少师杨士奇缀以文二十二年文趾黎利叛宣德元年三月陈智方政兵败于茶龙诸郡震动　上命择将往讨大臣咸荐成山侯王通通师无纪律既至交趾贼易之数挑战王通乘醉帅兵渡江遂大败死者万八千余人参赞军务尚书陈洽死于军王通身被数创奔入城中贼围城急王通惧割七城求解檄所割城守将下贼贼据城无少长皆歼之檄至清化公说守将指挥打忠曰吾与若受　天子命守城岂以王通一妄人言遂弃城委贼耶今□□者贼尽屠之与其委城就死孰若死守之等死□犹有令名况吾拊摩清化人六年清化人皆信我可用城万有一得全乎忠为感动是时简炼城中士卒可用者千人为设方略昼夜擐甲登城督兵防守七月癸巳黎利卒来攻城城坚不可拔贼于城东南西门外囊土为山一夕而成与城埒将士皆危惧通谋曰贼众我寡难以力胜今诒约日出降贼必少怠乘其怠袭攻之可破也众从计是夜择敢死士百人秉火突开城南门鼓噪而出众皆随之直捣土山斩其枭勇数十百人贼败尽焚其飞楼云梯贼无所据势益阻士民气大振十二月庚申王通自交趾城特贻书令清化下黎利通拒不纳二年正月朔乂安降将都督蔡福来说通通曰吾以若来助我杀贼乃为贼作说客耶吾即斩汝矣福皇恐而退贼又遣土官参政梁汝笏密说打忠通引张巡许远激厉忠忠曰忠死生惟君贼自是不敢复向清化　朝廷闻王通败命安远侯柳升往援之升至又败王通惶怖不知所为十二月丁卯王通与内监山寿马骐布攻戈谦等以交趾全城并诸属郡悉降黎利黎利送王通与官军还通与打忠闻之亦怀印归贼不敢迫是时交趾反中国士大夫尽没惟谅江府知府刘子辅知州何忠死之力战全城唯罗通打忠二人通道上言王通蔡福等罪状表刘子辅何忠死节事三年王通等下诏狱籍其家蔡福伏诛褒赠安南死事文武诸臣擢通行在户部员外郎总督口北开平一路边储　朝廷议竟弃交趾遣工部侍郎罗汝敬封陈氏后汝敬通同乡人洪武中弘文馆学士罗辅仁使安南定陈氏辅仁即汝敬宗人宣德九年秋　上亲巡边通督饷千余里未尝乏绝正统初改兵部武选司郎中从尚书王骥都督蒋贵甘肃征阿台朵儿只怕至兀鲁遇虏战我师却通立斩都指挥安远以殉众军势复振大败虏人夺还永乐所封和宁王诰勑玉图归因论功忤骥被诬谪广西梧州府北流县容山闸官九年调广东东筦县河泊又三年为正统十四年己巳通忆所受异人言又闻阉宦王振擅权宠翫兵北虏数寇边豫策有变乃以河泊功次入京亡何　帝北狩土木遇难而通适至京八月十七日土木报至十八日　皇太后诏　郕王监国侍郎于谦为兵部尚书虏数拥　帝叩关京师急廷臣荐通智勇刚方可任大事八月二十五日复通兵部员外郎守居庸关给事中孙祥守紫荆关令谕通近因虏寇犯边边关守备最急今特命尔通往居庸关镇守官处恊同守备凡彼一应操练调度军马备御方略尔须与镇守官长计如军马怠瞭望疏御守不严城垒坍缺不治盔甲兵矢不精百夫长千夫长唆削士众尔亦与镇守官时巡督其不逮尔被　朝廷委用务自持廉秉公作率军吏以副任使故谕二十八日令谕镇守居庸关内官潘成都指挥孙斌员外郎罗通今得大同镇守等官报虏寇围拥一人到彼城下称是　至尊都出朝见及与银两匹赏众等因此等无谋无知之人听其诈诱巳令人去责他不许再蹈前失谕至尔等只依前谕不可如彼轻信中国惟知□社稷为重尔守将等只知为国守关为重今后若有此等不分真伪决不可听虏诈诱慎之慎之故谕九月初二日令谕内官潘成都指挥孙斌郎中罗通今特命都指挥赵玟往代尔斌镇守谕至尔斌所管事悉交付玟掌管尔斌星驰回京听用尔成及通须与赵玟同心恊谋镇守关隘毋得自分彼此有事从长计议而行不许偏私执抝致误事机特谕尔等知之尔成仍提督内使陈个包刘安掌管神铳与居庸关及各关口应用毋致违误故谕初五日令谕都指挥杨俊兹虏寇在边其居庸关一带隘口尤为至紧今特命尔杨俊赍谕前往彼处会同郎中罗通内官潘成都指挥赵玟将尔所部并各边回还听候官军尽数存留在关分营列守务令声势相接有警互为应援仍将大小关口但系可通人马经行之处不分远近阔隘尔通与俊提督恊同各隘口内外官员拨军尽行坚厚砌塞令可经久酌量分兵防守瞭望遇有贼寇声息即便相机拒杀至于设法用谋一从尔通便宜处置务使关隘守御严密虏寇不得乘间边境无虞京城有托如或军有未敷计议启来裁处尔等皆为　朝廷信用之臣正宜昼夜用心不可顷刻怠忽以副委任尔俊所有神铳悉付内使陈个包刘安领收应用尔等其慎之慎之故谕前谕皆白纸玺用郕王之宝即位后初□日勑始如制通才警敏守关有方略屡奉令谕昼夜精勤不懈　郕王即皇帝位尊　上为太上皇初七日勑守备居庸关兵部郎中罗通都指挥赵玟杨俊近得工部右侍郎陈恭御史刘训题各关守备尚疏勑□□等即将该□一带分拨官军尽日夜□□砖石砌塞关口挑浚濠梁使贼无可通之路官军□固守之心辄以图上于是通上言该总兵宫杨洪差兀鲁都指挥报说虏使至怀来供张甚具将至居庸待虏使宜如怀来言虏先遣使臣通后送　驾回京臣闻之度其必有大诈切观猾虏诡诈百端恐名送　帝实图大众窥燕居庸关虽可守然汤卫口疏林口北关口方良口近因土木溃散军士察开路道深有可忧臣切见前代邓艾取蜀蜀人却守成都备艾艾从剑关缘而入蜀巳破矣而成都守者犹不知刘裕取秦秦守潼关备裕王镇恶乘舟遡渭至咸阳秦巳破而潼关守者犹不知居庸固京师后门相去百里而遥一失守则虏入京师在旦夕耳臣遍阅诸阨塞有口可通人马者七十所可通人不通马者一百三十所须多方固守防虏窥伺之衅臣职卑权轻于总督不称乞　上命大臣一员委以生杀予夺之权总督军务然后关可守关门固则京师亦固惟　上财察于是　上俞廷议即以通升右副都御史总督军务便宜行事二十日勑右副都御史罗通与内官潘成都指挥赵玫杨俊召募地方精壮民夫舍人余丁编甲操练遇警悉听调度敢勇当先生获贼一名或斩首一级军民官总小旗甲军人升一级舍人民人二级各赏银五两人民愿得爵者授总旗不欲爵加赏银伍两首功三级以上生获三人以上者俱爵二级舍人民人试百户各赏银十两功多者俱照例第升赏诸如巡军逃囚等有功者亦以功论若能设计用间袭刧杀虏及搴旗斩将退走虏者功不次所掠获百姓被虏者发宁家达贼人口头畜就便给赏有功之人不入幕府通言榆林土木二处草场俱有积垛及遗下草束田禾草稿欲尽行烧毁使虏至无所掠二十八日勑报可但系近关粮草多差军马搬取入关备用其余不分官私草束田禾差夜不收往彼尽行烧绝尚书于谦因通言虏至将通州天津卫近京积刍悉燔之同日勑命内官黄车令长随内史王春代往奉御陈个包刘安管领神铳仍听右少监□成提督遇警听尔通相机取用十月初一日勑右□都御史通都指挥赵玟杨俊虏必窥关尔等守御不可无□无方御敌莫如守关塞隘守关莫如乘□□□□至尔等宜自巡视何为最险可据须锋利□□使寇至莫能逃□□最高且要可乘须广积木石使寇来莫能度古人有言一夫当关万夫莫开□尔等拥千万之众而又据险乘高若措置得宜调□有方虏众岂能飞度勉之慎之初二日勑右副都御史罗通都指挥赵玟杨俊得尔题口外各处立功官军遇赦自行回还及报效等项军民人等先因达贼惊散在于各山潜躲见今到于上关具悉勑至尔等即会同右少监潘成将前项人口逐一审勘果系先前报効人数巳经奏准取回并立功官军例应回还原卫复还职役不系奸细之人就便放入差人管送赴京若系宣府等处卫所军余人等应该在彼守城及军职为事发充军役遇例该降原职就注原发充军卫所若差操之人畏惧艰难带领家小逃走回还者仍令送回原卫收管依例□□着役随住不许一槩放入若或虚诈及别有□□明白具奏处置尔等其慎之慎之是时虏奠乜先拥　上皇入塞初九日至广昌破紫荆关总都孙祥走死京师戒严于谦条上御虏方略交趾败将王通复出为都督十一日虏至都城掠西北于郊谦等营德胜门御之勑通与玟俊选居庸关精军健马五千统领取便来京接应十四日又勑通与俊虏寇俱入在关南攻围京师甚急前勑取军马五千接应今虏□□勑至但系尔玟与俊所领军马自关外入者尽数□带杯甲器械付通与俊统领星驰赴京调度杀贼□玟仍率原守关卒及京军固守居庸遇杨洪等军到关辄入之催速赴京先是杨俊闻虏大至惴恐使所忠旗牌官吴良密言通欲以本军六千人遁通縳良斩之殉军中曰敢有复言退军者如良乃自至龙虎台说俊曰紫荆失守京师孤悬旦暮望我捄授尔军若遁则居庸不能守京师闻之士卒寒心而虏势益张此社稷安危之机也若第毋动我保为若破贼俊始媿服通并俊所领兵将之方提兵赴援会德胜战捷虏闻勤王兵且至乜先与伯颜帖木儿谋曰闻中国精兵独恃居庸今居庸入援与大城兵合而大同诸将遏吾归路城外空无所掠我必坐困且我等以送驾为名壹败则　天子且为所获战而获　天子于我无功于彼不见德今计惟紫荆关兵皆遁尔奉　天子□出紫荆关我以铁骑攻居庸门居庸不守我复与□□□向大城居庸不可胜且奉　天子出塞然后议和送　天子归纵无大功尚可市恩于南朝也十五日虏去伯颜帖木儿奉　上皇出紫荆乜先出居庸攻关共五万余人通用水灌城厚坚虏不能□与潘成赵玟谋曰虏所恃者铁骑夜环以为营□□冲敌吾与若等所将大半召募客兵不足恃若驱□当虏是何异驱羣羊当猛虎须以计袭败其铁骑而后虏可破也众皆曰善虏人卧用两马相比二人共宿一革囊横置马上铁骑外绕每铁骑随一犬有惊以犬吠为号公多用鹾虆实熟羊肉置药漏下二鼓使夜不收持鹾虆杂投虏骑中犬啖羊肉甘饱以石试投之不吠随以油索连套铁骑马足夜过半开城门出军绕虏营鼓噪举火炮四面击之虏警铁骑联络炮哮跳跃而縳益急营内虏骑尽惊又为铁骑所制不能驰炮击杀铁骑人马自相蹂践死者数千遂大溃败三战三捷擒虏酋那吉帖木儿斩夺人马盔甲弓箭以千计尽夺回所掠都城人口虏遂遁捷闻十九日　敕右副都御史罗通得奏虏寇连日来攻居庸关内外尔与右少监潘成都指挥同知赵玟调度官军设计奋勇杀败贼众保全关隘使贼不得为患具见尔等运谋克尽心力所致兹特降　敕褒奖尔尚益懋乃勋毋或自满而有怠志大抵虏寇谲诈去来无定尤须严谨堤备常如寇在目前以防不虞慎之慎之尔仍取勘其余为首杀贼官军功次奏来处置故敕于是虏转寇紫荆关　京师惧虏再□□二十四日　敕副都御史罗通即将原领□外官□五千员名统率来京策应潘成赵玟仍行整搠其余军马固守居庸关隘其昌平伯杨洪所领军马即便放入赴京毋致稽违如敕奉行通提兵直走紫荆与虏遇战败之又战于完县五狼河拗羊岭败之所斩获功多召入参赞军务理院事景泰元年省臣言通本晓畅兵法参理军务今更兼院事妨误戎机不便通疏乞　敕石亨杨洪各率精锐马步军亨自紫荆出大同洪自居庸出宣府沿途廵哨提督官军堵塞关口修理墙榨剿除贼寇防护耕种又言边军妄报有功虚张虏势德胜之战近在都门斩虏几何而升级六万六千有奇又言拖玉珥貂者皆苟全性命忌能憎言无奉公报国之忠干谦不悦上言德胜当先一万九千八百八十人升一级陈亡三千一百一十八人升二级余皆给赏且乞罢乞柄六府部院翰林台省议疏留谦亦言通志在灭贼为国家计长久无他谦亦宜同心恊力勿互猜嫌是年通乞下　令擒斩乜先伯颜帖木儿喜宁者赏万金封侯会宣府总兵朱谦言有达贼二万余人攻围宣府一路城池及四散摽掠人畜于是于谦上言口外军民连岁被兵不能种艺恐虏至无所掠一旦拥众以送　驾为名突至大原则山西摇动而河南淮甸之间亦可忧矣宜选有谋略文职大臣往镇山西昌平侯杨洪亦乞差文职大臣率兵出鴈门用鹿角台营护山西馈运大同意俱属通兵部请通往通言谦洪建此策乞令与臣同行于谦言曰国家多事之秋非臣子辞劳之日臣谦谙熟山西事谦宜去　上仍以命通三月初十日　敕都察院右副都御史罗通与都督同知充总兵宫范广内官弓胜张温管领神锐率领五军营官军一万员名神机营官军七千员名三千营官军四千员名共二万一千人驻札居庸差夜不收分投哨探声息缓急贼众多寡近远前进怀来驻札与杨能杨信等相机乘势杀贼通提兵至怀来逐虏出长安岭外軏获大有功时龙门鵰鹗诸城残破守将撤兵内徙遗蒭粮数万公言虏来有乡导欲奋蒭粮守则军力不足运则民财不足焚则国用不足乞廷议户部尚书金濂奏下通及督饷侍郎刘琏总兵朱谦兵计上巳而虏退数使人来议和通请班师还京恊赞京营军务八月右都御史杨善等迎　上皇至京师从东安门入居南宫三年转左副都晋阶通议大夫曰年上将传要略　诏以训练将士六年加太子少保兼都察院右都御史晋阶资政大夫祖仲渊父三锡俱赠资政大夫太子少保兼都察院右都御史祖母胡氏赠夫人母李氏妻王氏俱封夫人八年正月十四日　皇帝不豫羣臣请立东宫不允有　旨候十七日御朝是时外朝闻有请召立　襄王世子者得金牌未发通与武清侯石亨都督张軏同行二人密语通曰　上皇居南宫无过而佞臣欲别求君公意若何通曰吾观天象　上皇必复位诸公勿忧也亨曰政如公言顾公计将安出通曰吾老不能谋亨曰事不可过三日久则泄矣遂与徐有贞谋巳定至十六日暮亨使人密言于通曰举大事在今夕公幸从通曰侯举事必济此社稷之功也侯努力通老不能从亨去其诸子问曰　上皇可使乎通曰天意人心必复曰既复大人何不从通曰亨軏等不可与共功且吾出万死一生赖　社稷神灵所战幸有功天子返驾金瓯不缺得保首领死于牗下足矣天功不可屡徼儿辈勿复言十七日亨有贞等迎　上皇即位二十二日通母李氏讣闻遂归天顺三年起复右都御史通赴命即以老乞骸骨进荣禄大夫致仕赐乘传归通弱冠登第间关南北五十年持危定倾完名全身老而致政朝绅荣之家居十年不治生产亲友过从赋诗饮酒为乐自号迂斋一日偶不怿命焚香沐浴更衣出家人进药摇首曰学古生死岂在草木嘿然久之适风雷交作有二白鹤翔舞于庭遂卒鹤亦远举享年八十一成化六年九月　皇帝遣官致祭谕曰卿以纯明之学刚正之气累　朝简资兼文武谋谟左右竭乃忠贞当天下纷扰驱驰多难戮力忘身其将略兵机动能制敌抗虏俾　国家宁谧今中原大定西北无内顾之忧卿功居多功成告休进显爵归桑梓以永天年深得明哲保身之义名在　王室纪于大常将垂之千万年而不朽何期一疾不起讣音远来良用悼痛朕重念卿之劳遣官致祭昭殊勋锡　特恩也卿灵不昧庶几来享弘治十八年隆庆州父老奏己巳之变通守关有功宜表忠良以励臣节　敕祠居庸关屡　朝按边御史修饬至今边人以通为神水旱疾疫必祷焉 

　　○都察院右都御史洪英传（实录） 

　　实录 
　　英字实夫福建怀安县人永乐乙未会试第　遂登进士入翰林为庶吉士擢礼部主客主事历吏部文选考功主事两为会试同考官进考功郎中升山东左布政使正统己巳胡寇犯顺升都察院左副都御史廵抚山东督役夫城临清筑运河堤景泰壬申进右都御史廵抚浙江会有旨考察百司贤否以行黜陟英惑于左右之言去取有未当者因佷心乞致仕归至是卒英为人端重详雅在官无赫赫之举而亦不失为善人长者云 

　　○资善大夫都察院左都御史赠少保谥庄愍寇公深墓表（彭时） 

　　彭时 
　　公姓寇讳深字文渊保定唐县人其先世居大同浑源州族大以蕃代有显官曾祖广仕元为提举入国朝始徙唐县之连颐庄居焉祖考彦和累赠资善大夫都察院左都御史祖批宋氏累赠夫人父礼封承德郎刑部主事累赠资善大夫都察院左都御史母李氏累封太淑人赠夫人公天性凝重机警有奇志永乐间补郡庠弟子员因陈言时务　文庙奇之特命为国子生公入国学友四方士志业益有造就岁庚寅出使山东稽正储积欺隐之弊能声津津着闻宣德初拜刑部主事寻迁员外郎操执坚确决狱明敏甚为尚书魏公所嘉重正统甲子升山西按察副使至则访民隐清吏敝绳顽剔蠹不畏强御俄奉命行县录囚察其情可矜疑者悉平反之凡活五十余人条上边务数十事多见施行在官未三载会四川边夷弗靖须才臣以制之佥谓公宜　上即日召拜都察院佥都御史俾镇松潘抚治苗夷公至严号令信赏罚激励士卒修筑关隘城堡哨台四百余所以固边防平治饷道开凿山泉以便利人且躬诣贼寨搜擒首恶数十人归之京师其余款服者谕以祸福俾皆向化苗夷相戒曰公神人也吾属慎毋犯焉自是敛迹业生屡以方物进献边境为之晏然以功最升左副都御史食二品禄兼赐银币甚厚景泰辛未代归理院事番人耄稚泣送于道不忍含廷见慰劳以羊酒未几命提督辽东军务许便宜处置有银币宝楮之赐比至调画边备甚悉军中号令焕然一新初辽东镇守中贵暨总戎者闻公且至畏惮不安语诸属曰□□宜自慎毋触寇公之锋也及见行事宽和有礼众乃悦服□海妖贼李福惠挟术诱民谋作乱旬日间聚众万余公闻之亲率数百骑驰赴海州审察事宜遣都指挥周英授以方略俾擒之凡获千余人公诘问情实槛送元恶二十余人至京师余释归农左右咸曰此反贼也纵之不可公曰彼皆胁从杀之何辜不听诸被释者无不欢呼感悦北虏数犯边公部分将士追剿擒斩七十余人获马六百余匹众以为贺公愕曰此将士効力我何与焉闻者服其得体天顺纪元　今上复辟升公都御史公率励台属振肃宪纲风采为之一变然莅政以敏用法严而恕恒语其属曰焦涸之地非雨露不濡寒冱之谷非阳春不涣常于明慎中存矜恻之意可也每戒□□者洁狱具时食饮而顾恤之俾不庾死外台以重狱呈详公必注意其间直枉辨疑克恊众心五年之间凡活死囚三百余人蒙赐金带绣衣银币等物者屡或召见便殿恒以姓呼之而不名当是时公尽心所职颇为势要所忌有武臣曹钦者骄纵越法公率台属劾正之见忌滋甚既而钦反先令人执公公骂贼不屈遂遇害实天顺五年七月初二日也事闻　上悼惜不巳追赠少保谥庄愍命有司厚赙并给葬祭公平居喜观书史于古人行事历历能记尤熟先朝典故廷议大政大事众方致思公辄引故实一言以决之确乎不易然气貌刚毅每谦抑自将人犹望而畏之不敢近虽年钧官埒者亦避逊焉其以严见惮若此识敏才高人所不能言者巳敢言之人所难为者巳易为之以故历官余三十年所至克树声绩卓然一代之大臣宜也年六十有九 

　　○太子少保都察院左都御史李公宾传 

　　李宾字廷用号敬庵由正统乙丑科进士授御史丁卯廵按浙江己巳八月　大驾北狩　景帝监国特命河南等处募兵庚午升太仆寺卿癸酉冬升右副都御史提督永平山海等处军务兼理粮饷丁丑　英庙复辟首召为大理卿己卯丁内艰诏夺情视事庚辰丁外艰诏又特起之是年七月初五日吉祥构逆焚长安左门众官惊散宾独率子弟家人挺身奋击贼平　上大喜本月十二日诏升都察院左都御史甲申诏进阶资政大夫及其二代是年南都大饥江中盗起　宪宗诏升南京兵部尚书贼平赐玺书□谕复进阶资德大夫正治上卿未几上疏乞休不允己丑满考来朝　命留京掌都察院事首言荆襄流民啸聚恐为深患请　命都御史原洁清理户口设立郧阳府县又奉　命进太子少保丁酉复以衰老恳辞蒙　允时年方六十有二乙丑五月十六日以病卒于正寝寿七十讣闻　上震悼辍朝七月初九日　命礼部尚书周洪谟谕祭赠太子太保八月十二日又遣顺天府通判张寿谕祭命有司营葬事仍命礼部左侍郎徐溥谕祭赐谥襄敏据侍讲商辂行状宾为人沉毅简默每议国家事神闲气定动中事机凡一再临边两读廷试卷方锦衣卫指挥门达有罪　上令多官噪声达皆强词抗辨至宾则曰惟公宜讯我遂服辠且未老引年不殆不辱始终无毫发玷缺可称一代巨人矣 

　　○都察院右副都御史朱英传（实录） 

　　实录 
　　都察院右副都御史朱英成化中总督两广军务以恩威著名专事蓄积在镇数年积金数万计流移胁从赖以复业全活不可胜纪子孙有劝自陈年劳及军功者则曰食报如是足矣历官四十余年清白之操如一日广人思之与叶盛韩雍陈选并祠学宫子刑部郎中守孚请谥巳得旨后以病卒不果正德十三年御史范辂为之申请追谥曰恭简 

　　○太子少保都察院右都御史赠荣禄大夫太子太保朱公英神道碑（刘珝） 

　　刘珝 
　　太子少保都察院右都御史朱公卒　上悼惜之遣中使赐楮镪万缗追赠荣禄大夫太子太保命礼官谕祭缮部营葬域惟朱氏自广州节度使世为名家其后以难徙郴州至公凡几世公少孤嗜学喜谈易资志旷远以明经领乡荐与族兄克宽同登正统乙丑进士第授监察御史闽浙乱　上简才御史 
　　员分守州县公得处州比之郡大军尚驻金华公欲径趋处州守镇危之遣人遮留不听竟冒险抵其所公乃取道庆元榜示贼众晓以祸福实时被虏老小皆出附擒贼首周明公□□千人贼平召还京公条处中民情五事皆报可外戚□□□□□□产中官善增□广恃宠暴横时林庄□□□□□□□讽庄敏等交章劾奏汪以外戚免产即归民而善姚竟下狱景泰壬申秋召多官议易储公偕庄敏力谕不可既而泣下附时者颇忌之然终亦不能有加于公也冬以公参议广东布政司刚断伏奸暴宽和绥良善凡有便于民辄举行之中官采珠南海督责太甚时公掌司事甚忧之以为兵乏民贫为之奈何乃会廵抚叶文庄公密奏召还民无扰一夕宿雷州分司梦有人谓曰汝心白色我为汝易之忽取出果白色乃点以药即赤色复置内如故而去于乎异哉甲戌斗峒贼首刘三仔等恃险屡作乱公厚抚谕之未几拥众复刧掠公奋不顾身振杨士气径趋巢穴剪除无遗类捷闻赐彩实镪凡若于公虽以有功获赏然每遇幸乱邀功辈未尝不反复面折不少贷一时获脱血刃者以手加頞曰活我者朱公也天顺辛巳潮贼罗宁等流劫郡县屡挫官军公檄诸路兵大会贼所实时剿灭之其生俘胁从者或欲以为功公曰此良民也悉纵之是时军中所获被虏男妇数千人公则置一营□□□□□□□□各使宁家捷闻复□彩宝镪之赐以功升右参政丁内□□复□□□土□□四叛寇固原官军往讨之以八□□□□□升福建右布政使寻迁左复改陜西甫□载升□□院右副都御史廵抚甘肃公拜命首陈安边十事大要欲练兵积谷兴屯种柔诸番又陈处置边夷十事如徙居戎以消后患简贡使以省边储类皆确论后岁又陈八事如制衣裘以给王敦军之类　上皆嘉纳之以才能改两广总督军务兼廵抚公于事无大小一以持重为务如昔参议时而重轻加密一时□功生□□□□□而□亦知化立山当大藤峡羣□之冲□□猺獞李公主愿向顺公为请于朝置永安□以其子世吏司余党悉为编民由是诸郡猺獞归复草□者踵相□□年间所增户四万三千有奇口一十有五万他如韦谏□潘万蛮潘公添等皆乞降附荔浦浔融间剧盗竟未服公以次芟除殄其□魁余丑亦从治　上以优诏劳奖升右都御史仍加从一品俸会交人欲侵老挝地立营于龙州外境议者谓将内寇朝廷诏诸镇设备且询公方略公奏云安南蕞尔小国不过与老□龙州争隙地耳志岂敢深犯□□□□□□□□□□□□声罪致讨未晚也　上用公言交人果畏服修贡不绝既而公以衰老请　上不许以练达边事军民悦服褒之大司马缺廷臣首荐公　上以两广重地未可轻代当别举久之都察院长缺　上乃召公入寻加太子少保中外咸称惬乙巳元日星变公陈八事切中时宜　上皆允行至是以疾不起时成化二十一年七月十二日也巨其生永乐丁酉得寿六十八子守孚乙丑进士任刑部郎中次守顺守谦次守蒙举人公讳英字时杰号澹庵更号诚庵又号任真子有澹庵纪年诚庵奏稿任真子集若十卷藏于家 

　　○资德大夫正治上卿都察院左都御史赠太子太保谥恭简戴公珊墓志铭（李东阳） 

　　李东阳 
　　都察院左都御史戴公既寝疾遗嘱其从子兵马副指挥星曰不得以恤典累　朝廷巳而礼部稽典制以闻　上再赐谕祭令有司治葬事给驿护归其丧监察御史杨仪等数十人以公督学所造士合词上请特赠太子太保谥恭简葢于礼加隆焉公讳珊字廷珍其先宋钱塘令士先自婺源徙孚梁祖讳嗣安以子升贵赠陜西布政司右参议考讳口日于嘉兴府学教授皆以公贵累赠南京刑部尚书公以县学生举天顺壬午乡贡甲申登□士第成化丙戌试四川道监察御史服阕乃授职壬辰督学南畿凡考校必以文艺占器识有请谒者孙不色拒而终一无所挠羣士帖服至无后言戊戌迁陜西按察司副使仍专学政政如南畿地加广虽□陬僻壤未尝不到修古圣贤祠庙或增秩祀典闻民间孝节事奏旌其门甲辰擢浙江按察使令尚清肃丁未迁福建右布政使弘治戊申转左布政使勤教养通财赋情法两当论治体者必归之己酉擢都察院右副都御史抚治郧阳诸府豪右多窟流聚为利公刻日令首罪民所辟田多匿税略偿所费而没其余严练兵伍自制为营阵法蜀盗野王刚越境入竹山平利诸县守臣畏罪莫敢发公请合湖陜兵诛其首恶纵其胁从千余人事遂定时伟其功公不自伐也辛亥　召入为刑部右侍郎乙卯转左尝会勘荆府不法事皆得实时羣疑交□　朝廷是公议卒行重典丙辰拜南京刑部尚书谳狱尤谨庚申复　召为左都御史公益自检律务持风纪虽书簿之细必极精核尝与吏部考察京朝官者一考天下述职者再　孝宗皇帝亲鞫大狱诸司震悚公从容应对时有所开析　天威顿霁　上知公清慎每　廷宣面问至移晷夹引疾求退必优诏勉留命医赐食间有慰谕若家人父子然者公不觉感泣　上亦为之动容章前后六上留益力公遣其妻若子先归以身待命乙丑　新天子嗣位公不敢辄言去力疾视事疾再作竟不起距其生正统丁巳寿六十有九 

　　○戴公珊传（雷礼） 

　　雷礼 
　　戴珊字廷珍江西饶州府浮梁县人天顺甲申进士自幼端亮有大志明性理之学务见于躬行成化二年擢四川道监察御史廉慎公勤风纪截然八年奉敕督南畿学校时士习颓靡多缘餙诗书以猎声称珊正身率之凡考校必以文　占器□有请谒者□不□拒而终亦无所挠羣士帖服至无后言十四年升陜西按察司副使仍专学政政如南畿又修古圣贤祠墓增秩祀典德教风行在陕久待诸士如家人父子诸士亦爱慕不忘称诵至今久之升浙江按察使□公严正务崇大体一时僚贰分廵各道者人异其见往□用巳意出入于法珊虚心比之多所平反□□身无众寡无大小俱中矩矱识者称其端鲠雅□□负轩公輗云踰二年进福建右布政使转左自□□约无他耆好退居惟焚香读书而巳于义利轸限□□崭不可渝故终任不持闽中一物弘治二年郧闪抚治缺人太宁王端毅公恕素重其贤荐升右副都御史抚治其地时郧阳诸府豪右多窟流聚为利乃刻日令首罪民所辟田多匿税畧偿所费而没其余严练兵伍自制为营阵法蜀盗野王刚啸聚不逞初起夔州新宁往来东乡大宁大昌诸邑肆行刼掠守土者莫能禁遂入湖广竹山竹溪又据汉中金州平利西乡诸邵县凡五年守臣畏罪莫敢发□□令四川□陜三省□兵诛之　上下兵部议移□□省抚臣调兵进讨珊檄副使朱汉等分道并　贼闻风奔溃乃约川湖兵深入贼巢柳坝所向克捷于庚戌十一月诛其首恶纵其余党千余人事遂定踰年辛亥召为刑部右侍郎与尚书何文肃公乔新彭惠安公韶俱以学行负时望相与同心一德期敬狱以长我　国家于奏当之成务洗冤抑凡正人受祸者虽忤　旨不避若大奸宿猾盘据不可动者苟法所难宥屡请弗巳也一时称为得人久之转左命勘荆府不法事廷可其议九年迁南京刑部尚书留都私人奸法能讹是非珊慎三尺宣幽达滞皆犂然当人心又雅重镇定足为士类典刑十三年召改左都御史掌院事益自检律务持风纪虽簿书之细必极精核尝与吏部考察京朝官者一考天下述职官者再　孝宗亲鞫大狱诸司震悚珊从容应对时有所开析　天威顿霁　上知其清慎每廷奏宣面问至晷刻疾求退必　优诏勉留命医赐食十八年己丑春召珊同兵部刘公大夏入各对毕　上命中使出白金二锭以　赐且面谕曰卿等将去买茶果用朕闻朝觐日文官避嫌有闭户不与人接见者如卿等虽开门延客谁复以贿赂通也朕知卿等故有是赐且命不必朝谢恐公卿知之未免各怀愧惧也后珊屡以老疾求退　孝宗不允一日私恳于大夏曰珊老病子幼万一客死异乡地下不瞑目也公同年好友也受知干　上独不为我一言乎一日　上召大夏议事毕因问戴某近来何如刘言戴某有病累疏乞休出于实情伏望　皇上怜而允之　上曰彼教卿来奏乎刘曰戴某在告臣往视之彼恐微诚不能动天令臣见　陛下日为彼申达下情耳　上曰卿去说与戴某朕以天下事推诚付托犹家人父子也太平未兆何忍舍朕先归乎刘以　上语告珊泣曰吾不得返家矣未几卒于官赠太子太保谥恭简珊德性和粹中耿耿不苟合而洞达无城府奉职守法不为物挠而意尝近厚禄仕四十余年家无余赀一意官守虽尊官高年犹削章牍辰入酉出穷寒暑不变扬历中外所至有声绩学政尤着身既没人至今道之不衰为时名臣云 

　　○资德大夫正治土卿都察院左都御史赠太子少保谥简肃张公敷华神道碑铭（李东阳） 

　　李东阳 
　　公姓张氏讳敷华字公实吉安安福人也谱传为唐始兴公九龄之裔南唐光州刺史绍始迁安福代有族望曾祖讳尚修祖讳若金赠监察御史累赠南京都察院右都御史考讳洪正统乙丑进士为监察御史预土木之难景泰初巳死事恩荫公为国子生至　孝宗朝以公贵赠南京兵部右侍郎追赐葬祭再赠如祖官母姚氏封孺人累赠至夫人公少负气节七岁时里社有竹木之祟公指麾羣儿斩伐殆尽十岁遭父丧哀痛几绝既受荫益勤□学天顺壬午□京闱甲申登进士第时在　宪宗朝简入翰林为□吉士成化改元乙酉授兵部车驾主事累迁郎中多忤时贵或令逻者攟摭无所得乙未擢浙江布政司右参议监温处二府银课景宁有矿盗聚至数千人镇廵官议进兵公曰此可抚而定也乃刻日使自归身往莅之贼露刃以待及谛视曰果我张公也皆骈首听命公执其首恶十二人余悉宥之迁右参政进右布政使屡断疑狱均理徭役令邑里不足逓相继补民用少纾弘治改元戊申擢湖广左布政使岁□□给粟散弼药病理死增价致贾遣使告籴大修□言以□直资饿者所活不可胜计辛亥擢都察院右副都御史廵抚山西民攀留遮道至不得行道闻母丧癸丑服阅　命仍旧任岁复歉奏暂增解池盐课以他□府岁□会霖雨躬祷于神池独不坏岁给大同边饷多困折纳公请太原以北可通车者运米民亦便之乙卯改抚陜西禁婚娶勿论财丧葬不得举乐有奴僧据山为逆羣议恟恟兵部尚书马公曰张公实在必有处分比报至则公巳授计令父老生缚之□丙辰擢南京兵部右侍郎己未擢右都御史总督漕运兼廵抚江北诸府首黜武臣部运尤无良者权贵干请悉拒弗纳近例漕司多假太仓官银少免息利公谓逋负乃下剥上攘所致而官为借贷大非政体峻为之禁高邮诸湖堤久且坏公为深沟数道以缓湖水宝应地多平陊公趣令筑堤堤成而水至辛酉改掌南院风纪一新乙丑迁南京刑部尚书寻　召为左都御史掌内台事公再俱疏辞优诏弗许请严天下有司贪酷奔竞之禁会谳重狱有宠臣坐法或疑当末减公执不可卒从重议正德改元丙寅有　旨令致仕公即日上道归葺祠庙修谱乘恤婣族□且革犹衣冠揖家庙退终于正寝公风采凝重辨义利若白黑事有不可不曲为迁就进退得失不尝一动其心遗命所属犹谓不以悖货为子孙累葢至死不乱也为文典实不浮有介轩集并奏议若干卷藏于家公生正统己未卒于正德戊辰年七十讣　闻赠太子少保谥简肃遣官谕祭命有司治葬事初公为庶吉士李文达彭文宪二公欲留官翰林公与刘东山时雍力辞不就后二公皆以政事为名臣及公入内台值逆瑾窃柄旋致废弃　廷谕之辞忽从中降公名乃在尚书之列暨于身后赠官赐谥恤典隆厚一无少恡于是天下晓然知曩昔之事非　圣明本意而公论之终不可揜也 

　　○张简肃公传（罗洪先） 

　　罗洪先 
　　国家当盛治之时必有维持培植之人生乎其间其博厚纯实刚介平恕若出于天性而不可己未尝有矫戾眩餙纤靡惨薄之态入于见闻是以朝廷刑赏简当公议清明天下趋向咸归一时君子恃之得以无恐譬之少壮之年元气充满起居以时嗜好有节自足以凝精而握固不待服食导引之外助鸣呼此其所系如何哉某数岁有知闻先大夫与客谈皆弘洽时事且谓当时六卿大臣江右有安成张公浮梁戴公二公行事酷类古人至若刚严难犯张公又其最也我　朝政在内阁士之始进以翰林为极选而竞进者率矢见计恐后公与华容刘公坚避不往且曰愿就部曹习闻民事为国家建勋业甚幸没没徒老文字窃所耻也于是自兵部郎中出为浙湖两藩擢副都御史廵抚山陜进尚书都御史掌院事历仕凡四十年所在咸有树立缙绅之间倚以为重其后阉瑾用事惮公执灋相尼一日假内降促令致仕公去而纪纲废矣悲夫公致仕时瑾遣人道侦之禁假官舟且不得与有司见公乘敝艇至徐州洪触石败漏适先大夫以工部治洪夜且半闻扣署声问之知为公也于是密往慰劳时寒葚衣尽濡乃解裳治具相授鸡且鸣易所乘便舟以行临发公嘅然曰吾受　先帝厚恩恨莫能报赖君复生吾有孙当以今夕事语之必且遂吾志也先大父洒泣而别后洪先既长□公孙御史鳌山询其所闻于公良然御史者即公所指之孙也御史尝为余言公初为郎中奉使畿内□遇盗刧其□□□□□□□□而去一日屠人告衙隶易公银同官诘之曰焉知非张衙银乎屠叩首曰张衙惟有俸银以是知之是时为浙右辖尊贵□口众矣日料肉止一斤公子某以岁久来省体魁硕食兼数人公笑曰吾固虑汝不饱也寻遗归楚中任满库羡金二万余公尽籍录之副在诸司归见路夫人戏曰汝常笑吾贫今羡二万不巳富乎自夫人待公至是始闻戏言则为应曰得子孙无饥寒常如今日足矣于是相顾一笑公不独在官无所私也即以小物馈遗亦必有义路夫人卒有以帨奠者公返某人御史从旁问故公曰帨以为奠知我廉然不知帨非奠物也我故返之孟子曰身不行道不行于妻子观夫人之言与其处子者益可信矣此至隐细者也当陜西用兵即有俘获止以地方事入奏不为张人语故事兵部多幸外功冒恩赏衔公所为妨巳数窘诘之竟不少变及督漕运入京诸阉用事者闻公名渠与结纳因李西涯戴浮梁傅新喻三公通姓名复以名香为寿冀得往谢公固辞曰三公以公会故得□□某则不敢三公强之公不得巳各报以币使者□入内城急追还曰几误矣吾平生无内交忍一旦□□乎其□刘公荐公　上曰朕非不知张敷华但忒难为人耳公之处巳若此然遇人无问善恶休□相通不为峭厉山西镇守阉人刘琅以公不便巳入贿其党移之陜西及代者至相视无礼悔思至于□下掌院当考察京朝官三山林公为吏部欲清汰□簿以厚风俗公于中独多保全有坐帷领谤者咸欲黜之公曰彼不幸而有遭非其罪也曷谪之使自□尝曰宁失不明无为不仁林公亦莫能夺瑾之害缙绅也多诇仓庚之亏以为奸赃公坐楚中耗粮三百石祸且不测翰林武公康公与高陵吕公皆公赏识士也康恃瑾乡里故以弄语调瑾曰公陜人也陜人爱汰某□父母忍相薄耶瑾意始解其后吕与御史云然吕素鸣康之冤言之将以杨康也然公忠厚之报于是乃见夫喜功者易于矜而持正者近于刻公捐辞美秩视茗赘龙窃念一时意气激发若可矫强至于功名之际不事表暴与人款款而自操之洁凛于冰霜□博厚纯实刚介平恕迭用而不悖者乌足以语此古人有言人臣执法而不求情尽心而不近名出死力以捍社稷使天下之心系于一人而巳不与公不其庶几乎宜其遭遇　圣明先资毕效以身壮国建摈斥而不悔也葢尝因先大夫所论推之当弘治时朝廷之上未尝无小人也虽其惮于公议限于刑赏欲乱君子之所为而不可得亦以君子者以其道相胜是以得久于位稍行其言以遂其维持培植之力若公者是也彼狥俗以就功名之会委曲以拯时之艰斯人也吾莫得而诘矣惟任巳者悻悻以自是皦皦以自异其始未尝不借口于公辈也然饥寒之虑或夺于妻孥利害之机或间于朋友卖直则讦阴细而忘大体好刚则触凶虐而启衅端理不制欲之流诚不胜私之积内乏坚凝外无孚感卒之不免于矫戾眩餙纤靡惨薄之归而小人相乘翻为鉴戒国家元气因以摧伤若是者视公何如哉使其有以自胜即不幸摈斥矣其于世岂竟无所补哉此余所以语公行事语若颂而不厌也御史所述皆志铭行状所未载且忆先大夫遗言不敢忘忽窃缘世谊别为列传抑亦备史阙文冀或风于君子云尔 

　　○资善大夫都察院左都御史东田马公中锡墓志铭（靳贵） 

　　靳贵 
　　呜呼此东田马公之墓也公讳中锡字天禄号东田先世大都人曾祖归义驿丞周始居故城祖显父处州知府伟以公贵俱赠右副都御史公幼颖敏不凡处州公先为唐府长史以直谏忤王械送京师公时童穉巳能随母走诉于朝得白成化甲午举乡闱荐第一乙未登进士丙申拜刑科给事中遇事敢言两被杖于朝不为变汪中贵势张甚人莫敢犯公力陈其不法十余事汪怒欲中伤之满三考竟无一隙可乘升云南按察司佥事以忧不赴服阕复除陜西佥事督粮延绥革岁例公一钱不受弘治己酉以监陜西乡试为吏部尚书三原王公所奇改本司提学升副使壬子召为大理寺右少卿时南京内守备蒋某擅兴大狱朝廷两遣官廉问弗能决公请行尽得其情乃抵之于法乙卯升左少卿丙辰升右副都御史廵抚宣府首革门下工之诸匠奏罢将官之奸横者三人不使播毒于下府官隶故为势家擅夺者悉禁革之又疏诸入关者率诣廵抚给符验如后府式边弊肃清而萋斐之言兴矣己未引疾谢事家居七□足不及公府筑西庵以自适若将终身而荐者不巳自给事中张文御史费铠知府施盘前后至十三疏吏部亦以为言乙丑冬　今上命廵抚辽东公以边军屯田多为势家占种而仍代纳子粒乃疏其弊力请迁之军镇守招商市马渔民利公一裁以法谪其党尤用事者一人戍广东辽人大悦丙寅升兵部右侍郎转左逆瑾腹心有冒功请官者公弗可瑾憾遂矫诏改南京工部左侍郎寻勒致仕瑾怒未释乃以辽储损腐追罪廵抚为名即公家械送辽东狱辽人雅德公愿贷偿者盈路公曰如此将重吾罪固谢之尽卖田庐贷亲知以偿久之褫为民庚午瑾诛　上复起公廵抚大同革弊任怨如在宣府辽东二镇名益重明年山东剧贼刘七兄弟暨齐彦明杨虎等起跳梁近甸两河间猖獗甚师征久无功廷议咸谓非公不能灭贼乃以惠安伯张伟为总兵升公右都御史督军务公兼程至首败贼于彰德又败之于河间泊头升左都御史巳贼势转炽公遣参将宋振捄枣强振逗遛弗前贼屠枣强县知县以下死者七千人公乃单车入贼垒谕以□□欲不□兵革招狭之贼□□□□□□□□□□□□□□奏□俄而贼□刧如故言者劾公为贼愚诳以重民祸乃并伟俱征下诏狱系凡八越月感疾卒实壬申五月二日也年六十七公性孝友事继母能得其欢抚诸狐侄有恩居官刚介不受私嘱其子当荫或请援例陈乞公曰乞字岂宜出吾口竟弗乞慷慨尚义挥金如土苴博学工诗豪于文语多奇丽可传尤长四六所著有甘陵志族谱笺经寓言宦迹所至各有藁 
　　十一年廵按御史卢雍追讼其穴免谓贼实听招而佥事许承芳忌之密请益兵以疑其心后虽更受中锡约束方至军门而征入之命下矣朝廷是其言赐祭一坛中锡历官俱有可观而忤瑾得罪尤为时所重招降之谬未必尽如言官所论而刘七辈横行猖獗其势非可招者或不免于怯云 
【 实录】 

　　○资善大夫都察院右都御史赠工部尚书王公鼎神道碑铭（杨廷和） 

　　杨廷和 
　　公讳鼎字器之姓王氏其先定远人高大父讳宝曾大父讳良皆以武功得官至大父讳智改业儒父讳佐举乡试历教桐庐邹平学者称为三留先生俱以公贵赠通议大夫都察院右副都御史大母传母高俱赠淑人公少慧甫能言教以诗应口成诵年十二能属文超悟出同学诸生上有司欲以奇童荐三留止之成化十三年举于乡十七年第进士补上饶令三留惧其年少多易时寓书训饬之奉以从事明断有声中贵人取水晶凌轹郡县独于饶稍戢阴戒其下母触尹损威内艰改乐陵岁饥盗起民多流徙旄孺饥无养疾无药胔赂暴露草野无为瘗公悉为之所又举救荒顾役之法以收集其壮者给牛具□子归业业而农者四百余户于时官犹督过索逋负公与期约田之入半以输公半以活其家或谓笼鸟释且扬矣公曰渠食不续必死负如故公则奚利焉吾且生之彼将孚惠我德果输如期徭役定九等户为差部使者下其法于诸道又以余力修孔子庙及学舍并摄旁县事之不治者考最擢监察御史大臣有冒功夺爵复谋起用者公会台谏劾之事寝亲藩诬诋守臣复会论之出按蘓常诸郡薅剔夙蠹奸民挟援移狱迹甚秘公半言而决丹徒濒大江风涛怒敕齿田去而洲生公以芦之利归田主粮以无负代还总御史台章奏与修问刑条例升光禄寺少卿外艰改大理左丞进右少卿右转左奉　敕勘处魏国常州庄田会羣小以民田附献为皇庄及江阴卞陈二大姓争田皆以属公按问奏复称旨进俸一等寻忤逆瑾意谪保昌知县历宝庆同知河南按察佥事入为顺天府尹时瑾焰尤炽公善晦缓祸而事多救止瑾诛迁都察院左副都御史掌院事寻进右都御史侍□经筵与读进士卷当雄峻之地而居之若不胜时有隐忧疾遂起五疏乞休　温旨慰留之再疏　上念其勤恳乃允赐敕以归途次与传仍给月米二石舆隶岁四名升辞又　赐玉带一皆异数也公在林下凡七年厌拘儒局挟抉去藩篱与人相接良贱疏戚无不得其欢心时乡有五林先生泉山司马成斋司徒竹田司空敬斋太仆南涧都宪皆以宿德结耆英之会公齿犹未及泉山用温国故事请入衣冠盛事闽未前有也公天性孝友将葬母念闽地多水蚁恐恐然有体魄之虑日夕抱棺恸哭时若乞灵于幽一夜梦高淑人语曰葬我祖山坏垣之下果得吉壤及葬有水鹳遶树之异在光禄时谓请告省三留侍养者数月三留卒又得致其自尽之情人以为我孝所感待诸弟有恩而教之甚严诗文不事雕刻情丽可观所著有两台谏草廵吴录新斋杂稿凡若干卷新斋其别号也 

　　○都察院右都御史太子太保谥庄襄俞公谏□志铭（乔宇） 

　　乔宇 
　　嘉靖壬午　圣天子□极励精求治思用耆旧于是□臣以致仕右都御史俞公荐遂起于家使督漕运兼廵抚凤阳等处癸未秋召入掌院事兼侍经筵助耕籍田甲申五月二十一日以疾卒讣闻　天子震悼遣官谕祭及营葬事敕有司具舟载其丧归赠太子太保谥庄襄然在朝士大夫以公之贤不究于用□叹惜焉公浙之桐庐人也自幼颕异读书过目辄成诵十年游邃庵杨公之门亟许之尝入太湖山读书不足至城市者三年淹贯经史学者翕然□之弘治庚戌登进士观政工曹奉命修江西王坟□馈无所入及授长清令值旱饥公至辄跣足走祷且赈济其不能存者每岁春给牛种劝之耕公暇则会诸生讲析经义恳恳不倦部使者屡上其治状戊午赴召民立石塑像以祠随拜南京江西道监察御史同僚有匿亲丧者公劾罢其官辛酉奉敕清西蜀戎籍廉明不苛积弊尽革其后御史因其法不敢变至为师善碑以纪之乙丑擢河南按察司佥事雪花崖贼□□□□□□□□□□□□□□俘其党数千人□冬丁母夫人忧正德三年服阕复除山西按察司佥事逆瑾方擅威福间出内批遣寺丞往边境诸郡取兵为它用公虑其意不可测往白廵抚大臣寝其事瑾大怒方欲中公以法不果己巳擢江西布政司参议袁州有富民构讼累年不能决公阕案良久曰吾得之矣即坐其为首者一人于狱讼遂息既而大帽山贼锺仕高作乱公复率兵讨平之民感其德为立碑焉功既上擢广东按察司副使中道召为大理寺右少卿巳而转左是岁江南治水乏人朝廷以为忧公卿佥荐公才可任遂以公为都察院右佥都御史总水利于苏杭公作歌谕民筑圩塘以扜水民享其利众议方急开白茅港公谓港近海沙随潮下上徒劳民力耳上疏罢其役未几山东贼刘七等来江上为患擢公南京都察院右副都御史奉敕专理操江贼竟就擒癸酉江西有司奏桃源贼王浩八率五洞蛮兵刼掠州郡势甚猖獗　上敕公往督军务公选将运筹靡间昼夜征凡九皆大捷遂荡平其巢穴以功进右都御史赏赉白金表裹诏公复廵抚其地建昌贼曰徐九龄者为患尤剧积三十年官军不能讨公复命师尽擒以还　上大喜手诏褒奖加俸一级时宸濠方蓄异志以得　上赐欲抚臣以下朝服贺公不可又去其左右为恶者濠怨公甚屡欲杀公幸得免公以疾乞休乃内贿阉权以夺其官既归杜门不出者六年又召起督漕运兼廵抚清穴免狱黜贪吏所至肃然漕政坏公思减推挽之费疏清三分而所其一上下称便宝应湖水荡囓堤山公命值茭蒲其侧蜿蜒如龙然水患以平今所谓青龙港者是也会岁凶又发粟赈济全活者众河南贼王堂等往来寇淮西诸县公下车未浃月即平其乱有司诬良民为盗者公审释之皆感泣而去入治院事守法详刑明察严厉诸御史咸敬服公性孝友尝宿他所忽心动比明有讹传其父郧阳公没公号恸即走数千里外至九江舟适相值郧阳公尚卧病舟中父子相见悲喜交集及卒扶柩归葬复庐墓侧哀毁几不能生居母丧亦如之公居官受敕凡二十八道有衣服飞鱼之赐年七十病卒时谆谆梦中语皆朝廷天下事也卜葬于孝泉乡黄泥凸之麓 

　　○都察院左都御史西轩陈公金神道碑（蒋冕） 

　　蒋冕 
　　光禄大夫柱国少保兼太子太保都察院左都御史西轩先生陈公正德辛巳致仕嘉靖戍子岁九月卒于武昌之私第享年八十有三讣闻上辍视朝一日赐谕祭者九府若县治其葬事公讳金字汝砺西转其别号也世居德安之应城自公之考始侨寓武昌而返葬于应城葢三世矣曾大父讳居敬石首县学教谕大父讳坦夔州知府生四子其季讳琳景泰甲戌进士南京监察御史广东按察司佥事致仕自教谕而下三世皆以公贵赠光禄大夫柱国少保兼太子太保左都御史妣皆赠一品夫人公以县学生举成化戊子乡贡壬辰登进士第授徽之婺源知县锄强薙梗不少假贷邑有豪猾素持官府短长者望风远遁终公之任不敢归每岁征派及军需各项物料出纳若干所余若干一一榜示通衢民皆灼知其数他日复有征派但取前所余者给之不复再索于民戊戌擢南京山西道监察御史去之日民为建遗爱碑廵视长江盗贼屏迹寻廵察都城内外街衢擒奸僧之有妻孥者正之以法权要不能曲庇人皆快之满三年以佥事府君忧去任服阕北上适弘治改元补江西道出按浙江监试事综理周而防范密还京推掌三法司事凡章奏非经公画可者不以上闻辛亥二月擢山西按察司副使时张简肃公以都御史廵抚其地奏乞暂增解池盐课以补宗藩岁禄属公督之时何东岁荒窜民逃徙者甚众公发粟赈之逃徙者皆来归不半月盐课告完岁禄始得不乏丙辰迁贵州按察使公至俯顺夷情凡以事来诉者必为之剖断曲直虽诉者踵接未始辞劳未半岁调云南按察使送者遮道舆马至不能行公挥之以扇父老苦欲留之既得扇相向分持而泣久之始散莅任未数月述职于朝戊午擢云南左布政使督兵平竹子箐叛夷升正二品俸庚申十二月进都察院右副都御史廵抚云南孟养为边患数十年公遣人省谕即憣然改悔归侵地十三处遣酋首献土物于京奉命合贵州兵共剿夷贼米□福佑贼皆授首余党悉平又升俸一级滇池水溢渰没官民田公筑堤障水疏□有法田没而复出者数千顷清屯田马政及岁造军器累年积弊搜剔无遗一考满以母老奏乞终养不许甲子升南京户部右侍郎正德丙寅冬进右都御史总督两广军务兼廵抚既抵任凡二广利害□革殆尽而于边防夷患尤悉心计处马平獞大肆猖獗亲统十三万众直抵贼巢平之升左都御史遂遣官省谕古田贼其酋愿悉归侵疆输王赋如他州县又省谕断藤峡贼亦愿通江路不阻遏往来朝议嘉之赐名永通峡公又命偏裨统兵莅罗傍积年恶徭皆率众归款各处据险肆恶者闻之悉畏威怵惕不复敢喘息己巳春升南京户部尚书七阅月而郭夫人讣至数日奉命改左都御史掌院事令乘传赴京而公巳解官奔丧归矣赐祭仍遣官治葬事江西盗起凶焰日炽辛未四月诏起公于家总制江西等七处军务公迫于　上命即日墨衰就道至则督兵剿贼寻以本地兵寡乃调两广土兵捣贼巢穴壬申二月剿抚州之东乡五月进剿南昌之姚源七月又进剿瑞州之华林山俘斩多至二万余众还掠千余人三郡皆建祠肖像事公加太子少保荫一子为锦衣卫世袭百户公又以大帽山等处贼寇连年不靖督闽广南贑兵攻之皆大有俘馘其年冬公疏乞终丧　上以公孝情恳切特允所请寻荫从子善恭为国子生乙亥吏部会廷臣议两广总督廵抚难其人推公仍旧任加太子太保公恳疏辞免不允丙子三月公再莅梧即遣长子善道原官锦衣卫署百户至□兵部以公前日荫子恩奏加善道锦衣右所见□□千户制可葢异数也公以两广公用全资盐利而盐利之征不取之于皂惟取之于商乃一二查复旧规至今行之官商两便又以广东盐利外惟铁税为大往时利多不归公府乃集羣议立厂佛山堡征收而公用始有所资南雄府之保昌县旧有虚粮七十余石每年责令见户陪纳公以本府太平桥所抽税银岁不下万余两多入私门乃以税银四之一代纳又以潮州府所辖诸县亡户米及失总米其五千二百余石均派无干之民者亦于本府广济桥盐利内如数代纳又令全州官田米八千余石本色折银中半征之如制而无征绝户米通令拆银由是各都民始获少苏又以海贼肆为边患督官兵穷中至外泮焚其僣用龙衣等物前后斩首招抚及□□□水死者二千三百余人又以府江贼势流毒不巳督率副总兵等官分道进剿俘斩首从贼徒甚众丁丑正月加少保仍兼太子太保左都御史荫一子为锦衣世袭百户且奖励公敕其回京葢自抚平孟养至是凡□敕奖励者人前后赐曰金一百三十两文绮十又四各有副又特赐金织衣三袭大红蟒龙衣三袭玉带一围葢　上以公久劳边徼累着勋庸故惓惓不忘如此初公再莅□兄事体法度视前日大异心欲修复同事议多不合虽督兵御寇日不暇给不□□以老病辞而　上之眷倚日益隆重其批荅之语谓公长才宿望威爱素着前后总督军务深得两广民心累建勋庸人咸倚赖正宜尽心讨贼以副委任岂可累疏引疾求退至是恩命加隆公益感徼无巳虽奉命就道而深以府江贼患为虑奏欲移平乐守备官于昭平增拨民快弓兵哨守廵逻而于沿江之地凡山势险峻贼难踰越处所则无事堤防其余但有径路可通贼行者或堆砌乱石以填塞之或斫取大木以阻遏之至稍平□处则开掘深阱断其往来仍调柳州庆远田州三府壮勇土兵三四千名分耕沿江荒田官司各以牛具种子给之仍给以行粮暂于梧州库所贮官银或仓粮查给待荒田成熟罢给五七年后量输租税仍于其中择其素有谋勇众推服者立为总小甲以管束之又数年后事体既定或设长□□□□□□□□□□□□□哨守廵逻而民快□兵始一切不用兵部议上诏以公久督戎务熟知军民利病令镇廵官一一如所拟施行务及时整理以为久远之图识者谓公言凿凿可行　上意又锐欲行之惜无有能奉行之者至今边氓犹以为恨公感　上知遇归自苍梧不复敢以病辞丁丑九月自武昌北上十月至许州数日又卧病武安连疏乞归不得命而病是日增乃自武安径归就医治疾具疏以闻既而连得　温旨有云朕念卿久劳于外兹特敕取回京吏部其即遣人促之北来以副委任又云卿累朝耆旧德望老成巳令吏部促之回京宜勉承朕意不必固辞又云卿才望老成朝廷方切倚任还令镇廵三司等官促来供职今后不必再辞公捧诏感泣曰　上之眷我至矣今虽老病敢不誓以死图报万一哉时　武庙南狩公夙忧危己卯十月遂星驰至京庚辰六月手敕吏部命公掌都察院事公辞不许又奏乞休退不允先是公在两广时以郴桂乐昌盗起督广东镇廵官合兵攻之至是广东廵按御史奏捷于朝有旨荫公子一人于原受荫职事上加升一级兵部议以公次子善良为锦衣副千户如诏旨又以公长子道善军功升锦衣指挥佥事公皆不能辞也辛巳四月　今上御极公连章请老五月始得俞旨令乘传以归善道亦得请还家侍养于是公之年七十有五矣家居未几以上尊号恩有司给米二石岁夫二人嘉靖戊子九月又以上徽号恩有司具彩羊酒问劳众方期公寿祉益绵不意甫数日遽以疾不起矣鸣呼悲夫公长身伟貌严重刚果望之有毅然不可犯之色筮仕之初即慨然以功业自期明究法律练达政体于本朝前辈可为模范者恒举以自励与人论事亹亹不竭听者忘倦事无大小所见既定自信不疑剸繁处剧从容酬应讼课填委剖决如流凡判断公移书于纸尾者虽出于寻常应荅亦靡不周悉详尽僚属见者皆录之以为法一时敏达者咸以公为称首剔历中外五十余年每莅一官必恪勤其职不少自逸至以文臣兼武事驰驱戎马间所在皆茂着勋烈而在广之东西其功尤伟晚年总宪内台曾未数月遽求休退故虽位极三孤寿踰入袠知公者犹以勋业未究为惜所幸圣明在御体貌大臣每全终始故公虽里居累膺恩赉及属纩后贲终之典尤备生死荣哀其亦可以无憾矣 

　　○都察院左都御史王公璟传 

　　王璟字廷采沂州人举成化壬辰进士除登封知县六朝以清节闻擢南道御史凡所论列悉关大体谳狱不泥成案率多平反以起复改北按视山海等关保定诸郡旌别臧否罢行利弊累至光禄寺卿转右佥都御史总理两淮盐法通变革奸私贩屏迹浙东大饥被命赈济条上经画要宜十事奏省杭湖军粮三十余万石所活四十万人改廵抚保定疏陈地方事宜并乞罢皇庄名目以苏民困　孝庙嘉纳之时中官奉　命勘宁晋新河诸县土田吏稍侵侮遂奏遣官校捕捉乡民二百余家远近惊扰璟备疏其害谓宜斥罢诸珰田土尽归小民人皆壮之正德丙寅入理院事逆瑾矫　诏罢公官辛未瑾诛荐起廵抚山西时巨盗流刼河东为甚璟至阅视通贼处所设险防御制火鎗火箭等器攻守具备斩获颇多山西地瘠民贫复经兵燹凡各部岁派物料及战马四千余璟疏请改征以苏困弊巳召为左都御史掌管院事独持风裁朝廷倚重嘉靖初进太子太保乞归因给廪米舆皂仍敕有司岁时存问皆旷典也卒赐祭营葬如法今祀学宫 

　　○资政大夫都察院右都御史张公纶墓志铭（费宏）
  </div>
  <div class="pagination">
   <a href="国朝献征录_page90.html">
    上一页
   </a>
   <span>
    ...
   </span>
   <a href="国朝献征录_page86.html">
    86
   </a>
   <a href="国朝献征录_page87.html">
    87
   </a>
   <a href="国朝献征录_page88.html">
    88
   </a>
   <a href="国朝献征录_page89.html">
    89
   </a>
   <a href="国朝献征录_page90.html">
    90
   </a>
   <span class="current-page">
    91
   </span>
   <a href="国朝献征录_page92.html">
    92
   </a>
   <a href="国朝献征录_page93.html">
    93
   </a>
   <a href="国朝献征录_page94.html">
    94
   </a>
   <a href="国朝献征录_page95.html">
    95
   </a>
   <a href="国朝献征录_page96.html">
    96
   </a>
   <span>
    ...
   </span>
   <a href="国朝献征录_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
