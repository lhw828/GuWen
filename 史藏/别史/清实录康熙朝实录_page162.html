<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 162 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 162 页/共 681 页</h1>
    <div class="content">○丙辰。上幸瀛台。设御幄。阅中式武举骑射技勇　　

○升护军参领伊巴汉、为正白旗蒙古副都统　　

○以故二等精奇尼哈番齐锡子德尔格尔、袭职　　

○丁巳。上幸瀛台。设御幄。阅中式武举骑射技勇　　

○以翰林院侍讲学士李天馥、充日讲起居注官　　

○江西总督董卫国疏报、副将色勒等、于九月二十五日、率领官兵、击败吉安逆贼。斩获甚多。下部议叙　　

○戊午。上诣汤泉太皇太后行宫、问安毕。幸昌平。过前明十二陵。上一一躬亲酹酒。是日、驻跸涧头　　

○己未。上驻跸九里山　　

○遣内大臣等、于前明十二陵、各读文致祭　　

○庚申。上诣汤泉太皇太后行宫、问安。驻跸汤泉　　

○以喀尔喀故固山贝子布木巴西希子巴忒玛、袭爵　　

○辛酉。上奉太皇太后、自汤泉回宫。候太皇太后登辇。上随行。至进膳处。扶太皇太后降辇、入行宫。上进膳毕。复诣太皇太后行宫。候太皇太后登辇。上扶辇行数武。然后乘马。进神武门。上步随至太皇太后宫。扶太皇太后降辇、入宫毕。上始回宫　　

○谕兵部、自逆贼变乱以来、总兵官孙思克标下官兵、失志效力、身先行阵、勤劳可嘉。该部即行分别议叙赏赉、以示鼓励　　

○湖广提督伯佟国瑶疏报、川逆谭弘、驾三十余船、顺流而下、围郧阳。臣同将军噶尔汉、郧阳抚治杨茂勋等、统领官兵、败贼于沿江、及陡岭地方。九月十九日、复以水陆兵合击之。擒斩甚多。下部议叙　　

○壬戌。上诣皇太后宫、问安　　

○谕吏部、今年淮扬等处、堤岸溃决、淹没田地、关系运道民生。甚为重大。其令工部尚书冀如锡、户部侍郎伊桑阿、前往省视　　

○癸亥。宁南靖寇大将军多罗顺承郡王勒尔锦等疏报、九月三十日、副都统塞格、率领官兵、追剿贼众于郧西地方。恢复郧西县城。得上□日嘉奖、下部议叙　　

○詹事府詹事王扬昌、乞假省亲。允之　　

○甲子。上御太和殿传胪。赐殿试武举荀国梁等一百四十九人、武进士及第出身有差　　

○上诣太皇太后皇太后宫、问安　　

○乙丑。升山西布政使图克善、为山西巡抚　　

○浙江提督石调声疏报、伪总兵张鸿翼、吕联英等、三十余员、就抚投诚。救出难民六千三百八十余丁口。下部议叙　　

○丙寅。上诣太皇太后宫、问安　　

○升刑部郎中穆臣、为山西按察使司按察使　　

○戊辰。江西总督董卫国疏报、满汉官兵、于莲塘治坪地方、击败贼众。阵斩贼渠十五名。连破贼营二十余座。获伪印礟器等项。又逆贼侵犯信丰县地方。游击贾重臣等、率领官兵击走之。俱下部议叙　　

○己巳。议政王大臣等议覆、礼部疏言、朝廷定鼎以来、虽文武并用、然八旗子弟、尤以武备为急。恐专心习文、以致武备懈弛。今值用武之际。若令八旗子弟、仍与汉人一体考试。必偏尚读书、有误训练。见今已将每佐领下子弟一名、准在监肄业。亦自足用。除见在生员举人进士录用外。嗣后请将旗下子弟、考试生员举人进士、暂令停止。应如所请。从之　　

○庚午。镇南将军哈尔哈齐疏报、将军舒恕等、剿灭赣州附近贼众。又发兵攻取万安县。十月初四日、击败逆贼。恢复县城。得上□日嘉奖、下部议叙　　

○奉命大将军和硕康亲王杰书、帅师抵延平。伪将军耿继羙等以城降。耿精忠闻之大惧。随遣精奇尼哈番刘蕴祥等、赴延平、献伪总统将军印。续遣子耿显祚、来迎康亲王师。抵福州府。令侍读学士尹泰、赍免死敕谕前往。耿精忠于十月初四日、率伪文武官员、出城迎降。献所属官兵册籍。寻耿精忠请随大兵立功赎罪。康亲王以闻。上命耿精忠、仍留靖南王爵。率伊所属官兵、随大兵征剿海逆、图功赎罪。原任巡抚刘秉政等、俱著来京。其藩下官员、及两镇标下武弁、仍留原任。兵丁照额设外。其余愿效力者、分隶提镇各标。愿归农者、原籍安插　　

○浙江总督李之芳疏报、总兵陈世凯等、招抚伪参将都司等员。恢复景宁、遂昌、庆元、政和、松溪等县。又温州合郡伪官兵民人等投诚。温州、处州、二府属州县、尽皆恢复。又官兵进剿江西玉山县。恢复县城。得上□日嘉奖、下部议叙　　

○辛未。上谕遣阅河工工部尚书冀如锡、户部侍郎伊桑阿曰、河工经费浩繁。迄无成效。沿河百姓、皆受其困。今特命尔等前往、须实心相视。将河上利害情形、体勘详明。各处堤岸、应如何修筑。务为一劳永逸之计。勿得苟且塞责。如勘视不审。后复有事。尔等亦难辞咎。又谕、近闻奉差至外省者、地方官吏、所在迎送。甚为劳扰。此皆有累民生之事。尔等前往。宜一概禁止　　

○壬申。征南将军穆占疏言、狭西各隘、拨兵防守。所余满汉兵、请令大将军图海及臣、率赴湖广。再将荆州、岳州、彝陵、兵内、酌量拣选、分路并进。则吴逆可灭。若欲进取汉中、兴安。应停发狭西满汉兵。令图海及臣率之、四路进取四川、云南。吴三桂势必退保巢穴。湖南地方、亦易恢复。上谕、狭西兵随征各处、勤劳备至。运粮民多苦累。若复进取四川。恐征剿转输。兵民重困。故暂停汉兴之役。平凉虽已底定。军中缺乏马匹。新附兵丁、犹未大定。大将军图海、及新附兵、不便调往湖广。且荆州诸处、有大将军顺承郡王勒尔锦、贝勒尚善、都统鄂内、宜理布等、统兵驻守。又大将军安亲王岳乐、统帅大兵、围困长沙。今令将军穆占、率兵抵湖广日、将荆州诸处兵、每佐领配足十名、又添拨蒙古兵、及狭西、湖广、绿旗兵随往。兵力不为单薄。著穆占仍遵前上□日行。迨克复地方。其应设镇守官兵、调遣机宜、与各将军总督提督等议行。大将军安亲王、顺承郡王、贝勒等、探知穆占何路进兵、即相机应援。又谕穆占、大兵剿贼、惟马是赖。尔择可暂驻之处、酌量牧养　　

○谕兵部、将军穆占、著驰驿来京。其有应奏事宜、具题请上□日。前穆占所举护军参领塔尔代、及自请效力之护军校石图等、亦令随穆占驰驿前来　　

○谕兵部、前自保宁回驻河南府、及潼关兵丁、久历行间、劳苦已极。俱令来京。其兖州驻防兵、令将军布颜、率往河南府镇守。大将军图海、另拨兵守潼关。福建、浙江、俱已底定。兖州不必驻防　　

○敕谕保宁退回官兵、逆贼吴三桂、负恩反叛。发大兵征讨。尔等为国效力、攻取七盘、朝天、诸关、大败贼众、直抵保宁。屯驻日久。饷道梗塞。遂尔旋师。未获成功。罪在将帅。与尔等无涉。沿途遇贼、复血战败之。厥后久围秦州。又击败平凉诸贼。招抚王辅臣。尔等被坚执锐、二载有余。平定地方、备尝劳苦。朕心深为悯恻。今耿精忠投诚。福建、浙江、及狭西、以次削平。江西将定。广东贼又败遁。俟往代尔等兵到日、俱速来京。即行议叙　　

○扬威大将军和硕简亲王喇布疏报、九月二十二日、夸兰大胡理、邓库、及总兵官高登科等、率领官兵、于鹭鸶铺地方、击败贼众。斩获无算。恢复德兴县。得上□日嘉奖、下部议叙　　

○癸酉。上谕讲官喇沙里等曰、经书屡经讲读。朕心业已熟晓。通鉴一书、事关前代得失。甚有禆于治道。作何拣择撰拟讲章进讲。尔等议奏　　

○甲戌。上御太和殿视朝。文武升转各官谢恩。次喀尔喀进贡使臣行礼　　

○乙亥。学士喇沙里等覆奏、资治通鉴一书、统贯诸史、最为详备。而通鉴纲目、又从资治通鉴中、提纲分目、尤得要领。拟从纲目中、择切要事实进讲。讲章体裁、首列纲。次列目。每条之后、总括大义、撰为讲说。其先儒论断可采者、亦酌量附入。从之　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十三



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六十四　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十五年。丙辰。十一月。己卯朔。上诣太皇太后宫、问安　　

○礼部等衙门议覆、朝鲜国王李焞奏言、顷陪臣使还。购买前明十六朝纪一书。中载本国癸亥年、废光海君李珲、立庄穆王李倧事、诬以篡逆。今闻新命、纂修明史。特遣陪臣福善君李楠等、陈奏始末。伏乞删改、以昭信史。查本朝纂修明史。是非本乎至公。该国癸亥年、废立始末、及庄穆王李倧实迹、自有定论。并无旁采野史诸书、以入正史。应无庸议。至外国使臣来京、禁买史书。今违禁购买。应遣官往朝鲜国、会同该王、严加详审议处。伊所进礼物、交来使带回。得上□日、这本内事情、免遣大臣往审。著国王将私买史书人犯、逐一严拏详审、确议具奏。余依议　　

○辛巳。江宁提督杨捷疏报、十月二十二日、贼犯江浙交界乍浦地方。金山营参将白可爱等驰剿、大败贼众、获贼船只、俘斩无算。下部议叙　　

○江西总督董卫国疏报、建昌县受安地方、贼势猖獗。臣檄南康府知府伦品卓、率兵剿抚。擒伪官七员、陆续招抚伪官一百二十员、兵五千余人。下部议叙　　

○癸未。授固山贝子温齐女为县君。壻发喀、为固山额驸　　

○给狭西阵亡固城副将陈达、拖沙喇哈番世职。予祭葬如例　　

</div>
    <div class="pagination">
<a href="清实录康熙朝实录_page161.html">上一页</a><span>...</span><a href="清实录康熙朝实录_page157.html">157</a><a href="清实录康熙朝实录_page158.html">158</a><a href="清实录康熙朝实录_page159.html">159</a><a href="清实录康熙朝实录_page160.html">160</a><a href="清实录康熙朝实录_page161.html">161</a><span class="current-page">162</span><a href="清实录康熙朝实录_page163.html">163</a><a href="清实录康熙朝实录_page164.html">164</a><a href="清实录康熙朝实录_page165.html">165</a><a href="清实录康熙朝实录_page166.html">166</a><a href="清实录康熙朝实录_page167.html">167</a><span>...</span><a href="清实录康熙朝实录_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
