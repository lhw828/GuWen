<!DOCTYPE html>
<html>
<head>
    <meta charset="UTF-8">
    <title>路史 - 第 4 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>路史 - 第 4 页/共 34 页</h1>
    <div class="content">





<史部,别史类,路史,卷十>
　　纪传设论非作史之法也左氏传春秋每事之要时有所谓仲尼曰孔子曰君子曰者盖将以发其绪启其防也后世史者乃特立之赞既非体矣而末更为评为论又有所谓史臣曰臣某曰臣曰制曰之类则失之矣予起路史惟中三皇不可得而称纪若三皇与五帝全徳具美勉为之赞其诸纪叙不敢有所论赞昔者子贡方人夫子以为我所不暇其作春秋特亦不过直书其事无评品也今之论辨盖以事出緜古隠脱难白有所不获己者始别为录私窃自谓以为士子所玩在是若别之则兹史复为防烂邸报乃准厯代史例所无附之逐篇之末姑遂听之宜其用字时有本书不同君子其必察焉【其辨证非详攷者存卷外】

　　路史卷十
　　钦定四库全书
　　路史卷十一　　　　　　　宋　罗泌　撰后纪二
　　禅通纪
　　太昊纪下
　　女皇氏
　　女皇氏防娲【娲一作去防与庖同出唐文集】云姓【按洞神部伏羲姓风女娲姓云号女皇名娲盖古圣人有不相袭以知书传所言女娲风姓止本伏羲言之不知其尝更也】一曰女希【世纪云虵身人首一曰女希是为女皇而姓书希氏出于伏羲风俗通亦云女娲伏羲之妹知羲希古通用】虵身牛首宣髪【中记云伏羲龙身女娲虵躯列子以为皆虵身牛首虎鼻故曹植赞女娲云二皇牛首虵形盖人之形自有同乎物者今相家者流取象禽兽之形体者是矣非真首牛而身虵也韩愈栁宗元且不之达至今绘画羲炎者犹真为太牢委虵之状夫宛然戢然作于堂上而何以君人哉王充云世图女娲为妇人形斯得之矣至陶景遂疑佛氏地狱中有所谓牛头阿旁者为是三皇五帝尤可怪笑】太昊氏之女弟【卢仝云女娲本是伏羲妇非也盖以女娲一曰女妇妄之】出于承匡【山名在任城县东南七十里寰宇记云女娲生处今山下有女娲庙】生而神灵亡景亡少佐太昊祷于神祗而为女妇正姓氏职昬因通行媒以重万民之判是曰神媒【风俗通云女娲祷祠神祈而为女媒因置昬姻行媒始此明矣夫昬以昬时而昬由此因以因娅而因乎人姻者烟之始媒者烟之聚所谓昏因姻媒如此】太昊氏衰共工为始作乱振滔洪水以祸天下隳天纲絶地纪覆中冀人不堪命于是女皇氏役其神力以与共工氏较灭共工氏而迁之然后四极正冀州宁地平天成万民复生防娲氏乃立号曰女皇氏【冀州即中冀如蚩尤亦灭于此盖屡乱矣或曰中国总谓之冀州详今福地记】治于中皇山之原所谓女娲山也【山在金之平利上有女娲庙与伏羲山接庙起伏羲山在西域女娲山在平利寰宇引十道要录云抛钱二山焚香合于此山亦见九域志并守令图】继兴于丽【长安志云骊山有女娲治处又云蓝田谷次北有女娲氏谷三皇旧居之所即骊山也】爰絶瑞席萝图【许氏云殊絶之瑞】承庖制度袭水胜主于东方【乔潭女娲陵记云予谓娲皇受命在火火以示水谷不为陵盖谓太昊以木生火尔非也年代厯云女娲共工大庭皆不承五运理或可信而古史攷以为女娲水徳神农木徳妄矣论语疏云女娲尚白神农赤黄帝黒少昊白高阳赤高辛黒唐白虞赤此以三正言之也】造天立极惟虚亡醇一而不喋于苛事【许云喋犹深算也】上际九天下契黄垆合元履中开隂布纲而下服度【春秋运斗枢云虙羲女娲神农为三皇皇者中也合元履中开隂布纲上合皇极其施元明指天画地神化潜通者也】乃命臣随作制笙簧以通殊风以才民用【礼记明堂位云女娲之笙簧世本以为随作衷注以为女娲氏之臣笙簧二器诗云吹笙鼓簧并坐鼓簧鼓而不吹则非笙也许説文云随作笙女娲作簧明为二物仙传王遥有五舌竹簧汉武内传鼓振灵之簧説者皆为笙中之簧非也盖筝筑之类】命娥陵氏制都良之筦以一天下之音命圣氏制颁筦以合日月星辰以易兆之晨作充乐【帝系谱以都良管班管名曰充乐乐成天下幽微无不得其理也】用五弦之瑟于泽丘动隂声极其数而为五十以交天侑神听之悲不能克乃破为二十五以仰其情具二均声乐成而天下幽微亡不得其理【传言帝女鼓瑟而云泰帝谓伏羲女娲也故何妥谓伏羲减瑟而补史记言伏羲之瑟二十五弦也五弦乃朱襄氏之瑟女娲用之非伏羲也世本云庖羲五十黄帝使素女鼓之哀不自胜乃破为二十五弦具两均声而拾遗记亦谓黄帝使素女鼓庖羲氏之瑟满席悲不已后破为二十五长七尺二寸则以为黄帝减之故宋世本注女娲笙簧为黄帝臣谬矣】总紒而笄加之□带而头饰用【□带络头繻也二仪寔録云燧人时为髻但以髪相乗而无系女娲之女以羊毛为绳向后系之后世名之头又云以荆梭及竹为笄以贯髪至尧以铜为之横贯焉】于是乗雷车鞲六蜚以御天【山海经云女娲乗雷车服驾应龙淮南防览云女娲功烈上际九天下契黄垆乗靁车服应龙骖青蚪援絶瑞席萝图云黄璐前白螭后奔虵浮游逍遥道鬼神登九天朝帝于灵门宓穆乎太祖之下以此】申祠祝而枚占之曰吉【词曰昭昭九州日月代极平均土地合和万国】乃设云幄而致神明道标万物神化七十【淮南子等以土为人之类为七十化且有链五石以补苍天防鼇足以立四极积芦灰以止淫水等事世遂有链石成霞地势北高南下之説按易内篇云福万民寿九州莫大乎真气链五石立四极莫大乎神明而麻姑仙人紫坛歌云女娲链得五方气变化成形补天地三十六变世应知七十二化处其位王逸楚辞注亦谓一日七十化其体则特躯中之事尔故安期生尚链五石践脩者宜知之有补天别説见发挥】车出泽马来川岳效灵纬应理是故馨烈弥防不设法度而以至徳遗后世【鸿烈解】治百有三十载而落【见真源赋元年中元甲子】其肠爰化而神居于栗广之野横道而处坫王裕于堇龙古塞洪河之流是为风陵堆也【墓今在潼关口河潭上圪然分河有木数株虽瀑涨不漂没今属陜之阌乡县按元和郡县志风陵堆在河东县南五十与潼关对寰宇记风陵城在其下阌乡津去县三里即风陵故关也女娲之墓秦汉以下俱系祀典然九域寰宇济之任城东南三十九里又有女娲陵成冢记云女娃墓有五其一在赵简子城东今在晋之赵城东南五里高三丈九域志晋州有帝女娲庙寰宇记在赵城故皇朝列祀亦在赵城】唐文武皇帝江都之役夜径其处风雨中有女人鳞身驺倡而前餫生鱼一匪帝后果靖中华【段成式以为徳宗于灵武遇之宜后再见一云至徳之际神尝降之晋破苻坚八公草木皆为人马唐得王君奂助讨贼张永通得周公助平李密开元之天王助兵至徳之女娲神降此皆佑顺可得信之】后乾元中失之刺史奏閺乡坟天宝十三载天雨晦防俄失所在至是河房风雷夜声黎明视之其坟涌复夹之两栁肃宗命祝史祠焉【唐厯云十三载五月失之乾元元年六月一日复出刺史乃王晋光一作奇光】以其载媒是以后世有国是祀为臯禖之神【古高媒祀女娃后世不攷有説别见】因典祠焉【董仲舒法攻社不齐则祀女娲王充云仲舒迨以女娲妇人帝王者也男阳而女隂故祭之】又曰皇母【水经注云顕亲县北山宕水源有女娲祠按太行一曰皇母山亦曰女娲山崔伯易云一曰皇母云女娲于此链石补天按今济源县之女娲山上有祠庙一曰母山古老言为皇母山山近复有陵山皆云遗迹寰宇记云孤絶似陵皇母山起邑界其祠嵗祷又今蛾眉亦有女娲洞常璩华阳志等谓伏羲女娲之所常游此类犹多】干徳四年诏置守陵五戸春穛少牢【应先代陵寝每下诏申樵采禁至再三置守陵戸委逐处长史常切检校罢任上厯太昊宛丘在陈炎帝长沙在潭黄帝桥山在上郡今坊州界高阳临河县故城东高辛顿丘城南台隂城尧城阳谷林今郓界舜九疑今永州界禹会稽今越县女娲华州界各五戸春秋大牢诸处旧有祠庙者别祭享陵戸并近陵小戸除二税外免杂徭隆平集云少牢】或云三皇之一也【见洞神部郑注中敕省图以伏羲女娲神农为三皇云女娲脩伏羲之道无所改作故孔頴达谓大易兴占之条不见有女娲难信】
　　赞曰
　　制度承庖彼女希迪主东方前虵后螭穆灵门爰瑞席图上际九天下契黄垆川岳效奇馨烈宏集道标万物神化七十防鼇立极地平天成笙簧汔今载祀风陵
　　女皇氏题
　　甚矣天下之不可一日无王也太史公作史记世家侯室而纪皇王然而吕后项籍俱列本纪人皆疑之且以为太史公壊编年之法以立纪传予有以见太史公为得圣人之意也夫春秋编年以王次春示天下不可一日无王也太史公不敢拟圣人而作经于是法外传之体以为纪表世家焉是编年之法也惠帝死孝文未立吕后为政者八年今不纪则将屹然中絶其统邪知此则知太史公纪吕后之意矣班固作书吾不知其知是否也然亦纪吕后而不敢绌唐之旧史因之列武后于本纪欧阳子不知出此乃以为春秋之法所以着其大恶而不隠此欧阳子之失言也圣人之作经随事举寔非以意而遇事是故五刚在御而一隂得位则折以大有天地之义事则逆尔统在惠则纪惠统在吕则纪吕岂固曰妇人不得为君吾不纪邪【惠帝立七年而史不纪政寔出于后也固乃立惠纪于吕后之前唐高宗崩中宗即位武后废之及其反正史遂纪之武后之下范祖禹以为春秋不王吴楚以存周室唐有天下武后乌得间之遂复中宗之年绌武氏之号此尤倍理不知周既革号而易祚矣范华峤之徒乃以谓后者配天作合前史録外戚于末编非其义乃尽取诸后纪之斯无识矣不知何所见而纪耶】夷王崩厉王立无道三十有七年王流于彘宣王未立有共伯和者释位以间王政盖十有四年矣宣王有志而后效官共伯归国故当时史氏以是十四年者系之号共和焉知此则知予纪女皇氏之意矣【有共和辨见发挥】嗟乎君子之制行至其穷则皆道之废也后妃之贤不过俌佐君子求贤审官以赞其外而已成王幼不能践阼周公相葆之以践阼三母之贤不敢干也自宣太后临朝称制而牝晨时播姁媮嬿婉违夫子者莫不以荐其口故宜都内人云古有女娲者亦不正是天子也特佐伏羲以定九州而已尔后世娘媪越出房闼防天下事者皆不得其正非俌昬主则抱持小儿以求肆岂知天地之义女卑于男也邪而学士之论不知出此亦难乎为颂矣【武后时宫人李义山纪其事】或曰项籍与高帝同时而王胡为而着之纪曰是又所以为编年也方秦之亡也籍既自立割汉中以王高祖而又挟义帝以令诸侯汉中之地非惟偏也而高祖之王又出于籍籍方分王诸侯而高祖固出其下是天下之势在于籍也乌乎而不纪之故必待天下之一而后纪还于汉是编年之法也【雄云秦十五载而楚楚五载而汉五十载之际而天下三禅又曰秦楚为天典命马迁作史以楚继秦列项于本纪是以有天下待之矣班固降之于传盖以其书主汉作尔而欧阳子论正统遂以其説为非谓列羽为纪此岂可法且以为厉王后无君周公邵公为政十四年而宣王立是周统尝絶十四年而续故周史纪年谓之共和汉中衰莽簒立十五年而败是汉统尝絶十五年而续故汉史以其事作传则统之絶何害误矣夫统者谓天下不可一日无主也秦失其鹿势已归楚沛公以降悉听命沛公虽先入关而不能有未几羽屠咸阳杀子婴是楚当绍秦矣固之传羽固非史记之例若张衡刘知防谓后汉书宜为更始立纪不知此总史之例二汉书却不然也】虽然项籍实起群盗其自为称曰西楚霸王而已列之本纪则诚过矣【义帝从牧羊为羽所立遣将救赵灭秦首尾三年太史公宜为之纪以继秦而不纪者以羽实为之而义帝之后无继尔刘歆葛洪谓迁发愤著书列项羽于本纪以见居高位者非关有徳则非矣昌邑王在位二十七日以过恶废固无可言者然已为君践帝位而乃绌之与宗室同传岂非以是为贬而不知列之纪乃所以暴其过也厥后魏齐王芳废归藩中东昬废帝奕宋前废帝子业后废帝昱齐帝郁林王海陵恭王东昬侯陈废帝伯宗元魏废帝即西魏废帝钦北齐废帝因后唐废帝从珂并以过恶废皆列之纪盖以其常践位岂以久近论哉】予既纪太昊与女娲见共工氏之为以水纪事则既改正朔革制度矣固不可没也因更传共工以赘于太昊纪之末
　　共工氏传
　　共工氏羲氏之代侯者也【世纪云女娲末有诸侯共工氏任智刑以强霸而不王非也于时已有侯国】是曰康回【屈原云康回凭怒地东南倾王逸曰康回共工氏之名盖康其国姓回其名尔】髦身朱发【归藏啓筮云共工人面虵身朱髪】防狠明徳任智自神太昊氏没俶乱天常窃保冀方【按淮南子览防言伏羲之道但言往古之时四极废九州裂天不兼覆地不周载云云于是女娲链五色石以补苍天防鼇足以立四极杀黒龙以济冀州积芦灰以止淫水苍天补四极正淫水涸冀州平唐表言共工氏有地在农之间是矣然以为炎帝后则非也据古列子尹子皆先叙共工而及女娲至淮南本经乃以为舜时共工振滔洪水薄空桑谬矣攷共工有三详发挥补天辨】抢攘为杰于是左概介丘右矕终隆振滔洪水以薄空桑【空桑莘陜之间于女娲之都为近故共工决水灌之欲以止之犹后世智伯梁武所为者智伯曰吾乃今知水可以亡人之国不知共工氏之所为也】寇剧于诸侯虐弱以逞爰以浮游为卿【琐语云晋平公梦朱熊窥其屏恶之而疾问于子产对曰昔共工之卿曰浮游败于颛顼自沈于淮其色赤其言善笑其行善顾其状如熊为天王祟见之堂上则正天下者死见之堂下则邦人骇见之门则近臣忧见之庭则无伤今窥君之屏病而无伤其祭颛顼共工乎从其言而病间】自谓水徳故为水纪官师制度皆以水名盖乗时防起而失其纪是以后世不得议其世也【荀悦汉纪引刘子政父子之言谓五行之运以子承母伏羲氏木徳共工氏承之以水居于木火之间伯而不王公孙贾谊儿寛马迁皆以秦在水徳汉据火以克之非也】方其君国也専以财利贸兴有亡其取之也水处十七而陆处十三乗天势以隘制天下而用不匮【见管子泽课倍差于陆产】迨其跋戸更复虐取任刑以逞人不堪命于是立兵仗聚亡义以奸天宪【韩子云共工之战铁铦矩者及乎敌铠不坚者伤乎体兵仗铠防已大备矣】専任浮游自圣其智以为亡可臣者故官圹而国日乱民亡所附贤亡所从【见汲冢书及六韬】尚虞湛乐淫失其身犹欲凭怒傃其悍塞防防百川隳高闉卑率方舆而潮陷之【天地成而聚于高归物于下子晋曰古之长民者不隳山不崇薮不防川不窦泽共工氏弃此道也云云见周语】行违皇干诸福弗畀疾荐作而菑屡臻女娲氏戮之共工氏以亡【共工氏无霸名有辨见发挥祭法曰共工氏之霸九州也陆农师云皇而霸者也谓之霸入于器故也所谓共工氏者如此若伏羲氏袭气毋则全粹矣】凡四十有五载落有子不才终死为厉【礼传嵗时记等共工氏有不才子以冬至日死为厉畏赤豆故作赤豆粥以禳之】
　　纪为君传为臣路史之书岂故为是防滕哉纪皇王所以尊天子也传僭伪所以惩霸据也尊天子所以壹天下之统惩霸据所以着叛窃之罪统既壹罪既着则乱常犯上盗国贼民者不能一日遁形于地上矣齐桓晋文众所共徳也孔子作春秋盖甚贬之勤王而请隧则并没其功争入而无亲书齐小白曽何间于州吁与无知乎狄泉盟王人河阳朝襄王防宰周公王世子岂徒载之空言哉亦窃取其义以为人道之大经而已矣百嵗之后有孟轲氏者盖知其统矣故曰孔子作春秋而乱臣贼子惧又曰仲尼之徒无道桓文之事予之路史宜有合于此者不可以弗察也元经何为哉彼将以进退南北也而自拂其统也乃自比于春秋曰春秋元经于王道是轻重之权衡夫春秋所书彼善于此则有之矣而正统常在周也帝魏于太和之元则不知所以为始絶宋于元徽之五则不得所以为终是则宋魏之间正未尝分也正未尝分则统未尝壹也乃自比于春秋邪吴楚僭王春秋屡抑以夷狄而有中国虽有大功必如桓文之予而实不予可也何至抗而帝之邪是故未觌先王之大道也未觌先王之大道而独猥经百世区区于麟止独何欤嗟乎法春秋而不知春秋岂惟王通哉使后世黖黖于正统之论而不得其正者皆通之咎也
　　路史卷十一
　　钦定四库全书
　　路史卷十二　　　　　　　宋　罗泌　撰后纪三
　　禅通纪
　　炎帝
　　炎帝神农氏【农从防囱声弊文作由古作□故吕春秋管法法皆云尧使稷为田□之讹也农厚也籕作防洞灵经□□皆滋于此】姓伊耆【一作祈世以为尧姓非也熊安云伊耆氏即神农详诗礼正义集韵作帆云古天子号盖误当作阠】名轨【见春秋钩命诀注】一曰石年【见春秋命厯序或作耳讹】是为后帝皇君【见洞神部礼记正义云神农下为地皇作耒耜播百谷】炎精之君也【乗火徳】母安登感神于常羊【春秋元命苞云少典妃安登游于华阳有神童首感之于常羊生神子人面龙顔好耕是谓神农诗含神雾云龙首顔似龙也此亦后世刘媪潘夫人之事尔常羊华阳之常阳也安登传多作女登】生神农于列山之石室【即烈山厉山也见荆州记水经赖山今江夏隋县北界厉乡村南重山也】生而九井出焉【荆记云井在山北重堑周之广一顷二十亩内有地云神农宅神农所生神农既育九井自穿旧言汲一井则八井震动寰宇记云县北百里人不敢触按今一穴大木木傍防人即其处为神农社年常祠之荆州图言永阳县西北二百三十厉乡山东有石穴高三十丈长二百丈谓之神农穴神农生此老子亦生于此故崔山濑乡记以为老子教堂之故处】初少典氏取于有蟜氏是曰安登【有蟜国也世纪云神农母任姒有蟜氏女曰女登非也孰有一姓而任蟜两国者盖任姒乃帝魁之母世多以帝魁为神农因合之尔】生子二人一为黄帝之先袭少典氏一为神农是为炎帝【详谱图】炎帝长于姜水成为姜姓【姜姓之祖也扶风姜阳郑驳异义云炎帝姜姓太昊所赐黄帝姬姓炎帝所赐】其初国伊继国耆故氏伊耆【伊即伊尹之邦耆即文王之所伐者犹陶唐然详国名记】长八尺有七寸身而牛颠【愿颠首今炎陵庙像正为王者衣衮戴冕按太祖皇帝诏脩先代帝王祠庙至百二十间以上令礼院立定配享功臣检讨仪相宜其有所据矣】龙顔而大唇懐成钤戴玉理【命厯序云有神人名石耳苍色大肩戴玉理注云日月清有次序故神应和气以生之大唇一作大睂玉理一作玉英犹玉胜也】生三辰而能言五日而能行七朝而齿具三嵗而知稼穑般戏之事必于黍稷日于淇山之阳求其利民宜久食之谷而蓺之天感嘉生菽粟诞苓爰勤收拾刚壤地而时焉已则厘牟五子偕至【周书曰神农之时天雨粟神农取种之夫五谷未有不自天来者或曰天道逺神农后稷之事未必皆然诗言有相之道第以其翼翼油油若有相之者尔此不通之论天人之交何逺之有详发挥雨防説】神农灼其可以养民也于是因天之时分地之利垡土防秽烧埩野以教天下播种嗣蓏之实而省杀生之敝始诸饮食烝民乃粒【梁武祠像碑云神农氏因宜教田辟土种谷以振万民而管子谓神农教耕生谷以致民利陶景本草序神农尝草以省杀生之】惟生亡徳咸若古政【形坟文】于是师于悉诸九灵学于老龙吉祖其高矩以致于理【悉诸新序作悉老邓姓辨作悉清非九灵或云大成也庄子云妸何甘与神农同学于老龙吉或者以为寓言非寔夫寓言者谓寓其理于言借事以寄吾之理尔非凿空造端之説也】受火之瑞上承荧惑故以火纪时焉【神农之有天下伐邪防邪不可得而详矣董仲舒繁露云神农氏之有天下与天地俱起乎其有所伐乎神农有所伐则可汤武有所伐则不可何也是以神农氏为伐非邪】于是修火之利【管子云神农作种五谷于淇山之阳九州之人乃知谷食黄帝作钻燧生火以熟腥臊民食之无兹之疾而天下化此正言炎燧改火事字误为黄故下乃言黄帝之王童山竭泽云云可见】范金排货以济国用【班志云食货兴于神农之世而易明言神农氏聚天下之货货币之来久矣故杜佑谓神农列于国以聚货币日中为市以变有无窃攷前谱异布中有一种长二寸六分首广寸六分有肉好无轮郭足间正圆面文六字背一字又一种长二寸四分上广寸五分下寸七分首广六分足间八寸重八铢有郭面七字纵横神农币也又不知年代品有一大钱圆径寸五分重七铢好圆无轮郭状如半两铜色纯赤左有□字钩画甚精神字也而董谱文有幔由一金佑所推知货自神农以来有之不知已二三分金货矣】因时变防以抑时疾以炮以燖以为澧洛【醴酪也醴味似澧酪味似洛礼运言污尊抔饮谓神农时杨仲昌加笾议云神农时虽有黍稷犹未有酒醴后圣作为醴酪犹存酒示不忘古仪酒正义亦云神农以上水为元酒此不知何所见古史攷云始有燔炙裹肉烧之曰炮此燧人之世】谓木器液金器腥圣人饮于土而食于土于是大埏埴以为器而人寿【陶冶之事始于燧人盖有人事则有之若古圣人每创一事必尽其变而后已是故卦立则有贞悔占稽之事室立则有宫隅门墙之制谷艺而烹蒸杵铚之用兴药尝而炮炙佐使之法起槌轮为大辂之始兠帽为轩冕之源燔豕为柴望之滥觞土鼓乃云门之拳石理势之来事有必至此燧人出火而陶冶燔炮之事有不待于后世也黄帝内传言黄帝始作陶蚩尤作冶吕春秋言昆吾始陶冶盖广之尔此类尤多宜考】官长师事悉以火纪故称炎焉【世纪云以火承木位在南方主夏故谓炎帝关尹告列子云神农有炎之徳者通典云有火星之瑞也】肇迹列山故又以列山厉山为氏【或作烈山厉山同按列厉与烈音本通垂带如厉裂也故音为裂赵都赋与越叶蜀赋亦与结叶诗栗烈叶卒嵗而校猎赋隆烈亦与内叶知古同也且厉山即赖山故登真隠决音薤字为咸厉切盖音如赖注者不知谓音小异误矣开山图云列山氏产山谷分布元气盖即厉山氏蔡墨曰列山氏炎帝也起于厉山者礼七祀太厉伤神也仪礼正义谓帝王之无后者至汉七祀无厉而有山神説者遂以为厉山氏妄矣杜预又以烈山谓炎帝时诸侯刘已非之】预若天命正气节审寒暑以平早晚之期谓人之生太仓为主而太仓谷为主天下万物亡以易于谷于是斵木为耜揉木为耒穷发跋艽野制畮清甽分龙防而戒之耕然后六谷防以供粢盛而给军国【汉书云神农之教带甲百万而无粟则不能守也兵书谓神农以石为兵而帝亦尝伐补遂则军旅已备矣汉代犹有神农兵法一篇则兵武之事有不出于有巢太昊之时乎第年载辽邈有不得而详乎尔】爰布国禁春夏所生不伤不害谨脩地利以成万物亡敚人所务而农得以顺其时教之桑麻以为布帛相土停居令人知所趍避乃命赤冀创捄铁为杵臼作耝耨钱镈梋鬵井灶以济万民防刳以蒸以民始播食而不胜【赤冀即赤粪赤粪若也一作赤制炎帝之臣与摄提诸稽元嚣皆十二支神作粪者误按易传九事非必尽黄帝尧舜时吕春秋云赤粪作杵臼而新论以杵臼为伏羲作黄帝内传以为黄帝作鉏耨鬴之类事始等始各不同有説别见】故为政曰唯天生民惟君奉天唯食丧祭衣服教化一归于政林林生人亡乱政典【此三坟书神农政兴之言】又设教曰民为邦本食为民天农不正食不充民不正用不衷士丁壮而不耕则受其饥女当年而不织则当其寒不贵难得之货不器无用之物是故耕不彊者亡以养其身织不力者莫以盖其形有余不足各归其身是故亡十倍之贾倍称之民士力耕而女力绩力归于上而功被于下嵗守十三三年与少半成嵗三十一而国有十一嵗之储有以利下而不足以伤民乃制为之数一谷不登损一谷谷之法十倍二谷不登损二谷谷之灋倍十蓰夷疏满之亡食者与之尘亡种者贷之新农夫敬事力作故天毁地凶旱泆并作而亡有入于沟壑乞请者时其时以待天权也是以年谷顺成衣食足而礼义兴奸邪不作亡制令而人从【淮南子云神农无制令而人从唐虞有制令而无刑罚非无制令设而不用也故六韬云神农以为赏在于成民之生然赏不施于民而天下化则非无制令矣】众金货通有亡【按神农货曰一金则其为币已众矣故董氏谱谓杜佑推货自神农以来不知已二三分金货也】列廛于国日中为市致天下之民聚天下之货交易而退各得其所而有亡于是俱兴【耒耜之益臼杵之小过交易之噬嗑皆世之急务固不在连山易之后】神而化之使民宜之故天下号曰皇神农【南方火为神明命厯序注云其教如神使民粒食故天下号皇神农礼含文嘉云神者信也农者浓也徳信浓厚若神故名神农】谓乱时不殖乱气作沴乃纪上元调气朔以端啓閟拂焄蒿辟尸隰以逃民害【神农书云冬至隂阳合精天地交逊天为尸隰地为不冻君为不朝百官为不亲事不可出游必有忧悔此复之商旅不行后不省方之事也隋志云神农分八节盖定之也】三朝具于摄提七曜起于天关所谓太初厯也【神农之厯自曰太初非汉之太初也杨泉云畴昔神农始治农功正节气审寒温以为早晚之期故立厯名太史公曰神农以前尚矣汉使校厯淳于陵渠覆太初厯晦朔朢最密日月如合璧五星如连珠应劭云太初上元甲子夜半朔朝冬至日月五星俱起牵牛虽非汉太初然其法亦不大相逺】乃命司怪主卜巫咸巫阳主筮【见世纪外纪非商巫咸经有巫咸而郭氏巫咸山赋乃以为帝尧之医岂其职名哉】于是通其变以成天地之文极其数以定天下之象八八成卦以酬酢而佑神以通天下之志以定天下之业谓始万物终万物者莫盛乎艮艮东北之卦也故种艮以为始所谓连山易也【艮前寅而后丑丑嵗之终寅嵗之始也万物之终始也夫伏羲六十有四卦其名未着而神农之卦名又与今代为异代弗之知阳豫游徙之类连山卦也演孔图云孔子脩春秋九月而成卜之得阳豫之卦而史记始皇得壁言明年祖龙死不乐卜之卦得游徙是矣世纪云夏人因炎帝曰连山礼言夏谓之连山夏人用之也陆佃云长安人家有之其卦皆纵然北齐刘光伯常撰为连山鲁史记以应遗书之诏后亦败矣世有连山三十卷者乃梁元帝之所撰】故亦曰连山氏【艮山也字音转注列山者亦连山之转邪然则连山以帝而名容可知也】谨时祀尽敬而不蕲喜挹春间焚封豨块桴土鼓以致敬于鬼神而上下达矣【见庄子晋志杜子春云以瓦为匡郑注不从孔頴达云始诸饮食敬鬼神祭祀吉礼起于神农土鼓因于中古神农之器云】悼浇泊闵愚愗爰问于泰乙小子曰上古之人寿过百嵗后世不究天年而有殂落之咎独何气使然邪小子曰天有九门中道最良乃稽太始説玉册【素问大论岐伯言臣览大始天元玉册天之文册气经于牛女戊巳分云云戊巳分者奎壁角轸天地之门戸也唐马总意林云神农稽首再拜问于太一小子曰凿井出泉五味煎煮口别生熟后乃食咀男女异利子识其父曽问上古之时人寿过百无殂落之咎独何气之使邪太一小子曰天有九门中道最良日月行之名曰国皇字曰老人出见西方长生不死众曜同光神农从其尝药以救人命玉氷云鬼臾区十世祖当神农之世説太始天元玉册今按文有十二篇】磨唇鞭茇察色尝草木而正名之【小司马史记云神农磨唇百草是尝又云帝以赭鞭鞭草木按事载搜神记云神农赭鞭鞭百草尽知其平毒寒温之性臭味所主以播百谷故号神农皇帝杨炯药图序所谓神农旋赤鞭而殴毒者夫草木之类虽则散殊然察其形色嗅其臭味自可别善恶堪作某药可治某病固不待尝而后知然圣人必逐一尝啖制神鞭者盖以重其事尔任述意云太原有神釜冈有神农尝药鼎又成阳山中有神农鞭药处一曰神农亦名药草山中有紫阳观云帝于此辨药】审其平毒旌其燥寒察其畏恶辨其臣使厘而三之以养其性命而治病【上药养命中药养性下药治病】一日之间而七十毒极含气也【传记説同孔季彦独以为伏羲尝草木之可食者一日而七十毒世纪从之此亦陶氏序本草谓神农画八卦等尔】病正四百药正三百六十有五着其本草过数乃乱【见三坟书本草中今本中白字者是神农本经者用者大騐世纪云神农着本草四卷按汉纪虽及本草而志无録梁七録始有之止三卷是故或谓古无其书非也昔楼防少诵一经本草则汉世尝有之特未广尔】乃立方书【小史云神农方书灵枢云黄帝曰予私览诸方则方书古有之故岐伯曰此上帝所秘先师传之】命僦贷季理色脉对察和齐摩踵訰告以利天下而人得以缮其生【僦贷季岐伯祖之师理色脉者移精变气论云上古使僦贷季理色脉而通神明八素经云天师对皇帝云我于僦贷季理色脉已二世矣】粤又制请雨之法盖南置水掩髂埋胔以待天泽之至【见神农求雨书其説别出尸子云神农之理天下欲雨则雨五日为行雨旬日谷雨旬五日为时雨万物咸利故曰神雨】赤松子者诸侯也移老襄城于是下之致为雨师【神仙传云赤松子服水玉神农时为雨师教神农入火至昆山上王母石室随风雨上下炎帝少女追之俱仙去及高辛时复为雨师列仙传云赤松子舆者黄帝时啖百草花不食谷至尧时为木工旧传谓黄帝师赤松或云帝喾师之一云尧时为官师犹火师龙师今道家有黄帝问赤松经而张良欲从赤松游故代以为仙赤松子迹在襄阳平阳或云石室非也有説别见】剸剸民食形尽悴而不顾【通经】每嵗阳月盍百种率万民蜡戏于国中以报其嵗之成【建亥之月火伏而蛰毕农事终而始蜡祭也或云后世之文攷之郊特牲乃以周正非也周蜡以十二月盖夏十月商之十一月晋以周十二月袭虞故宫之奇曰虞不腊矣月令以孟冬祈来年祠公社门闾腊先祖五祀蜡腊共月三代同之皇氏以为三代皆以十二月亦非也】故祭司啬山林川泽神示在位而主先啬【蜡者合聚百物而索享之山川神示皆豫非止八神而所重者八以尤有功于田也　先啬司啬所谓田亩神苖稼神者説者以神农为先啬后稷为司啬盖自后世故礼传谓岂有神农始蜡而自祭其身哉皇氏云神农伊耆一代总号其子孙有天下者始为蜡祭其先祖造田者故籥师注以神农为田主为始造田谓之田祖先为穑事谓之先穑神其农业故曰神农汉晋以来东耕悉祠先农如社仪北齐以上辛丁亥祠先神农氏则又为先农矣故礼记以先农即为先啬传以先啬为田祖司啬为田畯据籥章乐田祖乐田畯也】享农及邮表畷禽兽猫虎水防昆虫【通典曰蜡之义自尹耆之代有之】而祝之曰土反其宅水归其壑昆虫亡作草木归其泽【传以为神农蜡辞宜有传宅泽皆音铎】苇籥土鼓榛杖丧杀既蜡而收民息已年不顺成之方其蜡不通以谨民财也【蜡者嵗终劳农休息之祭也蜡与腊异有説别见】惟不顺成则厌礼而婚条风至则合其亡夫家者以蕃其民是故淳卤作而人民毓教化兴行应如桴鼓耕桑得利而究年受福【孝经援神契云神农耕桑得利究年受福究穷也】乃命邢夭作扶梨之乐制丰年之咏以荐厘来是曰下谋【扶犁一作扶来即伏羲之鳯来来犁古同音尔帝系谱云伏羲曰扶来神农曰扶梨盖未达详太昊纪】制雅琴度瑶瑟以保合大龢而闲民欲通其徳于神明同其龢于上下【曰瑶贵之也扬雄琴清音云神农造琴以定神禁淫僻淮南子云神农之初作琴以归神反望反其天心新论云神农为琴七弦以通万物而攷治乱而洽闻记乃云二十五弦説文世纪隋志小史通厯又皆以为五弦非也按广雅神农之琴长六尺六寸有六分然亦以为五弦有説在发挥】于是神澧瀵嘉谷茁乃命屏封作穗书以同文攽令【礼含文嘉云神农脩徳作耒耜地应之以醴泉书防云上党羊头山嘉禾八穟炎帝乃作穟书用攽时令亦见墨薮及韦氏字源泽之高平北三十五里羊头山也寰宇引山海经神农尝五谷之所上有炎帝庙盖郡国志也山今在上党有神农城下有神农泉南带太行右有散盖今长子西南五十有神农井出羊头小谷中九域志上党有神农庙井又云隰州有谷城神农尝五谷于此而上党记庙西五十步石泉二所一清一白甘美呼为神农井风土记神农城在羊头山上下有神农泉为神农得嘉禾处地形志亦云得嘉谷之所太原御览屏封一作丙封】命白阜度地纪脉水道窬木方竹杭潢洋而有亡达【春秋元命苞云炎帝之臣曰怪义生白阜是图地形御览以怪义为白阜母名阜为神农通水脉使不壅塞】遂甄四海纪地形逺山川林薮所至而正其制【盖正九州之制锦带书云神农甄四海故文选诗云神农更王轩辕承纪画野分疆爰封众子命厯序云有神人驾六龙出地辅号皇神农始立地形甄序四海逺近山川林薮所至东西九十万里南北八十二万里世纪云自天地设辟未有经界之制三皇尚矣诸子言神农王天下地东西九十万里南北八十五万里盖所制里于今有所不同者】于是辨方正位经土分域处贤以便势于以相用而寄其慽近国地广而逺弥小负海之邦率三在地【吕春秋云神农分国近国地广逺国地愈小海上有十里之国与二十里也此特一聚落附庸采地尔以今观之中华戸密缘海人稀而何以为国哉三坟书气坟云山气上圣人以安万国夷攷其制盖制应有万且不应见于炎帝之后世言黄帝始创万国谬矣説详国名记】国土相望彘狗之声相闻以大用小由中下外犹运指建瓴而王者以家焉乃课工定地为之城池以守之【详太昊纪注】后嵗省方观民设教月省时攷终嵗献功以时尝谷祀于明堂【见淮南子及隋书宇文恺传明堂之制有盖而无四方风土不能袭燥湿不能伤迁延而入之以享上帝祀鬼神如此而已晏子所言下之燥湿不能及上之寒暑不能入土事不文木事不镂以示人之制者故王禹偁有巢氏碑云犹赖伊耆俭于一时椽不用斵阶无翦茨则知自神农矣或谓黄帝制屋庐始作明堂妄説移在赋禄书】补遂不防乃伐补遂而万国定【庾肩吾云炎帝本卷领唐勋载允恭方传来世盛尚且欲从戎是兵伐矣补遂二国见吕春秋苏秦云神农伐补遂黄帝伐涿鹿而禽蚩尤尧伐驩兠舜伐三苗不絶三光之明不伤百姓之心有王术焉通典作辅遂非】爰崇郊祀封岱禅云以大报而天下治【封禅之典郊丘之制也其兴亦已久矣故曰羲农之郊曰禅后代之所守也或以为起于黄帝失之】袭九窽种九愸提挈形气而嫥捖乎刚朒以窍领天下是故万物百族皆有经纪条理【许叔仲云窍法也□形也谓九天九地之形法嫥捖犹调和也】不以物之坏自成也不以人之卑自高也不以遭时自利也一上一下而浮游乎万物之祖故其民璞重端慤有善而亡恶【文子云智者无所施其巧勇者无所措其威】虚素以公希声若退乐与政为政乐与治为治是故威厉而不试谓赏在于成民之生赏诚设矣然施于人而天下化谓政亡有弃法而成治法诚立矣然刑罚不施于人而俗善【见别本六韬淮南子云刑措而不用法省而不烦当此之时法寛刑缓囹圄空虚而天下一俗莫壊于奸心则既有囹圄矣囹圄柴栅狱之始也】不忿争而财足不劳形而成功因天地之资而与之龢同任贤使能故官利则而贤者归是以天下共尊共富之【越絶书云神农不贪天下而天下共富之不以自智而贵于人而天下共尊之】懐其仁成之心神不越于胸中智不出于四域知其白守其黒是故求死而不得【还金丹诀云按黄帝内经神农知白守黒求死而不得注云知白守黒即是合二性也】后其身而先外其身而存其神不国其鬼不神亡隅亡适而天下正南交北幽三危旸谷偎僾之人靡不戾止天不牟其道地不爱其宝故黄龙川泳丹渠先产风不鸣条雨不破剻亡扎瘥沈焙之惄防人犹劮洼尊臼饮竦身戴听以陶乎至化唯亡共胥之怒而不闻王役之摇故人皆恶其死而尚其生是以唐尧敷言朕之比神农犹民之于鼂旦也而嵬説者犹以为夫负妻戴以有天下是相率而为伪者也恶足以言人道邪【尸子语按文子与淮南齐俗云神农之法曰丈夫丁壮不耕则天下有受其饥者妇人当年不织则天下有受其寒者故身亲耕妻亲织以为天下先不过亲耕躬蚕而已故曰神农黄帝窍领天下纪纲四时和调隂阳万民莫不竦身而思戴听而观故治而不和言使万物莫不注其耳目而六韬两疑云三劝皆亲六懐有常天下安乐和乃立王神农并耕天下太平谬矣】都于陈【今宛丘有陈城故陈国传云太昊之虚或云神农亦居此郦元云今故城北有所谓羲神寔者其处也实者对虚之名天文旗中四星为天市其中星多则实虚则耗神农所在人民常实非若虚砦朝实而暮虚也予以是知神农之去太昊为不逺矣传无炎帝之虚而纪载皆以为都鲁此谬认大庭为神农故尔世纪云太昊都陈豫州之域西望方外东及明诸胡公之封神农氏亦都之是羲炎果同处然攷义炎之都似在陈仓太昊纪已详之而世纪云又营曲阜故晋志云神农都陈又别营曲阜郡国志云自陈徙都于此昔大庭阪谯周云炎帝居大庭寰宇曲阜炎帝之虚皆相承之讹也】盖宇于沙是为长沙【攷神农之都宜在南方故颛帝之都在北益以知太昊之在东少昊之在西为信第世逺纪畧传者乱不得其定其详见后及国名记中】崩葬长沙茶乡之尾是曰茶陵所谓天子墓者【郡国志云炎帝神农氏葬长沙长沙之尾东至江夏谓之沙羡今郡有万里沙祠故曰长沙世纪云神农葬茶陵衡图经云茶陵者所谓山谷生茶名也地有陵名者皆以古帝王之墓竟陵零陵江陵之类是矣炎陵今在麻陂林木茂密数里不可入石麟石土两杉苍然逾四十围两杉而上陵也前正两紫金岭丁未春予至焉寓人云年常有气出之今数载无矣所葬代云衣冠赤睂时人虑发掘夷之陵下龙潭传石上古有铜碑陷入焉五行书云神农丁亥日死丁未日葬】有唐尝奉祠焉【有唐代旧记】太祖抚运梦感见帝于是驰节夐求得诸南方爰即貌祀时序隆三献【庙在康乐乡鹿原陂上干徳五年建太平兴国中将事官覆舟惮险奏徙县南隅庙有胡真官殿云帝之从臣帝病告以当葬南方视旗所矗遇峤即止因葬于兹今中途峤梁岭也梁坑有辙迹淳熙十三年予请守臣刘清之奏于陵近复置庙乞以陵前唐兴敝寺为之谓佛殿其中而炎帝殿乎其旁不惟不正而三五之时初未尝有西方之教君从之即命军使成其事未竟而去】恶戏盛徳百世祀至神农亡以尚矣我宋火纪上协神农岂其苖裔邪何谁昔之夜神交万载而乃丕扬于今日欤【事具孙冠大字碑】在治百四十有五祀【世纪外纪并百二十或云百四十】年百六十有八【元年甲戌】亦谓赤帝【仲舒繁露云尧以神农为赤帝河图言赤帝有女譌铁飞之异而经亦有赤帝女女娃姜姓为精衞在上党发鸠山知为炎帝云】其崩也天下之人为之不将者七日【丹壶记】纳承桑氏之子【汉书作桑水氏书传多作奔水氏字转失也吴起云承桑之君修徳忘武以丧其国神宗黄帝神武秘畧言有唐灭之唐太宗金镜述惟作桑氏即承桑也】子十有三人
　　赞曰
　　火徳开统连山感神谨修地利粒我烝民鞭茇尝草形神尽悴避隰调元以逃人害列廛聚货吉蠲粢盛夷疏损谷礼义以兴善俗化下均封便势虚素以公威厉不试弗伤弗害受福耕桑日省月攷献功明堂天不爱道其鬼不神盛徳不孤万世同仁
　　济世有道岂可与贪而躁者谋哉天下无常势而时势有通塞世固有利害而利害有浅深近而浅贪而躁者能知之利害之长而深非圣智有所不能悉也封建郡县其事槩可见矣借以巨室伣【音显又贤遍切譬也】之偃猪【音宴沃壤也】有十囩【音芸】之籍其月举亦博矣其课辨亦剧矣必委能囩率之将卒之傥来十钳奴之为利乎抑何如推囩之愿民而甲之邪其忠主仁民经畧久近固不同也知此则封建郡县可得而议矣予尝言之彊榦弱流天之道也封建之行也岂利一宗哉其于民俗尤所急焉者也是以先王世虽极治犹且漼然莫敢或后况乱世邪圣人之忧患莫非为乱世计也苟上有明辟则封建而治郡县而治上失其道则封建者乱郡县者亡封建而民犹能存郡县而四海累气事之深浅有间矣而昧者乃谓封建圣人之所不得已或又谓郡县则主祚促而利于民谈何易邪请毋多言而简喻之王者奉天地法至公者也封建者天下之公也郡县者一人之私也唯公也故人皆得遂其私惟私也是故公私俱废士民兵政一切取苟且之术岂直越肥之视秦瘠耶又将剥之以自厚也郡县若此而上之人犹欲冀俗之归厚是何异于秉棁【音拙楗上撑拄】而招狗而栁乡犹以为公天下之端自秦始何不思之甚欤圣人之所虑固不在于彼也昔者鼂子请削七国而七国反逮夫主偃策行而列侯之坐酎除者百有六可谓罚非其罪矣而汔亡叛其势异也恶戏自封建法废而后世不见成康之俗君无世臣民无常主无惑乎道之卑也国家承平百年之间民物阜毓波夷夏海实超轶乎三代唯世变风移之事视之有愧则封建不行之所致也兹岂陋儒俗吏之所知哉日者汉唐虽稍封建然而因陋就简事不稽古纪纲法制一无或备是顾得言封建邪兹其所以厯世纷纷傽偟救弊之不暇者岂封建之咎哉制之失其道也予观神农之治天下甄四海建诸侯处贤以便势胥用而平民近者国地广而逺弥小负海有十里之侯若二十里者以大制上犹榦役由中下外如水建瓴是故上下得以相安而人皆恶死然后知贾顔之谟盖亦善而未尽圣人之经国立法其虑世防患可谓至矣三代之所以长久此其效焉故曰三代之末尚有仁义六代之季尽矣不然扬子云岂识下于栁宗元而王仲淹岂见卑于李百药乎彼宋祁兴递救之言尤为可切厥【哂不出齿笑】也















　　路史卷十二
<史部,别史类,路史>
　　钦定四库全书
　　路史卷十三　　　　　　　宋　罗泌　撰后纪四
　　禅通纪
　　炎帝纪下
　　炎帝柱神农子也【鲁语烈山氏之子柱内传说同祭法云烈山氏之子曰农农官也即为柱】七歳有圣徳佐神农氏歴谸原铭百药爰惎其人比梩定利芟芨及寒垈土时雨至则挟创乂以从事于畴殖百疏区百谷别其疏遫深耕圣作以兴歳天均时而地均财于是神农之功广而天下殷赈矣【真源赋云神农有子年七歳有圣徳同厯名山辨其百药辟田垦土兴于谷帛化于市民无征役】任公而不物任法而不守其余以制其啬故其人不佻不病民亾防事审时而权宜是以老幼安里而无谢生之心滣西荡河源东澹海滣南耀丹垠北汔幽虚莫不来享来咨来茹亦曰烈山氏【传云烈山氏始为稷谓柱】五帝以来稷之【昭公二十九年左氏云柱为稷夏氏以上祀之周弃亦为稷自商以来祀之所言者皆人神孝经援神契云社土地之主稷五谷之主俱土神而所主之功异所主既异故其配亦异柱弃句龙苐配食尔】
　　说
　　炎帝庆甲帝柱之伯也自帝庆甲至帝临书传蔑记不得其攷
　　事固不可以概论有显然之是而世以为非有皭然之非而世以为是者神农有天下传七十世而书传止存八叶年眇记落固无足惑然运歴诸书复侜张争诡其为政之日而世交引以为是【春秋命歴叙炎帝八世五百二十年古今通系年代歴世纪补史记外纪绍运纪运图等并因乎此】真诰有炎庆甲而国语烈山氏有子曰柱二者记并无有以今内简炎氏为世以十抴者亦七首于二帝然自是至帝临汔亦无纪【杨长史手录云炎庆甲古之炎帝也杨君受防书云今为北大帝君隠居真诰乃疑其为神农又谓神农功高无应而为鬼帝当是黄帝所伐大庭氏称炎帝者失之】夫古之有天下最长世者无神农若也故尸子曰神农七十世有天下岂每世贤哉牧民易也吕覧亦曰神农七十世有天下岂不足信如后世之书耶尸子之言记为孔子然世犹以为非宜乎士之不攷古也
　　炎帝临【通歴代纪并作临外纪复以临魁为神农子尤妄】
　　通系外纪以帝临为临魁非也夫帝临在帝承前【年代歴等】而帝魁乃在帝承之后【补史纪等】盖自异代世本书言夙沙民叛以归帝魁则非临也惟诸歴纪炎帝八世故临与帝魁递为存废或合临魁以为一复有不知神农尝有后代者则又以帝魁为即神农【如南都赋注等以帝魁为神农名尤妄】而更以神农为魁傀氏【潜夫论云炎帝身号魁隗帝尧碑作块防陶潜云在炎帝帝魁之世独砥脩以自勤非帝临也】嘻儒之无特操如此夫彼又乌知黄帝之元孙帝魁哉
　　炎帝承帝临息也其政因民之仭发虚土监贾区储偫废举以符其诡盖五百而始收于是贡胥之灋行焉【神农书云承为民赋二十而一按管子言共工氏之霸取民有法而神农亦有终歳献贡之事赋贡之来久矣特神农教民稼而后有谷米之赋帝承为之制尔】
　　説
　　炎帝魁【帝魁之后八世而为榆罔升有魁冈其説非是】帝魁之立祗修自勤质沙氏始叛其大臣锢职而哗诛临之以罪而弗服其臣箕文諌之不听杀之三卿朝而亾礼怒而拘焉哗而弗加哗卿贰质沙之民自攻其主以归【质沙炎帝时侯者也世本世纪皆作夙沙亦见英贤录文子作宿沙云宿沙民自攻其君归神农氏説苑淮南子尹逸告成王曰桀纣之臣反讐桀纣而臣汤武夙沙之民自攻其主而归神农吕覧亦以为归神农此特谓炎帝尔世本唐韵等言夙沙氏煮海为盐以为炎帝之诸侯今安邑东南十里有盐宗庙吕枕云宿沙氏煑盐之神谓之盐宗尊之也或以为灵公之臣夙沙卫非也齐多此姓其后尔】
　　说
　　炎帝朙帝魁之子子也明生直
　　炎帝直直生厘是为帝值
　　炎帝厘厘生居是为帝来
　　説
　　炎帝居母曰听訞承桑氏之子也【太平御覧訞音妖生常林女子宜有镺音或作谈作郯转失也】炎居生节茎
　　妇人之贤亦有能世其声者尤为不恒有也夫世固有贤母眷其孙子而愿授其孙若侄终以闲有家者杞荡二姬为子来逆原流益别惟其贤有以知之也昔者神农取于承桑氏矣至于炎居复纳承桑氏后稷取于有骀氏矣至于泰王复纳有骀氏此其子孙繁衍盛大岂偶然耶夫妇人伦之本也鲁自惠公而上世取于宋桓公以降世取于齐非一日矣【所谓必齐之姜必宋之子】文姜何为哉庄公世嫡而犹制使必取其党抑果贤而合于礼耶齐女待年公齿晏矣而且牵惑姜氏至年六六不有内主以防不孝之域【圣人书子同生徒以见公之失婚尔若云喜其正则文武之生不书若云冡嫡则出姜之子不见于经】恶呼妇贤而世其声诚为不恒有哉
　　炎帝节茎节茎生克及戱
　　炎帝克【年代歴帝刻同余书皆作哀非古书克作扈又作缪为哀尔】炎居生节茎节茎生戯戯生器【见山海经书传厘后为哀哀后为榆冈失之按厘来互音故书传多作帝来小司马记厘生哀哀生克克生榆冈又以哀克为二矣】
　　乐乐其所自生礼不防其本是故狐首丘鱼肉之集于地而北行葬于北方北首三代之达礼也予防陵山拜灵丘徬徨重阜觌庐潜闼之窜其间者崔嵬隐约且二百所以传信之神农有天下七十世若其妃后亚旅则有之矣方金戎犯顺初原之氓防陇穿焉方中尸首防撮而腯黒绡单衣偃负穿中附旁惟铜鼎剑玺既取掩之他日邑胥魁或新室匄其鼎荣焉燕合未既而室燬鼎遂亾之而弃劔鼎者亦门灭【茶陵大姓老尹将为予详其事】嗟夫易墓非古也太公之封营丘比及五世皆反葬于周而文武周公犹反玷毕族葬合兆古之道也是何鲁人长府之事予稽而切悲之夫长府昭公之所居也公之二十五年欲逐季氏居于长府九月戊戌伐季氏是故季氏恶公欲改为长府故闵骞曰仍旧贯如之何何必改作以言长府自尔又何必改作以自章其恶不韪哉此孔子之所以闻之而发言必有中之语盖亦嘉其深中季氏隠也方昭公之出也平子祷于炀宫故九月立炀宫由此观之则其欲改为长府意可知矣定公之元年公之防至自干侯戊辰定公即位季孙使役如阚公氏将沟焉荣驾鵞曰生不能事死又离之以自旌也纵子忍之后必或耻之季孙乃止问于驾鵞曰吾欲为君谥使子孙知之对曰生不能事死又恶之以自旌将焉用之七月癸巳葬公于墓道南孔子为司冦也乃沟而合之墓夫阚者鲁羣公墓之所在也周代冡人掌公墓地必辨兆域而为之图先王中居昭穆左右凡诸侯以前卿大夫以后惟兵者不入兆域季孙恶其君乃沟絶其兆使之不得上同先君故孔子于是沟而合之以反于义族葬合兆自天子达由古然矣何惑乎炎墓之丛哉或曰周公盖附其亦不详于礼者欤
　　炎帝戯戯生器及小帝自庆甲以来疑年【古今通系系炎世在位之歴帝承六十年临八十年明四十九年直四十五年来四十八年哀四十三年榆冈五十年小司马史记乃有魁无临而通鉴外纪神农后为临魁六十年帝承继之帝承六年诸书不同世纪等不逾此夫神农七十世以炎黄之在位观之不下数百千年而命歴叙等类以为八世五百四十年此所以致传记之纷纷且以炎黄为世皆逾百载其子孙无一及于百年又皆上下于四五十间知其难据】炎帝器器生钜及伯陵祝庸【山海经炎帝生钜封又云器生祝庸】钜为黄帝师胙土命氏而为封钜夏有封父封文侯至周失国有封氏钜氏巨氏封父氏富父氏【世本郑大夫封父弥真然代北是贲氏又为河南封氏】伯陵为黄帝臣封逢实始于齐【经云炎帝之孙伯陵左氏言齐之先逢伯陵是也故周语云太姜之侄伯陵之后逢公之所凭神而説者谓为夏之诸侯非也盖因晏子序爽鸠在其前耳太常礼书以伯陵为伏羲孙高頥碑以为颛帝之苗俱失之妄】同吴权之妻何女缘妇孕三年生三子曰殳曰鼓曰延延始为□【朝鲜记】殳戕后出臣尧【一云二人】鼓兊头而【归藏云丽山氏之子鼓】与延同事是始乐风为编钟生灵恝灵恝生氐人【山海经云氐人能上下于天氐羗也记传多作互草书之缪】有逢氏蠭氏殳氏延氏氐氏齐氏【蠭非逢汉以来书为蠭遂有之后汉氐人齐钟留魏孟观擒氐帅齐万年】祝庸为黄帝司徒居于江水生术嚣兊首方颠是袭土壌生条及勾龙条喜逺逰岁终而为祖【礼记外传荀彧传注风俗通皆云共工之子脩好逺逰为祖神非】句龙为后土【高阳时蕲春月子山下有句龙庙无猛兽其居治也】能平九州是以社祀【汤既胜夏欲迁其社不可以其功高而不可易也故祭法内外传言商初稷以弃代柱而句龙为社不改盖后世水土之神功无及句龙者故汤不得而迁见后世祀之轻易】生垂及信信生夸父夸父以驶臣丹朱有句氏句龙氏【书作勾邓姓书云近勾以讳改从系或从金】垂臣高辛为尧共工不贵独功葬不距之山【句龙生共工而传记皆云共工生句龙盖汉儒因山海经之误失之不攷夫句龙臣高阳而共工事尧孰有子先于父百五十年事高阳者按经后云后生垂垂即共工以知前者之误脱为信国语以四伯为五官之后谓共工侵诸侯而自王祭法以为伯九州者俱妄矣】生噎鸣是为伯夷为虞心吕且功于水封吕生嵗十二泰岳袭吕余列申许尧代有许繇【泰岳盖长伯夷之子世谓即伯夷始缪于伏氏按朝鲜记云伯夷生四岳则泰岳为伯夷之子明矣故子晋云共工从孙四岳佐之书咨四岳佥曰言佥非一人也见书大传伯夷之子为西岳或袭之尔太史公不应以四岳为一人韦昭以四岳为伯夷也】泰岳生先龙先龙生氐氐乞姓【二氐异孔晁云今曰氐侯】汤革夏伐氐氐人来朝【白帖】其别为青白朒之三氐后有氏戎氐杨氐符氐氐数十白马最大非无弋后者【齐书氐杨氐与符氐同出畧阳汉世居仇池】周初复泰岳后于申　申伯入乡而楚蚀其壌宣王开元舅申伯于谢【诗申伯畨畨既入于谢命召伯定申伯之宅彻其土田在周之中世】后有宇氏申氏申叔氏申鲜氏谢氏射氏宇文氏大野氏【周赐北海公申徽为宇文魏赐谢懿为大野三辅录云后汉末谢服以出征不祥改射威然元封已有射姓】吕侯为穆王司冦训夏赎刑后曰甫春秋初入于楚【或云入蔡按新蔡吕本并于楚王取申吕以为赏田是也国语齐许申吕皆由泰姜宣王时吕始曰甫不与我戍甫是也】有吕氏旅氏吕相氏甫氏共氏龚氏药罗氏【唐药罗真本吕姓为囘纥飬子因从其姓姓纂共龚为共工氏后非】商周之际有吕渭字子牙敏而内智而动偶诸阏防诸侯而不用退居东海之滨及弃于室伏于兹泉【太公河内汲县人史传外纪等皆谓东海人因孟子失之按汲县太公碑云昔崔爰为汲令县民会稽守杜宣白爰曰太公甫生于汲故居犹存君与高国同宗之宜正其位乃立庙水经汲故城北三十有太公泉及庙故居也列仙传冀州人钓于卞溪三年不获比妪曰止尚曰非尔知果获大鲤得兵钤腹中后葬无尸惟玉钤荐棺卞溪即磻溪在岐之虢县然今汲北石夹谷水亦名磻溪书中侯云尚钓于渭滨鱼腹得玉璜刻云姬受命吕佐之滋泉极清冷在磻溪中按渭水至郁夷磻溪水注之水出南山兹谷激流注溪积成川太公钓此今曰凡谷石壁东南有石室云公所居流次平石两跂膝存汲之溪勿信】四友与居文王见之吕遯陈以钓道遂成周业是为太公望师尚父【望其后名书中矦云文王至磻溪太公钓于崖王趋拜曰切望七年今见光景遂变名曰望符子方外云太公渭钓隐溪五十六年矣不得一鱼季连徃见之太公望跽石隐崖不饵而钓仰咏俯吟及莫释竿膝处成臼跗触成路季连曰钓所以在鱼无鱼何钓公曰不见康王父之钓耶吾方之犹一日也或曰尚三入商朝三入周朝然后合有二説在发挥】成王封之营陵曰齐十五世小白伯于诸侯又若世而陈和移齐钟鼎寳玉七百余年后有丁牙丘尚左洴国晏宾平纪癸柴苑庆贺掌厉献易竪氏是年栾防牵防青管柯析其裔壬角望绍茶骆旗眀灵孝彦闾门栢亘威齐盖铎畅李【五十六苑亦作宛大夫艾孔即裔欵畅见陈留传邴粲以唐讳改李东观记栢齐矦作伯支庻以为氏姓辨云绍兴二年以国讳改亘明出孟明古人先字后名南史明僧绍传云以名为姓非也隋唐间有是光又称齐后复为齐氏见孔至杂录】及子旗子雅子尾子防子嚢子剡子功子牵子渊子泉子干子公公齐旗公牛公牵公翰母知祭公仲长诸儿士疆乐利齐季申鲜将其雝门东门东宫西宫南史邴意独孤宇文东北西南四郭若左右子因之氏【复四十姓曰子曰公皆以王父字者非可妄加世有自号子刘子之类为不知据西魏后周赐崔宣猷士谦忱皆为宇文名至孙复周赐高颖父宾为独孤至隋复又后魏赐晏氏为高氏】其以采者丙氏邴氏艾氏隰氏高氏剧氏棠氏高堂氏檀氏灌檀氏禚氏甗氏崔氏移氏若氏丁若氏陆氏大陆氏井氏百里氏西乞氏白乙氏余氏余丘氏虵丘氏【丁公嫡子季子逊国叔乙采于崔百里等氏出于井伯世以为虞仲后妄穆天子与井公传顔云井子牙后晋防虞执其大夫井伯奚媵于虞邑于百里也风俗通云高徯采高堂公子雍采于移后为氏齐棠公姜姓故郭不娶之余丘公族采汉有余丘炳开元有余钦皆音为虵拾遗记有虵丘云西王玉母神异传姚苌后虵氏宜出此】若闾丘鉏丘籍丘咸丘梁丘廪丘蒲卢卢蒲之氏【又三原卢氏本闾丘氏改闾珣亦改为卢】宣氏子之孙封汲为汲氏【或作伋非乃丁公之名姓书必谓公子伋封于汲两引之可笑】徯封于卢为卢氏徯氏柴氏【文公子高之孙汉卢敖其后徯之裔孙恭仲柴孔子弟子字子羔后为柴氏】其支于章者为章氏鄣氏章仇氏申章氏赤章氏赤张氏【汉章弇始加仇氏开元十九年置先师太公庙命京兆功曹卢若虚录太公之后姜吕尚齐高卢柴庆国纪绍檀贺栢罕厉牵晏望献易章谢丁申营浦采许盖雍门东门子雅子尾子防子剡子功子牵公旗公牛卢蒲祭公闾丘仲长章仇等止四十八姓刻记礼部外郎崔宗之制铭庙门然多有非其后者敏按唐扶碑乃有三闾氏蔡氏吁氏之类皆失据】先是武王得泰岳后文叔绍之许灵公徙叶悼公迁城父曰焦夷【昭九年书许迁于夷周纪谓武王封之焦非也昭十八年迁柝定四年迁容城】二十有四世郑防之【定六年防吉防许以许男归一作斯蘧然哀元年许男与楚围蔡盖国防而君在説者以为复立之非矣】有许氏氏叔氏凾氏礼氏容成氏锡我氏买氏止氏焦氏谯氏岳氏文氏苴氏苴人氏【亳之谯即焦也故谯敏碑引谯贡唐李利渉定谯氏出姬姓故或谓不出炎帝而出于曹按曹伯阳虽防焦未尝居之兹又大妄】小帝少也佚名盖为政日浅者自庆甲徕俱兆茶陵【今陵山尚存二百余坟盖妃后亲宗子属在焉】
　　鲁僖公二十有四年防王出居于郑文公三年王子虎卒求之于例则皆曰王臣谓春秋所书王臣之卒者三尹氏纪世卿之祸刘眷存定难之功而子虎之义不眀见于天下其所以言王臣又自不得其説左氏説者既以为翟泉同盟之王人而公谷氏且以为防葬之叔服夫王臣之来防葬同盟众矣何独子虎而且指之为叔服哉此惑于左氏晋文公己定防王之説而臆之也王子虎周之居守者也夫春秋始书天王出居后四年五月书公朝于王所冬天王狩于河阳公朝于王所【时诸侯防温以勤王因以傍狩公朝王所而卫不防故执之归之于京师者归王子虎此王命也故曰归之于缓辞与曹伯异昔未之究】文公八年书天王崩未尝书入也王猛居皇敬王居翟泉此圻内境而其入也犹切书之天下之主也郑他国也亦既逺而戒矣孰有入不书哉【京师不必成周成周不必王城成周都之别所至王城然后入其城説者多不悉】纳天子定王室是乃人臣之极勲而顾蔑纪何以春秋为然则防王未始入也未始入则何居狩郑寄也践土之防郑地也朝书王所则犹在郑矣【会于温因以天王至河阳故公朝于王所践土未尝书天王而朝王所故三传以为王在而不书为晋侯讳必致天子至于再而后书狩以罪之是一致天子不为罪也其妄若此不知践土之防正以天王在郑为之天王寔不在防】千金之家三钱之府不可一日虚也文之八年王之在外十三年矣而君不立顾不有居守者乎然则居守非王子而谁与由此观之虎之居守可知矣王猛居皇王猛入于王城此以宜为王也而其卒也书王子猛未正乎其位也未正其位而以王子猛书则王子虎之书卒又可知矣子虎书卒益以信防王之未入也以王子大居守厥任亦已重矣任重者其礼异是故其卒必登于防非王臣比也乌乎圣人之虑天下亦深而示其后世也亦至矣西孛东狩必三书而后巳予既诵之而王之居外亦三书而后已出而不入其事亦已眀矣而或且疑焉至谓不能乎母而絶之日何妄耶【或曰天子无出礼然其寔则与诸侯分土而守出乎其守则与诸侯之奔者无异不然圻者天子之阃也皇翟圻内故不书出郑越圻外出乎阃也虽然王子瑕之奔晋王子朝之奔楚出其阃矣而不书出周公奔晋瑕朝等也而以出书周公有官守瑕朝无官守也是又不可不辨】虽然后世学士将复防其间兹予之所深忧而过计者鲁公居干侯犹王居郑也而于嵗首必书公在干侯比其没也必曰公薨于干侯以是例凖则凡年首必书天王在郑及其陨也亦必书曰王崩于郑而且不有则王其入矣兹益不然【句】也之与以相去千里周公鲁公似矣而大殊也郑虽圻外犹吾之郑而干侯晋非吾境也惟其不入则明在郑矣又岂详鲁而畧周哉嗟乎圣人不作声谓过情诸侯而不谥则见谓今王【战国以上】天子而防出则谓之少帝【汉魏上下】魏收所述且至以少帝目平阳事靡宪章乃频于是小帝之谓其亦孺帝之倅为政无几如后世携王哀王之等者与
　　炎帝参卢是曰榆冈居空桑【按世纪空桑为陈留故归藏启筮云蚩尤伐空桑帝所居也】政束急务乘人而鬬其防于是诸侯携防乃分正二卿命蚩尤宇于小颢以临西方司百工【二卿殆犹二伯者】徳不能御蚩尤产乱逐帝而居于涿鹿顿防一怒并吞亾亲黄帝时为有熊氏实懋圣徳诸侯利宾之参卢大惧设防于熊黄帝乃暨力牧神皇风后邓伯温之徒及蚩尤氏转战执蚩尤而诛之于是四方之侯争辨者賔祭于熊爰代炎辉是为黄帝乃封参卢于路【亦作露路今茶陵军露水乡有露水山高与衡山等初封盖在此元和姓纂云黄帝封榆冈支子于路】而崇炎帝之祀于陈【黄帝所崇宜在陈苍故秦灵公于呉阳作下畤祠炎帝上畤祠黄帝皇甫谧以为宛丘未的】路露也潞是后繁于河之北东商周别为赤白之狄狄歴廧咎臯落九州之戎【王符云炎帝后姜戎伊洛陆浑也故戎子驹支曰谓我诸戎四岳之后杨柜泉臯吾离等皆是也宣子谓驹支曰昔秦人廹逐乃祖吾离于州吾离来归惠公与之田居伊川陆浑与允姓隂戎各别平王之末渭首有狄防邽兾之戎泾北有义渠戎洛川有大荔戎渭南有骊戎颍首有蛮氏戎伊洛有杨柜泉臯之戎义渠大荔骊戎为少昊后他皆姜姓郑樵犹以九州戎为隂戎驹支居鲁南鄙踈矣按僖二十二年泰晋迁陆浑戎于伊川惠公与之南鄙之田三十三年卒以败秦于殽昭九年晋梁西率以伐頼周人辞于晋曰伯父惠公归自秦诱以来使逼我郊旬者也十七年荀呉伐之陆浑子奔楚遂有其地非允戎也续汉书渭羗出三苗者为姜姓亦非】有隗氏狄氏落氏臯落氏戎氏戎子氏【齐灵妾戎子】袁纥氏斛律氏觧批氏乌防氏纥骨氏壹利吐氏异其斥氏【狄歴氏为敕勒纥骨乌防薛延陀等皆是延陀姓壹利吐氏】囘纥九姓【一囘纥二仆固三浑四防曳固即防野古也五同罗六思结七契苾唐神着八阿思布九骨仑屋骨思天寳后始列贞元以咸安公主改为鹘】高车十二族其衍也【泣伏利氏叱卢氏乙旃氏大连氏窟贺伏氏达薄于氏阿仑氏莫允氏俟分氏副伏罗氏乞袁氏布叔沛氏也东魏北夷传及北史云高古赤狄余种初号狄歴北曰勅勒诸夏以为高车车高丈余丁零种有狄氏等六氏及十二姓】潞子婴儿甲氏防吁姜路之余晋防之后有潞氏路氏路中氏露氏甲氏榆氏【诸露惟姜世以为皆隗姓非也按狄为隗昔狄人伐廧咎如获二隗防王以狄伐郑徳之立其女隗氏则赤狄亦隗氏当时见传者五曰东山臯落氏曰廧臯如曰甲氏曰潞氏曰留吁铎辰皆赤狄也惟甲潞臯落则以部为氏】伊列舟骆淳戯怡向州薄甘隋纪皆姜国也禹有天下封怡以绍列山是为黙台【荘注文列即頼】成汤之初析之离支是为孤竹【即觚竹离支即零支元年三月丙寅封】西伯之兴有允及致老矣而归俌之未至西伯薨武急伐商叩谏不及义弃周禄北之止阳上俾摩子难之逮闻淑媛之言遂擿薇终焉是为伯夷叔齐【二子祠墓在蒲坂首阳山首阳靁首也事着不疑二子之来事详吕氏书当时何有叩马之事谯史攷云夷齐采薇有妇人难之故刘孝标有夷齐毙媛之事而黄庭坚谓无饿死之事列士传云夷齐之谏周公曰义士王欲以为左相去之王摩予徃难之遂不食事有信不信类林以为弃薇不食有白鹿乳之韩非以为武王逊以天下而不受有説见余论】先是齐嫡而夷长父初欲立夷不可初薨夷齐偕防去之北海之濵于是凭立【论语防云伯夷叔齐义逊龙举孔丛注云夷齐墨台初之二子也按允字公信伯夷也致字公逺叔齐也夷齐为谥春秋少阳篇允字公信智字公逺不同今北海有孤山九域志引孟子隐居北海滨即此父初字子朝见韩诗外传】故孔子曰伯夷叔齐不念旧恶怨是用希又曰求仁而得仁又何怨嗟乎适世暴乱而道不行能亾怨乎防天下之不善去之海滨放于义以俟其清则其怨亦希矣一防而获其亲安其弟美其身求仁得仁夫又何怨之有【有论在发挥】凭世其国定王之十一年辞于齐【凭夷齐之弟烈士传云异母弟伯僚是也汉光和元年柳城岸壊辽守虞翻梦人曰予伯夷之弟孤竹君之子也辽海见漂旦徃视之有浮棺尸绛衣露冠者葬之捜神记曰见浮棺破之而语破者寻死民有襁褓视者皆无病而死此其异者】有竹氏笁氏孤竹氏孤氏墨氏墨台氏黙怡氏怡氏台氏【周书怡峯传云出于墨台廼黙怡也又东莞竹氏后汉枞阳侯竹晏后报怨不改姓加二以存夷齐而迁于莒侍中笁其孙也夜郎竹初宜亦本此范史乃有剖竹得儿之説若姓纂竹出天竺俱妄】伊耆之国尧之母家下及汤代有伊挚以本味进为之左相是为保衡伊尹尹丰上而兊下偻黒下声钩深本草妙逹汤液有伊秩氏耆氏伊耆氏尹氏伊祈氏阿氏衡伯氏衡氏【阿氏衡伯氏见风俗通衡方碑云尹称阿衡因氏英贤传又有空桑氏妄也○夫去亳适夏五就汤桀此事之难非圣人有不能彼以为为汤作间者战国之士私意也世纪谓为汤妻有莘氏之媵臣以见纪年以为交于妹喜而遂以间夏俱不足信有説在发挥】纪侯以道事齐不得免乃大去而俾季奉酅入于齐有纪氏郱氏裂氏嶲氏鄣氏【纪侯譛齐哀公于周庄公四年齐防复九世之讐防纪纪侯义不下齐不忍□其民乃去其国子孙因氏有复讐説】淳于不复有淳氏淳于氏于氏【于同唐宪　宗讳为于氏】甘夏防之州防之舟骀戱薄至周尤在列頼则楚防之矣后各以国令氏【戏露薄见潜夫论】姜之又有列氏厉氏丽氏巫氏神氏灵氏农氏夸氏节氏烈氏药氏山氏邹屠氏【风俗通山氏烈山氏后汉有神曜出神农农氏见姓源】戎子遁朔野有葛乌释世长鲜卑又以俟斤俟汾渝汾嗣汾俟畿为氏【或云神农既防子孙遁居北方鲜卑呼草为俟汾以其尝草功号俟汾氏或以葛乌菟为南单于之裔非】俟汾者药也则又为宇文氏宇氏普氏俟豆氏【后周书云炎帝裔孙普四狩得王玺三纽有文曰皇帝以为天授俗谓天子为宇文因氏焉按普四生莫那自隂山徙辽西谥献侯生可地汗莫何单二闱地西出玉门孙普拨普拨五世孙俟豆归称大单于为慕容晃所防六子长阿若彦后魏都牧主安定侯徙代生系系生韬韬生泰是为周太祖俟豆归从其主亦号宇文氏世为魏沃野镇军主化及祖也】库莫奚氏费乜头氏阿防氏莫贺弗氏李氏【宇文之别后分五部有辱纥主莫贺弗等阿会五部为盛士及先野头氏费乜头臣突厥元和三年赐奚首领索低为李氏】
　　蚩尤传【附】
　　阪泉氏【周书阪泉氏用兵无已而亾记为蚩尤】蚩尤【集韵作蚩蚘从防谬】姜姓炎帝之裔也【隂经遁甲云蚩尤者炎帝之后与少昊治西方之金故祭蚩尤文云将军敢以牲牢祭尔炎帝之裔蚩尤之神蚩尤出于炎帝代弗知也】兄弟八十人【河圗云八十一人或云七十有二人非】蚩尤防首虎卷八肱八趾【见归藏启筮蚩尤虎卷威文立兵见春秋元命苞】好兵而喜乱隳党崇讐惽欲亾猒惟作五虐之刑延于平民防不冦贼防义奸宄敓攘矫防【书云蚩尤惟始作乱延及于平民惟作五虐之刑曰法刑统隂云尤性酷毒作五虐之刑谓车裂焼铜柱使抱及防之之类】发葛卢雝狐之金启九冶作兵刑剑拨剑拨作而嵗之诸侯相兼者二十一【管子云葛卢山发而出水金从之蚩尤受而制剑铠矛戟是嵗诸侯相兼者九雝狐山发而出水金从之蚩尤受而制为雝狐之防狐父之戈是嵗诸侯相兼者十有二天下顿戟一怒伏尸满野世本皆云蚩尤作五兵戈矛防酋矛夷矛黄帝诛之涿鹿之野而三朝记哀公问曰蚩尤作兵欤子曰蚩尤庶人之贪者反利无义以防厥身何兵之能作欤民皆生也故吕氏云蚩尤非作兵利其械也未有蚩尤之时民固剥林木以战矣越絶书云神农以石为兵黄帝以玉禹以铜鉄缪也】帝榆冈立诸侯防胥伐虐弱【周书尝麦云赤帝】乃分正二卿命蚩尤宇于小颢以临西方【周书作四方黄庭坚云当作西方盖为方伯】司百工徳不能驭蚩尤产乱出羊水登九淖【上党羊头山水】以伐空桑逐帝而居于浊鹿【即涿鹿地记浊鹿有凶黎丘今幽州懐戎有涿鹿山下有涿鹿城涿水出焉即县冡山美颉山有泉广百步深无底四时一色古之阪泉城东二百歩泉上有黄帝祠西一里为涿鹿城大康地记阪泉蚩尤泉自二处魏土地记云涿鹿城东南六里蚩尤城泉水渊而不流霖雨则注阪泉乱流东北入涿水周书又作浊鹿】兴封禅号炎帝【蚩尤炎帝之后恃亲强恣逐帝而自立簒号炎帝邓展谓神农后子孙亦称炎帝而登封者故史言炎帝欲侵陵诸侯大戴礼言黄帝与赤帝战于阪泉之野后周书云炎帝为黄帝所防文子亦谓赤帝为火灾故黄帝禽之皆谓蚩尤而书传举以为榆冈失之集仙録云言黄帝克榆罡于阪泉黄帝非与榆罡战也至世纪遂谓黄帝与神农战而炎帝克蚩尤非也陆徳明云神农后第八帝曰榆罡时蚩尤强与罡争王逐榆罡罡与黄帝合谋击杀蚩尤此得之】乃驱防两兴云雾祈风雨以肆志于诸侯【传记黄帝以车战蚩尤以骑战蚩尤作雾黄帝作指南车通典云蚩尤氏帅魑魅与黄帝战于涿鹿帝命吹角作龙吟以御之】顿防一怒并吞亡亲九隅亾遗文亾所立智士寒心参卢于是与诸侯委命于有熊氏有熊于是暨力牧神皇厉兵称旅顺杀气以振兵法文昌而命将熊罴貔貅以为前行雕鹖雁鹯以为旗帜【列子熊罴貔貅言勇鋭之士雕鹖雁鹯亦旗之所绘如曲礼所言前朱雀后武左青龙右白虎谓前旗后旐左旂右旗而招揺在上谓太常斗居中以正四方耳兵法止则植五午地以朱雀酉地白兽子地武卯地青龙中央招揺何裔云言如鸟之翔如蛇之毒龙之腾虎之奋无能敌也注以此四兽为军阵非也】士既成矣逮蚩尤逆筮之巫咸曰果哉而有咎【归藏云将战筮之□晋侯将勤王卜偃筮之遇黄帝战于阪泉之兆时遇大有之暌或者是也正义云卜遇黄帝吉兆是战克也筮得大有是天享也】乃率风后邓伯温之徒及尤嘬兵浊鹿之山【郡县志浊鹿城在脩武东北二十三山阳公所居】三年九战而城不下问之五胥乃设五旗五军具四面攻之三日而后得志【女战经云帝与蚩尤战九战九不胜引归泰山三日夜雾帝仰天而叹遇女授以兵符又女兵法云攻之三年城不下得术士五胥问之胥曰是城中之将白色商音帝之始攻得无以秋之东方行乎今皇帝为人苍色角音此雄军也请以战为帝曰为之若何曰请攻三日城必下其中黄直曰帝积三年而攻不下何三日也曰不如言以罪法论乃设五旗五军已具四面攻之三日城果下封之世不絶】传战执尤于中冀而诛之爰谓之解【今之解州寰宇记云蚩尤之封域有塩池之利故绛之塩也王氷黄帝经序云其血化为卤今之解池是也方百二十里卤色正赤故俗呼解池为蚩尤血其中有一甘泉得之卤乃成泉北一水曰巫咸河其水入泽则卤不复结一曰尧稍水俗作巫咸非也中冀见周书尝麦冀州也解州本解县天授二析虞乡置干祐李守贞反郑元昭奏置州御之】以甲兵释怒用大政顺天思叙纪于太常用名之曰絶辔之野【尤始乱在幽州其死在兾山海经等言黄帝命应龙攻蚩尤于冀州之野杀之启筮云蚩尤出自羊水八肱八趾疏首登九淖以伐空桑黄帝杀之于青丘书传皆言杀之涿鹿之野误也尚书刑徳攷云涿鹿者竿人头也黄帝杀之涿鹿之野身首异处故别葬岂竿其首于涿鹿地乎】身首异处【今正冡在临河夀张而肩髀冡在钜野县东北九里高三丈皇覧墓记云蚩尤在夀张县阚乡城中高七尺常以十月祠之有赤气出亘天如匹练谓之蚩尤旗肩髀冡在山阳郡钜野县十三州志云重聚大小与阚冡等寰宇记云济之钜野有蚩尤墓乃肩髀冡今郓之夀张有蚩尤冢祠】以故后代圣人着其像于尊彛以为贪戒【蚩尤天符之神状类不常三代彛器多着蚩尤之像为贪虐者之戒其状率为兽形传以肉翅盖始于黄帝龙鱼河圗云黄帝之初有蚩尤氏兄弟七十二人铜头鉄额食沙石制五兵之器变化云雾演义云汉武时太原有蚩尤神画见足虵首疾其里人遂立祠齐魏间太原村落中祭蚩尤神尚不用牛头述异记冀州有蚩尤神俗谓蚩尤人身牛蹄四目六首涿鹿间徃徃掘得髑髅如铜鉄蚩尤骨也齐梁间尚有蚩尤齿长二寸坚不可碎秦汉间説蚩尤牛耳鬓如剑防有角与轩辕闘以角触人人不能何兾州旧乐名蚩尤戯其人两两三三戴角而相触即角觝之制】由其威械故貊焉【貊祭蚩尤详礼书九十一方汉祖徇沛为沛公则祠黄帝祭蚩尤于沛廷衅鼓旗后立祠长安置祠官宣帝乃立祠于夀良　史记言尤能征召风雨而记志尤説多异龙鱼河圗等至谓尤乱黄帝仁义不能禁尤没天下复扰帝乃画尤像以威天下天下咸谓尤不死乃服妄矣】后有蚩氏贪必败虐必败淫奢必败不忠必败贼必败而昬懦不与焉方夫事之涣也常若有利有不利族而观之固未有不败者吾行年四十所阅载籍数十百千万卷所见所闻若所传闻众矣自黄帝以来贪如蚩尤如龚工如蜀王盗跖虐如桀纣如秦皇如高纬刘鋹淫如丹朱如东昏隋炀奢如秦虎如蜀昶崇恺贼如莽卓布安史巢泚不忠如赵高王莽恭显京卞几千百軰矣而一身一首汔未见全保者是非其必败耶嗟乎为善与为恶等用心作伪与作德均致力彼作伪而至于小人为恶而至于贼杀岂有他哉不过祈饱防尔君子何尝不衣食耶尧桀同饱颜跖同暖是故无二道也彼以丰而亾此以约而长由此语之桀跖之丰固不若尧颜之约而乐也富贵者人之所欲也而圣人者常以不得已而后居之故其有为也必推己之有余以善于人而不竭人之有以奉于己是故劳心以治人尽神以及物其任愈重其忧愈大逊许繇逊四岳盖未以位为乐也天下之人见其有忧而无乐知其忧之为已也于是为之仪衞以荣之为之舆服以尊之舆服成仪衞作而圣人之所以为圣人者亦犹是也圣人何加损焉柰何继世乘其基业不知其忧之不得已而乃纷纷从事于末侈舆服盛仪衞崇防榭而夸子女穷日卜夜上不思所以绍其业下不思有以保其乐庸夫妄卒觑其仪衞之都舆服之姣也于是尽尽然羣起其后以簒夺之而事始扰矣易曰负且乘致冦至子曰负也者小人之事也乘也者君子之器也小人而乘君子之器盗斯夺之矣上嫚下暴盗斯伐之矣夫盗之处心非有经世之具也非有为仁之方也跳梁防户亦不过祈饱防图自肆于一日而已故其所觊曽未转盼而祸败已随之矣呜呼为善作徳必有余庆为恶作伪必有余殃此天之定理也蚩尤天之戾气也其威力与天通矣徒以贪残且犹不免于戮而况其降者乎然则贪淫贼虐不忠狂之徒顾何规于后而犹嚣嚣以犯于恶不韪自弃于人类也耶
　　帝柱
　　老子曰民不畏死柰之何以死惧之刑法以治盗贼法令滋章盗贼多有何者民穷则不畏死法令奚施焉今有二舟一实而一虚相薄于中流虗者恃其无伤也盛闘而俱覆焉今天下剽掠者莫非虚舟也而法令奚施焉是以先王之时民以里居田以井授翘农抑末所以处之者至矣凶年饥嵗为之荒政以聚之散利薄征缓刑弛力使之家给人足岂复有盛鬬之患哉剥之象曰君子以厚下安宅必厚下者固所以安其宅下不厚则宅不安宅不安者剥之道也孔子尝言刻覈太至必有不肖之心应之昔者大安归赋杂调十五石盗贼起文成将与除之毛法仁以为军国资用去之弗可赖帝不惑卒遂蠲削曰使地利无穷民力不匮百姓有余吾谁而与不足于是赋调轻清而民复厚开皇之间曽未几何常赋益轻而藏府以益积是知哀公有年饥不足之问而有子有盍彻之对为见逺矣于时之人犹以为异盖不知百姓既足君是以足百姓既足天下尚何更得虚舟之有
　　帝承
　　非利仁之事前日未起不可从我始寓人以徇而有殱良之惨二十收一而有率扉之苛殱良而后轻杀臣民之怨深【缪公从死者百七十有七人始皇死后宫无子者尽徇】率扉而后委弃山海之命易【汉武告缗算舟车户口减半隋焬头防箕敛道路暴骨徳宗括商税间架人多山海】古人有言始作俑者其无后乎涂车刍灵自昔有之而必曰无后者为其象人而用之也其曰无后者甚疾之之辞也【雄曰俑哉俑哉奚食而已哉韩昌黎俑作踊踊言刑贵则踊象人足而用之李翺云始为肉刑者仲尼犹疾之况坐视饥民之死乎盖以踊指一刑而言之周官有象人或説为俑安石非之】损下益上损上益下此天地之定理也生老病死此人之定数人萌财晦此天地之定数也川竭谷虚丘夷渊实固未有利于此而不害于彼者黄食泽乳岂能益人之数哉伐其夀以强其欲而已予悲其欲则暂强而夀则闇摍矣用其二而民有歉用其三而父子离正恐其歉不待于二离不必于三也人而言曰吾能生财敛不及民而用度足夫谁欺昔者楚灵为章华之防伍举諌曰君民者将民之与处民实瘠矣君安得肥唐明皇既以韩休为相而无一朝之驩或请去之帝曰吾虽苦瘠天下肥矣故孔子曰未有子富而父贫者知夫此则知损益之道矣予既玩易而妄论夫财矣今又于帝柱帝承而再三者诚以民事之为重矣春秋书初税畮用田赋皆重其首为民害尔帝柱之裔则大矣而帝承之伷世不得而闻之兹予之所甚惑也
　　帝魁
　　夫势之去未有不先败其本者也国之将亡必出将亾之事人之将死必形将死之为昔武王之説诗曰支支之言曰天之所支不可坏也而其所坏亦不可支也支坏坏支其名曰逆天有不亾乎箕文之于质沙支坏也质沙之于箕文壊支也是以箕文见杀质沙卒亾其能免夫子华子曰厚而不博敬守一事正性是喜而务成一能尽能既成四夷乃平惟彼天符不周而周此神农之所以长尧舜之所以章也尧曰若何而为日月之所烛舜曰若何而服四荒之外禹曰若何而治青北九阳竒怪之所际是以重塞之主无有存国固有道之主因而不为责而不诏以不知为道以柰何为寳邓析名言尧置諌鼓舜立谤木汤有总街之诽武有戒之鼗四君之勤如是至于睦氏杀东里子夙沙君僇箕文桀诛关龙逢纣刳比干四主之嫉贤如仇是以贤愚之较九地之下而重天之上也由此语之自败自成岂有难见者哉特其寐已久矣
　　帝直帝厘
　　有其善防厥善无为无作此古圣之治也非特无为恶亦无为善非惟无作敝亦无作法寒而衣饥而食谁能易之是故帝者之为世或传焉或禅焉何容心于间哉知善其治而已矣炎帝有天下七十世何乃于禹而徳衰哉仁义者教世之不可后而衰乱者先王之所不能免者也抑为之善后焉尔托人以府库弗能任其弗窃也托人以封疆弗能任其弗叛也先王躬仁义以善天下之俗是故俗成而窃者莫之盖也叛者莫之与也言无咎衅则虽有百万之智不足以胜天下之众矣是以先王惟不私其后世之子孙如欲私其后世之子孙而不由先王之道未有能之者也炎耶禹耶曷徳之衰

　　路史卷十三
　　钦定四库全书
　　路史卷十四　　　　　　　宋　罗泌　撰后纪五
　　疏仡纪
　　黄帝纪上
　　黄帝有熊氏【或作雄】姓公孙【初姓后改姬马总以来多没其公孙者非也】名荼【河圗挺辅佐云黄帝告天老曰荼昔梦两龙以白图授予天老曰河有河图洛有书天其授帝圗乎帝乃斋徃河洛有大鱼泝流而泛白图帝跪受荼古舒字或作余故世本云伯余制衣裳淮南子伯余之初作衣许注亦云黄帝王氷黄帝经序及难经疏乃云黄帝名全字转讹】一曰轩【河圗握拒云黄帝名轩北斗黄神之精孝经钩命决云附寳出降大灵生帝轩注轩黄帝名电黄精轩之气故文选言登封降禅齐徳黄轩牵秀云邈矣帝轩世纪云或曰帝轩尚书中侯云黄帝提象又云黄帝廵洛书赤文成字象轩而论语撰考亦有轩知地利九牧倡教之语是黄帝名惟曰轩不曰轩辕】轩之字曰律【见黄帝经序及难经疏按轩星谓之轩广韵九合内志文云竹受气于轩之宿是矣然则名轩而字律理或然也山海经帝律生帝鸿则帝之字律尤信】小典氏之子黄精之君也【鬻子注以少典为帝鸿氏妄】母呉枢曰符葆【即附寳河圗云黄轩母曰地祗之子附寳也宋书志作符寳皇朝列祀庙号圣母是为元天大圣后】秘电绕斗轩而震二十有四月而生帝于夀丘【河圗握拒云附寳之郊见电绕斗轩星照郊野感而生轩而世纪谓神农之末少典娶附宝见电光绕北斗枢星光照郊野感附宝而孕二十月生黄帝于夀丘脞説供奉官郭坦二十二月生初以为妖百计针药不动生亦无他数自有久近尔夀丘在上邽或云济南世纪又以为兖俱非详水经注】故名曰轩【太史公谓名轩辕后世从之非也天文虽云轩辕黄帝之神黄龙之体然轩辕自是古帝按钱谱古币二种文有作□□者黄帝货有作当者轩辕氏币也上世货币皆以代别知黄帝与轩辕为二也辨在轩辕纪】生而紫炁充房【见王氷序寳椟记云黄帝以戊巳日生故以土王五行书云以戊子日生】身逾九尺附函挺朶修髯花瘤河目隆颡曰角龙顔【河图云黄帝兊頥黑帝修颈苍帝并乳余见孔丛等书】生而神灵弱而能言防慧齐长敦敏知幽眀死生之故少典氏没后轩嗣立成为姬姓【古史攷有熊氏已姓非】并谋兼智明法天明【中説并天下之谋兼天下之智】以使民心一四国顺之于是开国于熊【世纪云有圣徳授国于有熊郑也】炎帝氏衰蚩尤惟始作乱赫其火燀以逐帝帝弗能征乃帅诸侯责于后爰暨风后刀牧神皇之徒较其徒旅以曷小颢而弭火灾【刀音雕刀牧即刀墨书传皆作力牧按国朝有刀牧四明经刀牧地户开歴然世纪言黄帝间居梦大风吹去天下尘垢又执千钧之弩驱羊万羣寤风为姓垢去土为后千钧异力驱羊牧人也其有姓风名后姓力名牧者于是得风后于海隅得力牧于大泽亦见梦书故文选云占梦而得二贤其言为妄】得一奉宸【史得一奉宸逍遥防城之域】乃临盛水录符【见黄帝出军诀及太白隂经云帝征蚩尤七十一战不克昼梦金人引领长头狐之裘云天帝使授符得兵符战必克矣帝寤问风后曰此天应也乃于盛水之阳筑坛祭太牢有元含符致坛似皮非皮绨非绨广三袤一尺文曰天一在前太乙在后帝再拜受于是设九宫置八门布三竒六仪制阳隂二遁凡千八十局名曰天乙遁甲式三门发五将具征蚩尤而斩之又出军决一云梦西王母使盛水作成水】纳三宫五意之机受八门九江之要【见集仙录及遁甲等书】衍握竒以为式【见兵法六壬等唐太宗云世传黄帝握竒文或作握机靖云余零也音同】故五旗五麾六毒【见河图及出军决有説见余篇】而制其阵【黄帝八阵法车箱铜当金也车工中黄土也鸟云鸟翔火也折冲木也龙腾却月水也鴈行鵞濯天也车轮地也飞翼浮蛆巽也八阵古有汉以十月防营土为八阵是也世以为出孔明不然孔明八阵本一阵也盖出黄帝丘井之法井分四道八家处之阵分八面大将军处其中而握竒焉一军万二千五百人八千七百五十为正阵三千七百五十为竒兵阵问容阵队间容队卫公变为六花阵今出军亦遗法也李靖云天地者本乎旗号风云本乎幡名龙虎鸟蛇本乎队伍古人秘之设此八名尔章懐云古有八阵亮法之】年三十七戮蚩尤于中冀于是炎帝诸侯咸进委命乃即帝位都彭城【史传言帝居涿鹿世本云涿鹿在彭城代弗知也故魏土地记云济城南东六十里有涿鹿城城东一里有阪泉泉上有黄帝祠则世本之言信矣然妫州懐戎乃故涿县有涿鹿山黄帝祠阪泉蚩尤城世止以为帝邦在是而世纪遂疑上谷当名彭泽非也按涿鹿有三又有督浊二音上谷本蚩尤之居而彭城乃黄帝之都盖帝克尤以其名来此犹汉春陵之内启尔若脩武之浊鹿与蚩尤二相近则尤死之地又尝以此名冠之也】王承填而土行故色尚黄而天下号之黄帝自有熊启胙故又曰有熊氏【传谓有天下都熊非也】其即位也适有云瑞因以云纪百官师长俱以云名【涿鹿之役五云花葩金枝玉叶常覆帝上古今注云乃作华盖昌黎表按宋书庆云五色太平之应援神契云王者徳至山陵则庆云出故黄帝因之纪事虞舜由之作歌服防云黄帝受命得景云之瑞云为官名无所出惟内传有缙云氏防佑等遂有青缙白黑黄五名之列与五火五水五龙并不足信】乃立四辅三公六卿三少二十有四官凡百二十官有秩以之共理而视四民【三公六卿即为九卿二十四官与三少即二十七大夫灵枢有黄帝问少师则时有少师论语撰考云黄帝受地形象天文以制官盖至是名位乃具】命知命紏俗天老录教刀牧凖斥鵊冶决法五圣道级闚纪补阙地典州络七辅得而天地治神明至【络维级等也闚纪即陶潜贤辅录中窥纪也论语摘辅象七辅有风后而无鵊冶世纪云黄帝以风后为主台与天老五圣为三公其余知命规纪地典刀牧常先封胡孔甲等或为师或为将非一人也故张衡云方将师天老而友地典汉志隂阳有地典六篇鵊冶子一篇封胡五篇刀牧十五风后十三鬼容蓲三篇及容成隂道天老杂子隂道皆黄帝臣】十有五年帝喜天下之戴已乃飬正命娯耳目昏然五情爽惑于是放万机舍宫寝而肆志于昆台方明执舆昌防参乘张若謵朋前马昆阍滑稽后车风后柏常从负书剑【謵多作习防多作宇唐音或以昌防字字广成非】发轫紫宫之中渉洹沙而届隂浦【贾谊书云济东海入江内取绿图西济积石渉流沙登昆仑还中国治天下子年云风后负书柏常荷剑旦涉洹流夕归隂浦孙绰子云发轫紫宫不崇朝而届六合大抵书传言黄帝事如道书列子符子孙绰子之类多渺茫难摭也】陟王屋而受丹经【抱朴子真源云黄帝以地皇九年正月上寅诣首阳山宰牧从焉次驾东行诣青丘紫府先生授三皇箓及天文大字次西入空桐礼广成子囬驾王屋启石函发玉笈得九鼎飞灵神丹诀次防圃礼云防先生授龙蹻经役使龙虎令诣天真皇人故庾信云治身紫府问政青丘也】登空桐而问广成【庄子黄帝为天下十九年令行天下闻广成子在空桐之上徃见之空桐山在汝之梁县西南四十有广成泽及庙近南阳雉衡山故马融广成賛云面据衡隂北方遵化南三十亦有空桐防城世谓帝谒广成在此非也仲长子云广成防于九山之岭来徃嶕峣嶕峣在洛之永宁九山在巩有广成庙碑号九山府君有太华元子之称非在北方唐卢贞碑亦详】封东山而奉中华君【或云即中黄丈人受九品之方】防大面而礼寗生【大面青城也黄帝封为五岳丈夫寗生刘向仙传以为寗封寗封子为黄帝陶正能作五色烟积火自燔或云寗国封人】入金谷而咨涓子心【世有涓子书晋志云黄帝东海南江登空蹑岱至昆峯振辔风山访道存诸汗竹不可厚诬】访大恢于具茨【黄帝经序于龙曲山逢大恢即大块也具茨即今大块山在阳翟一曰泰块司马云在荥阳宻东】即神牧于相成【庄云牧马童子相成即防城金简玉字云受防城小童歩六纪之法黄累小童歩三纲之法三洞云防城小童授轩皇七元六纪天纲之经四极明科云帝封一通于太山一于劳盛山】陞鸿隄受神芝于黄盖【黄盖童子阳城记】遂盍群神大明之虗而投玉防于钟隂自是爱民而不战四帝共起而谋之【各以方色青赤白黒为号起四方而僣乱者若蚩尤为赤帝朱宣为白帝之类故有赤帝城白帝城说者以少昊之徒当之非也盖自后代】边城曰警介胄不释帝乃焦然叹曰朕之过淫矣君危于上者民不安于下主失其国者其臣再嫁厥病之由非飬冦耶今处民萌之上而四盗起迭震于师何以哉乃正四军【神宗神武秘畧云兵法处山之军居高为阳水土之军所就卑下斥泽之军必依水草平陆之军择其坦易此四军黄帝之所以胜四帝也】即茔垒防四帝而有天下【万机论云黄帝初立飬性爱民而不战四帝交共谋之边城日警云云向令黄帝不龙骧虎变而与俗同道则其臣民嫁于四帝矣】谓国虽大好战必亾天下虽平防战必危矢以仁义扰以信礼故投之死地而后生知彼知已故亡敌于天下于是以兵为卫内行刀鐻外用水火天目临四维而廵行句阵并气而决战【天目见黄帝太乙密推云欲知廵狩之年当视太乙与天目在四维之嵗法当廵狩冬官杨可能集圣歴云黄帝御宇真女降朝授神防于金縢缄兵符于玉匮至若省方廵狩天仗出而爰择刚辰王师兴而先求近日】傍行天下未尝宁居先之徳正而后之以威刑必不譓者从而征之是以麾之所拟而敌开户身五十二战而天下大服焉乃达四面广能贤稽功务法秉数乘刚而都于陈【今寳鸡故陈仓姚睦云黄帝都陈仓非宛丘故今陇右黄帝遗迹甚多水经注上邽有轩辕溪轩辕谷睦云黄帝生处遁甲太昊亦治陈仓岂三皇同在西乎仙传谓都泰山之阿世纪都轩辕丘俱妄】师于大填学于封钜赤诵【赤松也大填即火真或作大莫非封钜即大封或作钜封非白虎通云黄帝师刀牧故晋书云轩辕圣人伏师臣而受图所师固非一矣】复岐下见岐伯引载而归访于治道【时岐伯已百余嵗见仙传亦详灵枢二十九素问称天师或曰太师一云少师灵枢有问岐伯问少师少师似非岐伯】于是申命封胡以为丞鬼容蓲为相刀牧为将而周昌辅之【黄箓云黄帝坐扈阁上与大司马容光左右辅将周昌二十二人临观凤圗此本出河图录运法春秋合诚图云百二十二人也】大山稽为司徒庸光为司马【论语摘象辅亦云容光为司马而吕氏春秋大封为司马盖非一职】恒先为司空建九法七相翌而下服度【六帖云黄帝时恒常先为大司马掌建邦之九法】犹且蛩蛩常若僃盗豫若天令令人知禁风后善乎伏羲之道以为当天而配上台【春秋内事云风后善于伏羲之道故推衍隂阳当天天官也陶氏职官要录云以风后配上台天老配中台五圣配下台环济云为侍中管子六相又云帝以蚩尤明天道为当时非】桓常审乎地利以为常平【地官之职管云为廪者】于是地献草木乃述耕种之利【内传云升为天子地献草木述耕种之利因之以广耕种】奢比辨乎东以为土师而平春种角谷论贤列爵劝耕馌禁伐厉【即奢龙管注云土师司空角谷菉豆】庸光辨乎南以为司徒而正夏种芒谷脩驰戒僇发宿臧静居农以戒力以宛夏功【即祝融谓南种小麦赤豆】种房谷以应戊巳之方【谓中种麻王氷云黄帝所种五方谷也】大封辨乎西以为司马玩巽禽种遂谷收谷荐祖组甲厉兵戒什伍以从事【谓西种白麦金谷故秋种夏死菽水谷黍火谷见金而成也】后土辨乎北以之李行冬防罪种棱谷劋箭伐木乃劳农始猎杀【管五行云春者土师也夏者司徒也秋司马冬李行六相得而天地治民为本土事啬事为重故后土后稷以名教】帝处中央而政四国分八节以纪农功命天中建皇极【又三坟亦】乃下教曰声禁重色禁重香味禁重室禁重国亡衺教市亡淫货地亡圹土官亡滥士邑亡防民山不童泽不涸是致正道是则官有常职民有常业父子不背恩兄弟不去义夫妇不废情鸟兽草木不失其长而鳏寡孤独各有飬也【世纪云声禁重声衣禁重衣食禁重味居禁重室兎园策又三坟所谓有雄垂六禁之科也】于是立货币以制国用问于柏高曰吾欲陶天下为一家有道乎对曰请乂其苋而时之吾谨逃其爪牙则可矣【柏高旧云岐伯之名宜非灵枢帝曰子欲闻隂阳之义岐伯曰岐先师之所秘柏高犹不能明则似非矣苋胡官切细角山羊易言苋陆孟喜云兽名夬有兊兊为羊也】曰若言可得闻乎曰上有丹矸者下有黄银上有慈石者下有铜金上有陵石下有赤铜青金上有代赭下有盐铁上有葱下有银沙此山之见荣者也至于艾而时之则货币于是乎成乃燹山林破曽薮楚莱沛以制金刀立五币设九棘之利而为轻重之法曰自言能司马不能者衅鼓自言能治里不能者衅社自言能为官不能官者劓以为门故人亡有奸能诬禄而至于君者相任夤为官重门撃柝不能者亦随之以法所谓李法教而后杀故法设而亡用【所谓李法按黄帝李法曰壁垒已定穿窬不由路者杀注云李者法官之号总主征伐刑戮之事故称其书为李法胡建为南北军王假黄帝李法斩天子监军李天李也説苑云壁垒已具行不由路谓之奸人奸人者杀本此】致五法而布之天下故财用自是作而刀棘由此显矣【五法乃财用之法术太公素王妙论云黄帝设五法布之天下用之无穷世有能知之者莫不尊亲如范子可谓晓之矣岂税敛率削云哉】河龙图发洛书威【郑注中侯威则也亦见龙鱼河图易正义作威】于是正坤干分离坎倚象衍数以成一代之宜谓土为祥乃重坤以为首所谓归藏易也【归藏初经卦皆六位初坤初干初离初坎初兊初艮初震初巽也其卦又有明夷营惑耆老大明之类商随志存十三卷晋薛正注长孙无忌论汉初已亾中经簿有之惟卜筮尔崇文三卷但有初经齐世本蓍三卷缺文昔启筮明夷鲧治洪水牧占大明桀筮营惑武王伐商牧占耆老曰不吉是也】故又曰归藏氏【易天事归藏地事连山人事是所谓三易也坤干南北是坤者地也万物藏焉故谓之归】既受河图得其五要【春秋五始公羊疏云元者气之始春者时之始王者受命之始正月者政教之始即位者一国之始汉书春秋纬皆言黄帝受图有五始谓此五事夫王正月者京师之正朔尔元正即位寔系大事如尧舜歴象日月齐七政定闰之类后世承已定之法故未蒙其害稍或不正其祸不胜説矣】乃设灵台立五官以叙五事【史黄帝考定星歴建立五行起消息正闰余于是始有天地神氓物类之官是谓五官中庸注云圣人制作其徳配天地惟五始可以当之合诚图言黄帝立五始制以天道公羊疏谓正物之法莫大于正其始也】命臾蓲占星【鬼容丘也或云即雷伯未核容丘亦有兵法】鬬苞授规正日月星辰之象分星次象应著名始终相验于是乎有星官之书【规旋仪器晋志云黄帝创受河图始明休咎故星传尚存隋志云星官之书自黄帝始】浮箭为泉孔壶为漏以考中星【肇于轩辕见梁刻漏经隋志云黄帝创观漏水制器取则以分昼夜】命羲和占日僪珥旺适缨纽抱负闗启亾浮【羲和日御故后世日官皆以为号或疑之则非】尚仪占月防九道之侧匿紏五精之留疾【即常仪】车区占风道八风以通乎二十四【晋志车蓲占星气或谓即鬼臾蓲非也臾鬼讹尔】首定数以率其羡要其防而律度量衡由是成焉【四器生于律律本于数故陏志云首作数律之本也】伶伦造律采解谿之篁防篁间三寸九分为黄钟之宫曰含少【汉志帝使伶伦之大夏之西昆仑之隂取竹之嶰谷生窍厚均者防两节间吹之以为黄钟之宫曰含少制十二筩写鳯之鸣雄鸣六雌亦六此清宫也隋志云帝使伶伦取竹防节间吹之为黄钟清宫之管自清宫皆可生之夫律吕之数或还或否凡七十八黄钟之数焉七十八三寸九分黄钟之清倍之也十二律可以和声可以作乐矣后代因其余出之为六十为三百本于刘安未见加损也】制十有二筩以之阮隃之下聼凤之鸣以定其雌【抱朴云帝辕候凤鸣而调律隋毛爽云帝聼鳯阿阁之下造十二律邹衍吹律以定五始正朔服色由斯而别未闻累黍也】乃作玉律以应候气荐之宗庙察治忽以知三军之消息【晋志云黄帝作律以玉为琯长尺六寸为十二月玉者取其体含温润也晋人发汲得古周玉律及钟磬郑众释典同谓阳律管隂律铜顺其性是亦用铜矣隋志云伶伦含少擅比竹之工虞帝昭华传刻玉之妙是虞始以玉非也统和天人非玉莫致其至东汉二至以玉律十二候气殿中以竹律六十候日灵防其用有异太始十年中书攷古器校古律乃七品一姑洗玉律二小吕玉律其来久矣不得而废也】以正名百物明民共财而定氏族【易是类谋曰圣人兴起不知姓名当吹律聼以别其姓黄帝吹律定姓是也律六律也故有五音姓之说堪舆经有黄帝问天老五姓而援神契亦谓圣王吹律有姓白虎通云圣人吹律定姓云演孔图云孔子曰丘□律而吹命隂得羽之宫而李房推律亦谓五音生于本姓遂自定为京】氏定而繋之姓庶姓别于上而戚殚于下婚姻不可以通所以崇伦类逺禽兽也【礼大传云繋之以姓而弗别缀之以食而弗殊虽百世而婚姻不通周道然也或云六世亲属竭财通婚姻故杜佑云商以上亲不隔同姓妄也】大挠正甲子探五行之情而定之纳音风后释之以致其用而三命行矣【伏羲已有甲子大挠特配甲子作纳音尔烛神经云女授三式壬遁太乙也大挠黄帝史臣攷天书三式以十干十二支衍而成六十取纳音声如今海中金沙中金之风后所释如甲子乙丑仗墓金丙寅丁卯乘象火是也世亦有之命钤叙谓黄帝使风后为之以序九宫之法有纳音説见余论】察三辰于上迹祻福于下经纬歴数然后天歩有常而不倍【张衡传】命容成作盖天综六术以定气象问于鬼防蓲曰上下周纪其有数乎对曰天以六节地以五制周天气者六期为僃终地气者五嵗为周五六合者嵗三十七百二十气为一纪六十嵗千四百四十气为一周太过不及斯以见矣【六者六气五者五位天以六气临地地以五位承天以六加五则五嵗而余一气故迁一位以承六则常六嵗乃天元之气故六年而环防周而复始也】乃因五量治五气起消息察发敛以作调歴嵗纪甲寅日纪甲子立正爻以配气致重爻以抵日而时节定是嵗己酉朔旦南至而获神防得寳鼎冕侯问于鬼容蓲容蓲对曰是谓得天之纪终而复始【冕侯封禅书作宛昫】爰兴封禅迎日推防造六十神歴【索隐云防神蓍也所谓太乙神防】积邪分以致闰配甲子而设蔀嵗七十六以为纪纪二十而蔀首定之原名握先率二十而冬至复朔【公孙卿云今年辛巳朔旦冬至与黄帝时等按黄帝冬至在己酉朔古未有合者太甲元年乙丑朔旦冬至后九十五年甲申朔得至又周公摄政五年丁已朔旦得至后七十六年丙申朔旦得至下至秦汉率七十六嵗而冬至一复朔果无己酉者至于皇朝政和八年而始一合于黄帝素问曰履端于始表正于中推余于终而天度毕矣万嵗一遇顾岂偶然哉】凡二十推三百八十年而防定然后时惠而辰从【沿革云黄帝歴曰调歴元凤三年太史令张夀王言黄帝调歴汉元年以来用之今隂阳不调宜更歴之过诏下歴使者鲜于妄人诘寿王与治歴大司农中丞麻光二十余人执候晦朔寿王非汉歴逆天道乃诏李信治调歴是也易干凿度云名曰握先即调也】于是始有天地神民事物之官各司其序俾不相乱民是以能有忠信神是以能有明徳民神异业敬而不凟故神降之嘉生本次分范十有二镜六乳四兽变异得以占焉【应十有二次随有得者以占蚀刻分无差集异记汾隂侯生死以一镜授王度径八寸麒麟鼻龙鳯虎布四方外八卦内十二辰二十四字承日则文影入见于面持却百邪云吾闻黄帝铸十五镜第一径尺五寸以法满日此为第八度隋御史尝自为记述异记以镜湖为轩皇铸镜处未究】受祥金隐耀神钟九乳神光玉声于赤城乃本隂阳审风声命荣猨铸十二钟以协月筩以诏英韶【陏志云即铸钟帝命荣猨所铸故国朝会要冯元等议云黄帝命伶伦与荣猨铸十二钟以调乐律今之铸钟是也】调政之缓急分五声以正五钟令其五钟以定五音【垂则为钟仰则为鼎其用甚重五钟名详余论】伶伦造声以谐八音五音调以立天时八音交以正人位人天调而天地之美生矣【伶伦即伶鳏一作伦通礼义纂帝使伶伦造磬】命大容作承云之乐是为云门大卷着之椌楬以道其龢【椌柷楬敔也椌中空本乐出虚柷触也有触而作敔御而已为伏虎者西方之兽疑乐极而忧伏也幽思赋注大容黄帝乐师】中阳之月乙卯之辰曰在奎而奏之【李淳风云黄帝时仲春乙卯日在奎至今三千余年春分亦在奎此不韦月令也盖秦歴如此淳风歴冬至在斗十三谓黄帝时亦在斗此偶合尔】弛张合施动静丽节是故翕纯皦绎声而聼严五降之后而不弹矣今曰咸池【即咸防北门成曰黄帝奏咸池于洞庭之野刘子法语言黄帝之咸池言大道罔不也阮嗣宗乐论黄帝咏云门之神少昊歌鳯凰之迹云门咸池乐殊奏异康成云咸池即大卷大卷即大章頴逹以云门为大卷未详何据】乃广宫室壮堂高栋深宇以避风雨【春秋内事】作合宫【尸子管子即明堂杜佑谓黄帝祀上帝于明堂或谓合宫其制中有一殿四面无壁茅盖通水水围宫垣为复道上有楼从西南入名昆仑天子从之入以祭祀此公玉带所上制度故元封列五帝明堂文中子云黄帝有合宫之听唐志言帝朝万方于明堂一曰明庭礼记外传黄帝享百神于明庭又管子黄帝有明台之议魏志崔融皆同或云别所盖古堂作台尔】建銮殿【黄帝经序云帝见岐伯于銮殿殿其堂宫其总名也如云未央前殿甘泉前殿者叶少蕴等疑秦始名殿非也】以祀上帝接万灵以采民言四阿反坫褈亢褈即库台设移旋楹复格内阶幽陛提唐山廧樀干惟工斲其材而砻之乃命寗封为陶正赤将为木正以利器用【并列仙传有神人遇封教为五色烟黄帝封为陶正积火自烧随烟下上赤将子一曰缴父】命挥作盖弓夷牟造矢以僃四方【陈音云黄帝作弓以僃四方古史考云黄帝作弩】岐伯作鼓吹铙角灵鞞神钲以徳建武厉士风敌而威天下【刘瓛定军礼谓鼓吹不知谁造汉氏以雄朔野短箫铙歌岐伯所造义纂又云制纛十二授帝黄钺制角十二以警説详余论】重门撃柝僃不速客【易林师之頥辞】命邑夷法斗之周旋魁方标直以携龙角为帝车大辂故曲其辀绍大帝之衞于是崇牙交旂羽搊防矟櫑剑华盖属车副乘记里司马以僃道哄【晋志圣人见秋蓬孤转杓觹旁建乃作轮舆墨子言黄帝会鬼神于泰山驾象车六蛟龙记里华盖之类脩见内传晋志古今注事始等昔马钧与高堂隆秦朗争言指南车二子谓古典无纪钧云古有故眀帝诏令作之唐服志云黄帝造车服为之屏蔽也】命马师皇为牧正臣胲服牛始驾而仆跸之御全矣【见河图挺左辅及轩辕本纪黄帝内传古今注等后志云乘牛驾马防覧八极师皇见仙传及马经为帝马医尝医龙胲见世本】法乾坤以正衣裳制衮冕设斧黻深衣大帯扉屦赤舄衣纁裳紸纩赘旒以规眎聴之逸【衣纁裳天地黄之色土位西南南赤合黄而成纁故坤五曰黄裳衣上裳下乾坤之象説文曰黄帝初作冕而世本胡曺作冕注黄帝臣又世本云黄帝作旃冕合诚图云黄帝黄冠白帝白文故三礼图言黄帝黄冕也礼宗云黄帝深究物情始垂衣裳以化天下当是时素风尚近惟白布深衣齐则缁之盖以黄帝有也大戴礼孔子云黄帝斧黻衣大帯斧裳乘龙驾云勤劳心力耳目是也又世本云黄帝臣于则作扉履】房观翚翟草木之花染为文章以朙上下之衰袆衣褕展以为内服故于是有衮龙之颂【夏侯太初辨乐论龙衮者误】端璧瑞以奉天委珩牙以嫮武是以衣裳所在而凶恶不起【易林坤之讼辞】谓附于身者必诚必信乃饰棺衾以送死封崇表木以当大事【棺椁久矣世以易九事在垂衣裳之后遂谓始于黄帝非也刘向上言棺椁之作自黄帝始而史考谓禹作土堲以周棺汤作木椁易土堲又因礼记误】创侲【内传云帝始傩按庄子云防岛问于雄黄曰逐疫出魅撃鼓呼噪何也曰黔首多疾黄帝氏立巫咸使之沐浴斋戒以通九窍鸣鼓振铎以动其心劳其形趋步以发隂阳之气饮酒茹葱以通五藏撃鼓噪呼逐疫出魅黔首不知以为魅祟尔以知爆竹鬰垒之设矣】设鬰律【战国防作余与鬰雷义同详余论】説青乌记白泽以除民害而民宜之【抱朴子云精推步则访稽牧讲占候则询风后穷神奸则记白泽相地理则説青乌二书今代有之则非矣】于是吉凶防葬靡不也【凡伎术皆自黄帝始详内传】乃命沮诵作云书孔甲为史执青纂记言动惟实【杜甫云风后孔甲充其佐汉志有史孔甲八篇田蚡习者黄帝始也】天下已治百令具举犹且防然神橤形茹用作戒于丹书曰施舍在心平不幸乃弗闻过祸福在所密存亾在所用下匿其私用试其上上操度量以割其下上下一日百战故作巾几之铭曰毋弇弱毋俷徳毋违同毋敖礼毋谋非徳毋犯非义又着瑞书曰敬胜怠者吉怠胜敬者防义胜欲者从欲胜义者凶凡事不彊则枉不敬则不正枉者防废敬者万世乃命史甲作戒盘盂笾豆奁镜剑履舆席巾杖户牖弓矛一着铭诗以弥缝其阙【凡二十六昔周公诵之于成王并见大戴礼蔡邕铭论云黄帝有巾几之铭孔甲有盘盂之戒汉志有孔甲盘盂三十六太平御覧以为夏孔甲非】惟口起兵惟动得吝乃为金人三缄其口而铭其背曰古之慎言人也夙夕念治瞿然自克是以功高业广而亾逋事【世谓太公作金人昔孔子见之后稷之庙按太公金匮公对武王之言明黄帝所作皇覧记隂谋曰黄帝金人器铭曰武王问尚父五帝之戒对曰黄帝之戒曰吾之居民上摇摇恐朝不及夕故为金人三封其口曰我古之慎言人也】于是亲事法宫观八极而建五常【素问黄帝坐明堂始正天纲临观八极攷建五常请天师而问焉】谓人之生负隂而抱阳食味而被色寒暑荡之外喜怒攻之内天昬凶札君民代有乃上穷下际察五气立五运洞性命纪隂阳极咨于岐雷而内经作谨候其时着之玉版以藏灵兰之室【济序】演仓谷【道基经云仓谷者名之谷仙行之不休可长久王莽篡位种五梁禾于殿中各顺色置其方面云此黄帝谷仙之术灵枢亦有説也】推贼曹【黄帝元辰经云血忌隂阳精气之辰天上中节之位亦名天之贼曹尤忌针炙】命俞跗岐伯雷公察眀堂究息脉谨候其时则可万全【素问谨候其时气乃与期能合色脉可以万全矣】命巫彭桐君处方盄饵湔澣刺治而人得以尽年【胃疟以下五十九刺详素问制疟及黄帝中诘世纪云帝使岐伯尝味百药主典医病今经方本草之书咸出焉故家语云黄帝尝味草木又命岐伯雷公论经脉旁通问难八十一为难经着内外术经十八卷】命西陵氏劝蚕稼月大火而浴种夫人副袆而躬桑乃献茧丝遂称织维之功因之广织以给郊庙之服【皇图要覧云伏羲化蚕西陵氏始飬蚕故淮南王经云西陵氏劝蚕稼亲蚕始此】祀天圆丘牲玉取苍【汉旧仪云黄帝以来圆丘祭天于甘泉山今云阳通天台也史记公孙卿言黄帝作清灵台十二日烧可治明庭接万灵甘泉也汉书云黄帝郊雍上帝宿三月雍土积高神明之奥故立畤郊上帝诸神焉】祀地于方泽牲玉取黄【圆邱方泽皆取自然而成非人力所为者】筑坛除墠设醪醴制兰蒲列圭玉而荐之【圭谓璧琮玉谓圭山经尸子所谓吉玉】七登之牀十絶之帐奏函夹之宫以致之而防防乎夀宫【岐雷之醪醴七登牀十絶帐及坛墠并见内传封禅记云黄帝列圭玉兰蒲席上然沈榆之香沈立香谱云以分别尊卑华戎之佐故拾遗记云轩皇使百辟羣臣受教者先列圭玉于兰蒲席上然沈榆之香或以汉得休屠神祭不用牛羊惟烧香礼拜为焚香出梵教今祭用之为非误矣不知古燔柴即香也】立五祀作其祝嘏咸以数荐而山川之典礼为多命共鼓化作舟车以济不通【车亦舟也越人谓舟为车地志故作舟楫化即货説文作货狄按古货布货止作化】命竪亥通道路正里候命风后方割万里画埜分疆【班固云分州周公职录图云黄帝受命风后受图割地始布九州置十二图又见太乙或占割定之也】得小大之国万区而神灵之封隐焉【后汉书云昔在皇唐经畧万国爕定东西疆里南北传言神灵之封七千此公孙卿假为申公説妄也刘恕外纪辨百里之国万区非是详国名记】命匠营国国中九经九纬五置而有市市有馆以竢朝聘之需【班固赋分州土立市朝轩辕氏所以载帝功徐帖云经途九轨环途七轨野途五轨】置左右大监监于万国【大戴礼及史记本作四监周大司马建牧立监是也太宰乃施典于邦国乃建其牧立其监牧以侯伯有功徳者加命州长是】侯牧交献而朝聘之事备【礼记外传夫黄帝之九牧倡教即周之六卿分职以倡九牧也礼记正义以论语譔攷黄帝阮有九州之牧则有朝聘是賔礼也】茄丰违命于是刑而放之而万国服【茄楚地昔楚子州城州屈以复茄人是也或作茹丰误元中记云黄帝轩之臣茄丰氏有罪刑而放之扶伏而去是为扶伏民玉门外】经土设井以塞争端立歩制畮以防不足八家以为井井设其中而收之于邑故十利得【外纪十利本通典夏殷不易其制】辨九地立什一【什一之法天下之中正三代取民之制咸本之此】存亾相守有无相权是以情性可得而亲生产可得而均分之于井计之于州因所利而劝之是以地着而数详【礼运言大道既隐而云以立田里説者为三五时非也黄帝井法井一为隣隣三为朋朋三为里里五为邑邑十为都都十为师师十为州外纪误云州十二师盖因康成之説误之矣】置法而不变俾民得以安其法是以不使而成不扈而止筞天命而治天下故天报眉夀【唐裴舜云黄帝颛顼尧舜禹汤□以功济生人徳配天地故天报之以眉夀】徳泽深后世故子孙皆以有土黄祚衍于天下于今未防也【见申子文子子华子】自即位百年履地戴天循机提象不就物不违害不善求不缘道法中宿而要缪乎太祖之下职道义经天地别雌雄等贵贱不使不仁者加乎天下故用武胜残而百姓以济纪人伦叙万物以信与仁为天下先是故法令明而上下无尤【百年者号数帝在位七十八年列子曰帝立有十五年喜天下之戴已又有十五年而大治又四十八年而登遐世云百年坤监百一十年俱妄】不章功不扬名隐真人之道以从天地之固然故物无忿敓之心而人亡争倾之患耕父推畔道不拾遗狗彘吐菽粟而城郭不閟人保命而不夭嵗时熟而亡凶天地休通五行期化故风雨时节而日月精明星辰不失其行蓂荚屈轶紫房頳茎史不废书海不扬波山不爱寳翠黄伏樎兹白恋皂焦明嚾阿而龙麟扰于阶除日蟹虹螾禺蛄牛蚁黄神黄爵白泽解廌府亾虚日是以九瀛仰化诸北贡职杨裘秬鬯贯匈长股莫不来庭而依朔【或曰徳而已矣世之言符瑞者妄也曰徳义也符瑞命也古之受命者盖尝有符瑞矣古之人因其有而存之所以着命之不可以干然不敢后者亦义而已矣尸子云四夷之民有贯匈者深目者长股者黄帝之徳皆致之诸瑞在音义】乃抚万灵度四方乘龙而四廵【马八尺为龙】东薄海禅凡山【十道志沂山县之沂山也寰宇凡山在青之益都郡国志云黄帝封泰山禅凡山即此公玉带云黄帝封泰山风后封东泰山禅凡山或东泰山即沂山汉武以其卑小祀之而不封者又灵武亦有泰山在河东之地非此】西逾陇欵笄屯【即镇戎之空桐山俗呼鸡头山水经云大陇山之别名又临洮亦有空桐山二山各有广成庙故太史公两言鸡头空桐相连倦游录在平凉西】南入江内渉熊湘【南方亦多故迹永初山川记永寕有黄帝錬丹处张氏土地记东阳永康南四里石城山上有石城黄帝防此而黄山皖公缙云衡山衡之云阳山皆有黄帝踪迹焉】北届浡碣南临扈【扈者石室也临洛水河图云黄帝坐于扈之阁合诚图云帝坐扈洛上与大司马容光等临观鳯皇衔图置前帝再拜受黄帝録云帝在扈阁上与大司马容光左右辅周昌等百二十人临之鳯衔图至帝前黄玉为匣署曰黄帝诏司命集帝行录开之其文可晓宋书云黄帝坐扈洛水上有鳯集衔图至帝前黄玉为匣世纪言帝斋宫中坐扈鳯止东阁也今商之上洛南有扈山寰宇记洛南县西北百里】乃开东苑【帝曰余每之东苑未尝不感去之则复亦见灵枢】祓中宫诏羣神授见者斋心服形以先焉【群神谓诸侯五等】作清角乐大合而乐之鸣鹤翺翔鳯皇蔽日【握河纪云尧即政七十年鳯皇止庭伯禹拜曰昔帝轩题象鳯巢阿□白虎通云黄帝时鳯皇蔽日而至止于东园终身不去礼瑞命记云黄帝服黄服戴黄冕齐于宫鳯蔽日而来止帝园食竹寔栖梧桐终不去诗外传云黄帝即位宇内和平问天老乃服黄衣帯黄绅戴黄冕齐中宫鳯蔽日至帝降东阶西面再拜乃止东园集梧桐终身不去】于是合符于釡山以观其防【合符者合诸侯之瑞也如虞帝之□瑞传所谓黄帝合而不死者釡山覆釡山也昔魏明元玁牛川发釡山临儌繁之水而南观乎九十九泉是矣在荆山之前帝铸鼎处索隐乃引郭子横説以为在东海中妄也大抵儒生言三五事类引之渺茫旷絶不可致知之所如拾遗记黄帝厌世于昆台乃鼎湖之峻处耳而説者必以为昆仑北有覆釡山故绵上有覆増山今维之北海溉源山亦曰覆増见汉地志寰宇记旧名塔山其形如塔水经溉水源出塔山者今青之北海东南六十天寳山亦曰溉源故凡不近人情者皆非也】采首山之铜铸三鼎于荆山之阳以象泰乙能轻能重能渎能行存亾是谂吉凶可知虎豹百物为之眡火参罏【史黄帝铸寳鼎三象天地人瑞应图云以象三才阳极于九故圣人摄其数而云九鼎覆釡山在缑氏首山在蒲坂荆山在湖城世谓防阳若缙云之荆山者失之】八月既望鼎成死焉【五行书帝以甲戌日崩一云戊午孔子曰亾而人用其教是死也世言黄帝鼎成乗龙上升此秦汉方士之言尔按剑经言黄帝铸鼎以疾崩塟桥山后五百年山崩空室无尸惟存寳剑赤舃是神仙亦谓黄帝有死矣又列仙传云黄帝自择亾日至七十日亾七十日还塟于桥山故庄子曰若人者将择日而登遐而儒者反惑之有上升説着存发挥】塟上郡阳周之桥山【庆之华池西翟道山寕之真寕东八十子午山也郡县志云陵在山上风土记阳周所有黄帝陵在子午山上今冢存大歴七年庙按混天记黄帝塟南陵山南陵也故莾曰上陵山而神鉴谓黄帝塟南甲山则首向也思元注云黄帝塟西海橘山地志亦谓山有黄帝塜史记武帝廵朔方还祭黄帝塜于桥山元魏诸帝亦数祭焉后魏书文成东廵涿鹿祠黄帝祭桥山观温泉幸广寗泉今在上谷东南二十里九域志桥山又有轩辕太子陵庙而妫之懐戎川桥山有黄帝塟及祠焉】其臣左彻感思取衣冠几杖而庙像之率诸侯而朝焉七年而立子【九域地理志成州有轩辕庙晋周生招魂议云黄帝体仙登遐其臣扶微等敛其衣冠塟之扶微误也汲书云左彻乃立颛帝亦非】年百十有七或云三百宰予以问于孔子子曰人頼其利百年用其教百年威其神百年曰三百年也【见大戴礼五帝徳荣伊之令也故列子曰百姓号之二百余年不辍】立后三妃以存灵宪彤史小臣以僃内官以教天下之内治【大戴礼立四妃一后三妃也】子二十五别姓者十二【为姓十二】祈酉滕箴任茍厘结儇依【苟国语史记皆作荀非】及二纪也【青阳夷彭】余循姫姓【古书大防可质然不容无缪国语言青阳与夹彭同为纪姓是矣而又云青阳与苍林为姫姓则非也夫姬姓乃嚣而非青阳黄帝之子二十五人其十二人为十一姓余十三人皆姬姓也今乃云惟二人同于黄帝者为姬姓其得信邪且昌意嚣苍林挥皆姫姓者岂惟二人哉】元妃西陵氏曰儽祖【累儽靁同音羸傫累嫘雷省非是集韵嫘祖为力伪切非】生昌意嚣龙苖【三人】昌意就徳逊居若水【姓书辨昌出昌意则昌或始封也然任后自有昌】有子三人长曰干荒次安季悃干荒生帝颛顼是为高阳氏【有本纪言】安防西土后曰安息汉来复者为安氏延【史传谓安禄山出于昌意之子安妄也按禄山本曰轧落山寔本姓康母阿史徳氏为觋祷轧落山生之随母嫁于虏将安延偃延偃以来依安道买乃冐姓之其山虏谓之战闘神旧书犹云突厥谓闘战以为轧落山】李氏【唐赐抱玉抱真为武威李】悃迁北土后为党项之辟为拓防氏【拓防之説不一详余论】至鬰律二子长沙莫雄次什翼犍初王于代七子其七窟咄生魏帝道武始都洛为元氏十五世百六十有一年周齐防之【十一世十五帝】有党氏奚氏达奚氏乞伏氏纥骨氏什氏干氏乌氏源氏贺防氏防防氏万俟氏乙旃氏秃髪氏周氏长孙氏车非氏兀氏郭氏俟亥氏车焜氏普氏李氏八氏十姓俱其出也【八氏细封氏往利氏费聴氏颇超氏野辞氏房当氏米禽氏拓防氏十姓者兄伊楼氏娄氏丘敦氏敦氏万俟氏俟氏叔乙旃氏为叔孙氏属车辊氏为车氏也后魏改元覧为元氏大武赐秃发傉防为源氏周闵赐周瑶为车非氏又是云氏者任城王子避难是云家而姓至陏而复景元氏者出自景升冒姓乃元载之祖而郭崇播党氏赐也他详余论】拓防思敬镇夏以讨巢功赐李姓有拓防仁福者为畨部都指挥使亦从其姓将吏迎为州师【开平中】子彛超彛兴继有夏银绥宥地【彛兴事周为定难节度中书令曲平王其后光献继筠等承袭服叛不常事具】嚣姫姓降居泜水【史记元嚣降居江水即泜水今之湔泜水大戴礼青阳降居泜水又误以嚣为青阳也】生帝喾是为高辛氏【有本纪言】龙苗生吾融为吾氏吾融生卞眀封于卞为卞氏【郭璞云卞一作吊盖古卞字故司马贞作算眀尔史索作苗龙融吾皆非】卞朙弃其守降之南裔生白犬是为蛮人之祖【见大荒北经白大乃其名若前世之未虎熊罴熊髠厐国后代之史鸡猪狗乌□犬子豹奴虎防之类非实犬也槃瓠之説盖因乎此有辨见发挥】帝之南防西陵氏殒于道式祀于行【本纪云帝周游时元妃祖死于道命次妃嫫母监防始置防防今之方相也汉祀行神以西陵氏死在江夏韦昭国语注云西陵即方雷妄矣按世纪方雷氏生青阳大□礼西陵生嚣不云是方雷而人物表西陵氏乃在方雷之后盖世以史记谬谓青阳为嚣嚣为少昊遂以方雷为儽祖耳】以其始蚕故又祀先蚕【北齐季春祀先蚕黄帝氏后周皇后祭先蚕西陵氏唐月令以为天驷天驷马祖非先蚕也先蚕犹先饭先酒皆祀其始造者自蚕妇事亦不得为黄帝汉世祠苑窳妇人与□氏公主亦后世之溢典耳】次妃方累氏曰节生休及清【休见内简】休继黄帝者也是为帝鸿氏【有本纪言】清次封清为纪姓是生少昊【有本纪言】次妃彤鱼氏生挥及夷彭【彤鱼世作彤雷夷彭世作夷鼓皆非皇甫谧谓夷鼓为苍林妄矣姓纂更谓青阳生挥鼓唐表以挥为少昊第五子尤无据盖般尔非晖云】挥次十五子造矢及司率罟受封于张为弓氏张氏【陈子昂张氏铭轩辕锡乱弓崇威是也姓书谓主张罗记谓为弓之长而姓张俱妄】李氏灌氏【李有元惁惟简元惁见英华九百六十五灌夫父张孟皆本张氏】叱罗氏【周氏张羡子照复之】东方氏【朔父张夷字少平母田氏遗腹生之三日母卒邻母飬之时东方始明因为姓故世谓朔无父母洞防记朔母田寡梦太白临之而娠羞之曰人将弃我乃向代郡之东方里以五月朔旦生之因姓东方而名朔亦见时镜新书仙传不得其由而多妄説风俗通姓纂云伏羲后云出女娲俱妄】夷彭纪姓其子始封于采是为左人有采氏左人氏夷鼓氏【国语秦有夷彭思宜氏姓英贤录云黄帝子夷彭之后邓姓辨引英贤传作夷鼓偲宜误】次妃嫫母【谧云第四妃即妩母汉表説文为抚母】儿恶徳充帝内之曰属女徳而弗防与女正而弗襄虽恶何伤是生苍林禺阳【任出禺阳而奚仲等皆任姓有自来矣或作万乃莒字唐表作禹阳谬】禺阳最少受封于任为任姓【唐表又云颛帝少子阳封任妄】谢章舒洛昌防终泉卑遇皆任分也【十国】后各以国令氏【遇即禺见潜夫或作过非姓书谓泉出全晖封白水为氏妄也高丽王为盖苏文氏杀文乃泉氏】禺号生禺京傜梁儋人【禺京即禺彊或作偶非字音虞郭为语龙切山海经黄帝生偶号偶号生偶京又云帝俊生禺号皆非梁简文云黄帝孙庄注孙也】京居北海号防南海是为海司有禺强氏强氏【大荒东经强北海神海外经云黒身首乗両龙归藏云穆王子筮卦于禺强故荘子云立乎北极疏云与颛帝并黄帝之孙得道为水神】儋人任姓生牛黎【即今儋人故儋近有黎】傜梁生番禺番禺是始为舟【番禺南极海故主为舟】生奚仲奚仲生吉光是主为车建侯于薛【或云禹汤十二世生奚仲姓纂黄帝子第十二人以薛为姓一为任氏六世奚仲生所説俱妄】又十二世仲虺为汤左相始分任【太戊时臣扈武丁时祖已皆国薛竹书梁惠成三十一年邳复迁于薛欧文忠薛简肃铭云虺迁邳而仲虺防居薛未详】祖已七世成迁为挚有女归周是诞文王逮武为世复薛侯后防于楚【杜云歴三代六十四世齐威公时尝绌为伯定元年薛宰曰薛之皇祖奚仲居薛为夏车正仲迁于邳仲虺居薛则仲亦居邳】为薛氏蘖氏且氏祖氏奚氏氏仲氏挚氏执氏畴氏伾氏丕氏邳防娝氏李氏【廷珪本姓奚江南赐】徐氏【光裔光祚乃薛昭简子随母嫁徐延琼遂姓徐】终古夏太史乘乱归商为佟氏谢氏谢之后又有射氏大野氏【后魏赐谢总大野氏然阎氏亦尝为此氏欧文忠谢绛铭云黄帝后任姓十族谢其一也至诗嵩高始言宣王使召公营谢以赐申伯盖始失国】苍林姬姓生始均是居北狄为始氏【西经黄帝孙始生北狄汉书又以苍林高阳云昌意之子妄】结姓伯儵封于南燕后有吉氏姞氏孔氏【伯爵本结姓传多作姞蹶父姞姓读尹吉之吉衞孔氏出了姞】密湏阚允蔡光敦偪燕鲁雝防宻虽皆结分也【一十四国】箴济及滑箴姓分也后合以国令氏【见潜夫防氏世本作叚非宻虽二国或谓即密湏亦非余详国名记】有虞氏作封帝之后一十有九侯伯【礼记外传】其得资者为资氏氏得郮者为郮氏辅氏【姓书又有婋云黄帝后婋音虎】得防者为防氏【邓名世以防在十四人中非】得冦者为冦氏口引氏刘氏【刘封本罗侯冦氏子先主飬之后魏赐冦携口引氏一曰若口音辰然姓书防出蘓忿生姓源黄帝后忿生或云出康叔皆非】国于郦者为郦氏俪氏食其氏侍其氏【食其孙赐食其冒孙武】国于翟者为翟氏籴氏狄氏【晋防翟姓书又有酒氏】于詹者为詹氏自詹移葛则为葛氏詹葛氏【葛伯国英贤传詹葛有熊氏之后姓书谓诸葛讹为詹葛缪矣葛伯非嬴姓】髠氏依之分狂犬任之种也武王克商求封帝之裔于葪以复防【防葪本同盖周始为葪】又有葪氏桥氏乔氏陈氏【姓纂桥山支孙守冡者为氏乔氏状云本桥氏黄帝后按二姓周出蔡邕乔仁碑云黄帝子孙不在十二姓者以为姓至后周始去木】苍林氏有熊氏轩氏轩辕氏陈氏【姓书有轩有轩辕云出轩辕又有颉氏云出苍颉若是野哉按二姓皆郑出古虽有轩辕氏唐虽有轩辕弥明必不出之云出黄帝后世依彷而托之】洛之后又有落氏雒氏【姓书洛氏为皋落氏后妄】阚之后又有监氏【史监止】宻湏之后又有湏氏舒之后又有舒子氏纪氏【纪迈本姓舒】賛曰
　　稽古齐睿崇黄纪云秉箓【缺】尢得一奉宸并谋兼智稽功务徳立监兴贤命中建极推防设蔀体统隂阳访咨岐雷爰叙五常史垂世勣车陈大路鼎乐云门克谐调露衮衣棺衾凶恶不起井设什一城闾十閟去杀胜残九瀛仰化泽被生民祚衍天下
　　以诋名已也鄙语曰厉人怜王斯不恭之语也虽然不可以弗察也乱常犯上固皆小人之为然其所由来未始不有以实其喗民者君之天也天能违乎舜禹之得天下非天与之民与之也桀纣之失天下非天取之民取之也抚我则后虐我则讐此民之通言也凋匮之民自攻夙沙之君募耕之夫能防彊暴之秦乌在乎势位之凝哉驺马繻以胡公内之贝水邴戎阎职戕懿公于囿竹李兊饿主父于沙丘百日杀之淖齿擢涽王之筋于庙一夕而死怨也昭宗溺昏醉而妄喜怒刘季述排防以出幽锢之少阳院梁武泊宗庙而佞浮屠侯景更欲捽缚之为太平寺主刘曜既役所事晋懐青衫行酒而刘聪亦叱孝愍执防前驱是皆已甚然亦未有不先诋其过甚矣扼其吭者也隋炀汰侈荒淫卒见雉于宇文化及而掖庭人复棺之床第唐庄亵习优猱竟招射于俳郭门高而五坊人又焚之乐器所谓君以此始亦以此终是以圣人春秋于弑逆必谨书之微则书人示人之不可欺众则书国示民之不可违也弑必书君而蔡侯呉子则不君忽暴客狎刑余浊斯濯足不戒履霜之渐也孟子曰祸福无不自己求之者蚩尤之乱以臣逐君虽其暴恶之尤然亦参卢之急政有以取之也四海之间善则吾蓄不善则吾讐此尹逸所以戒成王也夫民今而后得反之君无尤焉此言何谓邪由此语之厉虽怜王可也嗟夫君人得闻此言则寝不瞑食不防尚何纵欲贪酷之有时日害防予及汝偕亡民欲与之偕亡夫谁舍之晋平公曰予无乐乎为君也为人上者奈何不敬
　　黄帝
　　子曰加我数年五十以学易可以无大过矣五十者知命之年而易者穷理至命之学也以知命之年为至命之学可以无过矣而必曰可无大过是则小过者圣人犹未敢自必其无也是故过者圣人之所不能免也人谁无过见善则迁有过则改此易之所脩闻义不能徙不善不能改斯圣人之所忧也尧稽于众舍己从人舜审于众予违汝弼岂若小人之耻过作非又从而文之乎君子之过也如日月之食焉过也人皆见之更也人皆仰之非无过也所过者化不俟终日兹圣人之所以为圣人也过而能改善莫大焉食更而日愈明过改而人益圣此圣人之所以不贵无过而贵改过善改过者圣之资也始虽昧而今眀初虽慝而今臧吾何尤一过改而一益起矣昔者太甲之自艾犹夫人也而周公賛之衞献公之复国犹夫人也而君子贵之善补过也若楚子防闻右尹之言乃揖而入当馈不食数日不能以自克以及于难故孔子曰克己复礼仁也楚灵王若能如是岂其辱于干溪乎【右尹子革子防灵王】黄帝之初志于求仙养正命娯耳目爱民而不战乃放万机舍宫寝而肆志于昆台发轫紫宫之中投防钟山之下登空桐陟王屋陞鸿隄而入金谷车辙马迹半于天下于是四帝共起而谋之边城日警介胄不释当此之时民几再嫁而非黄帝之有矣然而黄帝克自抑畏刬迹游驰即营垒防四帝而有天下则克己而已矣子曰一日克己复礼天下归仁焉夫世固有大无道民心已离一旦翻然克自抑悔人犹懐之至于死而不防汉武帝唐徳宗可谓迷复者矣轮台之命奉天之诏非必尽实也一日而播告上首之蛊靡不为之感泣而知戎冦之不足平卒以自保其国言发乎身加乎民行发乎迩着乎逺匹夫为不善一念之悔固有言未脱口而菑变为之消弭者况称孤之客邪易危之安转亾之存夫又何难之有易曰复自道何其咎以黄帝之神圣一念之差犹几至于不免而后之人乃至耻过饰非闻諌则咈曰吾为尽善岂不大悖乎闻黄帝之事其亦少知戒哉




</div>
    <div class="pagination">
<a href="路史_page3.html">上一页</a><a href="路史.html">1</a><a href="路史_page2.html">2</a><a href="路史_page3.html">3</a><span class="current-page">4</span><a href="路史_page5.html">5</a><a href="路史_page6.html">6</a><a href="路史_page7.html">7</a><a href="路史_page8.html">8</a><a href="路史_page9.html">9</a><span>...</span><a href="路史_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
