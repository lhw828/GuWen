<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 379 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 379 页/共 1860 页</h1>
    <div class="content">○谕、二十八日、涵元殿筵宴文职大臣官员。大学士讷亲、张廷玉、福敏、史贻直、协办大学士尚书刘于义、尚书梁诗正、来保、汪由敦、哈达哈、纳延泰、侍郎傅恒等、朕亲赐酒。　　

○又谕、朕普免天下钱粮。奉天省本年系轮蠲之岁。各省定例。祗蠲地丁银两。米豆不在应蠲之例。但奉天省地丁钱粮。向来银粮并徵。其额徵米豆。即系正赋。著将奉、锦、二府。乾隆十一年应徵米豆。一体蠲免。该部即传谕该府尹知之。　　

○盛京刑部侍郎托时。以老病乞休。得旨、托时著以原品休致。该部知道。　　

○赈贷广东南海、三水、保昌、始兴、曲江、乐昌、仁化、英德、乳源、四会、恩平、开平、鹤山、茂名、等十四县。被水灾民。并予缓徵。　　

○庚寅。上幸瀛台。赐王公宗室等宴。易殿名崇雅为惇叙。赋柏梁体诗。王公宗室、咸请上御制。分赐列名。序曰、乾隆丙寅秋八月。式宴王公宗室于瀛台之惇叙殿。法皇祖也。惟时朕诸叔父、列王爵者四人。皇弟封王者二人。皇子三人。宗室王公有爵者三十二人。念我群从子侄孙姓之同出自皇祖者。或俟封、或爵不至与宴之列。十年以来。未举和会之典。亲亲之谊疎焉。则亦命入今日之座。凡六十有二人。其以事故、是日未至者。复五十余人。于戏、自黄虞以来。有大德者之得其位、得其禄、得其名寿、如我皇祖者。其谁耶。即子孙之繁衍。虽文王不得尚之。使目前之振振揖揖。我皇祖皇考。式临。式凭。予与诸弟兄子侄孙姓。称觞献寿于其间。其愉悦鼓舞、又当何如。欢极而戚。固情之所必至也。然今日之宴会。我皇祖皇考。实式临之。实式凭之。诸伯叔父、自当以子言为不谬也。则又洒然以怡焉。昔汉武帝柏梁之宴。同姓者惟梁王武、及宗正安国而已。其余皆群臣。然尚以此留诗。唐明皇改集仙殿为集贤。吁俊之义尚矣。而周亲未与。亦阙典也。朕今易崇雅为惇叙。以纪今日之事。复倡为首句。以俟众作之成。凡今兹之掞藻得句者。皆我皇祖皇考遗教之所垂也。又何必举金谷之例乎。上倡首句曰。筵开惇叙欣同堂。续曰、显承祖烈宣重光。和硕康亲王臣巴尔图于赫放勋示典常。和硕履亲王臣允祹惟圣时宪迈陶唐。和硕庄亲王臣允禄重熙累洽符成康。多罗慎郡王臣允禧敢如公旦陈不蘉。和硕諴亲王臣允秘绍庭肯构敬日强。和硕和亲王臣弘昼时享太室怀秋霜。和硕果亲王臣弘曕乐具入奏陈膻芗。皇长子臣永璜假思降嘏福穰穰。皇三子臣永璋君为臣纲父子纲。皇四子臣永珹序亲协族覃德洋。和硕显亲王臣衍潢时维八月届白藏。和硕怡亲王臣弘晓瑞凝仙掌零露瀼。和硕裕亲王臣广禄谷登万宝真吉祥。和硕恒亲王臣弘晊诏赐家宴宴宗潢。多罗信郡王臣德昭欢生棣萼与雁行。多罗平郡王臣福彭不须趋驾来从梁。多罗顺承郡王臣泰斐英安屏翰之寄愧莫当。多罗淳郡王臣弘暻以奠磐石成金汤。多罗理郡王臣弘＜?日为＞于万斯年景祚长。多罗宁郡王臣弘晈乐善愿效东平苍。多罗愉郡王臣弘庆谬厕五等心徊徨。多罗贝勒臣弘明吉日庚寅时维良。多罗贝勒臣球琳温暾朝旭上扶桑。多罗贝勒臣永恩晓蟾留影光微茫。固山贝子臣弘景金根迤逦下阖阊。固山贝子臣弘眬西苑匼匝围红墙。镇国公臣弘昉途阁云蔓缭回廊。辅国公臣弘曣广庑穴□叫窱连曲房。辅国公臣弘晥映戺菊英绽冷房。辅国公臣伊尔登垂垂金粟西昊粮。辅国公臣塞尔臣坡有兰茝沚有菖。辅国公臣九如秋风太液囦汪洸。辅国公臣恒禄爽澄瑶屿奏微凉。辅国公臣崧椿鸢飞鱼跃水云乡。辅国公臣永璥金鳌桥畔飞仙艎。辅国公臣永瑺楼船捩舵棹歌扬。辅国公臣逢人朱帘绣柱其鹄黄。辅国公臣吉存彼岸不须一苇杭。辅国公臣诚宝园名丰泽垲得阳。辅国公臣兴宁迎銮雀跃瞻龙章。辅国公臣斗保徐随天步染御香。镇国将军臣弘昂瑞云丛拥龙衮裳。都统兼散秩大臣臣弘暟伯叔晜弟跻跄跄。奉国将军臣弘泰斯皇朱芾珩有玱。应封宗室臣弘宁觚棱鳷鹊辉晶芒。应封宗室臣弘富庆云五色笼楣杗。应封宗室臣弘旬肆筵授几黻座旁。应封宗室臣弘＜?曰融＞方柷三奏钟鼓喤。侍卫宗室臣弘映埙篪相和鸣相珰。侍卫宗室臣弘□日令口□鼓我舞我虡趪趪。侍卫宗室臣弘晌戛彼云和弹八琅。侍卫宗室臣弘日□同引商刻羽低复昂。侍卫宗室臣弘日□属听音非听其铿锵。宗室臣弘昺大官九酝富酒浆。宗室臣弘敏六清醓醢酉□矞醴酉□京。宗室臣弘旽君子有酒酌言尝。奉国将军兼侍卫臣永玒嗤彼酤我语过狂。奉恩将军臣永瑃盘擘麟脯设菰粱。奉恩将军臣永庆载精琼糜以为粻。应封宗室臣永玜招摇之桂南夷姜。应封宗室臣永馨饴食□亥馎饦饧餦餭。应封宗室臣永瑼嘉鱼丽罶鳟鲤鲂。应封宗室臣永忠敦彼行苇戒行牛羊。应封宗室臣永恕敦弓四鍭厥礼详。应封宗室臣永修醉酒饱德欢无央。应封宗室臣永兴上方织贝承以筐。应封宗室臣永璧臣再拜进万年觞。应封宗室臣永瑸如山如阜复如冈。应封宗室臣永恬绵禧延祚歌有庆。应封宗室臣永珂俾炽而昌寿而臧。侍卫宗室臣永庄天家盛事垂无疆。侍卫宗室臣永璞爰笑爰语近御床。侍卫宗室臣永什□□□玉□二曹八荀奚数量。侍卫宗室永荣鹡鸰成颂笑三郎。侍卫宗室臣永泰楼辉花萼仅五王。侍卫宗室臣永硕视兹鸴鸠抢榆枋。侍卫宗室臣永玱敦睦笃叙圣泽滂。宗室臣永信瞻彼洛矣水泱泱。宗室臣永豫天地明宗神明彰。宗室臣永瑄太和遐鬯将仪凰。宗室臣永宁潜鱼颉而飞鸟＜?目行＞。宗室臣永存惠鲜怀保民胥匡。宗室臣永王□乇家有禾□秉穗千万箱。宗室臣永玕岁登三鬴充囷仓。宗室臣永文展亲宴衎以倡佯。宗室臣永璹于胥乐兮和而庄。宗室臣永安自今家法始我皇。宗室臣永晋载飞天藻云龙翔宗室臣永珀追琢其章金玉相。宗室臣永敦元音不约宫与商。宗室臣永昆振振公族胥赓扬。宗室臣永王□师迫窘诘曲惭东方。宗室臣永玮雍容玉砌陪圭璋。宗室臣永义同姓五十联珩璜。宗室臣永璁远轶姬周增辉煌。宗室臣永达异数得与悦以慷。宗室臣永行和乐且耽乐无荒。宗室臣永定中心藏之何日忘。宗室臣永玣愿矢维城勉匡襄。宗室臣永顺昭明有融斐令望。宗室臣永珩教忠教孝奚酬偿。宗室臣永悫本支百世万叶昌。宗室臣绵庆上复制七言律诗三章。诗曰、露色烟光霭禁垣。昌辰嘉宴会亲藩。谷登万宝真成瑞。菊先重阳已泛樽。拂槛茏葱木有本。拍堤汪濊水宗源。何须礼数拘酬酢。同是神尧膝上孙。雁齿红桥玉影明。壶天纵目俨蓬瀛。拂招林牖风光美。负带烟霞景物清。笑语从容伯兮叔。献酬交错弟于兄。一堂敦睦家人吉。却陋山河带砺盟。绮疏晴旭丽暗昽。乐事天伦和气融。徐进雕槃瓜有瓞。繁滋扣砌树连丛。情抒共许飞吟管。兴洽偏思驻漏筒。行苇歌成欣既醉。高秋楼阁霭春风。命王公宗室赓和。宴毕、赏赉有差。　　

○辛卯。上御瀛台。赐大学士九卿翰詹科道等宴。宣示七言律诗四章。诗曰、趯陂鹓侣接鸣珂。霁宇空澄气色和。共喜向筵开早菊。多缘纪岁得嘉禾。柏梁台畔腾笺集。仙萼亭边载笔过。缅想虞廷传盛事。扬言何以继赓歌。镜中楼阁五云稠。皎日杨辉素景浮。湛露诗成天酒下。蓼萧乐作徵招流。曲江早献千秋鉴。梁国还登太液舟。三世方明陪御赏。从教佳话冠螭头。璇霄犹睹晓蟾娟。济济冠裳拥庆烟。丹粟香中陈桂醑。玉山颓处酌琼筵。崇牙徐听钧天奏。高阁遥闻昼漏传。此日含毫多沈宋。昆明漫数景龙年。茏葱鸡树翠华留。相悦君臣共唱酬。镐上宴开惟卜昼。楼前酺赐正登秋。在阴鸣鹤方靡爵。乐藻游鱼不避钩。试问彬彬玉堂客。瀛台然否即瀛洲。命群臣赓和。宴毕、赏赉有差。　　

○壬辰。上诣皇太后宫问安。　　

○遣官祭黑龙潭昭灵沛泽龙王之神。　　

○命督抚训饬刁风。谕、据福建提督武进升摺奏、汀州府上杭县。因蠲免钱粮。乡民欲将所纳业户田租。四六均分。有土棍罗日光、罗日照等。聚众械殴业主。及至地方官弁。拨差兵役拘摄。复敢聚众拒捕等语。朕普免天下钱粮。原期损上益下。与民休息。至佃户应交业主田租。惟令地方官劝谕有田之家。听其酌减。以敦任恤之谊。初未尝限以分数。使之宽减。即如朕之蠲租赐复。出自特恩。非民间所能自主。田户之与业主。其减与不减。应听业主酌量。即功令亦难绳以定程也。岂有任佃户自减额数。抗不交租之理。且轻徭薄赋。原以培养善良。使之常享乐利。庶习尚日渐淳庞。若莠民顽梗不驯。转恃上恩、以逞其凶恶。此乃国法之所难宥。断不可稍存宽纵者。从前御史等条奏、民风渐骄。不宜任其日炽。朕尚以此言为太过。今闽省刁民。聚党抗拒。而近日高斌、亦奏报江南宿迁奸徒。欲报全灾。希图普赈。挟制罢市一事。可知民气日骄。洵属不诬。朕乃蹈所谓莫知其子之恶矣。罗日光等、借减租起衅。逞凶不法。此风渐不可长。著严拏从重究处。以儆刁顽。毋得疎纵。至于各省民情。固不无愚悍之处。亦缘各督抚谓朕保赤惠鲜。止知奉行德意。遂不觉渐流为姑息。不知父母无不爱之子。而于子之贤者。自必恩勤抚育。若不肖之子。又须重加惩创。岂容任其骄纵。以长奸恶。应令各该督抚、统率地方有司。留心化导。在淳良者、自应勤于抚字。如不逞之徒。必有以戢其桀骜之气。则旌淑别慝。而稂莠悉除。风俗自可转移。是父母斯民。者之责也。并令各该督抚、遵奉此旨。通行出示晓谕知之。　　

○又谕曰、内阁学士沉德潜、从前未得封典。今暂假回籍。著加恩照伊品级、赏给伊三代封典。　　

○谕军机大臣等、今年江南徐海所属、邳、宿、赣、沭、等州县。因上游山东地方。运河水势甚大。以致该州县多被水灾。闻运河每年水落之时。挑浚一次。或系挑浚不能如法。仅以济运而止。河身稍高之处。不能容蓄。一遇水发。建瓴而下。沿河低洼之地。弥漫旁溢。遂致被淹。今高斌将次回京。道由东省。著速行传谕。令其会同总河完颜伟、巡抚喀尔吉善、将今岁挑浚运河事宜。悉心商酌定议。具奏以闻。　　

○户部议准、广东巡抚准泰疏称、粤东各属。皆山海交错。境窄人稠。田地稀少。除各府属已经报垦外。惟高州府属之茂名、信宜、电白、化州、石城、吴川、等六州县。雷州府属之海康、遂溪、徐闻、等三县。廉州府属之合浦、钦州、灵山、等三州县。多有荒僻闲旷之地。经前署抚策楞、委员查勘。共可垦荒地七百五十七顷八十二亩有奇。但此等荒地。并无泉源可资灌溉。应令该地贫民。实力垦种。概免升科。并给印照。长为世业。倘有富豪地棍、包揽捏冒。查拏治罪。从之。　　

○建盐城营守备衙署。从署漕运总督刘统勋请也。　　

○癸巳。谕、嗣后堂子应行典礼。著礼部具奏。朕亲诣神前行礼。著内务府大臣具奏。　　

○谕大学士等、从前奉天将军达勒当阿具奏、凤凰城边外、莽牛哨设汛一案。经部议覆准行。续据朝鲜国王李昑奏称、与伊国不便。朕降旨命尚书班第、前往查勘。今据班第奏称、查勘得彼地在我朝界内。与朝鲜国无涉。虽与该国人等共涉一江。若彼此不准越界。各自约束所属人等。则不致滋扰。永靖边疆。于伊国亦不无裨益。此汛理宜安设等语。由此观之。欲设汛之处。在原定界址以内。与朝鲜边界无涉矣。惟是该国王世戴国恩。甚属恭顺。若安设此汛。彼国之无知小民。倘有违禁者。伊恐获罪。是以奏请。其安设此汛之处。虽有江滩分界两岸。不过一二里之遥。相隔甚近。如伊属下人等。不能遵奉该国王禁令。以致该国王得罪。朕心有所不忍。著照该国王所请、莽牛哨地方、添设汛兵之处停止。令该国王将伊所属人等、严加约束。至于查拏内地偷越之人。并应行呈报之处。仍照原议实力奉行。不必交部再议。该部即传谕该国王知之。　　

○谕军机大臣等、凤凰城边外莽牛哨地方设卡一事。据尚书班第查勘奏称、此地在我境内、与朝鲜无涉。自应安设卡座。但距朝鲜边疆较近。彼此共由一江。难保不相越境。永不滋事等语。想来查拏偷越之人。惟在该管大臣等、实心任事。所派之官员、竭力奉行耳。如宁古塔所属各卡。反与偷越者潜通舞弊。经阿兰泰等查出。且朝鲜归化已久。现在内地偷越之人。伊等守卡者见之。輙来呈报。此即彼之畏法。甚为恭顺。今莽牛哨设卡一事。已降旨俯准所请停止矣。著寄谕达勒当阿、即照班第所奏。惟在本境内严加查禁。务将内地偷越之人。净其根株。堵截缉捕。并于高丽人偷越路径巡查之处。加意实力奉行。　　

○大学士等议覆、直隶总督那苏图覆奏、宣属贮米、挽运采买并行一摺。内称延庆、怀来、保安、怀安、宣化、万全、六州县。道路平坦。仍照原议拨运通仓米五万石分贮。应如所请。又称蔚州、蔚县、西宁、龙门、赤城、五州县。山路崎岖。挽运维艰。本年皆属丰收。请于本处酌定米数采买等语。查拨运通米。原因通仓有余。以补宣属不足。蔚州等处、挽运虽艰。并非不能挽运。且此项米石。若系紧急需用。恐致贻误。今宣属存贮。原系从容办理。且该处收成丰稔。尤可陆续挽运。何必置通仓有余之米于不用。而另行采买。应将所奏无庸议。请仍照原议一并拨运。从之。　　

○是月。直隶总督那苏图疏报、庆云县之东乡、柴林、广亲、等村。洼地瘠薄。雨水易盈。七月初晚禾被虫。收成少减。现刈获已竣。地气潮润。必须赶种秋麦。以资明春接济。应请借给麦本。照价折领。得旨、即照所奏办理。亦无庸另降旨矣。　　

○安徽巡抚潘思榘奏谢训谕。得旨、固不可玩愒。亦不必欲速。凡事酌中为之。　　

○又奏、臣接办灾务。体访情形。惟亳、泗、怀远、临淮、凤台、五河、盱眙、等州县、为最重。现查明极贫户口。先行抚恤一月口粮。并确勘成灾分数。酌量蠲赈具题。至江省近年办赈。多奸胥土棍。勾串捏冒。穷民转致遗漏。现严饬属员。实力查剔。如有此弊。即行揭报究惩。得旨览奏俱悉又批、此风甚恶亦地方官办理不善所致也。当亟力整饬之。　　

○升任福建巡抚周学健奏、闽省地棍窃匪。俱为民害。除访拏分别办理外。其出力获贼捕役。按名给赏。以示鼓励。得旨、知道了。交陈大受、令其时常留心。　　

○湖北巡抚开泰奏大乘教张保太余党。蔓延数省。现在所有经堂。不为设法更改。又恐灰烬复然。应请饬各省。查出有名经堂。酌量地方冲僻。或拨作堆铺给兵。或改置社仓义塾。交地方官稽查。得旨、知道了。汝省即实力为之可也。　　

○湖广提督王无党奏、弭盗息奸。莫良于保甲一法。营兵与齐民杂处。若概不编册。其同居之父兄子弟。在文员稽核。则曰营中余丁。武职查察。则曰有司百姓。辗转脱卸。匪类易潜。应请饬令兵民一体编册。文武互相稽查。得旨、知道了。所请之处。待朕酌量徐办。　　

○山东巡抚喀尔吉善奏覆、查德州所属边临镇民王七、冯海若、鲍家庄民魏衍等数人。被西洋人引诱入教。获有天主图像、经卷念珠等物。讯系农民被诱。并无聚众勾引情事。当即惩治销毁外。仍严谕禁。得旨、此亦不过愚人被诱耳。非如云南邪教之有逆迹也。可薄处以示警耳。　　

○陕西巡抚陈宏谋奏、严审朝邑县邪教张昌等犯。实非云南大乘教一派。并未与张保太等、往来勾结。所有经卷。亦无妖妄之词。伏念邪教煽惑愚民。如滇、黔、川、省等案。自当严行究治。其余持斋供佛。总由愚民偏信修福空谈。然开堂立教。聚会敛钱。风俗人心。所关甚钜。现饬各属密查。并令将有无勾结情由严究。务绝根株。适接部文议覆御史马璟条陈保甲案内。奉有被诱入教愚民、宽其既往、予以自新、定限自首、免其究治之恩旨。当即委曲劝化。除勾结滇、黔、等省之犯。按律办理外。其余统限两月。许其自首。仍将入教姓名。报官记档。令地方官留心查察。倘逾限不首。仍复附教聚会。立拏严究。得旨、览奏俱悉。须实力为之。不可托之空谈也。　　

○甘肃巡抚黄廷桂奏覆、甘肃边地。气候不齐。被灾之处。每岁不免。上年靖远、会宁、安定、三属。秋禾歉收。本年春夏之际。被水旱冰雹之处。所需口粮耔种。臣逐户查实。随时贷给。统计借过粮数二十余万之多。穷民似可无虞缺乏。得旨、览奏俱悉。　　

○两广总督策楞奏覆、左江镇总兵杨刚。熟练边情。著有劳绩。惟不和于众。好恃已长。乘安南多事之秋。时萌好大喜功之念。经臣恳请调用内地。以保全之。蒙谕周详。臣于该镇回任后。屡经谆切劝导。嗣据浔州协副将南天章禀揭、杨刚冒支草乾。并私用买马银项。臣恐所禀未确。拟俟秋冬间巡查西省。再行查察。不谓杨刚闻知南天章禀揭。亦将南天章在任不行操兵。买办短发价值等款、禀揭。臣查两人居官尚好。核其互揭。大概怀私挟嫌。遽行题参。未免人才可惜。现檄委右江道杨廷璋、并咨移提臣豆斌、酌派委员。秉公确查。容俟覆到会办。得旨、既有此互揭。照例题参何妨。此奏未免观望矣。　　

○又奏、广西右江镇。原为土□□农错杂。兼内控滇黔两省苖猺。外制安南番境而设。缘瘴气甚重。乾隆五七两年。曾蒙谕令量移善地。或改镇为协。经前督马尔泰奏、及部议、俱以地方扼要。难于改移具题。现在同城尚有同知、巡检、各一员。其文员或因水土恶劣。拣选善地暂避。若武员俱有操防之责。非经调遣。不敢轻离本汛。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十三



大清高宗法天隆运至诚先觉体元立极敷文奋武孝慈神圣纯皇帝实录卷之二百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。九月。甲午朔。上诣堂子行礼。　　

○谕、昨入宴宗室内。有名诸尔杭阿者。乃朕孙辈。已令改名绵庆。著传谕履亲王、庄亲王等。朕初次见孙。以后永字下辈。即用绵字。并将朕此旨载入玉牒。　　

○乙未。谕履亲王、庄亲王等、今日朕阅瀛台赐宴王公等进呈纪恩诗内、有名永琮者。朕昨与七阿哥命名用琮字。则上下二字俱同。著将外间永琮、改名永瑺。再敬事房所收永字辈字样。系何年拟定。曾否向外廷传知。如未经传交。即是当年总管等遗漏。尔等检查外间重用内廷字样。或系赏出。或系王公等自行命名。如系赏出。何以不于收贮字样摺内注销。其错误自在总管等。若系王公等自行命名。明知此字系内廷拟定。因何复行检用。王公等亦有不合。并著王等、查外间所起名字。与内廷所收字样重复者。共有几人。现在俱毋庸另改。即将摺内字样注销。嗣后外间起名。不得复用内廷拟定字样。　　

○谕军机大臣等、前据福建提督武进升摺奏、上杭县因蠲免钱粮。乡民欲将业户田租、四六均分。土棍罗日光等、聚众械殴业主。及地方官弁、拨差兵役拘摄。复敢聚众拒捕等语。朕已降旨通行晓谕。今武进升又奏称、乡民俱投结自首。不敢附和为匪。已经解散。首犯自必就擒。地方业经安帖等语。此案未见周学健奏闻。尔等可传谕询问之。令其将实在情形。详细具奏。至乡民抗官拒捕。刁风亦不可长。今虽解散。其为首重犯。毋得姑息完事。必当严处以警刁风。可一并传谕知之。寻奏覆、此案首犯林大乔、于该县擒获罗日育等后。即惊逃潜匿。经该府下乡。剀切开导。令各安生业。遵例交租。并亲赴林大乔住所查察。该犯知难脱漏。自出投首。现在民情俱皆宁帖。至罗日光等、亦经陆续访获审明。从重究拟。至于抑勒随行之乡众。已经畏法改悔。似宜从宽办理。报闻。　　

○又谕、朕闻住居瀚海喀尔喀等游牧地方。遇旱损伤牲畜者。每就水草多处远徙。亦有无力不能远徙者。其东西二路、著派鄂实、那齐布、与该部才干章京。驰驿速往。会同该盟长副将军等查明。应如何赈恤赏给、接济生计之处。详核议奏。其他徙入扎萨克等旗者。且勿驱逐。俾得蕃养牲畜。若不能御冬。有应赏口粮茶食等物。一面奏闻。一面就近、或于鄂尔坤军营。或于归化城等处运往。即便赏给。务使得沾实惠。　　

○户部议覆、浙江巡抚常安奏称、勘明归安、龙游、建德、三县。冲废沙积。坍卸无徵田地。所有应徵地丁银米。请循例豁免。应徵漕白二粮。一并开除。均应如所请。从之。　　

○又议准、广东巡抚准泰奏称、广州、肇庆、二府。因水冲压。沙石夹杂。难垦田地、共三十七顷、六十二亩有奇。其编徵银米。请照数豁除。从之。　　

○定边副将军额驸策凌奏、乾隆五年遵旨议定。将喀尔喀游牧。安设内卡之齐克济等处。鄂尔海地方为中。南至博罗椿集等处。北至额得尔、齐得尔之伯勒齐尔、等处为外界。此内游牧居住。各按指定之界。不得踰越。但今戈壁地方。连年少雨。水草甚乏。该处游牧者俱移居杭爱。地狭人稠。水草愈觉不足。蒙古生计拮据。请将该处游牧地方。少加展放。令在安设内卡之扎卜堪等处内游牧。仍饬驻劄乌里雅苏台参赞大臣。不时巡查。得旨军机大臣议奏。寻议、令额驸策凌、与喀尔喀副将军等、将喀尔喀游牧。指定何处起止不许踰界。仍令参赞大臣巡查。遇有越界游牧者。查出治罪从之。　　

○丙申。上诣皇太后宫问安。奉皇太后居畅春园。　　

○上幸圆明园。　　

○遣官祭历代帝王庙。　　

○遣官祭都城隍之神。　　

○移太仓州州同驻茜泾城、铸给印记。从两江总督尹继善请也。　　

○丁酉。上诣畅春园、问皇太后安。　　

○谕、朕前降旨。截留下江漕粮二十万石。以备赈粜之用。今思上江凤、颍、泗、各属地方。亦多被水。虽视淮、徐、海、较轻。而该处积歉之余复遭水患。亦应豫筹接济。著将安省起运漕粮。截留十万石令该督抚、酌量分运被灾州县。以储民食。该部遵谕速行。　　

○谕军机大臣等、朕览庆复荐举游击冯天锡本内、所开事实。称本官每逢朔望。宣讲圣谕广训。开导士卒。咸知大义。守法奉公等语。宣讲圣谕。乃文员专责。然亦不能深明义蕴。悉心开导。实力奉行。不过每逢朔望。蹈常袭故而已。冯天锡武途出身。何能为士卒宣讲。使人人皆守法奉公乎。朕若召冯天锡面询。料伊必不能通晓意义。今开此虚词。并非实迹。殊非荐举之道。近来诸臣办事。多不务实。惟尚虚文。庆复亦蹈此习。何能表率僚属。整饬地方。以期臻于上理。尔等可传谕庆复知之。　　

○大学士等议覆、川陕总督庆复等奏、西藏复设台站官兵案内。除里塘业经酌设土兵三百名、毋庸更添外。其巴塘向驻守备一员。今既移驻乍了。即请以乍了之把总、移驻巴塘。至从前赏给蛮兵牛羊滋生银两。今蛮塘既彻。自应将前项追缴。但蛮兵安设二年。颇为出力。恳请宽免。均应如所请。得旨、从前赏给蛮兵牛羊滋生银两。著免其追缴。余依议。　　

</div>
    <div class="pagination">
<a href="清实录乾隆朝实录_page378.html">上一页</a><span>...</span><a href="清实录乾隆朝实录_page374.html">374</a><a href="清实录乾隆朝实录_page375.html">375</a><a href="清实录乾隆朝实录_page376.html">376</a><a href="清实录乾隆朝实录_page377.html">377</a><a href="清实录乾隆朝实录_page378.html">378</a><span class="current-page">379</span><a href="清实录乾隆朝实录_page380.html">380</a><a href="清实录乾隆朝实录_page381.html">381</a><a href="清实录乾隆朝实录_page382.html">382</a><a href="清实录乾隆朝实录_page383.html">383</a><a href="清实录乾隆朝实录_page384.html">384</a><span>...</span><a href="清实录乾隆朝实录_page380.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
