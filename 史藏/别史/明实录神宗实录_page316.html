<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 316 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 316 页/共 367 页</h1>
    <div class="content">　　○戊午礼部言  瑞王之年已二十三矣淑女之选又四年矣间关尚待聚室未期诸臣言者数数即臣部催请不啻再三而
　　皇上屡不报臣愚不能测也夫宇内匹夫匹妇有怨旷向隅之言  皇上宜为之测然柰何至亲子媳之期反若罔闻耶臣查  先朝昏礼多有以八月行者乞速涣纶音择吉举行毋令众庶有以窥国家情意之疏与典礼之缺
　　○己未蜀世子奉铨奏葬父宣圻乞扶柩送至葬所礼部查例以闻许之
　　○初命韩府立宗学狭西巡按毕懋康言秦中四藩惟韩宗最为蕃衍亦惟韩宗最为贫困盖僻在西偏既不可为居积之计高寒寡获又不能淂膏腴之饶株守一城之中计穷资生之策不流于花酒之场则惟作绿林之客何者计无复之耳查宗藩要例宗室蕃衍府分应该设立宗学合无遵炤要例建设宗学从公推举宗室中学行兼优题授宗正请给敕谕以掌宗教如县学之例量设廪增之数各二十名以广作餋遇提学考试之期宗正类取宗童送试每次收学科举不妨炤县学之数以示鼓舞其宗学衙门于绝府郡遗下府第改建宗正自有本等俸禄应用人役于各府军较拨给纸劄公费及廪粮膳夫银即于绝府应裁教授典膳等官遗下俸薪抵给至于秦庆二府向来俱未设有宗学亦当陆续议行如此则诗书餋其心而横逆之志歛衣冠诱其志而向上之念坚向来群不逞之风庶几其少变乎报可
　　○初淮安府安东县每年额徵漕粮一万四千七百石先年题准永折每石七钱共银一万二百九十四两内有府税银二千八百五十九两五钱助凑其额后因府税不足议停岁助悉归该县徵粮田地至是因灾患频仍田地冲阏巡抚凤阳都御史陈荐巡按御史王九叙请自万历四十一年为始每石永折五钱以苏疲邑民命户部覆议从之
　　○先是御史魏云中以贪鄙劾文选司郎中周应秋有云应秋受事以来引进匪人流毒天下给事中吴亮嗣以铨政固所当清群才亦自可惜如近日行取诸臣与会推督抚皆极一时之选天下人才不应摧折至是使后人误谓今日之铨除皆为天下之匪人借偏驳之说为扫除之谋蔓引株连不至空一国之人才不已云中亦纠亮嗣驾言群才可惜实激天下之人与之为难而已任受德其心憸刻阴鸷路人知之于是亮嗣列云中数月之内所攻击者若史继偕黄克缵徐兆魁熊廷弼董其昌薛三才张涛周应秋刘泽深等不分黑白皆以一笔尽其生平而他之暗剌微攻不在此限近又设为匪人之说以造无形之网罗天地生才有数而搏击若此空国之忧匪朝伊夕臣可袖手旁观乎云中复胪列所纠诸臣罪状谓倾险阴邪奸贪蠹国不可谓之才而亮嗣庇奸植党倾挤善类不可谓之惜才亮嗣言御史入台曾几何时而搏击已十余人即使尽淂其实已失包荒之度若徒以门户起见其何以服天下也时论韪之
　　○庚申  仁孝文皇后忌辰  奉先殿行祭礼遣官祭  长陵
　　○辛酉兵部尚书王象乾言士而任京职方面旅食佣价似亦非体往往假借勘合牌票以乘驿即不然而自行遣牌州县未常有不应付者听其自取而无以制之非法也莫若因而著为令直书官职姓名于勘合内仍行两直各省驿传道臣严查地方官勿使夫马溢额违者按法究问其勘合自内出者各该衙门咨本部给之自外入者具文抚按给之宽严相济以成政体权归于朝廷恩意出自  皇上是今日所当举行者也得旨邮传冒滥已极所议宽严相济俱允行已而兵科给事中李奇珍以变乱成规执奏不从
　　○甲子巡抚辽东右佥都御史张涛乞休  上不允
　　○左都御史孙玮乞休上不允至是凡十九＜锍-釒＞矣
　　○乙丑  祖陵奉祀官朱斯盛以占田隐粮为州署摘发遂赴京奏辩  上以其擅离职守命抚按官逮冶
　　○刑科给事中姜性言  皇上处大臣之去亦何其无特操无差等乎今许弘纲业已行远莫可反矣孙玮之移住城隈  皇上不亟为裁谕以明其进退而全其终始恐孙玮且迁弘纲之次将赵焕亦效孙玮之移而诸臣尚多有注赵焕之籍者矣顷见阁臣誓死陈情复欲为弘纲之续济济朝班岂宜有此空虚之象哉不报
　　○巡抚延绥右佥都御史刘敏宽引疾乞休  上不允
　　○先是御史汤兆京署河南道主计典因御史金明时＜锍-釒＞论王图暨其子王淑抃遂以要挟劣考图盖冢卿孙丕扬乡人也至是科臣赵兴邦因评论臣品谓兆京献媚丕扬兆京亦＜锍-釒＞其媚冢卿赵焕且言长安口称劣无如明时岂可以应察之人而罗织当事遂举学差年例二事冢宰不会同本院为言焕以职掌争之引疾乞休  上曰学差年例衙门自有成例卿但照旧例行铨务烦重遵旨即出以慰朕怀
　　○左都御史孙玮亦言年例学差二事宪臣例得与闻如户部之边郎礼部之典试工部之河道事稍干系各堂上官亦皆坐名开送期于至  当不闻侵官见嫌  上亦以衙门自有成例答之
　　○丙寅
　　孝贞纯皇后忌辰  奉先殿行礼遣官祭  茂陵
　　○左副都御史许弘纲乞休候旨不得遂行  上允之时弘纲久已出城复移至通湾候旨大学士叶向高言弘纲久事  皇上奉公体国简在  圣心兹行也出于万不得已臣甚知之而甚怜之必须明允其去于事体方便非但以全大臣去就之节亦以见
　　皇上优待弘纲之心也＜锍-釒＞上始有是命　　○京师大水
　　○南京江西河南俱大水守臣以闻
　　○丁卯宣府大雨雹杀禾稼
　　○升两广总督兵部右侍郎兼都察院右佥都御史张鸣冈为南京刑部尚书
　　○兵部尚书王象乾言甘肃于西北诸镇最大外直玉门阳关内连秦陇朔方一径如线而银歹大永盘据两河先是火落赤皈依释门东虏以看佛僧为名假道西牧异日来者复来去者不去势必拥众挟赏挟赏不遂必且谋为深入嘉峪岷归之间恐无宁日已经督抚具题奉旨宣谕禁止今顺义王小头目扯库儿台吉乘虏王物故不告讨明文竟自统领部虏千骑托送布施为名突往西海迹其统众潜行罔遵禁约情形叵测而火酋之子又尾多骑阳为乞款阴以纠构目今草腓秋劲胡马嘶风顾可泄泄然而不为先事之虑耶伏乞敕令督抚衙门严查扯库儿台吉所领千骑是否顺义王部落因何不遵原议不告讨明文复来西海作何议处火酋之子领兵于东是否构衅务要查明并议仍一面宣谕虏王将前虏及节年送佛看佛迎佛诸酋速令尽归原巢不得久住西海并申饬该镇道将不时哨探虏情□常更宜加谨毋得疏虞以堕虏计从之
　　○赠故礼部右侍郎兼翰林院侍读学士郭正域为礼部尚书荫一子为国子生
　　○大学士叶向高言臣事  皇上日久受恩深重委无分毫可以补报然诸如招权纳贿坏法行私请托干求侵官越职一切欺  君误国等事实未常为此皆可以对天地质鬼神者至于国家多事朝政不行臣浮沉其间无所转移实是有罪夫安敢辞然  皇上深居日久如天之穆无声臭听万籁之争鸣如水之漫无堤防任百川之自溃典礼当行而不行章＜锍-釒＞当发而不发人才当用而不用政务当修而不修议论当断而不断徒以孤臣一身当天怒人怨之冲处赴汤蹈火之会而又不为之徵召耆硕以总其纲广用忠良以分其责急而求去则下温纶以强留缓而陈诚又束高阁而不问使天下之人但见  皇上任愚臣之专眷愚臣之笃便以为得  君如此何事之不可为而不知  皇上之心原只欲覊绁愚臣苟且了事初未常欲行其言而用其计也又言臣以被论杜门将二十日已具三＜锍-釒＞一揭请补阁臣请放臣去字字血诚言言痛切俱未蒙俞允大小臣工催迫愈急臣实难以安生屡欲冒罪径行而犹迁延隐忍者良以  圣恩深重臣义当全又见许弘纲孙玮新去故未敢相继而行如推补终不得请则臣无可奈何当于数日间遣家登舟臣暂时少留亦当继往负  君负国罪实难逃然而非臣之得已也  上谕曰卿辅政多年忠荩为国凡事毕力冒谤蒙讥朕岂不洞悉但烦言横肆逞臆波及且任事甫及半月致卿复又杜门意欲高蹈何得轻躁效尤有失君臣大义还以体国休休慎勿介怀阁臣岂有不补便著鸿胪寺堂上官宣谕朕意即出入阁佐理毋得再陈其余诸事候旨行
　　○戊辰命勋卫王继芳袭靖远伯爵
　　○己巳  孝安皇后忌辰  奉先殿行祭礼遣官祭  昭陵　　○辛未以中元节遣官分祭  诸陵恭仁康定景皇帝  哀冲  庄敬二太子园
　　○癸酉宁夏镇天鼓鸣
　　○赐原任蓟辽总督太子太保兵部尚书兼右都御史蹇达祭葬如例达四川重庆人嘉靖四十一年进士除頴上知县升礼部主事山东佥事考察降知东平州升安庆府同知山东提学参政寻升右佥都御史巡抚顺天晋兵部左侍郎总督蓟辽保定回籍守制以拾遗听勘三十年起原官累赏军功升兵部尚书加太子太保三十六年七月卒于官议者谓达一腔忠赤三辅壮猷节制严而将士输诚寓折冲于谈笑战守预而夷酋效顺作巩固于金汤竟鞠躬而尽瘁宜崇恤以示酬云
　　○甲戌  成祖文皇帝忌辰  奉先殿行祭礼遣官祭  长陵　　○南京狭西道御史赵绂劾奏浙江巡抚高举贪戾顽钝宜亟斥以救民命以清仕路举引疾去举素以贿闻因有索于副使郑栋不应栋知不免发其私吏部以僚属讦害有伤法纪遂黜栋留举至是绂悉列其不法状时论快之
　　○命兵部左侍郎魏养蒙署刑部印
　　○丁丑升尚宝司卿赵鹏程为太常寺少卿寻致仕
　　○兵部尚书王象乾言国家兵制自五军三大营而外又以中都留守山东河南附近卫所摘发班军更番入卫隶营操练盖有备斯能无患居重可以驭轻  祖制闳远矣自工役相因遂致班政废弛近京营科道条陈一应工役俱令工部自募民失入卫班军尽发营操上班之时抚按责成清军府官督同掌印都司务选精壮正身拣汰老弱如真正缺伍即照例将城操军余及杂差人役补足额数并预造年貌文册先期送部到京之日听本部管班员外即照册点验尽数发营收操临验如年貌语音不对及额数不足者分别参治诏如议行
　　○吏部尚书赵焕复中明年例学差二事引风宪事宜一款内开提调学较御史吏部具缺礼部推举学行政事御史一员上请命下之日咨礼部请敕此学差之成例也若年例则万历戊申奉有院科官从公议拟协赞主持还属吏部之旨兆京乃增为部院科道不思煌煌  天语岂人臣可增减乎  上谕曰年例主持系吏部职掌河南道岂得与闻学差遵成例行并夺兆京俸三月以其渎辨且讹  明旨也
　　○戊寅升广东道御史苏惟霖为河南副使云南道御史曾用升为湖广副使户科给事中彭惟成为福建副使
　　○升山西参政王三才为江西按察使备兵徽安
　　○大学士叶向高以阁臣不补章＜锍-釒＞不下求去益切  上谕曰朕见近来大小臣工紊乱朝政忿争不已遂使各官不安其位朕甚恶之故将琐屑烦＜锍-釒＞留中未发卿辅政多年忠诚清正朕素鉴知其开讲等事卿已屡＜锍-釒＞具陈阁臣缺员朕即简发推补且昨所扎谕出自朕衷于卿何与今国家多事岂因逞臆浮言必欲高蹈恝然而去卿心安乎卿为股肱重臣当体君臣大义为重何可举意轻躁辄就轻国径去可乎否乎卿不必介怀宜仰体朕意亟出入阁赞襄弼成化理不必再有托陈卿宜钦承之
　　○甲申赠故南京兵部尚书邢玠太保仍荫一子为国子生
　　明神宗实录卷之五百十终
明神宗显皇帝实录卷之五百十一
　　万历四十一年八月丙戌朔丁亥祭  先师孔子遣吏部侍郎方从哲行礼
　　○戊子祭  太社太稷遣驸马都尉侯拱宸行礼
　　○应天府府尹刘日升引疾乞休许之
　　○己丑升南京河道御史张邦俊为河南副使提督学政
　　○生黎罗活等剽掠儋崖琼定诸郡熟黎歃血自盟纠合抱由多港数十材协力剿之院道令知州林应材等宣谕招抚材故违节制领兵深入屯驻骚扰于是诸黎疑为掩袭殄灭倒戈相向杀伤官兵事闻下广东督按勘报至是兵部据勘词列上罪状禠革降罚有差
　　○庚寅大学士叶向高以  圣节已屇恳速补阁臣疏曰昨科臣张延登揭谓自  皇上御极以来阁臣二十有一人只王家屏沈鲤有立朝之节而未竟厥施夫以二十一人仅有二人而又用之未竟则阁臣之难盖可知矣然以四十一年之间居此地者至二十余人而臣以一人独支七年则臣之难又可知矣固宜臣之罪万倍于前人而臣之不可不去亦独甚于前人也臣常念  祖宗设立阁臣不过文学侍从而其重亦止于票拟其委任权力与前代之宰相绝不相同夫以无权之官而欲强作有权之事则势固必败以有权之事而必责于无权之官则望更难酬此从来阁臣之所以无完名也抑亦所居之地使之然哉臣今已身败名辱旦夕去国无所复言尚望后来者有所斡旋匡济以为此官生色尤望  皇上用其人必听从其言使之得以展布而毋复如臣之虚拘则天下之幸也  圣节在迩臣罪戾余生万万不能出拜伫望新臣入赞黄扉光此庆典如再迟延不发臣之望遂绝虽欲不挂冠径行不可得矣得旨卿辅政公直清谨弼亮朕素倚毗卿股肱大臣岂比他员今国家多事当以分猷化理何得舍朕径去朕有何负于卿乃迫切若此卿宜当遵朕屡旨慰留岂可轻率躁意况朕寿节屇迩百官鳞集还著鸿胪寺堂上官宣谕速出表率入阁视事以慰朕怀其推补阁臣章＜锍-釒＞目前朕自简发又谕曰朕自入夏以来因暑气湿热头目弗清体生痱毒服药调摄尚未全愈推补阁臣昨已有允旨即目简发大僚等＜锍-釒＞俟朕徐览施行今朕寿节在迩卿当表率群臣岂得杜门不出国事何赖卿不必以小嫌介怀宜遵屡旨即出入阁佐理以副朕倚托至意向高＜锍-釒＞谢复列目前紧要五事上请一六部都察院通政司大理寺各官皆久缺乏至有全署皆空者若再不补用臣恐其势且至于尽而何以为朝廷也一藩方重任惟在巡抚至于河南湖广山东山西狭西皆边腹重地安危所关若河道为南北咽喉漕运命脉河臣刘士忠既已予归一切河务无人料理所当与各省抚臣亟为点用者也一林下诸臣废弃甚多如吕坤邹元标等一二十人尤其表表屡经吏部推用未蒙允发今  圣寿日增而诸臣之齿亦渐老矣何不乘时擢用以明  圣世之无弃人乎一候补诸臣如科臣刘文炳等台臣唐世济等皆守候日久同咨同馆之人皆已向用而独此四五臣者旅食长安茫无职事日复一日将何底止宜即允补用以广忠益者也一逮系三臣如满朝荐等
　　皇上旧岁  圣节之期已有释放之意而竟复寝阁及今又一年矣三臣在缧绁中老亲在堂天日莫睹其视一日如一岁岁复一岁情景何如伏望即行释放以昭旷荡之恩  上报允即令吏部会推阁臣以凭简用其大僚巡抚及废弃候补各官俱报闻满朝荐等令所司列名具奏仍令鸿胪寺官趣向高速出表率朝班庆贺寿节
　　○癸巳祭  夜明于  夕月坛遣成国公朱纯臣行礼
　　○孝康敬皇后忌辰  奉先殿行祭礼遣官祭  泰陵
　　○甲午命云南永宁府上知府阿铨袭父爵
　　○命法司并锦衣卫热审　　○大小九卿科道等官各具公＜锍-釒＞请  皇太子出讲  福王就国  瑞王成婚不报
　　○乙未  孝慈高皇后忌辰上行祭礼于  奉先殿
　　○山东济兖东莱登五府大水青州府大风雨拔木倾城屋
　　○丙申  皇太子千秋免称贺百官于文华殿行礼
　　○庚子以中秋令节颁赐辅臣上尊珍馔
　　○大学士叶向高＜锍-釒＞谢允行诸事并报出贺  圣节  上以嘉悦报闻
　　○辛丑广西湖广各大水
　　○以湖广水灾折徵汉川县南粮停徵黄梅长沙湘阴善化等县兵工部逋税并议赈贷
　　○壬寅　　万寿圣节  上免御殿百官于午门行庆贺礼大学士叶向高诣仁德门叩头称贺  上遣中官赐酒馔仍赐向高及讲官翁正春银币有差
　　○甲辰宴朝鲜国陪臣宋荣耇等四十一人如例
　　○大学士叶向高言自掌都察院孙玮出城臣常再揭为请未蒙允发今玮又有＜锍-釒＞矣若久不裁答势须径行臣实为国体惜之伏望  皇上鉴其恳诚俯赐俞允如以老成难得尚欲强留亦当量予一假俾其暂归勒令再来庶玮之进退有据而于国家用人之道亦不失矣
　　○乙巳祭  历代帝王遣永康侯徐应坤行礼
　　○命锦衣卫释满朝荐王邦才卞孔时朝荐等以忤税监梁永高准等逮系诏狱八年廷臣无人不为控吁  上俱未允至是  圣寿屇期特命释之且以辅臣力陈为谕于是向高＜锍-釒＞谢言臣连日见长安市上闻朝荐等且放无不称  皇上之德与如天好生同推是心也唐虞三代之治当在指日臣何胜庆幸  皇上又谓所请诸事当悉发行令臣不必疑虑愈增感激臣之所请大僚巡抚与候补数臣必在旦夕简发惟是废弃诸臣将二百人凋零已多实为可惜臣未敢一时望其尽起但将吏部近日所屡催者一二十人渐次点用以慰天下人望仰之心此是  圣明第一羙政臣与铨臣引领以俟者也其阁臣推上更望  皇上即赐简用使政本重地不致寥落摧残如目前景象即国事烦嚣自可镇静而臣亦庶几藉手以报  皇上矣
　　○丁未  宪宗纯皇帝忌辰  奉先殿行祭礼遣官祭  茂陵
　　○命考选庶吉士于八月二十四行照甲辰科事例选二十三名
　　○庚戌命勋卫赵祖芳承袭武靖伯爵
　　○宴朝鲜国陪臣如例
　　○命修筑张家口甎城添设防守一员兵三百名从总督宣大都御史涂宗浚之请也
　　○辛亥月掩犯轩辕南第五星
　　○壬子诏增武举额三十名
　　○吏部尚书赵焕累疏乞休未允至是  万寿大庆入班庆贺趋阙会推阁员事毕复具＜锍-釒＞陈请  上报曰卿杜门日久屡旨慰留如何尚称病恳辞大臣谊在体国况统均重任岂得恝然还遵旨即出供职不必再陈时左都御史孙玮乞休已二十五疏矣  上亦报曰总宪风纪倚赖老成岂可轻躁效尤径行失国大体卿宜遵屡旨前来供职不必再有托陈
　　○命南京五品以上官照例赴京给繇其余俱免赴京考满从吏部尚书赵焕请也
　　○裁革庐州府仓官
　　○荫故兵部尚书郭应聘孙承恩为国子生
　　○巡抚贵州右副都御史王体复卒体复山西太平县人隆庆二年进士授工部主事历狭西按察司副使花马寺卿河南按察使狭西布政使顺天府府尹升右副都御史巡抚贵州二十一年被劾致仕至是卒体复才猷敏练清淡自持扬历外藩雅著旬宣之绩晋登开府尤崇保障之猷廿载琴书八登荐牍乡论官评俱推重云如例与祭一坛给半葬
明神宗显皇帝实录卷之五百十一
明神宗显皇帝实录卷之五百十二
　　万历四十一年九月丙辰朔奴酋遣子入质巡抚辽东都御史张涛以闻奴酋自奄有毛怜诸卫日以富强又结宰赛拱免等酋明攻北关越耕辽地边臣不能制驰檄谕之奴遣使干骨里等佯诉旧耕等地一系成化年间一系万历二十七年到今无异只新添牧耕愿即撤去其构怨北关则以北关匿伊壻及夺伊婚遂相仇杀非有犯顺之意愿遣第七子巴卜海为质与头目阿都干骨里等三十余人同抵广宁涛陈兵见之查系奴酋第三妾真哥所生之子遂＜锍-釒＞请或住广宁或赴京师及一切宴赏事宜并乞敕北关还壻收女两家完聚庶东北互亲衅孽可杜章下兵部议已而兵部言其子真伪难辨留之反为所绐不如遣还便  上是之
　　○丁巳贵州抚臣奉敕剿处蜡业阿袍克之初晋安卫指挥王嗣统单骑追贼为贼首蜡业阿袍所害抚臣因其囤险党众未可猝制许以归款为之请命二酋阳顺阴逆剽掠官□劫害差役叛乱益甚于是抚臣胡桂芳檄宣慰安尧臣等会同副总兵陈寅协力讨之擒所功级二百余名颗招抚庄寨百有余处列文武将吏功次以闻
　　○日讲官吏部左侍郎翁正春以人言求去  上褒答不允
　　○辽东大水
　　○礼部左侍郎孙慎行＜锍-釒＞请  皇太子  皇长孙出阁讲学拜  福王之国吉期
　　○命瑞昌王府奉国将军多烻管理府事
　　○复故巡抚福建都察院右副都御史阮鹗原职并与祭葬鹗直隶桐城县人嘉靖二十三年进士除南京刑部主事改河南道御史提督北直隶学政升浙江提学广东参政三十五年升右佥都御史巡抚浙江兼理福建以平倭赐敕奖赉升右副都御史三十七年被逮为民隆庆元年恩诏冠带闲住至是以子自华请遂复原职鹗之宦浙也始掌文衡随秉节钺当其开门全活数万人功已卓矣既而战仙居战柞浦所谓间关行阵勇壮敢战非耶及其抚闽则以无兵无食之时而为加饷加赋之举事固有济谤亦随之大抵以劳则在浙可录以议则在闽可原要以疆场之事非所绳于常格之内也比三品未考满例与祭一坛给半葬
　　○戊午以延绥宁夏甘肃三镇大捷祭告  郊  庙延镇斩虏计五百六十有奇宁镇斩虏计一百七十有奇甘镇斩虏计三百三十有奇巡按狭西御史毕懋康除奏量查核以闻兵部尚书王象乾覆请祭告宣捷从之
　　○礼部＜锍-釒＞陈职掌十事一士习骄横把持郡县甚至群讦宗藩长比安极今后各省直学使务严申衙门出入之禁再犯上者罚治若干犯不孝不弟者速行拿处其果然行谊闭门读书者优奖以为诸士法一迩来文字多背朱注不知通鉴性理为何物今须经书论三篇完好者方取优等儒童无论不准入学如仍前以一篇或二篇取入者提学官以倦阅卷姑完事论一宗室约束阔＜锍-釒＞致贤良者少今务管理者从公着实举奏至该府长史辅导官于名封婚配等项富者不得滥请贫者不得愆期以上如违查出各罚治一祖制有嫡立嫡无嫡立庶庶必以长故庶子不得与嫡子论长幼今后指滥妾子为嫡子夺庶长爵与庶幼子者查出除改定外轻则罚禄终身重则革除正法一各府报生者每季一府中不下二三百名而夭伤者直年终以数名抵塞合无每季即写开报毋令隐瞒致请名封时混杂无可究诘即将军中尉多不明开某故某年月日往往制内请封今后奏到日准与题封敕令制满日方令受封冠带如有制内先冠带者许长史及管理纠举罚治以恤典不宜从优滥予如条例中有功过相准递减祭葬之文而尚以全葬请不可狥也有未经考满不准祭葬之文而漫以阅视之荐请不可狥也至被言之臣当详为参勘忠直之臣当亟为昭雪则公是公非百口无哗矣一谥典易名设诚力行故人心磨濯迩年  圣心慎重始议终捐动稽数岁非所以为信也乞照令甲五年一议速下臣部举行庶众议踊跃大典光明一请恤该省有会＜锍-釒＞朝绅有清议何俟子孙自行陈乞今除抚按从公题请与臣部从公咨访外其子孙不得仍赴阙哀求望门投剌及私贿吏书等项违者革不与一建酋屡为边患近虽入贡然来而悍不可驯去而橐不可问又熟视中朝徒生玩愒将焉用此合无照北虏故事留贡于边亦赍赏于边如折宴下程口粮等费宁捐而与之若南北二关与建州一体南关并之于建北关方在受兵亦于边上贡则其弊可绝其省不赀乞下兵部若科若边臣议妥遵行一宴待四夷一切品物署官委之积胥恣行剥削数既短少味复臭恶此无论糜大官费而亏朝廷之恩失远人之心莫此为甚今后视宴官务严查验如前者责令添补更换至教坊司乐器乐工亦谕令整齐缤楚庶不至辱典礼而羞朝廷矣得旨所奏有禆典礼悉允行之
　　○己未  孝恭章皇后忌辰遣官祭  景陵
　　○庚申虏犯大宁堡指挥钟国勋参将李怀忠中军徐大勋等御却之　　○隆卜双善二族番人抢掠田家寨居民牛马杀伤居民巡按狭西御史张铨以闻先是二番每年额中马一百四十匹赏叚二疋茶十篦银牌十面协守西路副总兵祁德令家丁顶中赏即随马关领以致番人失望启衅犯抢部议德久历岩疆颇有积劳功过相准姑从宽政于是降德二级
　　○癸亥霜降节遣定西侯蒋承勋等分祭  诸陵  恭仁康定景皇帝陵  哀冲  庄敬二太子园
　　○总理河道工部侍郎兼都察院右佥都御史李景元卒景元直隶大名县人万历十七年进士历户礼二部郎中升河南副使山西按察布政使数有边功升佥都御史巡抚山西擒斩酋虏缮修边墙前后节省数万金屡蒙褒赉晋兵部侍郎改工部侍郎总理河道总督军务以守制未任卒予祭葬如例
　　○甲子以重阳令节颁赐辅臣上尊珍馔
　　○掌河南道御史汤兆京以争年例＜锍-釒＞论吏部尚书赵焕不侯旨行
　　○南直隶大水
　　○铸给东河船政厂西河船政厂省直捕盗兼管武平等卫屯粮各关防
　　○先是吏部会推阁员并请召用原任大学士沈鲤未奉  钦简大学士叶向高苦辞催请并及  太子讲学  福王之国二事且云向来病困赖幼孙相依今已遣归病困弥剧  上谕曰朕览卿所奏情词苦切知卿为国焦劳朕心恻然今国家多事正赖卿匡济时艰分猷化理岂可輙居私寓才出卿子虽远尚有卿孙为伴何乃遂之使去可留在京与卿相依卿不必疑虏言去卿可即入阁视事卿屡请皇太子讲学但今秋天气暴寒其点用阁臣补大僚诸事朕次第简发福王之国前谕已着明春举行何乃大小臣工不能仰体上意过为渎扰岂成政体卿宜安心赞襄不必再陈
　　○丙寅南京刑部尚书李祯卒祯狭西人隆庆五年进士知高平县召为广东道御史降长芦知事升推官主事改光禄寺丞尚宝少卿顺天府丞右佥都御史巡抚湖广寻升左副都御史协理院事晋户部侍郎二十六年以人言致仕三十七年以荐起升南京刑部尚书引疾未允擅离任闲住至是卒祯剔历中外者三纪回翔林壑者十年嗣奉命以出山随引疾而勇退服官则冰霜表正居家以淡泊禔躬虽被人言主平无玷仍与祭葬如例
　　○庚午礼部进次年大报等祀日册　　○虏酋旗牌撒勒台吉等犯榆林总兵官官秉忠胜之
　　○诏复粆花抚赏初因犯抢不悛于万历三十九年革其市赏四千三百余两至是叩关悔罪  上许之仍令其九子各画边认守如有犯抢即按地责罚
　　○协理京营戎政都察院右都御史兼兵部右侍郎周盘引疾乞休  上不允
　　○命四川龙安府平武县学岁贡士如州额真定州岁贡士如县额
</div>
    <div class="pagination">
<a href="明实录神宗实录_page315.html">上一页</a><span>...</span><a href="明实录神宗实录_page311.html">311</a><a href="明实录神宗实录_page312.html">312</a><a href="明实录神宗实录_page313.html">313</a><a href="明实录神宗实录_page314.html">314</a><a href="明实录神宗实录_page315.html">315</a><span class="current-page">316</span><a href="明实录神宗实录_page317.html">317</a><a href="明实录神宗实录_page318.html">318</a><a href="明实录神宗实录_page319.html">319</a><a href="明实录神宗实录_page320.html">320</a><a href="明实录神宗实录_page321.html">321</a><span>...</span><a href="明实录神宗实录_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
