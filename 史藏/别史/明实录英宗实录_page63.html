<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 63 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 63 页/共 263 页</h1>
    <div class="content">　　○命江西瑞州府知府刘说复任升从三品俸说任满诣京自陈老疾乞致仕部民十余人言其廉公有为克勤政务乞留复任巡抚御史以闻吏部言说犹堪任使故有是命
　　○命宁下等卫旗军粮月增米一斗余仍折布绢从总兵官都督史昭奏请也
　　○辛卯晋王钟铉奏袭受国封欲亲来谢  上以远道＜叐＞涉良艰复书止之
　　○书复秦王志＜土絜＞曰承喻府中缺承奉等官内使刘全等堪用今悉如所喻授全为承奉正角□羊澄为承奉副田宝为典宝副侯为典膳副文企为典服副杨兴杨澄陶碧俱为门正赵余阮林戴知阮东俱为门副令各就职叔其亮之
　　○四川长河西鱼通宁远等处宣慰使司剌麻贾思巴等贡马赐彩叚表里衣服靴袜有差
　　○韩府开城王范圯奏父韩恭王薨逝禄米住支宫眷数多所得禄米六百石不足供给  上命增给米四百石
　　○山东济南府奏所属州县仓粮多库钞少每遇起运辽东赏军钞无从出办今年存留粮米乞令每一石折钞一百贯贮库备用从之
　　○敕总督备倭都指挥使李信及浙江三司巡海御史等曰朕闻近年逃军逃民与倭寇交通或被其劫制询我虚实然后乃敢舍舟登岸杀虏军民尔等宜从长计议凡海口港汊通贼去处或开濠堑或为吊桥或城门可并者并之或水边要害去处砌筑垣墙置门出不许居民临水开市以诱贼寇及私下海泄漏声息严督旗军轮流瞭望若失瞭望致贼登岸者必杀不赦若贼登岸令骁勇者从间道烧其舟楫亦足致胜尔等宜博采众议区画方略条奏以闻
　　○广西田州府上林县土官头目黄福等贡马赐钞绢有差
　　○设云南鹤庆军民府医学置正科一员
　　○命江西南昌府新建县主簿袁景春饶州府鄱阳县主簿沈斌复任俱升正八品俸景春斌九载任满考称当升县民言其理事详明乞留复任巡按御史等官覆实以闻故有是命
　　○日下承气一道色青亦鲜明
　　○癸巳遣中官祭中霤之神
　　○襄坦王逊燂奏府中之厨役使令  上命于邻邑佥四人与之
　　○昏刻南方有星大如鸡弹色赤有光起心宿西行至浊
　　○甲午升湖广都司都指挥佥事马翔为本司都指挥使以其征麓川功也
　　○南京刑部尚书施礼以年七十乞致仕  上以礼重厚老成特留任事
　　○夜有星大如杯色青白光明出天市西垣外入右摄提
　　○乙未松滋王贵烆薨王辽简王第八子母张氏永乐二年生其年四月册封至是薨年三十有九讣闻  上辍视朝一日遣官致祭谥曰安惠命有司营葬事
　　○直隶大名府清丰县负欠草九万八千余束民诉艰难乞赐秋成补纳从之
　　○直隶徐州并所属萧沛二县各诉小麦无收夏税乞准折布奏下户部请令麦一石二斗折布一匹角□羊京交纳从之
　　○丙申命南京户部每岁传委官一员提督放粮注销粮数从南京兵部给事中刘昭奏请也
　　○戊戌四川播州宣慰使杨刚等贡马赐钞锦绮彩叚表里有差
　　○己亥擢进士张谏王晏尚裭俱为行人司行人
　　○庚子哈密忠顺王例瓦答失里遣使臣千户莽恪剌等贡马及方物赐衣服靴袜有差
　　○命建州右卫故指挥同知皂花子额顶勒袭职
　　○工部以有司所造九龙九凤膳亭及龙凤白瓷礶俱不及式治调官罪复令改造  上恐劳民诏勿改造提调俱宥之
　　○壬寅升广东惠州府通判郑述为南雄府知府从按察使郭智等荐其行谨才优故也
　　○起复狭西西安府咸阳县知县王瑾瑾丁父丧去职县民千余人言其廉能公恕乞留复任镇守都御史陈鉴以闻故有是命
　　○命故广西都指挥佥事史雄子能袭为指挥佥事济州卫指挥使李永子信通州卫指挥同知潘晟弟昶府军右卫指挥佥事徐钊子通俱袭职致事通州卫指挥使郑玉子云金吾左卫指挥佥事孟敬子原金吾后卫指挥佥事任兴子瑄羽林前卫指挥佥事王兴子晟永清左卫指挥佥事张兴子振俱代职
　　○癸卯户部议顺天府大兴县主簿洪振所言四事一在京富户逃故宜行原籍取勘果消乏者许别佥角□羊补死绝并全户充军年老无依放回者准令除豁一各处起发并为事为民逃故者宜将见在户并作四屯死绝并全户充军者除豁原拨地亩许人承种纳税逃者不获角□羊户丁补役一住坐匠先虽拨地与之然多窎远沙淤洼鹻不堪耕种虚包粮草负欠艰难宜为分豁及减半徵收一各处官吏军民有因事故改调遗下子弟家人在京潜住为非致罪宜令兵马司挨究许于大兴宛平县附籍当差如系军匠令听继役有欺隐者治罪军卫亦不许多占余丁宜退出本县入册当差  上曰所议皆是京城户口当清匠户亦当优恤其有新拨田土者免其粮草一年余令所司速行之
　　○甲辰书复鲁王肇煇曰承喻欲来贺立中宫足见亲厚之意但道途＜叐＞涉非易可不必来后诸王欲来贺者俱复书止之
　　○命直隶真定府平山县知县张璟复任升从六品俸先是巡按御史陈璞秦璟抚字有方今九载任满民乞留之事下吏部考验政绩以闻故有是命
　　○户部言先因徐州小麦无收已奏准听折布今直隶淮安凤阳广平三府所属沐阳临淮永年等县亦奏风雾伤麦恐各府灾伤如此者多宜从民便愿折布者如例折布愿折钞者每石折钞一百贯俱角□羊京交纳从之
　　○山东按察司佥事萧启奏山东与直隶府州县遇收赈济还官粮宜每石加耗五升以补正支之数  上曰于中有茕独者免其耗粮余如奏○乙巳命故通州把总都指挥同知刘斌子增袭为指挥使江西都指挥佥事魏广子性代为远州卫指挥佥事
　　○南康大长公主子孝陵卫指挥佥事胡忠奏有疾不能奉公主祀乞以其子靖代职奏祀从之
　　○云南总兵官右都督沐昂奏芒市陶孟刀放革遣人来诉与叛寇思任发有讎今思任发已远遁其思机法兄弟三人来居麓川者蓝地方愿擒之以献兵部言思机法刀放革先与贼首思任发同恶见今势穷乃言结衅其情谲诈俱难凭信宜再降敕谕思机法如诚意革心向化令其父子兄弟一人赴京谢罪仍谕刀放革如能去逆效顺则当密调士兵以助剿思机法  上从其言
　　○丙午书复枝江王贵熠曰承喻府中缺内使今遣内使阮源等四人来备使令其善遇之
　　○靖远伯王骥有疾命医疗之
　　○丁未宥兵部左侍郎王卺右侍郎张奇罪初命卺等新作京卫武学卺等欲暂留旧学俟择地改创  上怒命锦衣卫逮卺等鞫问至是释之仍住俸二月
　　○戊申朝鲜国王李祹遣陪臣李边等贡方物赐宴并赐彩叚表里绢布衣服靴袜有差
　　○漕运右参将都指挥佥事汤节言自通州张家湾扺朝阳等门四十余里每夏运粮者多伤暑渴请令所司三里置一水缸仍植柳道傍以供休息  上是其言
　　○己酉命客□于金齿司中盐者每引纳米二斗大理府中者每引纳二斗五升俱于淮浙及四川云南盐课内不拘资次支给
　　○庚戌复除湖广道监察御史赵敬于贵州道以母丧服阕也
　　○命狭西编发为民及当富户在逃者暂停角□羊以其旱饥故也
　　○内官张政家人有诉愿还原籍养母者  上不准其请令发边卫充军
　　○湖广并贵州三司各奏每岁供边军宜于税粮内折银布运给为便奏下户部言湖广粮每年该运偏桥等卫者宜令五分纳米五分折银其所属府州县近贵州地方者每年粮折布十万匹运赴镇远府供给贵州迤东兴隆等卫官军四川所属近贵州者每年粮亦准此数折布运赴永宁卫给贵州迤西暨南普安等卫官军或布运沉重民愿折银者听从之
　　○壬子山东莱州府掖县奏户口食盐价米乞准折布户部言宜令每石折布一匹运赴辽东备用  上曰莱州虽近辽东而海道艰难其审而行之以从民便　　○命户部侍郎焦宏往浙江整饬备倭先是浙江三司奏五月二十二日以后倭寇二千余人临爵溪千户所城虽被官军击却尚潜海岛兵部宜遣大臣一员往理其事故有是命
　　○广东高州府茂名县儒学教谕傅璇奏洪武永乐间百官庶位专责吏部精选间行诏举之典及民情保留之例有司明著其迹以闻然后断自  宸衷以次举用迩者诏许廷臣三品以上举御史方面五品以上及在外大臣举牧民正官诚良法也然行之既久奔竞之风盛行彼此效尤恬不知愧其毙不可胜言乞为罢之严敕吏部一依祖宗成规精选贤才仍令法司密加体察以紏私缪庶乎公道宣行而所用皆贤事下吏部议尚书郭琎等言方面府正缺宜仍旧举保其知县缺先已奉旨令本部精选今后御史知州缺宜从璇言暂停举保之例仍移文各处宪司廉察有贪求幸进者即论罪罢黜以警将来  上从之
　　○乙卯赐礼部右侍郎侯琎诰命并封其父母妻先是琎以私过例不获给诰命至是上章恳请遂命给之
　　○丙辰封宁府庄惠世子庶第三子奠垒第四子奠堵第五子奠壏俱为镇国将军赐诰命
　　○赐四川播州宣慰使杨纲诰命
　　○江西广昌县县丞张寿芳奏请修近县江岸并旌善申明二亭入于水者从之
　　○吏部验封司郎中缺员数年监察御史丁澄言天下贤才之广岂无一人堪其任者  上命吏部择人用之适贵州道监察御史马谨九载任满尚书郭琎等荐谨资质谨厚廉公有为遂命为之
　　○少师兼工部尚书吴中卒中字思正山东武城县人洪武中由监生授营州后屯卫经历  太宗靖难中迎驾有功屡升至右都御史肇建北京改工部尚书又改刑部洪熙初进太子少保宣德初进少保寻坐事夺少保久之复其位仍还工部三殿成进少师至是卒年七十一讣闻遣官谕祭命有司营葬追封茌平伯谥荣襄官其子贤为工部主事中仪观魁伟奏对洪亮有材能累朝营建  山陵宫殿中皆与有劳然昧于大体謟事中贵不恤民力惟黩声色货利宠妾数十每房各具衣及带中随所至而服之且畏其妻不敢忤尝颁诰命妻命左右曰取吴中诰来为我诵之听毕曰此文是  天子自为乎儒臣代草乎曰亦儒臣代草耳妻曰代草甚当今诵之终篇何尝有一清字有一廉字乎中闻之亦不敢怒也
　　○丁巳四川董卜韩胡宣慰使司番僧剌麻端谷禄坚迁等辞归命赍敕及锦叚表里归赐其土官喃葛等
　　○敕谕朝鲜国王李祹曰得辽东总兵镇守官奏东宁卫军朴都干你永乐三年二月间携妻任氏并男朴嵩伊朴邦伊逃往王国别东村鸭绿江边居住被张千户收籍为民后朴都干你病故任氏复同男朴嵩伊妻子五人随本处千户江定春于别旦堡守备今任氏念次男朴隆伊在原卫同男朴邦伊等大小男妇十七人于今年正月十五日晚乘鸭绿江冻合潜还遗下男朴嵩伊男妇五人在江定春处敕至王即挨究朴嵩伊等到官审实明白遣人送还辽东总兵镇守官给任氏完聚使得遂母子之情惟王秉礼守法朕所素知但虑下人不能体王之心而隐蔽之王其体朕至意
　　○又敕祹曰得奏知力拒达达事良用嘉悦王之忠诚朕所素知初非待今之奏也盖迤北达达名脱脱不花者权臣脱欢立之为主虽假以虚名实专其权前岁脱欢已死其子也先继领其众擅权如故每岁脱脱不花及脱欢父子皆遣人来朝贡马朝廷亦常遣使往彼答赐礼物与之通好实则谨饬边备防之甚严王之所言必是此种部落今后如彼再有人来但坚此诚若其虚张大言只应严固边备亦虑野人女直中或有小人因此为鼠窃者不可不戒也使回特赐王绮币表里至可领也
　　○戊午  皇后千秋节免命妇朝贺
　　○浙江严州府民程懋正衢州府民华庆杭州府民周通金华府民方维贤处州府民金惟广等直隶大名府民于敬山东莱州府民刘思英河南开封府民尹长寿直隶淮安府民丘辛一安庆府民汪思义金腾徐永元屈永德各出稻麦千石有奇赈济饥民诏赐玺书旌劳复其家
　　英宗睿皇帝卷之九十三终
大明英宗皇帝实录卷之九十四
　　正统七年秋七月己未朔享  太庙  遣中官祭司门之神  山西布政使司奏榆社王钟铉已于今岁五月册封为晋其岁禄宜以受封日为始减数支给  上曰王之岁禄万石岂可减也其全给之  右军左都督马亮妻王氏卒遣官致祭命有司营葬  山东济南府青州莱州三府各奏五月六月淫雨伤稼直隶松江杨州江西南昌吉安袁州诸府湖广辰州府各奏久旱不雨狭西西安府同州奏蝗虫伤稼淮安府凤阳府徐州各奏四月以后阴雨冷雾禾穗不实  上命户部遣官覆视以闻
　　○庚申  敕谕宁夏总兵官都督史昭参将都督佥事丁信参赞军务右佥都御史金濂曰得尔濂奏今年四月以来宁夏缘山地屡震五月间风雷击玉泉营门此皆  上天示戒尔等皆朝廷重臣受朕一方之寄灾异之来必有其由或平白贪图无厌倚势掊克或颠倒是非纵恶欺善或横役军士营干家私或不公不法相为党蔽有一于此必致下人嗟怨召此灾异敕至尔等即互相劝戒省躬改过及询察军民利病思为处置务使各得其所庶几上弭天灾副朕委任仍须戒饬守边官军严切兵备以防不虞
　　○辛酉升监察御史严恭为贵州布政司左参政郎中方彰为广西布政司右参政给事中郑以诚为云南布政司右参议监察御史丘俊佥事傅吉俱为河南按察司副使茅惟扬为山西按察司副使刘性同为狭西按察司副使监察御史李岷为山西按察司佥事郎中刘贵荆芳员外郎沈琮知县何谨俱为知府从吏部会官举之也
　　○复除山西道监察御史计澄于云南道以亲丧服阕故也
　　○筑南京浦子口大胜关堤先是江中有洲激水横流决堤丰城侯李贤请凿洲引水直流则堤可固  上可之会诏蠲天下徭役遂不果凿止令筑堤遣兵部右侍郎徐琦祭告大江之神然后兴役
　　○壬戌  仁孝文皇后忌辰遣官祭  长陵
　　○增给乐平王冲烋一岁本色禄米二百石以其妃薨用助葬事也
　　○湖广荆州府奏东门外小江接荆门潜江等处近为沙土淤塞者三十余里请＜锍-釒＞浚以便民从之
　　○癸亥云南金齿卫遣千户何昱四川天全六番招讨司招讨高凤遣土官高恺等各贡象马及方物赐彩叚表里布钞有差
　　○升南京户部主事金宗善为郎中专理粮储河道以九载秩满故也
　　○久雨水决武清县筐儿港漷县中马头小蒙村河西务上马头堤岸共二十二处诏修其易为功者其功力繁多者计费以闻
　　○修扬州卫通州守御千户所城楼水关
　　○甲子命礼部右侍郎侯琎往云南参赞军务
　　○敕云南总兵及三司御史等官曰云南远在万里蛮夷杂处尔等宜布德威以副怀抚之意近年以来因循苟且非但落落不以经心而纵容小人残害于下甚者恣意渔夺协同为非兵备不修纪律废坏以致麓川拒命将士罹其杀伤边境为之骚动言之痛心谁实致此已命将士驱除斯寇尔等罪愆皆宥不问尚当洗心改过同志协谋庶使夷人信服边境宁靖
　　○乙丑升都察院右佥都御史金濂为右副都御史仍参赞宁夏军务先是濂自狭西副使转佥都御史至是通历九载吏部以闻故有是命
　　○升辽东都指挥佥事王祥为都指挥同知署都指挥佥事毕恭实授本职同祥提督都司在城军马广宁操备署都指挥佥事巫英实授本职与都指挥佥事邓瑛同管都司事仍分督长勇等四堡军马俱从总兵曹义奏请也
　　○丙寅敕整饬浙江备倭事户部侍郎焦宏兼理苏松沿海备倭事
　　○升哈密卫都指挥同知脱脱不花为都指挥使
　　○镇守狭西都督同知郑铭等言狭西岁凶民不聊生  上命户部遣人驰驿往报之曰贫民速发廪济之逋负官租官物悉暂停徵户口盐钞尽行蠲免鬻子女者官为赎之僻驿积刍已浥阑者除其数未浥烂而久役人典守者令易他物入官轮班匠役俟秋成赴京老病者复之盗贼不戢连坐所管官司不加意抚恤者亦坐以法
　　○推官丘孟刚仓副使张仁驿丞萧雅操匿丧大理寺右寺正李从智等审录脱其罪刑科给事中廖庄等弗行参驳事觉命陈实从智等服罪  上曰亲丧尚忍匿之孰不忍为也刚等其黜之从智等姑贷其罪自后有匿丧者咸依此例
　　○四夷丁卯赐女直来归人都勒等各钞百锭布十疋纻丝衣一袭送辽东东宁卫寄住给与牛羊柴米房屋器皿
　　○命镇守密云等处署都指挥佥事陈海于密云后卫巡哨以成国公朱勇言系沿边关隘故也
　　○戊辰调注都指挥使夏忠都指挥佥事徐茂于河南都司都指挥同知王瑛都指挥佥事姜恭于浙江都司都指挥同知雍野都指挥佥事薛诚于福建都司都指挥佥事李暠于大宁都司张英于山东都司范真于福建行都司张玉于中都留守司初忠等以征蛮有功进秩于湖广都司至是兵部奏各都司缺官故调注之也
　　○福建按察司佥事李在修因公杖死军民八人罪应赎徒监察御史邢端等劾其酷刑难居风宪  上曰在修轻视人命如此可以常律处乎其发戍边卫
　　○庚午修南京钟鼓楼
　　○广西太平府思同等州县遣官族黄崇安等贡马给赏有差
　　○工部虞衡司主事吴贤自陈其故父少师兼工部尚书中累有军功乞照例改授武职  上特命为锦衣卫带俸世袭百户后不为例
　　○修理大同沿边沟堑墩隘○先是靖远伯王骥等奏云南永平地方蒲蛮出没欲将广南卫调于永平至是云南按察使赖巽等言永平地挟田少原有二所守御累年缺食若又将广南全卫男妇六万余口调去设卫实难全活  上命不必立卫惟将广南卫精壮官军委官管领前去轮番操备家口不动或别于附近卫所摘拨官军轮流哨守仍令总兵官□确奏闻务在边方有备军不失所
　　○癸酉中元节遣官祭  长陵  献陵  景陵
　　○命代府诸郡王岁禄俱于各府收受仍命长史司委官监之
　　○置河东狭西都转运盐使司儒学训导一员初建学时止设教授至是生员数多故置训导以佐之
　　○太师英国公张辅妻夫人李氏卒遣官致祭命有司营葬
　　○命免在边典守预备仓粮官军杂差军再复其户内一人供给从右佥都御史金濂奏请也
　　○食货命召□于狭西诸边中纳盐粮宁夏仓中淮盐者每引米豆一石二斗浙盐每引一石长芦盐每引六斗甘肃永昌镇番镇夷四处仓中纳者视宁夏则例递减二斗
　　○甲戌秦府永寿王尚灴妃吴氏薨妃府军右卫指挥佥事忠之女永乐九年册封至是薨讣闻  上遣中官致祭命有司营葬
　　○户部尚书王佐等奏漕运官军有遭风破舟粮米漂流者欲令独偿人不堪命请今后一卫有数舟遭风者委官核实会计所漂之数量其多寡改拨全卫于通州及天津上纳用省僦车之费以补漂流之数则人不独困而粮储足矣从之
　　○宥都指挥佥事李英罪英提督蓟州关营巡按御史柳华点视官军六十余人偷安避役英失于严谨当逮治英奉诏引伏  上宥之戒其再犯
　　○乙亥复除南京刑部主事唐海于本部以剩员待次故也
</div>
    <div class="pagination">
<a href="明实录英宗实录_page62.html">上一页</a><span>...</span><a href="明实录英宗实录_page58.html">58</a><a href="明实录英宗实录_page59.html">59</a><a href="明实录英宗实录_page60.html">60</a><a href="明实录英宗实录_page61.html">61</a><a href="明实录英宗实录_page62.html">62</a><span class="current-page">63</span><a href="明实录英宗实录_page64.html">64</a><a href="明实录英宗实录_page65.html">65</a><a href="明实录英宗实录_page66.html">66</a><a href="明实录英宗实录_page67.html">67</a><a href="明实录英宗实录_page68.html">68</a><span>...</span><a href="明实录英宗实录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
