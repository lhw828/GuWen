<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1645 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1645 页/共 1860 页
  </h1>
  <div class="content">
   ○遣官祭孝贤皇后陵、端慧皇太子园寝。　　

○戊寅。谕曰、御史李阳棫奏、吏部议处降调有级。纪不敷抵销人员。其有情节较重、不准捐复者。请于议处时。严为酌定。不致先后两歧一摺。内所称毛振翮、蒋基培报捐。一准一不准。似属上下其手。不知二案该部俱经议驳。朕阅其案情。毛振翮系山西高平县知县。因绅士捐修鼓楼。并不详请候示。其事尚属因公。是以降旨仍准其捐复。至山东东平州知州蒋基培、于所属捕役拖毙无辜。事关人命。是以即照部议不准捐复。是此二案。吏部皆系一体议驳具奏。而准与否。皆出自朕定。并非部臣办理两歧。所能高下其手也。况现在纲纪肃清。内外庶政。亦断无敢有意存轩轾之理。乃该御史率行援引入奏。已属无谓。至所称嗣后捐复人员。其情节较重、无级可抵者。应照旧酌核请旨。其有加级纪录而不敷抵销者。应严为酌定等语。是此后被议各员。凡有加级纪录不敷抵销者。皆得援以为词。广其捐复之路。是语从严而意从宽。非澄叙官方。核实办理之道。此乃取巧。或受人指使。然朕亦不深究耳。但该御史既有此奏。除兼管吏部之员。应行回避外。著今日进见之嵇璜、王杰、福长安、董诰、彭元瑞、胡季堂、金简、会同详查例案。悉心妥议具奏。　　

○又谕、据书麟奏、贵州亮寨土司龙世勋之父龙绍俭、主使龙世勋、挟嫌诬告知府王勋、勒索土司林秉乾等银两一案。实属虚诬。将龙绍俭按律拟军。同妻史氏、子龙世俊等、迁徙安庆省城安插。乾隆四十五年。龙绍俭在配病故。伊子龙世俊等。呈请扶柩回籍。经前臬司吕尔昌批饬不准。龙世俊等、携眷私行回籍。龙世伟乘间脱逃。该地保因龙世俊等私行回籍时。失于查报。随捏禀龙世俊五名。先后病故。该县刘＜王晋＞、据禀详报。请将前任怀宁县知县张继昺、及现任怀宁县知县刘＜王晋＞、交部议处。并咨明贵州巡抚。将龙世伟、龙世佐一并提解前来安徽。仍发该县安插等语。所办殊属不成事体。贵州土司、本为管理苗民而设。因其诬告知府。按律拟军。该土司及伊家口。俱随同迁徙安插。尚属安分畏法。该土司到配后。因病身故。伊子呈请扶柩回籍。本不应准。乃并不奏闻请旨。已属不合。而于伊子龙世俊私行回籍后。该县又率据地保捏禀详报。尤非寻常疎脱可比。该抚书麟、又仅请将该县张继昺、刘＜王晋＞、交部议处。殊属失当。书麟著该部议处。其前任怀宁县知县张继昺、现任知县刘＜王晋＞、俱著革职。发往军台效力。捏报之地保。发往伊犁。给兵丁为奴。其失察之上司。亦著交部分别察议。　　

○谕军机大臣等、据毕沅奏、原任户部主事孔继汾、于违例营葬案内、自行议罚银五万两。解交豫工充用。已陆续兑收银四万二千两外。尚有未交银八千两。现在孔继汾、并伊子孔广森、虽经先后病故。其未完银两。仍严饬该家属。如数凑缴等语。孔继汾以营葬获咎。究属伊家务。尚无别项情节。其议罚之银。已据交完四万余两。今孔继汾及伊子俱经病故。所有未完银八千两。著加恩宽免。毋庸追缴。将此传谕毕沅、并谕长麟知之。　　

○又谕、本日据兰第锡奏、将睢州下汛十三堡坝工、及圈筑二坝各情形。绘图贴说具奏。朕详加披阅。该处大坝跌塘以下。圈筑二坝一道。东西两头。接连大坝。内有停积清水。所办尚未妥协。该处坝工。甫经堵合。其大坝之下。复圈筑二坝一道。原为保固坝工起见。但现在金门堵合后。虽已闭气。而二坝之中。仍有停积之水。水气本属相通。自此积水日久。并无去路。则里外俱受湿浸。此时冬令水涸。尚属无妨。设遇春夏汛期。恐坝工内外。水势浸润。气脉潜通。坝工或致渗漏。不能巩固。著传谕兰第锡、毕沅、察看情形。即将二坝往南开一小口。俾圈内停积之水。全行放涸。再于圈内积水处所。用土培压稳实。使大坝二坝。中间并无积水。庶于坝工自益稳固。除将原进图内。用朱笔圈出。发交兰第锡等阅看外。将此谕令知之。　　

○又谕、据明兴覆奏赈恤事宜一摺。内称散放初赈二赈。在十一、十二两月。其时正值隆冬岁暮。灾民买籴维艰。是以银米兼放。至三赈日期。在次年正月。彼时虽米价昂贵。而灾民于岁内领过两赈银米之后。自必稍可敷衍。是以三赈全行折色等语。总属回护糊涂。已于摺内批示。该省丰镇等九厅州县。被旱成灾。现在办理赈恤。其初赈时、民间尚有粮食。可以粜卖。自应放给折色。至二赈三赈。为时较久。该处米粮。日渐短缺。即散给赈银。小民亦难于籴买。自当银米兼放。方足以资接济。新正以后。青黄不接。为日正长。明兴不知乎。乃明兴办理此事。既经错误于前。及接奉申饬谕旨后。复饰词回护。即使明兴或因初赈已经将银米兼放。难于收回。亦应将业经办理错误缘由。据实具奏。乃并不陈明。复支吾其词。自文其过。明兴何至糊涂若此。著再传旨申饬。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十二年。丁未。十一月。己卯。月食。　　

○上幸瀛台。　　

○谕、昨据李世杰闵鹗元等奏、动拨钱文。委员附米船解闽。本日据琅玕奏、动拨宝浙局钱文。委员运往上海。附拨米船。解闽应用。又何裕城奏、湖南头起官兵。于十一月初一日入境前进各摺。俱属妥协。前因江、浙、两广、四川、湖广、江西、贵州、各督抚。办运解闽米石。及料理官兵过境各事宜。均为妥速。业经降旨交部议叙。该督抚等身任封圻。于军需要务。俱能奋勉急公。实心任事。殊属可嘉。即日大功告竣。自当再降恩旨。予以甄叙。该督抚等、务须倍加感奋。遇有地方公事。益当实力妥办。以副委任而承优眷。　　

○谕军机大臣等、据普吉保所奏、附近贼庄民人。挈眷来归者。纷纷不已。足见从贼者日少。党羽涣散。普吉保遵旨传谕。不许官兵乡勇滋扰。所办甚是。其所称廓清贼党。会合夹攻之处。当勉力为之。勿为空言。南路贼匪。经常青连次剿杀。得有胜仗。而普吉保劄营处所。距县城不过五里。恒瑞又已将鹿仔港收复。是各路声势。渐已联络。县城自更当固守无虞。即日大兵云集。四路攻剿。惟在福康安督率将领。带同熟悉之人。留心辨认。不可令正犯首恶。得以漏网。方为万全。　　

○庚辰。谕、昨经朕于明兴错行银米兼放申饬一事。旋据覆奏、于初赈二赈。银米兼放。三赈全放折色之处。曲为回护。又未将初赈时业经散放银米错误缘由。据实陈奏。又降旨申饬矣。今据郑源璹奏称大同、怀仁、天镇、三县。今夏被旱成灾。已于十月二十二日。驰赴该处。将初次应赈户口。查明散给银粮等语。是该处被灾州县。现在初赈。业经银米兼放。明兴接奉前旨。自应将业经误行散放银米。难以收回之处。据实覆奏。乃该抚前奏、尚称初赈二赈。时值隆冬。民间买谷维艰。三赈在领过两赈银米之后。自必稍可敷衍。为此巧词支饰。试思初赈时、民间甫经秋收。自当略有粮食。可以籴买。应放给折色。至二赈三赈。为时较久。若放给折色。小民将于何处籴买米粮。以资接济耶。明兴似此糊涂。尚敢于朕前文过饰非。此等伎俩。岂能逃朕洞鉴乎。明兴著再行传旨申饬。仍交部议处。至郑源璹摺内称、各州县被灾六分户口。明春尚可支持。其七八九分户口。收成更歉。请加恩展赈等语。该省州县内、既有被灾较重处所。自应查明酌量展赈。应俟明兴覆奏到日。届期另降恩旨。至将来展赈时。为期更远。小民买食尤艰。自应本、折、兼放。又不可仍行拘泥。全行折给。以致灾黎不能得受实惠。　　

○又谕、从前严饬禁止各省兵民制送上官衣伞陋习。曾降汉字谕旨。令各省驻防将军、副都统。照例年终繙清具奏。其所繙造给服伞还音字样。殊觉费解。当依清语改正。著通行晓谕。嗣后遇有此等字样。俱用清语书写。勿就汉字还音。　　

○又谕、刑部核拟孔衍江之妾孔胡氏、因奸谋死正妻孔孙氏一本。将孔胡氏按律凌迟处死。孔二牛拟斩立决。已照议准行矣。此案孔胡氏、因奸谋死正妻孔孙氏。按律问拟凌迟处死。孔二牛、照奸夫同谋起意。拟斩立决。固属情真罪当。但孔胡氏并非谋死伊、夫孔衍江。而本内所引律例。系照妻妾因奸同谋杀死亲夫律。援引未为允协。自应即将奴仆谋杀家长律、比照引用。据部称此等妾谋正妻致死之案。律内向无专条。现在刑部修纂则例。著即将此一条拟议增入。　　

○又谕曰、给事中刘谨之、在军机章京上行走二十余年。奉职勤慎。兹患病身故。伊妻汤氏、因夫亡殉节。殊属可悯。刘谨之、著加恩赏给鸿胪寺卿衔。并赏银一百两。治理丧事。汤氏著该部照例旌表。以示轸恤。　　

○又谕曰、虔礼宝现在丁忧。所有广西布政使员缺。著英善署理。俟服阕后。再行实授。　　

○谕军机大臣等、前据孙永清奏请陛见。业经准行。因该省有调拨官兵、及照料黔兵过境事宜。曾谕令该抚俟本省及黔兵过境完竣。将抚篆交新任藩司虔礼宝护理。再行起程来京。此时虔礼宝自己前抵粤西新任。但该藩司现在丁忧。即应离任。其员缺甫经简放有人。到彼尚需时日。若孙永清于虔礼宝到任后。即行起程。该省巡抚印务。乏人护理。著传谕孙永清、应俟新藩司到任后一两月。再行来京。如业已起程。著该抚于何处接奉此旨。即由何处速回本任。　　

○辛巳。上幸瀛台。　　

○谕军机大臣曰、福康安于二十八日在崇武澳放洋。今于二十九日。即抵鹿仔港。以数百里洋面。一昼夜间。扬帆稳渡。所带兵船百余号。同时到港。实仰荷天神默佑。为成功佳兆。福康安统领如许劲将强兵。四路会合。声势百倍。自当乘锐深入。惟日夕盼望捷音。更为殷切。　　

○又谕曰、李永祺、前在金川军营。曾经办理粮饷。是以专派该司前赴台湾。经管军需各事宜。且系臬司大员。非府县可比。遇有运送军装器械火药等项。自应随时妥速给价。担当赶运。又官兵酌借银两。制造衣裤。俱系该司分内应办之事。何必锱铢较量。为报销时豫留站脚地步。朕于行军要务。从不靳惜费用。将来大功告竣。军需报销时。设有实在当用。而格于成例。不准开销之项。经部核驳时。朕自当酌量宽免。即如从前平定金川。所用军需内、由部核驳删减各款。经朕加恩宽免者。至数十百万之多。李永祺岂未知之。为此烦琐之奏耶。著传旨申饬。　　

○兵部议覆、署陕甘总督山西巡抚勒保奏、定例乌噜木齐提属、并巴里坤镇属之存营差操兵丁。每岁操演。均以四月。闲旷日多。技艺难臻纯熟。请照内地例。每岁八个月。所增火药铅觔。照例加倍调办。至新疆各处。亦应办理画一。应令该督详查声覆。从之。　　

○旌表守正被戕山东平度州民张永率妻姜氏。　　

○壬午。上御乾清门听政。　　

○谕军机大臣等、据姜晟奏、布政使陈淮、因伊子陈崇本补授侍讲学士。呈请代奏谢恩一摺。陈淮身任藩司。原有奏事之责。今因伊子升授侍讲学士。理应自行具摺谢恩。何必呈请巡抚代奏。似此过于拘泥。何以办理地方事务耶。陈淮著传旨申饬。　　

○癸未。谕曰、李侍尧奏、审拟海洋盗犯一摺。将为首之陈读等七犯正法枭示。其余各犯。因系听从纠约入夥。照例定拟杖流等语。向来海洋盗犯。原系不分首从。概行正法。嗣因各犯内、有止系接递财物。并未搜赃。或止行劫一次者。较为情有可原。令得于摺内声请免死发遣。原指寻常无事时。愚民一时被诱入夥。尚未行劫得财。与首先起意纠党逞凶者。稍为有间。是以稍从末减。此乃法外施仁之意。现在台湾逆匪滋事。官兵正在剿捕之时。而不法奸民。辄敢乘此时在洋面纠夥。肆行劫掠。甚至伤害官兵。抢夺兵粮军器。此非寻常海洋行劫盗犯可比。幸而已经拏获者。按律办理。设各犯闻拏紧急。或竟投入逆匪夥党。肆凶助恶。亦属事之所有。不可不严加惩创。以戢凶暴而靖海疆。所有已获各犯。自应不分首从。概行按律正法。不得仍照寻常海洋盗犯之例。分别定拟。著刑部及沿海省分督抚。于核拟审办洋面行劫盗案时。如台湾剿捕事务。尚未完竣。即将案犯无论首从。俱应按律正法。俟台湾剿捕事竣后。再照旧例。分别声请。所有李侍尧审拟海洋盗犯陈读等一案。即著三法司遵照此旨。核拟速奏。　　

○谕军机大臣等、据谭尚忠题参前任禄劝县知县檀萃、亏缺厂铜。请旨革审。并将督抚司道等、交部分别议处。该省铜务。甫经大加清理。赶复原限。该厂员等、自应从此年清年款。毋致再有迟逾。乃前任禄劝县知县檀萃、管理厂铜。亏缺铜觔至一万五千余觔之多。以致又不能按限拨运。若似此积压迟延。日复一日。必致复误原限。又须大加整顿。且亏缺至一万五千余觔。必非一两月之事。该管督抚司道等、平日所司何事。不可不严行惩治。除交部分别议处严议外。所有此项亏缺铜觔。如该参员力不能赔。即著该管之督抚分赔一分。两司道府等分赔一分归款。并著该督等、通饬各厂员。务须按限拨运。毋得稍有迟误亏缺。致干严谴。将此谕令知之。　　

○又谕、前据奎林奏、请将遣犯于时和、释回内地一摺。业经允准。现在于时和有应行质讯。事件。但于时和与释放回籍之伊犁遣犯高姓同行。闻其尚在西安逗留。或已回江苏原籍。著传谕巴延三、及沿途各督抚、饬属严密访查。如遇该犯等在境。即将于时和、高姓、一并截留。委员迅速解京。倘于时和已回原籍。高姓并未同行。即著闵鹗元、严查高姓籍隶何处。一并奏闻。一面将于时和、及遣犯高姓拏获。遴委妥员。迅速解京。以备审讯。毋致稍有疎虞。　　

○甲申。上幸瀛台。　　

○谕、据纪昀参奏、罚往热河看书人员内、朱钤、吕云栋、陈木、石鸿翥四员。至今将满一月。尚俱未到等语。此等校书各员。前已滥邀优叙。今复查出错误。免其降革。仅罚令前赴热河看书。已属格外之恩。该员等自应倍加感奋。迅速前往。实力校勘。勉图稍赎前愆。乃迟延至一月之久。尚未到彼。伊等于此等校书之事。尚似此迁延。设派令前赴军营。亦将托故不往耶。所有朱钤等四员。著该部将该员等、因何迟延之处。据实严查。分别从重议处。如系无故逗留。即应革职。以为怠玩误公者戒。　　

○乙酉。谕、据保宁奏、潼川府知府张松孙、因病恳请回籍调理。所遗员缺。请以龙安府知府贾廷彦调补一摺。已批交该部议奏矣。向来道府告病人员。自雍正年间改定条例。惟准督抚题请解任调理。至应否回籍。由内阁票拟双签请旨。其中有准回籍者。亦有不准回籍者。所以防规避而杜瞻徇。立法至为详善。朕临御以来。俱系遵循办理。然亦多有令其回籍者。今该督于具题时。即行奏请回籍。则内阁又何必双签请旨耶。著通饬各督抚、嗣后遇有道府以上告病人员。祇应循向例、题请解任调理。其准令回籍与否。听候部议请旨。毋得遽请回籍。以符定制。保宁著饬行。　　

○又谕、据海禄参奏奎林各款。现在查讯已有证据数款。业经降旨革职。拏解来京审讯。伊犁地方紧要。其将军员缺。著保宁补授。李世杰久任川省。熟悉该处地方情形。所有四川总督员缺。著李世杰调补。李世杰接奉此旨。即驰赴新任。毋庸来京陛见。保宁俟李世杰到川接印后。即驰驿来京请训。再赴伊犁将军之任。两江总督员缺。著书麟补授。陈用敷现在已届服满。所有安徽巡抚员缺。著陈用敷补授。　　

○谕军机大臣等、据海禄参奏、奎林肆行无忌。向属员罪犯婪赃等语。询及引见来京之年班主事五灵阿、均称确实。奎林现在由伊犁起程入觐。如此负恩卑鄙。不可仍邀恩眷。令其瞻觐。著由六百里传谕勒保、即派大员将奎林革职拏问。迅速押解来京。　　

○又谕、贼匪因嘉义县城。势在孤危。百计攻扰。普吉保驻兵元长庄。为日已久。柴大纪被围数月。兼乏粮食。兵丁饥馁。自然不能出城接应。伊亦并未前进。实系无能。其摺内所称杀贼情形。不过割首级三颗。耳记等五件。焉得谓多。不过应差打仗。敷衍塞责。徒知愧忿。亦属无益。且普吉保在元长庄。距县城不远。正应奋力前进。剿杀贼匪。乃转欲由新埤会合恒瑞。岂非绕远待人。而于柴大纪急望救援。竟存膜视耶。看来普吉保、恒瑞、虽现在带兵赴援。俱难望其奋勇得力。此时福康安已统领大兵。由鹿仔港进发。自应速赴县城援应。不可再缓。大里杙系贼匪巢穴。福康安派令舒亮、带兵前往。与淡水官兵前后夹攻。使贼人首尾不能相顾。为牵缀贼势之计。与朕前旨吻合。并拟将贼匪屯聚之地。设法截断。即以贼之计攻贼。使贼人无所施其狡诈伎俩。所办深合机宜。至该处带兵将弁。不能悉心教练。以致兵气馁怯。为贼所轻。而于禀报情形。多不确实。尤为绿营恶习。今福康安到彼面加训饬。实力整顿。并于鹿仔港。另行择地移营。设法防守。拣选精壮义民。随营剿贼。一切筹办。均属妥协。自当壁垒一新。士气百倍。想大兵所到。贼匪望风胆落。指日成擒。克期集事。计至明岁二月中旬。朕巡幸天津时。福康安应行筹办事务。自己渐次料理。应将大端面交常青接办。常青经事较久。于善后诸务。自所优为。柴大纪亦可将该处情形、告之蔡攀龙。令其在彼照应弹压。与福康安一同起程。约计朕驻跸天津时。前来瞻觐。虽此次剿捕内地逆匪。与平定回部金川不同。可无须举行郊劳典礼。但伊等蒇功奏绩。远涉宣勤。亦宜加以宴赉。用示奖眷。至台湾地方。屡有械斗滋事之案。经此番官兵大办之后。所有此事起衅根由。及助恶夥匪。著福康安等、于剿捕事竣时。务须严切根究。从重惩治。勿令稍留余孽。故智复萌。庶人知畏法。革面洗心。该处民刁吏黩。积习蒸然一变。而于地方营伍。尤须实力整饬。俾纪律严明。有备无患。以期一劳永逸。绥靖海疆。方为妥善。　　

○以故四川建昌道属瓦述曲登长官司思德弟阿窝、病休贵州镇远府属卭水司土官杨政烿孙光鉴、各袭职。　　

○丙戌。谕、前于明兴错行银米兼放一事。降旨申饬后。旋据该抚覆奏、于初赈二赈银米兼放。三赈全放折色之处。曲为回护。又未将初赈时业经散给银米错误缘由。据实陈奏。复经降旨申饬。并将明兴交部议处矣。今据梁肯堂奏、查明宣化府属灾赈一摺。内称秋间商贩流通。粮价不昂。可以量用折色。而大赈口粮。照例银米兼放。仓贮足敷支用等语。是各省办理灾赈。其初赈时。民间甫经秋收。尚有粮食。可以籴买。自可放给折色。至二赈三赈。为时较久。民间米价缺短。自应银米兼放。方足以资接济。此系事理之显而易见者。梁肯堂身为藩司。尚能妥协筹办。明兴曾任巡抚有年。岂于此等地方紧要事务。反不能见及此耶。乃明兴办理此事。既经错误于前。及接奉申饬谕旨后。又不将初赈时业经银米兼放、难以收回之处。据实陈奏。尚敢于朕前巧词回护。文过饰非。既属糊涂。又复执谬。可见前此降旨。将该抚交部议处。实为罪所应得。明兴著再传旨申饬。所有明兴、梁肯堂摺。俱著发钞。通谕各督抚府尹知之。　　

○又谕、据舒常等奏、湖南派往闽省进剿官兵。例带壮健余丁。内提标、及常德、澧州、洞庭等营协。召募余丁。俱有短少。节经查催。始据提标、及常德营补送。惟澧州营、洞庭协、尚未具报起程。均属迟玩。请将营员交部分别议处等语。此次湖南派往闽省出征官兵。该督等料理起程出境。尚为迅速。至随带余丁。召募短少。俱因兵行甚急。三两日之内。一时未能募足。尚属有因。现在该督等饬令已到余丁。加紧赶往。其未到余丁。催令赶紧补送前进。所有办理迟延之署提标中军参将游击恩特赫默、常德营游击董天培、澧州营参将金殿安、洞庭协副将陈大龙、俱著加恩免其交部议处。提督俞金鳌、亦免其察议。　　

○又谕、据兰第锡等奏、豫省下南河同知衙署。向来建设开封省城。距本管黑堽地方三十余里。防汛未便。请移驻黑堽等语。河工设立各厅。分段修防。其衙署自应建于要工处所。以便亲身督办。朝夕巡查。现在下南河所辖黑堽地方埽工。最为紧要。该同知以专管之员。远驻开封。每遇汛期。难于往来照应。自当因时酌移。以资近便。所有下南河厅衙署。著照所请。移建黑堽工次。俾得就近稽查防守。其一切移建事宜。并著照该督等所请行。　　

○谕军机大臣等、据毕沅奏、睢州漫工动用钱粮一摺。内称现在分款详核。照例销六银三十六万三千余两。赔四银二十四万二千余两。另行题销分赔。至例价不敷。加价银一百二十九万二千余两。于通省地粮内摊徵归款。请匀作五年徵还。以纾民力等语。此次睢州下汛十三堡堵筑漫工。竣事尚为迅速。非从前之屡经蛰陷者可比。其物料夫工动用价值。较之节次。当有节省。且本年该省收成丰稔。料价当不至过昂。何以动用至六十余万两之多。至例价不敷。即需加增。亦何至于正项之外。加至两倍。著毕沅查明。据实覆奏。至所称动用例价银两。应行销六赔四。自当照例核办。其例价不敷、加价银一百二十九万二千余两。若于一年之内。在通省地粮内全数摊徵。固恐民力不无拮据。但黄河水性。迁徙靡常。难保将来竟无要工。该省历年岁料帮价。尚有积欠未完。若此次加价银两。又匀作五年摊徵。倘数年内复遇有要工。其加价银两。又需分年徵纳。则年复一年。此等垫发之项。愈积愈多。未免悬宕。著传谕毕沅、所有此次加价银两。或分作三四年。于通省地粮内摊徵。况该省本年收成丰稔。或民力不至拮据。是否可行。著毕沅酌量核办。倘现在情形。实有难以如此办理之处。亦著据实覆奏。不必拘泥遵旨也。寻奏、豫省入秋以来。雨泽稍多。挽运物料。人夫工作。事半费倍。以致例价不敷。定议加价。委系核实动用。并无丝毫糜费。至摊徵银两。查开封、归德、卫辉、三府属。今年系属歉收。应请分作四年。余俱三年徵完。以清垫款。得旨、如所议行。　　

○又谕、昨据海禄参奏奎林各款。现在查讯。其中证据确实者。已有数款。业经降旨。将奎林革职。解京审讯。其伊犁将军员缺。将保宁补授。以李世杰调补四川总督。书麟升补两江总督。并令李世杰即赴四川新任。保宁俟李世杰到任后。再来陛见。但现在此旨尚未发钞。著先行传谕李世杰、接到此旨。毋庸来京请训。即行起程。伊赴四川新任。著即顺道带印、面交书麟接受。再行赴任。书麟于接印后。即著前赴新任。　　

○又谕、伊犁将军员缺紧要。著保宁补授。李世杰调补四川总督。尚未明颁谕旨。著先行传谕保宁、李世杰、一入川省。保宁即往迎交代。来京请训。再赴新任。　　

○丁亥。谕军机大臣等、直隶文安堤工。朕于丁亥、庚寅、癸巳等年。曾经亲临阅视。明春巡幸天津。跸路是否经过。该处堤岸工程。近年以来。是否稳固。有无被水之处。著刘峨详悉查明覆奏。所有丁亥等年御制诗三首。并著钞寄阅看。寻奏、该处堤工。叠经修培。现在稳固。报闻。　　

○钦差协办大学士陕甘总督办理将军事务福康安、护军统领参赞海兰察、成都将军鄂辉奏、带领巴图鲁侍卫等、至八卦山一带躧缉。见山梁贼人设卡竖旗。迎杀大溃。擒拏得胜等语。谕军机大臣等、此次海兰察所带巴图鲁侍卫止二十余人。即能直抵贼人设卡处所。杀死贼匪。擒拏活口。士气人心。为之一振。洵为事机顺利。极好吉兆。柴大纪力捍围城。城中粮食。大约久已缺乏。今花生地瓜等物。又俱用尽。兵民至以油籸充饥。亦恐不敷接续。而恒瑞、普吉保、两路又未能即时前进。是柴大纪望援急迫。福康安自应即由元长庄、笨港、一带。统兵速进。剿杀沿途贼匪。径达县城。至普吉保自鹿仔港进兵后。业经收复笨港。进至元长庄。又经移营。距县不过五里。若能身先士卒。奋力剿杀。直抵县城。朕必深为嘉许。施恩格外。且为普吉保计。即因贼势鸱张。难以轻动。与其株守中途。进退失据。孰若力战入城。即至势有难支。与柴大纪协同固守受困。犹觉有丈夫气概。今似此迁延。现在福康安大兵已到。即普吉保福命浅薄之处。至恒瑞自驻兵盐水港后。为日已久。所带官兵。比普吉保为多。乃并无寸进。亦未打仗得胜。是恒瑞之咎。已视普吉保为重。且现据柴大纪奏、接总兵梁朝桂咨称。凡事皆由恒瑞生持。事之能行与否。亦不敢自专等语。是梁朝桂亦知柴大纪处望援甚切。急应前进。而语意之间。似不免恒瑞有掣肘之处。看来恒瑞竟系按兵不举。或因不能亲自往救柴大纪。而梁朝桂禀请赴援。竟至有心阻止。著福康安即确切查明。据实严参。不得稍有徇隐。　　

○户部议准、漕运总督毓奇疏称、长淮三、四、两帮轮兑徐属漕粮之年。向系领支名本实折行月粮石。近年粮价日昂。不敷购买。请改支本色二千石。于合肥、怀远、定远、余剩月粮内。照数分拨。从之。　　

○广东巡抚图萨布疏报、广州、肇庆、罗定、三府州属开垦额外水田二十五顷二亩有奇。　　

○以故奉恩辅国公盛昌子庆裕、袭爵。奉恩将军恒林子荣善、袭职。　　

○戊子。上诣寿康宫行礼。　　

○幸瀛台。
  </div>
  <div class="pagination">
   <a href="清实录乾隆朝实录_page1644.html">
    上一页
   </a>
   <span>
    ...
   </span>
   <a href="清实录乾隆朝实录_page1640.html">
    1640
   </a>
   <a href="清实录乾隆朝实录_page1641.html">
    1641
   </a>
   <a href="清实录乾隆朝实录_page1642.html">
    1642
   </a>
   <a href="清实录乾隆朝实录_page1643.html">
    1643
   </a>
   <a href="清实录乾隆朝实录_page1644.html">
    1644
   </a>
   <span class="current-page">
    1645
   </span>
   <a href="清实录乾隆朝实录_page1646.html">
    1646
   </a>
   <a href="清实录乾隆朝实录_page1647.html">
    1647
   </a>
   <a href="清实录乾隆朝实录_page1648.html">
    1648
   </a>
   <a href="清实录乾隆朝实录_page1649.html">
    1649
   </a>
   <a href="清实录乾隆朝实录_page1650.html">
    1650
   </a>
   <span>
    ...
   </span>
   <a href="清实录乾隆朝实录_page1646.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
