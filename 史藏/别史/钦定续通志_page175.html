<!DOCTYPE html>
<html>
<head>
    <meta charset="UTF-8">
    <title>钦定续通志 - 第 175 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 175 页/共 284 页</h1>
    <div class="content">








　　钦定续通志卷二百六十三
　　钦定四库全书
　　钦定续通志卷二百六十四
　　列传
　　唐【六十四】
　　杜黄裳　　　裴垍　　　李藩
　　韦贯之【澳　绶　温　萧祜】　　　　裴度【识谂】
　　杜黄裳字遵素京兆万年人【按旧书作京兆杜陵人】擢进士第又中宏辞郭子仪辟佐朔方府子仪入朝使主留事李懐光与监军隂谋矫诏诛大将等以动众心欲代子仪黄裳得诏判其非以质懐光懐光流汗服罪于是诸将狠骄难制者黄裳皆以子仪令易置众不敢乱入为侍御史为裴延龄所恶十期不迁贞元未拜太子賔客迁太常卿时王叔文用事黄裳未尝过其门壻韦执谊辅政黄裳劝请太子监国执谊曰公始得一官遽开口议禁中事黄裳怒曰吾受恩三朝岂以一官见卖即拂衣出皇太子总军国事擢黄裳门下侍郎同书门下平章事于时夏绥银节度使韩全义憸佞无功因其来朝白罢之俄而刘辟叛议者以辟恃险讨之或生事惟黄裳固劝不赦因奏罢中人监军而専委髙崇文凡兵进退黄裳自中指授无不切于机蜀平羣臣贺宪宗目黄裳曰时卿之功帝尝问前古王者所以治乱云云黄裳知帝鋭于治恐不得其要因推言王者之道在修己任贤择人任而责成见功必赏有罪信罚孰敢不力帝嘉纳之由是平夏翦齐灭蔡复两河以机秉还宰相纪律设张赫然号中兴自黄裳启之元和二年以检校司空同中书门下平章事为河中晋绛节度使俄封邠国公明年卒年七十赠司徒諡曰宣献子载终太仆少卿
　　裴垍字中绛州闻喜人擢进士第以贤良方正对防第一补美原尉藩府交辟不就四迁考功员外郎吏部侍郎郑珣瑜委垍校辞判研覈精宻皆值才实宪宗元和初召入翰林为学士再迁中书舍人李吉甫始执政以情谓垍曰吾落魄逺裔更十年始相天子比日人物吾懵不及知且宰相职当进贤任能君精鉴为我言之垍即崖畧疏三十许人吉甫籍以荐于朝天下翕然称得人坐覆视皇甫湜牛僧孺等对防非是罢学士为戸部侍郎吉甫罢乃拜垍中书侍郎同中书门下平章事加集贤殿大学士监修国史垍当国请防不轨课吏治分明淑慝帝降意顺纳常呼垍官而不名岭南节度使杨于陵为监军许遂振所诬诏授冗官垍曰以一中人罪藩臣陛下之法安在更授吏部侍郎严绶守太原政一出监军李辅光垍劾其懦以李鄘代之王承宗擅袭节度方帝屡削叛族意必取之又吐突承璀每欲挠垍权因探帝意自请往于时泽潞卢从史诡献征讨计垍固争以为从史苞逆节内连承宗外请兴师以图身利且武俊有功于国陛下前以地授李师道而今欲夺承宗地有之赏罚不一沮劝废矣帝猗违不能决久之卒用承璀谋会兵讨承宗从史果反覆兵久暴无功王师告病既而从史遣部将王翊元奏事垍从容以语动之翊元因言从史恶稔可图状垍比遣往得其大将乌重等要领垍乃为帝陈从史暴戾不君视承璀若小儿往来神防军不甚戒可因其机致之后无兴师之劳帝初瞿然徐乃许之垍请秘其计帝曰维李绛梁守谦知之俄而承璀缚从史献于朝因班师垍奏承璀首谋无功陛下虽诎法人心不厌请流斥以谢天下乃罢所领兵先是天下赋法有三曰上供曰送使曰留州建中初厘定常赋而物重钱轻其后轻重相反民输率一倍其初而所在以留州送使之入舍公估更实私直以自润故赋益苛齐民重困垍奏禁之一以公估凖物观察使得用所治州租调至不足乃取支郡以赡故送使之财悉为上供自是起淮江而南民少息矣垍器局峻整持法度虽宿贵前望造诣不敢干以私谏官言得失大抵执政多忌之惟垍奬励使尽言垍为学士时引李绛崔羣与同列及相又擢韦贯之裴度知制诰李夷简御史中丞皆踵蹑为辅相号名臣自它选任罔不精明人无异言士大夫不以垍年少柄用为嫌五年暴风痹帝怅惜遣使致问药膳进退辄疏闻居三月益痼乃罢为兵部尚书卒赠太子太傅
　　李藩字叔翰其先赵州人父承仕为湖南观察使有名于时藩少沈靖有检局姿制闲美敏于学年四十余杜亚居守东都表致府中亚尝疑牙将令狐运为盗掠服之藩争不从辄去后果获真盗稍知名徐州张建封辟节度府未尝察苛细建封卒濠州刺史杜兼疾驱至隂有觊望藩泣谓曰仆射公奄忽如此公宜谨守土何弃而来宜速还否则以法劾君兼错忤去恨之因诬奏建封死藩撼其军有非望徳宗怒宻诏徐泗节度使杜佑杀之佑以阖门保藩帝未之信亟追藩既入帝望其状貎曰是岂作乱人邪释之拜秘书郎累擢吏部郎中坐小累左授著作郎再迁给事中制有不便就敕尾批郤之吏惊请聫它纸藩曰聫纸是牒岂曰敕邪裴垍白宪宗谓藩有宰相器会郑絪罢因拜门下侍郎同中书门下平章事藩忠谨好丑必言帝以为无隐尝问前世所以家给或国匮乏者何致而然及祈禳之数藩对俭则足用敦本则百姓富反是则匮又言义于人者和于神人乃神之主人安而福至帝悦后复问神仙长年事藩知帝且有所惑极陈荒妄谩诞不可信后入栁泌等语果为累云河东节度使王锷赂权近求兼宰相宻诏中书门下曰锷可兼宰相藩遽取笔灭宰相字署其左曰不可还奏之宰相权徳舆失色曰有不可应别为奏可以笔涂诏邪藩曰势廹矣出今日便不可止既而事得寝李吉甫复相谗之于帝乃罢藩为太子詹事后数月帝复思藩召对殿中事寖释明年为华州刺史未行卒年五十八赠戸部尚书諡曰贞简
　　韦贯之名纯避宪宗讳以字行后周柱国夐八世孙父肇大厯中为中书舍人累上疏言得失为元载所恶左迁京兆少尹久之改秘书少监载曰肇若过我当择善地处之终不肯诣载诛除吏部侍郎代宗欲相之会卒贯之及进士第为校书郎擢贤良方正异等补伊阙渭南尉河中郑元泽潞郗士美以厚币召皆不应居贫噉豆糜自给再迁长安丞或荐之京兆尹李实贯之不诣实官亦不迁永贞时始为监察御史迁礼部员外郎进吏部员外郎坐考贤良方正牛僧孺等防独署奏出为果州刺史半道贬巴州久之召为都官郎中知制诰进中书舍人宰相裴垍尝三奏事宪宗不从贯之曰公亦以进退决请乎垍曰奉教事果见听垍因曰君异时当位于此改礼部侍郎所取士抑浮华先行实于时流竞为息尝从容奏曰礼部侍郎重于宰相帝问何故曰是为陛下柬宰相者得无重乎帝美其言【谨按通鉴辑览】
　　【御批礼部重于宰相逞臆説而不中事理彼盖以为取士所以储材也宪宗美其言未防遂以为相可谓以言取人而不知任贤之轻重矣】改尚书右丞俄同中书门下平章事迁中书侍郎讨呉元济也贯之请释镇州専力淮西时帝业已讨镇不从终之蔡平镇乃服初讨蔡以宣武韩为都统又诏河阳乌重忠武李光顔合兵以进贯之谏诸将
　　战方力今若置都统又令二帅连营则各持重养威未可歳月下也亦不从后四年乃克蔡皆如贯之防云帝以叚文昌张仲素为翰林学士贯之谓学士所以备顾问不宜専取辞艺奏罢之皇甫镈张宿皆以幸进宿使淄青裴度欲为请银绯贯之曰宿奸佞吾等纵不能斥奈何欲假以宠乎由是宿等恐隂构之又与度论兵帝前议颇駮故罢为吏部侍郎于是翰林学士左拾遗郭求上疏申理诏免求学士出贯之为湖南观察使左迁太子詹事分司东都穆宗立即拜河南尹以工部尚书召未行卒年六十二赠尚书右仆射諡曰贞后更諡曰文子澳字子裴第进士复擢宏辞方静寡欲十年不肯调御史中丞髙元裕与其兄温善欲荐用之讽澳谒已温归以告澳不答温曰元裕端士若轻之邪澳曰然恐无呈身御史周墀节度郑滑表署幕府会墀入相私谓曰何以教我澳曰愿公无权墀愕眙澳曰爵赏刑罚人主之柄公无以喜怒行之俾庶官各举其职则公敛袵庙堂上天下治矣乌用权墀叹曰吾先居此得无愧乎擢考功员外郎史馆修撰歳中知制诰召为翰林学士累迁兵部侍郎进学士承防与萧寘皆为宣宗礼遇每两人直必偕召问政得失一日召入屏左右问曰朕于敕使何如澳陈帝威制前世无比帝揺首曰未也防安出澳仓卒答曰若谋之外廷则太和事可用追鉴不若就择可任者与计事帝曰朕固行之矣自黄至緑自緑至绯犹可衣紫即合为一矣澳愧汗不能对乃罢改京兆尹帝舅郑光主墅吏豪肆积年不输官赋澳逮系之它日延英帝问其故澳具道奸状且言必寘以法帝曰可贷否答曰陛下自内署擢臣尹京邑安可使画一法独行于贫下乎帝入白太后曰是不可犯后为输租乃免由是豪右敛迹【谨按通鉴辑览】
　　【御批豪贵肆恶乡土最为蠧政害民况辇毂间岂容恣横若富族抗租不问势将独于贫戸取盈其更不可究极韦澳执械庄吏请置于法按律正无可逭乃宣宗不但不治郑光庇蠧之罪且为奸吏宛转乞怜史称大中朝用法无私其然岂其然哉】会户部阙判使帝以问澳澳三不对帝曰任卿可乎曰臣老矣力疲气耗烦剧非所任者帝黙不乐出谓其甥栁玭曰吾本不为宰相知上便委以使务脱谓吾它岐而得卒无以自白今时事寖恶皆吾辈贪爵位致然【谨按通鉴辑览】
　　【御批韦澳数语固足为贪名位者下砭然为臣者感激自效冀时事可以日理方为不负特逹之知乃沾沾以他岐干进恐啓他人之疑为説是特对甥自名髙耳其所云造膝时事又谁见之而谁传之】未防授河阳节度使懿宗立徙平卢军入为吏部侍郎复出为邠宁节度使宰相杜审权素不悦坐吏部时史盗簿书为奸贬秘书监分司东都就迁河南尹辞疾不拜匄归樊川逾年以吏部侍郎召不起卒赠戸部尚书諡曰贞为学士时帝尝曰朕每遣方镇刺史欲各悉州郡风俗者卿为朕撰一书澳乃取十道四方志手加防次题为处分语后邓州刺史薛宗中谢帝敕戒州事人人惊服绶贯之兄举孝亷又贡进士礼部侍郎潘炎将以为举首绶以其友杨凝亲老故让之不对防辄去凝遂及第后擢明经辟东都幕府徳宗时以左补阙为翰林学士
　　宻政多所参逮帝常幸其院韦妃从防绶方寝学士郑絪欲驰告之帝不许时大寒以妃蜀襭袍覆而去其待遇若此毎入直逾月不得休以母老屡匄解职每请帝辄不悦出入八年而性谨畏晚感心疾罢还第终左防骑常侍弟纁有精识为士林器许兄弟皆名重当时绶子温
　　温字有方七歳日诵书数千言十一举两经及第以拔萃髙等补咸阳尉入为监察御史以台制苛严不可以省养不拜换著作郎既谢辄解归侍亲疾调适汤剂弥二十年衣不弛带既居防毁瘠不支服除李逢吉辟置宣武府频迁右补阙宰相宋申锡被构罪不测温率同舍伏閤切争由是益知名太和五年太庙室漏罅诏宗正将作营治不时毕文宗怒责卿李鋭监王堪夺其禀自敕中人葺之温言比诏下阅月有司弛墯不力正可黜慢官惩不恪择可任者缮完之今慢吏夺禀而易以中人是许百司公废职以宗庙之重为陛下所私臣窃惜之帝乃罢宦人改侍御史李徳裕入辅擢礼部员外郎或言雅为牛僧孺厚徳裕曰是子坚正可以私废乎郑注节度鳯翔表为副温曰拒则逺黜从之祸不测吾焉能为注起邪注诛由考功员外郎拜谏议大夫未防为翰林学士先是绶在禁廷积忧畏病废故诫温不得任近职至是固辞不拜俄兼太子侍读晨诣宫日中见太子谏曰殿下盛年宜鸡鸣蚤作问安天子如文王故事太子不悦【按旧书温谏太子太子防不能行其言称疾上不悦改太常少卿未详孰是】温辞侍读太子得罪诏谕羣臣温曰陛下训之不早非独太子罪时颇直其言迁尚书右丞盐铁推官姚朂按大狱帝以为能擢职方员外郎温上言郎官清选不可赏能吏帝命中人谕送温执议不移诏改朂检校礼部郎中帝问故于杨嗣复对曰朂名臣后治行无疵若吏材干而不入清选它日孰肯当剧事者此衰晋风不可以法帝素重温出为陜虢观察使有惠政武宗立擢吏部侍郎李徳裕欲引同辅政时李汉以家行不谨贬汾州司马温苦言汉可释非徳裕意不悦出宣歙观察使明年卒年五十八赠工部尚书諡曰孝温性刚峻人望见无敢戏慢者与杨嗣复李珏善尝劝与李徳裕平故憾二人不从及皆谪温叹曰用吾言孰至是邪温少合所善惟萧祐
　　祐者字祐之夷澹君子也少贫窭隐居以孝养闻司农卿李实督官租祐居防未及输召至将责之会有赐与倩祐为奏实称善即荐于朝终制以处士拜左拾遗累迁谏议大夫终桂州观察使赠右防骑常侍精画及书自钟王萧张以来皆能识其真謷然不以尘事自防故温号山林友云
　　裴度字中立河东闻喜人贞元初擢进士第以宏辞补校书郎举贤良方正异等调河隂尉迁监察御史论权嬖梗切出为河南功曹参军武元衡帅西川表掌节度府书记召为起居舍人元和六年以司封员外郎知制诰田正效魏博六州于朝宪宗遣度宣谕正知度为帝髙选故郊迎趋跽受命且请徧至属州布掦天子徳泽魏人由是欢服还拜中书舍人久之进御史中丞宣徽五坊小使方秋阅鹰狗所过挠官司下邽令裴寰不为礼因构寰送诏狱宰相武元衡婉辞诤帝怒未置度见延英言寰无辜帝恚曰寰诚无罪杖小使小使无罪且杖寰度曰责若此固宜第寰为令惜陛下百姓安可罪帝色霁乃释寰王师讨蔡以度视行营诸军还奏攻取防与帝意合且问诸将才否度对李光顔义而勇当有成功不三日光顔破时曲兵帝叹度知人进兼刑部侍郎王承宗李师道谋缓蔡兵乃伏盗京师刺用事大臣已害宰相元衡又击度伤首冒氊得不死哄导骇伏独驺王义持贼大呼贼断义手度坠沟贼意已死因亡去议者欲罢度安二镇反侧帝怒曰度得全天也若罢之是贼计适行吾倚度足破三贼矣度病创一再旬分卫兵防第存踵路疾愈诏毋须宣政衙即对延英拜中书侍郎同中书门下平章事时方连诸道兵环拏不解内外大恐人累息及度当国外内始安由是讨贼益急始徳宗时尚苛伺中朝士相过金吾辄飞啓宰相至阖门谢賔客度以时多故宜延天下髦英咨筹防乃建请还第与士大夫相见诏可于时讨蔡数不利羣臣争请罢兵度奏病在腹心不时去且为大患不然两河亦将视此为逆顺会唐邓节度使髙霞寓战郤它相揣帝厌兵欲赦贼帝不许十二年宰相逢吉涯建言饷亿烦匮宜休师唯度请身督战帝独目度留曰果为朕行乎度俯伏流涕曰臣誓不与贼偕存即拜门下侍郎平章事彰义军节度淮西宣慰招讨处置使度以韩领都统乃上还招讨以避然实行都统事于是表马总为宣慰副使韩愈行军司马李正封冯宿李宗闵备两使幕府入对延英曰主忧臣辱义在必死贼未授首臣无还期帝壮之为流涕及行御通化门临遣赐通天御带发神策骑三百为卫初逢吉忌度帝恶居中挠沮出之外度屯郾城劳诸军宣朝廷厚意是时诸道兵悉中官统监自处进退度奏罢之使将得颛制号令未防李愬夜入悬瓠城缚呉元济以报度遣马总先入蔡明日统洄曲降卒万人持节徐进抚定其人初元济禁偶语于道夜不然烛酒食相馈遗者以军法论度下令唯盗贼鬪死抵法余一蠲除往来不限昼夜民始知有生之乐度以蔡牙卒侍帐下或谓反侧未安不可去备度笑曰吾为彰义节度元恶己擒人皆吾人也众感泣既而申光平定以马总为留后度入朝防帝以二剑付监军梁守谦使悉诛贼将度遇诸郾城复与入蔡量罪议诛守谦请如诏度固不然腾奏申解全宥者甚众防勲进金紫光禄大夫文馆大学士上柱国晋国公戸三千复知政事程异皇甫镈以言财赋幸俄得宰相度三上书极论不可帝不纳自上印又不听初蔡平王承宗惧度遣辩士柏耆胁説乃献徳棣二州纳质子又谕程权入觐始判沧景徳棣为一镇朝廷命帅而承宗势乃离李师道怙彊度宻劝帝诛之乃诏宣武义成武宁横海四节度会田正致讨正请自黎阳济合诸节度兵宰相皆谓宜度曰魏博军度黎阳即叩贼境封畛比聫易生顾望是自战其地正光顔素少断士心盘桓果不可用不如养威河北须霜降水落于阳刘度河直抵郓以营阳谷则人人殊死贼势穷矣帝曰善诏正如度言正奉诏师道果擒大贾张陟负五坊息钱帝命坊使杨朝汶收其家簿阅贷钱虽已偿悉钩止根引数十百人御史中丞萧俛及谏官列陈中人横恣度亦极言之时方讨郓帝曰姑议东军此细事我自处办度曰兵事不理止山东中人横暴将乱都下帝不悦徐乃悟诛朝汶而原系者繇是京师澄肃帝尝语臣事君当励善底公朕恶夫树党者度曰君子小人以类而聚未有无徒者君子之徒同徳小人之徒同恶外甚类中实逺在陛下观所行则辨帝曰言者大抵若此朕岂易辨之已而为异镈所构以检校尚书右仆射兼门下侍郎平章事为河东节度使穆宗即位进检校司空朱克融王廷凑乱河朔加度镇州行营招讨使时帝以李光顔乌重牙将倚以击贼兵十余万无尺寸功度既受命入贼境数斩将以闻俄兼押北山诸蕃使时元稹显结宦官魏简求执政惮度复当国因经置军事数居中持梗不使有功度恐乱作即上书痛暴稹过恶帝不得已罢简稹近职俄擢稹宰相以度守司空平章事东都留守谏官叩延英言不可罢度兵揺众心帝不召会中人使幽镇还言军中谓度在朝而两河诸侯忠者懐强者畏今居东人人失望帝悟诏度由太原朝京师及陛见辞切气怡卓然当天子意闻者皆竦毅将贵臣至赍咨出涕度之行移克融廷凑书开説大谊皆愿罢兵帝方忧深州围欲必出牛元翼更使度腾书布防或曰贼知度失兵柄必背约顾望帝释然乃拜度守司徒领淮南节度使会昭义监军刘承偕慢刘悟举军哗怒执承偕悟拘以闻帝怒问度何施而可度顿首谢藩臣不与政辞不对帝彊之度曰必欲收忠义心使帅臣死节独斩承偕则四方羣盗隐然破胆矣帝曰更言其次度曰投诸荒裔可乎帝曰可悟果出承偕昭义遂安是时徐州王智兴逐崔羣诸军盘互河北进退未一议者交口请相度乃以本官兼中书侍郎平章事权佞侧目谓李逄吉险贼善谋可以构度共讽帝自襄阳召逄吉还拜兵部尚书度居位再阅月果为逢吉所间罢为左仆射帝暴风中外不闻问者凡三日度数请到内殿求立太子翼日乃见帝遂立景王为嗣吉既代相思有以牙孽之引所厚李仲言张又新李续张权舆等内结宦官种支党丑沮日闻乃出度山南西道节度使夺平章事敬宗嗣位之三月王廷凑屠元翼家帝嗟惋累日因叹宰辅非才韦处厚上疏曰陛下当食叹息恨无萧曹今一裴度尚摈于外此冯唐所云虽有颇牧不能用也帝感悟于是复度兼平章事帝注意度中人至度所必丁宁慰安且示召期寳歴二年度请入朝吉党大惧权舆作伪謡且言度名应图防天子独能明其诬诏复使辅政先是帝将幸东都大臣切諌不纳度从容奏国家建别都本备廵幸自艰难以来宫阙署屯百司之区荒圮弗治假歳月完新然后可行仓卒无备有司且得罪帝悦曰羣臣諌朕不及此如卿言诚有未便因止朱克融执赐衣使者杨文端又匄假度支帛三十万匹且请遣工五千助治东都帝怒患之欲遣重臣临慰度曰克融无恚而悖是将亡无庸遣重使第以诏书言中人倨骄须还我自责谴陛下若未能然则答宫室营缮既有序毋遣工为重劳朝廷缘召发乃有赐与朕无所爱独与范阳体不可尔帝曰善用度次防克融听命归文端未防军乱杀克融帝纵弛日晏坐朝度谏帝嘉纳为数视朝未防判度支帝崩定策诛刘克明等迎立江王是为文宗加门下侍郎李全畧死子同防求袭沧景军度奏讨平之即陈调兵食非宰相事请罢度支归有司奏可进阶开府仪同三司赐实封戸三百度恳让不得可乃受实封太和四年数引疾不任机重愿上政事帝择尚医防治中人日劳问相蹑乃诏进司徒平章军国重事须疾已三日五日一至中书度让免册礼于是牛僧孺李宗闵同辅政媢度勋业久居上欲有所逞乃共訾其迹损短之因度辞位即白帝进兼侍中出为山南东道节度使白罢元和所置临汉监收千马纳之校以善田四百顷还襄人顷之固请老不许八年徙东都留守俄加中书令李训之祸宦官肆威以逞凡训注宗娅賔客悉收逮讯报苛惨度上疏申理全活数十姓武徳县主藏史盗钱亡命河阳节度温造责令王赏偿负系狱三年度为帝言之赏得释时阉竖擅威天子拥虚器搢绅道防度不复有经济意乃治第东都集贤里又于午桥作别墅号緑野堂野服萧散与白居易刘禹锡为文酒交不问人问事帝知度神明不衰每大臣自洛来必问度安否开成二年复以本官节度河东度固辞帝命吏部郎中卢宣谕意曰为朕卧防北门可也趣上道度乃之镇易定节度使张璠卒军中将立其子元益度遣使晓譬祸福元益惧束身归朝三年以病匄还东都四年正月诏许还京以疾未克谢有诏先给俸料上已宴羣臣曲江度不赴帝赐以诗复诏曰方春慎疾为难勉医药自持薨年七十六【按旧书作七十五与此互异】帝闻震悼赠太傅諡文忠赗礼优缛帝怪无遗奏敕家人索之得半稾以储贰为请无私言会昌元年加赠太师大中初诏配享宪宗庙庭度名震四夷使外国者其君长必问度年今防状貌孰似事四朝以全徳始终及殁天下莫不思其风烈五子识谂知名【按宰相世系表度七子譔诩谂调议諴譲无名识者惟议检校右仆射袭晋国公与此互异考旧传度子识譔譲谂议五人亦无名调諴者识袭晋国公与新书同又考旧书宣宗纪十一年识徙节忠武亦书其爵为晋国公则表不载识名以为议袭封者误也】识字通理性敏悟凡经目未始忘推防补京兆参军累擢大理少卿王师讨刘稹为供军使稹平改司农卿进湖南观察使入拜大理卿袭晋国公半封为泾原节度使时蕃酋尚恐热上三州七闗列屯分守宣宗择名臣以识帅泾原毕诚帅邠宁李福帅夏州帝亲临遣识至治堡障整戎器开屯田初将士守邉或积歳不得还识与立戍限满者代亲七十近戍由是人感悦加检校刑部尚书徙鳯翔忠武天平邠宁灵武等军进检校尚书右仆射灵武地斥卤无井识誓神而凿之果得泉歴六节度所莅皆有可述卒赠司空諡曰昭
　　谂有文辞以防累官考功员外郎宣宗访元和宰相子思度勲望故待谂有加为翰林学士累迁工部侍郎诏加承防后为太子少师封河东郡公黄巢盗国迫以伪官不从遇害






　　钦定续通志卷二百六十四
<史部,别史类,钦定续通志>
　　钦定四库全书
　　钦定续通志卷二百六十五
　　列传
　　唐【六十五】
　　髙崇文【承简】　伊慎　　　　朱忠亮
　　刘昌裔　　　范希朝　　　王锷【稷】
　　孟元阳　　　王栖曜【茂元】　刘昌【士泾】
　　赵昌　　　　李景畧　　　任迪简
　　张万福　　　髙固【郝玭　史敬奉野诗良辅】
　　李光进【光顔】　乌重【石洪】　王沛【逢】
　　杨元卿【延宗】　曹华　　　　高瑀
　　刘沔　　　　石雄
　　髙崇文其先自渤海徙幽州七世不异居开元中再表其闾崇文性朴重寡言少籍平卢军贞元中从韩全义镇长武城治军有声累官金吾将军吐蕃三万寇宁州崇文率兵三千往救战佛堂原大破之封渤海郡王全义入朝留知行营节度后务迁长武城都知兵马使刘辟反宰相杜黄裳荐其才诏检校工部尚书左神策行营节度使俾统左右神策麟游奉天诸屯兵讨辟时显功宿将人人自谓当选及诏出皆大惊始崇文选兵五千常若寇至至是夘漏受命辰已出师器良械完无一不具过兴元士有折逆旅匕箸者即斩以徇乃西自阆中出却劔门兵解梓潼之围诏拜崇文东川节度使进薄鹿头城凡八战皆防贼大震其将李文悦以兵三千自归仇良辅举鹿头城二万众降遂趣成都辟走追禽之槛送京师秋毫无犯斩其大将邢泚胁污者为条上全活之进检校司空西川节度副大使南平郡王实封三百户崇文不通书厌案牍谘判以为繁且蜀优富无所事请扞邉自力乃诏同中书门下平章事邠宁庆节度使为京西诸军都统居邠三年戎备整修卒年六十四赠司徒諡曰威武防昌六年诏配享宪宗庙
　　子承简少事忠武军后更神策以崇文平蜀功除嘉王傅裴度征蔡奏署牙将蔡平诏析上蔡郾城遂平西平四县【案旧书作上蔡郾城遂平三县】为溵州拜承简刺史治郾城始开屯田列防庸濒溵绵地二百里无复水败皆为腴田葺儒宫备俎豆嵗时行礼野有荍实民得以食将吏立石颂功迁邢州刺史观察府责赋尤急承简代下户数百输租迁宋州防宣武将李防反遣使责财于宋承简囚之前后数辈輙系狱一日并出斩于牙门威震部中防悉兵攻之宋有三城南城防承简保北两城数与贼确防徐州救至防为李质所执兵遂溃拜兖海沂密节度使迁义成军检校尚书左仆射【按旧书作右仆射】入拜右金吾卫大将军复节度邠宁先是虏多以盛秋犯边承简请屯宁州以制其侵属疾还朝道卒赠司空諡曰敬崇文孙骈自有
　　伊慎字寡悔兖州人通春秋战国策天官五行书用善射为折冲都尉丧母将合塟而不知父墓昼夜哭梦若有导者既发之旧志可按也乃得塟江西节度路嗣恭讨哥舒晃以慎为先锋疾战斩晃授连州长史知团练副使三迁江州别驾讨梁崇义也慎以江西牙兵属李希烈希烈署汉南北兵马使不受独率所部破崇义于蛮水效俘三万襄汉平功多希烈爱其材数馈遗欲縻止之卒以计免明年希烈果反嗣曹王臯至钟陵得而壮之拔为大将希烈恐为臯所任遗以七属甲诈为慎书行反间帝遣使即军中斩之臯表列其诬未报贼泝江徇地臯授慎兵劳而遣与贼大战破之收黄梅次长平杀贼将斩级千余拔蔡山尤力遂下蕲州即拜刺史封南兖郡王天子在梁州包佶转东南财粮次蕲口贼遣骁将杜少诚以兵万人遏江道不得西慎选士七千列三屯相望偃旗以待少诚分围之未合慎自中屯鼓之诸屯悉出奋击贼乱少诚走斩别将许少华封其尸为京冢漕无留艰进围安州希烈之甥刘戒虚以兵八千来援慎逆击于应山禽之示城下州开门降以功为安州刺史实封百户攻隋州战厉乡斩首五千级喻降李惠登即荐惠登为刺史拜慎安黄州节度使呉少诚反诏领步骑五千兼统荆南湖南江西兵当一面遇贼于三州港营义阳战于申斩首数千加检校刑部尚书贞元末诏安黄为奉义军即为奉义节度宪宗即位入朝拜尚书右仆射改金吾卫大将军以钱三千万赂宦人求帅河中事贬右卫将军明年念旧劳复检校右仆射兼右卫上将军卒赠太子太保諡曰壮缪干符中盗发其墓赐绢二百修瘗云
　　朱忠亮字仁辅汴州浚仪人举明经不中往事昭义节度使薛崇为禆将屯普润开田峙粮以功擢太子賔客朱泚乱率麾下四十骑至奉天封东阳郡王为定难功臣扈狩梁州为贼钞获系长安狱贼平李晟释之奏本军【按旧书李晟释之荐于浑珹署定平镇都虞侯此云奏本军与旧书互异】累迁定平军使宪宗立加御史大夫授泾原四镇节度使本名士明至是赐今名泾俗旧多卖子忠亮以财赎免者前后数百筑潘原城有劳改封丹阳卒赠尚书右仆射諡曰灵
　　刘昌裔字光后太原阳曲人少游三蜀杨惠琳乱昌裔説之惠琳顺命拜泸州刺史署昌裔州佐惠琳死客河朔间曲环方攻濮州表为判官为环檄李纳剀晓大谊环上其稾徳宗异之环领陈许军又从府迁累进营田副使环卒上官涚知后务呉少诚引兵簿城涚欲遁去昌裔止曰受诏而守死其职也况士马完奋足支贼若坚壁不战七日贼气必衰我以全制之可也涚许诺贼攻堞坏不得修昌裔密造飞棚联栅即募突将千人凿城以出击贼走之比还栅已立守陴遂安以功擢涚陈许节度使昌裔陈州刺史韩全义败于溵水引军走陈求入保昌裔登陴揖曰天子命君讨蔡何为来陈且贼不敢至我城下君其舍外无恐明日从十余骑持牛酒抵全义营劳军全义不自意迎拜叹服改陈许行军司马涚卒军中推昌裔有诏检校工部尚书代节度封彭城郡公元和八年大水坏庐舍溺居人以检校尚书左仆射兼左龙武统军召还京师始宪宗恶昌裔自立欲召之而重生变宰相李吉甫曰陛下乘人心愁苦可召也遂以韩臯代之至长乐驿知帝意因称风卧第嵗中卒赠潞州大都督諡曰威
　　范希朝字致君河中虞乡人初从邠宁军为别将事节度使韩游徳宗在奉天以战守功累兼御史中丞治军整毅游畏其才将伺隙杀之希朝惧奔鳯翔帝闻召寘左神策军贞元四年以游政无状使代之希朝曰始偪而来终代其任非所以防觊觎安反仄也固让左金吾卫将军张献甫军中惮献甫严以兵胁监军使请于帝必得希朝乃止诏拜宁州刺史邠宁节度副使俾佐献甫俄迁振武节度使部有党项室韦杂居暴掠放肆日入慝作谓之刮城门希朝度要害置屯保斤逻严密鄙民以安至小窃取亦杀无赦虏人惮伏贞元末请朝时诸镇不以事自述职者希朝而已帝悦拜右金吾卫大将军宪宗立检校尚书左仆射复为右金吾卫大将军俄检校司空出为朔方灵盐节度使迁河东率师讨王承宗败之木刀沟然老病不能有大功还朝改左龙武统军以太子太保致仕卒赠太子太师諡忠武改曰宣武
　　王锷字昆吾【按宰相世系表锷字昭范】自言太原人始湖南团练府为禆将嗣曹王臯为团练使俾锷诱降武冈叛将王国良以功擢邵州刺史臯节度江西李希烈南侵臯与锷兵三千使屯浔阳而臯全军临九江袭蕲州遂以众济表锷江州刺史兼御史中丞充都虞臯为荆南节度使欲署府少尹而上佐鄙其人乃复檄都虞从臯朝京师臯奏锷文用虽不足而它可试徳宗擢为鸿胪少卿嵗省冗费五十万缗擢容管经畧使凡八年谿落安之迁岭南节度使广人与蛮杂处地征薄多牟利于市锷租其廛所入与常赋埒以为时进裒其余悉自入诸蕃舶至尽有其税于是财蓄不赀日十余艘载皆犀象珠琲与商贾杂出于境数年京师权家无不富锷之财召为刑部尚书淮南节度使杜佑数请代乃以锷检校兵部尚书为佑副厚事佑以悦之坐必就司马听事不数日遂代佑久之入拜尚书左朴射又检校司徒为河中节度使进兼太子太傅徙河南河东自范希朝讨镇无功兵才三万骑六百府库残耗锷能补完啬费未几兵至五万骑五千财用丰余除检校司空同中书门下平章事卒赠太尉諡曰魏
　　子稷厯鸿胪少卿锷在藩稷常留京师视势髙下轻重以纳赀焉长庆二年用稷为徳州刺史悉金寳媵侍以行节度使李全畧利其货因军乱杀稷纳其女为媵开成中沧州节度使刘约奏稷子叔泰生五嵗值全畧乱为郡人匿养得不死送叔泰京师文宗悯焉诏授九品官使奉锷祀
　　孟元阳史失其何所人起陈许军中以严整称曲环领节度使时已为大将使董作西华屯盛夏屩而立于涂役休乃就舍故田辄嵗稔而军食常足环卒呉少诚来寇元阳婴城守围甚急然终不能傅城韩全义败五楼列将多私去独元阳与神策将苏元策宣州将王干以所部屯溵水破贼二千诏拜陈州刺史宪宗立迁河阳节度使五年检校尚书右仆射徙帅昭义军入为右羽林统军封赵国公改右金吾大将军复拜统军卒赠州大都督
　　王栖矅濮州濮阳人安禄山反尚衡裒义兵讨贼署牙将徇兖郓诸县下之进牙前总管贼将邢超然守曹州乘城指顾栖曜曰彼可取也一矢殒之遂拔曹州累授试金吾卫将军袁晁乱浙东御史中丞袁傪讨之表为偏将与贼战日十余遇生禽晁收州县十六授常州别驾浙西都知兵马使时江介未定诏内常侍马日新以汴滑军五千镇之中人横贼萧廷兰乘众怨逐日新劫其众栖矅方游奕近郊贼胁取之与围苏州栖曜乘贼怠挺身登城率城中兵出战贼众大败迁试金吾大将军李灵耀反汴州浙西观察使李涵使提兵四千为河南掎角有功李希烈防汴州乘胜东畧次宁陵将袭宋州浙西节度使韩滉使栖曜以彊弩三千涉水夜入宁陵希烈不之知晨朝矢集帐前惊曰江淮弩士入矣遂不敢东贞元初拜左龙武大将军出为鄜坊节度使十九年卒赠尚书右仆射諡曰成
　　子茂元少好学徳宗时上书自荐擢试校书郎改太子赞善大夫吕元膺留守东都署防御判官淄青留邸卒谋乱元膺率兵围之士无敢先者茂元取一人斩之众乃进贼遂出奔累迁岭南节度使蛮落安之家积财交煽权贵郑注用事迁泾原节度使注败悉出家赀饷两军得不诛封濮阳郡侯召为将作监领陈许节度使又徙河阳卒赠司徒諡曰威
　　刘昌字公明汴州开封人善骑射天寳末从河南防御使张介然讨安禄山授易州遂城府左果毅史朝义兵围宋州城中食尽且降昌説刺史李岑曰李光弼在河阳江淮足兵势必来援今廪麴尚多若屑以食可支二十日则救至岑聴之昌乃被铠登城以忠义谕贼贼畏不敢攻俄而光弼援军至贼夜溃光弼闻其谋召置军中将用之防光弼卒还为宋州牙门将李灵耀以汴州反刺史李僧惠欲应之昌请见陈逆顺计且泣僧惠悟即驰奏请自将讨贼故灵耀失助不得逞汴州平李忠臣疾僧惠攻杀之昌遁去刘佐领宣武节度使擢昌左厢兵马使李纳反以偏师收考城充行营诸军马步都虞侯佐攻濮州以昌摄刺史以破李希烈功加检校工部尚书累实封一百户贞元三年入朝诏以宣武兵八千北出五原士卒有逗留沮事者斩三百人乃行举军慴伏寻授京西行营节度使嵗余改四镇北庭行营兼泾原节度七年城平凉开地二百里扼弹筝峡又西筑保定扞青石岭凡七城二堡旬日就以功检校尚书右仆射累封南川郡王十四年归化堡军乱逐大将张国诚诏昌经畧昌入堡诛数百人复使国诚统之昌在边凡十五年身率士垦田三年而军有羡食兵械鋭新边障妥宁及感疾诏赴京师未行卒年六十五赠司空
　　子士泾尚云安公主拜驸马都尉累迁少卿家积财内结权近善胡琴故得幸于贵人后迁太仆卿给事中韦景等封还制书以士泾交通近幸不当居九卿宪宗曰昌有功于边士泾又尚主官少卿已十余年制书宜下景等乃奉诏
　　赵昌字洪祚天水人始为昭义李承昭节度府属累迁防州刺史安南酋獠杜英翰叛都防髙正平以忧死拜昌安南都防夷落向化毋敢桀居十年足疾请还朝以兵部郎中裴泰代之入为国子祭酒未几州将逐防徳宗召昌问状时年逾七十占对精明帝竒之复拜安南都防诏书至人相贺叛兵即定宪宗初立检校户部尚书迁岭南节度使降辑陬荒以劳徙节荆南召入再迁工部尚书兼大理卿出为华州刺史迁太子少保卒年八十五赠州大都督諡曰成
　　李景畧幽州良乡人父承悦檀州刺史密云军使景畧以防补幽州府功曹参军大厯末客河中阖门读书李怀光为朔方节度使署廵官迁大理司直懐光屯咸阳将袭东渭桥召幕府计议景畧曰杀朱泚还军诸道杖策诣行在此转祸为福也不聴既出军门恸哭曰岂意此军乃防不义乎遂遁归灵武节度使杜希全表置于府累转侍御史丰州刺史丰州当囘纥通道前刺史软柔每虏使至与抗礼景畧以计柔之自此囘纥使至者皆拜于庭威名显闻希全忌之诬奏贬袁州司马希全死迁左羽林将军对徳宗延英殿论奏衎衎有大臣风防河东节度使李説病以景畧为太原少尹行军司马説自以威望不及景畧赂中尉窦文场谋毁去之嵗余塞下传言囘纥将南冦文方侍帝傍即言丰州当得良将且举景畧乃拜丰州刺史天徳军西受防城都防御使穷塞苦寒地塉卤边户劳悴景畧至节用约已与士同甘蓼凿咸应永清二渠溉田数百顷储禀器械毕具威令肃然声雄北疆囘纥畏之卒于屯年五十五天下惜用景畧才有所未尽赠工部尚书
　　任廸简京兆万年人擢进士第天徳李景畧表佐其军尝宴客而行酒者误进醯景畧用法严廸简不忍其死饮为釂徐以它辞请易之归衉血不以闻军中悦其长者【谨按通鉴辑覧】
　　【御批为人隠过固长者之事若以醯行酒彊饮以冀逭人之罪且饮醯亦未必至呕血廸简特借此要结众心矫情餙伪诸军士遂堕其术中观他日之推奉代帅肺肝如揭矣】景畧卒举军请为帅乃授丰州刺史天徳军使由殿中侍御史授兼大夫散骑常侍入为太常少卿太子左庶子张茂昭以易定归擢廸简行军司马代之大将杨伯玉据牙不纳众杀之别将张佐元复叛廸简斩以徇乃入以检校工部尚书为节度使承茂昭奢纵后公私屈覂欲飨士无所给至与下同粝食身居防户逾月军中感其公请安卧内廸简乃许三年上下完充以疾入除工部侍郎不能朝改太子宾客卒赠刑部尚书諡曰襄
　　张万福魏州元城人三世明经止县令州佐万福以业儒不显乃学骑射从王斛斯以别校征辽东有功李峘代刘展署为部将效首万级累摄寿州刺史舒庐寿都团练使真拜刺史兼淮南节度副使而节度崔圆忌之失刺史改鸿胪卿使将千人镇寿州时许杲以平卢行军司马将卒三千驻濠州隂窥淮南圆使万福摄濠州刺史杲闻即移戍当涂贼陈庄防舒州圆又令摄舒州刺史督淮南盗贼穷破株党大厯三年召见代宗曰欲一识卿面且将以许杲累卿万福辞谢因前曰陛下以一许杲召臣如河北诸将叛欲属何人帝笑曰姑为我了杲事且当大用乃拜和州刺史兼行营防御使督盗淮南万福至州杲惧徙屯上元过楚州大掠为其将康自劝所逐自劝循淮钞而东万福倍道追杀之免者十三尽还所剽于民帝下诏襃羙赐具衣宫锦十双寻以利州刺史镇咸阳且留宿卫李正己反屯兵埇桥江淮漕船积千余不敢逾涡口徳宗乃以万福为濠州刺史万福驰至涡口驻马于岸悉发漕船相衔进贼兵倚岸熟视不敢动改泗州刺史魏州饥父子相卖万福曰魏州吾乡里安忍其困令兄子将米百车饟之赎魏人自卖者给资遣之为杜亚所忌召拜右金吾将军及见帝惊曰亚乃言尔昬耄何邪诏图形凌烟阁数赐与并敕度支籍口畜给其费阳城等诣延英门论裴延龄事伏阁不去帝震怒左右惧不测万福大言曰国有直臣天下无虑矣吾年八十与见盛事徧揖城等劳之天下益重其名以工部尚书致仕卒年九十
　　髙固不知何许人或言四世祖侃永徽中为北庭安抚使禽车鼻可汗以功为安东都防固生微贱为家所卖转为浑瑊童奴字黄芩性敏慧有旅力善骑射能读左氏春秋瑊爱养之従瑊屯朔方徳宗在奉天固仍从瑊贼突入东壅门固引鋭士长刀杀贼数十人曵车塞阖贼不能入封渤海郡王李懐光反使邠宁留后张昕将兵万人先趣河中固在行乃伺间入帐下斩昕首以徇拜检校右散骑常侍前军兵马使贞元十七年邠宁节度使杨朝晟卒诏将并邠宁朔方为一军议以李朝寀为节度刘南金副之以询邠军咸曰如诏数日复劫固为帅固曰然能聴吾言乃可众唯唯固徇曰毋杀人毋肆掠三军皆顺悦帝亦念固功乃拜邠宁节度使固本宿将且寛厚人皆安之然久在散位数为侪类轻笑及受命众多惧固一释不问宪宗时检校尚书右仆射入为右羽林统军卒赠陜州大都督
　　郝玭不记其乡里贞元中为临泾镇将尝从数百骑出野还説节度使马璘曰临泾扼洛口其川饶衍利畜牧其西走戎道旷数百里皆流沙无水草愿城之为休养便地玭出或谓璘曰玭言信然虽然公所以蒙恩大幸以边防未固也上心日夜念此故厚于公今若用玭言则边已安尚何事为璘不聴及段佑代节度玭又説佑筑临泾以折虏势佑请于朝卒诏城临泾为行原州以玭为刺史戍之自是虏不敢过临泾迁检校左散骑常侍泾原行营节度使封保定群王赞普常等玭身铸金象令于国曰得生玭者以金玭偿之朝廷畏失名将徙为庆州刺史卒佑本郭子仪牙将征伐有功贞元末为泾原节度使虏畏惮之终右神策大将军
　　史敬奉者灵州人事朔方军为牙将元和中吐蕃数犯塞十四年敬奉白节度使杜叔良请兵三千赍一月粮深入虏地分贼势叔良以二千兵予之行十余日不闻问皆谓已殁敬奉乃由间道绕出虏后部落奔骇因大破之驱其余众于瓠芦河获马牛杂畜迨万数赐实封五十户敬奉与鳯翔将野诗良辅及郝玭皆以名雄邉良辅者后为陇州刺史朝廷遣使至吐蕃虏辄言唐家称和好岂妄邪不尔安得仕良辅为陇州刺史
　　李光进其先河曲诸部姓阿跌氏贞观中内属以其地为鸡田州世袭刺史朔方军光进与弟光顔少依舍利葛旃葛旃妻其女兄也初旃葛杀仆固玚归河东辛云京遂与光进俱家太原以沈果称从马燧救临洺战洹水有功厯前后军牙门将兼御史大夫代州刺史元和时检校工部尚书为振武节度使赐姓以光宠之【按旧书本光进従郭子仪收两京有功肃宗纪至徳二载封李光进为范阳郡公考光进卒于宪宗元和十年年六十五逆溯至至徳中仅五六嵗岂能即有战功又考光进本河曲部落稽阿跌之族至元和六年始赐姓李氏是六年以前不得称李光进也旧书李光弼云与弟光进在京师并闻中第则至徳中封范阳郡公者乃光弼之弟中以同名致误耳应以新书为正】别诏光顔拜洺州刺史弟兄荣冠当时光进徙灵武卒年六十五赠尚书左仆射有至性居母丧三年不归寝光顔先娶而母委以家事及光进娶母已亡弟妇籍赀贮纳管钥于姒光进命反之曰妇逮事姑且尝命主家事不可改因相持泣乃如初光顔字光逺从河东军为禆将节度使马燧谓曰若有竒相终必光大解所佩劒赠之讨李怀光杨惠琳战有功从髙崇文平劒南数搴旗防军出入若神益知名进兼御史大夫厯代洺二州刺史元和九年讨蔡以陈州刺史充忠武军都知兵马使始逾月擢本军节度使诏以其军当一面光顔乃壁溵水明年大破贼时曲始裴度宣慰诸军还为宪宗言光顔勇而义必立功俄又与乌重破贼小溵河十一年拔凌云栅防奏入帝大悦厚赉其使进检校尚书左仆射时韩都统诸军素蹇纵隂挟贼自重且恶光顔忠力思有以挠之乃饰名姝教歌舞费百钜万遣使以遗光顔光顔约旦日纳焉乃大合将校置酒引使者以侍姝至秀曼都雅一军惊视光顔徐曰我去室家久以为公忧诚无以报徳然战士皆弃妻子蹈白刃奈何独以女色为乐为我谢公天子于光顔恩厚誓不与贼同生指心曰虽死不贰因呜咽泣下将卒数万皆感激流涕乃厚赂使者还之于是士气益励裴度筑赫连城于沲口率轻骑观之贼以竒兵自五沟至大呼薄战城为震壊度危甚光顔力战却之先是光顔策贼必至密遣田布伏精骑沟下扼其归贼败弃骑去颠死沟中者千余由是贼悉鋭士当光顔而李愬得乘虚入蔡矣董重质弃洄曲军降愬光顔跃马入贼营大呼众万余人投甲请命贼平加检校司空入朝召对麟徳殿赐与蕃渥命宴其第归刍米二十车帝讨李师道徙义成节度使不三旬再败贼濮阳拔斗门斩数千级吐蕃入冦徙邠宁军时虏毁盐州城使光顔复城之穆宗立召还赐开化里第加同中书门下平章事俄徙鳯翔帝将伐镇州复还忠武又兼深冀行营节度使提军深入而餽运不至有诏以沧景徳棣州益之光顔以宰相处置失宜辞兼领亦防赦王廷凑复所治李防乱汴州诏总军出讨朝受命暮即戎翌日拔尉氏与汴人战琵琶沟未阵薄之贼走防平进兼侍中敬宗初真拜司徒河东节度使寳厯二年卒年六十六赠太尉諡曰忠
　　乌重字保君河东将承玼子也少为潞牙将兼左司马节度使卢从史奉诏讨王承宗隂与贼连吐突承璀将图之以告重乃缚从史帐下士持兵合讙重叱曰天子有命从者赏违者斩士敛手还部无敢动宪宗嘉其功擢河阳节度使封张掖郡公帝讨淮蔡诏重以兵压贼境割汝州其军与李光顔相掎角大小百余战凡三年贼平再迁检校司空进邠国公徙横海军建言河朔能拒朝命者盖刺史失权镇将领军能作威福也使刺史得职大帅虽有禄山思明之奸能据一州为叛哉臣所管三州辄还刺史职各主其兵因请废景州法制修立时以为宜长庆末以检校司徒同中书门下平章事为山南西道节度使召至京师改节天平军未几卒年六十七赠太尉諡懿穆重待官属有礼当时有名士如温造石洪皆在幕府既殁士二十余人刲股以祭子汉嗣爵居母丧夺为左领军卫将军固辞帝嘉许之
　　石洪者字濬川其先姓乌石兰后独以石为氏有至行举明经为黄州録事参军罢归东都十余年隠居不出公卿数荐皆不答重镇河阳乃具书币邀辟洪亦谓重知己故欣然戒行重喜其至礼之后诏书召为昭应尉集贤校理又有李珙者世儒家珙独尚材武有崖岸尝至泽潞见李抱真欲署牙将闻其使酒不用都将王防休曰珙竒士不能用即杀之无为它人得也抱真不纳防休代节度引为将重禽从史珙将救之既闻谋出朝廷乃止重爱其材讨淮西时表为行营都将终右武卫上将军
　　王沛许州许昌人少勇决为节度使上官涚所器妻以女署牙门将涚卒它壻田偁胁涚子袭领其军谋杀监军沛知其计宻告之支党悉禽徳宗嘉羙诏拜御史中丞李光顔讨呉元济竒沛风概署行营兵马使使将劲兵别屯数破贼有功蔡平加御史大夫复从光顔定淄青及光顔镇邠诏分许兵往戍沛又为都将救盐州败吐蕃以功擢宁州刺史徙陈州李防之乱以忠武节度副使率师讨防防平加检校右散骑常侍进拜兖海沂宻节度使军政大治以检校工部尚书徙忠武太和元年卒赠尚书右仆射
　　子逢从父征伐累功署忠武都知兵马使太和中入为诸卫将军从刘沔石雄破囘鹘于天徳有士二千人未尝战欲冒赏赐逄不与或为请之答曰士奋死取赏若无功而赏何哉武宗以逢用法严使宰相李徳裕让之逢曰战者前踏白刃不以法人孰用命后亦至忠武节度使云
　　杨元卿史失其何所人呉少诚跋扈蔡州元卿以褐衣见署剧县俄召入幕府又事少阳每言君臣大义以动其心及元济擅袭节度元卿以奏事至阙具条贼虚实请敕诸道执元济诛之元济觉乃杀其妻并四子宪宗拜元卿岳王府司马寻授光禄少卿蔡平超拜左金吾卫将军劝帝取淮西怪珍寳带帝曰我讨贼为人除害贼平我求得矣焉用寳止勿复言出为汾州刺史复入为金吾长庆初擢泾原渭节度使元卿垦发屯田五千顷屯筑髙垣牢键闭冦至耕者保垣以守居六年泾人徳之徙节河阳何进滔乱魏博元卿请自赍三月粮举军出讨又宗嘉羙加检校司空献粟二十万石助天子经费进光禄大夫徙宣武军太和七年以疾归东都授太子太保卒赠司徒
　　子延宗开成中为磁州刺史与河阳兵谋逐帅自立事败诏以元卿尝毁家归忠全其宗杖死延宗于京兆府赐还田产
　　曹华宋州楚邱人始从宣武军缚乱将李乃送阙下节度使董晋署为牙将宪宗初累拜检校右散骑常侍召至京师赐矛甲缯锦【旧书云徳宗特赐旗甲此以为宪宗初未知孰是】还屯拜宁州刺史未行属呉元济不受命诏河阳懐汝节度使乌重讨之重请华自副战青陵城贼大奔抜凌云栅贼平以功授棣州刺史封陈留郡王擢横海节度副使时朝廷披郓为三镇其明年兖海军乱杀观察使王遂诏华往代视事三日合军大飨幕甲士于庑酒中令曰天子以郓人参别而戌有转徙劳欲厚赏之请郓人右州兵左既而出州兵乃阖门大言曰天子有命诛杀帅者甲起于幕环之凡斩千二百人海沂之人重足屏息华恶沂地褊请治兖许之自李正己盗齐鲁俗益污骜华下令曰邹鲁礼义乡不可忘本乃身见儒士春秋祀孔子祠立学官讲诵斥家赀佐赡给人乃知教成就诸生仕诸朝镇人害田正华亟请以本军进讨不从进华检校工部尚书就充节度使李防叛以兵取宋州华不待命以兵逆击破之防平检校尚书右仆射徙镇义成军卒年六十九赠左仆射
　　髙瑀冀州蓨人少沈邃喜言兵释褐右金吾胄曹参军累迁陈蔡二州刺史入为太仆卿忠武节度使王沛死乃加瑀检校左散骑常侍领忠武节度使州比水旱无年瑀相地宜筑隄庸百八十里时其钟泄民赖不饥再加检校尚书右仆射六年徙节武宁军以刑部尚书召辞疾拜太子少传不阅月复诏节度忠武卒于镇赠司空
　　刘沔字子汪徐州彭城人父廷珍以羽林军扈徳宗奉天以战功官左骁卫大将军东阳郡王沔少孤客振武节度使范希朝署牙将军中大防沔捉刀立堂下希朝竒之召谓曰后日必处吾坐希朝卒入为神策将大和末迁累大将军擢泾原节度使徙振武【按旧书载刘沔少事李光顔为帐中亲将元和末光顔讨呉光济常用沔为前锋蔡将有董重质者守洄曲其部下乘骡即战号骡子军最为劲悍官军常警备之沔骁鋭善战每与骡军接战必冒刃防坚俘馘而还故忠武一军破蔡功第一□蔡平随光顔入朝□宗留宿卫厯三将军厯盐州刺史天徳军防御使与此所义大异未详孰是】开成三年突厥劫营田沔发吐浑契苾沙陀部万人击之贼一辔无返者悉颁所获马羊于战卒筑都防府西北四垒进检校户部尚书武宗立迁检校尚书左仆射回鹘防天徳诏以兵据云伽闗虏引去防昌二年又掠太原振武天子使兵部郎中李拭调兵食因视诸将能否拭独称沔乃拜河东节度兼招抚回鹘进屯雁门闗虏冦云州沔击之斩七禆将败其众以还太和公主功加检校司空议者恨其薄又进金紫光禄大夫赐一子官刘稹阻命诏沔南讨屯榆杜沔素与张仲武不协时方追幽州兵故徙义成防王宰逗留宰相李徳裕表沔镇河阳以滑兵二十壁万善居宰肘腋下激之俾出军稹平进检校司徒徙忠武节度使以病改太子少保不任谒拜太子少傅致仕卒年六十五赠司徒
　　石雄徐州人少为牙校敢毅善战气盖军中王智兴讨李同防收棣州使雄先驱度河鼓行无前初徐军恶智兴苛酷谋逐之而立雄智兴惧变因立功奏徐州刺史诏以为壁州刺史智兴由是杀雄素所善百余人诬雄隂结士揺乱请以军法论文宗素知其能不杀流白州徙为陈州长史党项扰河西召雄振武刘沔军破羌有劳帝难智兴久不擢防昌初回鹘入冦连年掠云朔牙五原塞下诏雄为天徳防御副使兼朔州刺史佐刘沔屯云州沔召雄谋曰虏离散当扫除久矣国家以公主故不欲亟攻我若径趋其牙彼不及备必弃公主走我当迎主归有如不防吾则死之雄曰诺即选沙陀李国昌及契苾拓拔杂虏三千骑夜发马邑旦登振武城望之见罽车十余城从者朱碧衣谍者曰公主帐也雄潜使喻之曰天子取公主兵合第无动雄穴城夜出纵牛马鼓噪直捣乌介帐可汗大骇单骑走追至杀胡山斩首万级获马牛羊不赀迎公主还进丰州防御使武宁李彦佐讨刘稹逗留以雄为晋绛行营诸军副使助彦佐雄受命即勒兵越乌岭破贼五壁斩获干计贼大震就拜行营节度使代彦佐徙河中稹危蹙其大将郭谊密献款请斩稹首自归众疑其诈雄大言曰稹之叛谊为谋主今欲杀稹乃谊自谋又何疑雄以七千人径薄潞受谊降进检校兵部尚书徙河阳【按通鉴郭谊杀稹函首遣使降于王宰宰以状闻乃诏石雄将七千人入潞州以应謡言与此互异考旧书武宗纪郭谊使人至王宰军请杀稹自赎王宰以闻乃诏石雄率军七千入潞州斩稹以迎雄通鉴以杀稹在乞降之时而新书脱去诏雄一节俱于事实未合】宣宗立徙镇鳯翔雄素为李徳裕识拔防徳裕罢宰相因代归拜神武统军卒


　　钦定续通志卷二百六十五
　　钦定四库全书
　　钦定续道志卷二百六十六
　　列传
　　唐【六十六】
　　窦羣　　　　李逢吉　　　刘栖楚
　　张又新　　　元稹　　　　牛僧孺【蔚　丛】李宗闵　　　杨嗣复【授　哭损】杨虞卿【汉公汝士】
　　张宿　　　　熊望　　　　柏耆
　　窦羣字丹列京兆金城人【案旧书作扶风平陵人】父叔向代宗时位左拾遗羣兄弟皆擢进士第独羣以处士客毗陵母卒庐墓次终丧从卢庇传啖助春秋学著书数十篇以韦夏卿荐徳宗擢为左拾遗王叔文党盛雅不喜羣羣亦悻悻不肯附欲逐之韦执谊不可乃止宪宗立转膳部员外郎兼侍御史知杂事出为唐州刺史节度使于頔闻其名与语竒之表以自副武元衡李吉甫皆所厚善故召拜吏部郎中元衡辅政荐羣代为中丞羣引吕温羊士谔为御史吉甫以二人躁险持不下羣忮狠反怨吉甫吉甫节度淮南羣谓失恩因挤之陈登者善术夜过吉甫家羣即捕登掠考上言吉甫阴事宪宗面覆登得其情大怒将诛羣吉甫为救解乃免出为湖南观察使改黔中防水坏城郛调谿洞羣蛮筑作因是羣蛮乱贬开州刺史稍迁容管经畧使召还卒于行年五十五【案旧书卒年五十】赠左散骑常侍兄常牟弟庠巩皆为郎工词章为聨珠集行于时
　　李逄吉字虚舟系出陇西举明经又擢进士第范希朝表为振武掌书记荐之徳宗拜左拾遗宪宗时迁给事中皇太子侍读改中书舎人知礼部贡举未已事拜门下侍郎同中书门下平章事诏礼部尚书王播署榜逢吉性忌刻险谲多端及得位务偿好恶裴度讨淮西逢吉虑成功宻图沮止趣和议者请罢诸道兵宪宗知而恶之出为劒南东川节度使穆宗即位徙山南东道缘讲侍恩阴结近幸长庆二年召入为兵部尚书时度与元稹知政度尝条稹憸佞逢吉以为其隙易乘遂并中之遣人上变言和王傅于方结客欲为稹刺度帝命尚书左仆射韩臯给事中郑覃与逢吉参鞫方无状稹度坐是皆罢逢吉代为门下侍郎平章事进尚书右仆射帝疾中外阻遏逢吉因中人梁守谦刘规王守澄议请立景王为皇太子帝不能言颔之而已明日下诏皇太子遂定郑注得幸于王守澄逢吉遣从子训赂注结守澄为奥授【案训传逢吉使训赂注守澄自在太和六七年开而此传次之武昭弑前与训传矛盾旧书亦然】自是肆志无所惮其党有张又新李续张权舆刘栖楚李虞程昔范姜洽及训八人而傅防者又八人皆任要剧故号八闗十六子有所求请先赂闗子后逹于逢吉无不得所欲未防封凉国公敬宗新立度求入觐逢吉不自安张权舆为作防言以沮度而韦处厚亟为帝言之计不行于是兴武昭狱以止度入武昭者度讨蔡时所遣説吴元济者也除石州刺史罢归不得用怨望与太学博士李涉金吾兵曹参军茅彚居长安中以气侠相许逢吉与李程同执政不叶程族人仍叔谓昭曰丞相欲用君顾逢吉持不可昭愈愤酒所语其友刘审欲刺逢吉审窃语权舆逢吉因彚召见昭厚相结纳忿隙得解及是昭彚皆下狱命御史中丞王播按之训讽彚使诬昭与李程同谋不然且死彚不可曰诬人以自不为也狱成昭榜死彚流崖州涉康州仍叔贬道州司马训流象州擢审长寿主簿而逢吉谋益露天子知度忠卒相之逢吉于是寖疎以检校司空平章事为山南东道节度使乆乃徙宣武以太子太师为东都留守及训用事召拜尚书左仆射足病不能朝以司徒致仕卒年七十八赠太尉諡曰成无子以从弟子植嗣
　　刘栖楚其出寒鄙为镇州小史王承宗竒之荐于李逢吉繇邓州司仓参军擢右拾遗逢吉之罢裴度逐李绅皆嗾而为奸者敬宗立视朝常晏数游畋失徳栖楚叩头极谏血被面李逢吉传诏毋叩头待诏防栖楚捧首立帝动容扬袂使去栖楚曰不聼臣言臣请死于此有诏慰谕乃出迁起居郎辞疾归洛后諌官对延英帝问向廷争者在邪以諌议大夫召未防宣授刑部侍郎故事侍郎无宣授者逢吉喜助已故不次任之数月改京兆尹峻诛罚不避权豪先是诸恶少窜名北军凌借衣冠有罪则逃军中无敢捕栖楚一切穷治不阅旬宿奸老蠧为敛迹一日军士乘醉有所凌突诸少年从旁噪曰痴男子不记头上尹邪然其性诡激敢为怪行乘险抵巇若无顾借内实恃权怙宠以干进诣宰相厉色慢辞韦处厚恶之出为桂管观察使卒赠左散骑常侍张又新字孔昭工部侍郎荐之子元和中及进士髙第厯左右补阙性倾邪李逢吉用事恶李绅冀得其罪求中朝凶果敢言者厚之以危中绅又新与拾遗李续刘栖楚等为逢吉搏吠所憎故有八闗十六子之目敬宗立绅贬端州司马朝臣过宰相贺阍者曰止宰相方与补阙语姑伺之及又新出流汗揖百官曰端溪之事窃不敢让人皆辟易畏之寻转祠部员外郎及逢吉罢领山南东道节度表又新为行军司马坐田伾事贬汀州刺史李训有宠又新复见用迁刑部郎中为申州刺史训死复坐贬终左司郎中又新善文辞再以谄附败丧其家声云
　　元稹字微之河南人六代祖岩为隋兵部尚书稹防孤母郑贤而文亲授书传九嵗工属文十五擢明经既以判入等补校书郎元和元年举制科对策第一拜左拾遗性明鋭遇事辄举始王叔文王伾防幸太子宫而桡国政稹谓宜选正人辅导因条上十事一教太子正邦本二封诸王固磐石三出宫人四嫁宗女五时召宰相讲庻政六次对羣臣广聪明七复正衙奏事八许方幅紏弹九禁非时贡献十省出入畋游又陈西北边事宪宗悦召问得失当路者恶之出为河南尉以母丧解服除拜监察御史按狱东川因劾奏节度使严砺违诏过赋数百万没入涂山甫等八十余家田产奴婢时砺已死七刺史皆夺俸砺党怒俄分司东都时浙西观察使韩臯杖安吉令孙澥数日死武宁王绍防送监军孟升丧乘驿内丧邮中吏不敢止内园擅系人逾年台不及知河南尹诬杀诸生尹太阶飞龙使诱亡命奴为养子田季安盗取洛阳衣冠女汴州没入死贾钱千万凡十余事悉论奏防河南尹房式坐罪稹举劾按故事追摄移书停务诏薄式罪召稹还次敷水驿中人仇士良【案旧书作内官刘士元未知孰是】夜至稹不让中人怒击稹败面宰相以稹年少轻树威失宪臣体贬江陵士曹参军而李绛崔羣白居易皆论其枉乆乃徙通州司马改虢州长史元和末召拜膳部员外郎稹尤长于诗与居易名相埒天下传讽号元和体往往播乐府穆宗在东宫妃嫔近习皆诵之宫中呼元才子稹之谪江陵善监军崔潭峻长庆初潭峻方亲幸以稹歌词数十百篇奏御帝大悦即擢祠部郎中知制诰变诏书体务纯厚明切盛传一时然其进非公议为士类訾薄俄迁中书舍人翰林承防学士数召入礼遇益厚自谓得言天下事中人争与稹交魏简在枢宻尤相善裴度出屯镇州有所论奏共沮郤之度三上疏劾简稹倾乱国政陛下欲平贼当先清朝廷帝迫羣议乃罢简而出稹为工部侍郎然眷倚不衰未防进同中书门下平章事稹思立竒节报天子以厌人心时王廷凑方围牛元翼于深州稹所善于方言王昭于友明【按于友明旧书本传及稹至同州谢表皆作王友明】皆豪士雅游燕赵间能得贼要领可使反间而出元翼愿以家赀办行得兵部虚告二十以便宜募士稹然之李逢吉知其谋阴令李赏訹裴度曰于方为稹结客将刺公度隠不发神策军中尉以闻诏韩臯郑覃及逢吉杂治无刺度状而方计闻遂与度偕罢宰相出为同州刺史谏官争言度不当免而黜稹轻帝独怜稹但削长春宫使再朞徙浙东观察使太和三年召为尚书左丞务振纲纪出郎官尤无状者七人然稹素无检望轻不为公议所右王播卒谋复辅政甚力讫不遂俄拜武昌节度使卒年五十三赠尚书右仆射
　　牛僧孺字思黯隋仆射竒章公之裔工属文第进士元和初以贤良方正对策与李宗闵皇甫湜俱第一条指失政其言骾讦不避宰相宰相怒故杨于陵郑敬韦贯之李益等坐考非其宜皆调去僧孺调伊阙尉改河南迁监察御史累进考功员外郎集贤殿直学士穆宗初以库部郎中知制诰徙御史中丞按治不法内外澄肃宿州刺史李直臣坐赇当死赂宦侍为助欲贷而用之僧孺持不可乃止赐金紫服以户部侍郎同中书门下平章事始韩入朝其子公武用财赂权贵杜塞言者俄而公武卒孙弱不能事帝遣使者至其家悉收赀簿校计出入所以饷中朝臣者皆在至僧孺独注其左曰某月日送钱千万不纳帝善之谓左右曰吾不谬知人繇是遂以相寻迁中书侍郎敬宗立进封竒章郡公是时政出近幸僧孺数表去位帝乃于鄂州置武昌军授武昌节度使同平章事鄂城土恶亟圯嵗增筑僧孺陶甓以城五年毕鄂人无复嵗费文宗立李宗闵当国屡称僧孺贤不宜弃外复以兵部尚书平章事幽州乱杨志诚逐李载义帝召宰相问计僧孺曰第付以节使扞奚契丹彼且自力不足以逆顺治也帝因遣使慰抚之进门下侍郎文馆大学士是时吐蕃请和约弛兵而大酋悉怛谋举维州入之劒南于是李徳裕上言韦臯经略西山至死恨不能致今以生羌二千人烧十三桥捣虏之虚可以得志帝使羣臣大议请如徳裕策僧孺持不可遂诏返降者时皆谓僧孺挟素怨横议沮解之帝亦以为不直防中尉王守澄引纎人窃议朝政它日延英召见宰相曰公等有意于太平乎何道以致之僧孺曰臣待罪宰相不能康济然太平亦无象今四夷不内扰百姓安生业私室无彊家上不壅蔽下不怨讟虽未及至盛亦足为治矣而更求太平非臣所及退谓它宰相曰上责成如是吾可乆处此耶固请罢乃检校尚书左仆射平章事为淮南节度副大使天子既急于治故李训等投隙得售其妄开成初表解剧镇以检校司空为东都留守三年召为尚书左仆射以足疾不任谒检校司空平章事为山南东道节度使防昌元年汉水溢壤城郭坐不谨防下迁太子少保进少师明年以太子太傅留守东都刘稹诛事连僧孺武宗怒黜为太子少保分司东都累贬循州长史宣宗立徙衡汝二州还为太子少师卒赠太尉年六十九谥曰文简诸子蔚丛最显
　　蔚字大章少擢两经又第进士繇监察御史为右补阙大中初屡条切政宣宗喜曰牛氏果有子差慰人意出为金州刺史累迁吏部郎中失权幸意贬国子博士分司东都复以吏部召兼史馆修撰咸通中进至户部侍郎袭竒章侯坐累免未一嵗复官乆之检校兵部尚书山南西道节度使在镇三年徐州盗起神策两中尉讽诸藩悉财助军蔚索府帛三万以献中人嫌其吝用吴行鲁代还及黄巢入京师遁山南故吏民喜蔚至争迎候因请老以尚书右仆射致仕卒子循徽
　　徽举进士累擢吏部员外郎干符中选曹猥滥吏多奸嵗调四千员徽治以刚明柅杜干请法度复振蔚避地于梁道病徽与子扶篮舆歴阁路盗击其首血流面持舆不息盗迫之徽拜曰人皆有父今亲老而疾幸无骇惊盗感之乃止抵梁徽趋蜀谒行在丐归侍亲疾防拜諌议大夫固辞见宰相杜让能曰上迁幸当从亲有疾当侍而徽兄在朝廷身乞还营医药时兄循已位给事中许之父丧客梁汉终丧以中书舎人召辞疾改给事中留陈仓张濬伐太原引为判官敕在所敦遣徽太息曰王室方复廥藏殚耗当协和诸侯以为藩屏而又济以兵诸侯离心必有后忧不肯起濬果败复召为给事中杨复恭叛山南李茂贞请假招讨节伐之未报而与王行瑜輙出兵昭宗怒持奏不下茂贞亟请帝召羣臣议无敢言徽曰王室多难茂贞诚有功今复恭阻兵而讨之罪在不俟命尔臣闻两镇兵多杀伤不早有所制则梁汉之人尽矣请假以节明约束则军有所畏帝曰然乃以招讨使授茂贞果有功然益偃蹇帝使宰相杜让能将兵诛讨徽谏曰岐国西门茂贞凭其众而暸若令万分一不利屈威重柰何愿徐制之不聼师出帝复召徽曰今伐茂贞彼众乌合取必万全卿计何日有防对曰臣职諌争所言者军国大体如索贼平之期愿陛下考蓍龟责将帅非臣职也既而师果败遂杀大臣王室益弱俄繇中书舎人为刑部侍郎袭竒章男崔忌徽之正换左散骑常侍徙太子賔客以刑部尚书致仕归樊川卒赠吏部尚书
　　丛字表龄第进士繇藩帅幕府任补阙数言事防宰相请广諌员宣宗曰諌臣惟能举职为可奚用众耶今张符赵璘牛丛使朕闻所未闻三人足矣以司勲员外郎为睦州刺史帝劳曰卿非得怨宰相乎对曰陛下比诏不由刺史县令不任近臣宰相以是擢臣非嫌也咸通中拜劒南西川节度使时蛮犯边抵大渡进略黎雅叩卭崃闗谩书求入朝且曰假道丛囚其使四十人释二人还之蛮惧即引去僖宗幸蜀授太常卿以病求为巴州刺史不许还京为吏部尚书嗣襄王乱丛客死太原李宗闵字损之郑玉元懿四世孙擢进士调华州参军事举贤良方正与牛僧孺诋切时政触宰相李吉甫恶之补洛阳尉乆流落不偶去从藩府辟署入授监察御史礼部员外郎裴度伐蔡引为彰义观察判官蔡平迁驾部郎中知制诰穆宗即位进中书舎人长庆初钱徽典贡举宗闵托所亲于徽而李徳裕李绅元稹在翰林有宠于帝共白徽纳干丐取士不以实宗闵坐贬劒州刺史由是嫌忌显结树党相磨轧凡四十年搢绅之祸不能解俄复为中书舎人典贡举所取多知名士世谓之玉笋寳厯初累进兵部侍郎父丧解太和二年以吏部侍郎同中书门下平章事时徳裕自浙西召欲以相而宗闵中助多先得进即引僧孺同秉政相唱和去异已者徳裕所善皆逐之迁中书侍郎乆之徳裕为相与宗闵共当国徳裕入谢论及朋党帝曰众以杨虞卿张元夫萧澣为党魁徳裕因请皆出为刺史帝然之宗闵曰徳裕居外乆其知党人不如臣之详虞卿日见賔客于第世号行中书故臣未尝与美官徳裕曰给事中非美官云何宗闵大沮俄以同平章事为山南西道节度使李训郑注始用事疾徳裕共訾短之乃罢徳裕复召宗闵知政事进封襄武县侯恣肆附托防虞卿以京兆尹得罪极言营解帝怒叱曰尔尝诋郑覃为妖气今自为妖耶即出为明州刺史贬处州长史训注复劾宗闵贬潮州司户参军事时训注欲以权市天下凡不附己者皆指以二人党逐去之人人骇栗帝乃诏宗闵徳裕姻家门生故吏自今一切不问尝叹曰去河北贼易去此朋党难开成初幽州史元忠河阳李载义累表论洗乃徙为衢州司马杨嗣复辅政与宗闵善欲复用而畏郑覃乃托宦人讽帝帝因紫宸对果曰朕念宗闵乆斥应授一官覃与陈夷行往复辨论固执不可帝终以嗣复言擢宗闵杭州刺史迁太子賔客分司东都既而覃夷行去位嗣复谋引宗闵辅政未及而文宗崩防昌中刘稹以泽潞叛徳裕建言宗闵素厚从諌今上党近东都乃拜宗闵湖州刺史稹败得交通状贬漳州长史流封州宣宗即位徙桞州司马卒子昆瓒皆擢进士令狐绹作相而瓒以知制诰歴翰林学士绹罢瓒亦出为桂管观察使不善御军为士卒所逐贬死宗闵弟宗冉其子汤累官京兆尹黄巢陷长安杀之
　　杨嗣复字继之仆射于陵子也八嵗知属文后擢进士博学宏辞与裴度桞公绰皆为武元衡所知表署劒南幕府进右拾遗直史馆尤善礼家学改太常博士再迁礼部员外郎累迁中书舎人时于陵为户部侍郎嗣复与牛僧孺李宗闵雅相善二人辅政引之然不欲越父当国故权知礼部侍郎文宗嗣位进户部侍郎于陵老求侍不许丧除擢尚书左丞太和中宗闵罢嗣复出为劒南东川节度使宗闵复相徙西川开成初以户部侍郎召领诸道盐铁转运使俄与李珏并拜同中书门下平章事农县伯仍领盐铁后紫宸奏事嗣复为帝言陆洿屏居民间而上书论兵可劝以官珏趣和之郑覃不平曰陛下当察朋党嗣复曰覃疑臣党臣应儿即再拜祈罢帝方委以政故慰安之它日延英访对史官不及知嗣复建言请延英对宰相语闗道徳刑政者委中书门下直日纪録月付史官它宰相议不同止乆之帝又问延英政事孰当记之珏监修国史对曰臣之职也陈夷行曰宰相所録恐掩蔽圣徳自盗美名覃曰陛下开成初政甚善三年后日不逮前嗣复曰开成初覃夷行当国三年后臣与李珏同进臣不能悉心奉职使政事日不逮前臣之罪也即叩头请辞趋出帝使使者召还曰覃言失何及此邪嗣复阖门不肯起帝乃免覃夷行相而嗣复专天下事进门下侍郎建言使府官属多宜省帝曰无反滞才乎对曰才者自异汰去粃滓者菁华乃出帝曰昔萧复秉政难言者必言卿其志之未防帝崩中尉仇士良废遗诏立武宗帝之立非宰相意故内薄执政臣不加礼自用李徳裕而罢嗣复为吏部尚书出为湖南观察使会诛薛季刘逸中人多言尝附嗣复珏不利于陛下帝刚急即诏中使分道诛嗣复等徳裕与崔郓崔珙等诣延英论救【案旧书纪时相之论救嗣复但称崔崔珙而不及徳裕盖以嗣复乃宗闵党疑德裕未肯申救也然攷防目书此事并载杜悰奔马见徳裕语则论救嗣复实徳裕为之儡旧书反不着其名误也】帝曰朕缵嗣之际珏等各有附会若珏季棱属陈王犹是先帝意如嗣复逸属安王乃内为杨妃谋使安王立肯容我耶言毕戚然乃曰为卿赦之因追使者还贬嗣复潮州刺史宣宗立起为江州刺史以吏部尚书召道岳州卒年六十六赠尚书左仆射谥曰孝穆嗣复五子其显者授损【按旧书嗣复于损授技拭防以损次授前与世系表合此云授损似失其次】
</div>
    <div class="pagination">
<a href="钦定续通志_page174.html">上一页</a><span>...</span><a href="钦定续通志_page170.html">170</a><a href="钦定续通志_page171.html">171</a><a href="钦定续通志_page172.html">172</a><a href="钦定续通志_page173.html">173</a><a href="钦定续通志_page174.html">174</a><span class="current-page">175</span><a href="钦定续通志_page176.html">176</a><a href="钦定续通志_page177.html">177</a><a href="钦定续通志_page178.html">178</a><a href="钦定续通志_page179.html">179</a><a href="钦定续通志_page180.html">180</a><span>...</span><a href="钦定续通志_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
