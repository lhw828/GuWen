<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1296 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1296 页/共 1860 页
  </h1>
  <div class="content">
   ○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○庚戌。上奉皇太后幸金昭玉粹侍早膳。重华宫侍晚膳。　　

○谕、额驸等、向俱照公主封号。授为固伦额驸、和硕额驸。惟公主所生之子。未经定例赏给品级。此内如下嫁蒙古王公之公主等、所生之子。本各有应得品级。无庸另为办理。至在京公主所生之子。若不授以品级。于体制殊未允协。嗣后在京公主所生之子。至十三岁时。如系固伦公主所生。即给予伊父固伦额驸品级。和硕公主所生。即给予伊父和硕额驸品级。现在丰绅济伦。年已十三。即著赏给伊父和硕额驸福隆安品级。著为例。　　

○又谕、昨岁江苏淮安一带。八月间因黄水骤长。漫决外河老坝口。以致山阳、清河等县。猝被水灾。业经降旨赈恤。并将乾隆四十年、应徵钱粮。全行豁免。及乙未年漕粮、漕项、同节年旧欠钱粮漕米。悉予缓徵。灾黎自可不致失所。第念该处、此次被灾情形较重。今春正赈已毕。贫民待哺犹殷。著加恩将山阳、清河、盐城、阜宁等四县。坐落山阜等县之淮安、大河二卫。勘实成灾十分之贫民。无分极次。再加赈两个月。成灾八九分者。无分极次。加赈一个月。以资接济。其下游之东台、泰州、兴化等属。先经被旱。勘明成灾。自五分至七八分不等。皆系一隅偏灾。与山阳等处。情形不同。照例赈济。均已口食有资。但转瞬东作届期。或应酌借耔种口粮之处。并著该督抚、察看确情。妥协酌办。用普春泽再安徽之定远、寿州等处。上年亦缺雨。偏被旱灾。除查明零星勘不成灾外。所有合肥、定远、全椒、三县被旱田地较广。凤阳、寿州、宿州、泗州、旴＜?日台＞、五州县。虽被灾较轻。但均系前岁灾歉之区。恐今春青黄不接之时。民力不无拮据。并著加恩、将八九分极次贫民。同七分灾极贫民。各加赈一个月。至庐州、凤阳、长淮、泗州、四卫灾军。各随坐落合肥等州县。一体加赈。以昭一视同仁之至意。其无庸加赈次贫以下。如有应行酌借耔种牛具之处。并著该督抚、察看情形酌办。俾穷黎均沾实惠。该部遵谕速行。　　

○又谕、直隶天津、河间等属。上年偶被偏灾。业经赏拨通仓米十万石。以备赈济之需。民食无虞缺乏。惟念被灾各户。计至昨冬。正赈已毕。今春青黄不接。二麦尚未登场。民间口食。未免拮据。著加恩将天津、青县、静海、沧州、南皮、盐山、庆云、献县、交河、东光、武邑、武强、霸州、文安、大城、宁河等、十六州县。无论极次贫民。应于正月起。均予加赈两个月。俾资接济。再景州以西地方。有与武邑灾地毗连村庄。河间、肃宁、与献县灾地毗连各村。并阜城、毗连交河灾地各处。经该督覆勘。应入六七分灾者。并著一体查明给赈。以示一视同仁至意。该部即遵谕行。　　

○定边右副将军广州将军明亮、参赞大臣副都统舒常奏、带石、达尔图等处。贼番负嵎固守。屡询投出番人供称、贼番以正地一路官兵业经彻出。即将番众、调往绰斯甲布严防等语。臣等密谕土司雍中旺尔结等。抽派土兵一千名拟于正地一带。觅间进攻。掩其不备谕军机大臣等觅路进攻。分掣贼势。固属出奇制胜之一法。但奇正并用则可。若专恃正地一路为得计。而于达尔图、宜喜等处。概置不办则断不可虽贼番护巢自卫。守抗益坚我兵未能直进若用炮轰其碉卡。使日就倾颓贼众自难久聚。谅非力所难及。明亮等、何竟不筹办及此。看来各路之兵。惟阿桂一路。最为可望。朕前日用朱笔标记之路。似应得手。岁内晴霁月余为番境从来未有之事自系迅扫贼巢佳兆。但番地气候。春间每多雨雪今已立春。尤宜上紧筹办。不可羁延坐待。将军等统兵剿贼。冒险扑碉。或致稍有挫误。自非所宜。若过于慎重。不能制胜乘时。亦非良策著传谕阿桂等。当妥速行之。　　

○辛亥。上诣皇太后宫问安。　　

○御紫光阁。赐蒙古王公台吉、及回部郡王等宴。　　

○召大学士及内廷翰林等茶宴以天禄琳琅联句。　　

○谕湖广提督李国柱陛见来京。于十二月二十四日召见略询地方情形。因谕汝尚未至老迈。可仍回任。语未毕。彼即奏请于新正初二日请训。仍告假扫墓。以其言不近理。顾而哂之。即令其出。俾其自知省悟。乃伊竟于昨早、具摺告假而去。可谓不知礼之甚者矣。外省提镇来京、每有召对时。经朕谕令回任。或有再三恳请。多留数日者。虽未必尽出于中诚。然在臣子奉上之义。自应如此。今李国柱既请陛见入都。乃甫一召见。辄思回任。且正值新年。凡朝觐至者。均集于此。而该提督、遽以回籍扫墓为请。太觉不识轻重。朕宵旰励精。办理庶务。从不稍羁时刻。或遇军报要件。即除夕元旦。何日不召见军机大臣。降旨筹办。并不因令节。少嫌烦碎。至臣下乞假私情。且系拜扫之事。岂新岁所宜言。李国柱、不过因在京多住一日。恐略添用度。遂尔急欲告假。冀图省费。竟置大体于不顾。所见实属猥琐。况伊在提督任。亦非出色之员。即如楚兵在川省军营者。前据富德奏称、衣履不全。皆由楚省解送迟延所致。虽非李国柱专责。既为提督。则通省之兵。何一非伊所辖。亦应向陈辉祖、豫为商酌。以供接济。乃竟视同膜外。且此事朕尚未问及。彼乃急遽请回若此。尤属不合。李国柱、著交部严加议处。　　

○又谕、昨岁甘肃夏秋二禾。据报通省收成。统计八分有余。尚属丰稔。惟皋兰、武威等七州县。夏禾被有偏灾。而皋兰、金县等五处。秋禾复被霜雹。均经先后分别照例赈恤。灾黎自可不至失所。第念该省土瘠民贫。其被灾之夏秋二禾。收成未免歉薄。闾阎不无拮据。著加恩将皋兰、武威、二县。夏禾被灾较重之处。于青黄不接时。再展赈一个月。其被灾较轻之灵州、宁朔、平罗、镇番、沙泥州判等五处。如有缺乏耔种口粮。并著该督、随时体察。照例酌借。以资接济。又皋兰、金县等五处。秋禾亦被偏灾。除皋兰一县。已于夏灾案内展赈外。所有金县、西宁、平番、肃州、四州县属。并著一体展赈一个月。以示朕轸恤边氓至意。该部遵谕速行。　　

○又谕、甘肃僻近西陲。民贫土瘠。一遇水旱偏灾。即降旨蠲赈缓带。殆无虚岁。比年各属收成。尚称丰稔。所有该省、自乾隆二十三年、至三十五年。民借耔种口粮牛本等项。积欠甚多。前念边地民食维艰。特将积欠粮、四百余万石。全行豁免。其折色银、一百三十二万余两。分作六年带徵。以纾民力。乃自三十五、六、七、八等年。仅完银二十八万六千余两。仍未完银一百四万余两。地方官以定有年限之项。照例按数催徵。第念该省、每年均有应徵地丁耔粮等项。若同时新旧并徵。民力恐不无艰窘。自应再加区别展带。用昭体恤。所有河州等二十五处。历年虽间有灾伤。不过一隅。收成尚稔。其未完银十三万六千八百余两。仍依原限带徵外。其宁远等十二处。虽有偏灾。尚不致荒歉。其未完银十八万四千六百余两。于原限之外。再展限二年。至皋兰等十二处。历年被灾稍重。民力更觉拮据。其未完银七十一万九千余两。于原限之外。再展限四年。俾得从容完纳。该督务将应徵应缓之处。出示晓谕。令小民共知朕格外加恩之至意。该部即遵谕行。　　

○壬子。谕、前据伍、弥泰奏称、加木喀尔、里塘等处。夹坝贼抢夺官物。杀伤行人。朕以此等贼匪。胆敢一连抢夺二次。殊无法纪。务须上紧查拏。正法示众。今据恒秀奏到。加木喀尔之贼。俱已全行拏获。至文绶所差副将韩廷良等。往拏里塘之贼祇获二名。其余尚未就获。著传谕文绶。严饬所属。实心访拏。毋使漏网。将此传谕伍弥泰、恒秀、知之。　　

○癸丑。谕、上年东省秋田。尚属有收。惟寿光等县沿海村庄。于八九月间偶被风潮。豆麦间有淹损。业经照例抚恤。并将成灾六七八分之场地。按次分别加赈。小民俱已得所。但念成灾地亩。昨秋未收荍豆等项。及所种麦苗。均经被淹受伤。今岁春花。不无失望。著加恩将寿光、乐安、潍县等三县。并官台、王家冈、二场。成灾各村庄。无论极次贫民灶户。于二月间。再加赈一个月。俾濒海穷黎。均沾恺泽。又山西之永宁州、临县、上年亦偶被山水。田禾幸未受伤。照例抚恤。民情已属安帖。第被水之户。今春或有应酌借耔种之处。亦著该抚确查。妥办。以普同仁。该部即遵谕行。　　

○又谕、昨岁豫楚二省。俱获丰收。惟河南之信阳、光州等处。湖北之安陆等州县卫。均因夏秋之间。偶尔缺雨。间成一隅偏灾。秋收未免歉薄。业经照例分别抚恤加赈。小民已不致失所。但今岁青黄不接之时。穷黎口食。未免拮据。著加恩将河南之信阳、罗山、光州、光山、固始、五州县。极次贫民。概行加赈一个月。湖北之安陆、京山、随州、孝感应山枣阳、六州县及屯田坐落六州县之武昌、武左、德安、襄阳、四卫。将成灾七八分极次贫军民。于例赈之外。各加赈一个月。其余五六七分灾之钟祥、荆门、云梦、应城、襄阳、宜城等、民屯地亩。并著该督抚酌看情形。分别借给耔种。以济春耕。该督抚等其董率属员。实心经理。务俾茅檐均沾实惠。以副朕轸恤民隐至意。该部遵谕速行。　　

○谕军机大臣等、据徐绩奏、查阅南阳镇属营伍。有陈州营都司范树歙。镶黄旗汉军。汉仗弓马俱去得。但于营伍事宜。不甚晓畅。应遵新奉谕旨。将该员解任回京。咨部引见等语。所办非是。前因周元理奏、直省绿营旗员内。有弓马生疎者。请照例勒限半年学习。朕以满员简用外任原使为绿营标准。若在任武艺转致荒废。殊失八旗勇敢之风。是以降旨令回京引见。并谕各省、均照此办理。原系专指满洲人员而言。今范树歙、系属汉军。本不必援以为例。如该员弓马平常。或至废弛营伍。该抚即当照例纠参。今弓马既称去得。且年甫三十。尚堪造就。即云营伍不甚晓畅。训练未能熟谙。自应勒限令其学习。如再不知改悔。即据实劾奏。从重议处未晚。何必遽令彻回。此乃徐绩误会前旨。以致办理未当。且以已系汉军。避瞻徇之嫌。该抚平日。尚属能事。何致舛误乃尔。以此观之。无怪其前在山东。于逆匪滋事之案。漫无觉察调度。贻误地方也。今朕加恩录用。徐绩自当力图改勉。若如此糊涂错谬。恐不能承受朕恩矣。徐绩、著传旨申饬。　　

○又谕、本日敦福奏。到年终汇奏各摺。均已批阅。此等汇奏事件。无须临时查办。自应于岁前入奏方合年终汇奏之义今敦福所奏、甄别佐杂、及各衙门幕友二摺。直至新年始行奏到。殊属迟缓。敦福、著传旨申饬。　　

○是日立春。顺天府进土牛春山宝座　　

○甲寅。谕曰、柏琨、在库伦四年有余。著派索琳、前往库伦。换柏琨回京。　　

○命和硕额驸福隆安子丰绅济伦、在御前行走。　　

○乙卯。世祖章皇帝忌辰。遣官祭孝陵。　　

○谕、前据兵部参奏、署云贵总督图思德、擅用八百里台马。沿途赶回奏摺夹板一事。谕令袁守侗、就近查询。据实覆奏。并令图思德明白回奏。今据袁守侗奏称、查问图思德、因奏摺牌文。俱系豫先缮就。填注十一日。及至十四日。始行拜发。未及改正日期。后经想起。恐沿途驿站疑诘。随差标丁、持牌追赶。并未填写限行里数。后追赶不及。仍将原牌缴回。其擅填八百里。则系昆明县票转传。现在另行查奏。并据图思德回奏。请旨交部严加议处各等语。是图思德于此事。尚无别项情节。但该署督、不过发摺日期。填写小误。并非大过。即随便附摺奏明。朕亦不加之责备。乃辄差弁丁。持票追赶。其咎转较日期错误为重。虽填用八百里台马。系昆明县转传。自有擅动驿马之咎。俟袁守侗。图思德、参奏到日再办。但其事究因图思德、急欲赶回奏摺所致。即属不合图思德、著交部严加议处。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、贼番于荣噶尔博山梁、及沿河各处。竭力死守。自宜于近贼处所。乘间进攻。随于十二月二十三日。抽拨汉土官兵。由萨斯嘉赤沟。绕路前进。二十四日。抵菑则大海向南山腿之下。两路官兵。同时进扑。攻克中间一栅。贼番出碉冲突。被枪箭歼毙十余人。余悉入碉坚守。其康萨尔山腿上第一碉。于二十四日。派乌什哈达等、从正面山脊仰攻。贼用枪炮石块。于寨墙内堵御。臣等督率官兵。施放大炮。墙内贼番。伤毙者甚多。势极穷迫。谕军机大臣等、此次官兵进攻。杀贼颇为不少。贼众自必胆寒。若能攻克得式梯寨。则进剿勒乌围。自然势如破竹。阿桂等、及此天晴雪少之时。务须上紧筹办。勿迟至二三月间。雨雪甚时。致有稽阻。但亦不可不审度利害。冒险扑碉。惟当妥酌行之。至于官兵分路进攻。均距贼巢不远。而阿桂一路。尤为得力。现在贼番。虽间有潜出滋扰之事。我兵各处严为防范。可不致有疎虞。即或贼番死守。官兵未能迅入。谅贼势不过延挨数月。自必灭亡。今事届垂成。万无中止之理。国家帑藏充盈。军需之用。宽然有余。计两次拨银九百万两。现已陆续到川。约可用至四五月内。设再需用五六百万。方能蒇事。亦所不惜。想阿桂等、必能深体朕心。断不稍存畏难作辍之见。但应将此意。令满汉官兵、及土司土练等。一体闻知。俾坚其心。于事更为有益。　　

○丙辰。享太庙。遣履郡王永珹恭代行礼。　　

○遣官祭太岁之神。　　

○上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○丁巳。谕军机大臣等、今日海成奏到搜罗遗书一摺。据称绅士明理之人。现在宣扬恩旨。伊等天良难泯。自当呈献无遗。但恐村僻愚民。本不知书。而家藏断简遗编。或涉不经。更有读书旧家。子孙零替。其败笥残箧中。不无违碍书籍。而目不识丁。虽出示收缴。亦难必其尽献现在复饬各属。传集地保。逐户宣谕。无论全书废卷。俱令呈缴。按书偿以倍价。俾尽行缴出。以便分别办理等语。所办颇好。各省查办遗书。其中狂悖字句。节经降旨各督抚、实力查缴。并准其自行首出。仍不加之罪愆。虽现在各省已有缴到者。而所缴尚觉寥寥。其势似未能遍及。今海成所办。较为周到。且又不致烦扰。各省自可仿而行之。著传谕各督抚、照式一体妥办。海成原摺。并著钞寄阅看。　　

○又谕、前据徐绩奏、将盘获逆匪王伦缌麻服侄王有介、小功服弟王柄、二犯。押解到京。经朕交军机大臣、会同刑部审讯。今据王有介供称、上年八月二十五日。王伦即有封为总兵之说。及至二十八日。果见王伦起事。因赴张秋镇。告知王柄同逃。九月初七八、过渡黄河。尚有改名登簿为据等语。所供情节。似尚不妄。应俟该抚、查明覆奏到日。再行核办。至逆匪于未经起事之前。即有封官妄议。逆迹久已显然。该知县既经闻知。若能及早掩捕。尚可先发制人。何至蔓延为害。是该县之庸迂贻误。罪无可辞。因其已被贼戕。予以优恤。使其人尚在。必当重加惩治。是该县转因以身殉贼而得益也。至该抚徐绩、身任封疆。于地方叛逆重案。蓄谋日久。竟尔漫无觉察。酿成事端。其获戾本不为小。今已加恩复用。已往之事。姑置不论。徐绩当倍知感奋改悔。以盖前愆。若仍不知自励。于地方要务。复有疎略贻误之处。必加倍重治其罪。不能再为宽宥也。将此傅谕知之。　　

○戊午。上还宫。　　

○谕军机大臣等、据周元理奏、现在修理郊劳台。其旧设黄幄处。已建八方亭一座。立有御制诗碑。可否即于亭内、安设宝座。酌量装修。抑或拆去四面围墙。芟除树木。填成平地。请旨遵行等语。已于摺内批示。碑亭建于旧张黄幄之所。亭内平地铺石。极为完整。于此安设座次。即属甚好。祇须于靠后三面。添设背板。以为护风屏扆。便不嫌其空旷。至围墙外地。本无需用之处。所有旧墙。不必拆动。其树木培植十余年。现已长成高茂。尤无因此芟除之理。著将此传谕周元理知之。　　

○是日起。上以祈谷于上帝。斋戒三日。　　

○己未。谕军机大臣等、连日盼望各路军报甚切。至明亮等、前奏分路剿贼之说。虽非正办若果乘间得手。亦足稍分贼势。乃今日奏到。尚系发土兵、前往正地起程日期。而带石军营。作何筹备之处。未据提及。殊不可解。明亮等、前此虽奏称、贼番将山冈刨断。以阻官兵进路。亦祇带石一处为然。岂能将各处山冈。尽行刨断。且金川番众。屡有投出之人。伊等有路可来。官兵岂无路可往。明亮等、何竟不设法进攻。几同守株待兔。倘贼番因我攻击稍懈。仍然偷暇耕作。又可积粮持久。殊为非计。至土兵前往正地。不过如治病偏方。未可专恃。明亮等、若仅驻兵此处。观望不前。何由得进岂有已近贼巢。复欲坐待经年之理。虽冒险扑碉。非行军所宜然亦岂可因噎废食。不思急图进取。明亮等、惟当鼓励官兵。激其勇敢之气以期觅间得胜。断不可稍涉迁延。坐失机会。各路将军等、均当一体努力为之。　　

○命侍讲学士金士松、在南书房行走。　　

○以镶蓝旗蒙古副都统和隆武、为正蓝旗蒙古都统。　　

○庚申。上诣南郊斋宫斋宿。　　

○谕、前据弘晌等奏、查审逆犯吕留良之孙吕懿兼、曾孙吕敷先、捐纳监生一事。系户部办理错误。现已另降谕旨。至检阅刑部原议。作为另户之案竟系错会朕旨。朕前谕令将发遣之曾为职官、及举贡生监出身者。免其为奴于戍所。另编入旗。出户当差。系指寻常为奴遣犯而言。其真正反叛、及强盗免死减等人犯原旨即在开除不办之列。若吕留良子孙。系大逆重犯缘坐。即属反叛。岂可援轻罪有职人员。概免为奴出户。致令逆恶余孽。得仍窜籍良民。实不足以示惩创而申法纪。即如此次王伦之族。设有举贡生监。亦免其为奴出户乎。著交刑部存记。嗣后如遇办理此等大逆缘坐之案。不特举贡生监。不应减免。即官职甚大者。既为逆犯子孙。罪在不赦。亦不当复为区别。所有吕懿兼、吕敷先、二犯。前既幸为开户。今复妄思混厕衣冠。情罪尤为可恶。若仅照该将军所拟。永远枷号。罪及其身而止。尚不足以蔽辜。著将该二犯、及其家属。俱发往黑龙江、给与披甲之人为奴。　　

○又谕、弘晌等奏、查审吕留良之孙吕懿兼、曾孙吕敷先、幸列开户。及混行捐监一事。检阅原案。刑部既误于前。户部复误于后。所有吕懿兼、吕敷先、二犯。改定罪名之处。现已另降谕旨。其刑部从前议免为奴。本难辞舛谬之咎。但事隔久远。原办之堂官。俱已无存。姑免置议至吕懿兼、吕敷先、捐监。户部两次准其捐监。则系近年之事。阅户部原稿。大学士于敏中、亦曾画行一次。念其日直内廷。所办事务较多。于部内常行稿件。未暇详加检阅。著从宽免其交部。即侍郎梁国治、彼时亦尚未到任画稿。其余各堂官。办理部务。理宜详慎。何乃于此等稿件。全未寓目。率行画诺耶。著将此案画稿之户部堂官。俱交部议处。　　

○又谕、向遇上元节。例穿蟒袍三日。今年正月十六日。适届月食。虽月食非日食可比。为春秋所不书。但究关垂象之义。亦应昭敬。是日著止穿常服。其蟒袍改于十七日补穿。所有应行筵宴。亦著改于十七日。　　

○谕军机大臣等、福建学政汪新、差满回京复命。召见时、看其人尚明白。未知其在学政任内。声名若何。办事才情若何。能否堪胜道府。或竟可备两司之用。钟音与彼同事三年知之必悉。著传谕钟音、即行据实履奏。寻奏、汪新于学政任内。考校诸务。颇属认真。人亦谨饬明白。似堪胜巡道郡守之任。得旨、是、已用道矣。　　

○又谕、向来各省学政。三年差满。该督抚间有将其任内考试声名若何。具摺附奏者。亦有竟不奏及者。至其办事才情若何。是否足供任使。则概置之不论。殊非为国家留意人才之道。学政在任三年。与督抚相处。近而且久。其优劣知之最真。不特考试之是否公当。教士之能否实心。督抚当不时访察。即其心术才具。亦无难体验而知。且学政中可供简擢者。颇不乏人。如韦谦恒、闵鹗元、蒋元益、诸臣。或于巡幸召见赏识。并证以督抚之言。或于复命时。询察记名。渐加甄拔。现俱用至大员。其由督抚特奏密荐者。不可多得。岂避嫌不办。抑视学政为无足重轻。易而忽之耶。著传谕各督抚、于该省学政。留心体察。倘有考试不公不法之事。自无待其年满。即应随时参劾。其余在任三年。或学问优长。不愧师儒之席。或仅循分供职。止堪胜任者。或有才识明敏。通晓吏治。可用为道、府、及两司者。各督抚各就所见。秉公据实密奏。毋得稍涉偏私。所有现在换回之各学政。即照此旨、分别覆奏。将此于各督抚奏事之便。谕令知之。　　

○军机大臣等议覆、西藏办事大臣宗室恒秀奏称、加木喀尔所属、石板沟、梨树山等、十一隘口。皆通桑干坝大路。原派唐古忒兵八十名。设卡驻防。卡多人少。巡察未能周遍。请于狄巴布赖库特、所辖作冈衮珠等处兵丁内。拣选五十名。分驻紧要隘口。严行防范。又查管理桑干坝地方头目巴赛喇嘛、于上年四月病故。该处因无人管束。不肖之徒。往往藉端生事。应于桑干坝地方人等。素所心服之达尔汗绰尔济呼图克图、阿错、二人内。补放一人。以资弹压。但达尔汗绰尔济呼图克图年幼。阿错现在患病。请俟阿错病痊后。令往加木喀尔。与狄巴布赖库特等、公同商议。定拟办理。均应如所请。又自打箭炉至西藏一路。地方辽阔。驿站驻防官员。未能周察。请于硕板多、石板沟、巴塘、里塘、四处。各添设委把总一员。协同办事。查委把总并非正官。即正千把总。亦俱系末弁。管辖兵丁。诚恐未能得力。现在征剿金川。蜀省官多。应饬令四川总督富勒浑、俟大功告成后。于绿营官员内。或游击、或守备、简派四员。分驻硕板多等处。管理驿务。从之。　　

○辛酉。祈谷于上帝。上亲诣行礼。　　

○诣长春仙馆、问皇太后安。
  </div>
  <div class="pagination">
   <a href="清实录乾隆朝实录_page1295.html">
    上一页
   </a>
   <span>
    ...
   </span>
   <a href="清实录乾隆朝实录_page1291.html">
    1291
   </a>
   <a href="清实录乾隆朝实录_page1292.html">
    1292
   </a>
   <a href="清实录乾隆朝实录_page1293.html">
    1293
   </a>
   <a href="清实录乾隆朝实录_page1294.html">
    1294
   </a>
   <a href="清实录乾隆朝实录_page1295.html">
    1295
   </a>
   <span class="current-page">
    1296
   </span>
   <a href="清实录乾隆朝实录_page1297.html">
    1297
   </a>
   <a href="清实录乾隆朝实录_page1298.html">
    1298
   </a>
   <a href="清实录乾隆朝实录_page1299.html">
    1299
   </a>
   <a href="清实录乾隆朝实录_page1300.html">
    1300
   </a>
   <a href="清实录乾隆朝实录_page1301.html">
    1301
   </a>
   <span>
    ...
   </span>
   <a href="清实录乾隆朝实录_page1297.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
