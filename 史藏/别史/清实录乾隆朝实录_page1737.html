<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1737 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1737 页/共 1860 页
  </h1>
  <div class="content">
   ○是日。驻跸大新庄行宫。　　

○辛巳。祭先蚕之神。遣妃行礼。　　

○谕、上年直隶所属州县内。有间被水灾之处。节经降旨抚恤。并于本年新正特颁谕旨。加赈一月。此次巡幸盘山。偶见蓟州境内柳树。尚有水痕。虽所被偏灾。业经屡加恩恤。但跸路经临。目睹情形。朕轸念民依。有加无已。著将蓟州所属各村庄。再加恩展赈半个月。以副朕时巡沛泽。补助闾阎至意。　　

○又谕、此次巡幸盘山。途中适霈春膏。所有垫道兵丁等。亦著查明。每名赏给银二两。以示体恤。　　

○又谕、据伍弥乌逊奏、杜尔伯特公乌埒斯患病身故等语。乌埒斯效力有年。今病故可悯。著加恩赏银二百两。以作善事。所有公爵。即令伊子博第格埒勒承袭。所赏银两。即由彼处库内动支。　　

○是日。驻跸白涧行宫。　　

○壬午。刑部题覆、闽浙总督觉罗伍拉纳疏称、受封伪职何东山之胞侄何适、照例缘坐。得旨、何适系逆犯何东山之侄。虽例应缘坐。但何东山从逆时。何适年幼逃避。并不知情。尚可从宽。何适、著免其治罪。送交内务府照例办理。嗣后逆犯家属年未及岁者。俱著照此办理。　　

○予故杜尔伯特扎萨克多罗贝勒达瓦丕勒、致祭如例。　　

○是日。驻跸盘山行宫。至戊子皆如之。　　

○癸未。谕军机大臣等、据孙士毅等奏、张怀路呈告仲见龙之祖仲绳、所著奈何吟。辞多悖谬一案。审明仲绳生于明季。仲见龙系仲绳远族。并非嫡派子孙。张怀路因挟涉讼微嫌。听从赵从等教唆。将家藏奈何吟首出诬控。应请将仲见龙省释。至仲绳曾孙仲克顺等、虽不知伊曾祖刻有诗藁。搜查实无其书。但究系本犯子孙。岂竟毫无闻见。请将仲克顺等。照仲绳应拟绞决罪名减一等。杖一百。流三千里等语。所办未免过重。仲绳生于明季。至本朝康熙年间尚在。所著诗藁。原有颂扬本朝之辞。语涉牢骚怨愤之处。既据张怀路供明。系为崇祯弘光而发。该犯呈首时。即虑及当官看出。恐坐以反诬之罪。曾与赵从密商。赵从以此书刊于康熙年间。首出必当严究。是张怀路赵从等挟嫌诬控。希图拖累洩忿情节。业经确凿。祇须将仲克顺等责惩完案。已足蔽辜。何必问拟满流。况仲绳诗词谬妄。系指明季而言。更不值代胜国追究。将其裔孙治罪也。外省督抚办理案件。若非失之宽纵。即属有意从严。权衡情罪。每不能允当。孙士毅在督抚中。系属晓事之人。不应若此。著传谕该督等、即应遵照发落。其诬告之张怀路、唆讼之赵从等。仍照所奏办理。咨部完案。　　

○又谕、据成德奏、尼雅木错部落。被郭罗克番子抢去牛三千四百只。羊三千五百五十只。并抢去马匹军器等物。现派参游大员。酌带妥干兵目。前往郭罗克地方。传集土司头人。严行查拏等语。此案前据奎舒奏到、曾降旨饬令鄂辉派员前往督拏。兹据成德等。接准青海来咨。选派员弁。即赴郭罗克地方查缉。著传谕该将军等。选派熟谙番情大员。亲往郭罗克查缉。务将此次抢夺贼番首夥。全行拏获。从严究办。至尼雅木错被抢牛羊至六千余只之多。恐系该番人等希冀多得赔偿。浮开赃数具报。均未可定。除降旨令奎舒、查明咨会川省。并著传谕成德等、饬谕查办各员。确切查明办理。毋任冒混。　　

○又谕、据鄂辉奏、去岁六月据奎舒咨称、郭罗克等劫掳西宁所属尼雅木错部落番子等。牛三千四百只。羊三千五百五十只。杀人四名。当即差拨官兵。前往缉捕等语。除传谕鄂辉等严缉务获外。朕思从前郭罗克劫掳西宁番众。而甘肃番众。复行劫掳青海蒙古。此皆由青海蒙古番民。素性懦弱。不能自顾游牧。以致数被劫掳。及被掳后。又不能自行追捕。惟凭报官代缉。已属恶习。且难免有捏报数目情事。著传谕奎舒、将去岁被劫实在数目。查明覆奏。仍著晓谕该番等、数年以来。或甘肃番民。劫掳青海蒙古。或郭罗克番民。劫掳西宁番众。代缉纷纷。甚属无谓。嗣后如有不自行防范。至彼劫掳。而又图利捏报。则断不为办理。如此晓谕。庶伊等各知儆惧。加意防范。而被劫之事自鲜矣。　　

○又谕、据鄂辉奏、捞获沉溺铜铅数目。按月具报一摺。阅所开单内。委员黄浢□寸、于五十三年五月十八日。在大湖滩沉铜七万斤。前后捞获铜共一万五千八百余觔。尚未获铜五万四千一百余觔。此项沉铜。系五十三年五月之事。扣至年底。已逾两载。捞获者仅一万有余。未获者尚有五万数千斤之多。是该地方官及运员等、并未认真设法打捞。已可概见。前据陈用敷奏、广西境内沉铜五万六千余觔。当即捞获五万五千余觔。未获者止一千有零。可见该员等果能实力打捞。断无终于无获之理。著传谕鄂辉、即将未获各项沉铜。严饬该管地方官及运员等、务须设法打捞。期于全获。毋得怠缓从事。任其捏饰也。　　

○又谕曰、陈用敷奏、安南国王阮光平。遣使恭进表函方物。于二月十八日行抵桂林省城。二十日起程进京等语。安南所遣陪臣。前据福康安奏到时。当经降旨陈用敷、令将陪臣在广西省城略为憩息。缓程前进。并令陈用敷知会沿途经过地方。照料该陪臣等按程缓行。约计于七月二十边至热河。以便与各外籓一同筵宴。今据该抚奏称、安南陪臣已于二月二十日由省城起程。自系未经接奉前旨。但该陪臣等业已起程。计此时已早入湖南境内。如陈用敷遵照前旨。将陪臣追回。固属不成事体。若沿途扣算七月日期。过为羁留。以致在途多延时日。亦觉未妥。除令军机大臣、劄行委员遵照行走外。著传谕沿途经过各督抚、俟该陪臣到境后。即行照料前进。于四月底到京。彼时已届端阳。可以瞻视龙船竞渡。酌赐宴赉。毋得拘泥前旨。有失体恤远人之意。将此传谕陈用敷、及沿途各督抚、并谕福康安知之。　　

○成都将军成德、四川总督鄂辉奏、里塘巴塘二台。原奏买稞麦各二千石。今西藏等处。业经酌减。该二台亦应一律减贮。查里塘现有青稞一千二百八石零。巴塘现有青稞一千八百二十九石零。应请即令里塘长贮一千二百石。巴塘长贮一千八百石。共足三千石之数。毋庸再行采买。其余存剩青稞。即于该二台实支岁粮内动销。以免拨解。所贮粮石。仍令存七出三更易。以免霉变。下部知之。　　

○四川总督鄂辉奏、筹议铜运事宜。查滇运铜觔。来川造船运送。经前督臣李世杰奏明、交川东道率属妥办。并奏准、重庆以上、委永宁道查办。装运船只、令江北同知经理。请自泸州至重庆。仍委永宁道稽查。自重庆至巫山出境。即交川东道稽查。并令泸州、重庆府、忠州、夔州府、各在本管境内护送。仍严饬江北同知、饬揽头选料造船。并募备熟谙舵水。以便依限开行。得旨、以实为之。毋受属员欺。　　

○甲申。谕曰、孙士毅奏、据江西藩司托伦禀称、玉山县城垣。原坍续坍计五十六段。又坍塌石磡五段。先据署任知县程肇丰估计、工料需银三万四千六百余两。嗣据升任山西同知原任玉山县知县丁如玉减估、共需银一万三千七百余两。两任先后所估银数。多寡悬殊。程肇丰因丁如玉大加删减。哓哓不服。请将丁如玉留于玉山协办城工。俟亲抵该处核估确实。另行分别参奏等语。外省官员承办工程事件。往往浮报多开。冀图侵冒。否则欲见已长。故行撙节。草率完工。以为居功见好地步。此项玉山县城工。署县程肇丰、估需银三万四千余两。经丁如玉减估。止需银一万三千余两。是核覆之数。减至倍余。若无浮冒情弊。不应悬殊若此。但工程需费之数。虽有丈尺可按。亦必需工竣后确切核算。实用实销。则银数多寡。无难立见。并非口舌争辩。所可逆料。此案署任知县程肇丰、即著解任留于该处。升任知县丁如玉、留于玉山署理知县。办理城工。如果丁如玉草率偷减。欲实其言。以致工程未能坚固。即将丁如玉参处。若所估之数。尽堪敷用。工程做法。俱能如式。一律完整。则是程肇丰有意冒销。侵欺入己。其罪自不可逭。即将程肇丰革职严审定拟具奏。该部知道。　　

○又谕曰、陈用敷奏、接奉谕旨。令此番安南使臣缓程前进。约计七月至热河。但此旨到时。该陪臣等先已过省。因计算行程。尚在粤西境内。随飞饬委员带同该陪臣等仍来省城。憩息数旬后。再行前进等语。前以安南使臣入关尚早。途中程期尚宽。该陪臣等不必急于跋涉。故令缓行以资憩息。令于七月内前赴热河。以便宴赉。乃陈用敷于该陪臣过省之后。奉到此旨。过于拘泥。辄又复赶回使臣至省。令其徒劳往返。实属不成事体。该抚前于安徽巡抚任内。办理地方事件。无不似此糊涂。是以降为府尹。兹复加恩擢用巡抚。该抚宜如何奋勉。遇事主持。乃于办理安南使臣之事。仍错谬颠倒。至于此极。竟系故智复萌。除另降谕旨。严行申饬外。陈用敷、著交部严加议处。　　

○谕军机大臣等、前以安南所遣陪臣。到关尚早。令在粤西略为憩息。并令知会前途。令其缓程行走。于七月二十边到京。昨据陈用敷奏到、该陪臣业已起身。此时应入湖南境内。沿途不便过为迟留。多延时日。致滋疑畏。即降旨仍令按程前进。于四月底到京。俾与端阳宴赉。乃陈用敷于该陪臣过境后。拘泥新旨。复行赶回。实属不成事体。如此茫无定见。不特取笑外夷且恐该陪臣等不知原委。见该抚已令起程。忽又追回。留住省城馆驿。必致心怀疑惑。殊非抚驭远人之道。除交部严加议处外。陈用敷、著仍传旨严行申饬。并著该抚转告该陪臣等、以前此因尔等进关尚早。大皇帝特加体恤。令缓程赴都。及闻尔等已过桂林。即不必复回。以至徒劳往返。巡抚拘泥糊涂。辄令尔等转回省城。实为错谬。大皇帝已将巡抚训饬。交部治罪。尔等仍可按站前进。计程到京瞻觐。仰邀宴赉。途中虽交夏令。但北地尚不过于炎热。尔国王上年入觐时。即系六月间北上。行走均属妥适。尔等此行。亦不致过于劳顿。此皆大皇帝体恤深仁。念尔等远来。是以屡次降旨。俾得行走便适。迩等宜咸喻此意。如有信启寄回。亦应将此事详悉启达尔国王。俾得知悉。如此明白宣谕。庶使该陪臣等感戴天朝加惠远人至意。不致别怀疑虑。陈用敷接奉此旨后。即行派员照料起程。知会沿途。趱程行走。务于五月初五以前到京。亦不可因有此旨。过于促迫也。将此由六百里加紧传谕知之。仍将该陪臣何日起程。约计何时可以到京之处。迅速覆奏。　　

○又谕、本日江兰呈进贡件。向来两司从无进贡之例。亦不准奏事处接收。江兰本系两淮商籍。伊父在日。曾备贡件。经军机处大臣代奏。酌量赏收。原不在两司之例。此次贡件。业据专人赍呈。已令该处豫备呈览外。著传谕江兰、嗣后如遇万寿、及岁底。准其各进一次。其余端阳、中秋、及寻常巡幸。俱不准越分呈进。　　

○又谕、据明亮等奏、访得萨木萨克现已势穷。及所称那尔巴图、于今春遣人往伊犁。欲来京恭请圣安等语。前因那尔巴图。拏获萨木萨克。并未解送。是以降旨明亮等。如那尔巴图遣使请安。著不必准行。今那尔巴图深自追悔。始遣使恳请来朝。伊遣使至伊犁。固不应即为准行。但现在萨木萨克势穷。在鄂罗陀依帕居住。那尔巴图、苟欲赎前愆。将萨木萨克拏解前来。亦可了结一事。计那尔巴图遣使至伊犁时。保宁业已接任。著传谕保宁、如那尔巴图遣使请安。即告伊来使。从前尔伯克那尔巴图。苟能恭顺。将萨木萨克拏解前来。自必承受大皇帝厚恩。惟其未行解送。而反释放。故当治罪。大皇帝仍念那尔巴图受恩多年。恭顺奋勉。恕其愚蒙。并未加罪。仅未准其遣使朝贡。今遣使伊犁。亦未便准行。但念尔伯克那尔巴图。因未获恭请圣安。甚属惶恐。自知不能由喀什噶尔前往。复使人绕道伊犁。足见肫恳。此次暂准前往。尔伯克诚感圣恩。将萨木萨克拏解前来。不惟准尔来使进京。大皇帝且必格外施恩。如此晓谕。一面奏闻。一面即于来使内遣回一人。令其传谕。其余来使。即行送京。　　

○兵部议准、两江总督孙士毅等奏称、江南二十河营。原设兵九千一百四十五名。按战二守八例。实额战兵一千八百二十九名。现因淮关捐造拨船三百只。照原议于各河营抽拨兵三百名派管。该处并无登梯签桩之役。每名给守饷一分。足资养赡。所有原设战饷二成六十分。应行裁去。又自乾隆二十五年、裁里河下营守备、改船务营守备。拨出守兵二千四百四十四名。归船务营管辖。又四十六年、续拨守兵一百六十四名驾船运柴。复于四十七年、裁汰守饷五百四十四名。现存十九河营。计兵六千六百九十三名。照战二守八例。该战兵一千三百三十八名。现在战饷。除请裁拨船战饷外。尚多战饷四百三十一名。应行裁去。改为守饷。以昭画一。从之。　　

○山东巡抚惠龄奏、东省初限应修之阳谷等十五州县城工。原估尚可节省。如墙垛城台等项。现拆验有砖完土坚、毋庸全行拆砌者。又如券洞内海墁石道。有可通融依旧者。窎桥一项。有可用土筑。不必改建石桥者。逐细核算。节省银五万八千二百三十九两零。另册报部。臣不敢以原估已定。迁就糜费。亦不敢以工大费繁。有意删减。批、是。又奏、惟运脚一项。长麟前奏、止请将取土坑基。去工远近。核实报销。其余料物。不准开销运脚。但查工部则例。一切杂料运脚。分晰甚明。查核亦易。是以各城工皆按例准销。今若一概删除。恐工员托词赔垫。于工程克扣取偿。且恐派用民间。胥役滋扰。臣等再四筹画。木料砖块等项。尚可本地采买。惟应需灰觔杂料。除离山较近之阳榖、泗水、嘉祥、蒙阴、沂水、莒州、六州县。毋庸给与运脚。其较远之曹县、单县、范县、城武、钜野、寿张、金乡、邱县、夏津、九县。应照例按道路准销。即于节省项下动用。亦属有赢无绌。得旨、所奏是。自应以实为之。　　

○蠲缓甘肃皋兰、金县、靖远等三县乾隆五十五年分、霜灾额赋有差。　　

○乙酉。孝贤皇后忌辰。遣官祭陵寝。　　

○谕曰、浙闽一带洋面。盗匪出没。为害商旅。甚至围劫哨船。拒伤兵弁。节经降旨、令各该省督抚严密查拏。经伍拉纳督率员弁。陆续拏获各案首夥盗犯一百一十余名。兹复据奏、获盗犯三十八名。俱已审明正法。伍拉纳办理认真。连获多犯。著交部议叙。其出力缉捕之文武员弁。并著该督查明咨部议叙。以示鼓励。至福崧、陈杰、在温州沿海地方。督拏洋盗。为日已久。祗获正盗陈潮等三名。差弁赴闽。亦祗获张阿岩一名。获盗无多。毋庸交部议叙。仍著该抚等督饬所属。上紧缉拏。毋任疎纵。此等盗匪。皆由沿海各处。民风剽悍。地方官不能留心化导。遂致相习为匪。轻生犯法。朕不能道之以德。不得不齐之以刑。尚当引以为愧。故每披览奏牍。见愚民自蹈刑章。骈首就戮。未尝不恻然动念。但匪犯等纠夥出洋。联＜舟宗＞劫掠。倘再稍事姑息。更何以安行旅而靖盗风。若愚民等见此番痛惩之后。咸畏法怀刑。勉为良善。民气渐淳。刑网皆可不设。是诛戮者祇此百余人。而所以保护生全者实多也。闽浙等省。盗风如此之炽。总因富勒浑、雅德、从前在督抚任内。姑息养奸。因循贻误所致。伊等获咎甚重。本不应释令回京。姑念皆已年老。得以幸邀宽宥释回。嗣后该督抚等、若再蹈伊二人覆辙。必当从严治罪。断不能幸邀宽典。惟当督率所属。认真缉匪。化导愚氓。与其惩于既犯之后。不若弭于未然之先。小民等苟能自爱身家。不致轻罹宪典。于辟以止辟。刑期无刑之意。或庶几焉。　　

○又谕曰、朱圭奏、安徽和州、安庆卫、积欠南北芦课等项银两。因该州卫连年间被淹浸。民间元气未复。若将缓带钱粮。同时并徵。民力未免拮据等语。和州、安庆卫、于五十二三等年、被水淹浸。所有新旧应徵银米。业经加恩递缓。第念该处连年叠被水淹。民间元气未能骤复。加之应徵五十五年新粮。若仍新旧一时并徵。恐民力实有不逮。著再加恩、将和州未完灾缓带徵南屯米折银一万五千余两。安庆卫未完灾缓芦课银四千二百余两。俱以五十五年起。分限三年带徵。俾小民按限输将。无虞竭蹶。以示朕惠爱闾阎。有加无已之至意。该部知道。　　

○又谕曰、特成额所遗乌噜木齐领队大臣员缺。攻善保补授。令其驰驿前往。　　

○谕军机大臣曰、伍拉纳奏、续获闽浙两省行劫首夥盗匪分别定拟一摺。该督此次督率属员。查缉盗匪。前后拏获多名。办理尚属认真。已交部议叙矣。但阅摺内、此次拏获盗犯共三十八人。又将从前所获各犯。一并牵连叙入。竟似此次获犯。有一百余名之多。若如此开叙。则一年之内。所获之犯。不几及千数耶。摺内声叙。甚属牵混。著传谕伍拉纳、嗣后奏报拏获盗匪各摺。务须分晰清楚。毋得前后牵混也。　　

○丙戌。谕、此次巡幸盘山。所有修垫山路人夫。著加恩赏给银二百两。　　

○谕军机大臣等、据勒保奏、拏获劫夺蒙古牲畜贼番。审明正法等语。贵德番民。胆敢纠众伤人。劫夺牲畜。其情甚为可恶。今将拏获之叶噶、丹津、垂布藏等犯正法。所办甚是。但此案内垂布藏、阿都、均系青海郡王所属蒙古。而反哄诱番民。劫掳牛只。更属可恶。青海蒙古。平素不能自顾牲畜。又不谨防卡座。一经被掳。即凭报官办理。实属恶习。前已屡经晓示。今反哄诱番民。劫掳本处牲畜。其情尤可痛恨。若不严行禁止。成何事体。著传谕奎舒、将未获之蒙古阿都等、严行查拏。审明从重治罪。　　

○兵部等部议覆、前署四川总督保宁疏称、四川崇庆州怀远镇移驻州同外委事宜。除州同题准以泸州州同移驻外。请将城守营属青云营、酌拨外委千总一员。移驻怀远镇。仍归青云营守备兼辖。城守营参将统辖。其兵丁、即于城守右营原拨该州汛兵内、抽拨十名。交该外委带领协防。又请以崇庆州所属西界五七八甲。北界五六甲地方。拨给新设州同管理。再泸州州同衙门。额设典吏二、民壮六、门子二、皂隶二、快手四、马夫二、仵作一、学习仵作二。应酌留典吏一、学习仵作二、改归泸州州判衙门办事。其余尽令随带移驻。应添捕役。即于快役内改设。均应如所请。至所拟崇庆州分驻怀远镇州同关防。泸州盐捕州判兼察九姓土司关防。亦准咨礼部铸给。其旧关防戳记。照例咨销。从之。　　

○旌表守正被戕山东益都县民郗湖妻赵氏。　　

○丁亥。祭先农之神。遣豫亲王裕丰行礼。　　

○谕曰、额勒春奏、龙里县知县杨炳、志气昏頺。精神委顿。询以案牍民情。类皆答非所问。办理地方公事。舛错迟延。请旨革职等语。杨炳、著革职。至该员系直隶举人。由易州学正截取知县。此等庸劣之员。当日截取时。例由总督验看。何以并不据实具奏。殊属不合。著吏部查明验看之总督。一并议处。该部知道。　　

○河东河道总督李奉翰、山东巡抚惠龄奏、东省上年雨水较多。济南武定等属支干各河。多有淤浅。经前抚臣长麟奏准、借帑兴挑。又臣李奉翰奏准、筹洩东昌坡水。由徒骇河归海。今勘得徒骇马颊二河。大概深通。因去年雨多淤浅。估挑土二十四万五千三百二十余方。又赵牛小支沙河三道。宣洩坡水。由徒骇河归海。河形浅狭。共估挑土四十二万八千二百二十余方。又四女寺哨马营支河。宣洩漳卫之水。现在滚坝迄下河身淤浅。应一体挑浚。估挑土六万九千四百八十方零。即于司库春拨余项下借动。遴员督修。定于四月内完竣。其项分年摊徵归款。得旨、著照所请行。该部知道。　　

○又奏、东昌府护城堤工。自乾隆六年修筑后。历久残缺。上年坡水骤长。汕刷益甚。亟宜修筑完固。以资保护。请一体借帑兴工。仍摊徵归款。报闻。　　

○戊子。直隶总督梁肯堂疏报、宣化县垦地一顷四十八亩有奇。　　

○己丑。上自盘山回銮。　　

○谕、据步军统领衙门奏、正蓝旗满洲步军校贵德呈报、贼犯孙英一名。在监病故。经指挥邓谦芳、带领仵作、验系用铁炼自缢身死。而讯据步甲德儿等供称、见孙英斜枕铁炼之上。并无自缢情形。与仵作所验不符。请将一干人证。俱交刑部。另行详验孙英尸身。审明定拟等语。此案情节。步甲等一面之词。固不足据。即指挥所带之仵作等、遗漏伤痕。捏混填报之处。亦所不免。是相验原报。均未可据以为凭。但孙英一犯。不过仅系窃贼。并非劫盗可比。律无死法。何至畏罪自尽。且步甲等供内、孙英口里哼哼。斜枕铁炼之语。迥非自缢情形。或系步甲希图索诈。有意凌虐致毙。否则或系步甲本系知情纵窃。事后分赃。因孙英就获。恐被到案实供。致罹罪谴。有心将该犯致死。冀图灭口。亦未可定。著传谕刑部堂官、委员将该犯尸身另行相验。悉心研鞫。以成信谳。所有步军统领原摺。并著发交阅看。　　

○又谕曰、都察院奏、东城吏目尹明允、办理民人陈玉控告林大拐伊妻子一案。审系诬捏。有都察院经历厅稿房刘姓到坊。为陈玉求情释放。经该吏目斥出。刘姓遽将陈玉拉去吃饭。一去不回。当即饬拏刘姓送交刑部办理。兹将该管厅官交部议处等语。陈玉控告林大、串通车夫拐伊妻子一案。即使审明诬捏。尚无大罪。惟经历厅书吏刘姓。为该犯向坊官求情。及坊官不允所求。辄胆敢私行带去。藐玩已极。不可不从严究办。著交步军统领衙门、顺天府、五城、一体缉拏。务将书吏刘姓缉获。交刑部严审。有无贿嘱情弊。从重定拟具奏。该管厅官。平日不能约束。并著交部议处。　　

○是日。驻跸大新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十四



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。三月。庚寅。上驻跸三家店行宫。　　

○辛卯。上回圆明园。
  </div>
  <div class="pagination">
   <a href="清实录乾隆朝实录_page1736.html">
    上一页
   </a>
   <span>
    ...
   </span>
   <a href="清实录乾隆朝实录_page1732.html">
    1732
   </a>
   <a href="清实录乾隆朝实录_page1733.html">
    1733
   </a>
   <a href="清实录乾隆朝实录_page1734.html">
    1734
   </a>
   <a href="清实录乾隆朝实录_page1735.html">
    1735
   </a>
   <a href="清实录乾隆朝实录_page1736.html">
    1736
   </a>
   <span class="current-page">
    1737
   </span>
   <a href="清实录乾隆朝实录_page1738.html">
    1738
   </a>
   <a href="清实录乾隆朝实录_page1739.html">
    1739
   </a>
   <a href="清实录乾隆朝实录_page1740.html">
    1740
   </a>
   <a href="清实录乾隆朝实录_page1741.html">
    1741
   </a>
   <a href="清实录乾隆朝实录_page1742.html">
    1742
   </a>
   <span>
    ...
   </span>
   <a href="清实录乾隆朝实录_page1738.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
