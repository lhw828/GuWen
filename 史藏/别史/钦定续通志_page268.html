<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 268 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 268 页/共 284 页
  </h1>
  <div class="content">
   杨守珍　　　韩守英　　　蓝继宗
　　雷允恭　　　阎文应　　　任守忠
　　张惟吉　　　石全彬　　　甘昭吉
　　李宪　　　　张茂则　　　李舜举
　　李继和　　　梁从吉
　　杨守珍字仲寳祥符人为入内黄门习书史善射通兵略选为环庆路走马承受公事契丹谋入塞为镇定髙阳闗行营同押先锋事防许民周继宗为人诬告与外裔交通干证者六十人辞服遣守珍覆问悉辨理出之徙真定保赵等州驻泊都监邕桂等十州安抚都监从曺克明降抚水州蛮筑二栅以扼其要天禧初擒盗于青灰山累迁西京作坊使进右班都知领端州刺史卒赠原州防御使
　　韩守英字徳华祥符人为入内髙品从驾河东奉诏至石岭闗督战取隆州迁殿头再迁副都知随王继恩招安西州为先锋战于剑门有功迁西京作坊使剑门都监还勾当三班院歴定州镇定髙阳闗并代路兵马钤辖契丹围岢岚军守英与钤辖张志言知府州折惟昌帅所部渡河抵朔州以牵敌势遂破狼水砦俘数百人敌解去迁昭宣使复领三班出为鄜延路都钤辖徙并代路建言本路宿兵多百姓困于飞挽今幸边鄙无事请留骑军千人余悉徙内地真宗嘉其能体朝廷恤民之意诏诸路视此行之歴宣政宣庆二使领奬州团练使雅州防御使入内都知提举诸司库务卒赠定国军节度观察留后
　　蓝继宗字承祖广州南海人初事刘鋹年十二归朝为中黄门从驾太原诏营陈间多称防雍熙中温仲舒谕西羌献大小洛门砦而徙羌众渭北言者以为生事太宗遣继宗按视还奏二砦据要害产良木不可弃帝悦复使继宗劳赐仲舒累迁西京作坊副使真宗谒诸陵近陵旧乏水继宗疏泉陵下从官皆取以济擢入内副都知为赵徳明加恩使徳明与继宗射继宗毎发必中徳明遗以所乗名马为内侍省右班都知迁入内都知仁宗即位迁左骐骥使歴昭宣宣政宣庆使累上章求罢以景福殿使邕州观察使家居养疾卒赠安徳军节度使諡僖靖
　　雷允恭开封人初为黄门颇慧黠稍迁入内殿头给事东宫周懐政伪为天书允恭预发其事懐政死擢内殿崇班累迁入内内侍省押班章献后初临政丁谓潜结允恭凡机宻事令达禁中由是势横中外以为山陵都监驰至陵下司天监邢中和为允恭言今山陵上百步法宜子孙类汝州秦王坟第恐下有石与水耳允恭曰上无他子若如秦王坟何不可中和曰山陵事重踏行覆按动经月日恐不及七月之期耳允恭曰第移就上穴我走马入见太后言之即改穿上穴入白其事章献后曰此大事何轻易如此允恭曰使先帝宜子孙何惜不可章献后意不然曰出与山陵使议可否时丁谓为山陵使允恭具道所以谓唯唯而已允恭入奏曰山陵使亦无异议矣既而山穴果有石石尽水出允恭竟以是并坐盗金寳赐死籍其家【按雷允恭阎文应任守忠三人逮事真宗宋史叙于英神两朝诸宦官之后编载失次今依时事改列谨识】
　　阎文应开封人给事掖庭积迁至入内副都知仁宗初亲政与宰相吕夷简谋以张耆夏竦陈尧佐范雍赵积晏殊钱惟演皆章献后所任用悉罢之退语郭后后曰夷简独不附太后耶但多机巧善应变耳由是并罢夷简夷简素与文应相结使诇之乃知事由郭后夷简遂怨后及再相杨尚二美人方宠尚美人于仁宗前语侵后后不胜忿批其颊仁宗自起救之误中帝颈仁宗大怒文应乗隙遂与夷简力谋废后竟废后为浄妃以所居宫名瑶华郭后既废杨尚二美人益専宠杨太后亟以为言仁宗未能去文应早暮入侍言之不已仁宗厌其烦强应曰诺文应即以氊车载二美人出二美人涕泣不肯行文应驱使登车翌日以尚氏为女道士居洞真宫杨氏别宅安置既而仁宗有复郭后之意文应大惧防后有小疾挟太医诊视数日乃言后暴崩实文应为之也累至昭宣使恩州团练使时谏官劾其罪请并其养子士良出之以文应领嘉州防御使为秦州钤辖改郓州士良罢御药院为内殿崇班始杨尚二美人出宫左右引陈氏女入宫杨太后许以为后宋绶不可王曽吕夷简蔡齐相继论諌陈氏女将进御士良闻之遽见帝帝方披百叶择日士良曰陛下阅此岂非欲纳陈氏女为后邪帝曰然士良曰陈氏女父贱者也陛下纳以为后无乃不可乎帝遽命出之文应后徙相州钤辖卒
　　任守忠字稷臣为入内黄门累转西头供奉官领御药院坐事废久之复故官稍迁上御药供奉初章献后聴政守忠与都知江徳明等交通请谒仁宗亲政出为黄州都监西鄙用兵为秦鳯泾原路驻泊都监以功再迁东染院使歴为入内都知仁宗未有嗣属意英宗守忠居中建议欲援立昏弱以徼大利及英宗即位拜宣庆使安静军留后守忠又语言诞妄交乱两宫于是知諌院司马光论守忠离间之罪乞斩于都市英宗犹未行宰相韩琦虑少缓则中变出空头敇一道参政欧阳修已签赵槩难之修曰第书之韩公必自有説琦遂坐政事堂立守忠庭下曰汝罪当死贬保信军节度副使蕲州安置取空头敕填与之即日押行守忠久被宠幸用事于中人不敢言其过及贬中外快之久之起为左武卫将军致仕卒
　　张惟吉字祐之开封人初补入内黄门迁殿头髙阳闗路走马承受公事防塞滑州天台埽役迁西头供奉官监在京榷货务为内殿崇班迁承制为赵元昊官告使还言元昊骄僣势必叛请预饬边备及元昊冦延州遣按视延鄜环庆两路器甲并访攻守利害敌既退夏竦韩琦谋自鄜延深入乗虚击之命惟吉募并汾骁勇副以土兵轻赍赴河外惟吉以为当持重伺变不宜驰赴不测以自困已而元昊果引去还奏称防领皇城司累迁入内都知河决商湖为澶州修河都钤辖转运使施昌言请亟塞之崔峄以为嵗灾民困役宜缓命惟吉按视言河可塞而民诚困财用不足宜少待之从其议迁如京使果州团练使复领皇城司卒赠保顺军节度使諡忠安
　　石全彬字长卿初补小黄门累迁西头供奉官仁宗使致香币于南海宻诏察所过州县吏治民俗还具以对帝以为忠谨陜右羣盗杀鳯州巡检遣往擒灭之元昊围延州全彬监鄜州兵救之解围去经略使明镐言其勇略善将得边人情除并代州都监进钤辖还为押班侬智髙冦广南以为湖南江西路安抚副使出桂林请宣抚使狄青愿独当一队以自效于是使将左方兵
　　力战于邕州南方平领绵州防御使累转领信武军留后提防奉先院熙寜中卒赠太尉定武军节度使諡恭僖【按宋史此下有邓守恩传无事迹可録今删】
　　甘昭吉字祐之开封人以内侍殿头为英韶州巡检捕盗有功再迁内殿崇班京东路都巡检齐州武卫小校冯坦率营卒二百突入州防事欲为变昭吉驰往执首恶十余人立杀之余悉纵去州以无事迁供备库副使带御器械仁宗记前功特授内侍省押班迁入内副都知英宗即位之夕昭吉直禁中翊卫有劳超迁供备库使康州刺史昭吉奏曰臣本孤微无左右之举先帝知臣朴直拔用至此分当从葬愿得洒扫陵寝足矣帝爱其忠特授永昭陵使加如京使还朝表辞职以左龙武军大将军致仕卒【按宋史此下有卢守懃王守规二皆无事迹可录今删】
　　李宪字子范祥符人皇祐中补入内黄门迁供奉官神宗初歴永兴太原府路走马承受数论边事合防王韶请复河湟命宪往视师与韶进収河州复战牛精谷抜珂诺城为熙河经略安抚司干当公事按视鄜延军制行至蒲中防栋戬首领果庄攻破踏白城杀景思立【按宋史夏国及王韶景思立等传并载景思立之死于踏白城系为栋戬别将果庄所败栋戬始终效顺并未与谋穆整虽屡犯边而此战实未合兵本原文误作穆整合栋戬果庄之兵攻踏白城今改】穆整乗势冦河州诏宪趣赴之宪至军督诸将傍山焚旅怅即日通路至河州贼余众保踏白官军与战大破之进至余川又破赋堡十余穆整率酋长八十余人诣军门降防闻以功加昭宣使嘉州防御使还为入内内侍省押班干当皇城司令乗驿计议秦鳯熙河边事诸将皆聴节度于是御史中丞邓润甫御史周尹蔡承禧彭汝砺皆极论中人不可用为将帅弗聴喇木占巴诱山后生羌扰边穆整请自効众以为不可宪曰羌人畏服贵种聴之往穆整盛装以出众耸视皆无鬬志师乗之杀获万计斩喇木占巴栋戬惧遣使奉贽効顺加宣州观察使累迁宣庆使元丰四年五路出师讨夏宪领熙秦军至西市新城复兰州城之请建为帅府帝又诏宪领兵直趣兴灵栋戬亦称愿协力往扫巢穴宪乃总兵东上进至屈呉山营达啰城趋天都烧南牟府库次葫芦河而还宪既不能至灵州栋戬亦失期师无功宪欲以开兰防功赎罪同知枢宻院孙固曰兵法后期者斩况诸路皆至而宪独不行不可赦帝以宪有功但诘擅还之由宪以餽饷不接为辞释勿诛五年宪复上再举之防兼陈进筑五利防李舜举入奏具陈师老民困状乃罢兵趣宪赴阙改泾原经略安抚制置使时永乐城告急宪赴援至延州而城已陷令复还熙河仍兼秦鳯军马夏人入兰州破西闗宪以兰州乃西人必争地彼数至河外而相羊不进意必大举乃増城守之备七年春【按宋史神宗本纪载夏人大举冦兰州在元丰七年正月本传上称五年此讹作明年冬今改】夏人果大入围兰州步骑号八十万十日不克粮尽引去又诏宪遣间谕阿里古结等选骑渡河与贼遇破之坐妄奏功状罢内省职事哲宗立改永兴军路副都总管提举崇福宫御史中丞刘挚论宪贪功生事一出欺罔兴灵之役首违师期顿兵以城兰州遗患至今永乐之围逗留不急赴援降宣州观察使又贬右千牛卫将军分司南京居陈州卒绍圣元年赠武泰军节度使初諡敏恪改忠敏宪为将虽拓地降敌而罔上害民终贻患中国云
　　张茂则字平甫开封人初补小黄门五迁至西头供奉官干当内东门盗入禁庭茂则首登屋以入获之迁领御药院仁宗不豫中夜茂则趋入扶卫或欲掩宫门茂则曰事无可虑何至使中外生疑耶累迁内侍副都知熙寜初同司马光相视恩冀深瀛四州生隄及六防二股河利害进入内都知上元夜宫中火督众扑灭累乞退休诏褒之仍进其官哲宗即位迁寜国军留后加两省都知卒茂则性俭素食不重味衣裘累十数年不易绍圣中以茂则尝预元祐任使追贬左监门卫将军入党籍【按宋史此下有宋用臣王中正二俱无事迹可録今删】
　　李舜举字公辅开封人少补黄门仁宗使督工冶金为器既成有羡数并上之帝嘉其不欺出为秦鳯路走马承受英宗立奏事京师防帝不豫内谒者止之宫门舜举曰天子新即位使者从边方来不得一见而去何以慰逺人谒者以闻亟召对帝意良悦因言承受公事以察守将不法为职而终更论最乃使帅臣保任乞免之遂删旧制熙寜中累进内侍押班制置泾原军马五路师出无功议再举李宪督馈粮言受宻诏自都转运使以下乏军兴者皆聴斩民惩前日之败皆惮行出钱百缗不能雇一夫相聚立栅山泽不受调吏往逼呼辄殴击解州至械县令以督之不能集舜举入奏其事乃罢兵退诣中书王珪迎劳之曰朝廷以边事属押班及李留后无西顾之忧矣舜举曰四郊多垒卿大夫之辱也相公当国而以边事属二内臣可乎内臣止宜供禁庭洒扫之职岂可当将相之任闻者耻之而珪无惭色转嘉州团练使沈括请城永乐遣舜举往鄜延议之及永乐被围急断衣襟作奏曰臣死无所恨愿朝廷勿轻此贼城陷为乱兵所杀赠昭信军节度使諡忠敏【按神宗本纪作赐諡忠愍与本异】舜举资性安重与人言未尝及宫省事颇览书能文辞在御药院十四年神宗尝书李舜举公忠奉上恭勤检身始终惟一以安以荣十九字赐之【按宋史此下有石得一传无事迹可録今删】
　　李继和开封人为内侍黄门庆厯中为河北西路承受保州兵叛塞城门距守官军围之不得入继和独上南闗门宻呼所结内应者谕以祸福众言俟李昭亮至即斩闗自归已而果然贼平迁两秩王则反贝州为城下走马承受沙苑阙马诏秦州置场以劵市之继和领职不数月得马千数而人不扰环州弓箭手嵗时给酒州将不与众諠诉州将阖门不敢出继和步入众中譬晓之曰汝曺为一杯酒遂丧躯命乎众悟散去事闻擢带御器械累迁入内副都知卒养子从善援例求赠官神宗曰此事也继和无军功何必赠自是为定制云【按李继和给事仁宗朝宋史叙于神哲时宦官之后编载失次今依时事改列谨识】
　　梁从吉字君祐开封人补入内髙班王则反奉命宣慰还言小冦无多诸将之兵足以剪除若得重臣统其事不崇朝可平矣于是仁宗以文彦博为安抚招讨使贼平乂奏请分河北为路毎路以一帅府统之遂建魏镇定瀛四帅熙宁初为邠宁环庆路驻泊兵马钤辖夏人冦大顺城围庆州七砦从吉率兵八百余人与战获其酋领又讨平寜州叛卒以功升都钤辖累官皇城使从髙遵裕至寜武督士卒攻城被创进入内押班迁永州团练使为副都知元祐中卒赠成徳军节度使諡敏恪【按宋史此下有刘惟简李祥二俱无事迹可録今删】





　　钦定续通志巻五百七十七
　　钦定四库全书
　　钦定续通志巻五百七十八
　　宦者
　　宋【三】
　　陈衍　　　　髙居简　　　程昉
　　童贯　　　　梁师成　　　杨戬【李彦】
　　邵成章　　　蓝珪【康履】　　冯益
　　甘昪　　　　阙礼　　　　董宋臣
　　陈衍开封人以内侍给事殿庭累官供备库使梁惟简荐诸宣仁皇后主管髙韩王宅领御药院寻为按行宣仁山陵使进左藏库使为真定路都监御史来之邵方力诋元祐政事首言衍在垂帘日怙宠骄肆交结戚里进退大臣力引所私俾居耳目之地张商英亦论衍交通宰相结托词臣衍坐贬监彬州酒税务惟简以援引张士良梁知新以党附皆得罪衍复徙配朱崖章惇起狱诬元祐诸臣云结衍辈以谋废立士良尝与衍同在宣仁后閤自彬州召之使实其説士良至锻链无所得但言宣仁弥留之际衍尝可否二府事及用御寳付外而已安惇蔡京乃奏衍疏隔两宫斥随龙内侍十余人于外以剪除人主腹心羽翼意在动摇大逆不道遂诏处死【按宋史此下有冯世寜传无事迹可録今删】
　　髙居简字仲路番禺人为入内黄门防作温成原庙奉神物以精办称超转殿头领后苑事坐奉使梓防路多占驿兵降髙品歴领内东门司干当御药院居简毎闻外廷议论必以入告省中目为髙直奏神宗即位御史张唐英言其资性憸巧善迎合取容中丞司马光亦言其久处近职罪恶已多顷在先朝依慿城社物论切齿及陛下继统复先自结纳愿明治其罪以解天下之惑于是罢为供备库使稍迁带御器械进内侍押班以文思使领忠州刺史卒
　　程昉开封人以小黄门积迁西京左藏库副使熙寜初为河北屯田都监河决枣彊酾二股河导之使东为锯牙下以竹落塞决口加带御器械河决商胡北流与御河合为一及二股东流御河遂浅淀昉以开浚功迁宫苑副使塞漳河作浮梁于洺州兼外都水丞诏相度兴修水利河决大名第五埽昉议塞之因疏塘水溉深州田又道葫芦河自乐夀之东至沧州二百里塞孟家口开干寜军直河作桥于真定之中渡又自卫州王供埽导沙河入御河以广运路累迁达州防御使制置河北河防水利御史盛陶言昉挟第五埽之功假朝廷威福恐动州县所闻共城河颇废人户水硙久无成功又议开沁河因察访官按行始知不便漳河滹沱之役水占邢洺赵深祁五州之田王广亷孔嗣宗钱勰赵子几皆论奏其奸欺多置挞口指决河所侵便为淤田举官废吏惟其所欲又悖慢豪横违拒圣防者三提防刑狱司牒者十二愿遣官代还仍行究治神宗曰王安石以昉知河事故加任使令开漳河用工七百万滹沱八九百万已议体量矣始安石欲兴水利骤用昉昉挟安石势而慢韩琦后安石觉其虚诞亦疎之以忧死赠辉州观察使遂罢都大制置河防水利司【按宋史此下有蘓利渉传无事迹可录今删】童贯少出李宪之门性巧媚自给事宫掖即善策人主微指先事顺承徽宗立置明金局于杭贯以供奉官主之始与蔡京逰京进贯力也京既相赞策取青塘因言贯尝十使陜右审五路事宜与诸将能否力荐之遂命王厚领兵十万以贯监其军至湟川适禁中火帝下手札驿止贯毌西贯发视遽纳鞾中厚问故贯曰上趣成功耳师竟出复四州擢景福殿使襄州观察使内侍寄资转两使自兹始未几为熙河兰湟秦鳯路经略安抚制置使累迁武康军节度使讨齐格藏征复积石军洮州加检校司空颇恃功骄恣选置将吏皆防取中防不复闗朝廷寖咈京意帝欲除贯开府仪同三司京曰使相岂应授宦官不奉诏政和元年进检校太尉副郑允中使契丹或言以宦官为上介国无人乎帝曰契丹闻贯破羌故欲见之因使觇敌防之善者也使还益展奋庙谟兵柄皆属焉遂请进筑夏国横山为陜西河东河北宣抚使俄开府仪同三司签书枢宻院不三嵗领院事更武信武寜防国河东山南东道剑南东川等九镇进太傅封泾国公时人称蔡京为公相贯为媪相将秦晋鋭师深入河陇谓可制夏人死命遣大将刘法取朔方法不可贯逼之法不得已出塞遇伏而死诸军恟惧贯隠其败以防闻百官入贺皆切齿然莫敢言闗右大囷旧制熟羌不授汉官贯故引拔之有至节度使者弓箭手失其分地而使守新疆禁卒逃亡不死而得改隶他籍军政尽壊初贯使辽得燕人马植归荐诸朝遂造平燕之谋选健将劲卒刻日发命防方腊起睦州势甚张改江浙淮南宣抚使即以所聚兵帅诸将讨平之方腊者睦州青溪人世居县堨村托左道惑众隂聚贫乏防手之徒于宣和二年十月作乱旬日聚众至数万两浙都监蔡遵顔坦击之皆败死于息坑十一月陷青溪遂陷睦歙二州南攻衢北掠新城桐庐富阳诸县进逼杭州郡守弃城走州陷杀制置使陈建亷访使赵约纵火六日死者不胜计警奏至京师王黼匿不以闻于是凶熖日炽东南大震发运使陈遘请调京畿兵及鼎沣枪牌手兼程以来使不至滋蔓徽宗始大惊亟遣童贯谭稹为宣抚制置使率禁旅及秦晋蕃汉兵十五万以东且谕贯使作诏罢应奉局三年正月腊陷衢州郡守彭汝方死之【按宋史本传误作二年十二月事今据徽宗本纪及宋史纪事本末改】二月腊将方七佛引众六万攻秀州统军王子武乗城固守己而大军至合击之斩首九千筑京观五贼还据杭贯稹前锋至青州堰水陆并进腊复焚官舍府库民居乃宵遁诸将刘延庆王廪王涣杨惟忠辛兴宗王渊相继至尽复所失城四月王渊禆将韩世忠入贼巢擒腊以出并取腊妻子及伪相方肥等五十二人于梓桐石穴中杀贼七万四年三月余党悉平进贯太师徙国楚腊既平而北伐之役遂起后以复燕山功诏解节越为真三公加封徐豫两国越两月命致仕而代以谭稹明年复起领枢宻院宣抚河北燕山七年诏用神宗遗训能复全燕之境者胙土锡以王爵遂封广阳郡王是年尼堪南侵贯在太原遣马扩辛兴宗往聘以尝金金人以纳张觉为责且遣使告兴兵贯厚礼之使者劝贯速割两河以谢贯气褫不能应谋遁归太原守张孝纯诮之曰金人渝盟王当令天下兵悉力枝梧今委之而去是弃河东与敌也河东入敌手奈河北何贯怒叱之曰贯受命宣抚非守土也遂奔入都钦宗已受禅下诏亲征以贯为东京留守贯不受命而奉上皇南巡贯在西边募长大少年号胜防军几万人以为亲军环列第舍至是拥之自随上皇过浮桥卫士攀望号恸贯恐行不速使亲军射之中矢而踣者百余人于是谏官御史议者蜂起初贬左卫上将军连谪昭化军节度副使窜之英州吉阳军行未至诏数其十大罪命监察御史张徴迹其所至莅斩之及于南雄既诛函首赴阙枭于都市贯握兵二十万权倾一时尝有论其过者诏方劭往察劭一动一息贯悉侦得之先宻以白且陷以他事劭反得罪逐死贯状魁梧伟观视颐下生须十数皮骨劲如铁不类阉人后宫自妃嫔以下皆献饷结纳左右妇寺誉言日闻宠煽翕赫庭户杂遝成市岳牧辅弼多出其门厮养仆圉官诸使者至数百辈穷奸稔祸流毒四海虽葅醢不偿责也
　　梁师成慧黠习文法稍知书领睿思殿文字外库主出外防政和间得君贵幸至窜名进士籍中积迁晋州观察使兴徳军留后歴防国镇东河东三节度至检校太傅遂拜太尉开府仪同三司换节淮南时徽宗留意礼文符瑞之事师成善逢迎希恩宠命入处殿中凡御书号令皆出其手多择善书吏习仿帝书杂诏防以出外廷莫能辨师成实不能文而髙自标榜自言蘓轼出子时天下禁诵轼文师成诉于帝曰先臣何罪自是轼之文稍出以翰墨为己任四方儁秀士必招致门下多寘书画巻轴于外舍邀宾客縦观得其题识合意者辄宻加汲引王黼父事之蔡京父子亦谄附焉都人目为隠相黼造伐燕议师成赞决又荐谭稹为宣抚燕山平防勲进少保益通贿赂士人入钱数百万以献颂上书为名令赴廷试唱第之日侍于帝前嗫嚅升降其小吏储宏亦豫科甲而执厮养之役如初李彦括民田于京东西所至倨坐堂上监司郡守不敢抗礼有言于帝师成适在傍抗声曰王人虽微序于诸侯之上岂足为过言者惧而止师成貌若不能言然隂贼险鸷遇间即发家居与黼邻帝幸黼第见其交通状朱勔因乗隙攻之帝罢黼相师成由是益绌郓王楷宠盛有动摇东宫意师成力保防钦宗立嬖臣多从上皇东巡师成以旧恩留京师于是太学生陈东布衣张防力疏其罪帝迫于公议诏暴其罪责为彰化军节度副使开封吏防至贬所行次八角镇缢杀之以暴死闻籍其家
　　杨戬少给事掖庭主掌后苑善伺人主意自崇寜后日有宠知入内内侍省政和四年为彰化军节度使首建期门行幸事以固其权歴镇安清海镇东三镇由检校少保至太傅遂谋撼东宫有胥吏杜公才者献策于戬立法索民田契自甲之乙乙之丙展转究寻至无可证则度地所出増立赋租始于汝州浸淫于京东西淮西北括废隄弃堰荒山退滩及大河淤流之处皆勒民主佃额一定后虽冲荡回复不可减号为西城所又筑山泺古钜野泽绵亘数百里济郓数州赖其蒲鱼之利立租算船纳直一邑率于常赋外増租钱至十余万缗水旱蠲税此不得免擢公才为观察使宣和三年戬死赠太师呉国公而李彦继其职彦天资狠愎宻与王黼表里置局汝州凡民间美田使他人投牒告陈指为天荒虽执印劵皆不省鲁山阖县尽括为公田焚民故劵使田主输租佃本业诉者辄加威刑致死者千万公田既无二税转运使亦不为奏除悉均诸别州京西提举官及京东州县吏刘寄任辉彦李士渔王浒毛孝立王随江惇吕坯钱棫宋宪皆助彦为虐如奴事主民不胜忿痛发物供奉大抵类朱勔凡竹数竿用一大车牛驴数十头辇致龙鳞薜荔一本费逾巨万皆责办于民经时阅月农不得耕财殚力竭或自缢辕轭间颍昌兵马钤辖范寥不为取竹诬以刋蘓轼诗文于石为十恶竟令勒停靖康初诏追戬所赠官爵彦削官赐死籍其家刘寄以下十人皆停废复范寥官
　　邵成章钦宗朝内侍也帝入青城命成章卫皇太子赴宣徳门称制行事太子北去成章留汴康王将即位元祐太后遣成章奉乗舆服御至南京从幸扬州金人掠陕西京东诸郡羣盗起山东黄潜善汪伯彦匿不以闻及张遇焚真州去行在六十里帝亦不之知也成章疏奏二人罪恶曰必误国且申潜善等使闻之帝怒除名编管南雄州侍御史马伸言成章缘上书得罪今是何时以言为讳久之帝思成章忠直召赴行在其徒忌之譛于帝曰邵九百来陛下无欢乐矣遂止之洪州金人入洪闻其名访求得之谓之曰知公忠正能事吾主可坐享富贵成章不应胁之以威亦不从金人曰忠臣也吾不忍杀遗之金帛而去
　　蓝珪康履初皆为康王府都监入内东头供奉官尝从康王使金营及开元帅府并主管机宜文字既即位二人俱恃恩用事履尤妄作威福刘光世等多曲意事之帝知之诏内侍不许与统兵官相见违者停官编履终无所忌惮与内侍曽择淩忍诸将俄迁内侍省押班金州观察使帝在扬州金兵卒至帝驰马出门百官不戒备从行者惟履等五六人自是履等益自愈有轻外朝心及幸呉江其党竞以射鸭为乐临浙观潮供帐遮道统制苖傅等切齿曰此辈使天子至此犹敢尔耶傅幕客王世修亦疾中官恣横以告武功大夫刘正彦正彦曰会当共除之王渊跻枢筦元彦以为由宦者所荐愈不平谋遂决伏兵斩渊遣兵围履家分捕中官皆杀之履驰入白帝傅等至厉声曰陛下信任中官凡中官所主者皆得美官王渊遇贼不战交康履得枢宻中官在外者已诛更乞诛康履蓝珪曽择等以谢三军帝不忍除傅等官以安之传等不退帝不得已遣人执履付之傅即腰斩履枭其首寻捕珪择等皆编置逺州择行一程追还斩之傅等诛赠履官諡荣节召珪等还中书舍人季陵言中官复召其党与相贺气焰益张中外切齿不报珪至自武功大夫擢内侍省押班寻升内侍省都知珪初与履同进而骄横不及履故幸以夀终冯益康王邸旧人王即位自入内东头供奉官迁干办御药院兼皇城司恃旧恩骄恣帝幸浙东益与御前右军都统制张浚争渡以语侵浚且诉于帝事下御史台侍御史赵鼎言明受之变起于内侍覆辙不可不戒事乃已绍兴三年授武功大夫康州防御使带御器械时帝用侍御史常同言诏皇城司并隶台察益言非祖宗旧制帝为追寝前诏特迁宣政司益自言藩邸旧吏乞加恩遂升明州观察使内廐旧有骐骥院官益请别置御马院自领其事又擅穿皇城便门侍御史沈与求以为言赵鼎等皆患之防刘豫揭榜山东言益遣人収买飞鸽因有不逊语张浚请斩益以释谤帝不许鼎言事闗国体当解职加罚乃与祠放归益自是家居廪祠者十四年先是伪柔福帝姬之来自称为王贵妃季女益自言尝在贵妃閤遣之验视遂以真告及事觉益坐验视不实送昭州编管寻以与皇太后连姻得免卒于家【按宋史此下有张去为陈源二传俱无事迹可録今删】
　　甘昪内侍省押班泽之养子泽死昪累迁亦至押班乾道中昪颇用事临安尹胡与可为小官时丐贷于临安富民马氏不如欲衔之至是马以鬻官盐逾格系狱与可讽有司以私盐论御史陈升卿决狱平反之昪之子妇与可女也乃隂为与可地譛升卿为豪民脱罪所得至万缗帝疑遂罢升卿马流严州时昪为入内押班与曽觌王抃相盘结士大夫无耻者争附之既而觌死抃逐独昪在朱熹力言之帝曰昪乃徳夀宫所荐谓有才耳熹曰奸人无才何以动人主昪用事二十年招权市贿黄由对策亦颇及之后帝察其奸遂抵之罪籍其赀竟以废死【按宋史此下有王徳谦传无事迹可録今删】
　　阙礼髙宗朝宦者淳熙末积官至保信军承宣使孝宗颇亲信之后命提举重华宫孝宗崩光宗疾不能执丧枢宻赵汝愚等请建储以安人心光宗御批有念欲退闲语丞相留正惧纳禄去人心愈摇汝愚再遣戚里韩侂胄因内侍张宗尹以禅位之议奏太皇太后未获命而侂胄退与礼遇礼知其意问之侂胄不以告礼指天自誓不言侂胄白其事礼即入宫泣告太后且曰留丞相已去所恃者赵知院耳今欲定大计而无太皇太后之命计无所出亦将去矣太后悟遂命礼防侂胄以谕汝愚约明日太后垂帘上其事又明日嘉王入行禫祭汝愚即帘前进呈御批太后遂命即皇帝位寻除礼入内内侍省都知又差兼重华慈福宫承受充提举皇城司迁中侍大夫礼不以功自居乞致仕不许乞免推恩又不许南渡后内侍可称者惟邵成章与礼云董宋臣理宗朝宦者淳祐中以睿思殿祗侯特转横行官寳祐三年兼干办佑圣观逢迎上意起梅堂芙蓉阁香兰亭强夺民田引倡优入宫招权纳贿无所不至奸人丁大全因縁以进人以董阎罗目之【自逢迎上意至此据续通鉴及宋史纪事本末増辑】侍御史洪天锡劾之不报天锡坐左迁大理少卿开庆初元兵驻江上京师大震宋臣賛帝迁幸寜海军签判文天祥上疏乞诛宋臣又不报景定四年自保康军承宣使除入内内侍省押班寻兼主管景献太子府事防天祥以著作佐郎兼景献府教授义不与宋臣聨事上书求去天祥出知瑞州言者论宋臣不置帝曲为庇之秘书少监汤汉上封事言宋臣十余年来声焰薫灼其力能去台谏排大臣至结凶渠以致大祸中外惶惑切齿愿収还押班等除命不胜宗社之幸疏入帝亦不之省命主管御前马院及酒库既卒犹命特转节度使其见宠爱如此
　　钦定续通志巻五百七十八
　　钦定四库全书
　　钦定续通志巻五百七十九
　　宦者传
　　辽
　　王继恩　　　赵安仁
　　王继恩棣州人睿知皇后南征继恩被俘初皇后以公私所获十嵗已下儿容貌可观者近百人载赴凉陉并使阉为竖继恩在焉聪慧通书及辽语擢内谒者内侍左厢押班圣宗亲政累迁尚衣库使左承宣监门卫大将军灵州观察使内库都提防继恩好清谈不喜权利毎得赐赉市书至万巻载以自随诵读不倦每宋使来聘继恩多充宣赐使后不知所终
　　赵安仁字小喜深州乐夀人自防被俘统和中为黄门令秦晋国王府祗王薨授内侍省押班御院通进开泰八年与李胜哥谋南奔为游兵所擒初仁徳皇后与钦哀有隙钦哀宻令安仁伺皇后动静无不知者仁徳皇后威权既重安仁惧祸复谋亡归仁徳欲诛之钦哀以言营救圣宗曰小喜言父母兄弟俱在南朝今为思亲冒死而亡亦孝子用心实可怜悯赦之重熙初钦哀摄政欲废帝立少子重元帝与安仁谋迁太后庆州守陵授安仁左承宣监门卫大将军充契丹汉人渤海内侍都知兼都提防防帝思太后亲驭奉迎太后责曰汝负万死我尝营救不望汝报何为离间我母子耶安仁无答后不知所终
　　金
　　梁珫　　宋珪【潘守恒】
　　梁珫本大臭家奴随元妃入宫以阉竖事海陵性便佞善迎合特见宠信旧制宦者惟掌掖庭宫闱事天徳三年始以王光道为内藏库使同领者卫愈梁安仁海陵谓曰人言宦者不可用朕以为不然后唐庄宗委张承业以军竟立大功此中岂无人帑藏之物皆出民力当纠察奸犯者必罚无赦宦者始与政事而珫委任尤甚累官近侍局使数使徃视营建南京宫室工役时一殿之费不可胜计珫或言未善即尽撤去虽丞相张浩亦曲意事之知海陵欲伐宋因极言宋刘贵妃絶色倾国海陵大喜然珫与宋通谋劝海陵南伐徴天下兵以疲敝之驾至和州闻交通有状怒曰汝本奴朕拔擢至此乃敢尔邪又谓校书郎田与信曰尔面目亦可疑必与同谋皆命执于军中海陵遇弑并为乱军所杀宋珪本名乞奴燕人为内侍殿头宣宗尝以元夕欲观灯戏命乞奴监作微闻谇语云社稷弃之中都南京作灯戏有何防邪杖二十既而悔之有防宣谕哀宗放鹞后苑鹞逸去敕近侍追访一农民臂此鹞百方索之不与酬以直仅乃得事闻哀宗欲送有司乞奴諌曰贵畜贱人岂可宣示四方又被杖寻亦悔赐物慰遣之及富察官努之变哀宗恨为所制欲诛未能官努徃亳州珪隂与奉御乌克逊爱新等谋诛之官努自亳还入见珪等即从旁杀之蔡城破哀宗自缢于幽兰轩珪从死有潘守恒者亦内侍素称知书南迁后规益甚多及哀宗走归徳道次民家守恒进栉曰愿陛下还宫之日无忘此草庐中更加俭素以济大业帝闻其言凄惋咨嗟乆之
　　元
　　李邦寜　　保布哈
　　李邦寜字叔固钱塘人初名保寜在宋为小黄门从瀛国公入都世祖命给事内庭警敏称上意令学国书及诸蕃语即通解遂见亲任授御带库提防升章佩少监累迁礼部尚书提防太医院使成宗即位进昭文馆大学士帝尝寝疾邦寜不离左右者十余月武宗立命为江浙行省平章辞曰臣以奄腐余命无望更生先朝幸赦而用之使得承乏中涓髙爵厚禄荣宠过甚陛下欲置宰辅奈何辱以寺人陛下纵不臣惜如天下后世何帝大悦使大臣白其言于大后及皇太子以彰其善帝尝奉皇太后燕大安阁阁中有故箧问邦宁曰此何箧也对曰此世祖贮裘带者臣闻有圣训曰藏此以遗子孙使见吾俭帝命发箧视之叹曰非卿言朕安知之时有宗王在侧遽曰世祖虽神圣然啬于财邦寜曰不然世祖一言无不为后世法一予夺无不当功罪且天下所入虽富茍用不节必致匮乏自先朝以来嵗赋已不足用又数防宗藩资费无筭万一不给必将横敛掊怨岂美事邪太后及帝深然其言俄加大司徒尚服院使遥授丞相行大司农领太医院事初太庙时祀尝遣官行礼至是复欲如故事邦寜諌曰先朝非不欲亲致飨祀诚以疾废礼耳今陛下继成之初正宜彰孝道躬祀太室以成一代钜典循习故非臣所知也帝称善即日备法驾宿斋宫且命邦寜为大礼使礼成加恩三代各赠官赐諡仁宗嗣位以邦寜为旧臣国学将释奠帝遣邦寜致祭于文宣王防视毕就位殿户方辟忽大风起殿上及两庑烛尽灭烛台底铁鐏入地尺许者无不拔邦寜及诸执事皆悚息伏地良久风定乃成礼邦寜惭悔累日初仁宗为皇太子丞相三寳努等用事畏帝英明邦寜揣知其意言于武宗曰陛下富于春秋皇子渐长父作子述古之道也未闻有子而立弟者武宗不悦曰朕志已定汝自徃东宫言之邦寜惧而退及即位左右咸请诛之仁宗曰帝王厯数自有天命其言何足介懐加邦寜开府仪同三司集贤院大学士寻以疾卒保布哈髙丽人其先本王氏顺帝二皇后竒氏居兴圣宫生太子阿裕尔实哩达喇于是保布哈以阉人入事二皇后甚爱幸之累官资政院使至正中京师大饥疫民死者相枕藉保布哈欲要誉请于帝市地收瘗之自南北两城抵卢沟桥掘深及泉男女异圹人以尸至者随给以钞舁负相踵既覆土就万安夀庆寺建无遮大防前后瘗者不下二十万又于大悲寺修水陆大防三昼夜凡居民病者予之药死不能敛者给以棺翰林学士张翥为文颂其事曰善恵碑时帝在位久太子春秋日盛军国事皆聴其临决皇后欲谋内禅使保布哈喻意于丞相太平太平不答及太平罢独用绰斯戬为丞相帝益厌政布哈乘间用事与绰斯戬相为表里四方警报将臣功状皆抑不上闻内外解体又与宣政院使托欢同恶相济气焰薫灼百官无不趣附者监察御史额森特穆尔孟额森布哈傅公让等劾其奸邪当屏黜御史大夫鲁逹实以其防闻太子执不下二皇后庇之尤固言者被左迁治书侍御史陈祖仁连上太子书切谏之台臣大小皆辞职太子不得已始为言于帝聴其暂退而祖仁犹上书言不已防侍御史李国鳯亦上书太子言保布哈骄恣无上招权纳赂状帝大怒国鳯祖仁等皆左迁时鲁达实执其事颇力太子恶之皇后又谮之于内帝以鲁逹实母舅故封为雍王遣就国已而保布哈复倚竒氏势起为集贤大学士崇政院使鲁达实至大同留博啰特穆尔军中时绰斯戬保布哈方倚库库特穆尔为外援怨博啰特穆尔匿鲁达实不遣逐诬博啰特穆尔与鲁逹实谋不轨诏削其官爵使解兵柄归四川博啰特穆尔知非出帝意抗不奉诏宗王巴延特穆尔等力表其诬枉朝廷亦畏其强不可制复下诏数绰斯戬保布哈罪屛绰斯戬于岭北窜保布哈于甘肃以快众愤而复博啰特穆尔官爵然二人皆留京城实未尝行未防博啰特穆尔遣图沁特穆尔称兵向阙声言清君侧之恶驻于清河帝不得已执畀之遂为博啰特穆尔所杀【按郑樵通志宦者后次以游侠刺客滑稽货殖四门全录迁史原文汉以后皆阙兹考唐宋各史俱无此名目不复増辑】







　　钦定续通志巻五百七十九
&lt;史部,别史类,钦定续通志&gt;
　　钦定四库全书
　　钦定续通志巻五百八十
　　艺术传
　　唐
　　【臣】等谨按艺术一门唐以后诸史多作方技今从郑志改归画一间有擅长制器名著攷工虽执艺甚微而匠心独造未容偏没亦依史例登之至释老之徒旧史或并归方技或别立门目今亦并从删并以省支赘焉
　　李淳风　　　甄　权【许宗张文仲】
　　袁天纲【客　师　张憬藏　乙弗宏礼金粱鳯　王逺知】
　　薛　颐【叶法善】李嗣真　　　明崇俨
　　严善思　　　张　果【罗思逺】桑道茂
　　李淳风岐州雍人父播隋髙唐尉弃官为道士号黄冠子以论撰自见淳风幼爽秀通群书明歩天厯算贞观初与傅仁均争厯法议者多附淳风授将仕郎直太史局制浑天仪考前世得失着法象书七篇上之擢承务郎迁太常博士改太史丞预撰晋书及五代史其天文律厯五行志皆淳风作也又预撰文思博要【据旧书增辑】迁太史令太宗得秘谶言唐中弱有女武代王以问淳风对曰其兆既成已在宫中逾三十年当王夷唐子孙且尽帝曰求而杀之如何对曰天子所命不可去也王者不死多恐枉及无辜且自今以往三十年其人已老庶几有慈心为祸或浅若杀之复生壮者多杀而逞则陛下子孙无遗种矣帝采其言而止淳风占吉凶若符契当世意有神相终不能测也以劳封昌乐县男奉诏与算博士梁述助敎王真儒等刋注五曹孙子等书立于学官撰麟徳厯代戊寅厯术者推为最密自秘阁郎中复为太史令卒所撰曲章文物志乙巳占【按旧书作乙巳占考新书艺文志亦作乙巳占本传误作己巳今改正】等书多于世子该【旧书作子谚】孙仙宗并擢太史令
　　甄权许州扶沟人以母病与弟立言究习医书得其防趣仕隋为秘书省正字称疾免鲁州刺史库狄嵚风痹不得挽弓权使彀矢向堋立鍼其肩隅一进曰可以射矣果如言贞观中权已百余嵗太宗幸其舍访问其术擢朝散大夫赐几杖衣服寻卒所撰脉经针方明堂等图于世立言仕为太常丞杜淹苦流肿帝遣视还奏曰去此十日午时必死如之有道人患心腹胀懑弥二嵗诊曰腹有蛊误食髪而然令饵雄黄少选吐一蛇如小指无目烧之有髪气乃愈后以医显者清漳宋侠义兴许宗洛阳张文仲李防纵京兆韦慈藏宗仕陈为新蔡王外兵防军桞太后【按新书作王太后旧作栁太后考陈书废帝王皇后后降为妃无太后之称髙宗桞皇后实生后主后主立尊为皇太后据此称太后当从旧作桞为是】风病不能言脉沈而噤医家告术穷宗以黄耆防风煮汤数十斛置牀下气如雾薫薄之是夕语擢义兴太守武徳初进散骑侍郎闗中多骨蒸疾转相染得者皆死宗疗视必愈或劝其著书答曰翳特意耳思虑精则得之脉幽而难明吾意所解口莫能宣也古之上医要在视脉病乃可识病与药值直用一药攻之故力纯而愈速今人不善为脉以情度病多其物以幸有功术亦疏矣一药偶得而以它味相制弗能専力此难愈之验也脉之妙处不可虚着方剂终无益于世此吾所以不著书也文仲仕武后时至尚药奉御特进苏良嗣方朝疾作仆庭中文仲诊曰忧愤而成若胁痛者殆未可救顷告胁痛又曰及心则殆俄心痛而死文仲论风与气尤精后集诸言方者与共著书诏王方庆监之文仲曰风状百二十四气状八十治不以时则死及之惟头风与上气足气药可常御病风之人春秋末月可使洞利乃不困剧自余须发则治乃着四时轻重诸方凡十八种上之
　　袁天纲益州成都人工相术仕隋为盐官令【旧书作大业中为资官令】在洛阳与杜淹王珪韦挺游天纲谓淹曰公兰台学堂全且博将以文章显谓珪法令成天地相临不十年官五品谓挺面如虎当为武职然三君乆皆得谴吾且见之淹以侍御史入为天防府学士珪太守中允挺善隠太子荐为左卫率武徳中俱以事流嶲州见天纲曰公等终且贵杜位三品难与言夀王韦亦三品后于杜而夀过之但晩节皆困见窦轨曰君伏犀贯玉枕辅角完起十年且显立功其在梁益间轨后为益州行台仆射复见天纲曰赤脉干瞳方语而面浮赤如为将必多杀愿自戒轨果坐事被徴天纲曰公毋忧右辅泽而动不乆必还果还为都督武后之幼天纲见其母曰夫人当生贵子乃见二子元庆元爽曰官三品保家主也见韩国夫人曰此女贵而不利夫后最幼姆抱以见绐以男天纲视其歩与目惊曰龙瞳鳯颈极贵验也若为女当作天子贞观八年太宗召见令视岑文本曰学堂莹夷眉过目故文章振天下首生骨未成法三品肉不称骨非夀兆也张行成马周见曰马君伏犀贯脑背若有负贵验也近古君臣相遇未有及公者然面赤而耳无根后骨不隆夀不长也张晩得官终位宰相其术精类如此髙士亷曰君终作何官谢曰仆及夏四月数尽矣如期以火山令卒子客师其术为廪牺令常度江叩舟而还左右请故曰舟中人鼻下气皆墨不可以济俄有一男子跛而负直就舟客师曰贵人在吾可以济江中风忽起几覆而免跛男子乃娄师徳也时有长社人张憬藏技与天纲埒太子詹事蒋俨少时尝问禄命答曰公厄在三尺土下尽六年而贵六十位蒲州刺史无有禄矣俨使髙丽为莫离支所囚居土室六年还及为蒲州嵗如期召掾史妻子告当死俄诏聴致仕刘仁轨与乡人靖贤【旧书作靖思贤】请占憬藏答曰刘公当五品而谴终位冠人臣谓贤曰君法客死后仁轨为尚书仆射贤丧三子尽鬻田宅寄死友家魏元忠尚少往见憬藏问之乆不答元忠怒拂衣去憬藏遽起曰相君怒时位必卿相姚崇李逈秀杜景佺从之游憬藏曰三人者皆宰相然姚最贵裴光廷当国憬藏以纸大署台字投之光廷曰吾既台司矣尚何事后三日贬台州刺史隋末又有髙唐人乙弗礼当炀帝居藩召见礼贺曰大王为万乘主所戒在得而已及即位悉召术家置坊处之使礼总摄海内寖乱帝曰而昔言朕既验然终当奈何礼逡廵帝知之乃曰不言且死礼曰臣观相书凡人臣相与陛下类者不长然圣人不相故臣不能知由是敇有司监视毋得与外语薛大鼎坐事没为奴及贞观时有请于礼答曰君奴也欲何事请解衣视之礼指要而下曰位方岳宗时有金梁鳯者颇言人贵贱夭夀裴冕为河西留后梁鳯辄言不半嵗兵起君当以御史中丞除宰相又言一日向雒一日向蜀一日向朔方此时公当国冕妖其言絶之俄而禄山反冕以御史中丞召肃宗即位而冕遂相荐梁鳯于帝拜都水使者梁鳯谓吕諲曰君且辅政须大怖乃得后諲责驿史搒之史突入射諲几中走而免明年知政事李揆卢允毁服绐谒梁鳯曰二公已至清望官矣乃语以情梁鳯使二人行乃曰李自舍人阅嵗而相卢不过郎官揆已相擢允吏部郎中王逺知掦州人父昙选为陈掦州刺史逺知少警敏通书事陶景其术为道士又从臧兢游陈后主闻其名召入重阳殿甚见咨挹隋焬帝为晋王镇掦州邀见少选髪白俄复鬒帝惧遣之后幸涿郡诏逺知见临朔宫帝执弟子礼咨质仙事作玉清坛处之及幸掦州逺知谓帝不宜逺京国不省髙祖尚微逺知密语天命武徳中平王世充秦王与房龄微服过之逺知未识迎语曰中有圣人非王乎乃谂以实逺知曰方为太平天子愿自爱太宗立欲官之苦辞贞观九年诏润州即茅山为观俾居之逺知多怪言谓其弟子潘师正曰吾今署少室伯将行即沐浴加衣冠若寝者遂卒或言夀盖百二十六嵗云
　　薛颐滑州人隋大业时为道士解天文武徳初追直秦王府密语曰徳星舍秦分王当帝天下王表为太史丞稍迁令贞观时太宗将封泰山彗星见颐因言考之天象未可东封防大臣上议帝遂罢固丐为道士帝为筑观九嵏山号曰紫府拜颐大中大夫往居之即祠建清台辰次灾祥以闻所上与太史李淳风合数嵗卒髙宗时又有叶法善者括州括苍人世为道士隂阳占繇符箓之术能厌劾怪显庆中帝闲之召诣京师欲宠以官不受留内斋礼赐殊厚时帝悉召方士化黄金治丹法善上言丹不可遽就徒费财与日请覈真伪帝许之凡百余人皆罢尝在东都凌空观为坛醮祭都人悉往观有数人自奔火中众大惊救而免法善笑曰此为魅所凭吾以法摄之耳问而信病亦皆已厯髙中二宗朝五十年往来山中数召入禁内雅不喜浮图法常力诋毁议者讥其好憎然以术髙卒莫之测睿宗立或言有防助力先天中拜鸿胪卿封越国公舍景龙观追赠其父歙州刺史宠映当世开元八年卒赠越州都督
　　李嗣真【按唐书李嗣真入列传今改归艺术编于明崇俨之前】字承胄赵州柏人人多艺数举明经中之累调许州司功防军贺兰敏之修譔东台表嗣真直文馆与学士刘献臣徐昭皆少有名号三少髙宗东封还诏赠孔子大师命有司为祝文不称防更命嗣真帝览称善诏加两阶敏之倚恩骄溢嗣真防其必败乃求补义乌令敏之败学士多连坐嗣真独免调露中为始平令风化大行时章怀太子作寳庆曲阅于太清观嗣真谓道人刘槩辅俨曰宫商不和君臣乖也角徴失次父子疑也死声多且哀若国家无事太子任其咎俄而太子废槩等奏其言擢太常丞知五礼仪注封常山县子嗣真常曰隋乐府有堂堂曲明堂再受命比曰有侧堂堂挠堂堂之謡侧不正也挠危也皇帝病日侵事皆决中宫持权与人收之不昜宗室虽众居中制外势且不敌诸王殆为后所蹂践吾见难作不乆矣太常铸黄钟不能成嗣真居崇业里疑上中有之弗得其所道逢一车有铎声甚厉嗣真曰宫声也市以归振于空地若有应者掘之得钟众乐遂和永昌初以右御史中丞知大夫事来俊臣狱方炽嗣真上书谏以为昔陈平事汉祖谋疎楚君臣行反间项羽遂亡今殆有如平者谋间陛下君臣恐为社稷祸不纳出为潞州刺史俊臣诬以反流藤州乆得还自筮死日豫具棺敛如言卒桂阳有诏州县防丧还乡里赠济州刺史諡曰昭武后尝问嗣真储贰事对曰程婴杵臼存赵氏孤古人嘉之后悟中宗乃安神龙初赠御史大夫撰明堂新礼十巻孝经指要诗品书品画品各一巻明崇俨洛州偃师人少随父恪令安嘉吏有能召神者尽得其术干封初应岳牧举调黄安丞以竒技自名髙宗召见甚悦擢冀王府文学盛夏帝思雪崇俨坐顷取以进自云往隂山取之四月帝忆崇俨索百钱须臾以献曰得之缑氏老人圃中帝召老人问故曰埋一失之土中得百钱累迁正谏大夫帝令入阁供奉每谒见陈时政多托神为言至为武后作厌胜事又言章懐太子不德仪鳯四年为盗所刺好事者或言崇俨役劳苦为所杀【按唐书此下有尚献甫无事迹可録今删】
　　严善思名譔同州朝邑人以字行父延与河东裴证陇西李真蔡静皆通儒术该晓图谶善思延业褚遂良上官仪等竒其能髙宗封泰山举销声幽薮科及第调襄阳尉居亲丧庐墓因隠居十年武后时擢监察御史兼右拾遗内供奉数言天下事方酷吏搆大狱以善思为详审使平活八百余人原千余家长夀中按囚司刑寺罢疑不实者百人来俊臣等疾之诬以罪讁交趾五嵗得还时李淳风死家皆不效乃诏善思以著作佐郎兼太史令圣厯二年荧惑入舆后问其占对曰商姓大臣当之是年王及善卒长安中荧惑入月镇犯天闗善思曰法当乱臣伏罪且有下谋上之象嵗余张柬之等起兵诛二张后崩将合干陵善思建言尊者先葬卑者不得入今启干陵是以卑动尊术家所忌且阙石门冶金锢隙非攻凿不能开神道幽静多所惊黩若别攻隧以入其中即往昔葬时神位前定今更改作为害益深曩营干陵国有大难易姓建国二十余年今又营之难且复生合葬非古也况事有不安岂可复循伏见汉世皇后别起陵墓魏晋始合葬汉积祀四百魏晋祚率不长亦其验也山川精气上为列星葬得其所则神安而后嗣昌失其宜则神危而后嗣损愿更择吉地附近干陵取从葬之义使社稷长乆中宗不纳景龙中迁礼部侍郎求出为汝州刺史尝语姚崇曰韦氏祸且涂地相王所居有华盖紫气必位九五公善防之及睿宗立崇以语闻召拜右散骑常侍初为汝州谯王重福徙均州过汝及谋反伪除礼部尚书重福败坐闗通论死给事中韩思复固请乃流静州始善思为御史中书舍人刘允济为酷吏所陷善思力讼其寃得免死户部尚书王本立曰祁奚之救叔向严公有之后见允济语未尝及思复解善思亦不自徳时称长者之报后遇赦还开元十六年卒【按唐书此下有杜生无事迹可録今删】
　　张果晦乡里世系以自神善息气能累日不食隠中条山往来汾晋间自云数百嵗武后召之佯死不赴后人复见居恒州山中开元二十一年刺史韦济以闻宗令通事舍人裴晤往迎果见晤辄气絶良乆乃苏晤不敢逼还白帝更遣中书舍人徐峤赍玺书邀之乃至东都帝亲问治道神仙事语秘不时有邢和璞者知人夭夀师夜光者善视帝令和璞推果生死懵然莫知其端帝召果密坐使夜光视之不见果所在帝谓髙力士曰吾闻饮菫无苦者竒士也时天寒因取以饮果三进頽然曰非佳酒也乃寝顷之齿焦顾左右取铁如意击堕之藏带中更出药傅其龂良乆齿生帝益神之欲以玉真公主降果未言也果忽谓秘书少监王迥质太常少卿萧莘【旧书作萧华】曰谚谓娶妇得公主可畏也二人怪其语不论俄有使至传诏曰玉真公主欲降先生果笑固不奉诏有诏图形集贤院恳辞还山诏可擢银青光禄大夫号通先生至恒山蒲吾县未几卒或言尸解又罗思逺能自隠帝学之不肯尽其术帝怒裹以幞厌杀之数日有中使自蜀还逢思逺驾而西笑曰上为戏何虐也【按唐书此下有姜抚无事迹可録今删】
　　桑道茂者寒人失其系善太一遁甲术言无不中建中初上言国家不出三月有厄奉天有王气宜髙垣堞为王者居使可容万乘徳宗素验其数【按旧书道茂请髙垣墙徳宗不省及幸奉天始思其言与此所载互异】诏京兆尹严郢发众数千及神防兵城之及朱泚反帝防难奉天頼以济李晟为右金吾大将军道茂赍一缣见晟再拜曰公贵盛无比我命在公手求见赦晟惊其言道茂出懐中一书自具姓名署其右曰为贼逼胁固请晟判曰第言准状赦之晟勉从道茂果污朱泚伪官晟收长安与逆徒缚旗下将就刑出晟书以示晟为奏原其死时藩镇擅地无宁时道茂曰年号元和宼盗翦防矣至宪宗乃验杜佑与杨炎善卢疾之佑惧以问道茂答曰君嵗中补外则福夀叵涯矣俄拜饶州刺史后终司徒李鹏为盛唐令道茂曰君位止此而冡息位宰相次息亦大镇子孙百世鹏卒后石至宰相福厯七镇诸孙通显云
　　五代
　　【臣】等谨按五代史无艺术今取杂中马重绩赵延义二人改入以符郑例
　　马重绩　　　赵延义
　　马重绩字洞微居太原少学数术明太乙五纪八象三统大厯唐庄宗镇太原每用兵必以问言无不中拜大理司直明宗时废不用晋髙祖据太原废帝遣兵围之势甚危急因命重绩筮之遇同人曰干健而离明健者君之徳明者南面而治之象也同人者人所同也必有同我者焉易曰战乎干干西北也又曰相见乎离离南方也其同我者自北而南乎干西北也战而胜其九月十月之交乎是嵗九月契丹助晋击败唐军晋遂有天下拜重绩太子右赞善大夫迁司天监明年张从賔拒命重绩筮之遇随曰南瞻析木木不自续虚而动之动随其覆嵗将秋矣无能为也七月而从賔败天福四年【按文原作三年五代会要作四年考晋髙祖天福元年系丙申嵗据本下文言明年庚子推之当从四年为是今改】重绩上言古今厯象考审多差宣明之气朔虽正而星度不验崇之五星虽得而嵗差一日以宣明气朔合崇五星二厯相参然后符合自前世诸厯皆起天正十一月为嵗首用太古甲子为上元积嵗愈多差濶愈甚臣辄合二厯创为新法以唐天寳十四载乙未为上元雨水正月中气为气首诏下司天监赵仁琦张文皓等以新厯与宣明崇考覆得失仁琦等言明年庚子正月朔用重绩厯考之无舛诏班行之号调元厯行之数嵗辄差遂不用重绩又言漏刻之法以中星考昼夜为一百刻八刻六十分刻之二十为一时时以四刻十分为正此自古所用也今失其以午正为时始下侵未四刻十分而为午由是昼夜昬晓皆失其正请依古改正从之寻卒
　　赵延义字子英秦州人曾祖省躬通数术避乱于蜀父温珪事蜀王建为司天监毎为建占吉凶小不中辄加诣责临卒戒其子孙勿为也然延义少亦以此仕蜀为司天监蜀亡仕唐为星官延义兼通三式颇善相人契丹灭晋延义随至镇州李筠白再荣谋逐麻荅归汉犹豫未决延义假述数术赞成之周太祖自魏以兵入京师召延义问汉祚短促者天数邪延义言王者抚天下当以仁恩徳泽而汉法深酷刑法枉滥天下称寃此其所以亡也时太祖方以兵围苏逢吉刘铢等闻延义言遽命贷之【按宋史王处讷载周太祖举兵入汴召处讷问刘氏祚短事对以汉祖报讐杀人结怨天下所以运祚不长时周祖方欲族诛苏逢吉刘铢等遽命止之与此所载语正相似而二史所系之人不同当属闻异辞谨识】二族获全延义事周为太府卿判司天监以疾卒





　　钦定续通志巻五百八十
　　钦定四库全书
　　钦定续通志巻五百八十一
　　艺术
　　宋一
　　赵修已　　　王处讷　　　苖训【守信】
　　马韶　　　　韩显符　　　周克明
  </div>
  <div class="pagination">
   <a href="钦定续通志_page267.html">
    上一页
   </a>
   <span>
    ...
   </span>
   <a href="钦定续通志_page263.html">
    263
   </a>
   <a href="钦定续通志_page264.html">
    264
   </a>
   <a href="钦定续通志_page265.html">
    265
   </a>
   <a href="钦定续通志_page266.html">
    266
   </a>
   <a href="钦定续通志_page267.html">
    267
   </a>
   <span class="current-page">
    268
   </span>
   <a href="钦定续通志_page269.html">
    269
   </a>
   <a href="钦定续通志_page270.html">
    270
   </a>
   <a href="钦定续通志_page271.html">
    271
   </a>
   <a href="钦定续通志_page272.html">
    272
   </a>
   <a href="钦定续通志_page273.html">
    273
   </a>
   <span>
    ...
   </span>
   <a href="钦定续通志_page269.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
