<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 329 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 329 页/共 848 页</h1>
    <div class="content">
○缓徵浙江坐落江苏之青村、袁浦、下砂头、及下砂二三等场歉收灶户新旧额课。　　

○戊午。上诣皇太后宫问安。　　

○谕内阁、据户部奏、前经托津等奏、审拟假照一案。内四川省陈忠孝等假衔。系开聚和银号之原任南城吏目单贞善代捐。该员供系铺夥罗少康等经管。俟讯明另结。今又据四川总督咨覆、陈心法等假照。亦系聚和解号代办。单贞善久开银号。非偶尔来京、误托非人者可比。请饬严切根究。并据御史徐广缙奏请查办。单贞善、著交托津等归案严审。　　

○户部议奏、假照案内之贡监生。除业经中式乡会试、及加捐官职诰封者、应令补缴假底银两。又假捐封典各员、应令呈缴诰轴外。其余各生。凡遇肄业考试、加捐议叙事宜。均令各该衙门详查案册。真册无名。假册有名者。一概不准。至真监假贡。真监贡假职衔。及廪增附武生。假监贡职衔者。仍准留真底。不准以假捐作底、肄业考试、并加捐议叙。至考试迫于期日。行查恐致误期。应一面验照收考。一面行查各该衙门。详查案卷。如查有假执照。其中式者。令其补缴底银。未中式者、不准再考。从之。　　

○缓徵安徽贵池、青阳、二县并安庆卫、被水军民新旧额赋。　　

○己未。上以冬至祀天于圜丘。自是日始。斋戒三日。　　

○庚申。谕内阁、壁昌等奏、叶尔羌贼匪。复行勾结。聚众来攻回城。又经兵民回子等。合力剿杀得胜一摺。叶尔羌境内贼匪。复行勾结惰兰回子。并在附近驱逐本地回子。抢掳马匹。据壁昌等差探、有骑马贼匪五六百名。步贼六七千人。全聚东北二十里之内亮噶尔屯扎。已断两城台路。经阿奇木伯克阿布都尔满、伊什罕伯克斯底克等、将通大河渠道上游穵开。使贼匪不能近城。办理甚为周妥。十月初七日。有骑马贼匪五六十人。欲扑回城。经该大臣饬派即补副将任贵邦。守备黄泰、邵蕙、王瑗、把总罗延、分队迎剿。壁昌自督商民三百余人出城。随后排列调拨各队。常丰带领城守营都司那尔扎普、并满汉印房章京笔帖式书吏等、上城督办备送铅丸等事。彼时阿布都尔满带领伯克等、亦皆出城。分拨迎敌。贼匪见官兵出队。向后招呼马贼五六百骑。步贼三四千人。齐扑至河沿相距。隔水对放鸟枪。贼竟踏水而过。将及南岸。任贵邦即将后队擡炮调前。连环打放。贼势稍退。任贵邦奋勇当先。各队兵勇抢矛。一齐赶抵北岸。杀贼二百余级。炮轰一百余贼。生捦三十一名。见骑马贼首先逃。随后回城中之伯克回兵、并巴达克山乾竺特巴勒底等夷回、马队二百余匹。向北赶去。亦杀伤生捦者不少。阿布都尔满、即派拨步队回子等。跟追四十里之外。回匪均被打散。赶至贼营。生捦十七名。并将锅帐旗帜等件夺获。叶尔羌屡次贼众来攻。出敌兵民。仅有八百余名。以少胜众。杀贼三百余级。该大臣调度有方。迎剿得力。甚属可嘉。壁昌、著赏给白玉鼻烟壶一个。白玉搬指一个。大荷包一对。小荷包四个。仍交部从优议叙。阿布都尔满、著赏给白玉鼻烟壶一个。白玉搬指一个。大荷包一对。小荷包四个。并交部从优议叙。俟将来大功告成。仍当渥加恩赉。常丰、著交部议叙。任贵邦、著赏给坚勇巴图鲁名号。仍交部议叙。把总罗延、著赏加千总衔。都司那尔扎普、守备黄泰、邵蕙、王瑗、均著交部议叙。所有外来夷商等、据该大臣等奏、查其出力者。加赏缎匹茶叶。著将巴达克山乾竺特巴勒底等夷回。查明具奏。出力之兵民回子。并著查明奏请恩施。此次贼匪在该处滋扰。系十月初七日。容安所带官兵民勇。于九月十二日已全抵阿克苏。若彼时赶紧带兵前进。正当壁昌等打仗之时。即可合力内外夹攻。将贼匪全数歼灭。纵值贼匪已遁。亦可跟追痛剿。则大获胜仗。即为容安首功。试思叶尔羌迎敌之兵民回子。仅有八百余名。带兵将领。祇有任贵邦一人。尚能以少胜众。足见贼众并不猖獗。容安则统领伊犁马队精兵二三千名之多。而领队协领以下等官。夙经行阵者又不乏人。贼众焉能抵御。乃容安不此之思。迁延观望。坐失事机。不料伊无能无勇。至于此极。无福承受朕恩。朕为容安惜。更为容安恨也。　　

○谕军机大臣等、此次逆回滋事。朕闻起衅根由。因安集延向藉贩卖各处货物为生。霍罕亦重资其利。近来不准安集延进卡贸易。深以为恨。遂与霍罕狼狈为奸。复假玉素普和卓之名。煽惑白帽回子。外勾内应。蓄谋已久。兼之阿坦台、汰劣克、反覆无常。从中图利。勾结布噜特等助逆等情。是否如此起衅。著该将军明查暗访。务得确情。据实具奏。其惰兰回子、白帽回子等、安心从逆。甚属可恶。该将军即先行传知哈哴阿、杨芳、胡超等、一律剿洗净尽。不可因该逆回等见大兵已到。阳为恭顺。稍示姑息。务须永绝根株。以除后患。本日据壁昌等奏、十月初七日、叶尔羌贼匪复行勾结。聚众来攻回城。经壁昌等饬令任贵邦等、带领兵勇五百名。壁昌自督商民三百余人。阿布都尔满带领伯克等、分拨迎剿。任贵邦奋勇当先。杀贼二百余级。炮轰一百余贼。生捦三十一名。并有巴达克山乾竺特巴勒底等夷回马队。亦捦杀不少。抢获马匹鸟枪。阿布都尔满、复赶至贼营。生捦十七名。抢获锅帐旗帜。贼势披靡逃窜。此次我兵以少胜多。大炮贼胆。足壮声威。业将壁昌、阿布都尔满、任贵邦等、分别加恩赏赉矣。将此附报便、特谕长龄知之。　　

○又谕、据常德等奏、派令阿奇木伯克木萨卡内布噜特比库曲圭、密探逆贼起衅根由。据称安集自向藉贩卖货物为生。霍罕亦资其利。近因不准安集延进卡贸易。无以资生。深以为恨。因与霍罕狼狈为奸。兼之阿坦台、汰劣克、反覆无常。从中图利。勾结布噜特等助逆等情。现在乌什卡内夷回效力。卡外将近各布噜特、均极恭顺。喀什噶尔、英吉沙尔、防守甚固。该逆等攻城不得手。肆掳财物。人心涣散。阿坦台等、因卡内回子未尽从逆。早经出卡各回游牧。其余小部落各布噜特、经噶尔察库曲圭等剀切晓谕。率多观望。贼势愈蹙等语。览奏均悉。乌什夷回效顺。喀什噶尔、英吉沙尔、二城虽被围困。该处近日贼势穷蹙。指日大兵云集。不难迅速埽除。该大臣等务当抚驭兵回。加意防守。毋稍疏虞。以副委任。将此附报便谕令知之。　　

○浚江苏武进县属孟渎、得胜、澡港、河道。从总督陶澍请也。　　

○添给福州驻防八县书院膏火薪水银五百两。加借旗营甲兵红白银。并改铸满营擡炮四十位。从将军萨秉阿请也。　　

○辛酉。上诣南郊斋宫斋宿。　　

○谕内阁、御史范承祖奏、拣发五城司坊等官。请嗣后钦派大臣。公同拣选一摺。五城兵马司正副指挥吏目等官。遇有拣发时。向由吏部堂官拣选。兹据该御史奏、文武等官拣选。均请钦派大臣。惟司坊等官。吏部自行拣选。办理两歧。且恐事权归一。易启奔竞之风。嗣后拣选五城兵马司正副指挥吏目等官。著吏部奏请钦派大臣。公同拣选。以昭慎重而归画一。　　

○谕军机大臣等、据御史范承祖奏、风闻本年五月间、直隶静海县东南乡民人斗殴一案。牵涉本县民人高明德。该县知县张孔道、差衙役陈牛、王六回子等、票传高明德。适伊外出。与高明德之父高坦平、揪扭争吵、责其款待不周。又不出钱打点。将高坦平拘拏到县。殴打致死。该县辄令快头杨国祥。及革生董长庚。向尸亲贿和。令其自认病死销案等语。事关县差拷毙人命。知县串通贿和。是否属实。必应彻底根究。以成信谳。著那彦成亲提人证卷宗。严审确情。按便定拟具奏。将此谕令知之。寻奏、高明德被民妇田周氏在县牵控。经该县张孔道票饬头役杨致祥、王富祥、前往传讯。该役转派散役陈玉山、于富成、赴乡票传。高明德并未在家。陈玉山商同于富成向其父高行大索诈。高行大不允。以致互踢毙命。将陈玉山依律拟斩。于富成减等拟流。并无串通贿和情弊。其失察衙役诈赃酿命。例有处分。饬取职名。送部核参。报闻。　　

○钦差兵部尚书松筠覆奏、接奉寄谕回疆情形。得旨、进剿何难。善后深为不易。若常川徵发调派。成何事体。必得一长久绥安之道。方为至善。卿若有所见及。不妨陈奏。可否候朕采择。　　

○以蒙古呈进驼只。予杜尔伯特左翼盟长郡王曼达喇等议叙。并赏给缎匹有差。　　

○浚山东临清河道。加给募夫津贴银四万九千九百两有奇。从河道总督严烺请也。　　

○壬戌。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○以南郊大祀。赞引礼仪娴熟。赏太常寺少卿元禄。花翎。　　

○实授博启图御前大臣。　　

○以正白旗蒙古副都统奕纪。头等侍卫忠山、德克默特、为御前侍卫。散秩大臣公文煇、为乾清门侍卫。　　

○癸亥。谕内阁、叶尔羌阿奇木伯克阿布都尔满、前于道光六年逆回张格尔滋事时。曾经出力。此次贼匪布噜特安集延等、夥同跋扈。阿布都尔满、复率回众。随同叶尔羌办事大臣等、尽力固守城邑。并率回众奋勇打仗。剿戮叛贼多名。殊属奋勉。此由家教素娴。颇知大义。世代为国效力。阿布都尔满、虽经赏给散秩大臣、头等台吉。于朕矜恤之意。犹觉未洽。阿布都尔满、系哈迪尔之侄。哈迪尔之子克克色布库、现经承袭郡王衔贝勒。著加恩赏戴花翎。在乾清门行走。以示朕推恩矜恤效力回仆至意。　　

○又谕、西直门至圆明园、及阜成门西便门等处。石道工程。前派禧恩等勘估。并派卢荫溥等分按段落。派委司员。乘时兴修。工竣造册咨报原估大臣查验。兹据禧恩等奏。查明各段工程。通计与原估相符。惟各段道板石。及护牙土。经车辆碾轧。间有不平。及各段均有牙石不齐。并道板石长出。抵作牙石之处。应行挑换修补。著承修大臣即饬承修司员、于明年春融。妥速修理。并责成步军统领衙门、饬知该营汛、于保固限内。随时察看。遇有损坏情形。据实呈报该衙门移咨承修各段。即时修理。所有册报余存旧石。著该承修大臣等核实报销。归于各段附近厂圈堆贮。将应存数目。册报工部存案。以备别项工程领用。　　

○又谕、史致俨奏、查明北新仓白麦不堪备用一摺。北新仓收贮白麦。据该侍郎委员督饬筛扬。间有红蛀。估计成色七八成不等。该仓花户既不时加挑晾。该监督等又未严加督饬。咎无可辞。所有该仓经手之花户朱泰、张顺、张恺、及接手之花户任素恩、前因已革花户刘顺、控告廒豆霉烂一案。业经降旨交刑部审讯。著刑部将此案一并根究惩办。历任前后各监督、著俟定案时交部分别议处。寻奏、刘顺挟嫌诬告。意图讹诈。应交顺天府充徒。张顺、朱泰、任素恩、于仓贮白麦。并不时加挑晾。致令红蛀。应杖一百徒三年。张恺讯未经手。应毋庸议。从之。　　

○谕军机大臣等、长龄奏报出关日期一摺。长龄已于十月二十七日出关。加紧遄行。览奏深慰廑注。惟喀什噶尔、英吉少尔、二城。待援甚亟。前次容安奏、伊犁官兵民勇四千五百名。于九月十二日全抵阿克苏。彼时并未接奉饬令回伊犁之旨。尽可赶紧由叶尔羌进发。俾逆匪震慑兵威。二城之围。自可立解。乃迁延观望。坐失事机。此其罪一。先据容安奏、差人前往大路一带地方。侦探齐兰台以南。并无贼踪。拟俟乌噜木齐等处官兵到齐。即分队先向巴尔楚克相机进剿。嗣又奏称、军务移步换形。不可冒昧轻进。显系畏葸不前。藉词支饰。此其罪二。和阗并无贼匪。乃容安奏称哈丰阿、李顺岱、于十月初二日起程先赴和阗。察看情形。再行进发。既据伊奏明由大路进兵。嗣复欲由和阗前往。以有用之兵。转于无贼之处绕道行走。以致耽延时日。无谋无勇。措置乖方。此其罪三。阿克苏乌什、于伊犁等处官兵未到之前。本属安堵。此项官兵。原系救援喀什噶尔、英吉沙尔、二城。并非为阿克苏乌什防守之用。乃容安欲俟乌噜木齐等处兵到后。酌留一千名。分拨防堵该二处。再行前进。不知缓急轻重。任意宕延。坐拥重兵。虚糜粮饷。此其罪四。种种乖谬。丧心昧良。实堪痛恨。傥喀什噶尔、英吉沙尔待援日久。不能支持。则容安贻误事机之罪尤重。前已降旨将容安拏问。留于阿在苏。交长清看守。现据容安奏、伊于十月十六日自阿克苏起程回京。著长龄即行知沿途截回。派员押解至阿克苏。长龄到彼后。即行提讯容安。逐层细究。其意何居。应如何治罪之处。著严审明确。定拟具奏。至该将军行抵阿克苏时。哈哴阿、杨芳、胡超、三人自已后驰赴喀什噶尔一带。援解围城。大局已定。应如何剿捕、及如何安抚之处。著悉心筹酌。即知照哈哴阿等妥为办理。其惰兰回子、白帽回子等、竟敢安心从逆。甚属可恶。著长龄传知哈哴阿等、务当一律剿除。不可稍有姑息。以期净绝根株。毋贻后患。此次逆回滋扰。贼势尚单。朕意约需二万余兵力。即足敷防剿。现在徵调各路官兵较多。该兵丁等既派出征。自必咸愿立功自效。不欲折回。惟此内有未经行阵、及打仗不能得力者。当详加察看。酌量撤回归伍。长龄务须破除情面。不可瞻徇迁就。概行留营。以致虚糜兵饷。至长清奏、俟胡超所带官兵到齐。再行进剿一摺。所言无非回护前非。竟将危城置之不问。亦属丧尽天良。朕不值再向其申谕。将此由六百里谕令知之。　　

○又谕、据胡超奏、挑带马队官兵三百员名。于十月十六日兼程驰抵阿克苏。与长清等筹商进剿事宜。控得喀什噶尔。英吉沙尔。二城尚在坚守。叶尔羌又获胜仗。自应乘机进剿。惟所带马队官兵。能以兼程行走。其步队官兵四千余员名。因沿途车马疲乏。不能加站。又值封河。不能过渡。约二十余日后。方能赶抵阿克苏。现在官兵不敷进剿。暂为等候等语。该提督行走迅速可嘉。虽待兵尚未起程。览奏稍纾愤懑。此时后起甘凉肃各镇协营步队官兵。计可陆续到齐。该提督自已由叶尔羌台路迅速进发。务须一鼓作气。大振声威。立解围城。痛加剿洗。该提督即驻劄喀什噶尔。会同扎萨阿、伊萨克等、抚驭兵回。加意防守。以待长龄至彼。听候调度。将此由六百里谕令知之。　　

○以在阿克苏帮同防堵出力。赏侍卫迈玛特、二等台吉。　　

○命库尔喀喇乌苏领队大臣查隆阿、改名察隆阿。　　

○甲子。遣官祭先医之神。　　

○谕内阁、鄂山奏、直隶布政使颜伯焘、业已驰赴肃州等语。此次应办军需事宜。著杨遇春、鄂山、颜伯焘、会同筹办。现在该处尚有征兵未曾过境。杨遇春著仍驻劄肃州。听候谕旨。　　

○又谕、在京各衙门存贮稿件。最关紧要。遇有闲人出入署门。该司员等如果严饬门役、实力稽查。在日间众目共睹。无难立时拏究。至夜间应行住宿者。人数尤易稽查。何至任令宵小潜踪阑入。有偷窃文案之事。前据工部奏、遗失稿件号簿四百余件。本日又据光禄寺奏、遗失稿件号簿九百余件。总由当月司员平时漫无觉察。任听闲人出入。并皂役等容留外人在署住宿所致。各衙门办公处所。理宜一体严肃。似此毫无防范。殊属不成事体。不可不严行查禁。嗣后著责成当月司官。督饬门役。昼夜轮流查察。毋许再有闲杂人等溷迹署内。并著各司掌印司员。酌派妥役。在该司轮班值宿。傥仍前玩视。致有遗失官物之处。一经发觉。定将该司员等交部严处。并将该皂役等从重治罪。不稍宽贷。　　

○谕军机大臣等、朕前于宝兴起程时。曾面谕令其俟查办两淮盐务完竣后。前赴南河工次。查验料垛。现又密谕白镕。探听宝兴事竣起身。即于途次会同前往该处查验。该侍郎不必豫行知会白镕。亦不许告知一人。务当密之又密。恪遵前旨。与白镕到工。将所存料垛。照该河督奏明备办数目。逐一详细抽查。如有虚松短少情弊。即行据实严参。傥或稍有瞻徇。及豫先漏洩风声。经朕访闻。必将该侍郎等严惩不贷。将此谕令知之。　　

○又谕、朕前于宝兴出差江南起程时。令其俟事竣前赴南河工次。查验料垛。白镕现任江苏学政。将届岁暮。即可考毕回署。著白镕妥密探听宝兴何时事竣起身。即于途次会同前往该处查验。如有虚松短少情弊。即行据实严参。傥或稍有瞻徇。及豫先漏洩风声。经朕访闻。必收该侍郎等严惩不贷。白镕查竣发摺后。著即回学政之任。将此谕令知之。　　

○刑部议驳江西巡抚吴光悦奏、东乡县民余全三、京控伊兄余幅缘、被陈阳开等图财害命一案。得旨、此案已死余幅缘、与陈阳开结讼有嫌。当余幅缘赴陈阳开家索欠。黑夜失足落塘身死。如果属实。陈阳开自应据实报官。何以将欠钱一节。匿不诉明。捏称尸系尸亲自行寻见。伊仅帮同打捞。原报情词。已多未确。且死在除夕更尽之时。黑夜难辨。即使陈阳开族人陈冬组。赴塘边敬神焚纸。焉如塘内有人。陈阳开既将尸身捞出。祇应设法倒水解救。何至将咽喉两胁小腹虚怯处所。用火薰灼。是余全三等指为伤痕。本属有因。迨经官验明。地保周聘三等买棺盛殓。其时尚有尸兄余幅助在场。何忍其弟赤身殓埋。余全三京控。既指为陈阳开谋害。具结请检于先。何肯又具悔呈于后。既检验尸伤。委员等自必眼同尸亲人等开棺。点明尸身及棺中殓具有无短少。再行如法蒸检。何以任听仵作偷窃尸辫。串嘱舞弊。即谓尸身实系溺毙。亦有自行失足落水。及被人谋害推跌落水之分。种种情节。难保非陈阳开挟嫌谋害。假装落水。事后串嘱仵作匿报。及贿买尸亲具悔认诬。检验时抵换尸身。意图捏饰。案中疑窦多端。罪名出入綦重。著吴光悦督同臬司刘重麟、亲提人证。严讯确情。按律妥拟具奏。寻奏、陈阳开因负债不还。致酿人命。有干不是。是以将欠钱一节。匿未呈明。陈冬组赴塘边焚纸。火光照入塘中。见似有人。喊同陈阳开往捞。始知余幅缘。彼时尚有气息。天寒恐其冻死。用柴火薰灼。尸身冷热相激。是以发变。殓埋时余幅助原要取衣。周聘三恐余全三复来吵闹不允。只得赤身入棺。余全三见尸身发变。疑系伤痕。痛兄情切。京控请检。及看明无伤。恐审虚坐诬。是以呈悔。至发辫系伊等串通仵作于检验时乘便窃取。并无抵换尸身情事。余全三应杖折发落。下部议。从之。　　

○乙丑。上诣宣仁庙。凝和庙。拈香。　　

○谕内阁、御史周贻徽奏、请宽定开仓日期。并徵收本色足额一摺。各直省州县开仓收纳粮米。必应按额收足。以裕仓储。如该御史所奏、广西临桂县应徵粮米。除照例折色解库外。每年应收本色兵粮囚粮八千石有零。现在竟有止收二三千石。即概收折色。皆因开仓为期过促。以致乡民收获未毕。或距城较远。赶赴输纳。已值仓廒封闭。该县因而折色。迨至支发兵粮。不敷散放。又临期购买。并有将钱折给者。显系图收折色。有利于官。而于民输兵支。均有不便。广西临桂一县如此。恐各直省州县亦所不免。著通谕有漕省分各督抚、严饬各州县。徵收粮米。除例应折色外。其本色粮米。必须按数收足。宽定日期。随输随收。务使仓贮如额。无许短少。傥有仍前情弊。留为折色地步者。即据实严参。毋稍徇隐。　　

○谕军机大臣等、有人条奏、本年闰四月间、浔州府属之大黄江地方。得雨稍迟。刁民藉此为由。于殷实之家。抢夺谷米。未几而桂林平乐等府、叠连被抢。他府闻风效尤。各乡每起数十人。或数百人不等。五六两月。各处报抢。殆无虚日。桂林平乐等府。递年丰稔。并无偏荒。凭空滋扰。较诸盗穷。尤为凶恶。然不尽系本地乡民。首府则湖南衡永游民。外府则广东惠潮嘉肇等处游民。因此群相慕效。鸣锣聚众。出具揭帖。某日抢某村某家。外村闻风而来。竟至一家数被摉括。老幼妇子。仰屋泣号。各乡村自相纠禁。不准谷米出村粜卖。四城以外。沿途截阻。省会之中。竟有数日无米上市。城厢内外。斗米昂至制钱八百余文。地方官开仓平粜。桂林府知府郎锦骐、致被裂冠毁轿。逞肆殴辱。虽将辱官首犯、明正典刑。余者以次科罪。各州县抢夺谷米多犯。仅予枷责。情重法轻。积惯凶徒。安知儆惧。近日首府所属之全州、兴安、灵川、各州县所有恶棍。现犹纠众联谋。唆令富家佃户、将本年应给田租。掯留囤积。据为已有。是若等奸谋尚在未息。又粤西有种恶习。名曰打众架。多因乡民此村与彼村争占山场地亩、及竞扒龙舟。构结讎怨。互为报复。鸣锣会众。千百为群。齐持枪械。舍命凶斗。常有伤毙多命之事。有畏法不从者。群相淩虐。毁其家具。损其牲畜。把禁牧场。不许其人牧放。并不许其担水举火。必胁其同恶共济而后止等语。著李鸿宾认真查察。或遴委妥员。前赴粤西各该处密访情形。如有恶棍枪夺谷米。及逞凶械斗之事。即行严拏究办。以儆凶徒。毋得稍事姑息。将此谕令知之。寻奏、桂林平乐浔州各府属抢案。均经获犯。余各府属并无纠众抢夺情事。竞扒龙舟恶俗。业于道光七年饬行禁止。近无其事。现仍通饬各属随时实力查办。报闻。　　

○丙寅。谕内阁、据托恩多等奏、恭查天坛树株完竣。著太常寺造具情册。咨送工部备查。其内外围各处。除实存各树外。所有风损回乾倒木。及缺空处所。著即行知该管衙门。如数补种。嗣后并著太常寺随时派员稽查。毋得致短少。以昭敬慎。　　

○又谕、华英所出奉恩将军。前经降旨令宗人府查明英亲王后裔。一体拣选带领引见。该衙门即应将该王后裔。全行传到。公同拣选。俾众目共睹。自不致有心怀不平、呈请指示之事。乃该王后裔。据宗人府奏、现有一百六十余名。并未传齐。仅按各支传到二十余人。以致宗室福安、明绪等、具呈请示。奕绍等办理本未周妥。至明绪于嘉庆四年、因夜宿城外。及伊家人殴伤民人梁二一案。革去荫生。系曾经获咎之人。此次自不应复行拣入引见。乃因奕绍等未经传唤。辄敢呈请指示。殊属不安本分。明绪著交宗人府严加管束。如再滋生事端。即行奏明惩处。所有华英现出之奉恩将军一缺。仍著宗人府拣选带领引见。　　

○谕军机大臣等、惠显奏、访获克什米尔番民探问腹地情形。及酌拟办理一摺。克什米尔番民阿玛阿哩、时常探问西藏及内地情形。查出记事簿书三本。并有披楞书信。及该番寄覆信底。经该大臣提讯该番。据供从前为披楞经管税务等事。披楞头人。曾有给赀生理、嘱探情形之议。所写各事。祇欲纂集成书。并无他项不法情事。该大臣以披楞素来恭顺。远在廓尔喀哲孟雄布鲁克巴之外。从前头人业经身故。与现在头人尚无干涉。且该番坚称此来并非披楞所使。若遽绳以法律。恐生疑畏。但边疆重地。亦未便置之不理。拟将此案作为该番不识天朝例禁。在藏探问边界隘口道路山川情形。经官兵查获。谕知该部落。现已奏明、将该番遣令回巢。不为深究。令其感激天恩。安静耕牧。其阿布都纳足等争控债务。系外番私事。不值过问。拟将该番与阿厦尔阿里、阿布都纳足、一并解回原牧。听其自行清算。不许复来西藏。噶玛尔足、由该大臣量加鼓励。帕鲁足等、均免置议。俱著照所奏办理。嗣后著该大臣等严饬后藏、江孜、定日。三汛将备。并嘱布伦戴琫等。督饬边界营官。随时随事。严加防范。遇有克什米尔等处番民来藏。必须认真查察。不准私带披楞字迹入境。该番民等如有往来信件。均照巴勒布之例。来时由边界营官、去时由噶布伦等查明。呈送驻藏大臣衙门。饬交克什米尔头人繙译呈验给发。并令该管头人、按月出具并无私寄信件甘结。由噶布伦转报驻藏大臣衙门查核。俾重边防而杜奸宄。将此谕令知之。　　

○引见各衙门保送御史人员。得旨、豫泰、瞿溶、蔡勋、汪报原、王协梦、徐宝森、俱著记名以御史用。　　

○湖北巡抚杨健、以年力就衰。并办理公事随声附和。降三品顶带休致。以礼部左侍郎杨怿曾、为湖北巡抚。　　

○以查办西藏番案出力。予知县郑金榜等升补有差。　　

○丁卯。圣祖仁皇帝忌辰。遣官祭景陵。　　

○上诣寿皇殿行礼。　　
</div>
    <div class="pagination">
<a href="清实录道光朝实录_page328.html">上一页</a><span>...</span><a href="清实录道光朝实录_page324.html">324</a><a href="清实录道光朝实录_page325.html">325</a><a href="清实录道光朝实录_page326.html">326</a><a href="清实录道光朝实录_page327.html">327</a><a href="清实录道光朝实录_page328.html">328</a><span class="current-page">329</span><a href="清实录道光朝实录_page330.html">330</a><a href="清实录道光朝实录_page331.html">331</a><a href="清实录道光朝实录_page332.html">332</a><a href="清实录道光朝实录_page333.html">333</a><a href="清实录道光朝实录_page334.html">334</a><span>...</span><a href="清实录道光朝实录_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
