<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 352 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 352 页/共 518 页</h1>
    <div class="content">　　○初播州土司原属四川统辖徵税而其地多在贵州之境嘉靖初诏改属贵州思石兵备矣已而夷情以为不便二省守臣各异议有诏下总督罗崇奎勘处至是用崇奎议仍以播州隶四川分属川东守巡重夔兵备三道而贵州思石兵备道照旧兼制播酉平邑等土司仍改给敕书重事权以弹压之
　　○丁未裁革山东新城济阳阳信商河高苑日照县丞共六员长山齐东乐陵蒲台蒙阴主簿共五员武定州仓副使一员陵县乐陵宁阳峄县丘县观城高苑蒙阴日照福山栖霞招远宁海州儒学训导共十三员贵州铜仁府抚苗通判官一员镇远府照磨官一员永从县儒学训导一员
　　○戊申兵科给事中陈嘉谟劾南京吏部尚书王用宾给由赴京迟慢巡抚辽东都御史吉澄侵克马价银俱不职当罢吏部覆用宾偶遭妻丧可原澄物议久腾当革职行勘得旨用宾留用澄革职闲住任内钱粮令巡按御史核实以闻
　　○升工部右侍郎吕光洵为本部左侍郎通政使司通政使李登云为工部右侍郎改南京工部右侍郎孙植为刑部右侍郎
　　○广东布政使司进龙涎等香五十七两有奇
　　○己酉建秋报典于大高玄殿停常封三日遣英国公张溶等分告  庙  社
　　○升南京太仆寺少卿徐餋正为南京通政司升南京太常寺少卿徐餋正为南京通政使司右通政
　　○改刑部尚书张永明为都察院左都御史
　　○辛亥升山西布政使右布政使参议王之诰为都察院右佥都御史及巡抚辽东等处地方
　　明世宗肃皇帝实录卷之五百十三


明世宗肃皇帝实录卷之五百十四
　　嘉靖四十一年十月壬子朔时享
　　太庙命驸马都尉李和代
　　○颁明年大统历
　　○癸丑  孝洁皇后忌辰  奉先殿行祭礼遣指挥佥事文承武祭  陵寝
　　○甲寅刑科左给事中丘橓劾翰林院检讨吴可行浮竞不协众望原任南昌知县今升吏部主事刘应峰原任江西巡按御史今升巡抚顺天右佥都御史徐绅南京太仆寺少卿郑本立大理寺寺丞吴遵俱以謟事权门躐跻华要乞加窜斥吏部以可行绅才识可用覆请留之而拟应峰本立遵降调得旨可行准留用绅降俸二级令策励供职应峰遵调别任用本立降一级调外任
　　○御史林润奏伊王典楧前以宫室僣制肆恶虐民为抚按官所发  上幸赦弗诛第令省改前过而王怙恶不悛日甚一日洛阳生灵如在汤火若复因循姑息非惟冤民无告亦非所以正国法而训诸王也臣请严敕抚按官亟如前旨刻期改正诸所侵夺悉还主者尽损额外军校以明王心迹章下典楧奏辩以润为风闻妄言挟私报复＜锍-釒＞一时三上礼科劾奏王怙终吝改箝制言官宜罪辅导等官无益重王过乱朝廷法于是礼部言王僣越侈恣擅作威福事皆有验今又抗违明旨迁延岁月为官校祈免渐不可长当如科臣言以法治之  上曰典楧不遵  祖训敢行僣拟奉旨改正又抗违渎扰姑赦勿问抚按官其如前旨切责之若仍不改具以状闻
○乙卯裁革常镇兵备副使及松江府添注海防同知二员以海寇渐宁故也其常镇兵防诸务令苏松兵备兼领之
　　○升兵科左给事中陈嘉谟河南道御史叚顾言俱为按察司副使江西道御史潘清亶吏部考功司主事郜大经俱按察司佥事顾言浙江嘉谟四川清亶湖广大经狭西
　　○令太常寺卿崔仲儒致仕儒系道流以读祝进至是年老乞罢许之
　　○命翰林院检讨殷士儋充  裕府讲官
　　○户部覆给事中赵灼及御史潘清亶等议处赋役五事一今岁丰稔宜乘榖贱之日俟改折粮银至日行令太仓另贮每米一石折银五钱放支官军而以所存本色米备赈其各处赎缓听二分存留籴榖八分解户工二部一东南之民甚苦粮役之累而尤莫难于收纳请除内府白粮仍进收外其余俸粮俱付户部收纳转发各衙门每米一石给脚米三升仍行各抚按官于运纳之际选贤能府佐官领之毋听积年包揽一江南江北或有田无粮有粮无田或有田无民俱宜清查而淮泗之间又多游食逃徙芜秽不治其责在抚臣严督守令安民劝农轻徭薄赋与之更始原设治农通判当委之专一营田勿别差委一近边永平丰润玉田遵化蓟州密云等州县频年被虏屯田民地间多闲旷宜酌量分拨各区听自行耕牧以备军资三年成熟照今屯粮事例每亩徵银三分输部备边一京商困瘁由于外省钱粮徵解不时及富民漏役者众也乞著令今后富民营差如校尉官匠等役止复其身其兄弟子侄勿有所庇至如河南山东各有布政司官一员在京总部钱粮宜令其专催该省输赋毋令贻累贫商又覆御史王诤议处河东盐法四事一本司盐课近清出积滞引价十四万有奇又岁增余盐四万有奇一时商民重困输纳不前请行巡盐御史将前项盐引不必加增每引照旧二百斤召商报中其查出各项积滞余盐价银除四十年已解一运外其四十一二年仍依期完报济边一前都御史鄢懋卿议于本司门内设仓贮盐无益妄费宜停止一捞采盐丁额设二万余人往往私相雇代徒冒虚名自今当于清审之时从民之便无力者照旧供役有力者纳银一两五钱俟盐花生结盐丁捞采不及将所纳者雇募贫民每办一料给以银二十两官民两利一中东西三场各设大使一员攒典一名各岁办盐一十四万引照数守支而盐额有消折守支未尽绝者不得起送历年淹滞乞依长芦事例守支已及九年者核无奸弊准令起送赴部得旨俱允行
　　○丙辰福建新倭大至突犯福清福宁政和等处
　　○丁巳改南京户部尚书黄光昇为刑部尚书
　　○升南京翰林院侍讲学士掌院事高仪为太常寺卿管国子监祭酒事
　　○命原任右佥都御史巡抚福建吴桂芳以原职抚治郧阳
　　○论平广贼张琏功升提督两广侍郎张臬右都御史荫一子国子生加总兵平江伯陈王谟太子太保荫一子锦衣卫百户俱仍提督镇守提督南赣副都御史陆稳升兵部右侍郎兼右佥都御史仍巡抚纪功御史叚顾言于今升副使上加一级副总兵俞大猷等各升一级佥书张冕等升俸一级总督胡宗宪巡抚江西胡松参政谭纶等各赏银币有差已故参政贺镂赠光禄寺卿指挥任恺等下御史问仍赏湖广永堡二土官银币
　　○改甘肃安远堡为安远驿
　　○戊午升刑科都给事中魏元吉为福建布政使司右参政户部署郎中黄宪卿罗瑶俱按察司副使宪卿江西瑶山东
　　○己未升翰林院侍读汪镗为左春坊左谕德掌南京翰林院事
　　○辛酉覆论江西剿平流贼功罪升巡抚胡松兵部右侍郎兼右佥都御史巡抚如故升副使陈柯参政谭纶各一级赏巡按御史叚顾言临江知府谢鹏举等银币复指挥张斌等俸宥参议杨守鲁等罪调广信知府江珍简僻用下百户陈泽等于御史问先是四十年中流贼入江西界者十余曹其万安泰和之寇由会昌等处入杀副使汪一中等及官民六百余人广昌宜黄崇仁之寇由宁化石城入杀五百余人会瑞雩赣兴国永丰等处之寇由福建武平入杀二百余人为同知袁株等所败龙泉万安泰和吉水等处之寇由崇义县入杀五十余人官军与战于河均大败之玉山永丰之寇推叛兵袁三等为渠帅杀虏二县人至二千余临川东郸金溪之寇由长汀转掠石城而入有众万余杀官民七千四百余人被虏者二千五百余人参将刘显败之于阳湖乃遁雩都庐陵等处之寇亦由福建武平循羊角水堡入杀守备任銮及居民二百余人副使陈柯引兵击走之南丰前山塔湾李廖坊龙池等处之寇分三道入杀虏千余人前后为官军所败散去贵溪铅山弋阳之寇由火烧岭入浙兵击败之于是诸寇略平独程乡巨贼梁宁林朝曦徐东洲等出没赣吉二府□□不定南赣巡抚陆稳乃檄参将俞大猷引兵夜袭宁巢宁惧先遁东洲与官兵遇于武平伏发就擒朝曦复约河源贼首黄积山谋大举我兵乘积山无备攻巢克之斩积山首惟朝曦未擒至是顾言类奏功次兵部覆请故有是命
　　○户部以边费不足条上开纳事例凡郡邑弟子员及俊秀子弟愿入监者监生预纳两京职衔及愿授诸王府官者光禄寺厨役及乐舞生引礼舍人礼生愿补典膳典宝等官者军民愿纳在京七十二卫所试署武职及遥授虚衔者军职问发立功愿赎罪者监生欲免历者与省祭吏员欲辩复者阴阳生医生僧道各欲本等官者吏典参拨者升参改参免外历免考试冠带者承差知印加纳改纳者各纳银多寡有差得旨军职赎罪及监生省祭吏员辞复不许行余如议
　　○诏以福建浦城浙江常山江山三县及所属盆亭诸巡检司悉隶江西分守湖东道管辖从抚臣胡松议也
　　○以皇极等殿工完加司礼监太监黄锦内官监太监王锡岁各禄米二十四石荫弟侄一人锦衣卫百户太监张实等加恩一等工部尚书雷礼加太子太傅徐杲支正一品俸仍各荫一子入监读书左都督朱希孝荫一子百户太仆寺少卿刘畿等各升一级左侍郎刘伯跃等各荫一子入监读书尚书卢勋等各赏银五十两纻丝二表里镇远侯顾寰等各银三十两纻丝二表里都指挥佥事李隆等各升一级工部署郎中李键升在京五品堂上官郎中周贤宣等查照俸资升两司用员外郎杨兆等各升一级郎中杜思等各升俸一级郎中王尚直等各赏银十两阅视公朱希忠辅臣徐阶袁玮各赏银五十两纻丝二表里尚书郭朴等各赏银二十两纻丝二表里太仆寺卿王槐升一级鸿胪寺寺丞夏范等各赏银五两余皆升赏有差
　　○壬戌以南京锦衣并凤扬等卫所屯田旱涝相仍许折徵秋粮有差
　　○命分守洮岷参将李震古北口参将鲁聪各充副总兵官震协守宁夏聪协守延绥
　　○癸亥升兵科右给事中邹濂礼科右给事中徐鼎刑科右给事中刘祐俱为左给事中吏科给事中许从龙王冶刑科给事中赵灼俱右给事中濂从龙俱吏科鼎灼俱户科祐兵科冶工科
　　○巡抚山东都御史张鉴言臣任山东参政时行县督徵见滕峄沂费郯城泗水蒙阴等处荒田弥望欲求所以开垦之策时值旱蝗未敢言也兹岁适告稔而臣复当其时敢陈开垦数事一滕峄之间荒地固多飞诡不少真伪混襍并累小民宜严立法禁丈量各州县地土以熟地本等粮差仍归熟地之家不得飞诡以累良善一可耕荒地非假之数年难望有秋今灶突未黔官票已至见徵甫毕旧负复来是使逃民永无复业之日也宜令丈量之时以可开荒田分为一等招民耕种免其三年赋役并蠲除先年积欠以招徕之其鹻烂炒碛不堪耕耨者分为一等悉心从长计处毋损旧额而亦毋使小民偏受其累一无著荒地人户逃移既久故绝必多宜听本处及邻近州县军民随意耕垦免其三年粮差其本地故所欠租悉与蠲除有司与里甲勿复拘扰一滕峄等县诸穷民以身为佣每三日仅得牛耕一日或手自耕地终岁勤劳不得一饱宜于流民复业之时量给该府州县无碍官银为居食田器牛种之需不足复发二司并各守巡道无碍官银佐之户部覆奏  上是其议命鉴悉心干理务期成效
　　○工科左给事中李瑜言近闻太仓出纳其收也常加法于正法之外其放也复加法于本银之中朝廷之上当示人以公不宜如此且角□羊银进士纷然四出亦属扰民当并省户部覆言银库出纳原有公平定规惟运司盐银解至者旧多溢于常数之外故其收之也偶一加法盖因其重而加之未尝鉴其余还之也其放商价也偶一加法盖欲其平而加之无并其余而尽给之理也今宜于盐银仍旧称兑其余折粮草事例等银两平收受正数之外不得妄自增减以图羡余至各镇军需防秋最急欲尽数输之则苦于银库之缺乏欲待足而后输之则又恐其缓不及事故不得已多有差遣耳自后当权其缓急可并者并之得旨出纳不平本非善政况所积赢余未必皆充公用其严行禁革解银进士尽本部差毕方许借差以杜争竞
　　○以直隶庐凤淮扬四府所属州县卫所水灾蠲免秋粮有差
　　○甲子建承祐总庆景庆吉典九日
　　○乙丑命巡抚延绥右佥都御史孙慎回院管事
　　○升户部左侍郎鲍道明为南京户部尚书翰林院侍读学士裴宇为太常寺卿管南京国子监祭酒事南京大理寺右寺丞莫如士为大理寺左寺丞尚宝司卿刘逢恺为南京太仆寺少卿
　　○大风扬尘四塞
　　○己巳  诚孝昭皇后忌辰  奉先殿行祭礼遣清平伯吴家彦祭  献陵
　　○癸酉  上以南孽北氛未靖命户兵二部计处于是兵部尚书杨博覆言南方之孽在广东则张琏萧雪峰林朝曦王伯宣谢高山子李逢时黄景政詹世旺徐东洲在福建则李占春吕尚肆江一峰蔡锦塘许陆使邓惠铨在江西则李文彪谢允樟赖清＜矢见＞据已相次擒灭林朝曦见在立功李文彪近行勘处广兵袁三等皆残寇易与荡平有日北方之氛则蓟镇防守为重而宣大山西辽东狭西三边宜各为来春之备在蓟镇则檄总督杨选等将应留及入卫兵马各区主兵加意整饬在宣府大同山西三镇檄总督江东等预修战守事宜在辽东则侍郎葛缙已修广宁以西墩堡其东则责之抚臣缮治狭西三镇顷发银四万余两补战马骑操臣料各遵已俱有备至于行之实与不实效与不效则阃外督抚之事容臣等察其不职者以名闻户部尚书高燿亦覆言兵食当议处者八事一南直隶山东岁解马匹银每匹银三十两及给发各边每马止发银十二两尚留十八两乞改送太仓银库发边充买马牧马之用一光禄寺除每年额派银外本部加襍粮银六万八千六百余两礼部牲口银二万四千二百余两工部油红银七千八百余两后因该寺足用襍粮银已留备边饷则礼工二部亦当扣还一应天府广积库见有后湖里书银五万六千六百余两除里书工食纸张存留银一万五千外其余应解部济边一各处提编均徭银逋欠数多乞严追角□羊部一四川节年欠盐课银二十三万六千有奇而顷岁量留采木银十万五千有奇今采木已完请查取前银抵补盐课余仍查解一督催各处应解赃罚一裁省驿递银定限每年于上半年完解毋许延缓一各处额派钱粮及本部开纳事例会议条陈等项银两往往催徵不时无济实用乞行各抚按严行所属依期徵解＜锍-釒＞入俱允行
　　○乙亥江西按察司提学副使韩弼与巡抚都御史胡松争辩文庙两庑牌座不合弃官归松具＜锍-釒＞自劾御史陈志谓曲在弼请夺弼职而留用松吏部覆议从之
　　○升左春坊左谕德兼翰林院侍读瞿景淳为本院侍读学士掌院事
　　○以水灾免江西南昌瑞州临江袁州吉安抚州建昌饶州南康九江赣州等府所属州县秋粮有差
　　○御史林润言今天下之事极蔽而大可虑者莫甚于宗藩然莫有定不易之策者惧拂宗室之心而重违  祖训也顾时有所必变势有所必通国初支庶不繁定制因略今麟趾螽斯其丽不亿视昔时数百倍矣臣观嘉靖初议者言洪武中河南开封惟一周府今郡王已增三十九府将军至五百余中尉仪宾不可胜计举一府而天下可知也今距嘉靖初又四十余年矣所增之数又可推也故天下财赋岁供京师粮四百万石而各处王府禄米凡八百五十三万石不啻倍之即如山西存留米一百五十二万石而禄米三百一十二万石河南存留米八十四万三千石而禄米一百九十二万石是二省之粮借令全输已不足供禄米之半况吏禄军饷皆出其中乎故自郡王以上犹得厚享将军以下至不能自存饥寒困辱势所必至常号呼道路聚而诟有司守土之臣不惟惧辱且惧生变故官司困于难供宗藩病于不给天下无可增赋之理而宗室蕃衍无休时是可不为寒心哉今议者或言当令天下亲王皆如国初辽韩伊岷肃诸王之制禄皆二千石或云郡王而下定中半折支如京朝官例仪宾而下如外有司例或云亲王袒免而下则从庶人之例月支米三石或云不宜遽削于今日而惟定制于方来或云定子女之数以杜诈冒或云开应举之途弛□贾之禁言人人殊臣以为宜令大臣科道集议于朝仍颁谕诸王示以势穷弊极不得不通之意令户部会计赋额以十年为准大约兵荒蠲免存留费用几何王府增封几何禄米及诸费几何令宗藩晓然知赋入有限费出不经共陈善后之策然后通集众论断自  宸衷以垂万世不易之规＜锍-釒＞下礼部议覆从之
　　○诏留苏松巡按御史陈瑞再巡一年以救荒得策为士民保留故也
　　○丙子命武安侯郑昆等为正使翰林院检讨陆泰等为副使持册节封肃王弼桄世孙绅堵为肃王荆王翊钜嫡第一子常泠为荆世子衡府齐东王厚炳庶长子载垕为齐东王夫人赵氏为齐东王妃周府应城王睦桎嫡长子勤燝为应城王夫人袁氏为应城王妃保宁王朝堵庶第二子在鍜为保宁王会稽王睦杉嫡第二子勤辶□焱为会稽王中城兵马副指挥岳奉女岳氏为东阳王妃岷府黎山王誉枚嫡长子定差□火为黎山王夫人许氏为黎山王妃武冈州监生邓承翰女邓氏为祁阳王妃韩府乐平王偕渳嫡长孙辅国将军融熨为乐平王晋府庆成王表栾庶长子知火□廉为庆成王夫人王氏为庆城王妃西城兵马副指挥柴邦忠女柴氏为鲁府东原王妃大同后卫监生郭继荣女郭氏为代府太平王妃西城兵马副指挥赵永平女赵氏为郑府德庆王妃
　　○诏免各省岁角□羊军器改徵折银听工部自行成造以济实用从尚书雷礼请也
　　○丁丑工科左给事中李瑜条陈二事一吏部之任故称铨衡衡者平也权衡低昂百物而使之平者也今铨属官未遇两考輙得骤迁京堂而各部积日累劳始得循次补外遂至更调纷如奔竞旁起司衡如此其得谓之平乎乞更议一振拔淹滞乃移俗砺世之微权而淹滞有二有在位特立为众所憎者有在野韬晦未及录用者乞行所司博访而优叙之无限多寡无避亲讐刑科给事中陈瓒亦陈二事一近日垄断之夫多以岭南富饶得肆渔猎虽卑而县尉亦不惜重金求之噬民膏血日以殚竭故有张琏啸聚之祸苏松诸郡吏于粮长之设始立空役而索其财已代逋负而偿其赋在坊里则有上官过客之费在库役则有晏馈衙吏之需视富室为仇讐而诛求百出用重罚为常典而科取不赀尤有不可言者即吴粤而天下可知也乞敕各抚按官严行禁治一顷者闽广之盗流突江右有城则可据守无城即受屠戮如玉山永丰二邑叛军奋臂狱库皆空以无城故也今天下郡邑或以寇方退而惮于为城或以寇未结而安于无城是忘毫末之费忽丘山之害何以销患致利备预不虞哉乞敕各抚按官于所属无城者计图修筑如闽广江右残伤诸处计一城之费司出什七府出什三未经寇害者止于邻所通融协济务事集而人不扰役兴而民不困＜锍-釒＞下所司覆可俱从之
　　○庚辰升南京尚宝司卿徐应为南京通政使司右参议浙江道御史李秋为南京大理寺右寺丞
　　○广东官兵追捕程乡贼首林朝曦等获之初张琏等平独朝曦据巢不下率其党从银场坑间道出攻程乡城知县徐甫宰严兵待之乃计遣主簿梁维栋入贼中招安因而说散其党朝曦穷急弃巢遁官军追擒于阴那山并其弟朝敬等于是潮寇悉平
　　明世宗肃皇帝实录卷之五百十四


明世宗肃皇帝实录卷之五百十五
　　嘉靖四十一年十一月辛巳朔虏犯山西神池等处大掠数日而出总兵吴徵诈为与虏战报功御史王好问劾之诏革徵任逮问
　　○录采木诸臣功赠左副都御史李宪卿为右都御史与原任巡抚黄光昇各荫一子入监读书复闲住左侍郎刘伯跃等职致仕升都御史罗崇奎等郎中李方至等各俸一级赠故参议王重光为太仆寺少卿赏原任巡按御史吴百朋等闲住副使胡鳌等银有差
　　○癸未起原任总督粮储南京户部右侍郎王廷为南京刑部右侍郎升狭西右布政使胡志夔为都察院右佥都御史巡抚延绥等处
　　○勒应天府尹孟淮南京太仆寺丞张春闲住淮先任巡抚有贪声春以翰林院侍读坐论改官至是给事中杨铨追劾二臣名行久亏不宜复玷班行因有是命
　　○福建官兵擒龙山贼苏阿普斩之阿普龙岩县人故贼首蓝松山范继祖之党初松山既为程乡县所擒阿普惧求降同知邓士元受之安置其党于龙岩漳平二县间然劫掠如故七月中阿普为龙岩人所擒漳平人欲要以为功相竞于途中为其党乘间夺去阿普因结巢西溪以拒官军久之会继祖亦败阿普势穷龙岩知县刘源涌乃悬重赏购执之斩首以徇于是山寇悉平
　　○甲申  裕王第二子翊鋡薨诏追封为蓝田王治丧葬如制
　　○督视辽东军情侍郎葛缙条陈十事一请重边臣侵冒之罚自今有求发帑银者管粮郎中务计库藏多寡及事势缓急呈奏一辽东素称沃土迩因零贼侵扰农务遂荒请于耕获之时严察非常多方劝相以足军实一本镇军马蚁聚于支廪之司鸟散于辨貌之吏全无尺籍可凭宜依尚书杨博巡按甘肃前＜矢见＞总为一籍逐月填注岁终各卫所送巡抚严加考核一请开山东登州至金州商民贩易之禁惟不得私通岛夷夹带违禁货物一开纳事例银凡在本都司告纳者乞尽数留之本镇令管粮衙门按季报部抵补主兵年例之数一近日宁前属夷内向稍坚不急抚之复为虏用请以前屯八里铺商税及本镇纸赎赃罚银两时加抚赏以结其心一金复海盖等十卫所积修边夫价不下数万余金乞行抚臣核其侵冒并输见贮者以济边工一广宁一带路河淤塞宜修浚一各城提调官多不得人乞听抚按官会择一缮治各城堡＜锍-釒＞下所司覆议俱可诏允行
　　○以江西寇平诏总督尚书胡宗宪专督折直福建军务不兼江西
　　○总掌工事工部尚书徐杲上＜锍-釒＞自言三次工完俱叨荫子一锦衣卫百户一文思院副使一鸿胪寺序班臣止有一子文灿已授百户独文荫未有所属乞令文灿得并授武阶兵部以为非例  上以杲效劳日久特授其子锦衣卫指挥佥事不为例
　　○乙酉斥户部儧运员外郎刘梁为民降兵科给事中张益为建德县丞初益陈言漕务称儧运官需索常例而不言其人被旨诘问始＜锍-釒＞梁名以上吏部议覆梁贪黩有迹诏黜为民以益初＜锍-釒＞不言为私庇降二级调外任
　　○南京湖广道御史尹校劾掌詹事府事吏部左侍郎董份主戊午顺天乡试私其妻父尚书吴鹏之子绍置前列南京户部尚书黄光昇擅借库银助工俱宜罢  上曰董份前秋事今日方劾果为公乎命份视事如故而下光昇事于吏部部覆光昇操履素严前事出吏皂之口未必得实得旨光昇准留用言官论人当观其大节尹校指摘苛细姑不究今后有类此者罪之
　　○命御史姜儆王大任分行天下访求法士及秘书儆南直隶浙江福建江西广东广西大任北直隶河南湖广四川山西狭西云南贵州
　　○丁亥南京户科给事中陆凤仪劾奏总督胡宗宪欺横贪淫十大罪大略言宗宪本与贼首王直同乡其所任蔡时宜蒋洲陈可愿等皆贼中奸细方直挟倭众突岑港贼众无几而宗宪按兵玩寇资以牲廪荡废防检交质往来乃许直海防之任与为约誓若非  皇上断以必诛神人之愤安可雪也而宗宪乃自立报功庙于吴山意欲既满纵饮长夜坐视江西福建之寇不发一矢徒日取驿递官民军前粮饷而斩艾之朘削之督府积银如山聚奸如猬如乡官吕希周田汝成茅坤辈皆游舌握椠递为门客人且宣淫无度纳乡官洪楩之女为妾通事夷来住徤步徐子明之妻皆出入督府通宵无忌至如扣克上供岁造叚疋银两滥给倡优市贩官职劄付军器官厂私送乡官调发官军原籍守宅尤其干纪乱常之甚者乞加显斥＜锍-釒＞下吏部请下巡按御史勘报  上特命锦衣卫械系宗宪至京问于是浙直总督缺遂罢不补而以都察院左副都御史赵炳然为兵部右侍郎兼都察院右佥都御史提督军务巡抚浙江
　　○戊子升翰林院侍读胡正蒙为左春坊左谕德右春坊右中允张居正为右谕德俱兼翰林院侍读修撰林火□廉为司经局洗马兼翰林院侍讲
　　○以苑田收获赐督理侍郎吕时中彩叚羊酒
　　○己丑升光禄寺寺丞郭立彦为南京尚宝司卿
　　○以福建频年被兵诏蠲兴泉漳汀四府及宁德福清等县税粮停徵延建邵三府及闽候等九县新增饷银有差
　　○庚寅南道御史张士佩劾奏南京礼部尚书李玑抑买商货数百金及擅役火夫乐户不法状部覆玑才识可用诏供职如故
　　○辛卯改刑部主事万思谦为光禄寺寺丞
　　○升直隶广平府通判胡杰为南京太仆寺寺丞
　　○升刑科左给事中丘橓工科左给事中李瑜俱为都给事中吏科给事中董遂兵科给事中李邦义刑科给事中陈瓒俱为右给事中橓邦义俱兵科瑜瓒俱刑科遂礼科
　　○壬辰以大祀  圜丘视牲命成国公朱希忠代镇远侯顾寰安平伯方承裕礼部尚书严讷轮视
　　○乙未选授中书舍人魏时亮行人邓楚望推官刘世昌冯成能甄沛张承赉知县欧阳一敬张宪臣张士纯率自修俱为给事中时亮自修吏科士纯楚望礼科成能一敬刑科世昌兵科宪臣工科承赉沛俱南科中书舍人马善柴祥行人朱炳如推官陈省刘曰睿雷稽古刘思问宋纁黄廷聘刘庠金定俞咨益知县邢实董文采郜光先刘师孟王用桢王天爵俱试监察御史廷聘四川道实广东道用桢广西道天爵炳如云南道稽古浙江道善江西道光先福建道思问湖广道文采河南道纁山东道省山西道曰睿狭西道师孟贵州道庠定祥咨益俱南道
　　○丁酉冬至大祀  天于  圜丘先期请  太祖配及是日行礼俱命成国公朱希忠代英国公张溶定国公徐延德大学士袁炜尚书郭朴分献初太常寺奏郊祀诏百执事各宜加慎勿忽及祭之日天气和霁星河澄朗上喜甚乃谕礼臣曰朕仰荷  皇穹眷佑大报礼成代者忠敬百执事效劳宜特加恩赉公朱希忠加太师公张溶徐延德大学士袁炜尚书郭朴严讷都督朱希孝各赏银五十两彩叚二表里侍郎陈升秦鸣雷各十五两一表里太常寺卿师宗记二十两二表里少卿寺丞等官各十两一表里锦衣卫都指挥同知李隆等光禄寺卿张守直各十两光禄寺少卿寺丞监礼御史各五两锦衣卫千百户太常典簿博士协律各三两典仪各二两不为例
　　○遣恭顺侯吴继爵广宁伯刘允中彭城伯张熊玉田伯蒋荣分祭  八陵都督佥事沉至祭  恭仁康定景皇帝都指挥同知王极祭  孝洁皇后及  哀冲  庄敬二太子各陵坟
　　○福建福州府地震
　　○戊戌  上不御殿文武群臣诣皇极门行五拜三叩头礼上表贺免宴赐节钱钞
　　○  孝惠皇后忌辰遣成安伯郭应乾祭  茂陵
　　○  孝烈皇后忌辰  奉先殿行祭礼遣玉田伯蒋荣祭  永陵
　　○朝鲜国王李峘遣陪臣户曹参判郭顺寿等入贺长至贡马及方物宴赉如例
　　○辛丑诏申明内外官给凭到任旧例在南京者发南京吏部在各省者发各巡按御史转给其方面官俱送兵部速发不得听人告领私相贸易以致耽延
　　○日晕生珥上有抱气赤黄色白虹弥天日下生戟气苍白色
　　○虏数万骑犯宁夏清水营等处副总兵王勋战死守臣以闻诏赠勋都督同知荫子正千户世袭立祠致祭给歛银五十两其失事诸臣宁夏总兵吴鼎降实职三级仍与狭西总兵许经俱禠都督衔令戴罪自效夺巡抚宁夏毛鹏俸一年总督三边喻时巡抚狭西裴绅俸各半年
　　○壬寅光是两淮余盐银额徵六十万两三十二年新开工本盐引增至九十万总理盐法都御史鄢懋卿复增至百万限每半年解银五十万商人苦之会有旨趣徵春夏二季银事下巡盐御史徐爌爌乃上＜锍-釒＞言  祖宗朝两淮盐法曰常股曰存积曰水乡共七十万五千一百八十引每引以二百斤为一袋商人赴边报中每引纳银八分永乐以后每引纳粟二斗五升下场关支四散发卖□人之利亦十五焉虽律法甚严止以犯禁科罪而所获赢资置之不问此岂不知所以筹度而锱铢之也良以□人挟赀万里躬冒矢石出百艰得一生以为我足边耳当时诸边不劳而积贮足户曹画诺而转输充盖鼓舞有方实使然也迩年以来增添迭出算及毛发大都较之  祖宗朝相去倍蓰正盐之外加以余盐余盐之外又加工本工本一兴必加添单添单不足必加添引且加以割没加以虗包斤数则析入秋毫矣懋卿因见掣盐沮滞故欲一切为＜锍-釒＞通之术而不知前盐有掣无售一时徵歛似若奇功而商人困苦亦至此极夫谋臣兴事徒贸贸焉徼近功于目前而后不可继更以袖手之臣临之岁岁因循渐趋极敝是误国乱政之尤也今议者徒以前岁课不亏遂指为例臣查得前岁所解非取诸商也称掣之后即为催督此单不足则预借下单之银下单不足则质当引目又不足则鬻产回籍又不足则悉括库贮若挑河等银尽借节年所积不罄不止户部但知有银解到而不知银之所自来皆剜肉医疮者也且时异势殊人力为难往岁行盐之地如江西之南赣袁吉已奉题开湖广之衡永郴宝搀食广盐河南之南汝二府止存舞叶二县是地方渐狭而不如昔往岁粒米狼戾钱货流通而今叠告凶灾民不给糠秕是生计渐窘而不如昔当此之时不稍加宽恤安知将来不并六十万而尽亏耶又有可惧者年来产盐各场皆没于水煎烧之所荡析离居徵盐入仓甚费缧绁臣始至境招徕灶丁稍稍复业若必欲取盈百万之数官必追商商必追灶臣恐复业者一人而逃者数十人弦急而欲绝搅鲜而成糜不棘于此矣乞敕户部尽蠲加额以后每年仍以六十万徵解庶商灶乐趋可以经久＜锍-釒＞入部议亦以为然诏可
　　○以湖广武昌等府直隶扬州等府所属州县卫所灾伤减免税粮及折徵屯粮有差
　　○裁革各处管马州判县丞主簿易州景州盐山任丘涞水定兴新城献县各一员管粮者祁州清苑博野阜城唐县蠡县各一员儒学训导安州满城容城庆都高阳深泽静海庆云各一员大宁都司副断事一员易州大使新中驿驿丞各一员
　　○宥原任大同总兵刘汉罪令充为事官立功自赎汉初坐四十年失事革职候勘至是御史董学言其部下颇有斩获故宥之
　　○添设广东岭脚社把总一员白堠大产云落径鹅埠头乌槎虎头砂潘田磁灶村各巡检一员移潮州守备驻永冈柘林守备驻南澳
</div>
    <div class="pagination">
<a href="明实录世宗实录_page351.html">上一页</a><span>...</span><a href="明实录世宗实录_page347.html">347</a><a href="明实录世宗实录_page348.html">348</a><a href="明实录世宗实录_page349.html">349</a><a href="明实录世宗实录_page350.html">350</a><a href="明实录世宗实录_page351.html">351</a><span class="current-page">352</span><a href="明实录世宗实录_page353.html">353</a><a href="明实录世宗实录_page354.html">354</a><a href="明实录世宗实录_page355.html">355</a><a href="明实录世宗实录_page356.html">356</a><a href="明实录世宗实录_page357.html">357</a><span>...</span><a href="明实录世宗实录_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
