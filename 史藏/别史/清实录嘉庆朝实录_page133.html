<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 133 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 133 页/共 523 页</h1>
    <div class="content">○予陕西遇贼被戕兵王林、祭葬世职如外委例。　　

○以孟秋时享太庙。自是日始斋戒三日。　　

○丁卯。谕内阁、给事中鲁兰枝奏、本年木兰行围请旨展期一摺。实属不知我国家典故。行围之事。在前朝则为盘于游田在本朝敬因家法昭垂。举行已久凡以习劳肄武。款洽外藩。祖宗成宪具在朕。所以必当遵守前经降旨甚明。无庸一一申谕即就该给事中摺内指陈各条而言。亦断不能因此遽停秋狝大典也。如所称本年麦收不足六七之数、现在面价仍贵等语。直隶麦收。前据熊枚奏通省实有七分。即闲有歉薄之区。牵算不满七分。亦总在六分以上。若如该给事中所言。岂必待十分丰收之岁、方可行围乎。又据称物价倍之又倍、物力艰且益艰一节。国家生齿日繁。物力艰难。势所必至。固不因行围而物价顿增。亦岂因停围而遽能平减耶。再该给事中虑及近日钱价增昂。更与行围无涉。此事朕未尝不多方调剂。或加卯鼓铸。或搭放俸饷。总未能减落。推原其故。皆由年来所发内帑过多。辗转流通。以致银价日贱。钱价日增。即现在有军务省分。因鼓铸稀少。钱价亦多昂贵。此近日情形。大率如此。亦必不因停围即骤能平价。至随围官员兵丁。向例俱赏给帮银。并豫支俸饷。用示体恤。岂伊等随从需费、而家居即无需食用耶。至谓草价稍贵几文钱。此乃琐屑细故。朕即因此降旨停围。有是理乎。该给事中所称展至明岁。或展迟一月。于中秋节后启銮。其时秋气晴霁。道路桥梁。易于集事等语。上年秋闲、即因雨水过多。降旨停止秋狝。本年七月内、若果雨势稍大。差探道路桥梁。艰于行走。自必改期八月。傥八月内仍复阴雨泥泞。亦必降旨停止。朕非刚愎自用、不听人言之主。断无执意必行之事。又何待该给事中鳃鳃过虑耶。总之鲁兰枝此摺、不过藉此谬附于昔人谏猎章奏。而并不权事理之能行与否。甚属邀誉沽名。若不降旨宣谕。伊等又必以为疏入留中不报矣。言官之言必当听。若不可听之瞽说。朕亦不肯沽纳谏贤主之名、听而用之也。鲁兰枝原摺著掷还。将此通谕知之。　　

○予湖北、陕西、阵亡千总康得、把总赵胜、李登贵、刘成现、杨学士、王廷耀、外委张诚、杨林、王得胜、伤亡、防御福兴阿、浙江出洋淹毙千总孙国明、何日高、祭葬世职。阵亡伤亡马兵许国栋等三十一名、乡勇陆玉等一百十四名、番兵次力等五十六名、赏恤如例。　　

○户部议准、江西巡抚张诚基疏报、莲花、宜春、二厅县、开垦田六十三亩有奇。照例升科。从之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。秋。七月。己巳朔。享太庙。上亲诣行礼。　　

○幸圆明园。　　

○庚午。以大学士保宁、为国史馆会典馆、总裁官。　　

○辛未。谕内阁、大学士王杰、自乾隆辛巳年。以廷对第一通籍供职词垣。入直南书房。洊升卿贰皇考高宗纯皇帝知其持躬清介。植品端方。可资倚任。是以乡会试抡才大典。及各省视学。叠次＜闲＞畀持衡。未经协办大学士。即擢任纶扉。赞襄枢务。老成更事。扬历多年。平定台湾廓尔喀、大功告成。曾图形紫光阁。赐赞褒嘉。复命充上书房总师傅。朕在藩邸时。曾资启沃。自亲政以来。常时召对。恩礼有加见其年近八旬。精神尚未衰减眷畀方殷。兹以夏闲屡婴疾病具摺乞休。朕念老成宿望。未肯令其骤离左右当经召见。再四慰留。王杰以年衰气弱。深恐恋职误公。坚词求退。情意恳诚。在王杰并非家有田园、思耽林泉之乐。而朕眷怀耆旧。缱绻弥深。岂忍恝然遽令归去。王杰、著不必开大学士缺。毋庸票阅内阁本章。其各馆所纂书籍。亦毋庸阅看。以便安心颐养。如调理即可就痊。自应照旧供职。傥一时未能即愈自揣精力难胜。再行陈奏。另降谕旨。　　

○勒保奏报、歼除黄白青蓝四号贼匪。生擒首逆刘朝选。得旨奖赉。晋一等男。赏把总杨裕等、蓝翎起已革副将褚大荣、为参将。游击罗思举等、叙赏有差。　　

○癸酉。谕军机大臣等、惠龄奏刘家湾寨长陈德润、收留伪总兵袁奉、在寨养伤。著即行严讯。如陈德润知情容留。罪在不赦。自应严办示惩。仍当晓示各硐寨居民谕以官兵搜剿股匪。原为保护闾阎。贼匪早除一日。尔等即早获宁帖一日。与其庇贼获罪。曷若立功邀赏。伊等当感激天良协拏余匪也。　　

○甲戌。谕内阁、内阁供事。与各衙门书吏无异。保宁甫经到京。因考试供事。外闲颇有浮言。请在贡院扃试。经朕发交礼部议奏。以贡院为抡才重地。考试吏胥。于体制未合所议固是。但议请钦派内阁学士、及监试御史、并护军统领等员。仍与考试士子相等办理尚觉过当嗣后内阁供事。仍在天安门外考试。即令稽查内阁之御史、会同内阁承办官员、在彼监试其阅卷之内阁学士、著大学士指派满汉各一员。临期奏闻。不必请旨＜闲＞派。　　

○以故奉恩将军伦康子淳宁、袭职。　　

○乙亥。谕内阁、日前召见、新授右翼总兵广泰、曾在朕前奏及步军统领衙门一切事件。并无章程必须另为酌定。复经召见。又称伊职系总兵。该衙门司员。俱存轻视之见。朕即觉其有意纷更。欲占身分殊为不满。自恨又误用一人实属不能知人。深自愧赧。本日召见禄康、因将广泰近日行为。面加详询。据禄康奏称、广泰自到任以来、于公事每欲更张、且以总兵究系武职、阖署司员呼应不灵、曾向禄康商恳代为奏请、加赏兵部侍郎虚衔等语。当即令军机大臣、传询广泰。竟系实有其事。伊亦自认糊涂冒昧。此非糊涂冒味。实属胆大狂妄之至。经军机大臣奏请交部严议实属咎所应得。国家设官分职。俱有定制。岂有臣下妄思干请之理。广泰甫经擢用总兵自应循分尽职。和衷共济。乃急于见长。诸事辄欲纷更。又复希冀加赏卿贰文衔。纰缪乖戾已极。广泰、著先行解任。仍交兵部严加议处速奏。伊现在园该班。即著逐回伊家。闭门待罪。听候部议。国霖、即著在园该班。此次不必随从木兰。伊射布靶中箭三枝。应得例赏。仍著赏给。恭阿拉、于都统内业经派出随围伊曾任总兵。于步军统领衙门事宜。尚为熟悉。所有行围管辖营员番役等事。即著恭阿拉暂行管理。　　

○贵州思南府安化县属土巡检陆宗荣、缘事革退。以其子承烈、袭职。　　

○丙子。谕内阁、盛京祖陵。朕早应躬亲展谒。恭查皇考高宗纯皇帝曾于乾隆八年举行。朕以大典攸关明岁自当祗谒桥山用申瞻慕因与军机大臣论及来岁系闰二月。若于春闲择吉启程。道路较易行走。当即降旨密谕晋昌、令其将该处情形是否宜于春令、抑或应俟秋闲再行前往之处。详悉陈奏。嗣据晋昌覆奏、奉天正二月闲。地气凝冻道路平坦。易于行走。朕犹以本年近畿雨水调匀。秋成虽可卜丰稔。而奉省地方。未知是否一律有秋。正深廑注。原欲于巡幸木兰时。传旨询问晋昌令伊将关外一带秋收物价实在情形。据实查奏。酌定行止。且现在军务未竣。即俟大功全蒇后。再明发谕旨。亦未为迟。明岁是否东巡陪都。原在未定。乃继善于未奉明旨之前。辄奏请展期。伊系满洲世仆。于关系典礼之事。尤不应摭拾细故。率陈臆见。即欲将该处情形具摺陈明。亦应与晋昌等联衔会奏。何得一人出名。且伊所递之摺。系缮写汉字。乃照清字摺缮写。通体右行。实从来奏牍所未有。殊堪诧异。试思各衙门进呈题本。偶有违式及字画错误者。俱当分别饬行议处。今继善具摺奏事。任意错谬。岂非丧心病狂耶。继善、著即解任来京候旨。仍交部严加议处。　　

○谕军机大臣等、台布奏蒙番情形。并将蒙古呈递各条进呈。朕阅纳汉达尔济等所呈。其意总欲内地官兵。将番族痛加惩治。殊不知足。台布当明白晓谕。以蒙古为我朝臣仆。雍正年闲于青海设立办事大臣。随时保护。嗣因尔等不能自卫。致有番子抢夺之事。不值频劳内地兵力。高宗纯皇帝屡降谕旨。如再有番子抢夺等事。继不能代伊等办理。仍重治其罪。原欲尔等振作。弗为番族欺压。自大皇帝亲政以来。念尔游牧地方。被番族抢占。特派大臣带兵前往。谕令番子将抢夺各物交还。已属格外天恩。及番子出卡后。尔等又不能自防。复蒙大皇帝赏兵守护。恩施稠叠。无可复加。今尔等偶有偷窃小事。辄请天兵帮助。实属恃恩妄为。天朝统驭外藩甚多如额鲁特、土尔扈特、乌梁海等、岂无偷窃之事。从未请天朝发兵搜捕。何独尔等频频烦渎且番众久隶帡幪。从无干犯天朝之事。尔等惟当严守疆界。勉力自卫。毋徒恃内地官兵为尔捍御。亦不可与番众有心构衅。致启争端。方不负大皇帝爱护之意。若尔等不知自强。惟思构兵滋事。天朝不但不能相助。并当治罪。如此剀切晓谕。俾蒙古等怀德畏威。自不敢再行渎请。至添兵移卡诸事。台布当酌量妥办。将此谕令知之。　　

○又谕、董教增奏、雷波夷人、因汉奸李逢春等、殴毙夷目。擅行焚杀。致猓夷纠约生番。将雷属等处。叠次焚抢。看此竟系内地奸民欺压夷人。实属可恨。董教增驰赴该处。业将汉奸李逢春等拏获审明。将首犯凌迟斩决。余犯枷号示惩后应即晓谕猓夷。此次汉奸构衅滋扰。已奏明皇上将首犯明正其罪。尔等夷人久经归化遇有奸民焚杀。理应赴官申诉。代为究办。何得纠约生番。辄行报复。致居民横遭焚掠。现在大兵云集。皇上念尔等愚蠢。不忍遽诛。著将为首滋事夷人速行缚献。尚可宽贷。如再违抗。定即进兵剿办。如此剀切晓谕。该夷人当感恩畏罪。一一凛遵。傥竟敢将首犯匿不献出。自应慑以兵威。丰绅、董教增、妥为筹办。一经擒献首逆。即行驰奏。将此谕令知之。。　　

○调盛京兵部侍郎穆克登额、为盛京刑部侍郎。以镶白旗蒙古副都统花尚阿、为盛京兵部侍郎。库车办事大臣奇臣、为镶白旗蒙古副都统。　　

○旌表守正捐躯顺天大兴县民李三妻张氏。　　

○丁丑。谕内阁、兵部议将右翼总兵广泰、照违制例奏请革职一摺。广泰前任御史时。曾屡经派令巡漕。看其人似能办事。叠加升用。擢至卿员。旋授内阁学士。昨右翼总兵缺出、将伊补授。广泰本系文职出身。特因步军统领衙门。有审理事件。伊或能通晓案牍。可以帮同禄康办事。乃广泰器小易盈。于未经到任之先。即向禄康商恳代奏。加赏兵部侍郎虚衔。而于本衙门历办章程。复有意纷更其实并未见别有筹办之处。不过图占身分而已。诚为薄福小人。试思禄康本系刑部尚书。经朕＜闲＞任提督。伊因刑部与步军统领衙门有交涉事件。再四辞退尚书。朕当即允其所请。嗣因户部尚书缺出。复将禄康补授。是禄康本系尚书。并非因＜闲＞任提督俾兼部衔。即如从前历任提督。绵恩以亲王管理。和珅以大学士管理。若如广泰谬见。则＜闲＞任提督者。岂亦可引以为例耶。广泰狂妄无知。实属纰缪乖戾。著即照部议革职。　　

○谕军机大臣等、额勒登保剿办苟逆以来。已逾半载。尚未将该逆擒获。节据伊奏称苟逆股匪不过三百人而各路大兵云集。理应早行捕净岂日久兜擒尚不能一鼓歼灭耶。推原其故。额勒登保所带官兵虽多。恐各处派防卡隘。分而见单。著详查各路。量为彻减并将其中老弱兵丁。悉行裁汰。使一兵得一兵之用。其所彻防守精兵。即令剿办苟逆。迅速蒇功。　　

○又谕、此时川省零匪。已属无多。勒保当督饬将弁。务于七月内埽荡净尽。现在川北防堵事宜。尚非紧要。惟川东与楚境在在毗连、蒲、赖等逆。原系由川窜楚。或思窜回巫山边界。亦未可定。傥堵御不密。致乘闲窜入。是楚轻而川复重。何时始能全蒇耶。著勒保从长筹计。或将他处可彻防兵。抽移至巫山等处。严密布置。一闻楚匪窜近之信。即移师入楚两面夹击。无难一鼓歼擒也。　　

○又谕、琅玕奏、树苗、通甸、小川、各路官兵。连获胜仗。现在合兵进剿吉尾。览奏俱悉。犭□栗犭□粟夷匪。经此惩创自必畏惧。惟恒乍绷一犯。逃匿江外。伊系起事首逆。必当擒拏务获。勿令漏网。至摺内称秋深瘴退。如有仍须剿办之处。再行奏办。该匪等现已逃出江外。若秋深后竟敢渡江滋扰。自应剿办傥畏惧不出。即可不烦师旅。该夷人赋性凶顽。劫掠是其长技遇有滋事之时。自当随案惩创。至既经慑伏之后。即兵力有余。亦断无将此种夷人诛戮务尽之理。穷兵黩武非善政。亦何忍残害无知之夷人、邀功见好耶。琅玕当查明为首之杨金、罗小二、实在下落。慑以兵威。勒令该夷人速将二犯缚献即可完事。无庸过江搜剿。务欲邀功。至不可罢兵之时。转成蛇足矣。将此谕令知之。　　

○引见八旗及直省考取拔贡生。双兴等五十名、以七品小京官分部学习。彦璧等七十二名、以知县试用。吉昌等五十名、交吏部询问、以教职佐贰等官分用。　　

○予捐备赏需之湖北巡抚全保等、议叙。　　

○展缓河南内黄、武陟、二县、水灾带徵额赋。　　

○戊寅。孝懿仁皇后忌辰。遣官祭景陵。　　

○申营官私役兵丁之禁。谕内阁、伯麟参奏防御巴延善、私役旗兵、致令脱逃一摺。防御有训练约束兵丁之责。巴延善辄敢私差马甲庆福、离营远出。致送礼物。以致该兵丁乘闲逃走。实属不职。巴延善、著即革职。马甲庆福、严拏务获。并著通饬各省驻防及营伍官员。务须恪遵功令。勤慎操防。不得以私事擅役兵丁。有乖职守。违者严惩不贷。　　

○又谕、费淳等奏、请将推升刑部员外郎之淮安府外河同知曹恒、暂留工次。俟霜降后再行给咨该员赴京供职等语。同知曹恒、既据该督等奏称、服官河堧四十余年。于河务机宜。最为熟谙。且为人老成正直。历来办理工程。从未失事。是该同知于河员中实为得力。若令赴刑部供职。在河工既少一熟手。而刑名事件。转非其所谙习。未免人地两不相宜。曹恒、著加恩赏给知府衔。仍留江南河工。遇有沿河知府缺出。著该督等酌量奏补。所有刑部员外郎一缺。归部另行铨选。该部知道。此系朕施恩格外。嗣后不准援此例妄行干渎。有碍吏部铨选成例也。　　

○又谕、吏部议将盛京刑部侍郎继善、照违制例奏请革职一摺。盛京恭谒祖陵。朕原欲查明关外秋收物价情形。俟军务告蒇。再降谕旨。行止尚在未定。继善即欲陈请展限。亦当与将军晋昌等联衔具奏。何得一人出名。且以汉字奏摺。通体右行。非寻常违式错误可比。即照部议革职。亦所应得。但念伊摺内所言尚无悖谬之处。其咎止于书写时格式颠倒。实属昏愦糊涂。继善、著加恩以六部笔帖式补用。　　

○旌表守正捐躯河南新野县民齐旺娃妻吴氏。　　

○己卯。以湖北布政使孙玉庭、为广西巡抚。赏还二品顶带。候补布政使同兴、署湖北布政使。　　

○予故广西巡抚谢启昆、祭葬。并赏银三千两治丧。以其在藩司任内认真办事。擢任巡抚。操守廉洁也。　　

○庚辰。上御勤政殿听政。　　

○以奉天府府尹明志、为内阁学士。兼礼部侍郎衔。　　

○调福建按察使乔人杰、为湖北按察使。湖北按察使成宁、为福建按察使。　　

○辛巳。谕内阁、朕惟求治之道。必期明目达聪。广为咨诹。庶民隐得以周知。古帝王悬鞀设铎。自臣工以逮士庶。悉令各陈所蕴以备采纳。但必视其言之有当与否。如果指陈确实。有裨国是。即无言职者。亦当加之采录。傥率逞臆见。妄意纷更。甚至莠言乱政。虽系言官之言。亦不可轻为听用。近来科道中每有条奏失当。经朕降旨驳斥。此系权衡事理。随事训饬。并非懒于办事。怠惰偷安。朕承皇考付托。曷敢不勤政乎。若言官误会朕旨。遂尔相率缄默。转非朕广开言路之意矣。本日据步军统领衙门呈递陕西恩贡生加捐州同职衔何泰条奏一件。朕详加披阅。其所陈敬天勤民。敦崇治本。澄叙官方。整饬士习。以及黜奢崇俭。挽回风化各大端。俱能援引古书。切陈时事其中不无可采。何泰系恩贡出身。加捐州同职衔。非齐民可比。伊果有志上进。于乡会试中式后。原可临轩试策。直陈无隐。今抒陈各款。于风俗人心。均有关系。且文理亦属通顺。著加恩赏给大缎二疋。交禄康将伊传到祗领。并谕何泰回家安静读书。勉图进取。以备将来量材录用。所有原递各条。留备省览。　　

○添设陕西汉中府属分防渔渡路抚民同知一员。司狱一员。＜闲＞池坝巡检一员。移西乡县盐场关巡检、驻姚家坝。均归同知管辖。大池坝县丞、移驻五里坝。仍归西乡县管辖。又移兴安府属平利县治、驻白土关地方。紫阳县二州垭主簿、驻毛坝关。并添设洋县华阳地方县丞一员。四亩地巡检一员。从经略大臣额勒登保请也。　　

○以广东香山协副将张成、为浙江黄岩镇总兵官。　　

○癸未。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后殡宫。　　

○遣官祭端慧皇太子园寝。　　

○谕内阁、本日户部奏、将兵丁扣饷之例。请自本年八月起。永行停止等因一摺。已依议行矣。八旗兵丁。日用所需。惟赖饷银资给。朕轸念伊等。将应行扣饷之项。加恩停止。原为伊等生计起见。但伊等用度所以不足者。固由生齿日繁。物价昂贵。亦由平日不知撙节。若能将衣食二者、随时加意省啬。即可免于匮乏。乃往往耽于口腹。饷银一经入手。不为度日之计。辄先市酒肉。以供醉饱。不旋踵而赀用业已告竭。又支领官米。随即贱价售与铺家。祇顾目前得钱使用。不肯稍为储蓄。而家中食米。转零星用贵价向铺户籴买。此皆失算之甚者。我满洲淳朴旧风。衣服率多布素。近则狃于习俗。兵丁等竞尚鲜华。多用缎。以穿著不及他人为耻。试思旗人原以学习清语骑射为本。伊等技艺生疏。何以不知愧耻。惟于衣饰欲图体面耶。国家恩养八旗。体恤周至。即如内城不许开设戏馆。亦恐旗人花费银钱。是以特加禁止。又旗地一项。因伊等屡行典卖。官为赎回。将所得租银于年终普行颁赏。所以加惠伊等者不一而足现又将扣饷之例。永行停止。无非欲伊等家计有资。渐臻饶裕。伊等亦应仰体朕惠爱勤拳之意。不可习于浮靡坐耗物力。著交八旗都统等、转饬参佐领以下各官谆谕该管兵丁敦崇节俭。力返淳庞。驯至家给人足。朕实有厚望焉。将此通谕知之。　　

○又谕、额勒登保等奏、请将固原陕安提镇仍因旧制。并另筹汉南添设营汛各事宜一摺。国家设立督抚提镇。原择扼要适中之地驻劄。以资控驭而垂永久。不可因目前情形稍涉紧要。遽议更张。前长麟等请将固原提督移驻汉中。经兵部议准。此祇系一时权宜。并未计及久远。朕意此事所关甚重。原欲降旨不改旧制。今额勒登保等以现在汉中地方。虽较固原为紧要。若大功告竣后。所应办者。不过盘缉奸宄等事。非若固原之防范边陲弹压番族者可比。所见甚是。著照所请。固原提督无须移驻汉中。纷更营制。至向例每三年提督至兴安、汉中、巡阅一次为期太远。该处万山丛杂。地方辽阔。奸民最易藏迹。必须常有大员。往来稽查。方足以资镇抚。现在海疆提镇即有每年出洋会哨之例。嗣后陕安镇、协、及宁陕镇、俱著该提督每年巡查一次。余著该部核议具奏。寻议、准于西乡县添设游击一员。守备一员。千总二员。把总三员。外委四员。兵七百名。作为西乡营。其县属之钟家沟、司上堰口、即于该营内酌拨弁兵分汛。移白土关都司驻镇坪。作为镇坪营。其附近之八仙河、鸡心岭、即于该营内酌拨弁兵分汛。均归陕安镇统辖。并于镇标左营内派千总一员。兵一百名。分驻安康县砖坪。添中左二营及城守营兵额一千九百名。以资差防。又准于沔县添设都司一员。千总一员。把总二员。外委二员。兵四百名。作为沔县营。南郑属之钢厂添设守备一员。千总一员。把总一员。外委二员。兵三百名。作为钢厂营。其附近之褒城、马道、青石关、即于各该营内酌拨弁兵分汛。均归汉中协专辖。又于阳平关添设把总一员。外委一员。兵二百二十二名。宁羌营添设外委一员。兵一百十四名。略阳营添设把总一员。兵二百十五名。其汉中一协。宁羌、平阳、略阳、汉凤、四营。俱归提督专辖。均应如所请从之。　　

○谕军机大臣等、前曾降旨令额勒登保赴平利一带、扼要防堵。此时陕省靳士黄、陈文海等股匪。为数较多。而宋应伏、尚在宁羌。有窜入广元之势。额勒登保应即在彼督饬扎克塔尔等、将陕境各匪一律廓清。筹定善后大局。再赴平利一带策应。至楚省贼股。惟蒲添宝、最关紧要。德楞泰须督兵赶剿。于八月内一律殄平。其孙清元、德昌、剿办熊姓贼股。吉林泰、剿办崔胡戴四等贼股。李天林、剿办归州龚家桥贼股。均应严饬赶紧剿除。不可稍留余孽。将此谕令知之。　　

○命刑部左侍郎祖之望、礼科给事中汪镛、驰赴江南查办事件。　　
</div>
    <div class="pagination">
<a href="清实录嘉庆朝实录_page132.html">上一页</a><span>...</span><a href="清实录嘉庆朝实录_page128.html">128</a><a href="清实录嘉庆朝实录_page129.html">129</a><a href="清实录嘉庆朝实录_page130.html">130</a><a href="清实录嘉庆朝实录_page131.html">131</a><a href="清实录嘉庆朝实录_page132.html">132</a><span class="current-page">133</span><a href="清实录嘉庆朝实录_page134.html">134</a><a href="清实录嘉庆朝实录_page135.html">135</a><a href="清实录嘉庆朝实录_page136.html">136</a><a href="清实录嘉庆朝实录_page137.html">137</a><a href="清实录嘉庆朝实录_page138.html">138</a><span>...</span><a href="清实录嘉庆朝实录_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
