<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 359 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 359 页/共 502 页
  </h1>
  <div class="content">
   ○以福建邵武府城被匪窜陷。革道员赵印川职。仍留任。知府匡开益、参将顾飞熊、革职留营。知县朱汝让、张青筒、革职。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。五月。乙酉。巡防王大臣惠亲王等奏、连日审讯耆英。供称＜口英＞夷包藏祸心。恐害抚局。并有面陈事件。是以于桂良、花沙纳、代为具奏后。即行进京。并呈耆英亲供三件。得旨。著恭亲王奕惇郡王奕誴、会同大学士、六部、九卿、秉公定拟具奏。耆英所具供、并摺。发交尔等同阅。　　

○丙戌。夏至。祭地于方泽。遣肃亲王华丰、恭代行礼。上幸圆明园。　　

○谕军机大臣等、桂良、花沙纳奏、密陈＜口英＞口□佛两夷议论条约情形一摺。口□佛夷所求内江通商一节。该大臣等、已许南京一处。现在逆匪占踞金陵。官军克复之后。地方凋敝。一切善后事宜。非两三年不能妥办。须俟办妥后、方能议立马头。此事与＜口英＞夷所求镇江、同一窒碍。该大臣等、务当明白开导。以免临时饶舌。内地游行一节。该夷无非意在传教。但中国民情不一。肯否习教。不能相强。傥将传教之人暗中残害。或迷失伤亡。中国地广人众。不能纷纷代为查办。此层须向该夷先为说定。以免将来因此启衅。至派员进京看定房屋、留数人居住办事一条。该夷留人在京。无事可办。海口通商事宜。仍须由各督抚、察看地势民情。京中碍难悬断。若照俄夷成例。其随从人等。须改中国衣冠。遵中国制度。不得与闻公事。于该夷有何裨益。此事仍须嘱俄夷、向＜口英＞口□佛二夷详言阻止。方为妥善。其赔价兵费、数目至二百万。虽属无理。原不足计较。惟广东关税。五年之中、能否扣出此数。况尚有＜口英＞咪二国。恐为数不敷。必须俟广东大局定后。方能核算。桂良等若先行画押。将来事有难行。反谓中国失信。又恐其复有要求。伊于胡底。若能借俄夷之力挽回。该大臣等亦须示以诚信。以见不轻定约。为定约后事必能行。其尚无把握者、不敢漫然应允。并非推诿也。另片奏、俄夷遣人赴恰克图。已谕谭廷襄、派员护送至张家口。并谕庆昀、派员接送至恰克图矣。将此由六百里密谕知之。　　

○又谕、桂良、花沙纳奏、俄夷欲派人由驿往恰克图送信、恳请代奏等语。据称现在前往祇有二人。其自天津启程。由张家口库伦、径往恰克图。由驿行走。系向来学生行走故道。未便过为阻止。著谭廷襄、遴派熟悉夷情之干练旗员。伴送该夷、由通州、昌平州、一带至张家口后。著庆昀拣选通晓蒙古言语之干员。接续护送至恰克图。沿途密饬委员、暗中察看夷情。妥为防护。将此各密谕知之。　　

○以兵部右侍郎徐树铭、为福建乡试正考官。干林院编修浦安、为副考官。　　

○以江苏句容县团练出力。赏知县赵廷铭、花翎。县丞汪汝桂等、蓝翎。并升叙有差。　　

○丁亥。遣官祭关帝庙。　　

○巡防王大臣等钦奉朱谕。著巡防王大臣、军机大臣、与今日条陈之周祖培等、并谓难许内江之宋晋、应阻驻京之万青藜、从长和衷商议。惟期计及久长。不可只顾目前。朕意战甚易。战后防患难。抚虽定局。防患尤难。然则惟战而已。曰不然。许内江。祸尚缓。从容设备。暂示羁縻。不如抚。准夷酋之伪钦差驻京。动受挟制。战抚两难。贻患无穷。不如战。两害相形。则取其轻。惟审时度势。应战则战。此时尚未到应战之时耳。再恭亲王所奏。颇有可采择之处。著一并面议。　　

○谕军机大臣等、本日据英桂、瑛棨奏、亳州剿捻获胜。豫省兵难抽拨。并据福济、德安奏、临淮猝陷、通筹大局各一摺。前因徐宿吃紧。叠谕袁甲三、迅速带兵前往。现在丰、沛、萧、砀、属境股匪亦退。徐郡情形。较前稍松。而临淮为南北要冲。被贼失陷。不但南达滁全。恐捻匪与粤逆句结。即清江、盱眙、沿湖一带。均已偪近。胜保等、克复六安后。即宜分兵兼顾各路。此时袁甲三毋庸赴徐。著督带兵勇、驰赴临淮等处扼截。并著胜保、察看何处贼情紧急。即往何路攻剿。福济、请饬李续宾、统兵绕赴舒庐。都兴阿、杨载福、督带水师由南而北等语。九江现虽克复。李续宾、因湖北黄安、麻城、告警。尚须移师节节往剿。未能他调。都兴阿等、亦须留剿宿太等处。不能径赴皖北。福济已派勇驰赴定远。并由德安抽兵五千名、交总兵塔思哈带往。著即责令相机扼剿。勿使临淮之匪、与滁贼句通。以护饷道。仍不得专恃援兵。毫无布置。致干咎戾。至徐州匪踪。业已肃清。而怀蒙贼氛未挫。日内傅振邦谅已到徐。即著与伊兴额、史荣椿、督兵追剿。并与袁甲三并力夹攻。以期尽歼丑类。并著英桂、瑛棨、饬令德楞额、朱连泰、两军。由鹿邑亳州确探贼踪。以剿为防。不得株守一隅。致有贻误。将此由六百里各谕令知之。　　

○以服阕侍郎李维翰、署兵部右侍郎。　　

○以镶黄旗满洲参领富泰、署镶红旗满洲副都统。　　

○以兵部右侍郎春佑、署京营左翼总兵。　　

○戊子。谕内阁、大学士公裕诚、植品醇正。办事勤能。器量渊深。老成练达。由荫生侍卫、嘉庆年间、即在乾清门行走。叠蒙皇考宣宗成皇帝擢至正卿。供职内廷。缘事降调。复任都统将军。朕御极之初。内用尚书。晋秩纶扉。仍兼总管内务府大臣。管理部院旗营事务。扬历中外。懋著勤劳。前以微疴给假调治。方冀渐次就痊。正资倚畀。兹闻在园寓溘逝。悼惜殊深。著赏给陀罗经被。派恭亲王奕带领侍卫十员。即日前往奠醊。加恩晋赠太保。照大学士例赐恤。准其入城治丧。并赏给银一千两。由内交出。本月二十二日。朕亲临赐奠。任内一切处分。悉予开复。应得恤典。该衙门察例具奏。用示朕眷念耆臣至意。寻予祭葬。谥文端。　　

○又谕、曾望颜奏、请将捕蝗不力之印委各员、分别惩处一摺。陕西蓝田县知县李梦荷、署华阴县知县毕赓言、于各该地方蝻子萌生。并不亲往认真督捕。以致长翅蔓延。实属玩泄。委员张守峤等、分赴各处。并不实力督催扑除。亦属玩忽。李梦荷、毕赓言、均著革职。暂行留任。委员候补知县张守峤、陈崇善、候补未入流单澐、候补典史方邦基、均著摘去顶带。勒令将有蝻处所。速即扑灭净尽。署裦城县知县刘钦弼、于该县属高台寺等处小蝻蠕动。待委员查到时。始行会禀扑捕。实属办理迟延。刘钦弼、著一并摘去顶带。责令上紧捕穵收买。傥仍不知奋勉。再行严参。以惩怠玩。　　

○谕军机大臣等、桂良、花沙纳奏、事机万分紧迫、请旨定夺一摺。前因＜口英＞夷欲驻京师。曾谕令桂良等、告以遇有要事。尽可来京面诉。不必留人远驻京师。或照俄夷成例。但派学生留驻。不能有钦差名目。须改中国衣冠。遵中国制度。不得与闻公事。仍须俟广东了事。再行详细议定礼节。将来由内地北来。由中国派官护送。一切供应。不必令其自备资斧。或三年一次。或五年一次来京。是＜口英＞夷进京一层。并非概行拒绝。如果桂良等、明白开导。该夷得此体面。何至谓我徒事耽延。俄夷来文。谓将进京内江两事、已代说明。询之＜口英＞夷。乃云并无其事。此中情节。或俄夷未曾转达。或＜口英＞夷故为狡赖。均未可知。该夷所求镇江马头。与口

□佛夷之金陵。桂良等皆许其军务告竣、再可定议。原不过为缓兵之计。他时尚费周章。若进京一节。亦须如其所请。是桂良、花沙纳、筹办夷务。毫无主见。惟一味畏葸。竟本将初十日寄谕细心体会。＜口英＞夷照会。谓我徒事迁延。若再无定说。惟带兵北窜等语。究竟何者已定。何者未定。岂桂良等、尚未分晰告知耶。连日据王大臣科道条奏。佥以该夷驻京、及内江通商、万不可准。桂良等岂不知贻患将来。惟应照初十日寄谕妥为筹办。使该夷知非全行拒绝。又非概允该夷所请。如此羁縻。或可不致决裂。其口□佛夷所请。或万不能阻止。亦只可仿照办理。傥该夷定欲派钦差来京。建楼久住。当告以此事断难允准。我等若擅自允许。大皇帝必将我等从重治罪。所许各条。亦只好均归罢议。应如何办理之处。听＜口英＞口□佛两酋照覆。一面告知俄咪两夷。令其将内河船只、及早退出。免致打仗时误受捐伤。并飞咨僧格林沁、妥速筹备。似此决绝言之。看其如何动静。若竟用武。只可与之决战。傥其顾惜桂良等所许。利益已属不少。必转托俄咪二夷出来说合。彼时再行酌办。庶不致全为挟制。贻害无穷。将此由六百里密谕知之。　　

○又谕、前因＜口英＞口□佛等夷要求各款。内有在京久住一节。曾谕桂良等、此层必须阻止。即不能罢议。亦须俟广东了事、再行议定。本日据桂良等奏、＜口英＞夷又来照会。谓若再无定说。即行带兵北窜。并天津情形。万分紧迫等语。已谕桂良等、再行剀切晓谕。如该夷坚执不允。抚局自必决裂。势须与之用武。著僧格林沁、迅即妥筹准备。现在托明阿、驻劄杨村。兵力尚单。著即饬西淩阿、统带劲兵迅赴杨村。或另派得力将弁、带兵前往。务当早为布置。以备不虞。毋稍迟误。将此由五百里密谕知之。　　

○又谕、连日＜口英＞口□佛两夷要求各款。以内江通商、与派员住京两条。为最难允准之事。叠据桂良等、奏请遵行。曾谕以京师重地。不能盖立夷馆夷楼。须俟将来退还广东省城。准照俄夷成例。但能派学生留住。不能有钦差名目。以重体制而立防闲。至＜口英＞夷请立镇江马头。既未允准。而桂良等、又许口□佛夷在金陵通商。约俟军务完竣再议。并未一概拒绝。乃本日阅桂良等所奏。谓夷性急迫。不能姑待。所给照会。有再无定议。即日带兵北窜等语。朕怀柔远人。不惜宽大以示羁縻。若该夷仍肆逞强。岂能听其藐视中华。要求无厌。兹已复谕桂良、花沙纳、再嘱俄咪二酋、与为开导。若竟难以口舌理论。必须用武。天津兵勇尚多。民团亦甚可用。著谭廷襄、饬令带兵将弁。严密布置天津迤北。毋令该夷窜逸。一面激励绅民。急筹攻战之策。方不致临事仓皇。特不可先行举动。当静以待之。该督前因炮台失事。仅予薄惩。傥再不知愧奋。徒以抚事委之桂良等。及至交兵。又蹈前辙。辜负朕恩。必加重谴。惟事机贵密。不可洩漏。以致谋画未成。反滋他变。将此由六百里密谕知之。　　

○调镶黄旗蒙古都统惇郡王奕誴、为正黄旗满洲都统。以密云副都统胜保、为镶黄旗蒙古都统。未到任前、以豫亲王义道署理。以正蓝旗蒙古都统麟魁、署镶红旗汉军都统。　　

○己丑。谕内阁、满庆奏、审明由川解藏之夷犯喇嘛、取供定拟、并查实上年参办之第穆喇嘛先后情形一摺。所有假冒第穆之喇嘛。既经在川出痘身故。应毋庸议。其由藏同行之喇嘛箕噶诺从二名。即照所拟、递至打箭炉、发交原牧土司第巴等具结收领。永不许出外滋事。嗣后如有假冒第穆名号之番僧。一经发觉。即著就地从重惩办。以警愚蒙。至前辈第穆呼图克图。著有劳绩。现在第穆已在萨喀地方病故。仍遵前旨。准其转世。以顺众情。　　

○谕军机大臣等、和春奏、遵旨赴浙江督办。及现在患病等语。浙江军务紧要。亟需和春前往督办。惟据奏现在患病。急切竟难就道。自应安心调理。一俟病痊。即驰赴浙江。妥为调度。该大臣现已传檄浙江。即日前往督剿。有此先声。贼势或可稍戢。周天受拟先剿永康、武义。追出缙云。仍扼桃花岭险隘。以固金绍之防。布置尚为妥协。著即督饬该总兵、迅速筹办。李续宾、现因黄安、麻城、告警。未能赴浙。李定太、李元度、两军。由江西进剿。即可与周天受、声势联络。为两路夹攻之计。该大臣病痊赴浙时。金陵围剿事宜。即交张国梁一手经理。迅图克复。江南大营兵勇。多调往他处。现募新勇八千余人。但未经战阵。恐糜饷无益。兼恐有来历不明之人、溷迹其中。务须慎加查察为要。郑魁士、前已谕福济等、令其驰赴江南矣。将此由六百里谕令知之。　　

○又谕、德兴阿等奏、浦营等处各路布置情形、并全滁逆众纠合捻匪、急图攻剿一摺。据称九洑州一带。近日为水所阻。洲贼坚闭不出。我军亦不能前往。惟贼匪曾驾小船前来窥探。仍当派兵堵截。加意慎防。以便相机渡剿。其石碛桥严防西路。并小店一军、扼要控守。及防堵滁贼窜突情形。布置均尚周密。至捻众由含山、怀远、分窜全椒、滁州、势甚猖獗。亟应连兵合剿。庐营兵单。不敷分拨。本日已谕胜保、酌量情形。调兵会剿。但临淮怀远。尚劳兵力。能否即赴全滁。尚难豫料。德兴阿等、仍当拨兵兼顾。方为妥善。傥六合一带告警。即著翁同书带兵堵剿。毋令逆匪内窜。将此由六百里谕令知之。　　

○又谕、胜保、袁甲三奏、通筹南北各路军情一摺。并片陈、李兆受纳款输诚。拟亲往受降。图复舒桐。请旨遵行等语。胜保拟以大军屯驻正阳。以精兵间道进捣舒桐。兼筹力扼临淮。但临淮关已报失陷。而英桂等奏、徐州现无贼踪。是以十三日寄谕。令袁甲三毋庸赴徐。改赴临淮截剿。并令胜保、察看贼势何路紧急。即往何路攻剿。此时临淮、怀远、相继失守。胜保自应先剿北路。暂缓南征。袁甲三当已即赴临淮。胜保亦应亲统各军。或会剿临淮。或北攻怀远。与袁甲三之师、相为策应。徐州现无贼踪。则伊兴额、史荣椿、所带各军。亦可酌量调度。并力兜击。本日据德兴阿等奏、全滁贼匪。势甚猖獗。皖省兵单。不敷调拨。德兴阿等、自攻克来安后。已分兵驻守来安。兵力亦难再分。全滁为北路藩篱。胜保督办三省剿匪事务。并著统筹全局。应调何路兵勇。会攻全滁。其先后缓急。著斟酌办理。其正阳要隘。仍须留兵防守。毋令再为贼扰。至逆首李兆受、党与甚多。受降未必可恃。如果出于真诚。著胜保即饬令攻取舒桐。以立功给奖。舒桐机会。固不可失。而南北轻重。亦要权衡。谅胜保等、必能妥筹迅办。以副委任。将此由六百里谕令知之。　　

○又谕、前因夷船驶入天津海口。当令崇恩、饬沿海文武。查有海运米船北驶者。挽入偏僻海口停泊。相机妥办。兹据崇恩奏、请将海运漕粮、改归奉天筹办。并请饬筹漕米在船停泊、抑或起卸等语。山东海口。惟利津、蒲台、两处可达通州。但口岸较小。不能多泊船只。米石亦难多收。奉天牛庄西锦州等处。存储粮石。截卸较为省便。既据何桂清咨称、饬催各粮船径赴牛庄等处。业已陆续开行。自应由奉天验收。著派倭仁、前往牛庄督办。是否将漕米起卸囤积仓廒。抑或仍令在船暂行停泊。俟天津事定。再由海道至津。并著庆祺、景霖、饬属防护。妥筹办理。毋致薰蒸霉变。是为至要。将此由五百里谕令知之。　　

○以正黄旗满洲都统惇郡王奕誴、署正红旗蒙古都统。都察院左都御史瑞常、署正白旗满洲都统。　　

○予江南江甯阵亡都司朱永才、守备张有光、外委谭尚诰、祭葬世职。　　

○庚寅。谕内阁、吴振棫、桑春荣、张亮基奏、回民就抚、省城解严一摺。云南省回民。因与汉民构怨。纠集多人。于省城外四面屯聚。经吴振棫等、叠次推诚晓谕。并派员传集汉回人等、悉心开导。均各输服。并据回人出具永不滋事甘结。其屯聚省城外之回民二万余人。咸已解散。地方肃清。办理尚属妥协。经此次议抚以后。汉回民人。可期日久相安。惟回人之良善者。既已畏法解散。其桀骜不驯者。仍当示以兵威。以昭公允。　　

○谕军机大臣等、本日据桂良等奏、该夷自定条约五十六款。一字不令更易。并添出在津居住一层。俄夷既不足恃。咪夷又欲开船。照此情形。岂非有心决裂。志不在和。桂良等、已令该夷帮办笔墨之华人、从中挽回。傥如所拟。该夷进京、于一年之后、不称钦差名目。或照俄罗斯学生之例。其镇江通商。俟军务完竣再办。天津不至居住。则抚局即可定见。事已至此。尚有何靳惜。必欲该大学士等为难。但恐并此不能。则其势不得不用武。昨十四日寄信谕旨。令将何款已允、何款难允、分晰告知该夷。使该夷知我于所请各款、并非全行拒绝。自可渐就范围。该夷所谓五十六款一字不可更易者。恐尚系传说之人、于中把持。果能分晰开导。何至如此坚执。桂良等所称天津居住一节。或可易以他处。但当易与闽广等省、距京较远之处。若如奉天牛庄、及山海关等处。则与天津无异。仍不可行。本日已密谕谭廷襄、密伏练勇。随地布置。一面抵御该夷。一面即为保护桂良等之用。如其事机决裂。桂良等即当设法抽身。万不可轻蹈虎口。致伤国体。桂良、花沙纳、谭廷襄、声气必须联络。勿至临期贻误事机。至俄咪两国条约。即称已定。即可先行具奏。以备印证。将此由六百里密谕知之。　　

○又谕、昨因桂良、花沙纳奏、夷人催给照会。有再无定议、即日带兵北窜之语。当谕谭廷襄、密筹布置。激励绅民。急筹攻战矣。本日复据桂良、花沙纳奏、＜口英＞口□佛两夷、自定条约五十六款。不令一字更易。其进京、及内江通商、天津居住各节。因所求太奢。未能定议。俄夷言不足恃。咪夷称欲开船。均属通同一气。现托该夷帮办笔墨之中华人、设法挽回。如或不能就范。亦只可听其决裂各等语。该夷要求各节。如能照桂良等所拟、酌减定议。则大局仍当以议抚为主。惟夷性骄悍。恐竟不从。则兵端立起。谭廷襄务当督饬带兵将弁、及团勇人等。严为之备。其河西务一带。为北窜必经之路。当节节设伏。以备攻击。至大沽海口之勇。即可设法调回。以截该夷后路。使之进退失据。并著豫伏兵勇。将桂良花沙纳等救护。毋得稍有疏虞。即或事机不至决裂。而该夷等、屡次扰累居民。四出窥探。亦当密饬团勇、设法禁止。使其稍知忌惮。是为至要。将此由六百里密谕知之。　　

○以恭亲王奕为阅兵大臣。　　

○以御前大臣景寿、为正白旗领侍卫内大臣。　　

○命协办大学士翁心存、充上书房总师傅。　　

○命协办大学士柏葰、为国史馆总裁官。　　

○以兵部左侍郎穆荫、管光禄寺事。　　

○以鸟枪营翼长博崇武、为密云副都统。　　

○以招抚云南回民出力。赏道员汪之旭等、花翎。知县郑文修等、蓝翎。予道员濮诒孙等、升叙开复有差。　　

○辛卯。谕内阁、谭廷襄奏、商贩运津粮石、恳请免税等语。天津地方。粮少价昂。亟应招商贩运。俾资民食。著照所请。所有商贩由海运津米粮。著自本年夏季起、至秋季止。一体免税。以广招徕。　　

○又谕、廖鸿荃奏、乡民滋事、据实沥陈一摺。福建省城。设立永丰官钱局。经理未能妥洽。以致民情疾苦。本年三月间。突有乡民千百。拥至廖鸿荃家。将财物抢掠一空。该省钱局委员。牟利舞弊。前已谕令东纯等、确切严办。廖鸿荃以在籍耆绅。猝遭横逆。殊堪眷念。著赏银五百两。由福建藩库发给祗领。并著该地方官时加存问。以示体恤。　　

○谕军机大臣等、僧格林沁奏、请饬调投诚义勇、赴营协助等语。僧格林沁、现在带兵驻劄通州。防御天津夷人窜突。必得熟悉行阵兵将、赴营差委。藉资御敌。著官文、德兴阿、即饬勇目詹起纶、刘正发、蔡连修等、带领精锐义勇。速赴通州军营。听候差遣。并著胜保、英桂、饬令现在该省军营之京营参将龙汝元、游击何建鳌、迅速赴通带勇。以资得力。将此由六百里各谕令知之。　　

○又谕、前因罗惇衍等奏、进劄花县。激励绅团。密筹克复省城。谕令黄宗汉于行抵粤省后。与该绅士等、密商举动。使该夷痛受惩创。然后官为转圜。本日复据罗惇衍等奏、逆夷自踞城后、骄横日甚。出城侵犯乡村。该绅士等、调派各路团勇迎击。先斩其兵总口□仕口□边口□治一名。并于三宝墟地方、杀毙夷目二名。夷兵一百余名。受伤五六十名。夷兵败退。乘夜全数入城等语。粤东绅民。此次稍抒义愤。使该夷略受惩创。殊堪嘉尚。已谕令该侍郎等、乘此声威。再接再厉。勿因官员在城、稍存顾忌之心。黄宗汉、自三月十五日、由闽启程。何以迟至四月二十八日、尚未抵粤。中途有无阻隔。未见奏报。该督此时谅已到省。如已与罗惇衍等会同举动。固无庸议。如尚未与闻。亦不可阻遏民团。但将攻击夷人之事。令罗惇衍等专办。而该督作为局外调停。庶可使夷人穷而就抚。知畏益以知感也。现在俄咪二夷。在天津已有成说。＜口英＞口□佛二夷。要求无厌。殊难驾驭。若得粤东民团、齐心痛剿。亦足挫其骄横之气。至前谕参办媚夷不职各员。谅已遵照办理。此次罗惇衍等摺内所指、候补知府史朴、妒功忌能。并布政使衔伍崇曜、通夷牟利各节。著该督于到省后。询明罗惇衍等、一并详查参奏。将此由六百里密谕知之。　　

○又谕、罗惇衍等奏、夷人出城滋扰、迎击获胜、并沥陈省城情形、请旨遵办一摺。该夷四出滋扰。业经与之接仗。兵端既起。势不能再有顾惜。前此谕令勿遽举动。原恐黄宗汉一时未能到粤。该绅等声势尚孤。今据奏称、请以遏抑夷人之事、责成该绅等。而以转圜之权、归之黄宗汉。所见甚是。黄宗汉何以日久未到。殊不可解。该侍郎等、即当激励团练。乘其公愤。实力攻剿。不必因城中尚有官吏。致存投鼠忌器之心。能将夷人逐出。将来转圜之事。黄宗汉自能斟酌办理。其出力之户部主事陈桂籍、千总邓安邦、俟立功后、随时密保。该侍郎等、虽系奉旨办团。而剿夷之举。仍当以民心义愤为词。不可自露带勇打仗之名。免致将来指名报复。又增饶舌。摺内所参、媚夷及偾事各官。除江国霖、业经革职交黄宗汉讯办外。其余各员劣迹。著俟黄宗汉到后详细告知。听候查办。将此由六百里密谕知之。　　

○又谕、庆昀奏、遵旨筹办、派员护送俄夷一摺。并密陈该夷由驿行走、恐有疏虞等语。此次俄夷由张家口回恰克图。必须熟悉夷情之员伴送。据庆昀奏称、拟派员外郎福申、骁骑校伊什贡布、沿途护送。可期得力。惟伊什贡布、现在通州军营。著西淩阿、即饬该员速回张家口。听候庆昀派委。至庆昀所称、该夷由天津至张家口。各路先被窥识。口外草地与驿站、复被履看。恐将来水陆两路。多所牵掣。所虑亦不为无见。惟该夷仅止二人。且由驿行走。业已应许。难于更改。著庆昀于该夷抵口后。饬令护送各员、严密防范。催趱前进。不令沿途逗遛。得肆窥探。以免意外之虞。将此由五百里各谕令知之。　　

○调福建福甯镇总兵官陈应运、为南澳镇水师总兵官。以前任浙江乍浦协副将池建功、为福建福甯镇总兵官。　　

○以江苏捐输军饷。永广高邮州学额五名。宝应县二名。　　

○以广东在籍知府李仲良、捐输军饷。永广从化县学额一名。　　

○壬辰。谕内阁、官文等奏、官军连克县城、越境追剿一摺。皖匪窜踞湖北麻城。另股窜入黄安。经布政使李续宾、驰抵黄安督剿。四面环攻。大股贼匪出扑。伏兵齐起。抢炮如雷。马队纵横冲截。生捦一百余名。歼毙伪丞相、伪先锋、伪检点、指挥、司马等数十名。乘夜逃窜。跟追三十余里。杀贼无算。遂将县城克复。麻城之贼。亦于初四日夜间、不战而遁。道员李续宜、副将鲍超、率为步队日夜穷追。剿办甚属妥速。著李续宾等、乘胜追剿。节节埽荡。以期肃清皖豫。
  </div>
  <div class="pagination">
   <a href="清实录咸丰朝实录_page358.html">
    上一页
   </a>
   <span>
    ...
   </span>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <a href="清实录咸丰朝实录_page357.html">
    357
   </a>
   <a href="清实录咸丰朝实录_page358.html">
    358
   </a>
   <span class="current-page">
    359
   </span>
   <a href="清实录咸丰朝实录_page360.html">
    360
   </a>
   <a href="清实录咸丰朝实录_page361.html">
    361
   </a>
   <a href="清实录咸丰朝实录_page362.html">
    362
   </a>
   <a href="清实录咸丰朝实录_page363.html">
    363
   </a>
   <a href="清实录咸丰朝实录_page364.html">
    364
   </a>
   <span>
    ...
   </span>
   <a href="清实录咸丰朝实录_page360.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
