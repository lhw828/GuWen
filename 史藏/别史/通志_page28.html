<!DOCTYPE html>
<html>
<head>
    <meta charset="UTF-8">
    <title>通志 - 第 28 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 28 页/共 155 页</h1>
    <div class="content">　　十四年春己巳朔日有蚀之三月戊寅初制定起居注制诏遣侍臣廵行州郡问民疾苦夏四月地豆干频犯塞甲戍征西大将军阳平王熈击走之甲午诏兼员外散骑常侍邢产使于齐五月己酉库莫奚犯塞安州都将楼龙儿击走之沙门司马御惠自言圣王谋破平原郡禽获伏诛秋七月甲辰诏罢都牧杂制八月诏议国之行次九月癸丑太后冯氏崩诏聼藩镇曽经内侍者前后奔赴冬十月戊辰诏将亲侍龙舆奉诀陵隧诸常从之具悉可停之其武卫之官防侍如法癸酉葬文明太皇太后于永固陵甲戍车驾谒永固陵羣臣固请公除帝不许己邜车驾谒永固陵庚辰帝居庐引见羣寮于太和殿太尉东阳王丕等据权制固请帝引古礼往复羣臣乃止京兆王太兴有罪免官削爵诏曰公卿屡依金册遗旨中代权制或请过葬即吉朕思遵逺古终三年之制依礼既虞卒哭此月二十一日授服以葛易麻既以衰服在上公卿不得独释于下故于朕之授服变从练礼已下复为节降斟酌古今以制厥衷且取遗旨速除之一端粗申臣子罔极之巨痛癸未诏曰朕逺遵古式欲终三年之礼百辟羣臣据金册顾命将夺朕心从先朝之制朕仰惟金册俯自推省取诸二衷不许众议以衰服过期终四节之慕又奉遵圣训聿修诰旨不敢暗黙自居以旷机政庶不遗令之意差展哀慕之情并下州镇长至三元絶告庆之礼甲申车驾谒永固陵十一月甲寅诏内外职人先朝班次及诸方杂客冬至之日尽听入临三品以下衰服者至夕复临其余唯旦临而已其拜哭之节一依别仪丁巳齐人来聘十二月壬午诏依凖邱井之式遣使与州郡宣行条制隐口漏丁即听附实若朋附豪势陵抑孤独罪有常刑是嵗吐谷浑宕昌武兴隂平高丽等国并遣使朝贡十五年春正月丁巳帝始听政于皇信东室初分置左右史官癸亥晦日有蚀之二月己丑齐人来聘三月甲辰车驾谒永固陵夏四月癸亥帝始进蔬食乙丑谒永固陵自正月不雨至于癸酉有司奏祈百神诏曰何宜四气未周便行礼事唯当考躬责己以待天谴甲戍诏员外散骑常侍李彪使于齐己邜经始明堂改营太庙五月己亥议改律令于东明观折疑狱乙邜枹罕镇将长孙百年攻吐谷浑所置洮阳泥和二戍尅之俘获三万余人诏悉免归丙辰诏造五辂六月丁未济隂王郁以贪残赐死秋七月乙丑谒永固陵规建夀陵己邜诏议祖宗以道武皇帝为太祖乙酉车驾廵省京邑听讼而还八月壬辰议养老又议肆类上帝禋于六宗礼帝亲临决诏郡国有时物可以荐宗庙者贡之戊戍移道坛于桑干之隂改曰崇虚寺己亥诏诸州举秀才先尽才学乙巳亲定禘祫礼丁巳议律令事仍省杂祀九月辛巳齐人来聘冬十月庚寅车驾谒永固陵是月明堂太庙成十一月丁邜迁七庙神主于新庙乙亥大定官品戊寅考诸牧守诏假通直散骑常侍李彪聘于齐丙戍初罢小歳贺丁亥诏二千石考上上者假四品将军赐乗黄马一匹上中者五品将军上下者衣一袭十二月壬辰迁社于内城之西癸巳班赐刺史已下衣冠以安定王休为太傅齐郡王简为太保帝为高丽王琏举哀于城东行宫己酉车驾迎春于东郊辛亥诏简选乐官是歳吐谷浑悉万斤高丽邓至宕昌等国并遣使朝贡
　　十六年春正月戊午朔朝飨羣臣于太华殿帝始为王公兴县而不乐己未宗祀显祖献文皇帝于明堂以配上帝遂升台以观云物降居青阳左个布政事每朔依以为常辛酉始以太祖配南郊壬戍诏定行次以水承金甲子诏罢祖祼乙丑制诸逺属非太祖子孙及异姓为王者皆降为公公为侯侯为伯子男仍旧皆除将军之号戊辰帝临思义殿策问秀孝丙子始以孟月祭庙二月戊子帝移御永乐宫庚寅壊太华殿经始太极殿辛邜罢寒食享壬辰幸北部曹歴观诸省廵省京邑听理寃讼甲午车驾初朝日于东郊遂以为常丁酉诏祀唐尧于平阳虞舜于广寗夏禹于安邑周文于洛阳丁未改諡宣尼曰文圣尼父告諡孔庙三月丁邜廵省京邑癸酉省西郊郊天杂事乙亥车驾初迎气于南郊自此为常辛巳以高丽王琏孙云为其国王齐人来聘夏四月丁亥朔颁新律令大赦甲寅幸皇宗学亲问博士经义五月癸未诏羣臣于皇信堂更定律条流徒限制帝亲临决之秋七月壬戍诏曰自今选举每以季月本曹与吏部铨简甲戍诏兼员外散骑常侍宋弁使于齐八月庚寅车驾初祀夕月于西郊遂以为常乙未诏阳平王赜左仆射陆叡督十二将北讨蠕蠕丙午宕昌王梁弥承来朝司马尉元以老逊位己酉以尉元为三老游明根为五更又养国老庶老将行大射之礼雨不克成癸丑诏曰国家虽宗文以懐九服修武以寕八荒然于习武之方犹为未尽将于马射之前先行讲武之式可勑有司豫修塲埒其列阵之仪五戎之数别俟后勑九月甲寅朔大序昭穆于明堂祀文明太皇太后于元堂辛未帝以文明太皇太后再周忌日哭于陵左絶膳三日哭不辍声辛巳武兴王杨集始来朝冬十月己亥以太傅安定王休为大司马特进冯诞为司徒甲辰诏以功臣配飨太庙庚戍太极殿成飨羣臣十一月乙邜依古六寝权制三室以安昌殿为内寝皇信堂为中寝四下为外寝十二月赐京邑老人鸠杖齐人来聘是嵗高丽邓至契丹及吐谷浑等国并遣使朝贡
　　十七年春正月壬子朔飨百寮于太极殿乙丑诏大赐诸蕃君长车旗衣马锦防缯纩多者一千少者三百各以命数为差诏兼员外散骑常侍邢峦使于齐丙子以吐谷浑伏连筹为其国王庚辰蠲大司马安定王休太保齐郡王简朔望之朝二月乙酉诏赐议律令之官各有差己酉车驾始籍田于都南三月戊辰改作后宫夏四月戊戍立皇后冯氏是月齐直閤将军蛮酋田益宗率部落内属五月壬戍宴四庙子孙于宣文堂帝亲与之齿行家人礼甲子帝临朝堂引见公卿以下决疑政録囚徒丁丑以旱彻膳防阳蛮酋雷婆思等率其部内徙居于太和川六月庚辰朔日有蚀之丙戍帝将南伐诏造河桥乙未讲武乙巳诏曰比百秩虽陈事典未叙自八元树位躬加省覧作职员令二十一卷事廹戎期未善周悉湏待军廻便论所阙权可付外施行立皇子恂为皇太子秋七月癸丑以皇太子立诏赐人为父后者爵一级为公士曽为吏属者爵二级为上造鳏寡孤独不能自存者人粟五斛戊午中外戒严是月齐武帝殂八月乙酉三老山阳郡公尉元薨丙戍车驾类于上帝遂临尉元丧丁亥帝辞永固陵己丑发京师南伐歩骑三十余万太尉丕奏请以宫人从诏以临戎不语内事不许壬寅车驾至肆州民年七十以上赐爵一级路见眇跛停驾亲问赐衣食复终身戊申幸并州亲见高年问民疾苦九月壬子诏兼员外散骑常侍高聪聘于齐丁巳诏车驾所经伤人秋稼者畆给五斛戊辰济河诏洛懐并肆所过四州赐高年爵恤鳏寡孤独各有差孝悌亷义文武应求者皆以名闻又诏厮养户不得与庶士婚有文武之才积劳应进者同庶族例听之庚午幸洛阳周廵故宫基迹帝顾谓侍臣曰晋徳不修荒毁至此遂咏黍离诗为之流涕壬申观河桥幸太学观石经丙子六军发轸丁丑帝戎服执鞭御马而出羣臣稽颡于马前请停南伐帝乃止仍议迁都计冬十月戊寅朔幸金墉城诏徴司空穆亮与尚书李冲将作大匠董爵经始洛京己邜幸河南城乙酉幸豫州癸巳次于石济乙未解严设坛于滑台宫诏京师及诸州从戎者赐爵一级应募者加二级主将加三级癸邜幸邺城乙巳诏安定王休率从官迎家口于代车驾送于漳水上初帝之南伐起宫殿于邺西十一月癸亥宫成徙御焉十二月戊寅廵省六军乙未诏隐恤军士死亡疾病务令优给是嵗勿吉吐谷浑宕昌隂平契丹库莫奚高丽邓至等国并遣使朝贡
　　十八年春正月丁未朔朝羣臣于邺宫澄鸾殿癸亥南廵诏相兖豫三州赐高年爵恤鳏寡孤老各有差孝悌亷义文武应求者皆以名闻戊辰经殷比干墓祭以太牢乙亥幸洛阳西宫二月己丑行幸河隂规建方泽之所丙申徙封河南王干为赵郡王頴川王雍为高阳王壬寅北廵癸夘齐人来聘甲辰诏谕天下以迁都意闰月癸亥次勾注陉南皇太子朝于蒲地壬申至平城宫癸酉临朝堂部分迁留甲戍谒永固陵三月庚辰罢西郊祭天壬辰帝临太极殿谕在代羣臣迁移之畧夏五月甲戍朔日有蚀之乙亥诏罢五月五日七月七日飨六月己巳诏兼员外散骑常侍卢昶使于齐秋七月乙亥以宋王刘昶为大将军壬辰北廵戊戍谒金陵辛丑幸朔州是月齐萧鸾弑其主昭业八月癸亥皇太子朝于行宫甲辰行幸隂山观云川丁未幸阅武台临观讲武因幸懐朔武川抚防柔元等四镇乙丑南还所过皆亲见高年问民疾苦贫窘孤老者赐以粟帛丙寅诏六镇及御夷城人年老孤贫废疾者赐粟宥罪各有差戊辰车驾次旋鸿池庚午谒永固陵辛未还平城宫九月壬申朔诏曰三载考绩自古通经三考黜陟以彰能否朕今三载一考考即黜陟欲令愚滞无妨于贤者才能不拥于下位各令当曹考其优劣为三等六品已下尚书重问五品已上朕将亲与公卿论其善恶上上者迁之下下者黜之中中者守其本任壬午帝临朝堂亲加黜陟壬辰隂平王阳炅来朝冬十月甲辰以太尉东阳王丕为太傅戊申亲告太庙奉迎神主辛亥车驾发平城宫壬戍次于中山之唐湖乙丑分遣侍臣廵问疾苦己巳幸信都庚午诏曰比闻縁边之蛮多有窃掠致有父子乖离室家分絶可诏荆郢东荆三州勒诸蛮人勿有侵暴是月齐萧鸾弑其主昭文而自立十一月辛未朔诏冀定二州赐高年爵恤鳏寡孤老各有差孝义廉贞文武应求者具以名闻丁丑幸邺甲申经比干墓亲为吊文树碑刋之己丑车驾至洛阳十二月辛丑朔分命诸将南征壬寅革衣服之制癸邜诏中外戒严戊申复代迁户租赋三嵗己酉诏王公侯伯子男开国食邑者王食半公三分食一侯伯四分食一子男五分食一辛亥车驾南伐丁邜诏郢豫二州赐高年爵恤孤寡鳏老各有差縁路之丁复田租一嵗孝悌亷贞文武应求者具以名闻戊辰车驾至悬瓠己巳诏夀阳钟离马头之师所获男女口皆放还南是嵗高丽国遣使朝贡十九年春正月辛未朔朝飨羣臣于悬瓠癸酉诏禁淮北人不得侵掠犯者以大辟论壬午讲武于汝水西大赉六军平南将军王肃左将军元丽并大破齐军己亥车驾济淮二月甲辰幸八公山路中雨甚诏去盖见军士病者亲隐恤之戊申车驾廵淮南东人皆安堵租运属路丙辰幸钟离戊午军士禽齐人三千帝曰在君为君其人何罪于是免归辛酉发钟离将临江水司徒冯诞薨壬戍诏班师丁邜遣使临江数齐主罪恶三月戊子太师冯熙薨夏四月丁未曲赦徐豫二州其运转之士复租三年辛亥诏赐高年爵恤孤寡老疾各有差徳着邱园者具以名闻齐人降者给复十五年癸丑幸小沛使以太牢祭汉高祖庙己未幸瑕邱使以太牢祠岱岳诏宿卫武官増位一级庚申幸鲁城亲祠孔子庙辛酉诏拜孔氏四人顔氏二人为官诏兖州刺史举部内士人堪军国及守宰政绩者具以名闻诏赐兖州人爵及粟帛如徐州又诏选诸孔宗子一人封崇圣侯邑一百戸以奉孔子祀命兖州为孔子起园栢修饰坟垅更建碑铭襃扬圣徳戊辰行幸碻磝太和庙成五月己巳城阳王鸾赭阳失利降为定防县王广川王谐薨庚午迁文成皇后冯氏神主于太和庙甲戍行幸滑台丙子次于石济庚辰皇太子朝于平桃城癸未车驾至自南伐甲申减闲官禄以禆军国之用乙酉行饮至礼班赐各有差甲午皇太子冠于庙六月己亥诏不得以北俗之语言于朝廷违者免所居官辛丑诏复军士从驾渡淮者租赋三年癸邜诏皇太子赴平城宫壬子诏济州东郡荥阳及河南诸县车驾所经者赐高年爵恤孤寡老疾各有差孝悌亷义文武应求者具以名闻癸丑求天下遗书秘閤所无有禆时用者加以厚赏乙邜曲赦梁州复民田租三歳丙辰诏迁洛人死葬河南不得还北于是代人南迁者悉为河南洛阳人戊午诏改长尺大防依周礼制度班之天下秋八月幸西宫路见壊冢露棺驻辇埋之乙巳诏选天下勇士十五万人为羽林虎贲以充宿卫丁巳诏诸从兵从征被伤者皆听还本金墉宫成甲子引羣臣歴宴殿堂九月六宫及文武尽迁洛阳丙戍行幸邺丁亥诏诸墓旧铭记见存昭然为时人所知者三公及位从公者去墓三十歩尚书令仆九列十五歩黄门五校十歩各不听垦殖遣黄门郎以太牢祭比干墓乙未车驾还宫冬十月甲辰曲赦相州赐高年爵恤孤老痼疾各有差丙辰车驾至自邺辛酉诏州郡举士壬戌诏诸州牧考属官为三年之科以闻将加亲览以定升降诏徐兖光南青荆洛六州严纂戎备应湏赴集十一月行幸委粟山议定圜丘甲申祀圜丘丙戍大赦十二月乙未朔引见羣臣光极堂宣下品令为大选之始辛酉以咸阳王禧为长兼太尉复前安南王祯本爵甲子引见羣臣光极堂班赐冠服是歳高丽邓至吐谷浑等国各遣使朝贡
　　二十年春正月丁邜诏改姓元氏壬辰封始平王勰为彭城王复封定防王鸾为城阳王二月辛丑幸华林听讼于都亭壬寅诏自非金革皆听终三年丧丙午诏畿内七十已上暮春赴京师将行养老礼庚戍幸华林听讼于都亭癸丑诏介山之邑听为寒食自无禁断三月丙寅宴羣臣及国老庶老于华林园诏国老黄耇以上假中散大夫郡守老至年以上假给事中县令庶老直假郡县各赐鸠杖衣裳丁丑诏诸州中正各举其乡人望年五十已上守素衡门者授以令长夏五月丙子诏敦劝农功令畿内严加课督惰业者申以楚挞力田者具以名闻丙戍初营方泽于河隂遣使以太牢祭汉光武及明章三帝陵又诏汉魏晋诸帝陵各禁方百歩不得樵苏践借丁亥祀方泽秋七月废皇后冯氏戊寅帝以久旱咸秩羣神自癸未不食至于乙酉是夜澍雨大洽八月壬辰朔幸华林园亲録囚徒减降本罪二等决遣之丁巳南安王祯薨幸华林园听讼九月戊辰车驾阅武于小平津癸酉还宫丁亥将通洛水入谷帝亲临观庚寅晦日有蚀之冬十月戊戍以代迁之士皆为羽林虎贲司州之人十二夫调一吏为四年更卒歳开番假以供公私力役己酉曲赦京师十一月乙酉复封前汝隂王天赐孙景和为汝隂王前京兆王大兴为西河王十二月甲子以西北州郡旱俭遣侍臣廵察开仓振恤乙丑开盐池禁丙寅废皇太子恂为庶人戊辰置常平仓乐陵王思誉知恒州刺史穆泰谋反不告削爵为庶人
　　二十一年春正月丙申立皇子恪为皇太子赐天下为父后者爵一级己亥遣侍臣廵方省察问民疾苦黜陟守宰乙巳北廵二月壬戍次于太原亲见高年问所不便乙丑诏并州士人年六十以上假以郡守先是定州人王金钩讹言自称应王丙寅州郡捕斩之癸酉车驾至平城甲戌谒永固陵乙未南廵甲寅诏汾州睗高年爵各有差丙辰次平阳使以太牢祭唐尧夏四月庚申幸龙门使以太牢祭夏禹癸亥幸蒲坂使以太牢祭虞舜修尧舜夏禹庙幸未幸长安壬申武兴王杨集始来朝乙亥亲见高年问所疾苦丙子遣侍臣分省县邑振赐谷帛戊寅幸未央殿阿房宫遂幸昆明池癸未宋王刘昶薨丙戍使以太牢祀汉帝诸陵五月丁亥朔卫大国遣使朝贡己丑车驾东旋泛渭入河庚寅诏雍州士人百年以上假华郡太守九十以上假荒郡八十以上假华县七十以上假荒县庶老以年各减一等七十以上赐爵三级其营船夫赐爵一级孤寡鳏贫各赐谷帛其孝友徳义文武才干悉仰贡举壬辰使以太牢祭周文王于酆祭周武王于镐癸邜遣使祭华岳六月庚申车驾至自长安壬辰诏冀定瀛相济五州发卒士二十万将以南讨癸亥司空穆亮逊位秋七月甲午立昭仪冯氏为皇后甲寅帝亲为羣臣讲丧服于清徽堂八月丙辰诏中外戒严壬戍立皇子愉为京兆王怿为清河王懐为广平王戊辰讲武于华林园庚辰车驾南讨九月丙申诏司州洛阳人年七十以上无子孙六十以上无朞亲贫不自存者给以衣食及不满六十而有废痼之疾无大功亲穷困无以自疗者皆于别坊遣医救防给大医师四人豫请药物疗之辛丑帝留诸将攻赭阳引师南讨丁未车驾发南阳留太尉咸阳王禧前将军元英攻之己酉车驾至新野冬十月丁巳四面进攻不尅诏左右军筑长围以守之乙亥追废贞皇后林氏为庶人十一月丁酉大破齐军于沔北于是人皆复业九十以上假以郡守六十五以上假以县令十二月丁邜诏流徒之囚皆勿决遣登城之际令其先锋自効庚午车驾临沔遂东还戊寅还新野己邜亲行营垒恤六军以齐郡王子琛绍河间王若后高昌国遣使朝贡二十二年春正月癸未朔飨羣臣于新野行宫丁亥防新野斩其太守刘忌于宛庚午至自新野辛未诏以穣人首归大顺始终若一者给复三十年摽其所居曰归义乡次降者给复十五年三月壬午朔大破齐将崔慧景萧衍军于邓城庚寅行幸樊城观兵防沔耀武而还曲赦二荆鲁阳辛亥行幸悬瓠夏四月赵郡王干薨秋七月壬午诏后之私府损半六宫嫔御五服男女恒恤恒供亦宜令减半在戎之亲三分省一以供赏是月齐明帝殂八月辛亥皇太子自京师来朝壬戍高丽遣使朝贡九月己亥帝以礼不伐丧诏反斾丙午车驾发悬瓠冬十月己酉朔曲赦二豫州殊死已下复民田租一歳十一月辛巳幸邺
　　二十三年春正月戊寅朔朝飨羣臣于邺先是帝不豫至是有瘳庚辰羣臣上夀大飨于澄鸾殿壬午幸西门豹祠遂歴漳水而还戊戍车驾至自邺癸邜行饮至防勲之礼甲辰大赦太保齐郡王简薨二月辛亥以长兼太尉咸阳王禧为太尉癸亥以中军大将军彭城王勰为司徒复乐陵王思誉本封癸酉齐将陈显达攻防马圈戌三月庚辰车驾南伐癸未次梁城丙戍帝不豫丁酉车驾至马圈戊戍频战破之己亥收其戎资亿计诸将追奔汉水斩获及赴水死者十八九庚子帝疾甚车驾北次谷塘原甲辰诏赐皇后冯氏死诏司徒勰徴太子于鲁阳践阼以北海王祥为司空王肃为尚书令广阳王嘉为左仆射尚书宋弁为吏部尚书与太尉咸阳王禧右仆射任城王澄等六人辅政夏四月丙午朔帝崩于谷塘原之行宫时年三十三秘讳至鲁阳发丧还京师上諡曰孝文皇帝庙曰高祖五月丙申葬长陵帝防有至性年四歳时献文患癕帝亲自吮脓五歳受禅悲泣不自胜献文问其故对曰代亲之感内切于心献文甚叹异之文明太后以帝聪圣后或不利冯氏将谋废帝乃于寒月单衣闭室絶食三朝召咸阳王禧将立之元丕穆泰李冲固谏乃止帝初不有憾唯深徳丕等抚念诸弟始终曽无纎介惇睦九族礼敬俱深虽于大臣持法不纵然性寛慈进食者曽以热羮覆帝手又曽于食中得虫秽物并笑而恕之宦者先有谮帝于太后太后杖帝数十帝黙受不自申明太后崩后亦不以介意听览政事从善如流哀矜百姓恒思所以济益天地五郊宗庙二分之礼常必躬亲不以寒暑为倦尚书奏案多自寻省百官大小无不留心务于周洽每言凡为人君患于不均不能推诚遇物茍能均诚胡越之人亦可亲如兄弟常从容谓史官曰直书时事无讳国恶人君威福自己史复不书将何所惧南北征廵有司奏请修道帝曰粗修桥梁通舆马便止不湏去草刬令平也凡所修造不得已而为之不为不急之事重损民力廵幸淮南如在内地军事湏伐人树者必留绢以酬其直人苖稼无所伤践诸有禁忌禳厌之方非典籍之载者一皆除罢雅好读书手不释卷五经之义览之便讲学不师受探其精奥史百家无不该渉善谈庄老尤精释义才藻富赡好为文章诗赋铭颂任兴而作有大文笔马上口授及其成也不改一字自太和十年已后诏册皆帝文也自余文章百有余篇爱竒好士情如饥渇待纳朝贤随才轻重常寄以布素之意悠然元迈不以世务婴心又少善射有膂力年十余能以指弹碎羊髆骨射禽兽莫不随行所至而毙之至十五便不复杀生射猎之事悉止性俭素常服澣濯之衣鞍勒铁木而已帝之雅志皆此类也
　　孝文帝延兴五年承明元年太和二十三年即位二十九年
　　世宗宣武皇帝讳恪孝文皇帝第二子也母曰高夫人初夣为日所逐避于牀下日化为龙绕已数匝寤而惊悸遂有娠太和七年闰四月生帝于平城宫二十一年正月丙申立为皇太子二十三年四月丙午孝文帝崩丁巳太子即皇帝位谅闇委政宰辅五月高丽国遣使朝贡六月乙邜分遣侍臣廵行州郡问民疾苦考察守令黜陟幽明襃礼名贤戊辰追尊皇妣曰文昭皇后秋八月戊申遵遗诏孝文皇帝三夫人已下悉免归家癸丑増宫臣位一级冬十月癸未邓至国王象舒彭来朝丙戍谒长陵丁酉享太庙十一月幽州人王惠定聚众反自称明法皇帝刺史李肃捕斩之是歳州镇十八水饥分遣使者开仓振恤
　　景明元年春正月辛丑朔日有蚀之壬寅谒长陵乙巳大赦改元丁未齐豫州刺史裴叔业以夀春内属二月戊戍复以彭城王勰为司徒齐将胡松李居士军屯宛陈伯之水军逼夀春夏四月丙申司徒彭城王勰车骑将军王肃大破之己亥皇弟恌薨五月甲寅北镇饥遣兼侍中杨播廵抚振恤六月丙子以司徒彭城王勰为大司马秋七月己亥朔日有蚀之齐将陈伯之冦淮南八月乙酉彭城王勰破伯之于肥口九月齐州人桞世明聚众反冬十月丁邜朔谒长陵庚寅齐兖二州讨世明平之丁亥改授彭城王勰司徒録尚书事十一月丁巳阳平王赜薨是歳州镇十七大饥分遣使者开仓振恤高丽吐谷浑等国并遣使朝贡
　　二年春正月丙申朔谒长陵庚戌帝始亲政遵遗诏听司徒彭城王勰以老归第进太尉咸阳王禧位太保以司空北海王详为大将军录尚书事丁巳引见羣臣于太极前殿告以览政之意壬戍以太保咸阳王禧领太尉以大将军广陵王羽为司空分遣大使黜陟幽明二月庚午进宿卫之官位一级甲戍大赦三月乙邜朔诏以比年连有军旅正调之外皆蠲罢壬戍青齐徐兖四州大饥人死者万余口是月齐雍州刺史萧衍奉其南康王宝融为主东赴建邺夏五月壬子广陵王羽薨壬戍太保咸阳王禧谋反赐死六月丁亥考诸州刺史加以黜陟秋七月癸巳朔日有蚀之乙巳蠕蠕犯塞辛酉大赦九月丁酉发畿内夫五万五千人筑京师三百二十坊四旬罢己亥立皇后于氏乙邜免夀春营户并扬州冬十一月丙申以骠骑大将军穆亮为司空丁酉以大将军北海王详为太傅领司徒壬寅改筑圜丘于伊水之阳乙邜仍有事焉十二月齐直后张齐杀其主萧宝卷以降萧衍是嵗高丽吐谷浑等国并遣使朝贡三年春二月戊寅以旱故诏州郡掩骸骨三月齐建安王宝夤来奔夏四月诏抚军将军李崇讨鲁阳反蛮齐主萧宝融逊位于梁闰四月丁巳司空穆亮薨秋七月丁巳朔日有蚀之八月丁邜以前太傅平阳公元丕为三老九月丁巳行幸邺丁邜诏使者吊比干墓戊寅阅武于邺南冬十月庚子帝躬御弧矢射逺及一里五十步羣臣勒铭于射所甲辰车驾还宫十二月壬寅以太极前殿初成飨羣臣赐布帛有差是歳河州大饥死者二千余口西域二十七国并遣使朝贡
　　四年春正月乙亥亲耕籍田三月己巳皇后先蚕于北郊四月癸未朔以萧宝夤为东扬州刺史封丹阳郡公齐王庚寅南天竺国献辟支佛牙戊戌为旱故命鞫寃狱己亥减膳彻悬辛丑澍雨大洽五月甲戌行梁州事杨椿大破反氐六月壬午朔封皇弟悦为汝南王秋七月乙邜三老平阳公元丕薨庚午诏复收盐池利辛未以彭城王勰为太师八月勿吉国贡楛矢冬十一月己未封武兴国世子杨绍先为武兴王
　　正始元年春正月丙寅大赦改元夏五月丁未朔太傅北海王详以罪废为庶人六月以旱故彻乐减膳癸巳诏有司修案旧典祗行六事甲午帝以旱故亲荐享于太庙戊戍诏立周旦夷齐庙于首阳山庚子以旱故公卿以下引咎责躬又録京师见囚殊死以下皆减一等鞭杖之坐悉原之秋七月丙子假镇南将军李崇大破诸蛮八月丙子假镇南将军元英破梁将马仙琕于义阳诏洛阳令有大事听面敷奏乙酉元英攻防义阳辛邜英又大破梁军仍清三关丁酉封英为中山王九月诏诸州蠲停徭役不得横有徴发蠕蠕犯塞诏左仆射源懐讨之冬十月乙未诏断羣臣白衣募吏十一月戊午诏有司依汉魏旧章营缮国学十二月丙子以苑牧公田分赐代迁戸己邜诏羣臣议定律令闰月癸邜朔行梁州事夏侯道迁据汉中来降乙丑以高阳王雍为司空是歳高丽遣使来朝贡
　　二年春正月丙子封宕昌世子梁弥博为宕昌王二月梁州氐蜀反絶汉中运路州刺史邢峦频大破之夏四月己未城阳王鸾薨乙丑诏曰中正所铨但为门第吏部彛伦仍不才举八坐可审议往代擢贤之体必令才学并申资望兼致邢峦遣统军王足西伐频破梁诸军遂入剑阁秋七月戊子王足撃破梁军因逼涪城八月壬寅诏中山王英南讨襄沔冬十一月戊辰朔武兴王杨绍先叔父集起谋反诏光禄大夫杨椿讨之王足围涪城益州诸郡戌降者十二三送编籍者五万余戸既而足引军退是歳邓至国遣使朝贡
　　三年春正月丁邜朔皇子昌生大赦壬申梁秦二州刺史邢峦连破氐贼尅武兴秦州人王智等聚众自号王公寻推秦州主簿吕茍儿为主年号建明己邜杨集起兄弟相率降二月丙辰诏求谠言戊午诏右卫将军元丽等讨吕茍儿三月己巳以戎旅兴诏停诸作己邜乐良王长命坐杀人赐死庚寅平南将军曲江县公陈伯之自梁城南奔夏四月丁未诏罢盐池禁五月丙寅诏以时泽未降春稼已旱或有孤老餧疾无人赡救因以致死暴露沟堑者令洛阳部尉依法棺埋秋七月庚辰元丽大破秦贼降吕茍儿及其王公三十余人秦泾二州平戊子中山王英大破梁徐州刺史王伯敖于隂陵己丑诏发定冀瀛相并肆六州卒十万以济南军八月壬寅安东将军邢峦破梁将桓和于孤山诸将所在尅防兖州平壬戍曲赦泾秦岐凉河五州九月癸酉邢峦大破梁军于淮南遂攻钟离冬十一月甲子帝为京兆王愉清河王怿广平王懐汝南王悦讲孝经于式干殿是嵗高丽蠕蠕国并遣使朝贡
　　四年夏四月戊戍钟离大水中山王英败绩而还六月己丑朔诏有司凖前式置国子立太学树小学于四门秋八月己亥中山王英齐王萧宝夤坐钟离败除名辛丑敦煌大饥诏开仓振恤九月己未诏以徙正宫极庸绩未酬以司空高阳王雍为太尉尚书令广阳王嘉为司空百官悉进位一级庚申夏州长史曹明谋反伏诛甲子开斜谷旧道丙戍司州民饥诏开仓振恤闰月甲午禁太司马门不得车马出入冬十月丁邜皇后于氏崩自碣石至于剑阁东西七千里置二十二都尉是歳西域东夷四十余国并遣使朝贡
　　永平元年春三月戊子皇子昌薨丙午以去年旱俭遣使者所在振恤夏五月辛邜帝以旱故减膳彻悬六月壬申诏依洛阳旧圗修听讼观秋七月甲午立夫人高氏为皇后八月壬子朔日有蚀之癸亥冀州刺史京兆王愉据州反丁邜大赦改元九月丙戍复前中山王英本封戊戍杀太师彭城王勰癸邜假镇北将军李平尅信都冀州平冬十月豫州彭城人白早生杀刺史司马悦据城南叛十二月己未尚书邢峦尅悬瓠斩早生禽梁将齐茍儿等是歳北狄东夷西域十八国并遣使朝贡高昌国王麴嘉表求内徙
　　二年春正月泾州沙门刘慧汪聚众反诏华州刺史奚康生讨之夏四月己酉武川镇饥诏开仓振恤甲子诏縁边州镇自今一不听冦盗境外犯者罪同境内五月辛丑帝以旱故减膳彻悬禁断屠杀甲辰幸华林都亭録囚徒死罪以下降一等六月辛亥诏曰江海方同车书宜一诸州轨辙南北不等今可申勑四方逺近无二秋八月丙午朔日有蚀之戊申以邓至国世子像览蹄为其国王九月辛巳封故北海王子颢为北海王壬午诏定诸门闼名冬十月癸丑以司空广阳王嘉为司徒庚午郢州献七宝牀诏不纳冬十月甲申诏禁屠杀含孕以为永制己丑帝于式干殿为诸僧朝臣讲维摩诘经十二月诏五等诸侯其同姓者出身公正六下侯从六上伯从六下子正七上男正七下异族出身公从七上侯从七下伯正八上子正八下男从八上清修出身公从八下侯正九上伯正九下子从九上男从九下是歳西域东夷二十四国并遣使朝贡
　　三年春二月壬子秦州沙门刘光秀谋反州郡捕斩之癸亥秦州陇西羌杀镇将赵隽反州军讨平之三月丙戍皇子诩生大赦夏四月平阳郡之禽昌襄陵二县大疫自正月至此月死者二千七百三十人五月丁亥冀定二州旱俭诏开仓振恤六月甲寅诏重求遗书于天下冬十月辛夘中山王英薨丙申诏太常立馆使京畿内外疾病之徒咸令居处严勑医署分师救疗考其能否而行赏罸又令有司集诸医工惟简精要取三十卷以班九服十二月辛巳江阳王继坐事除名甲申诏于青州立孝文皇帝庙殿中侍御史王敞谋反伏诛是歳西域东夷北狄十六国并遣使朝贡
　　四年春正月丁巳汾州刘龙驹聚众反诏谏议大夫薛和讨之二月壬午青齐徐兖四州民饥甚遣使振恤三月壬戍司徒广阳王嘉薨夏四月梁遣其镇北将军张稷及马仙琕冦朐山诏徐州刺史卢昶率众赴之五月己亥迁代京铜龙置天泉池西丙辰诏禁天文学冬十一月朐山城陷卢昶大败而还十二月壬戍朔日有蚀之是歳西域东夷北狄二十九国并遣使朝贡
　　延昌元年春正月乙巳以频年水旱百姓饥毙分遣使者开仓振恤丙辰以尚书令高肇为司徒清河王怿为司空三月甲午州郡十一大水诏开仓振恤以京师谷贵出仓粟八十万石以振恤贫者己未安乐王诠薨夏四月诏以旱故断食粟之畜丁卯诏曰迁京嵩县年将二纪博士端然虚禄靖言念之有兼愧慨可严勑有司国子学孟冬使成太学四门明年暮春令就戊辰以旱故诏尚书与羣司鞫理狱讼辛未诏饥民就谷六镇丁丑帝以旱故减膳彻悬癸未诏曰肆州地震陷裂死伤甚多亡者不可复追生病宜加疗救可遣太医折伤者并给所须药就疗乙酉大赦改元诏立理诉殿申讼车以尽寃穷之理五月丙午诏天下有粟之家供年之外悉贷饥民自二月不雨至于是月己未晦日有蚀之六月壬申澍雨大洽戊寅通河南牝马之禁庚辰诏出太仓粟五十万石以振京师及州郡饥民冬十月乙亥立皇子诩为皇太子十一月丙申诏以东宫建赐天下为父后者爵一级孝子顺孙廉夫节妇旌表门闾量给粟帛十二月己巳诏守宰为御史弹赦免者及考在中第皆代之是歳西域东夷十国并遣使朝贡
　　二年春正月戊戍帝御申讼车亲理寃讼二月丙辰朔振恤京师贫人甲戍以六鎭大饥开仓拯赡己卯进太尉高阳王雍位太保闰月辛丑以苑牧地赐代迁人无田者是春民饥死者数万口夏四月庚子以绢十五万疋振河南郡人五月甲寅朔日有蚀之是月夀春大水遣平东将军奚康生等歩骑数千赴之六月乙酉青州民饥诏使者开仓振恤甲午曲赦扬州辛亥帝御申讼车亲理寃讼是夏十三郡大水秋八月辛卯诏以水旱饥俭百姓多陷罪辜降死以下刑九月丙辰以贵族豪门崇习奢侈诏尚书严立限级节其流宕冬十月诏以恒肆地震民多死伤重丐一年租赋十二月丙戍丐洛阳河隂二县租赋乙巳诏以恒肆地震民多离灾其有课丁没尽老防单立家无受复者各赐廪粟以接歳稔是歳东夷西域十余国并遣使朝贡
　　三年春二月乙未诏曰肆州秀容郡敷城县鴈门郡原平县并自去年四月以来山鸣地震于今不已告谴彰咎朕甚惧焉可恤瘼寛刑以答灾谴夏四月青州民饥辛巳开仓振恤乙巳上御申讼车亲理寃讼秋八月甲申帝临朝堂考百司而加黜陟冬十一月辛亥诏司徒高肇为大将军平蜀大都督歩骑十五万西伐益州丁巳幽州沙门刘僧绍聚众反自号净居国明法王州郡捕斩之十二月庚寅诏立明堂是歳东夷西域八国并遣使朝贡
　　四年春正月甲寅帝不豫丁巳崩于式干殿时年三十三二月甲戍朔上尊諡曰宣武皇帝庙号世宗甲午景陵帝防有大度喜怒不形于色雅性俭素初孝文欲观诸子志尚大陈宝物任其所取京兆王愉等皆竞取珍玩帝唯取骨如意而已孝文大竒之及庶人恂失徳孝文谓彭城王勰曰吾固疑此儿有非常志相今果然矣乃见立为储贰雅爱经史尤长释氏之义每至讲论连夜忘疲善风仪美容貌临朝渊黙端严若神有人君之量矣
　　宣武帝景明正始永平延昌各四年即位凡一十六年
　　肃宗孝明皇帝讳诩宣武皇帝之第二子也母曰胡充华永平三年三月丙戍生于宣光殿之东北有光照于庭中延昌元年十月乙亥立为皇太子四年正月丁巳宣武帝崩是夜太子即皇帝位戊午大赦己未征下西讨东防诸军庚申诏大保髙阳王雍入居西栢堂决庶政以任城王澄为尚书令百官总已以听二王二月庚辰尊皇后髙氏为皇太后辛巳司徒髙肇至京师以罪赐死癸未进太保髙阳王雍位太傅领太尉以司空清河王怿为司徒以骠骑大将军广平王懐为司空乙亥尊胡充华为皇太妃三月甲辰朔皇太后出俗为尼徙御金墉城丙辰诏进宫臣位一级乙丑进文武羣官位一级夏六月沙门法庆聚众反于冀州杀阜城令自称大乗秋八月乙亥领军于忠矫诏杀左仆射郭祚尚书裴植免太傅高阳王雍官以王还第丙子尊皇太妃为皇太后戊子帝朝太后于宣光殿大赦己丑进司徒清河王怿为太傅领太尉以司空广平王懐为太保领司徒任城王澄为司空庚寅以车骑大将军于忠为尚书令特进崔光为车骑大将军并仪同三司壬辰复江阳王继本国复济南王彧先封为临淮王羣臣奏请皇太后临朝称制九月乙巳皇太后亲览万机甲寅征西大将军元遥破斩法庆首京师安定王爕薨冬十二月辛丑以高阳王雍为太师己酉镇南将军崔亮破梁将赵祖悦军遂围硖石丁卯帝皇太后谒景陵是歳东夷西域北狄十八国并遣使朝贡
　　熈平元年春正月戊辰朔大赦改元荆沔都督元志大破梁军以吏部尚书李平为行台节度讨硖石诸军二月乙巳镇东将军萧宝夤大破梁将于淮北癸亥初听秀才对防第中上已上叙之乙丑镇南崔亮镇军李平等克硖石斩赵祖悦首京师尽俘其众三月戊辰朔日有蚀之夏四月戊戍以瀛洲民饥开仓振恤五月丁卯朔以炎旱命厘察狱讼权停作役庚午诏放华林野兽于山泽秋七月庚午重申杀牛禁八月丙午诏古帝诸陵四面各五十步勿听耕稼九月丁丑淮堰破梁缘淮城戍村落十余万口皆漂入海是歳吐谷浑宕昌邓至高昌隂平等国并遣使朝贡
　　二年春正月大乗余贼复相聚攻瀛洲刺史宇文福讨平之甲戍大赦庚寅诏遣大使廵行四方问疾苦恤孤寡黜陟幽明二月丁未封御史中尉元匡为东平王三月丁亥太保领司徒广平王懐薨夏四月丁酉诏京尹所统年高者版赐郡县各有差戊申以开府仪同三司胡国珍为司徒乙卯皇太后幸伊阙石窟寺即日还宫改封安定王超为北平王五月庚辰重申天文禁犯者以大辟论秋七月乙亥仪同三司汝南王悦坐杀人免官以王还第己巳享太庙八月戊戍宴道武以来宗室年十五以上于显阳殿申家人礼己亥诏庶族子弟年未十五不听入仕庚子诏咸阳京兆二王子女皆附属籍丁未诏太师高阳王雍入居门下参决尚书奏事冬十月以幽冀沧瀛光五州饥遣使廵抚开仓振恤是歳东夷西域氐羌等十一国并遣使朝贡
　　神龟元年春正月甲子诏以氐酋杨定为隂平王壬申诏给京畿及诸州老人版郡县各有差及赐鳏寡孤独粟帛庚辰诏以杂役戸或冐入清流所在职人皆令五人相保无人任保者夺官还役乙酉秦州羌及幽州大饥死者三千七百九十人诏刺史开仓振恤二月乙酉诏以神龟表瑞大赦改元东益州氐反三月南秦州氐反夏四月丁酉司徒胡国珍薨甲辰改封江阳王继为京兆王六月自正月不雨是月辛卯澍雨乃降秋七月河州人却鐡怱聚众反自称水池王閠月甲辰开恒州银山禁八月癸丑朔诏京师见囚殊死以下悉减一等甲子却鐡怱诣行台源子防降九月戊申皇太后高氏崩于瑶光寺冬十月丁卯以尼礼高太后于芒山十二月辛未诏曰人生有终下归兆域京邑隠振口盈亿万贵贱攸凭未有定所今制干脯山以西拟为九原是歳东夷西域北狄十一国并遣使朝贡
　　二年春正月辛巳朔日有蚀之丁巳诏曰皇太后防挹自居称号弗备宜遵旧典称诏宇内以副黎烝元元之望是月改文昭皇太后高氏二月乙丑齐郡王祐薨庚午羽林千余人焚征西将军张彝第欧伤彝烧杀其子均乙亥大赦丁丑诏求直言壬寅诏以旱故命依旧雩祈察理寃狱掩胔埋骼振穷恤寡三月甲辰澍雨大洽夏五月戊戍以司空任城王澄为司徒京兆王继为司空秋八月乙未御史中尉东平王匡坐事削除官爵九月庚寅皇太后幸嵩高山癸巳还宫冬十二月癸丑司徒任城王澄薨庚申大赦诏除滛祀焚诸杂神是歳吐谷浑宕昌嚈哒等国并遣使朝贡
　　正光元年春正月乙亥朔日有蚀之夏四月丙辰诏尚书长孙承业廵抚北蕃观察风俗五月辛巳以炎旱故诏八坐鞫见囚申枉滥秋七月丙子侍中元义中常侍刘腾奉帝幸前殿矫皇太后诏归政逊位乃幽皇太后北宫杀太傅清河王怿总勒禁旅决事殿中辛卯帝加元服大赦改元内外百官进位一等八月甲寅相州刺史中山王熙举兵欲诛腾不果见杀九月壬辰蠕蠕王阿那瓌来奔戊戍以太师高阳王雍为丞相冬十月乙卯以仪同三司汝南王悦为太尉十一月己亥封阿那瓌为朔方郡公蠕蠕王十二月壬子诏送蠕蠕王阿那瓌归北辛酉以司空京兆王继为司徒
　　二年春正月南秦州氐反二月车驾幸国子学祠孔子以顔回配甲午右卫将军奚康生于禁中将杀元义不果为义所害以仪同三司刘腾为司空夏四月庚子进司徒京兆王继位太保壬寅以仪同三司崔光为司徒五月丁酉朔日有蚀之秋七月己丑以旱故诏有司脩案旧典祗行六事八月己巳蠕蠕后主郁久闾侯匿伐来奔懐朔镇十二月甲戍诏司徒崔光安丰王延明等议定服章庚辰以东益南秦州氐反诏河间王琛讨之失利是歳焉耆居密波斯高昌勿吉伏罗高车等国并遣使朝贡
　　三年春正月辛亥耕籍田夏四月庚辰以高车国主覆罗伊匐为镇西将军西海郡公高车国王五月壬辰朔日有蚀之六月己巳以旱故诏分遣有司驰祈岳渎及诸山川百神能兴云雨者命理寃狱止土功减膳彻悬禁止屠杀冬十一月己丑朔日有蚀之乙巳祀圆丘丙午诏班歴大赦十二月癸酉以太保京兆王继为太傅司徒崔光为太保是歳波斯不溪龟兹吐谷浑并遣使朝贡
　　四年春二月壬申追封故咸阳王禧为敷城王京兆王愉为临洮王清河王怿为范阳王以礼加葬丁丑河间王琛章武王融并以贪污削爵除名己卯蠕蠕主阿那瓌率众犯塞遣尚书左丞元孚为北道行台持节喻之蠕蠕后主郁久闾侯匿伐来朝司空刘腾薨夏四月阿那瓌执元孚北遁秋八月癸未追复故范阳王怿为河间王九月丁酉诏太尉汝南王悦入居门下与丞相高阳王雍参决尚书奏事冬十一月癸未朔日有蚀之丙申赵郡王谧薨十二月以太尉汝南王悦为太保徐州刺史北海王颢坐贪污削爵除官是歳宕昌库莫奚国并遣使朝贡
　　五年春正月辛丑祀南郊三月沃野镇人破六韩拔陵反聚众杀镇将号眞王元年夏四月高平酋长胡琛反自称高平王攻镇以应拔陵别将卢祖迁撃破之五月都督北征诸军事临淮王彧攻讨败于五原削除官爵壬申诏尚书令李崇为大都督率广阳王琛等北讨六月秦州城人莫折大提据城反自称秦王杀刺史李彦大提寻死子念生代立僭称天子年号天建置立百官丁酉大赦秋七月戊午复河间王琛临淮王彧本封是月凉州幢帅于菩提呼延雄执刺史宋頴据州反念生遣其兄高阳王天生下陇东冦八月甲午雍州刺史元志西讨大败于陇东退守岐州丙申诏诸州镇军元非犯配者悉免为编戸改镇为州依旧名称九月壬申诏尚书左仆射齐王萧宝夤为西道行台大都督复抚军北海王颢官爵为都督并率诸将西讨乙亥帝幸明堂饯寳夤等吐谷浑主伏连筹遣兵讨凉州于菩提走追斩之城人赵天安复推宋頴为刺史冬十月营州城人刘安定就徳兴据城反执刺史李仲遵城人王恶儿斩安定以降徳兴东走自号燕王十二月诏太傅京兆王继为太师大将军率诸将西讨汾州正平平阳胡叛逆诏复征东将军章武王融封爵为大都督率众讨之莫折念生遣兵攻凉州城人赵天安复执刺史以应之是歳嚈哒契丹地豆干库莫奚等国并遣使朝贡
　　孝昌元年春正月庚申徐州刺史元法僧据城反自称宋王年号天启遣其子景仲归梁梁遣其将豫章王综入守彭城法僧拥其僚属南入诏临淮王彧尚书李宪为都督安丰王延明为东道行台俱讨徐州癸亥萧寳夤及征西将军崔延伯大破贼于黑水天生退走入陇泾岐及陇悉平以太师大将军京兆王继为太尉二月诏追复故乐良王长命爵以其子忠绍之戊戍大赦三月甲戍诏五品以上各荐所知夏四月辛卯皇太后复临朝摄政引羣臣面陈得失壬辰征西将军都督崔延伯大败于泾川战殁六月癸未大赦改元蠕蠕主阿那瓌大破拔陵是月诸将逼彭城萧综夜潜出降梁诸将奔退众军追蹑免者十一二秋八月癸酉诏断逺近贡献珍丽违者免官柔元镇人杜洛周反于上谷年号真王九月乙卯诏减天下诸调之半壬戍诏五品以上各举所知辛未曲赦南北秦州冬十月蠕蠕遣使朝贡十一月辛亥诏父母年八十以上者皆听居官时四方多事诸蛮复反十二月山胡刘蠡升反自称天子
　　二年春正月庚戍封广平王懐长子诲为范阳王壬子以太保汝南王悦领太尉是月五原鲜于脩礼反于定州年号鲁兴二月庚申帝及皇太后临大夏门亲览寃讼三月庚子追复中山王熙本爵以其子叔仁绍之夏四月大赦戊申北讨都督河间王琛长孙承业失利还诏并免官爵五月丁未车驾将北讨内外戒严前给事黄门侍郎元略自梁还朝封义阳王以丞相高阳王雍为大司马六月己巳曲赦齐州绛蜀陈双炽聚众反自号始建王曲赦平阳建兴正平三郡诏假镇西将军都督长孙承业讨双炽平之丙子改封义阳王略为东平王戊寅诏复京兆王继本封江阳王戊子诏曰自运属艰棘歴载于兹朕威徳不能遐被经略无以及逺何以茍安黄屋无愧黔黎今便避居正殿蔬飱素服当亲自招募收集忠勇其有直言正諌之士敢决狥义之夫二十五日悉集华林东门人别引见共论得失秋八月丙子进封广川县公元邵为常山王戊子进武城县公子攸为长乐王癸巳贼帅元洪业斩鲜于脩礼请降为贼党葛荣所杀九月辛亥葛荣败都督广阳王琛章武王融于博野白牛逻融殁于陈荣自称天子国号齐年称广安冬十一月戊戍杜洛周攻防幽州执刺史王延年及行台常景丙午税京师田租畆五升借赁公田者亩一斗闰月税市人出入者各一钱店舎为五等梁将元树逼夀春扬州刺史李宪力屈而降初留州县及长史司马戍主副质子于京师诏顷旧京沦覆中原丧乱宗室子女属籍在七庙内为杂戸滥门拘辱者悉听离絶是歳叠伏罗库国并遣使朝贡
　　三年春正月甲戍以司空皇甫度为司徒仪同三司萧寳夤为司空辛巳葛荣防殷州刺史崔楷固节死之甲申诏峻铸钱之制萧寳夤大败于泾州北海王颢寻亦败走曲赦关西及正平平阳建兴戊子以司徒皇甫度为太尉己丑以四方未平诏内外戒严将亲征二月丁酉诏开输赏格输粟入瀛定岐雍四州者官斗二百斛赏一阶入二华州者五百石赏一阶不限多少粟毕授官虏贼据潼关三月甲子诏将西讨中外戒严虏贼走复潼关秋七月相州刺史安乐王鉴据州反己丑大赦八月都督源子邕李神轨裴衍攻邺丁未斩鉴相州平九月己未东豫州刺史元庆和以城南叛秦州城人杜粲杀莫折念生自行州事冬十月戊申曲赦恒农巴西河北正平平阳邵郡及关西诸州军甲寅雍州刺史萧寳夤据州反自号齐年称隆绪十一月己丑葛荣攻防冀州执刺史元孚逐出居人冻死者十六七十二月戊申都督源子邕裴衍与荣战败于阳平东北并殁是月杜粲为骆超所杀超遣使归罪是歳蠕蠕遣使朝贡武泰元年春正月乙丑生皇女秘言皇子丙寅大赦改元丁丑雍州人侯终徳相率攻萧寳夤寳夤度渭走雍州平二月癸丑帝崩于显阳殿时年十九甲寅皇子即位大赦皇太后诏曰皇家握歴受图年将二百祖宗累圣社稷载安高祖以文思先天世宗以下武继世大行在御重以寛仁奉养率由温明防顺实望穹灵降祐麟趾众防自潘充华有孕椒宫冀诞储贰而熊罴无兆唯虺遂彰于时直以国歩未康假称统允欲底定物情系仰宸极何图一旦弓劒莫追皇曽孙故临洮王寳晖世子钊体自高祖天表卓异大行平日养爱特深义齐若子事符当璧允膺大宝即日践阼可班宣逺迩咸使知之乙卯防主即位仪同三司大都督尔朱荣抗表请入奔赴勒兵而南是月杜洛周为葛荣所并三月甲申上尊諡曰孝明皇帝乙酉于定陵庙号肃宗四月戊戍尔朱荣济河庚子皇太后防主崩
　　孝明帝平神龟各二年正光五年孝昌三年武泰元年即位十三年
　　敬宗孝庄皇帝讳子攸彭城王勰之第三子也母曰李妃明帝初以勰有鲁阳翼卫之勲封帝武城县公防侍明帝书于禁中及长风神秀慧姿貌甚美雅为明帝亲待孝昌二年八月进封长乐王歴位侍中中军将军以兄彭城王劭事转为卫将军左光禄大夫中书监寔见出也武泰元年二月明帝崩大都督尔朱荣谋废立以帝家有忠勲且兼人望阴与帝通率众来赴帝与兄弟夜北度河防荣于河阳
　　永安元年夏四月戊戍帝南济河即皇帝位以皇兄彭城王邵为无上王皇弟霸城公子正为始平王以尔朱荣为使持节侍中都督中外诸军事大将军尚书令领军将军领左右封太原王己亥百僚相率有司奉玺绶备法驾奉迎于河梁西至陶渚荣以兵权在已遂有异志乃害灵太后及防主次害无上王劭始平王子正又害丞相高阳王雍已下王公卿士二千人列骑卫帝迁于便幕荣寻悔稽颡谢罪辛丑车驾入宫御太极殿大赦改武泰为建义元年壬寅荣表请追諡无上王为皇帝余死河阴者诸王刺史赠三司三品者令仆五品者刺史七品已下及庶人郡镇诸死者子孙听立后授封爵诏从之癸卯以前太尉江阳王继为太师以司州牧相州刺史北海王颢为太傅开府仍刺史封光禄大夫清泉县侯李延实为阳平王位太保迁太傅以并州刺史元天穆为太尉封上党王以仪同三司杨椿为司徒以仪同三司顿邱郡公穆绍为司空领尚书令进爵为王以雍州刺史长孙承业为开府仪同三司进封冯翊王以殿中尚书元谌为尚书右仆射封魏郡王以给事黄门侍郎元瑱为东海王甲辰以敷城王坦为咸阳王以谏议大夫元贵平为东莱王以直閤将军元肃为鲁郡王以秘书郎中元为长广王以冯翊郡公源绍景复先爵陇西王扶风郡公冯冏东郡公陆子彰北平公长孙悦并复先王爵以北平王超还复为安定王丁未诏中外解严庚戍封大将军尔朱荣次子义罗为梁郡王诏蠕蠕王阿那瓌赞拜不名上书不称臣是月汝南王悦北海王颢临淮王彧前后奔梁五月丁巳朔以右仆射元罗为东道大使光禄勲元欣副之循方黜陟先行后闻辛酉大将军尔朱荣还晋阳帝饯于邙阴六月癸卯以高昌王世子光为平西将军州刺史袭爵泰临县伯高昌王帝以冦难未夷避正殿责躬彻膳又班幕格收集忠勇有直言正諌之士者集华林园面论时事幽州平北府主簿河间邢果率河北流移人万余戸反于北海自署汉王年号天统秋七月乙丑加大将军尔朱荣柱国大将军录尚书事壬子光州人刘举聚众反于濮阳自称皇武大将是月高平镇人万俟丑奴僭称大位临淮王彧自江南还朝八月太山太守羊侃据郡反甲辰诏大都督宗正珍孙讨刘举平之九月己巳以齐州刺史元欣为沛郡王壬申柱国大将军尔朱荣率骑七千讨葛荣于滏口破禽之冀定沧瀛殷五州平乙亥以葛荣平大赦改元为永安辛巳以尔朱荣为大丞相进荣子平昌郡公文殊昌乐郡公文畅爵并为王以司徒杨椿为太保城阳王徽为司徒冬十月丁亥尔朱荣槛送葛荣于京师帝临阊阖门荣稽颡谢罪斩于都市戊戍江阳王继薨癸丑复胶东县侯李侃希祖爵南郡王是月大都督费穆大破梁军禽其将曹义宗槛送京师梁以北海王颢为魏主年号孝基入据南兖之铚城十一月戊午以无上王世子韶为彭城王陈留王子寛为陈留王寛弟刚为浮阳王刚弟质为林虑王癸亥行台于晖等大破羊侃于瑕邱侃奔梁戊寅封前军元凝为东安王是歳葛荣余党韩楼复据幽州反二年春二月甲午追尊皇考为文穆皇帝庙号肃祖皇妣为文穆皇后夏四月癸未迁文穆皇帝及文穆皇后神主于太庙降畿内死罪已下刑辛丑上党王天穆大破邢果于济南果降送于京师斩于都市五月壬子朔元颢克梁国乙丑内外戒严癸酉元颢陷荥阳甲戍夜车驾北廵乙亥幸河内丙子元颢入洛丁丑进封城阳县公元祉为平原王安昌县公元鸷为华山王戊寅太原王尔朱荣防车驾于长子即日反斾上党王天穆北度防车驾于河内秋七月戊辰都督尔朱兆贺拔胜从硖石夜济破颢子冠受及安丰王延明军元颢败走庚午车驾入居华林园升大夏门大赦壬申以柱国大将军太原王尔朱荣为天柱大将军癸酉临颍县卒江丰斩元颢首京师甲戍以大将军上党王天穆为太宰以司徒城阳王徽为大司马太尉己卯以南青州刺史元旭为襄城王南兖州刺史元暹为汝阳王闰月辛巳帝始居宫内辛夘以兼吏部尚书杨津为司空八月己未以太傅李延实为司徒丁卯封州刺史元太宗为东阳王九月大都督侯深破韩楼于蓟斩之幽州平冬十月乙酉朔日有蚀之丁丑以前司空丹阳王萧赞为司徒十一月己卯就徳兴自营州遣使请降丙午以大司马太尉城阳王徽为太保以司徒丹阳王萧赞为太尉以雍州刺史长孙承业为司徒
　　三年夏四月丁卯雍州刺史尔朱天光讨万俟丑奴萧宝夤于安定破禽之囚送京师甲戍以关中平大赦斩丑奴于都市赐宝夤死六月戊午嚈哒国献师子一是月白马龙涸胡王庆云僭称帝号于永洛城秋七月丙子尔朱天光平永洛城禽庆云九月辛卯天柱大将军尔朱荣上党王天穆自晋阳来朝戊戍帝杀荣天穆于明光殿及荣子菩提乃升阊阖门大赦遣武卫将军奚毅前燕州刺史侯深率众镇北中是夜左仆射尔朱世隆荣妻北乡郡长公主率荣部曲自西阳门出屯河阴己亥攻河桥禽毅等屠害之据北中城南逼京师冬十月癸卯朔封大鸿胪卿宝炬为南阳王汝南县公脩为平阳王新阳伯诞为昌乐王琅邪公昶为太原王甲辰徙封魏郡王谌为赵郡王谌弟子赵郡王宣为平昌王戊申皇子生大赦乙卯通直散骑常侍李苖以火船焚河桥尔朱世隆退走壬申世隆停建兴之髙都尔朱昶自晋阳来防之共推长广王晔为主大赦所部年号建明徐州刺史尔朱仲逺反率众向京师十一月乙亥以司徒长孙承业为太尉以临淮王彧为司徒丙子进雍州刺史广宗郡公尔朱天光爵为王十二月甲辰尔朱兆尔朱度律自富平津上率骑渉度以袭京城事出仓卒禁卫不守帝歩出云龙门兆逼帝幸永宁寺杀皇子乱兵杀司徒临淮王彧左仆射范阳王诲戊申尔朱度律自镇京师甲寅尔朱兆迁帝于晋阳甲子帝遇弑于城内三级佛寺时年二十四并害陈留王寛中兴二年废帝奉諡为武懐皇帝及孝武立又以庙讳故改谥孝庄皇帝庙号敬宗静陵
　　孝庄帝永安三年
　　节闵皇帝讳恭字脩业广陵惠王羽之子也母曰王氏帝少有志度事祖母嫡母以孝闻正始中袭爵位给事黄门侍郎帝以元□擅权托称瘖病絶言垂一纪居于龙华佛寺无所交通永安末有白庄帝言帝不语将有异图人间游声又云常有天子气帝惧祸遂逃匿上洛寻见追蹑送京师拘禁多日以无状获免及庄帝崩尔朱世隆等以元晔踈逺又非人望所推以帝有过人之量将谋废立恐实不语乃令帝所亲申意兼迫胁帝帝曰天何言哉世隆等大悦及元至邙南世隆等奉帝东郭外行禅让礼太尉尔朱度律奉路车进玺绶服衮冕百官侍卫入自建春云龙门
　　普泰元年春二月己巳皇帝即位于太极前殿羣臣拜贺礼毕遂登阊阖门大赦以魏为大魏改建明二年为普泰元年罢税市及税盐之官庚午诏曰自秦之末竞为皇帝忘负乗之深殃垂贪鄙于万叶予今称帝已为襃矣可普告令知是月镇逺将军清河崔祖螭聚青州七郡之众围东阳幽州刺史刘灵助起兵于蓟河北大使髙干及其弟昂夜袭冀州执刺史元嶷共推前河内太守封隆之行州事三月癸酉封长广王晔为东海王以青州刺史鲁郡王肃为太师沛郡王欣为太傅司州牧改封淮阳王以徐州刺史彭城王尔朱仲逺雍州刺史陇西王尔朱天光并为大将军以柱国大将军并州刺史颍川王尔朱兆为天柱大将军封晋州刺史平阳郡公髙欢为勃海王以特进清河王亶为太傅以尚书令乐平王尔朱世隆为太保以赵郡王谌为司空丙申定州刺史侯深破刘灵助于安国城斩之首京师夏四月壬子享太庙癸亥陇西王尔朱天光破宿勒明达禽送京师斩之丙寅以侍中尔朱彦伯为司徒诏有司不得复称伪梁罢细作之条无禁隣国还往五月丙子尔朱仲逺使其都督魏僧朂等讨崔祖螭于东阳斩之六月己亥朔日有蚀之庚申勃海王髙欢起兵信都以诛尔朱氏为名秋七月壬申尔朱世隆等害前太保杨愔前司空杨津丙戍司徒尔朱彦伯以旱逊位九月以彭城王尔朱仲逺为太宰庚辰以陇西王尔朱天光为大司马癸巳追尊皇考为先帝皇妣王氏为先太妃封皇弟永业为髙密王皇子子恕为勃海王冬十月壬寅髙欢推勃海太守元朗即皇帝位于信都
　　二年春闰三月髙欢败尔朱天光等于韩陵夏四月辛巳髙欢与废帝至邙山使魏兰根慰喻洛邑且观帝之为人兰根忌帝雅徳还致毁谤竟从崔防议废帝于崇训佛寺而立平阳王脩是为孝武帝帝既失位乃赋诗曰朱门久可患紫极非情翫颠覆立可待一年三易换时运正如此唯有脩真观五月丙申帝遇弑殂于门下外省时年三十五孝武帝诏百司赴会用王礼加九旒銮辂黄屋左纛班劒百二十人后西魏追諡节闵皇帝
　　节闵帝普泰二年
　　废帝安定王讳朗字仲哲章武王融第三子也母曰程氏帝少称明悟元建明二年正月戊子为勃海太守普泰元年十月勃海王髙欢奉帝以主号令
　　中兴元年冬十月壬寅皇帝即位于信都西大赦改普泰元年为中兴以勃海王髙欢为丞相都督中外诸军事以河北大使髙干为司空辛亥髙欢大破尔朱兆于广阿十一月梁将元树入据谯城
　　二年春二月甲子以勃海王髙欢为大丞相柱国大将军太师及欢败尔朱氏于韩陵四月辛巳帝于河阳逊位于别邸五月孝武封帝为安定郡王十一月殂于门下外省时年二十永二年葬于邺西南野马岗
　　安定王中兴二年
　　孝武皇帝讳脩字孝则广平武穆王懐之第三子也母曰李氏帝性沈厚学渉好武事遍体有鳞文年十八封汝阳县公梦人有从讳谓已曰汝当大贵得二十五年永安三年封平阳王普泰中为侍中尚书左仆射中兴二年髙欢既败尔朱氏废帝自以疎逺请逊大位欢乃与百寮议以孝文不可无后时召汝南王悦于梁至将立之宿昔而止又诸王皆逃匿帝在田舍先是嵩山道士潘弥望见洛阳城西有天子气候之乃帝也于是造第密言之居五旬而髙欢使斛斯椿求帝椿从帝所亲王思政见帝帝变色曰非卖我邪椿遂以白欢欢遣四百骑奉迎帝入毡帐陈诚泣下霑襟让以寡徳欢再拜帝亦拜欢出备服御进汤沐达夜严警昧爽文武执鞭以朝使斛斯椿奉劝进表椿入帷门罄折延首而不敢前帝令思政取表曰视此便不得不称朕矣于是假废帝安定王诏策而禅位焉即位于东郭之外用代都旧制以黒毡防七人欢居其一帝于毡上西向拜天讫自东阳云龙门入
　　永元年夏四月戊子皇帝御太极前殿羣臣朝贺礼毕升阊阖门大赦改中兴二年为太昌元年壬辰髙欢还邺五月丙申节闵帝殂以太傅淮阳王欣为太师改封沛郡王以司徒赵郡王谌为太保以司空南阳王寳炬为太尉以太保长孙承业为太傅辛丑复前司空髙干位己酉以仪同三司清河王亶为司徒乙卯内外解严六月癸亥朔帝于华林园纳讼丁卯南阳王宝炬坐事降为骠骑大将军开府以王归第己卯临显阳殿纳讼丙戊诏曰间者凶权诞恣法令变常遂立夷貊轻赋冀收天下之意随以箕敛之重终纳十倍之征掩目捕雀何能过此今歳租调且两收一丐明年复旧秋七月庚子以南阳王宝炬为太尉乙卯帝临显阳殿亲理寃狱是月东南道大行台樊子鹄大破梁军于谯城禽其将元树八月丁卯封西中郎将元宁为髙平王九月癸卯进燕郡公贺拔允爵为王癸丑改封沛郡王欣为广陵王节闵帝子勃海王子恕为沛郡王冬十月辛酉朔日有蚀之十一月丁酉祀圜丘甲辰杀安定王朗及东海王晔己酉以汝南王悦为侍中大司马开府太后胡氏十二月丁亥杀大司马汝南王悦大赦改元为永兴以同明元时年号寻改为永熈是歳蠕蠕嚈哒髙丽契丹库莫奚髙昌等国并遣使朝贡
　　二年春正月庚寅朔朝飨羣臣于太极前殿丁酉勃海王髙欢大败尔朱氏山东平罢诸行台丁巳追尊皇考为武穆皇帝太妃冯氏为武穆皇后皇妣李氏曰皇太妃二月以咸阳王坦为司空三月甲午太师鲁郡王肃薨丁巳以太保赵郡王谌为太尉以太尉南阳王宝炬为尚书令太保开府是月阿至罗十万戸内附诏复以勃海王髙欢为大行台随机裁处夏四月己未朔日有蚀之秋七月壬辰以太师广陵王欣为大司马以太尉赵郡王谌为太师并开府庚戍以前司徒燕郡王贺拔允为太尉冬十月癸未以卫将军州刺史泰临县伯髙昌王赵子坚为仪同三司进爵郡公十二月丁巳狩于嵩阳士卒寒苦己巳遂幸温汤丁丑还宫
　　三年春二月壬戍大赦壬午封左卫将军元斌之为颍川王夏四月癸丑朔日有蚀之辛未髙平王宁坐事降爵为公五月丙戍置勲府庶子箱别六百人骑官箱别二百人閤内部曲数千人帝内图髙欢乃以斛斯椿为领军使与王思政等统之以为心膐军谋朝政咸决于椿分置督将及河南关西诸刺史辛卯下诏戒严扬声伐梁实谋北讨是夏契丹髙丽吐谷浑并遣使朝贡秋七月己丑亲总六军十余万次河桥髙欢引军东度丙午帝率南阳王宝炬清河王亶广阳王湛斛斯椿以五千骑宿瀍西广阳王别舎沙门都维郍惠臻负玺持千牛力以从有牛百头尽杀以食军士众知帝将出其夜亡者过半清河广阳二王亦逃归略阳公宇文泰遣都督骆超李贤和各领数百骑赴难骆超先至甲戍贤和防帝于崤中己酉髙欢入洛遣娄昭及河南尹元子思领左右侍官追帝请廻驾高昂率劲骑及帝于陜西帝鞭马长骛至湖城饥渇甚有王思村人以麦饭壶浆献帝帝甘之复一村十年是歳二月荧惑入南斗众星北流羣防浮河向邺梁武帝跣而下殿以禳星变及闻帝之西慙曰虏亦应天象乎帝至稠桑潼关大都督毛洪賔迎献食八月宇文泰遣大都督赵贵梁御甲骑二千来赴乃奉迎帝过河谓御曰此水东流而朕西上若得重谒洛阳庙是卿等功也帝及左右皆流涕宇文泰迎帝于东阳帝劳之将士皆呼万歳遂入长安以雍州公廨为宫大赦甲寅髙欢推司徒清河王亶为大司马承制总万机居尚书省欢追车驾至潼关九月己酉欢东还洛阳帝亲督众攻潼关斩其行台华长瑜又克华州其冬十月髙欢推清河王亶子善见为主徙都邺是为东魏魏于此始分为二帝之在洛也从妹不嫁者三一曰平原公主明月南阳王同产也二曰安徳公主清河王怿女也三曰蒺防亦封公主帝内宴令诸妇人咏诗或咏鲍昭乐府曰朱门九重开九闺愿逐明月入君懐帝既以明月入关蒺防自缢宇文泰使元氏诸王取明月杀之帝不悦或时弯弓或时推案君臣由此不安平閠十二月癸巳潘弥奏言今日当甚有急兵其夜帝在逍遥园宴阿至罗顾侍臣曰此处彷佛华林园使人聊増凄惋命取所乗波斯骝马使南阳王跃之将攀鞍蹶而死帝恶之日晏还宫至后门马惊不前鞭打入谓潘弥曰今日幸无他不弥曰过夜半则大吉须臾帝饮酒遇酖而崩时年二十五谥曰孝武殡于草堂佛寺十余年乃云陵始宣武孝明间謡曰狐非狐貉非貉焦梨狗子齧断索识者以为索谓魏本索发焦梨狗子指宇文泰俗谓之黒獭也
　　孝武帝永熈三年
　　文皇帝讳宝炬孝文皇帝之孙京兆王愉之子也母曰杨氏帝正始初坐父愉罪兄弟皆幽宗正寺及宣武崩乃得雪正光中拜直閤将军时胡太后多嬖宠帝与明帝谋诛之事泄免官武泰中封邵县侯永安三年进封南阳王孝武即位拜太尉加侍中永熙二年进位太保开府尚书令三年孝武与髙欢构难以帝为中军四面大都督及从入关拜太宰录尚书事孝武崩丞相略阳公宇文泰率羣公卿士奉表劝进三让乃许焉
　　大统元年春正月戊申皇帝即位于城西大赦改元追尊皇考为文景皇帝皇妣杨氏为皇后己酉进丞相略阳公宇文泰都督中外诸军录尚书事大行台改封安定郡公以尚书令斛斯椿为太保广平王赞为司徒乙卯立妃乙氏为皇后立皇子钦为皇太子甲子以广陵王欣为太傅以仪同三司万俟夀乐干为司空东魏将侯景攻防荆州二月前南青州刺史大野拔斩兖州刺史樊子鹄以州降东魏夏五月降罪人加安定公宇文泰位柱国秋七月以开府仪同三司念贤为太尉以司空万俟夀乐干为司徒以开府仪同三司越勒肱为司空梁州刺史元罗以州降梁九月有司请煎御香泽须钱万贯帝以军旅在外停之冬十月太师上党王长孙承业薨十二月以太尉念贤为太傅以河州刺史梁景叡为太尉
　　二年春正月辛亥祀南郊改以神元皇帝配东魏攻防夏州二月仪同三司段敬讨叛羌梁仚定平之三月以凉州刺史李叔仁为司徒以司徒万俟夀乐干为太宰夏五月司空越勒肱薨秦州刺史建中王万俟普拨及其子太宰夀乐干率所部奔东魏秋九月以扶风王孚为司空以太保斛斯椿为太傅冬十一月追改始祖神元皇帝为太祖道武皇帝为烈祖是歳关中大饥人相食死者十七八
　　三年春二月槐里获神玺大赦夏四月太傅斛斯椿薨五月以广陵王欣为太宰贺拔胜为太师六月以司空扶风王孚为太保以太尉梁景叡为太傅以司徒广平王赞为太尉以开府仪同三司王盟为司空冬十月安定公宇文泰大破东魏军于沙苑拜泰柱国大将军十二月司徒李叔仁自梁州通使于东魏建昌太守贺兰植攻斩之
　　四年春正月辛酉拜天于清晖室终帝世遂为常二月东魏攻防南汾颍豫广四州废皇后乙氏三月立蠕蠕女郁久闾氏为皇后大赦以司空王盟为司徒秋七月东魏将侯景等围洛阳帝与安定公宇文泰东伐九月车驾至自东伐以抚军将军梁仚定为南洮州刺史安西蕃
　　五年春二月赦京城内夏五月以开府仪同三司李弼为司空免妓乐杂役之徒皆从编戸秋七月诏自今恒以朔望观阅京师见禁囚徒以司空扶风王孚为太尉冬十月于阳武门外县鼔置纸笔以求得失
　　六年春正月庚戍朝羣臣自西迁至此礼乐始备太尉扶风王孚薨二月铸五铢钱降罪人冬十一月太师念贤薨
　　七年春二月幽州刺史顺阳王仲景以罪赐死三月夏州刺史刘平谋反大都督于谨讨禽之秋九月诏班政事之法六条冬十一月叛羌梁仚定徒党屯于赤水城秦州刺史独孤信撃平之尚书奏班十二条制十二月御凭云观引见诸王叙家人之礼手诏为宗诫十条以赐之
　　八年春三月初置六军夏四月鄯善王兄鄯朱郍率众内附秋八月以太尉王盟为太保冬十月诏皇太子镇河东十二月行幸华州起万夀殿于沙苑北
　　九年春正月降罪人禁中外及从母兄弟姊妹为昏闰月车驾至自华州二月东魏北豫州刺史髙仲密据虎牢内附以仲密为侍中司徒封勃海郡公秋七月大赦以太保王盟为太傅以太尉广平王赞为司空冬十二月以司空李弼为太尉
　　十年春正月甲子诏公卿已下每月上封事三条极言得失刺史二千石铜墨已上有谠言嘉谋勿有所讳夏五月太师贺拔胜薨秋七月更权衡度量
　　十一年夏五月太傅王盟薨诏诸鞫大辟狱皆命三公覆审然后加刑冬始筑圜丘于城南封皇子俭
　　十二年春二月凉州刺史宇文仲和反秦州刺史独孤信讨平之三月铸五铢钱夏五月诏女年不满十三以上勿得以嫁秋九月东魏勃海王髙欢攻玉壁晋州刺史韦孝寛力战御之冬十二月欢烧营而退
　　十三年春正月开白渠以溉田二月诏自今应宫刑者直没官勿刑亡奴婢应黥者止科亡罪以开府仪同三司若干惠为司空东魏勃海王髙欢薨其司徒侯景据颍川率河南六州内附授景太傅河南大行台上谷郡公三月大赦夏五月以太傅侯景为大将军以开府仪同三司独孤信为大司马晋王谨薨秋七月司空若干惠薨大将军侯景据豫州叛封皇子宁为赵王
　　十四年春正月赦颍豫广北洛东荆襄等七州以开府仪同三司赵贵为司空皇孙生大赦夏五月以安定公宇文泰为太师广陵王欣为太傅太尉李弼为大宗伯前太尉赵贵为大司冦以司空于谨为大司空
　　十五年己巳五月侯景杀梁武帝初诏诸代人太和中改姓者并令复旧六月东魏勃海王髙澄攻防颍川秋八月盗杀东魏勃海王髙澄冬十二月封梁雍州刺史岳阳王萧詧为梁王
　　十六年夏四月封皇子儒为燕王公为吴王五月东魏静帝逊位于齐秋七月安定公宇文泰东伐至恒农齐师不出乃还九月大赦
　　十七年春三月庚戍帝崩于干安殿时年四十五夏四月庚辰葬于永陵上諡曰文皇帝帝性彊果始为太尉时侍中髙隆之恃勃海王髙欢之党骄狎公卿因公防帝劝酒不饮怒而欧之骂曰镇兵何敢尔也孝武以欢故免帝太尉归第命羽林守卫月余复位及欢将改葬其父朝廷追赠太师百寮防吊者尽拜帝独不屈曰安有生三公而拜赠太师耶及跻大位权归周室尝登逍遥观望嵯峨山因谓左右曰望此令人有脱屣之意若使朕年五十便委政储宫寻山饵药不能一日万机也既而大运未终竟保天禄云
　　西魏文帝大统十七年
　　废帝讳钦文皇帝之长子也母曰乙皇后大统元年正月乙卯立为皇太子十七年三月即皇帝位是月梁邵陵王萧纶侵安陆大将军杨忠讨禽之
　　元年冬十一月梁湘东王萧绎讨侯景禽之遣其舎人魏彦来告仍嗣位于江陵
　　二年秋八月大将军尉迟回克成都劒南平冬十一月安定公宇文泰杀尚书元烈
　　三年春正月安定公宇文泰废帝而立齐王廓帝自元烈之诛有怨言淮安王育广平王赞等并垂泣諌帝不听故及于辱
　　废帝三年无年号
　　防皇帝讳廓文皇帝之第四子也大统十四年封为齐王废帝三年正月即皇帝位改元
　　元年夏四月蠕蠕乙防达官冦广武五月柱国李弼追击之斩首数千级收辎重而还冬十一月遣师灭梁戕梁元帝梁太尉王僧辩奉元帝子方智为王承制居建业
　　二年秋七月梁太尉王僧辩纳贞阳侯萧渊明于齐奉以为主梁王方智为太子九月梁司空陈霸先杀僧辩废萧渊明复奉方智为帝是歳梁广州刺史王琳冦边大将军豆卢宁帅师讨之
　　三年春正月丁丑初行周礼建六官以安定公宇文泰为太师冡宰以柱国李弼为大司徒赵贵为太保大宗伯以尚书令独孤信为大司马以于谨为大司冦以侯莫陈崇为大司空冬十月乙亥安定公宇文泰薨十二月庚子帝逊位于周周闵帝元年正月封帝为宋公寻殂
　　防帝三年无年号
　　右后魏自道武帝至防帝凡十五帝一百六十一年而禅于周自孝武帝入关不还髙欢乃立孝文帝曽孙清河王子善见为帝称天平元年
　　东魏孝静皇帝讳善见清河文宣王亶之世子也母曰胡妃永熙三年八月拜开府仪同三司孝武帝既入关勃海王髙欢乃与百僚防议推帝以奉明帝之后时年十一
　　天平元年冬十月丙寅皇帝即位于城东北大赦改元庚午以太师赵郡王谌为大司马以司空咸阳王坦为太尉以开府仪同三司髙盛为司徒以开府仪同三司髙昻为司空壬申享太庙丙子车驾北迁于邺诏勃海王髙欢留后部分改司州为洛州以尚书令元弼为仪同三司洛州刺史镇洛阳十一月兖州刺史樊子鹄南青州刺史大野拔据瑕邱反庚寅车驾至邺居北城相州之廨改相州刺史为司州牧魏郡太守为魏尹徙邺旧人西径百里以居新迁人分邺置临漳县以魏郡林虑广平阳邱汲郡黎阳东濮阳清河广宗等郡为皇畿十二月丁卯燕郡王贺拔允薨庚午诏内外戒严百司悉依旧章从容雅服不得以矛钐从事丙子进侍中封隆之等五人为大使廵喻天下丁丑赦畿内闰月宋以元庆和为魏王入据平濑乡孝武崩于长安初置四中郎将于礓石桥置东中蒲泉置西中济北置南中洛水置北中
　　二年春正月乙亥兼尚书右仆射东南道行台元晏讨元庆和破走之二月壬午以太尉咸阳王坦为太傅以司州牧西河王悰为太尉己丑前南青州刺史大野拔斩樊子鹄以降兖州平戊戍梁司州刺史陈庆之冦豫州刺史尧雄撃走之三月辛酉以司徒髙盛为太尉以司空髙昂为司徒济阴王晖业为司空勃海王髙欢讨平山胡刘蠡升辛未以旱故诏京邑及诸州郡县收瘗骸骨是春髙丽契丹并遣使朝贡夏四月前青州刺史侯梁反攻掠青齐癸未济州刺史蔡隽讨平之壬辰降京师见囚夏五月大旱勒城门殿门及省府寺署坊门浇人不简王公无限日得雨乃止六月元庆和冦南顿豫州刺史尧雄大破之秋七月甲戍封汝南王悦孙绰为琅邪王八月辛夘司空济阴王晖业坐事免甲午发众七万六千人营新宫九月丁巳以开府仪同三司襄城王旭为司空冬十月丁未梁柳仲礼冦荆州刺史王元撃破之癸丑祀圜丘甲寅阊阖门灾龙见并州人家井中十二月壬午车驾狩于邺东甲午文武百官量事各给禄是歳西魏文帝大统元年也
　　三年春正月癸卯朔飨羣臣于前殿戊申诏百官举士举不称才者两免之二月丁未梁光州刺史郝树以州内附丁酉加勃海王世子澄为尚书令大行台大都督三月甲寅以开府仪同三司华山王鸷为大司马丁卯阳夏太守卢公纂据郡南叛大都督元整破之夏四月丁酉昌乐王诞薨五月癸卯赐鳏寡孤独贫贱者衣物各有差丙辰以录尚书事西河王悰为司州牧戊辰太尉髙盛薨六月辛巳赵郡王谌薨秋七月庚子大赦梁夏州刺史田独鞞颍川防城都督刘鸾庆并以州内附八月并肆涿建四州霜霣大饥九月壬寅以定州刺史侯景兼尚书右仆射南道行台节度诸军南讨丙辰平阳人路季札聚众反辛酉御史中尉窦泰讨平之冬十一月戊申诏遣使廵检河北流移饥人侯景攻克梁楚州获刺史桓和十二月以并州刺史尉景为太保辛未遣使者版假老人官百歳已下各有差壬申大司马清河王亶薨癸未以太傅咸阳王坦为太师是歳髙丽勿吉并遣使朝贡
　　四年春正月以汝阳王暹为录尚书事夏四月辛未迁七帝神主入新庙大赦内外百官普进一阶先是荥阳人张俭等聚众反于大騩山通西魏壬辰武卫将军髙元咸讨破之六月己巳幸华林园理讼辛未诏尚书掩骼埋胔推录囚徒壬午阊阖门灾秋七月甲辰遣兼散骑常侍李楷聘于梁八月西魏克陜州刺史李徽伯死之九月侍中元子思与其弟子华谋西入并赐死闰月乙丑卫将军右光禄大夫蒋天乐谋反伏诛禁京师酤酒冬十月以咸阳王坦为录尚书事壬辰勃海王髙欢西讨败于沙苑己酉西魏行台宫景夀都督杨白驹冦洛州大都督韩贤大破之西魏又遣其大行台元季海大都督独孤信逼洛州刺史广阳王湛弃城归阙季海信遂据金墉十一月丙子以骠骑大将军仪同三司万俟普为太尉十二月甲寅梁人来聘河间人邢磨纳范阳人卢仲礼等各聚众反是歳髙丽蠕蠕并遣使朝贡元象元年春正月辛酉朔日有蚀之有巨象自至砀郡陂中南兖州获送于邺丁卯大赦改元二月丙辰遣兼散骑常侍郑伯猷聘于梁夏四月庚寅曲赦畿内开酒禁六月壬辰帝幸华林都堂听讼秋七月乙亥髙丽遣使朝贡是夏山东大水虾蟆鸣于树上秋八月辛卯大败西魏于河隂九月大都督贺拔仁撃邢磨纳卢仲礼等破平之冬十月梁人来聘十二月庚寅遣陆操聘于梁
　　兴和元年春正月辛酉以尚书令孙腾为司徒三月甲寅朔封常山郡王劭第二子曜为陈郡王五月甲戍立皇后髙氏乙亥大赦是月髙丽遣使朝贡六月乙酉以尚书左仆射司马子如为山东黜陟大使寻为东北道行台差选勇士庚寅前颍州刺史奚思业为河南大使简发勇士丁酉梁人来聘戊申开府仪同三司汝阳王暹薨秋八月壬辰遣兼散骑常侍王元景聘于梁九月甲子发畿内十万人城邺四十日罢辛未曲赦畿内死罪已下各有差冬十一月癸亥以新宫成大赦改元八十已上赐绫帽及杖七十旁无朞亲及有疾废者各赐粟帛筑城之夫给复一年
　　二年春正月壬申以太保尉景为太傅以骠骑大将军开府仪同三司库狄干为太保丁丑徙御新宫大赦内外百官普进一阶营构主将别优一阶三月乙卯梁人来聘夏五月己酉西魏行台宫延和陜州刺史宫元庆率戸内属置之河北马塲振禀各有差壬子遣兼散骑常侍李象聘于梁闰月丁丑朔日有蚀之己丑封皇兄景植为宜阳王皇弟威为清河王谦为颍川王六月壬子大司马华山王鸷薨冬十月丁未梁人来聘十一月乙卯遣兼散骑常侍崔长谦聘于梁是歳髙丽蠕蠕勿吉并遣使朝贡
　　三年春二月甲辰阿至罗出吐拔郍浑大率部来降三月乙酉梁州人公孙贵賔聚众反自号天王阳夏镇将讨禽之夏四月戊申阿至罗国主副伏罗越君子去賔来降封为髙车王六月乙丑梁人来聘秋七月己卯宜阳王景植薨八月甲子遣兼散骑常侍李骞聘于梁先是诏羣官于麟趾阁议定新制冬十月甲寅班于天下己巳发夫五万人筑漳濵堰三十五日罢癸亥车驾狩于西山十一月戊寅还宫丙戍以开府仪同三司彭城王韶为太尉以度支尚书胡僧敬为司空是歳蠕蠕髙丽勿吉国并遣使朝贡
　　四年春正月丙辰梁人来聘夏四月丙寅遣兼散骑常侍李绘聘于梁乙酉以侍中广阳王湛为太尉以尚书右仆射髙隆之为司徒以太尉彭城王韶为录尚书事丁亥太傅尉景坐事降为骠骑大将军开府仪同三司辛卯以太保库狄干为太傅以领军将军娄昭为大司马封祖为尚书右仆射六月丙申复前侍中乐良王忠爵丁酉复陈留王景皓常山王绍宗髙密王永业爵秋八月庚戍以开府仪同三司吏部尚书侯景为兼尚书仆射河南行台随机讨防冬十月甲寅梁人来聘十一月壬午骠骑大将军开府仪同三司青州刺史西河王悰薨十二月辛亥使兼散骑常侍阳斐使于梁是歳蠕蠕髙丽吐谷浑并遣使朝贡
　　武定元年春正月壬戍朔大赦改元己巳车驾搜于邯郸之西山癸酉还宫二月壬申北豫州刺史髙仲密据虎牢西叛三月丙午帝亲纳讼戊申勃海王髙欢大败西魏师于邙山追奔至恒农而还豫洛二州平夏四月封彭城王韶弟袭为武安王五月壬辰以克复虎牢降天下死罪已下囚乙未以吏部尚书侯景为司空六月乙亥梁人来聘戊寅封前员外散骑侍郎元长春为南郡王八月乙丑以汾州刺史斛律金为大司马壬午遣兼散骑常侍李浑聘于梁冬十一月甲午车驾狩于西山乙巳还宫是歳吐谷浑髙丽蠕蠕并遣使朝贡二年春二月丁卯徐州人刘乌黒聚众反遣行台慕容绍宗讨平之三月梁人来聘以旱故宥死罪已下囚丙午以开府仪同三司孙腾为太保壬子以勃海王世子髙澄为大将军领中书监元弼为录尚书事以尚书左仆射司马子如为尚书令以太原公髙洋为左仆射夏五月甲午遣散骑常侍魏季景聘于梁丁酉太尉广阳王湛薨秋八月癸酉尚书令司马子如坐事免九月甲申以开府仪同三司济隂王晖业为太尉太师咸阳王坦坐事免以王还第冬十月丁巳太保孙腾大司马髙隆之各为括戸大使凡获逃戸六十余万十一月西河地陷有火出甲申以司徒髙隆之为尚书令以前大司马娄昭为司徒庚子祀圜丘辛丑梁人来聘是歳吐谷浑地豆干室韦髙丽蠕蠕勿吉等并遣使朝贡
　　三年春正月丙申遣兼散骑常侍李奬聘于梁二月庚申吐谷浑国奉其从妹以备后庭纳为容华嫔夏五月甲辰大赦秋七月庚子梁人来聘冬十月遣中书舎人尉瑾聘于梁十二月以司空侯景为司徒以中书令韩轨为司空戊子以太保孙腾为录尚书事是歳髙丽吐谷浑蠕蠕并遣使朝贡
　　四年夏五月壬寅梁人来聘六月庚子以司徙侯景为河南大行台应机讨防秋七月壬寅遣兼散骑常侍元廓聘于梁八月移洛阳汉魏石经于邺是歳室韦勿吉地豆干髙丽蠕蠕并遣使朝贡
　　五年春正月己亥朔日有蚀之丙午勃海王髙欢薨辛亥司徒侯景降于西魏以求救西魏遣其将李弼王思政赴之思政等入据颍川景乃出走豫州乙丑梁人来聘二月侯景复背西魏归梁夏四月壬申大将军髙澄来朝甲午遣兼散骑常侍李纬聘于梁五月丁酉朔大赦戊戍以尚书右仆射襄城王旭为太尉甲辰以太原公髙洋为尚书令领中书监以青州刺史尉景为大司马以开府仪同三司库狄干为太师以録尚书事孙腾为太傅以汾州刺史贺拔仁为太保以司空韩轨为司徒以领军将军可朱浑道元为司空以司徒髙隆之录尚书事以徐州刺史慕容绍宗为尚书左仆射髙阳王斌为右仆射戊午大司马尉景薨六月乙酉帝为勃海王举哀于东堂服缌衰秋九月辛丑梁贞阳侯萧渊明冦徐州堰泗水于寒山灌彭城以应侯景冬十一月乙酉以尚书左仆射慕容绍宗为东南道行台与大都督髙岳潘相乐大破禽之及其二子瑀道十二月乙亥萧渊明至帝御阊阖门让而宥之岳等廻师讨侯景是歳髙丽勿吉并遣使朝贡
　　六年春正月己亥大都督髙岳等于涡阳大破侯景俘斩五万余人其余溺死于涡水水为不流景走淮南二月己卯梁遣使求和许之三月癸巳以太尉襄城王旭为大司马以开府仪同三司髙岳为太尉辛亥以冬春亢旱赦罪人各有差夏四月甲子吏部令史张永和青州人崔阔等伪假人官事觉糺检首者六万余人甲戍太尉髙岳司徒韩轨大都督刘丰等讨王思政于颍川引洧水灌其城九月乙酉梁人来聘冬十月戊申侯景济江推梁临贺王正徳为主以攻建业是歳髙丽室韦蠕蠕吐谷浑并遣使朝贡
</div>
    <div class="pagination">
<a href="通志_page27.html">上一页</a><span>...</span><a href="通志_page23.html">23</a><a href="通志_page24.html">24</a><a href="通志_page25.html">25</a><a href="通志_page26.html">26</a><a href="通志_page27.html">27</a><span class="current-page">28</span><a href="通志_page29.html">29</a><a href="通志_page30.html">30</a><a href="通志_page31.html">31</a><a href="通志_page32.html">32</a><a href="通志_page33.html">33</a><span>...</span><a href="通志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
