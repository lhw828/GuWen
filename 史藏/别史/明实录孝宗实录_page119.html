<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 119 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 119 页/共 128 页</h1>
    <div class="content">　　○甲午给秦府故辅国将军诚漻夫人高氏餋赡米岁五十石靖江王府故辅国中尉规煐妻张氏米岁三十石
　　○升狭西按察司按察使张泰河南布政司右参政常麟俱为右布政使泰河南麟福建
　　○升尚宝司司丞郑宗仁为南京太仆寺少卿
　　○升监察御史余本实为福建按察司副使刑部员外郎徐守诚为湖广佥事
　　○户部主事席书上＜锍-釒＞言近以云南昼晦雷火地震之异命南京刑部左侍郎樊莹巡视云贵莹奏黜贵州参政等官三百余员意以灾异为各官所致臣窃以为灾异系朝廷而不系云南譬如人之元气内损血脉不和则疮疡瘫疽发见四肢朝廷元气也云贵四肢岂可舍致毒之源而专治四肢之末哉今光禄寺及内府诸监局供应等物数倍往年冗食官员积至数千投充校尉者积至数万斋醮之修寺观之建殆无停日苏浙织造频烦近臣赏赐踰度加以皇亲之家侵夺军民田土网罗内外市利大小内官凡内外军马钱粮衙门日渐增添大狱据招词而不敢辩刑官知冤抑而不能更大臣以直道在闲者未蒙起用各官以言事被谪者未经原复文官由传升者有之杂流僣滥名器者有之大臣不闻执奏科道官不闻论救灾异之警偶泄云南当国大臣不知自省乃奏遣大臣前去考察贤否欲以远方官属当之此何为者哉且以云南灾异而并考察贵州官员是又何耶况他省之有灾异者多矣而考察独不及何耶昔汉遣八使巡行天下表核忠污张纲独曰豺狼当道安问狐狸乃劾奏大将军梁冀等无君十五事今樊莹职兼巡察不能劾奏戚畹大臣而独考察云贵官员何为者耶如必欲综核名实感格天心乞先自两京文武大臣而下至科道等官应自陈者自陈应考退者考退然后分遣大臣前去各省考其贪酷之尤甚者一例罢黜将云贵被考官员待今冬会朝之时从公再察应黜退与存留者与各省一体而行仍乞  陛下任大臣为腹心任言官为耳目大臣不能执法者听言官劾奏言官不能极言者吏部以不称外除供应物料定例遵守取回添差太监革退冗食官匠戒谕皇亲使保富贵大狱冤抑许其声辩革传升官员止寺观营造大臣当起用者起用言官被谪者查升与凡大害当祛大政当行者悉令有司条奏行罢再乞延访大臣以询民情政务之急观涉经史以求治乱成败之要如此而灾异不消天下不治臣未之闻也伏惟  圣明鉴察命下其奏于所司
　　○以水灾免河南开封府及直隶归德卫弘治十六年秋粮子粒有差
　　○命定西侯蒋骥神机营五千下坐营管操
　　○镇守湖广都督佥事欧磐以疾乞致仕不允
　　○直隶盐城县连日地震
　　○丙申升山西按察司副使谢罃为狭西按察使吏部郎中刘约为河南布政司右参政
　　○丁酉上  孝肃贞顺康懿光烈辅天成圣太皇太后尊谥册宝  上衰服御奉天门外导驾官导  上随册宝舆后降陛升辂至清宁门外上降辂入自左门内导引官导  上至  几筵殿前奉安册宝行祭告礼  皇太子亲王陪位册文曰孝孙嗣皇帝祐樘谨再拜稽首言臣闻化洽家邦承式实原于至德礼严祀享追崇宜荐夫徽称典则具存情文兼备肇自古昔匪独斯今恭惟  皇祖妣大行圣慈仁寿太皇太后圣善静专温恭明肃懿行允宜乎宫壸诚孝上通乎神明阴礼克谐夙祗承于  皇祖徽音茂嗣肆佑启我后人在  皇考隆诞育之祥于眇躬极拥护之力任贤节用不替训言忧国恤民每形颜色餋以天下维得四海之欢心寿迈古稀庶叶万年之遐祝夫何昊穹弗吊鸾驭上升痛彻衷肠哀同寰宇允惟  圣德既冒被于有生宜阐鸿名用光昭于无极爰咨舆论请命于  天谨奉册宝上尊谥曰  孝肃贞顺康懿光烈辅天成圣太皇太后伏惟  圣灵在上俯垂鉴歆申鍚繁禧贻于万世谨言○总制狭西军务户部尚书秦纮以老疾乞休致  上曰卿以耆德宿望方膺总制重托宜勉加调摄尽心边务以副眷怀所辞不允
　　○戊戌赐唐府福山县主并仪宾庄宝晋府临海郡君并仪宾邵珣崇信县君并仪宾郝承恩诰命冠服如制
　　○升监察御史夏景和为山西按察司副使
　　○己亥南京礼部主事王伟奏天顺七年会试初场火士之焚死者九十余人臣父照亦与其难  英宗皇帝命收骸骨赐葬朝阳门外为六大冢题曰天下英才之墓仍遣官谕祭授以职衘缘官无主守岁无祀事各家子孙又以道远不得往来省视以致居民岁侵墓石毁弃墙垣坍塌今跬步之外已为强暴蔬圃之地乞令有司量为修筑处置或立一祠或设一坛岁与二祭使臣父等枯骨及臣等九十余家子孙生死感恩世世无穷工部覆奏谓宜令顺天府照旧修筑墙垣题写门扁前立祭亭三间石刻  英宗皇帝御制祭文于中令人看守免其杂役其墓傍地土被人侵占者重治其罪以警将来从之
　　○庚子颁诏天下诏曰朕夙志尊亲懋惇孝理生则尽餋没当慎终况稽行阐名礼之大者典彝具在曷敢弗率行之洪惟  皇祖妣大行圣慈仁寿太皇太后睿性通明懿德纯备事我  皇祖茂衍宗潢肆我  皇考丕承鸿烈母仪既著徽号式彰暨予冲人嗣守天位仰荷  慈训辑宁邦家位号愈隆尊养兼至前后四十余年追惟鞠育之恩拥佑之力一朝奄弃痛切予衷下逮臣民均蒙荫庇哀号攀慕四海攸同爰考旧章博询舆论于四月初六日祗告  天地  宗庙  社稷恭上  尊谥曰  孝肃贞顺康懿光烈辅天成圣太皇太后呜呼大德难名至恩罔报顾文情之两尽庶闻誉之无穷布告万方咸使知悉
　　○辛丑命贵州布政司所属州县及宣慰司等衙门土官正官俱免明年朝觐止令佐贰首领官来朝其都匀府并所属则并佐贰首领官免之从镇巡等官奏也
　　○旌表直隶太仓州民顾钺妻俞氏贞节旧制节妇已故者不与旌表之列中书舍人顾守元奏臣父钺弃皆时母俞氏年仅二十四岁遗腹有臣甫及三月臣既生复婴险疾每见臣疾势危迫輙欲自缢保护成立又教诲之臣窃科第以有今日皆母氏力也有司举臣母守节艰苦之状礼部行勘得实例当旌表类奏之际臣母不幸卒于官邸礼部拘例不为覆奏使臣母一生苦节泯灭无闻实为可悯伏乞一体旌表则臣母虽死犹生而臣之志愿亦永毕矣礼部覆奏许之
　　○广西思恩府土官知府岑浚与田州府土官知府岑猛积不相能累肆攻劫转掠上林武缘等县死者不可胜计至是浚攻破田州府猛仅以身免其家属百五十人皆为所虏两广总镇等官以闻兵部请调三广兵剿之  上从其议命各饬兵以听调用凡进兵机宜仍令两广总镇等官计处停当母轻忽误事
　　○兵部奏旧例军职犯事被提监故病故未复职者不分职之大小子孙袭替俱改调别卫于事情久当宜著为令凡军职犯人命失机典刑宿娼等情者子孙仍照例改调其余徒杖等罪不分已结未结监故病故子孙袭职俱免改调其例前改调已袭替一辈者此后子孙袭替宜听其便从之○都察院奏南京及应天等府已得旨免差官刷卷在京及顺天等府并各布政司乞俱准此例俟明年请差官通刷四年文卷从之
　　○巡抚甘肃都察院右副都御史刘璋乞致仕不允
　　○夜月犯右执法星
　　○壬寅礼部上  孝肃太皇太后梓宫发引至卒哭仪注一四月十三日太常寺奏斋戒文武百官宿于本衙门是日遣驸马都尉一人护丧并领在途诸祭祀事其把总内官及入  皇堂内官内使匠作人等各奉敕行事禁屠宰至葬毕日止禁音乐至卒哭日止各衙门俱预定送葬官员姓名以请十四日十五日百官及命妇俱衰服晨诣清宁门外哭临自是至奉迎  神主还京日俱免朝十四日遣官以葬期告  天地  宗庙  社稷  上衰服告  几筵内侍陈酒馔如常仪内导引官导  上诣拜位  皇太子亲王以下俱衰服各就拜位赞四拜奠帛献酒读祝再四拜举哀哀止焚帛祝礼毕十五日遣官祭告各门并桥及诸神庙是日晚  上衰服告辞  几筵内侍陈牲醴如常仪内导引官导  上诣拜位行礼如前仪毕次  英庙皇妃祭次  皇太后祭次  宪庙皇妃祭次  皇后及宫眷祭次  皇太子祭次荣王祭次淳安大长公主祭次仁和大长公主并王妃祭次内官内使祭俱如前仪一十六日  梓宫发引先一日司礼监礼部锦衣卫官及诸执事设大昇轝于午门内列葬仪于午门外至大明门外内侍官陈酒馔拜位如常仪内导引官导  上衰服诣拜位  皇太子亲王以下各衰服就拜位行启奠礼如前仪内导引官导  上于  几筵殿内稍东西向立  皇太子亲王以下于丹陛上稍东西向立执事者升彻去帏幕等物拂拭  梓宫内侍彻启奠内执事官设龙輴于  几筵殿下设真亭神帛舆谥册宝舆于丹陛上内侍陈酒馔拜位如常仪内导引官导  上衰服诣拜位  皇太子亲王以下各衰服就拜位行祖奠礼如前仪毕内导引官导  上诣殿上  梓宫前稍东西向立  皇太子亲王以下俱于丹陛上稍东西向立内侍奏请  灵驾进发内侍先捧  谥册宝由殿中门出置舆内次奉  神帛由中门出安奉于舆内神帛箱置于后次  真亭安置讫内侍奉  铭旌由中门出执事官升奉起  梓宫内执事执翣分左右障护  梓宫降殿内使奏请  梓宫升龙輴执事官奉登龙輴讫以彩色帷幕障饰  梓宫遂启行执翣者仍分列左右内使擎伞扇侍卫如仪仪仗居前  谥册宝舆  神帛舆  真亭  铭旌以次先行内导引官导  上由殿左门出  皇太子亲王以下及宫眷皆哭后随宫眷哭于帏中  梓宫至午门内内侍奏请  梓宫升大昇轝执事者安奉讫宫眷立于  梓宫之右内执事陈牲醴如常仪设  上拜位于前  皇太子亲王以下拜位于后进帛进爵读祝官各随地之所宜立内导引官导  上诣拜位  皇太子亲王以下各就拜位行遣奠礼如常仪毕内侍奏请  灵驾进发司礼监官率仪卫谥册宝舆等前行  上哭尽哀内侍奏谙  上还宫  皇太子并宫眷俱还  梓宫由午门中门出葬仪等以次前行荣王以下哭送太常寺先设香烛执事官设褥位于  太庙中香案前  梓宫至端门外少驻导引官导荣王浅淡色服诣  神帛舆前跪礼官跪于荣王之左奏请朝祖礼官兴荣王俯伏兴诣舆奉  神帛由庙街左门入至  太庙褥位跪置  神帛于褥位兴荣王立于  神帛后赞礼赞跪荣王跪礼官跪于荣王之左奏行谒辞礼礼官兴赞礼赞俯伏兴荣王俯伏兴赞行五拜三叩头礼赞礼毕荣王跪奉  神帛兴仍由庙街左门出至舆前以  神帛安奉讫礼官跪奏请  灵驾进发荣王仍衰服随行  梓宫由承天门大明门中门出荣王还百官俱衰服步送至德胜门土城外俟祭毕而还其执事及分送官骑送至  陵俟事毕而还沿途市巷军民人等遇  梓宫至皆跪俯伏举哀候  梓宫过而兴  大昇轝行沿途每程俱宿顿于席殿内仪伏等物贮席房内  梓宫至顺天府前皇亲命妇及文官四品以上武官三品以上命妇祭至土城外公侯伯及五府六部都察院等衙门官员耆老人等祭至沙河皇亲及驸马都尉等祭  梓宫至陵执事官先陈龙輴于  献殿门外候  大昇轝至礼官奏请  灵驾降轝升龙輴诣献殿执事官奉  梓宫升龙輴由中门入护丧官由左门入诣  献殿上安奉讫谥册宝舆等仍陈于前行安神礼执事官陈酒馔如常仪设护丧官拜位于  梓宫前内侍引护丧官诣拜位赞四拜兴赞跪奠帛献酒读祝毕再四拜举哀哀止焚帛祝礼毕是日遣官祭告  后土并  天寿山及  长陵  献陵  景陵  裕陵  茂陵十八日将掩  玄宫时行迁奠礼如前仪毕内侍复引护丧官诣  梓宫前跪内侍奏请  灵驾赴  玄宫护丧官俯伏兴执事官升奉迁  梓宫进  皇堂安奉讫内侍官奉谥册宝置于前陈列冥器等物仍于献殿上设灵座俟奉安  神主遂行赠礼内执事官陈酒馔于  皇堂门外奉玉币案置香案前设护丧官拜位于前内侍引护丧官诣拜位赞四拜兴赞跪奠酒赞请进赠执事官捧玉币跪进于护丧官之右护丧官受玉币献毕以授内执事奉入  皇堂安置讫赞俯伏兴再四拜举哀哀止赞赠事毕内侍出遂掩  玄宫行享礼执事官陈牲醴于  玄宫前如常仪内侍引护丧官诣拜位赞四拜赞跪奠帛献酒读祝俯伏兴再四拜举哀哀止焚帛祝百官俱于  陵下鸿胪寺官传赞行礼同遂题  神主内侍设香案于  玄宫门外陈酒馔如常仪设题主案于香案前西向设护丧官拜位于前北向内侍盥手出主于案上题主官盥手西向题主毕内侍奉主置于  神座藏  神帛于箱中置其后内侍奏请  孝肃太皇太后神灵上神主行礼如前仪毕内侍启匮覆主奏请  神主降座升舆内侍奉  神主升灵舆至  献殿上内侍奏请  神主降舆升座奉  神主即座讫行安神礼如前仪是日别遣官以掩  玄宫毕祭谢  后土并  天寿山之神及遣官以葬毕告  长陵  献陵  景陵  裕陵  茂陵遂行初虞礼执事官陈酒馔于  神主前设护丧官拜位于香案前内侍引护丧官就拜位赞四拜兴初献奠帛献酒读祝亚献终献再四拜举哀哀止焚帛祝毕内侍官奉  神帛箱埋于殿前屏处洁地焚丧仪于野回至行殿再虞遂奏请  神主降座升舆还京  神主升灵舆进行仪仗侍卫如仪护丧官后随在途朝夕奠十九日三虞四虞二十日五虞二十一日六虞俱在途二十二日七虞在城外是日  神主至城外幄次百官衰服出城奉迎行五拜三叩头礼毕俟  神主进行百官从至午门外仪卫等退护丧官亦退内导引官导  上及  皇太子亲王俱衰服迎于午门内  神主至  上举哀步行前导  皇太子亲王后随至清宁门外  英庙皇妃  皇太后  宪庙皇妃  皇后公主王妃宫眷等俱迎  神主于宫门内举哀以次后随至几筵殿内  皇太后以下序立于殿西稍北东向  上立于殿东稍南西向  皇太子亲王立于丹陛上稍东西向内侍奏请  神主降舆升座  上奉安  神主于  灵座行安神礼内执事官陈牲醴如仪内导引官导  上诣拜位  皇太子亲王俱就拜位四拜献酒读祝再四拜举哀哀止文武百官于清宁门外随班行礼礼毕  皇太后以下入拜位举哀行谒见四拜礼至夕奠时八虞二十三日九虞俱  上亲行二十四日  上素翼善冠素服腰绖御西角门百官黑冠带浅淡色服行奉慰礼二十五日卒哭  上率  皇太子亲王衰服行礼如前仪毕始释服还宫自是罢朝夕奠二十六日  上黑翼善冠浅淡色服黑犀带御奉天门百官行奉慰礼从之
　　○癸卯升伸威营坐营都指挥使王铭为后军都督府署都督佥事充总兵官镇守蓟州等处
　　○总制狭西军务户部尚书秦纮复乞休致  上曰卿引年求退已有旨勉留宜尽心职务以副重托不必固辞
　　○授南京吏部尚书王＜亻与＞之孙昇为中书舍人以习字三年已满也
　　○昏刻火星犯鬼宿积尸气星○甲辰以  孝肃太皇太后梓宫将赴葬  山陵遣驸马都尉蔡震护丧赐之敕曰今奉  孝肃太皇太后梓宫安厝  裕陵朕以嗣守  宗社祗循旧章尔为国戚礼宜护葬凡山陵道途祭奠及一应丧事皆以属尔必钦必慎用副朕意故谕
　　○乙巳遣英国公张懋以葬期告  天地驸马都尉马诚告  宗庙新宁伯谭祐告  社稷  上衰服告  几筵
　　○文武百官及命妇晨诣清宁门外哭临如仪
　　○丙午遣英国公张懋总官军防护赐之敕曰今奉  孝肃太皇太后梓宫安厝山陵特命尔总领官军防护尔须严加戒约经过道路不许撒放驴马作践田苗亦不许假以做饭等项名色擅到人家搅扰及抢夺柴草等物如违轻则听尔量情惩治重则奏闻区处尔须竭诚效力尽心管理毋或须臾怠忽有负委任尔其敬之慎之故谕
　　○遣太监苗逵等总督巡视赐之敕曰兹今  孝肃太皇太后梓宫安晋山陵特命尔等预往入  皇堂内洒扫宫殿整点器具务要十分洁净齐备不许纤毫缺少怠忽  梓宫向止尤须奉安停当各官原敕内有名人员该入  皇堂者不许带领闲杂人等擅入尔等仍管束带去宫校用心巡视  灵驾至陵及掩土之时官员人等敢有喧闹亵渎怠慢误事者听尔等具实回奏尔其慎之慎之故敕
　　○百官及命妇复诣清宁门外哭临
　　○是日晚  上衰服率  皇太子以下诣  几筵行告辞礼
　　○丁未  仁祖淳皇帝忌辰  上祭  奉先殿○是日  孝肃太皇太后梓宫发引  上衰服率  皇太子以下行启奠祖奠遣奠礼俱如仪荣王送  梓宫行朝  祖礼百官步送至德胜门外其送葬官骑送沿途皇亲及群臣命妇各祭如仪
　　○昏刻月掩心宿东星
　　○戊申  梓宫至  山陵献殿行安神礼遣工部右侍郎张达祭告  后土并  天寿山之神驸马都尉马诚游泰分告  长陵  献陵  景陵  裕陵  茂陵
　　○夜月犯女宿下星
　　○己酉  梓宫葬  裕陵行迁奠及赠礼遂题  神主遣工部右侍郎张达祭谢  后土并  天寿山驸马都尉马诚游泰以葬毕告  长陵  献陵  景陵  裕陵  茂陵是日行初虞再虞礼
　　○庚戌奉  神主还京行三虞四虞礼○辛亥行五虞礼
　　○壬子行六虞礼
　　○癸丑行七虞礼是日  神主至京百官奉迎于德胜门外  上衰服率  皇太子以下哭迎于午门内  神主至几筵  上行安神礼俱如仪遂行八虞礼
　　○甲寅  上行九虞礼
　　○初赐皇亲会昌伯孙忠永清县义河宝坻县把门城老鸦口田二千四百八十一顷后孙氏宠衰乃以把门城田一千二百顷赐太监辰保久之辰保卒皇亲庆云侯周寿奏乞之寿方贵幸乃展改四至益占孙氏田忠曾孙铭袭侯爵与叔指挥王□赞等各分赐地铭与其侄贤私以五百顷易寿银四百五十两豊润县柳科港内有牧马草场岁徵银市马玉田县萝卜窝香河县横水三湾田共万余顷皆办纳粮银之数铭等各佃其中皇亲建昌侯张延龄妻王□赞继室周氏女也王□赞卒周氏自陈无嗣乃以义河老鸦口两处所有田四百余顷更援柳科港诸处孙氏田俱混作已业辞畀延龄  上不知而允之其地与寿连者稍侵寿界毁其封堆时寿宠渐衰延龄方贵幸寿心不平两家奴仆遂相掊击寿延龄各奏其事  上命户部左侍郎王俨左少监朱信锦衣卫都指挥佥事叶广勘量以闻工科左给事中张文上＜锍-釒＞曰寿及鹤龄延龄肺腑至亲休戚攸同不图忠义专事货财希恩传奉滥私亲党原其初心不过富贵但富贵之极骄奢淫佚所自生也  皇上上体  太皇太后下念  圣子与夫力微之怆渭阳之感推念数亲均加恩眷特一转移间耳不然臣恐爱之愈至骄纵日甚正如饥者而食之毒鲜不害也近日两家家人朱达杜成周洪等陈乞两淮长芦盐引若干万万一王皇亲及左右贵幸之人援例奏请拒之则业已赐人从之则盐引有限何以为处初达等命下其门如市将灶丁见煎盐引收发□人守支愈难出场则舟楫相望奸伪百出私门日富国计日亏乞寝前命重治达等又两家争讼地土奏称顷至太多恐包民业在内乞敕俨等急勘如有民业则除之仍乞面谕寿等当知止足天道恶盈颠覆必至尤望  皇上凡有干请輙从检抑仿汉窦广国故事择人与俱日讲求所以竭忠保族之道＜锍-釒＞入下所司知之俨等勘归奏寿原赐地附余者多周氏辞畀延龄地内有牧马草场及多包军民者铭贤盗卖赐地价寿递年花利收银二千两俱当还官寿延龄纵容下人擅毁封堆通宜究问两家奴仆拟徒杖罪有差而当寿家者独重下户部都察院覆议  上曰寿等俱皇亲并周氏俱宥之贤等逮治如律寿所乞把门城田一千二百顷今再赐八百顷俱令管业铭寿利息及价银免追其田五百顷并把门城余地老鸦口柳科港横水三湾萝卜窝义河等田俱周氏辞退之数宜赐延龄其交纳太仆寺马价办纳粮银俱除之俨等仍依数拨给明白具图以闻至是归复奏把门城等地内新增民地屯田二百二十三顷有奇尚办赋役  上命蠲之亦赐延龄是举也寿得地二千顷延龄得地一万六千七百五顷有奇而铭止得原赐地二百二十顷云
　　○乙卯  上素翼善冠素服腰绖御西角门百官行奉慰礼
　　○赐晋府辅国将军奇氵□罢奇渥奉国将军表檴诰命冠服如制
　　○清平伯吴琮卒琮辽阳人成化十五年袭兄玺爵南京后军都督府带俸弘治十一年掌本府事至是入临  孝肃太皇太后丧卒于汶上驿讣闻輙朝一日赐祭葬如例
　　○丙辰  上行卒哭礼如仪始释服还宫
　　○丁巳  上黑翼善冠浅淡色袍黑犀带御奉天门百官行奉慰礼
　　○掌国子监事礼部左侍郎谢铎复乞休致不允
　　○升吏部郎中杭济为福福建按察司副使提调学校
　　○南京监察御史丘经丁忧服阕复除江西道云南缅甸军民宣慰使司奉旨遣头目恩完等伴送精通缅字人孟香等三名来京赐宣慰使纻丝彩叚二表里并赐头目人等钞锭等物如例
　　○夜直隶淮安府火焚军民房屋五百八十九家礼部具奏请行令所司各加赈恤  上是之命镇巡等官痛加修省凡被灾之家仍用心赈恤毋令失所
　　○戊午南京吏部尚书林瀚乞致仕  上曰卿学行端谨精力未衰可引年固求休致宜尽心职务以副委任不允所辞  实授南京试监察御史张鸣凤等为监察御史鸣凤山东道姚学礼山西道杨誉广东道
　　○庚申  上传旨谕礼部臣曰朕服制虽尊  遗诰中心哀痛未忍尽从吉典每月朔望日暂免升殿百官常服于奉天门朝参遇节免宴百官勿著红衣凡大节免行庆贺礼各王府并南京及在外各衙门预行文知之不必差官赴京
　　○升分守凉州右副总兵都指挥李祥为署都督佥事挂征西将军印充总兵官镇守宁夏
　　○命浙江处州卫指挥使毛锦守备温处二府福建福州中卫指挥佥事高忠守备汀漳二府狭西洮州卫指挥使李瀚守备西固城俱以都指挥体统行事
　　大明孝宗敬皇帝实录卷之二百十终
大明孝宗敬皇帝实录卷之二百十一
　　弘治十七年闰四月辛酉朔先是重修阙里孔庙成有旨以三月十七日传制遣太子太保户部尚书兼谨身殿大学士李东阳往祭告并立御制碑文会  孝肃太皇太后丧中止至是礼部言丧礼既毕况  遗诰有百神之祀皆不可废之言请如初旨遣官行礼命免传制仍遣东阳往告赐之敕曰比因阙里文庙毁于回禄爰命有司重建厥功既成兹遣卿往彼祭告夫先师道德万世之所宗鼎新庙庭一代之盛典以故禋告之礼特委辅弼之臣卿其精白一心寅恭将事务期圣灵昭格以副朕隆师重道之怀事毕即星驰还京
　　○命禁军民奏诉泛及七八人以□□境外人摭入傍事者不得准理仍治其告人以巡抚江西都御史张本言吉安瑞州等府刁民妄起词讼故也○壬戌翰林院检讨刘瑞言阙里孔庙告完  上遣大学士李东阳祭告立碑文物一新惟夫子加封之典尚因袭胡元之旧未能改正所谓大成者孟氏取譬之词而所谓文宣者又齐乱主高洋之谥是不可以拟夫子盛德之形容请节去大成文宣四字别定为尊崇美谥因此祭告而并新之以彰  皇上崇儒重道之盛心命下其奏于所司
　　○赐沈府唐山王勋澂为善阴隲四书集注等书从其请也时盗发唐府新野悼怀王墓唐王因言近年以来新城王母妃河南上蔡二郡主及承休王长子等坟墓数见发掘终不得盗主名乞赐处分  上命巡抚等官严督所司缉捕以务必获如不获奏闻处置
　　○癸亥兵部尚书刘大夏以淮扬庐凤等府饥荒请免巡抚都御史张缙赴京议事其南北直隶及浙江江西河南山东等处亦各有灾请先蠲除夏税以慰民心此后秋粮当免与否再奏处置命缙尽心赈济抚安地方其他灾伤之处税粮宜宽免者令各巡抚巡按官即勘实以闻
　　○都察院覆议都御史张敷华所言谓诸司陈奏时政利病请申谕所司举行仍令岁终具所行事迹类报抚巡官以凭稽考从之
　　○初江西新建人谢福陈金徐九龄及其弟九应等流劫乡村新建知县金瑞指挥徐麒捕九龄等送按察司佥事沈清吏有受赇者为之地清信而缓之九龄遂逃去又以病纵九应于外九应亦逃时他贼李文富王铭等劫高安王佐二等劫安仁众巳七十余人九龄兄弟既得脱遂僣称官号四出劫掠前后聚众至二百余人王铭及王成武等众至六百余人出没建昌新喻余干进贤南昌临川乐平新昌鄱阳弋阳上高靖安诸县七八年间杀照磨一人典史一人执瑞州知府刘玑困辱之棰知县詹宝几死杀官兵及虏军民四百余人焚室庐二千二百余间官兵捕斩终不能尽九龄等二百余人犹窜匿所获王铭等九人瘦死李文富及王成武等十八人至是始伏诛窝藏主守人等各治罪有差初贼之起也州县蒙蔽不以实闻镇巡等官亦不以为意及既炽镇守太监董让始议遣兵督捕文移称指挥杨泰堪为将领官兵不用命者以军法处治各道巡守等官让皆不用巡抚都御史韩邦问出巡诣让计事不得见巡按监察御史王哲奏之且谓贼势猖獗如此而让隐蔽不言请徵选别用让亦奏哲擅作威福凌忽镇巡及擅执无罪等事有旨命清理屯田户科左给事中蔚眷清军监察御史何歆会问春以嫌去刑科给事中汤礼敬继之哲让更相辩奏遂命刑部郎中邵蕡会都御史林俊及礼敬等按之至是蕡奏哲所言让事多实哲应接镇巡颇伤慢易紏奏批呈亦多不审布政使林泮以下申报事情失实让及邦问不加详审清故纵贼首贻患一方佥事茆钦避嫌不举并应逮问时邦问及清等先去任  上命悉宥之泮以下各停俸一月
　　○乙丑四川天龙溪蛮攻陷松潘坝州堡协守参将朱廷督兵复之斩首五级下巡按监察御史勘问坐廷守备不设应边远充军而叙其后功得旨命以功赎罪
　　○命巡抚直隶都御史洪钟及管河郎中□良辅督理修浚蓟州新港以便漕运
　　○丙寅吏部左侍郎焦芳乞休致  上曰芳才望老成方切委任令用心供职不允所辞
　　○丁卯命故镇远侯顾溥之子仕隆袭镇远侯
　　○先是兵部尚书刘大夏等会奏救荒弭盗事宜命查议事当举行者以闻至是条列具奏一传乞升授文武官并匠官除见任管事外其余月俸暂为停止侍年丰定夺一内府各监局及光禄寺招收幼匠厨役多至万人乞命科道及该部官拣选堪用者存留每名止许月支米五斗其余发回原藉原卫一自弘治十四年以前江西欠苎布浙江欠绢丝白绵数十万计宜减半折价类解一光禄寺供应猪羊等料比旧加至数倍贻累铺户内臣汤饭日渐传增各监匠作月粮已增至一石又重支直米以岁计之至十余万石宜尽裁革一应天并江北府州自十五年以前倒失马价及草场子粒未徵完者宜悉蠲除一皇城各门京通二仓水次诸仓坝上各马牛房并甲子等库及上林苑管事内臣俱有额员近来增至数倍至于内府各衙门亦然宜量为厘革一腾骧等四卫军人勇士多有冒名及投充者宜严加清核一各处轮操官军困于工役逃亡数多今后有大工役不得已暂拨亦宜止令出力不许科出财物一赍醮无益之费并各处送香挂袍俱暂停免一各处岁例该派均徭宜会计一年合用之数均派不许设法滥取一内外监局库厂等衙门凡遇角□羊纳物料多加备折收宜严禁之其巾帽局岁例成造内官内使靴帽皮张仍照例折价一外夷进贡宜令镇巡官差官伴送赴京事毕仍令伴送出境免致差人在途生事一南京苏浙等处差官织造并带去人匠宜悉取回如供应不敷止行镇巡官督令所司织办一司苑局宜复设嘉蔬所专理种菜选官任之庶军民不至蒙害一惜薪司擡柴夫每名出银十两亦足雇役不宜加取一大医院额办药材多有本地不产买办于京者或至堆积陈腐徒费钱财今后缺用者仍旧角□羊纳其余宜暂停止  上曰传乞升授官并招收幼匠厨役光禄寺供应各衙门添官四卫军人勇士并织造柴夫所司查奏定夺余皆准行
　　○戊辰命平江伯陈熊兼管红盔将军直宿己巳南京故事凡大臣承命祭告  天地  社稷山川者俱排列金鼓队伍扈从香帛祝文文武官各致赍陪祀仍有饮福受胙之仪至是守备成国公朱辅承命祭告  社稷欲循用故事而太常寺少卿李旻执不可既卒事各具奏以请礼部议谓今后凡遣南京大臣祭告  天地  太庙  社稷  山川等坛请如在京事例百官前期致斋三日不用摆列金鼓队伍其太常厨役擡送品物或入  大内则由承天等中门而入或出郊外由正阳中门而出所遣大臣俱不可后随亦不可用龙亭仪杖祭品止用脯醢酒果百官亦不陪祭并无饮福受胙之仪庶两京事体相同易为遵守从之
　　○追治贵州普安州败军之罪初土官隆畅之死于米鲁也其妾适乌数以贿求立并请兵讨贼及米鲁福佑之杀阿纪适乌也亦数以贿求听抚罢兵都御史钱钺副使周凤都指挥刘英吴远及指挥任礼张英杨芳皆受之少监杨友总兵官焦俊及周凤至移文坐取而所遣人又需索侵牟赃秽狼籍既杀阿保诸人遂自以为功谓米鲁等益远遁有旨令云南镇巡官捕之贵州按察使刘福自诡知兵钺恐云南之分其功也遂倚福以擒贼友及总兵官曹恺皆以为然任礼先以情报贼兵至阿马坡贼已出怨言吴远又使人索赂贼许之而兵益进福佑怒谋劫营千户谢忠以告而远不信礼与张英各窃马以逃贼至无备军遂败杀伤百余人远走坠崖折足死远等既败朝廷责钺等而命南京户部尚书王轼督其军友又恐轼之擅其功也乘其未至促刘福使进兵恺亦依违不敢言至安庄称病巡按监察御史陈恪以贼众兵寡追及友等力止之不听既渡盘江以旗榜招贼与右布政使闾钲张乐宴军中原调泗城州土官黄琚求赏不得以其众先退福佑之党觇知谋劫营军士罗城以告指挥史韬请移军皆不听都指挥李堂黄京以疾卧营中指挥王通等遁去副使周凤微服先渡江贼至无备军又大败史韬拒敌死杀伤溺水者千六百余人杨友被执福与闾钲及李雄郭仁李宗武皆死军资器械为之一空于是贼势转盛时王轼已奏行云南镇巡官刘昶沐昆陈金会兵进剿部分未发而贼攻平夷所千户张晟告急金所委指挥刘桓先已招贼受其赂不应贼遂破平夷晟等皆走军民老幼被杀掠者又三百四十人至诸道合兵而后始克参将赵晟又纵贼不尽击然盘江两岸所杀获几二千人良家之被获者稍稍得还而受害者不可胜计巡按贵州监察御史戴乾黄珂相继奏其事且劾恺钺等败军之罪而以平夷失利并请罪云南镇巡等官诸人又各上章自办礼科给事中张维新等按之具得其罪状于是都察院兵部会议坐任礼张英及李堂等一十八人俱处斩谓礼与英情重律轻李堂等情轻律重拟龚泰等四人与李雄等二十八人俱充军又谓龚泰等尚应重治李熊等宜量为区别钱钺周凤刘英等九人张晟刘桓等四人曹恺赵晟等十一人俱合逮问刘昶等二十三人亦宜惩戒而谓钺凤等违法实多昶等功浮于过又言杨芳吴远宜降其后嗣袭职刘福宜夺其旧官史韬李雄等宜加恤典仍分列其等第以闻得旨任礼张英并依律处决李堂等宥死发广西充军李熊等获三功者降一级一功以上降二级无功者降三级钺凤等依拟杨芳吴远从兵部史韬等从巡抚官议处以闻刘福免追夺刘昶以下并释不问初隆畅父子不和诸营并请革土官从流官约束已下巡抚官议处矣巡按监察御史张淳从刘英议擅立其妾适乌逐米鲁而不听其讼故米鲁忿而杀阿纪淳又信周凤之诈纵福佑而不诛故言者谓淳首事不臧罪与钺等请明正典刑至是始与钺并问云
　　○庚午南京户部右侍郎郑纪陈救荒二事一先年令兑粮免其竹蓆驮脚之费每石加耗三斗但令每年三阅月而止恐其腐而难支也今所积不多必无前患宜再行三月则岁得米二十余万石矣一各角□羊到粮米蹔拨河滨就近给散积出脚耗作正支放户部覆奏从之
　　○以应天府地方灾重命去年奏拟充军粮米折银未徵者俱暂停徵仍令户部查处南京诸冗食之当裁减者从侍郎高铨都御史张缙等奏也
　　○以灾伤免山东兖州等四府及济南等十卫所弘治十六年粮草子粒有差且命所司之勘灾迟慢者治罪如律
　　○工部左侍郎李鐩会巡抚山东都御史徐源及管理河道等官勘报源所奏宁阳县闸坝谓堽城石坝湫口七处水小则徒各口顺流水大则从坝上漫出一可以阻堨淤沙不为南旺湖之害一可以减杀水势不虑戴村坝之冲难以折毁但今三十余年约损三分之一合趁时修补其近坝上下积沙宜令桃捞旧堽城坝稍东有元时旧闸一座比因济宁迤北不通漕道故置闸坝开浚洸河引水直入济宁南流接济徐吕二处运河东平州戴村社地方汶水入海故道永乐间始横筑一坝以堨汶水尽入南旺湖龙王庙前分流南接济宁北达临清漕河遂通今据分水龙王庙前起至济宁天井闸通计九十里水共高三丈有奇缘水性就下若将洸河浚深则汶水尽出济宁南流徐吕恐济宁迤北直至临清四百余里仍复乾涸必梗漕运又洸河上截自旧堽城坝口起至柳泉共九十余里废弃年久无益运河不必挑浚自柳泉起至济宁系漕泗等水会流之处内四十余里淤塞者半应合＜锍-釒＞通导引二水专接济宁迤南运河又春城口子外障汶水内防民田委是低薄走泄水利渰没禾苗并戴村坝一道俱系紧关去处应合修筑乞将堽城戴村二坝令管泉主事欧阳琼参政冒政春城口子令参政崔岩洸河令佥事袁经分地督理仍听徐源亲临阅视章下工部覆奏请令徐源并管河通政韩鼎及管泉主事欧阳琼督同参政冒政等管理修浚从之
　　○辛未巡抚甘肃都察院右副都御史刘璋卒璋字廷圭河南卫辉府人成化二年进士授山东高密知县擢福建道监察御史累升山东佥事山西四川副使山西按察使布政使至右副都御史巡抚甘肃颇著劳绩至是卒讣闻赐祭葬璋居官能治事且慎于律已为士论所与云
　　○命分守延绥西路都指挥佥事把琮充右副总兵分守凉州协守松潘南路都指挥佥事朱廷充副总兵分守松潘
　　○壬申掌詹事府事礼部尚书兼翰林院学士吴宽乞致仕  上曰卿学行端谨誉望素著委任方隆岂宜引年遽求休致所辞不允
　　○癸酉先是百官护送  孝肃太皇太后之丧于陵所礼部郎中程崧等以失仪下锦衣卫狱降罚有差监察御史杨滋劾奏尚书张昇不能先是裁议昇上章待罪且求去得旨令尽心供职不允所辞滋奏下所司议议上置不问
　　○木星犯土星
　　○甲戌南京刑科给事中石禄监察御史薄彦徽等各劾奏掌太常寺事礼部尚书崔志端乞削去官职不允
　　○乙亥刑科给事中杨禠言河南山东江北及北直隶一带自春徂夏不两黄河迤北旱风大作穷民白昼大肆劫夺嘉湖淮扬等处人至相食又胡虏窥觇于北恶番劫杀于西土官桀骜于两广强贼陆梁于淮泗况北直畿甸之地人穷盗起尤为可虑乞痛敕百司同加修省  上命百官修省斋戒遣英国公张懋新宁伯谭祐惠安伯张伟分祷  天地  社稷  山川礼部因请行顺天等府斋戒祈祷从之
　　○总制狭西军务户部尚书秦纮奏臣尝督修诸边城堡一万四千余处边堑六千四百余里于靖虏金汤及打狼川诸要地益设险隘以阻寇冲又造车给锐以备战守谨绘图以上靖虏卫指挥佥事陈善谋勇可用请量加升擢委之巡视防守以为经久之图命赐敕奖谕纮升善为署都指挥佥事　○裁革广东琼州府通潮文昌温泉永丰珠崖潮源县门古儋昌江万全顺潮十一马驿
　　○丙子南京刑部左侍郎兼都察院左佥都御史樊莹巡视云贵回以事竣告命复原任初莹巡视云贵奉旨考察贵州官员谓参政陈睿罗安副使阴子淑俱年老知府等官杜礼等二十六人俱老疾司狱郭泰等十三人俱不谨经历杨澄等六人俱罢软请如例各令致仕冠带闲住  上初以考黜者过多命吏部查访斟酌去留既又命查各官履历实迹并考语以闻最后有旨谓考察官员正要甄别贤否考语既好者何可一概黜退于是睿安子淑以考语无贬辞并巡检路通等二人历任未久俱存留管事
　　○夜月犯箕宿东北星　○丁丑兵部奏巡视云贵侍郎樊莹考黜二都司并各卫所不职都指挥等官一千一百五十六员请如例革去见任或替职从之
　　○戊寅命礼部左侍郎李杰之子而进为国子监生从其请也
　　○户部覆议吏部员外郎刘绩所陈二事一山东灾伤泰安州东岳祠香钱每季以数万计多为官府渔猎宜取之籴米赈济仍令巡抚官稽考一议者请折收起运粮米省脚价以备赈济但其时粮米已入粮长之乎宜行巡抚官追访每石原收耗米若干折银之数已收本色若干正耗当用若干余剩者追米赈济  上从其议谓香钱赈济仍令巡抚官查照先年事例斟酌以闻
　　○南京后军都督府带俸忻城伯赵溥卒溥直隶虹县人成化四年袭父荣爵历任三十七年至是卒讣闻辍朝一日赐祭葬如例
　　○命山西行都司都指挥佥事叶桩充左参将分守延绥西路
　　○己卯调巡抚河南都察院右副都御史孙需巡抚狭西
　　○庚辰司礼监太监陈宽传旨近来内外衙门弊政多端军民受害以致上干和气深切朕怀紧要革弊事宜各衙门便查议明白开具以闻
　　○监察御史李良巡按凤阳等府岁满当还都察院以良赈济有方请暂留至秋成更代从之
　　○夜月犯垒壁阵西第二星
　　○辛巳命南京罪囚应枷号者至暑月照例暂免枷号强占屯田至五十亩以上者依新例军改发边卫民迁发口外为民其侵种不及数者照常律从给事中杨禠奏也
　　○革晋府辅国将军奇溤爵为庶人坐强奸九岁女又以威逼死其父也
　　○命狭西都指挥佥事张恺守备兰州
　　○先是镇守河南太监刘琅奏乞皂隶柴夫特与皂隶五十名至是六科十三道官交章言柴薪皂隶本为外官养廉而设自来内官劳效亦唯厚加赏赐且名数多寡视官职崇卑虽尚书极品不过十二名而止而琅之所得四倍尚书况此门一开陈乞者将纷然而至乞收回成命仍加敕责俾知所警事下兵部覆奏以为各官言出忠恳宜赐施行命以三十名与之
　　○壬午加总制狭西边务户部尚书兼都察院左副都御史秦纮为太子太保尚书都御史如故
　　○癸未调巡抚江西都察院右副都御史韩邦问巡抚河南
　　○南京六科十三道官复劾奏户部尚书佀钟罪状乞行罢黜不允
　　○实授南京试监察御史张昊聂瑄为监察御史昊贵州道瑄四川道
</div>
    <div class="pagination">
<a href="明实录孝宗实录_page118.html">上一页</a><span>...</span><a href="明实录孝宗实录_page114.html">114</a><a href="明实录孝宗实录_page115.html">115</a><a href="明实录孝宗实录_page116.html">116</a><a href="明实录孝宗实录_page117.html">117</a><a href="明实录孝宗实录_page118.html">118</a><span class="current-page">119</span><a href="明实录孝宗实录_page120.html">120</a><a href="明实录孝宗实录_page121.html">121</a><a href="明实录孝宗实录_page122.html">122</a><a href="明实录孝宗实录_page123.html">123</a><a href="明实录孝宗实录_page124.html">124</a><span>...</span><a href="明实录孝宗实录_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
