<!DOCTYPE html>
<html>
 <head>
  <meta charset="utf-8"/>
  <title>
   清实录宣统朝政纪 - 第 125 页/共 148 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录宣统朝政纪 - 第 125 页/共 148 页
  </h1>
  <div class="content">
   ○都察院奏、厘订法规。先撮举大要。编成总纲十章。曰训典。曰官制。曰规谏。曰弹劾。曰条陈。曰奏请。曰监察。曰稽核。曰研究。曰考选。谨缮呈进。报闻。　　

○予故前兵部尚书徐用仪于原籍浙江海盐县建立专祠。　　

○己酉。谕内阁、电寄张人骏。电奏江苏绿营。现存无多。甯省巡防马步队。止三十三营。分防至千余里之遥。刻下乡镇巡警。尚未普办。均难率议裁减。请悉照上年五月奏案办理等语。该督所陈各节。自系地方实在情形。著照所请。该衙门知道。　　

○又谕、电寄赵尔丰、据电奏、近日剿办新津等处匪徒情形。并黔军已到永川。分扎泸叙。鄂军已抵夔州。边军闻到雅州。被匪截阻。并有滇属镇雄州匪窜扰川境等语。现在川省匪势。仍未稍减。虽官军时有擒斩。而此伏彼起。既散复聚。蔓延愈广。殊属可虑。著赵尔丰督饬各军分路认真剿办。并催鄂军迅速前进。如兵力实有不敷。准其再行添募数营。以资分布。一面仍行设法解散。抚辑良民毋任到处裹胁。使匪势渐孤。办理较易得手。其窜扰川边滇匪。应即严饬防堵。并著李经羲督饬滇边防军会剿堵截。免致句结。仍各将办理情形。随时电奏。协修官何国澧恭纂　　

帮总纂官蓝钰恭辑监修总裁世恭阅正月十五日正总裁那月日专司蒿■禾本陆恭覆阅甲寅二月初四日　　

徐月日　　

荣月日副总裁唐月日　　

宗室宝恭阅二签九月初三日

　　

陈恭阅三签二月廿五日　　

熙月日　　

郭恭阅四签十一月二十一日　　

宗室麒月日


大清宣统政纪卷之六十一　　

宣统三年。辛亥。八月。庚戌。谕内阁、陈夔龙电奏、比君主赠交涉使王克敏等宝星。应否准收等语。著准其收受。　　

○又谕、电寄端方、电奏行抵万县。接据各路军报。及布置各情形。知道了。昨据赵尔丰电奏川省匪势。此伏彼起。蔓延可虞。有旨饬赵尔丰督饬各军分路剿办。并准添募数营。以资分布。仍著设法解散。抚辑良民。毋任到处裹胁。端方所陈。自流井井穴■士■黾工徒。人血■乣财丰。极宜注重。所虑甚是。现在川北川东等处。既据探称尚无匪踪则道路必无梗阻。端方应立即赴省。与赵尔丰妥筹布置一切事宜。至前调粤军。已饬暂缓赴川。并已有旨。著瑞澂、余诚格、于湘省军队内拨调两三营赴援。以厚兵力端方到成都后。赶将路事妥速筹议具奏。　　

○又谕、电寄赵尔丰、据电奏、新津剿匪情形。并以兵力不敷分布。请调湘军援川等语。著瑞澂、余诚格、于川湘接近之处。酌量选派得力湘军两三营。迅速赴川。以资策应。暂归端方、赵尔丰、节制调遣。　　

○又谕、电寄张鸣岐、电奏悉。现已调拨湘军援川。所有由粤派往军队。是否已经抵沪。著即回粤。暂缓入川。　　

○又谕、电寄冯汝骙、据电奏、章滟贡省防地辽阔。兵力单薄。伏莽孔多。所有防营。未便再议裁减等语。著照所请。　　

○内阁会奏、今日盐务难于整理者。其故有二。一在各省自为风气。不能祛官与商弊蠹一由各省自保藩离。不能谋国与民公益。是以销数则彼此悬殊。引地则动成争执。自非改定盐政官制。设立专员不可。旧制设官。皆注重于产运销三项。故长芦山东两淮两浙两广各运司。河东四川云南各盐道。以司产运。河南陕西甘肃湖北湖南江南江西广西各盐道。以司岸销。皆受成于盐政。军兴以后。各省多设督销官运等局。运司之权既分。而盐道尤成虚设。故河南江西陕西各盐道均经奏裁以藩司及巡警道兼之。湖北湖南广西各盐道。则名存实去。甘肃甯夏道。平庆泾固化道。原兼管盐法。而现在并不知有盐法之职务。即江南盐巡道。亦仅管江甯食岸销数。至各省督销总办。多系一年瓜代。贤者循例奉公。不肖者侵蚀亏累。外此官运各局。及分销以下各员司。品流糅杂。职事丛脞。弊更不可究诘。尤甚者。湖南之川粤盐捐。湖北之川盐厘金。江西之粤盐口捐。河南之潞盐东盐加价。均由行盐省分派员设卡徵收。而主管产运之运司盐道及督销局。不能过问。他如陕西甘肃所收花马池等处盐厘盐捐加价。或归藩司。或归统捐局。并无专官经理。窃思国家岁徵盐税。同治以前。不过一千二百万两光绪季年。增至二千八九百万两。及试办宣统三年豫算。各省盐务收入。乃增至四千余万两。与地丁钱粮相埒。夫丁粮则有二十余藩司督徵于上。千数百州县经徵于下。而盐务。官乃散漫至此自非酌订官制。特设京外盐务专官统一事权。明定责任不为功。臣等公同酌议。拟请将督办盐政处改为盐政院设盐政大臣一员。管理全国盐政。统辖盐务各官。设盐政丞以襄理鹾纲。厅长以承宣政令。参议参事以佐拟法制。佥事录事以执行事务。期在外省。则于产盐区域。设正监督。于行盐区域。设副监督。各置属官。分司榷政。此京外盐官编制之大略也。全国盐务。必须提挈纲领以总其成。分划区域以专其任。拟于盐政院设总务厅。及南盐北盐两厅。总务厅掌机要铨叙会计收发。并筹拟盐法。编订章程。即以督办盐政处原设之盐务总厅及庶务厅改设。南盐厅掌淮浙闽粤盐务。即以原设之两淮两浙闽粤三厅改设。北盐厅掌奉直潞东盐务。川滇附之。即以原设之奉直潞东川滇三厅改设其长芦山东两淮两浙两广及新设之奉天改设之四川各运事。均改为正监督。河东福建云南各盐道直辖场产。一律改为正监督。淮南之鄂湘西皖四岸暨淮北各督销局。并湖北宜昌川盐厘局。均改为副监督。江南盐巡道原管江甯食岸督销。而金陵下关。又为掣验鄂湘西皖四岸盐船之所。地势颇为扼要。拟将该道改为淮南江岸副监督。管理江甯食岸督销。并大通以下扬子栈以上掣验缉私事宜。粤盐由广西至湖南贵州云南等处。地方辽阔。拟将桂平梧道所管盐法划出。另设广西副监督。管理广西湖南等处粤盐督销缉私事宜。滇黔官运川盐。事繁款钜。拟另设四川滇黔边计副监督。管理滇黔官运川盐事宜。陕甘之大小花马池等处。产地甚多。销路甚广。拟特设副监督以资管辖。惟事关创举。应俟调查明确。再行请设。所有湖北武昌、湖南长宝、广西桂平梧、甘肃甯夏、平庆泾固化、各盐法道。均撤去盐法字样。河南江西藩司。陕西巡警道。亦均毋庸兼管盐法。其河东福建云南江南等盐道。原兼分巡兵备船厂税关清军水利事宜。应由该省督抚奏明。另归实缺司道兼管。以免牵混。此又京外盐官。规定职掌。及现时改设之情形也。当此官制未颁。等级未定。京外盐官。拟暂以原品治事。惟正副监督。拟暂定为正三品正四品。均视京秩。以重事权。以原有之差缺。酌设实官。以原有之薪俸。匀定公费事权既一。责任以专。谨将拟订盐政官制缮单呈进。经此次改订后。凡关于盐务用人行政。均属监政大臣专责。各省督抚。毋庸再兼会办盐政大臣。及会办盐政大臣衔。惟盐务与地方关系事件。仍由各省督抚饬属办理。再此项官制内丞及厅长以次名称地位及肬■闲任奏任各官办法。俟各部官制通则颁布后。如有歧异。均改归一律。以重宪政。得旨。前因各省盐务疲敝。特派大臣督办。以资整顿。惟事体重大。头绪纷繁。非设立专官。无以收挈领提纲之效。著即将盐政院官制颁布。以盐政处改为盐政院。全国盐务。均归管理。以一事权而重责成。　　

○又奏、两广盐政公所。为加承新饷而设。系官督商办机关。与寻常局所不同拟请暂行酌留。将原设正副监督改为总办帮办。以示区别。其山西省北盐局开拓废岸区域辽阔。淮南扬子总栈当内河外江之交。为淮盐总汇之地。拟请将原设该局该栈总办。暂仍其旧。俟将来洼看河东两淮正监督能否兼顾。再行归并办理至陕甘花马池等处盐务。现既缓设监督。所有徵收监厘加价等项事宜。应由盐政大臣委任该省藩司或统捐局暂行兼办仍专案报明盐政大臣查核庶于变通办理之中。不失统一事权之意。从之。　　

○又会奏、窃据度支部咨称、现据京外送到宣统四年全国豫算表册计国家经常临时岁入共银二万二千八百五万十两。地方经常临时岁入共银二千五百二万七千一百四十五两。除由本部详细覆核。厘正款目。编制全国岁入总豫算案外并遵将上年十二月闲。会议政务处奏定宣统三年岁出总数。分别各主管豫算衙门所管事项。从新编制。其有国家岁出与地方岁出应行互相拨正款目。均各以类从。划分别表。统计国家岁出经常临时共银二万一千三百八十八万八千三百六十两地方经常临时岁出共银四千五十八万八千六百四十三两。出入相抵计国家行政经费赢余银一千四百一十六万一千六百五十两。地方行政经费不敷银一千五百五十六万一千四百九十八两。由国家赢余项下。划补地方之不敷。不能增筹岁入。自无从议加岁出等因到阁。臣等一再协议。以为今我国所最困者。财源则年减一年。国事转日增一日欲。使国事可以进行。而财源足以相济。揆诸情实。其道大难。今度支部所拟各节实于左支右绌之中。勉为兼顾并筹之计。拟即照度支部所拟分配办法。由臣阁咨行各主管豫算衙门。分编岁出豫算报告册。咨送度支部编成全国豫算。以重国用而符定章。从之。　　

○民政部奏、本年正月。臣部于内外两厅编设侦缉队。现因人心浮动。令其专司缉捕。另编一队名曰警备。额设一百二十员名。遇事即责成内外厅丞不分畛域。会同督饬该队办理。又奏、酌拟推广京师外郊巡警。均从之。　　

○命度支大臣载泽兼任盐政院盐政大臣。　　

○辛亥。谕内阁、电寄赵尔巽、电奏本月十七日由奉起程。赴黑龙江吉林巡阅等语。知道了。　　

○又谕、电寄瑞澂、电奏悉。现已调拨湘军援川。所有由粤派往军队。昨已有旨饬令回粤矣。　　

○又谕、电寄张鸣岐、电奏粤省伏莽潜滋。就现有兵力。防范镇慑。已觉难周。请将防绿各营豫算仍照原册开列。概免裁减等语。所有防营著暂缓裁减。其绿营官兵应如何裁减之处。著陆军部议奏。　　

○御史张瑞荫奏自学堂兴而师道废。今亟宜于学堂添设师位。选经明行修之士。正名曰师。与学生行师弟礼。专主讲论六经汉宋诸学。及修身治国之本。不率教者屏斥。此事关系天下万世甚重。若由学部议。恐其拘牵外制。伏恳独断施行。下学部知之。　　

○护理山西巡抚布政使王庆平奏、晋省财赋。每年司库收入地丁厘税一切正杂各款。仅银四百五六十万两。在五六年前。出入尚可周转。自豫备立宪。各项新政经费。数万至数十万不等。向之可周转者。已觉腾挪乏术。驯至京协各款。积欠一百五十余万。乃近阅逐年筹备清单。及分年筹备未尽事宜。又皆不容缓之事。而其中尤以各级审判厅需费为最钜。核计晋省如一律成立。常年费需一百六七十万两。至地方自治。又二三十万。此外不列清单内之新军实业等项。又皆事繁费钜晋省地瘠民贫。农家常有通岁无米盐入口者。若遇水旱灾荒。更何堪设想而今且以举办各项新政。按亩加捐。一再不已甚且抽及日用琐屑之物。烟酒牲畜各大宗冇外。几于无物不捐。晋俗虽号驯良。然荒歉连年南路会匪。口外马贼。潜滋窃发。若再诛求不已。激而生变。恐利未集而害先形也。拟请饬下内阁通盘筹画。或照部臣疆臣原议。酌分缓急就款办事或按宣统四年试办全国豫算办法。酌盈剂虚。量事拨济。下内阁会议具奏、　　

○又奏、晋省绿营。照三年裁尽之议。本年应裁三成之一。惟该兵丁多分驻边隘。春融后乃可撤防。拟暂留两镇两参将及世职等项。此外一律裁遣。向来裁撤营伍。均给恩饷。拟官弁加给三个月。兵丁两个月。昨接陆军部电四年豫算绿营除世职外全裁。但晋省现留数项。均经再三筹度。未能遽裁。太原大同两镇均系特肬■闲大员。且又兼防军所驻平阳大同两处。皆南北要隘。距省较远。两镇位望较崇。亦可藉资镇压。两参将军驻省城。时有委办事件。时暂行存留。出缺不补。终归裁尽。世职自应免裁。以符部议。被裁弁兵如才力可用。准其投入巡防队。俾免废弃。致贻后患下所司议。　　

○壬子谕内阁、邮传部会奏遵议西潼铁路收归官办一摺。著依议。　　

○又谕、赵尔丰电奏、摘录川省逆绅商搉书。及同盟符先行具陈等语。其中语多悖逆。显系蓄谋已久。甘心作乱。非惟为川省治乱所关。实为全局安危所系。若不彻底查明。将罪状明白宣示。其何以塞川人之口。而释天下之疑。著端方按照所奏各节。逐一确切密查。毋稍含糊迁就。并不准豫存成见。希图见好川人。此事所关甚巨。务须将其内容悉数抉露。毋留若辈藉词遁饰之地步。以凭秉公办理。并将查办情形。详细奏闻。原电奏著钞给阅看。将此由六百里谕令知之。　　

○又谕、电寄端方、电奏悉。所筹各节。甚合机宜。已电谕赵尔丰按照所陈。妥为布置。务即和衷商办。迅赴事机。并将失守地方。严饬各军队早日克复。毋令再有蔓延。　　

○又谕、电寄赵尔丰、端方电奏嘉定失守。已电商赵尔丰迅拨得力军队。节节进攻。早日收复。叙防本甚单薄。当经电商李经羲。将派驻滇界之苏李二军。进扎筠连屏山之闲。为叙声援。渝城防营。节次调赴前敌。湘军一到。即可填实渝防。嘉叙吃紧。正在川东上游。鄂军仍应由川东一带进发。将来可一枝直达嘉定以捣中坚。一枝迅赴成都。以固根本端方先督一队趱行。其余军队。须七八日踵至。一经至渝即督令星夜驰赴前敌等语。自川乱事起。屡经严饬赵尔丰督饬军队。迅速扑灭。乃近日蔓延多处。竟屡有被匪占据城池之事。虽属兵力单弱。办理究未得宜。著该署督严饬各军。迅将失守地方克复。不得少有延缓。现在各省援军已陆续抵川。务即与端方和衷商办。按照所陈办法。妥为布置总刖日廓清。免致日久糜烂。　　

○又谕、电寄岑春火滟宣、据电奏、在鄂水土不服。请暂回上海就医等语。著照所请。　　

○贝勒载洵奏、遵旨前往西陵履勘行椿地亩。并酌带随员。报闻。　　

○东三省总督赵尔巽等奏、呼兰、绥化、两府地方初级审检各厅。现已成立。报闻。　　

○癸丑。谕内阁、端方等奏、湖北境内粤汉川汉铁路遵旨收归国有。取销商办公司。并议定接收股款办法一摺。前因铁路收归国有。曾经谕令督办粤汉川汉铁路大臣会同各该省督抚。将所有收款。遵照五月二十一日谕旨分别办理。兹据奏称、鄂路股款。约分四项。官招粤汉商股。川汉商股。皆系实银。应即钦遵谕旨。一律发给国家铁路股票。不愿附股者发还现银。其川汉彩票股。与普通彩票不同。早经按户换给股票。逐次付息。拟恳一并按照商股办法。给与分利分红股票。至商招商股一项。系零星劝集。股东散处。无从彳滟扁询拟由该省铁路协会绅士自行清理。先将股本一律退还。其有愿附股者。再行缴银领票。以清界限。此外尚有赈粜捐一款。拟援湘省成案。拨作地方公股。官绅会商。意见相同业于八月初六日接收完竣等语。该大臣等办理接收事宜。暨所拟办法。均尚妥协。湖广总督瑞澂办事明敏。于此次路事。尤能尽心筹画。不负委任。该省士绅复能仰体朝廷德意。率先遵办。洵属深明大义。著传旨嘉奖。该大臣等迅即会同度支部邮传部按照筹拟各节。分别清理。克期开工。以重交通要政。　　

○又谕、电寄瑞澂等、电奏选派巡防三队。先后开拔赴川等语。著瑞澂、余诚格、饬令参将陈斌生迅速督队前进。现在川省匪势蔓延。务须克期赴援。毋得延缓。派出之巡防三队。共有若干人。如尚不敷分布。仍应酌量续拨。以壮声援。　　

○又谕、电寄赵尔丰、据电奏、统制官朱庆澜由新津报告。连日与匪隔河开仗。甚形棘手。探闻工滟隁州下路巡防第八营兵变。营官惨遭枪毙。该匪襟山带河。形势便利。须有奇兵绕渡其背。两面合攻。方能得手。又闻灌县不守。汶川县署被毁。川东各州县多有请兵保护等语。该省匪势日张。近复有兵变及失守县城情事。诚恐旷日持久。为患益深。赵尔丰身任封疆。责成綦重。岂容任地方糜烂。日甚一日。亟宜激励将士。勉以忠义。将失守各地方早日克复。端方昨日电奏。先带一队前进。日内即可抵渝。其余军队。七八日亦可踵至。著即会商该大臣统筹全局。妥为布置。分路进剿。迅速扑灭。所调湘军。已有旨饬令克期赴援矣。内阁奏、内阁法制院。有核订全国法令之责。加以修正宪政筹备清单内所列各项。或起草或覆核。现就应办事宜分四类。官制官规议院法令为一类。各项法典律例为一类。行政法规及其他宪政筹备事项为一类。各项财政为一类。每类以参议领其事。以参事分任之其庶务及文牍会计。以佥事任之至宪政编查馆原奏设之考核专科系专为考核京外筹备宪政事宜。原奏明纂办之光绪政要亦与现经奏准饬各衙门纂辑行政法规相出入均应接续办理参事重在编核法令自须用专门法政人才。佥事亦宜慎选人员。谨将前在宪政编查馆当差留院办事。及酌调来院人员。开单呈览。如蒙俞允。再由臣等酌定额缺等第。此次留院各员俟补缺改官后再开去原官原差。从之。　　

○理藩部奏、内外蒙古。为国家屏翰。在朝廷抚绥藩服之心。有加无已。而官吏奉行不善。各藩积弊。有亟宜湔除者数端。一曰采买战马各省向就蒙旗选购。近年荒歉牲畜损伤。马难合格先将各本旗台吉等官马供应。不足则向他部落重价购买。送委员拣选十分之五六。余均拨回另购又勒令将所欠马额折银以偿。则承办各员。藉端骚扰概可想见一曰台站差徭查各站额设章京领催马甲乌拉齐等员名。向由各蒙旗比丁当差。并额设驼马廪羊以资供应。近来内地官吏及各路属官。其奉差到旗者。任意需索。甚者折价贷现。不满欲壑。复以威胁。即祭差及各项差徭。亦不免此弊。以致应差者啧有烦言。一曰供应官署。查各路衙门大小差使。修署添物及新旧交替之铺垫。向由所管各旗供应。颇有假公济私。勒捐摊派情弊。近惟库伦大臣三多奏定公费。余各衙门尚未议及。闻西路各处。陋规尤夥。遇有词讼。辄句结通事。上下其手。凡诸积弊。均足为猜嫌怨讟之媒。是以偶有设施。动招疑惧。即如臣部上年奏请变通旧例。将民人出边垦地。及汉蒙结婚通用汉字汉文等禁。酌予删除。乃据锡林郭勒盟长呈称该盟旗地多沙冈。土带鹼性严寒冰雪。耕种则获利无多。且有碍牧放蒙古崇信佛法敬重喇嘛誓不改变习俗。不愿学习汉语汉文。及与言语不同之人结亲等情。虽由各蒙风气未开。亦缘平日抚绥无术。往往新例未行。而流弊已见。朝廷纵有体恤蒙艰。改良藩政之意。而该藩等转不胜其惊恐。臣等再三审度。拟通行各路将军都统大臣及沿边督抚。将国家怀柔藩服力祛弊端之宗旨剀切宣布。如有弊端。报明臣部指名严倢■＜曰融＞■＜石木＞。务令从前因循隔阂之习。逐渐转移。庶几将来经营布置之方。较易措手。从之。　　

○东三省总督赵尔巽等奏、自三省设立清理财政局后。所有蒙务事宜。经派员调查办理。至于徵收蒙地大租。以及田房税契。均由度支司于长春农安等处。设清赋放荒总分局专理。并于长岭县设蒙荒招垦处。办理蒙旗垦荒。而省城蒙务处转同虚设。且该处本年豫算。亦经资政院议减。自应将吉省蒙务处裁撤。其未尽事。业由旗务处附设蒙务一科。赓续办理。报闻。　　

○贵州巡抚沈瑜庆奏、酌拟黔省陆军改良办法。查该标步队成军之始。系就省城原有常备五劳练军裁汰编改。不敷则由各州县徵募足额。虽曰新军。徒袭其名而已。前抚臣庞鸿书将第一营淘汰。在兴义县徵选土著。以补其阙。未几假革逃亡。营舍一空。此外二三两营。品类甚杂。其革逃在外者。屡犯抢案。适届三年退伍之期。亟图补救。素捻铜松思石各属民情尚武。爰派员赴各处。就本籍军家子徵选合格。编列成营。另派管带官训练。权名曰新徵步兵第一营。其暂不归入该标统辖者。虑其传染旧习耳。若如部臣原奏令合并一标。仍归该标统带官训练。恐徵兵复为募兵所诱。于新军前途大有障碍。拟请准予宽假时日。权宜办理俟该营操法纯熟。二三营退伍。另徵一律完备。再饬归并成标。以符原案。下陆军部议。　　

○甲寅。谕内阁、电寄瑞澂、据电奏、探知革党潜匿武昌。定期十九日夜闲起事。正饬防拏。旋据齐耀珊电称、于汉口拏获要匪刘耀璋一名。起获伪印伪示伪照会等多件。遂与统制张彪等督派弁兵。在省城内先后拏获匪目匪党三十二名。并起获军火炸弹多件。内有刘汝夔开枪拒捕。杨宏胜私藏军械。彭楚藩语尤狂悖。当将该三犯讯明正法等语。该革匪在鄂创乱意图大举实属目无法纪该督弭患初萌。定乱俄顷。办理尚属迅速。在事文武。亦皆奋勇可嘉。除刘汝夔三犯业经正法外。其余已获各匪。即著严行研鞫。尽法惩治。一面督饬地方文武。严密查拏在逃各匪。务获究办。一面出示晓谕。如有被胁勉从者。准其首悔自新。失察之巡警及地方文武。既经随同协拏出力均从宽免其置议。在事出力各员。并准择尤酌保。毋许冒滥。　　

○又谕、电寄李经羲、据电奏遵旨调营赴边堵截窜匪等语。知道了。仍著该督认真防范堵剿。毋稍疏虞。　　

○外务部奏、向章墨秘等国。以驻美使臣兼充日葡等国。以驻法使臣兼充。现墨秘交涉日多。必需专派驻使。古巴一国。距美仅一日海程。仍应由驻美使臣兼辖。至日国东北与法接壤西与葡邻。法葡则有海程之隔。今拟日葡两国共派驻使一人。即于日京设立使馆。至南美中之与我立约有年。而尚未设使者。厥惟巴西。由法南行至巴。海程三日可达。拟即以驻法使臣兼辖。瑞典甫于宣统元年与我订约。亦深盼我早日设使。其国北与俄界最近。又丹马与我通约已久。其国北与瑞典毗连。南距和兰。航路瞬息可达。拟以驻俄使臣兼辖瑞典。驻和使臣兼辖丹马。不必专设分馆。以上情形。或经各驻使议及。或早由彼政府声请。体察情势。诚有不得不酌量增改者。从之。　　

○又奏、墨秘日三国。各设二等公使。每馆设三等参赞一员。向兼领事者。日馆设二等通译。二等书记各一员。黑秘二馆。各设二等通译三等书记各一员。葡分馆设三等参赞一员。仍兼代办三等通译一员。均作为额缺。报闻。　　

○赏直隶法政学堂教员日本甲斐一之等、上海浚浦局总营造和兰奈格宝星。　　

○乙卯。谕内阁、瑞澂电奏、十八夜革匪创乱。拏获各匪。正在提讯核办。革匪余党句结工程营辎重营。突于十九夜八钟响应。工程营则猛扑楚望台军械局。辎重营则就营纵火。斩关而入。瑞澂督同张彪、铁忠、王履康、分派军警。随时布置。并亲率警察队抵御。无如匪分数路来攻。其党极血■乣。其势极猛。瑞澂退登楚豫兵轮。移往汉口。已电调湘豫巡防队来鄂会剿。并请派大员多带劲旅。赴鄂剿办等语。览奏殊深骇异。此次兵匪句通。蓄谋已久。乃瑞澂毫无防范。豫为布置。竟至祸机猝发。省城失陷。实属辜恩溺职。罪无可逭。湖广总督瑞澂著即行革职。带罪图功。仍著暂署湖广总督。以观后效。即责成该署督迅即将省城克期克复。毋稍延缓。傥日久无功。定将该署督从重治罪。并著军咨府陆军部迅派陆军两镇陆续开拔。赴鄂剿办。一面由海军部加派兵轮。饬萨镇冰督率前进。并饬程允和率长江水师。即日赴援。陆军大臣荫昌著督兵迅速前往。所有湖北各军。及赴援军队。均归节制调遣。并著瑞澂会同妥速筹办。务须及早扑灭。毋令匪势蔓延。
  </div>
  <div class="pagination">
   <a href="清实录宣统朝政纪_page124.html">
    上一页
   </a>
   <span>
    ...
   </span>
   <a href="清实录宣统朝政纪_page120.html">
    120
   </a>
   <a href="清实录宣统朝政纪_page121.html">
    121
   </a>
   <a href="清实录宣统朝政纪_page122.html">
    122
   </a>
   <a href="清实录宣统朝政纪_page123.html">
    123
   </a>
   <a href="清实录宣统朝政纪_page124.html">
    124
   </a>
   <span class="current-page">
    125
   </span>
   <a href="清实录宣统朝政纪_page126.html">
    126
   </a>
   <a href="清实录宣统朝政纪_page127.html">
    127
   </a>
   <a href="清实录宣统朝政纪_page128.html">
    128
   </a>
   <a href="清实录宣统朝政纪_page129.html">
    129
   </a>
   <a href="清实录宣统朝政纪_page130.html">
    130
   </a>
   <span>
    ...
   </span>
   <a href="清实录宣统朝政纪_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
