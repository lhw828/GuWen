<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 730 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 730 页/共 1316 页</h1>
    <div class="content">○谕内阁、户部奏遵旨议覆直隶总督王文韶奏、望都县粮赋。恳恩量为减免一摺直隶各州县钱粮。久经厘定。惟望都县仍沿旧额。粮赋较他邑为重。该县地瘠民贫。小民迁徙流亡。实堪悯恻。加恩著照所请。准将望都县行差优免。及退出圈地三项额徵粮赋减免五成永著为令。以苏民困。他处不得援以渎请。现月　　

○谕军机大臣等、张汝梅奏甘肃贼众兵单请添拨大枝劲旅一摺。西事方殷。兵力宜厚。昨已有旨令陈湜留扎山海关改派魏光焘挑选所部精锐。克日启程。赴甘援剿。与该护抚所奏适相吻合现在甘肃邻近各省。无可抽调之军。所请添拨大枝劲旅之处。著毋庸议将此谕令知之。现月　　

○又谕、杨昌浚等奏、西甯河州近日战守情形一摺。所有阵亡之总兵衔副将周万生。游击曾仁、黄雨亭、把总贺国贵、团总军功杨巨海、均著照所请。交部议恤。杨昌浚奎顺务当懔遵叠次电寄谕旨。妥筹战守。力保河湟大局。是为至要。傥再迁延贻误。该督等不能当此重咎也。将此谕令知之。现月　　

○己酉。以黄河霜降安澜。颁大藏香十枝。交河东河道总督许振祎祇领。虔诣河神庙祀谢。并颁金龙四大王庙扁额曰德水澜平。朱大王庙曰功昭顺轨。黄大王庙曰荣光著庆。栗大王庙曰绩奏宣房。杨四将军庙曰安流助顺。党将军庙曰清颂扬庥。现月　　

○谕军机大臣等、有人奏、广东近年盗风猖獗。南海报案局。自光绪十四年起。至十八年止。共报盗案一千三百余起省城西关。日晡后即比户严扃。府前街藩司街前。不免白日行劫。群盗以劣绅为窝主。劣绅又恃奸捕为耳目。如南海县之张乔芬番禺县之韩昌晋。皆劣迹彰著。张乔芬有弥缝窝贼手书石印传观。地方官隐忍坐视以致盗案愈酿愈多等语。广东盗风素炽。捕务亟宜讲求。著谭钟麟督饬该地方官设法严拏。务获渠魁张乔芬等如果有窝盗情事。即著从严惩办。以清盗源原片著钞给阅看。将此谕令知之。现月　　

○又谕、电寄董福祥。电悉。进扎狄道。将次渡洮此后须步步为营。谋定后动。回众枪炮尚少。我军辎重军火均在后路。尤防抄截。牛师韩、吴云伍各营著催令陆续前进。毋得逗遛。昨已有旨令陈湜留扎山海关。改派魏光焘挑选所部精锐迅速赴甘援剿矣。电寄　　

○护理陕西巡抚张汝梅奏华州罗纹河开通渠道。占用地亩。请豁免钱粮下部知之。摺包　　

○以河工出力。予河南布政使额勒精额等优叙赏署开归陈许道陈运瑛二品顶戴。现月　　

○豁免陕西被旱歉收地方光绪十九年分民欠钱粮草束。摺

包

　　

○庚戌。谕军机大臣等电寄魏光焘等、榆关拔队。甚为迅速。所部各营。著准其如数带往。所需月饷。已饬部筹的款矣。西安转运粮台。著张汝梅督率办理。务使各军粮饷军火。源源接济。毋致缺乏。现月　　

○派户部尚书敬信为正使内阁学士寿耆为副使册封庆亲王奕劻。电寄　　

○调湖北汉阳镇总兵高光效为江南瓜州镇总兵官。早事　　

○辛亥。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。　　

○驻藏办事大臣奎焕奏、藏哲勘界。英印度总督订于明春开办。现饬在边各员。豫备明春会同前往下所司知之。摺包　　

○勾到新疆云南贵州广东广西福建奉天情实罪犯。停决云南斩犯一人广东斩犯二人。奉天斩犯一人。余六十五人予勾。

现月　　

○壬子。上御文华殿。英国使臣欧格讷觐见起居注　　

○谕内阁、谭继洵奏、沙市地方失火。弹压勇丁与水龙会争路口角。致伤民夫。请将营哨各官惩处一摺。湖北沙市地方。为川楚要冲。派营驻扎。原以保卫地方。乃该勇丁因争路口角。竟致持械出队致伤水龙会夫多人。实属凶横不法。所有在场滋事之勇丁。著谭继洵督饬道府研审确情。从重分别惩办。管带武胜前营都司欧阳荣章著交部议处。副将熊得胜。游击余万盛均著即行革职以肃营规。现月　　

○谕军机大臣等电寄王文韶等、魏光焘奏、统军入陕。分道前进。请饬沿途地方供应舟车等语。所有该军经过之直隶山西河南陕西等省地方著该督抚严饬沿途各州县查照上年成案。豫备舟车。将军装辎重等项。妥速运送。毋稍延误。并准其作正开销。电寄　　

○又谕电寄依克唐阿、所请入都陛见。著毋庸来见。暂缓赴任。所需月饷。已饬户部速议筹拨。归辽已有成议。约三月内彼兵全退。我军驻辽南者尚有数十营。亟应陆续裁撤。以节饷需。电寄　　

○又谕、电寄裕禄。归辽已有成议。防务较松。初发祥一军著裕禄量为遣撤。电寄　　

○理藩院奏、班禅额尔德尼坐床后恭祝万寿。呈进丹书克贡物。报闻。起居注　　

○派兵部右侍郎徐树铭知武举。以刑部左侍郎本端棻为武会试正考官。翰林院侍讲学士冯文蔚为副考官。早事　　

○以太常寺卿李端遇为通政使司通政使。起居注　　

○以亏短银两。革已故山西大同镇中营游击清弼职。提属勒追。　　

○以捐赀助学。予河南宝丰县故绅杨溯、杨源清、建坊。摺包癸丑谕内阁本日各衙门带领引见。御前乾清门当差人员甚少。著御前大臣查取无故未到各员职名。交该衙门议处。现月　　

○又谕、本日两翼八旗带领引见。该前锋护军统领等到班甚少。嗣后除请假及另有差使各员外。如有无故不到者。定行惩处。现月　　

○谕军机大臣等、嗣后朕诣颐和园皇太后前请安。上驷院豫备太监等应差马匹著及早备齐。毋得临时迟误。至应行豫备处所著在大高殿以西。不准就近在神武门豫备。现月　　

○又谕电寄刘坤一、各军宜留宜撤。总以是否精壮为衡。该督身总师干。何必琐琐渎请。归辽议成封河期近。久戍之卒。正宜罢归。陈湜驻扎榆关不必挑足三十营。李光久所带老湘营。精锐不满千人。著即裁撤。湘军粮台。仍著由部拨款供支毋庸赴部请领。电寄　　

○又谕、电寄张之洞近闻湖北铁厂采煤合用。火炉业已烧通。每年可出快枪七八千枝。铁轨尤易铸造。张之洞经理此事。历有年所。著将现办情形。切实覆奏。如经费不足。亦应确切直陈。现在时事多艰。中外大臣。宜讲求一实字。总之毋妄费。毋受欺蒙方有实济该督其深体此意。再有人奏、江南提督谭碧理本少战功。善于逢迎。滥居高位。部议裁兵节饷该提督多方阻挠。以致营伍腾怨等语。著张之洞确切查明。据实具奏。电寄　　

○以山西布政使员凤林暂署山西巡抚。　　

○甲寅。直隶总督王文韶奏筹办直隶赈抚情形。自十八年起十九年止。共用银一百九十三万。津钱六十余万。米十四万余石。棉衣三十五万余件。下部知之。摺包　　

○安徽巡抚福润奏安徽自遭兵燹。漕粮改徵折色。近以水旱连年民情困苦。请将二十一年分漕粮。仍循旧章。改徵银两。允之。摺包　　

○盛京将军禄奏派员巡查奉天东边沿江一带。并无游民过江垦田。边境均属安靖。报闻。摺包　　

○又奏、奉天船规税务。现因地方事务尚未大定。本年徵收之数。不能以常例为衡。恳准暂免计额毋庸责令赔补。如所请行。　　

○赏三等男爵邱世藩二等侍卫在大门上行走。现月　　

○以亏短官项。革顺天三河县知县陈醴直隶抚甯县知县李兆梅、沧州知州宫昱职并勒追。摺包　　

○乙卯谕内阁、四川代理秀山县知县教习知县郑子元、前经刘秉璋以擅释罪犯。任用劣绅。并勒索前任知县王寿松钱文列款奏参业经降旨革职永不叙用。嗣因有人奏该革员被参冤抑当经谕令鹿传霖确切查明。尚未覆奏。本日复据都察院奏、该革员以被参冤诬等词。赴该衙门呈诉。所控各节。是否饰词狡辩。抑系实有冤诬。亟应切实根究。著鹿传霖迅即提集人证卷宗。秉公讯办。以成信谳。该革员郑子元著该部解往备质。现

月

　　

○泰甯镇总兵祥霖奏。查勘黄新庄、半壁店、秋澜村、梁格庄、行宫应修工程。得旨。著暂缓修理。摺包　　

○陕甘总督杨昌浚奏。被回难民。待赈孔殷请动拨银粮兼办善捐。以拯残黎。允之。摺包　　

○勾到四川、陕西、浙江、江西、安徽、湖广、江苏、河南、山西、情实罪犯。停决四川斩犯八人。陕西斩犯一人绞犯一人。浙江斩犯二人。江西斩犯一人。湖广斩犯八人。江苏斩犯一人。绞犯三人。河南斩犯四人。山西斩犯一人。绞犯一人。余一百四十七人予勾。现月　　

○丙辰。谕内阁、上海制造军器局著督办军务王大臣督率江苏候补道刘麒祥办理。现月　　

○谕军机大臣等本日御史联锦奏参崇文门副监督芬车信任家丁。勒索税课各节。请饬查办一摺。著派麟书、荣禄查明据实覆奏。原摺著钞给阅看。现月　　

○又谕、电寄刘坤一、辽海解严。兵宜早撤陈湜所部。著＜闲＞选精壮。暂留二十营。毋庸另派。至宋庆所部。如姜桂题、张光前等营皆零星收集。断不得力。并著刘坤一传知宋庆及早裁撤以杜虚糜。电寄　　

○以詹事府詹事张英麟为詹事。现月　　

○丁巳。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。起居注　　

</div>
    <div class="pagination">
<a href="清实录光绪朝实录_page729.html">上一页</a><span>...</span><a href="清实录光绪朝实录_page725.html">725</a><a href="清实录光绪朝实录_page726.html">726</a><a href="清实录光绪朝实录_page727.html">727</a><a href="清实录光绪朝实录_page728.html">728</a><a href="清实录光绪朝实录_page729.html">729</a><span class="current-page">730</span><a href="清实录光绪朝实录_page731.html">731</a><a href="清实录光绪朝实录_page732.html">732</a><a href="清实录光绪朝实录_page733.html">733</a><a href="清实录光绪朝实录_page734.html">734</a><a href="清实录光绪朝实录_page735.html">735</a><span>...</span><a href="清实录光绪朝实录_page731.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
