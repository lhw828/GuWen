<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 183 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 183 页/共 848 页</h1>
    <div class="content">○旌表守正捐躯河南项城县民冯堂妹群姐。　　

○免跸路经过地方本年额赋十分之三。　　

○是日。驻跸黄新庄行宫。　　

○乙亥。谕内阁、那彦成奏、清查旗地全竣、酌议善后章程一摺。直隶近京各州县额徵八项旗租。自嘉庆十二年清查以后。历年复有官侵吏蚀民欠。而接续入官之地。亦未全行议租入额。以致每年徵解。不敷赏给八旗兵丁之用。前经该督督饬藩司、将前后部催各案地亩。勘明定议。兹据将该州县呈报顷亩四至租数。及鱼鳞细册。逐一查核。厘定纲目。并令佃有执照。管有里书。以杜隐匿影射诸弊。其地租细数。向有与奏销未符之处。核之总数。尚无盈绌。著即以此次所查之数为准。将来奏销。照此更正。以免歧异。所有应减重租地方。著照所请、无分新案旧案。除房园地基等租、仍照原额徵收外。其余地亩。凡三钱以上最重之租。酌减三成。二钱以上次重之租。酌减一成半。此外武清县承安名下入官地亩。原定租银一钱三分。并照所请减为五分。统共应减租银二万六千一百二十三两零。现届春徵之期。著即刊刻誊黄。遍行晓谕。悉照核减之数徵纳。并将带徵租银。亦照减定之数徵收。以归画一。至应徵节年民欠、及花利银两。除嘉庆二十五年恩诏以前者、悉予豁免外。其道光元年以后欠款。应如何分年带徵追缴。著该督督同藩司分别妥议。奏明办理。此外应徵杂项旗租。并著照查办八项旗租之例。接续彻底清厘。勿任日久延宕。余俱照所议章程办理。该部知道。　　

○以拏获福建台湾积年盗匪。予候补县丞熊飞、遇缺先补。　　

○是日。驻跸半壁店行宫。　　

○丙子。驻跸秋澜行宫。　　

○丁丑。遣官祭历代帝王庙。　　

○遣官祭贤良祠。　　

○谕内阁、阮元等奏、审讯京控案件。屡次虚捏。仍盘踞山谷。不遵勘丈。情形刁横。请委员多带兵役。彻底勘办一摺。广东嘉应州民李益干等、京控职员萧晋连等、欺隐地亩。将徐振维杀死。并未拟抵。及押毙多命一案。现据该督等查明、职员萧晋连等族内祭田。向佃与该州村民李庾三等耕种。连年抗租。转将田主殴掳关禁。迨控经该州。差拨兵役往拏。竟敢持械拒捕。伤及兵差。辄将兵丁抵毙之徐振维、指为萧晋连等耸州妄拏致毙。并牵砌多词。遣抱告赴京屡次捏控。现在要犯李庾三等、藏匿山内。抗提不到。恃险负嵎。藐视官长。若不严加惩办。何以警顽抗而息刁风。著该督等即饬地方文武大员、多带兵役。前往查拏。一面剀切晓谕。使各佃知威畏法。将萧姓田亩指引勘丈。彻底查明。秉公讯结。永断葛藤。一面严饬将要犯李庾三等、缉拏务获。按律究办。如仍敢恃众阻丈抗拒。即当严行惩创。以昭炯戒。　　

○又谕、云南已革典史吴贻谷、因令军犯汤林在署充当夫役。时加淩虐。并诬指其挟嫌谋毒本官。用石灰揉瞎其目。已属残忍。迨闻该县揭参。复捏砌赃款。妄行诬告。尤为乖谬。吴贻谷著改为发往新疆充当苦差。以示惩儆。署永平县知县戴泽三、失察典史淩虐军犯。及门丁诬控典史奸情。著交部照例议处。　　

○赏跸路经过看守各行宫弁兵半月钱粮。　　

○是日。驻跸梁格庄行宫。　　

○戊寅。孝昭仁皇后忌辰。遣官祭景陵。　　

○上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○谕军机大臣等、那彦成奏、访获藉治病为由、敛钱惑众各犯一摺。邪教敛钱惑众。最为风俗人心之害。该犯胡犄角即胡之机、约同张茂等立会治病。据供系得自容城县教匪张俭、传说有犄角马匹名目。并学舞刀扎针等邪术治病。应彻底究讯。以绝根株。著该督逐一严切审讯。务得确情。饬属将首恶张俭、及各逸犯严拏务获。讯明定拟具奏。并一面出示剀切晓谕。勿任愚民为其所惑。固不可稍事宽纵。亦不可累及无辜也。将此谕令知之。寻奏、拏获张俭供认前情不讳。张俭、胡犄角、曾经供奉飘高老祖。及收藏经卷。按发边远充军例上加重。改发新疆。张茂听从入会。按例拟杖徒。下部议。从之。　　

○旌表守正捐躯安徽阜阳县民张公海妹居姐。　　

○是日。回銮。驻跸秋澜行宫。　　

○己卯。谕内阁、申启贤奏、查明剥船起运北仓囤贮滞漕情形、并酌留剥船以待海运一摺。北仓囤贮滞漕。前经该侍郎等筹议。先用官剥船二千五百只。尽运一次。卸空候拨海之漕粮。本年冰冸较迟。北仓起运已晚。海运沙船。现已开行。计日即可抵津。据申启贤筹议。先用剥船二千只。起运滞漕五十万余石。余俟东豫漕船回空接运。现留剥船五百只。候接海运。著即照所议办理。并饬拨运滞漕船只。迅速卸竣回棹候剥。总期海运抵津。随到随剥。不准停斛待船。稍形延滞。该侍郎即严饬坐粮厅、稽察吏胥经纪人等、勿得刁难需索。有犯严惩。无稍宽贷。　　

○是日。驻跸半壁店行宫。　　

○庚辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭端慧皇太子园寝。　　

○旌表守正捐躯安徽阜阳县民汝垛妻李氏。　　

○是日。驻跸黄新庄行宫。　　

○辛巳。上还圆明园。　　

○诣绮春园问皇太后安。　　



大清宣宗效天符运立中体正至文圣武智勇仁慈俭勤孝敏成皇帝实录卷之九十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。三月。壬午朔以恭修昌陵隆恩殿。先期遣官告祭昌陵。及后土之神。　　

○准大通桥车户承买黑豆二万石。津贴车价。　　

○癸未。以兵部尚书玉麟署步军统领。　　

○甲申谕军机大臣等、陶澍奏、海船初运兑竣。仍接续赶办一摺本年初次试行海运。据该抚奏、截至二月二十一日止共兑过正耗米一百一十二万二千余石。事机极为顺利。惟海运米石。除正耗漕白等米。尚有给船耗米。通计米数有一百六十三万三千余石。各船不敷装载。不能不分两次运送。一过春夏之交。南风司令。北船回沪较难自应令初运沙船。迅速回棹。俾二运得资赶办本日据天津镇总兵克什德奏报、长洲县第十三号船一只。于二十九日早潮引进天津海口。日内谅已陆续前来。穆彰阿等接奉此旨。即饬该镇道等、遇有海运抵津随到随剥不准片刻延滞。并严饬坐粮厅稽查吏胥经纪人等、如有刁难需索。立即重惩。毋稍姑息。总令沙船卸米。前往奉天买豆迅速回南以便赶办二运。又陶澍另片奏、给船耗米。将来兑交额粮后。应有余賸。合计不下十万余石请查照粮船余米之例。就近官为收买等语。向来南粮余米。俱准在通变卖。惟例价向有一定。沙船粮船。军商各别。若官为收买。转启勒掯诸弊。自应听其自便。著穆彰阿等查照。天津时价。出示晓谕。如有愿将耗米变价者。即听该处民人。照市价收买。该商既可藉以沾润。于该处市价民食。亦有裨益将此各谕令知之。　　

○又谕、前因沙船到津卸米后。前往奉天买豆。降旨令该府尹等。俟商船到彼即令置买开行。催令南归。本日据陶澍奏、截至二月二十一日止。共兑正耗米一百十二万二千余石。惟通计米数。有一百六十三万三千余石各船不敷装载。不能不分两运一过春夏之交。南风司令。北船回沪较难。惟恃初运船迅速回棹。得资赶办等语。晋昌等接奉此旨。即饬各该地方官。俟商船一到。即令置货开行。毋得刀难勒掯。并飞咨经过各省。转饬沿途海口。催令迅速南回。赶办二次兑运此为至要。将此谕令知之。　　

○又谕、据庆祥奏、查明贼众确实下落。现在聚集多人。勾连串结。各布噜观望犹疑。不可专恃等语。自系实在情形。逆夷勾结匪党。分聚六处。约有三四千人之多。并敢于各要隘安设贼目马匹。互为声援。情实可恶。亦由于畏惧我兵前往剿捕之故。此时调派伊犁及乌噜木齐官兵二千五百名。次第到齐。分驻各卡适中之地声威不为不壮。该参赞大臣、惟当选派干练员弁。勤加训练。如贼众竟敢近我卡伦。即应统师迎剿。大加惩创。若随即远扬。断不可轻易出师。致堕奸计。总期布置严密毋得稍失机宜。该逆夷等勾连煽惑。以致附从日多。各布噜特窥测迁延。情殊黠猾。若听其日相联结。更恐滋蔓难图。计惟有阳示宽大。设法以解散其党羽。一面随时确密侦探相机等办著庆祥剀切晓谕。各布噜特中其效顺者如能计缚渠魁自当立予懋赏。即从逆之汰劣克等。若能悔罪投诚。自相解散。亦当待以不死。酌予恩施。并檄谕霍罕等处。如各逆窜投。无许收留容庇。若将首贼捦戮。不但赏其头人即出力之散小布噜特。亦著核明赏赐。使其知感知畏。庶可伸威蒇事。庆祥惟当慎益加慎。勉益加勉。以副委任至另片奏、筹备兵粮除喀什噶尔本城贮粮一万石外。其拨运叶尔羌余粮一万石。并采买小麦一千八百石。买发马乾高粮一千二百石。动用脚价银钱。事竣准其造册报销。又该处存钱无多请调用叶尔羌普尔钱二千串。阿克苏普尔钱一千串。著准其调用搭放。俾兵丁不致苦累所需脚价。并准其一体造销。将此谕令知之。　　

○喀什噶尔参赞大臣庆祥奏、请调阿克苏阿奇木伯克贝子衔迈哈默特鄂对。五品噶杂纳齐伯克斯底克、叶尔羌四品伊什罕伯克迈玛特西哩普、和阗所属玉陇哈什四品阿奇木伯克阿布都拉、赴喀什噶尔差遣。从之　　

○又奏、遵查迈玛萨依特、上年带回贸易回子托克塔尔出卡探信。旋回报称张格尔仍跟随十八人。现在汰劣克处。约人来抢喀什噶尔。并据萨尔巴噶什爱曼布噜特头目塔什坦伯克、遣使递马探信。愿效堵捦。报闻。　　

○以镶白旗满洲都统松筠、署镶黄旗汉军都统。正红旗蒙古都统玛呢巴达喇、署镶红旗蒙古都统。　　

○乙酉。上诣大高殿行礼。　　

○还宫。　　

○闽浙总督孙尔准奏、台湾、澎湖、均系海疆重地。请动款补制军火炮械。下部知之。　　

○以浙江按察使祁＜?土贡＞、为贵州布政使。四川盐茶道周之琦、为浙江按察使。　　

○丙戌。谕内阁、据礼部奏、直隶咨送会试之齐介眉、该生系道光二年赏给副榜。上年并未赏给举人。辄以乙酉科赏第二名举人。由本省起文会试。殊属不合。著交那彦成查明该生因何错误。东光县知县。何以并未详查。率行详请给咨。据实覆奏。如有吏胥撞骗朦混情弊。照例惩办。副贡生齐介眉著自行回籍。听候查询。　　

○旌表守正捐躯山东章邱县民刘开业妻宋氏。　　

○丁亥。上耕耤。诣先农坛行礼。更服至耤田所躬耕三推。复加一推。御观耕台。命睿亲王端恩顺承郡王春山、庆郡王绵慜、各五推。吏部左侍郎凯音布、户部左侍郎李宗昉、礼部右侍郎奎照、兵部左侍郎奕经、刑部尚书嵩孚、工部左侍郎阿尔邦阿都察院左副都御史陆言、通政使司副使宽明、大理寺少卿宝善、各九推。毕顺天府府尹率农夫终亩。赏赉农夫耆老如例。　　

○幸圆明园。　　

○诣绮春园问皇太后安。　　

○谕内阁、和世泰等奏请借款发商生息以资公用一摺。察哈尔八旗游牧豫备台站差务牲畜。向无正项开销据该都统等查明苦累情形。吁恳筹款调剂。并称前次坐扣银两。业已清缴。著照所请、准其于口北道库贮项下借给银三万两。发商按一分生息每年所得息银。作为察哈尔八旗各项公用年终将用过银数。报部核销。所借银两。即于该官兵等应领俸饷内。每年扣还银一万分作三年扣收归款。该部知道。　　

</div>
    <div class="pagination">
<a href="清实录道光朝实录_page182.html">上一页</a><span>...</span><a href="清实录道光朝实录_page178.html">178</a><a href="清实录道光朝实录_page179.html">179</a><a href="清实录道光朝实录_page180.html">180</a><a href="清实录道光朝实录_page181.html">181</a><a href="清实录道光朝实录_page182.html">182</a><span class="current-page">183</span><a href="清实录道光朝实录_page184.html">184</a><a href="清实录道光朝实录_page185.html">185</a><a href="清实录道光朝实录_page186.html">186</a><a href="清实录道光朝实录_page187.html">187</a><a href="清实录道光朝实录_page188.html">188</a><span>...</span><a href="清实录道光朝实录_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
