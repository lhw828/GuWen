<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 303 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 303 页/共 505 页
  </h1>
  <div class="content">
   ○句到新疆、广东、广西、福建、奉天、陕西、情实罪犯。停决福建斩犯一人。余四十一人予句。　　

○丙子。谕内阁、英翰奏、请将声名狼藉之副将革职勒令回旗一摺。安徽安庆协副将蔡昌言、于弁兵补缺等事。不洽公论。且营务毫无整顿。纵令兵丁聚赌。不服司道盘查。似此种种荒谬。仅予褫职。不足蔽辜。蔡昌言著即革职。从重发往军台效力赎罪。以儆官邪。　　

○谕军机大臣等、都兴阿、奕榕奏、筹办孤山木匪事竣。调兵驻扎。并订期出边查勘各一摺。孤山木匪。续经捦获五十余名。并拏获匪首金四彪等正法。地方渐已肃清。大东沟木匪。盘聚至数千人。经奕榕派员开导。均各畏罪抒诚。愿将木植尽数交官。该副都统现将木植一半入官。一半售价。酌给该游民川赀。陆续遣散。办理甚是。现在孤山地方。已经都兴阿派令开复协领穆锦等带兵三百余名驻防。即著饬令该协领妥为弹压。随时认真摉捕。以免余孽复萌。至木篺之起。均系山东流民及本地穷民出边偷砍。运至大东沟售卖。上年经色尔固善查办。即各恳交木植。本年复敢偷砍私运。是其狡猾伎俩。业已习为故常。并闻多系本地绅富等。出赀雇觅该游民等出边私砍。源之不塞。流何能绝。并著一并究察。以期铲其根株。庶不至年复一年。罔有底止。奕榕现订期出边查勘。即著妥为相机办理。务臻周密。嗣后如再有游民偷砍私之。一经拏获。并将出赀雇觅之绅富等一并严办。毋稍宽纵。此次孤山剿匪。及办理木篺游民在事各员。著准都兴阿、奕榕、酌保数员。毋许冒滥。将此由四百里各谕令知之。　　

○又谕、李鸿章奏、捻逆回窜东境。追剿获胜。遵覆剿贼情形。张之万奏、贼由郯宿回扰海境。淮东吃紧。六塘河未便撤防。英翰奏、贼股仍在运东游弋。催军前进。出力将弁。请择尤保奏各摺片。任赖逆股。窜踞海州一带。经刘铭传等督马步急追。该逆于九月十一至十四等日。由邳郯入东。现窜峄滕等境。势将乘虚窥扑济甯以上运防。著李鸿章严檄派出各军分路布置。防剿兼施。丁宝桢务当督饬东军。会同李鸿章所部。通力合作。迅筹灭贼之方。黄水盛涨。沈口戴庙南北岸。汪洋一片。现虽无可设守。瞬交冬令。水渐消涸。若该逆乘闲偷渡。直东一带。兵力空虚。恐难遏其奔突。著李鸿章迅即抽拨劲旅。严密防维。毋令该逆偷渡北窜。李鸿章俟布置粗定。即前赴济甯。亲为调度。贼匪窜入东境。逆焰甚炽。李鸿章身膺统帅正应通筹全局。趁水涨防固。藉地利以励军心。埽荡逆氛。又何庸哓哓置辩。希图卸责为也。朝廷命将出师。总以剿贼之有无成效为断。李鸿章惟当督饬刘铭传等军。视贼所向。迅速殄除。以副委任。李鸿章各营。蹑贼入东。全赖地方官妥为接济。著丁宝桢将该营应需粮草等项。饬属豫商购储。傥因军粮缺乏。致误戎机。必惟丁宝桢是问。该逆现虽入东。海沭等处。仍有踞贼窜扰。张之万拟添募勇队二百名。并调驻防龙沟之炮船。驶赴蔷薇河防守。即著妥筹布置。据该漕督奏称、俟曾国藩筹出月饷。即当赶募游军追剿等语。应如何筹款协济之处。著曾国藩斟酌办理。六塘河既难撤防。即著李鸿章、张之万、饬令刘秉璋一军。及浙军三千人。专顾清淮一带运防。并著英翰激励将弁。会同东军及湘淮等军。联络声援。遇贼即击。以期迅歼丑类。英翰奏、宿迁守运击贼各军。异常出力。著准其择尤保奏。并将郯城之案汇入奏奖。前谕曾国藩将清淮防务悉心布置。即著迅速奏闻。将此由六百里各谕令知之。　　

○予江苏海州阵亡副将吴从发等祭葬世职加等。　　

○旌表守正捐躯直隶河闲县民袁二妻李氏。江苏山阳县民陈永昌妻杜氏。　　

○句到四川情实罪犯。停决斩犯五人。绞犯一人。余四十人予句。　　

○丁丑。孝慈高皇后忌辰。遣官祭福陵。　　

○谕军机大臣等、丁宝桢奏、捻逆扑窜兰陵。各军迎剿接仗情形一摺。捻匪窜聚兰陵洪山一带。经杨飞熊迎击。毙贼千余名。另股贼匪。在西泇河肆扰。亦经王心安等追剿获胜。目前贼众。向鱼沟向城等处奔逸。亟宜乘机力剿。著丁宝桢迅饬杨飞熊等并力追击。毋令贼得喘息。以期速殄逆氛。惟拦头迎击之师。止有常武一军。恐难制其奔突。李鸿章迅即催调各军。视贼所向。合力兜击。不得藉词休息。坐失事机。贼势渐将北趋。运防尤关紧要。李鸿章必须统筹全局。防剿兼施。毋稍大意。直隶河防。并著刘长佑严檄在防各军严密防御。以杜窜越。另片奏、直隶枭匪。逸入临清等处。经东军追剿。回窜曲周。残匪仅百余人。已令傅振邦越境追剿等语。著丁宝桢咨会该提督统率所部。实力剿洗。刘长佑务当激励将弁。会合埽荡。将此股就地歼除。毋令肆窜。将此由六百里各谕令知之。　　

○予山东兰陵等处阵亡游击王世发、都司杨长生、守备李维中、祭葬世职加等。　　

○上以孟冬时享太庙。自是日始斋戒三日。　　

○戊寅。以神灵显应。加山西太原府晋源之神封号曰沛泽。阳曲县窦侯封号曰显庙。　　

○谕军机大臣等、总理各国事务衙门奏、请饬西路统兵大臣分别剿办事宜一摺。塔尔巴哈台回匪滋事。哈萨克曾助该匪戕害人民。掳掠物件。现在逃赴俄境。荣全前给棍噶扎勒参咨文。意主于抚。而该呼图克图前奏。请饬俄国将哈萨克逐出。意主于剿。惟该哈萨克向分数种。良莠不齐。自应分别剿抚。不得将安分及被胁之人。一概诛戮。致令铤而走险。群起抗拒。丛生枝节。现在总理各国事务衙门。业已照会俄使。转咨古毕尔那托尔。令将此项滋事之哈萨克全行逐出。著麟兴、荣全、李云麟等、迅即查明。是否均系塔尔巴哈台起事正贼。抑另有别项哈萨克裹胁在内。务须转饬棍噶扎勒参分别惩办。不可率意径行。卤莽从事。荣全前在俄境。于各哈萨克情形较为熟悉。所有剿抚机宜。并著传知该呼图克图。与之妥筹商办。总理各国事务衙门原摺。并著钞给麟兴等阅看。将此由六百里各谕令知之。　　

○以国子监祭酒邵亨豫为詹事府詹事。　　

○加赏通州王恕园煮赈粟米一千石。　　

○己卯。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。　　

○谕内阁、理藩院奏、遵旨查明控告土默特贝勒之知府解抡元。现复来京呈控。请饬审办一摺。前据都兴阿等奏解抡元于传讯时。托病不到。继勿潜逃。抱告潘忠善亦不知所之。当谕令该衙门查明具奏。现据理藩院奏称、解抡元来京。复控案阁不讯。委员有偪供诬认等情。并据供称潘忠善于六月来京。七月仍赴奉天。该员于八月由奉天来京等语。此案是否承审委员偪认诬告。抑或解抡元情虚。砌词妄告。均应严切根究。著都兴阿、额勒和布、恩锡、提集全案紧要人证解京。交刑部会同理藩院严行审讯。按律惩办。其抱告潘忠善。并著步军统领顺天府五城暨盛京将军一体访拏务获。归案讯办。　　

○又谕、李瀚章等奏、襄水陡涨。襄阳等府属被淹。现筹赈抚一摺。本年八月闲。湖北襄水汜溢。襄阳安陆等府。及均州光化襄阳谷城宜城钟祥等处。均被水淹。天门汉川。被灾尤重。该督抚等督率官绅。现办赈济。著即妥为抚恤。毋令流离失所。其应如何蠲缓钱漕之处。仍著查明迅奏。候旨施恩。另片奏、郧阳府城。阴雨连绵。河水并涨。衙署民房被淹。现在设法安抚难民等语。著一并妥为抚恤。　　

○谕军机大臣等、刘长佑奏、直东会办枭匪。并分军追截情形一摺。枭匪前被直军剿败。仅余百余骑。现复乘闲南遁。绕窜临清冠馆。并直境之广平大名各属邑。又裹胁至三百余人之多。各军虽于追截时。小有斩获。而贼骑飘疾。倏忽奔驰。若不设法赶紧歼除。将来蔓延益甚。办理更难著手。刘长佑督剿此股。数月以来。迄无成效。实属不成事体。该督现已由河闲驰赴前敌。著即督令派出各军。分途追截。务须认真剿击。不得虚与委蛇。有名无实。傥再日久无功。恐不能当此重咎也。余承恩不能力剿。乃于枭匪回窜曲周时。与傅振邦商同计诱。致令穷蹙余匪。又稽剿戮。实属玩误。姑念其连月跟追。暂免置议。以观后效。傥再延玩。即著该督严参。同知余沛恩、副将常开运扎营之处。距贼较近。于该匪宵遁时。未能即刻进剿。疲玩已极。均著先行摘去顶带。此后如有仍前玩误各将弁。该督当随时严参惩办。用肃军律。将此由五百里谕令知之。　　

○又谕、苏凤文奏、南太军务吃紧一摺。广西太平府属。土匪蔓延。南甯匪徒。乘时蠢动。吴亚终分踞隆安。虽经击退。尚在太平边境。该两属群匪环偪。句结响应。若不迅集劲旅。早日扑灭。滋蔓难图。又成不了之局。广西各军。不敷剿办。且无大员督率。尤恐进止不齐。难期得力。冯子材自五月以后。剿办南丹等处土匪。已将蒇事。正可赴邕督办。著该提督即日拔营。亲带所部得力之师。驰赴左江。专办南太军务。所有现扎南太各营弁勇。均归调度。该提督到防后。即督饬各将士将首要各匪。次第铲除。务期净尽。兵力尚虞不足。苏凤文已经筹画经费。交该提督派员赴灵山钦州等处。添募劲勇。即著赶紧招募成军。以期得力。冯子材未到以前仍著苏凤文督饬各军。就现有兵力。认真防剿。毋稍疎懈。将此由五百里谕知冯子材、并传谕苏凤文知之。　　

○又谕、苏凤文奏、饷项支绌。请催湖南欠款。并由广东筹拨协济等语。广西饷源日绌。现在南太军务吃紧。冯子材亲往督师。势须添募劲军。需饷益钜。上年谕令湖南筹济银五万两。计解到现银军火凑合一万八千两外。尚欠解三万二千两。该省待济孔殷。著刘昆即将前项欠饷。如数筹拨。迅速报解。以应急需。并著瑞麟、蒋益澧、筹措银四五万两。分次解赴广西。以备添募新勇之用。将此由五百里各谕令知之。　　

○署广西巡抚苏凤文奏、镇安官军叠获胜仗。得旨、著即严饬。覃远琎乘胜进剿。将归顺州匪巢克日攻拔。以靖边圉。又奏、来宾等州县土匪蠢动。均经随时扑灭。现仍分檄各文武督率兵团。设法进剿。批、著即檄饬各该地方文武。将大镇满村余匪克日歼除。匪首王沅亏在逃。著饬属严拏务获究办。并通饬各属严密巡缉。务期有匪必获。以清余孽。　　

○改山西永甯州知州为升调要缺。从巡抚赵长龄请也。　　

○旌表守正捐躯湖北谷城县民杨四斤妻刘氏。　　

○赏五城贫民棉衣银。　　

大清穆宗继天开运受中居正保大定功圣智诚孝信敏恭宽毅皇帝实录卷之二百十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。冬十月。庚辰朔。享太庙。遣睿亲王德长恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上诣绥履殿问慈安皇太后安。平安室问慈禧皇太后安。至己酉皆如之。　　

○奉慈安皇太后慈禧皇太后幸漱芳斋。侍午膳。　　

○颁同治七年时宪书。　　

○谕军机大臣等、据张亮基奏、击退近省窜匪一摺。八月初闲。潘逆遣党数千人窜扰狗场等处。经宋国桢等截杀。毙匪数百名。该逆败回老巢。难保不复出肆窜。著曾璧光督同张文德等相机进剿。并将省城防守事宜。妥筹布置。仍咨会刘岳昭饬令派出之杨正高一军。合力剿办。迅殄逆氛。将此由五百里谕令知之。　　

○前署贵州巡抚张亮基奏、剿办修文逆匪。歼毙逆首李疤脸。报闻。　　

○辛巳。谕军机大臣等、有人奏、直隶滦州天罡队教匪。及盐枭马贼。聚集甚多。倴城镇之高曹庄。有著名盗首曹敏士盘踞。一村居民。皆其党与。周围各村。黟党亦实繁有徒。该庄防范甚严。不准生人擅入。凡良善居民。全行迁徙。该州知州高锡康在任最久。性耽安逸。嗜好颇多。诸事无不废弛。曹敏士一案。该州捕役曾往密访。被匪穵目放回。高锡康亦置之不问。境内盗贼横行。全不介意。请饬撤任查办。并称署迁安县知县胡知川缉捕勤能。胆识俱壮。足以料理此事等语。州县有绥靖地方缉捕盗贼之责。如果平日事事振作。何至境内盗贼充斥至于如此。著刘长佑将高锡康被参劣迹。据实查明参办。并将该州匪夥。饬属不动声色。严密查拏。以靖地方。其天罡队教首武生李连奎、是否拏获。及署迁安令胡如川声名如何。缉捕事宜。能否胜任。并著一并据实奏闻。将此谕令知之。　　

○又谕、丁宝桢奏、捻股北窜。探踪进剿一摺。捻逆自向渔沟向城奔窜后。经王正起跟踪追击。叠有斩获。复在邹县地方。与贼大战。贼向曲阜滋阳各路奔窜。绕至大汶口东北逸去。又将由泰安窜扰省城。经丁宝桢派兵拦截。遂折向东南。扰至新泰。丁宝桢现已驰抵泰安。亲督王成谦等探踪进击。著即严饬各路兵弁实力追剿。毋令贼匪肆意奔窜。贼众盘绕海赣等处。李鸿章所部未能协力夹击。痛加剿洗。以致凶焰日张。此次回窜东境。蔓延多处。又未见淮军会剿。李鸿章身任钦差大臣。剿捻是其专责。所统各部。不为不多。乃竟任贼纵横。毫无调度。殊属大负委任。傥再仍前玩误。致东省遍遭蹂躏。丁宝桢固属罪有应得。而李鸿章身为统帅责有攸归。朝廷亦惟执法从事。不能再为该大臣曲贷也。贼中开花炮队甚多。此等利器。本系官军购造。何以竟为贼有。著李鸿章查明据实具奏。毋稍徇隐。将此由六百里各谕令知之。　　

○命兵部左侍郎胡家玉会同大学士贾桢等办理五城练勇局务。　　

○以山东歼毙逆首牛碎子。予千总杨长华以守备用。并赏花翎。军功张玉升五品顶翎。　　

○予山东沂河阵亡参将徐金声祭葬世职。如总兵官例。守备晃文忠祭葬世职加等。　　

○予山东邹县阵亡游击尤朝绅等祭葬世职加等。　　

○赏四川甲子科乡试年老诸生刘及锋等四人举人副榜有差。　　

○壬午。谕内阁、给事中夏献馨奏、请设立义仓以裕民食一摺。民生本计。足食为先。□山戊不

□之丰歉无常。惟在平时豫为筹备。遇有偏灾。方足以资接济。向来各直省州县。设立常平仓以外。复设义仓。原以广积储而备灾荒。立法本为至善。自军兴以来。地方被贼扰害。旧有义仓。每多废弃。亟应及早兴复。以备不虞。著各直省督抚即饬所属地方官。申明旧制。酌议章程。劝令绅民量力捐谷。于各乡村广设义仓。并择公正绅耆妥为经理。不准吏胥干预。该督抚等务当实力奉行。不得视为具文。将此通谕知之。　　

○谕军机大臣等、张凯嵩奏、通筹办滇情形一摺。滇省军务。积疲已久。该督现拟由粤西募勇。并挑选川滇勇丁各数千名应用。并拟暂驻东昭布置。先剿迤西。其余剿抚并用。所筹尚合机宜。均著照所拟办理。惟云南省城。不可无督抚大员坐镇。该督抵东昭后。布置稍定。即当酌带新募所部。进驻省垣。不可如贾洪诏林鸿年之逗遛观望。自干咎戾。省垣回教绅民如马如龙等。当分别妥为驾驭。以收其用。毋令众回猜疑。另生枝节。刘岳昭剿办黔西。大致肃清。不久即可带兵入滇。该督当与之合力筹商。以期共济。其委员分赴川湖江粤设局劝捐之事。著该督即知照各该省督抚办理。将此由五百里谕令知之。　　

○又谕、张凯嵩奏、选募新军赴滇。请筹拨饷需一摺。滇省饷绌兵疲。士气不振。必须另筹劲勇。方可壁垒一新。张凯嵩现募之勇。为数不少。若非筹有定款。源源接济。何以收饱腾之效。著刘昆按月协济银二万两。骆秉章于重庆泸州厘金项下。按月拨济银四万两。自本年十月为始。由张凯嵩派员领解。赶募成军。即行迅赴滇省。该督抚等务须妥筹协济。不得稍分畛域。致干咎戾。张凯嵩另片奏、请调文武各员赴营差委等语。张凯嵩甫经赴滇。自须有得力之员。藉资臂助。广西候补道蒋泽春、前署广西提督萧荣芳、现在湖南原籍。知府王纲、籍隶广西。同知权翊盛、籍隶湖北。著李瀚章、曾国荃、刘昆、苏凤文、饬令该员等迅速赴滇。交张凯嵩差委。毋得迟延。将此由五百里谕知骆秉章、李瀚章、曾国荃、刘昆、并传谕苏凤文知之。　　

○以内阁学士宝珣署马兰镇总兵官。未到任前。以守护东陵镇国公载钢兼署。　　

○以湖北防剿捻匪。并克复云梦等县城出力。予总兵官李济清、万化林、傅开德、邓敬财、刘维桢、周得升、杨正义、吴开征、曹国安、程友彪、黄万鹏、杨廷晖、萧楚、王佩琼、李麟定、以提督＜??闲＞放。赏提督张定魁、蒋得胜、殴阳清鉴、总兵官左光培、王先胜、戴洪福、黄锦云、王盛德、刘三元、陶立忠、刘良寿、张启基、一品封典。提督万奇益、总兵官杨毅盛、严洪彬、副将罗顺成、周洪胜、余万左、周得胜、田顺友、邓大钦、张友恭、参将周明煜、任正时、李东林、游击李明珠、都司刘彩畴、巴图鲁名号。余升叙有差。
  </div>
  <div class="pagination">
   <a href="清实录同治朝实录_page302.html">
    上一页
   </a>
   <span>
    ...
   </span>
   <a href="清实录同治朝实录_page298.html">
    298
   </a>
   <a href="清实录同治朝实录_page299.html">
    299
   </a>
   <a href="清实录同治朝实录_page300.html">
    300
   </a>
   <a href="清实录同治朝实录_page301.html">
    301
   </a>
   <a href="清实录同治朝实录_page302.html">
    302
   </a>
   <span class="current-page">
    303
   </span>
   <a href="清实录同治朝实录_page304.html">
    304
   </a>
   <a href="清实录同治朝实录_page305.html">
    305
   </a>
   <a href="清实录同治朝实录_page306.html">
    306
   </a>
   <a href="清实录同治朝实录_page307.html">
    307
   </a>
   <a href="清实录同治朝实录_page308.html">
    308
   </a>
   <span>
    ...
   </span>
   <a href="清实录同治朝实录_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
