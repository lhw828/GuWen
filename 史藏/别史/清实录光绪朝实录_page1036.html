<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 1036 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 1036 页/共 1316 页</h1>
    <div class="content">○四川总督奎俊奏、改设省城大学堂筹办情形。得旨、著即督饬认真举办。务收实效。摺包　　

○陕甘总督崧蕃奏、举办农工商务。筹修甯夏渠工。疏通水利。并推广于各属。得旨、兴修水利。实有益于国计民生。著即认真经理。　　

○四川学政吴郁生奏、请颁定学堂课程。以一学术而兴人才。下管学大臣知之。摺包　　

○以营额短少。革云南游击何金福职。　　

○予边防瘴故科布多即补协领印务处章京玉善照军营病故例议恤。　　

○以捐产赡族。估值逾万。予四川德阳县已故湖北当阳县知县钟廷瑞妻高氏建坊。　　

○庚戌。谕军机大臣等、有人奏、请整顿刑狱一摺。据称上年洋人未交地面时。每有送部监禁之案。又洋兵入京时。有开监放出各犯之案。其系禁者。亟应问明案情轻重。或收或释。至开监放出各犯。应就怙恶不悛。混名久著者。访缉惩办等语。刑狱之设。所以惩暴止奸。岂容稍有枉纵。著刑部认真清理。分别究办。至所指名请拏之匪棍赵幼臣即大刀赵五等、著步军统领、顺天府、五城御史、按名严拏。务获惩办。以靖地方。原摺著钞给阅看。将此各谕令知之。现月　　

○又谕、有人奏、畿辅善后事宜。请饬慎筹捐款。妥布防兵一摺。直隶自遭兵燹。元气大伤。民情困苦。人心浮动。近因捐赔教款。致有奸民乘机煽乱。亟应妥筹善后。思患豫防。著袁世凯按照所奏各节。体察情形。详筹办法。总期集款而不至病民。其盗匪啸聚之区。一面分布防兵。认真弹压。以安民生而靖地方。另片奏、朝阳广钜疏防酿变各员。请饬查办。并奖叙平匪之员。不得滥保等语。著袁世凯一并确查。分别据实具奏。原摺片著钞给阅看。将此谕令知之。现月　　

○又谕、有人奏、热河吏治久坏。州县营官。纵盗殃民。朝阳等处。晶■宜出巨案。并未惩办。剧盗潘成等、乘乱焚劫。号召甚血■乣。请饬严密查办等语。热河地方。近接畿辅。花子沟聚血■乣一案。已烦兵力。若盗源不清。后患何堪设想。著袁世凯、色楞额、将著名各匪。严拏惩办。并将吏治营规。实力整顿。以靖地方。原片著钞给阅看。将此各谕令知之。寻奏、查前管带练军郝祥麟、并无冤杀良民及诱奸民女情事。惟兵丁约束不严。未免骚扰。现已撤换。喇嘛潘成、亦无捏控喇嘛刘喜、贿差毒毙及被贼供扳之案。其余各节。或事出有因。或查无实据。均毋庸议。至吏治营规。亟应力求整顿。并饬各防营州县。严治盗贼。以靖边塞。报闻。　　

○覆带引见京察一等各员。得旨、宗室墨麒著以四五品京堂候补。朱延熙、刘若曾、穆特贺、弼良、成和、乐平、清泰、荣霈、斌俊、瑞丰、刘思翥、景清、齐普松武、锡恩、潘江、何汝翰、武玉润、文冲、丁象震、三寿、连升、双寿、黄曾源、均记名以道府用。现月　　

○四川总督奎俊奏、川省津贴捐输。应广乡试武额请改为文额下部议。　　

○予捐银助赈四川蓬州附贡生沈国熊捐助义田郫县已故刑部主事刘湘妻邓氏、各建坊。　　

○辛亥。外务部奏、新设奥义比三国使臣。请照案铸给关防。依议行。　　

○刑部奏、则例年久未修。拟先删定完善。再与各国法律。互相参酌。依议行。　　

○四川总督奎俊奏、川盐济楚。弊重销疲。拟请在鄂设立保商局。派员督办。以苏商困而维饷源。允之。摺包　　

○河南巡抚锡良奏、泌阳县匪徒纠血■乣。焚杀教堂教民。派员带队驰往。拏获要犯。暨剿捕匪党情形。得旨、著赶紧缉拏首要张云卿等、务获惩办。俟全案定后。再行择尤酌保。毋许冒滥。摺包　　

○山东巡抚张人骏奏、泗水县属居民被火。委员抚恤。得旨、著即妥为抚恤毋任失所。　　

○以记名副都统英慈为镶红旗汉军副都统。明发　　

○理藩院右侍郎会章因病解职。以通政使司通政使儒林为理藩院右侍郎。现月　　

○命热河都统色楞额来京当差。以河南巡抚锡良为热河都统。　　

○调山东巡抚张人骏为河南巡抚。直隶布政使周馥为山东巡抚。调江甯布政使吴重喜■心为直隶布政使。以前陕西布政使李有棻为江甯布政使。现月　　

○以泌阳教案缉匪玩懈。革豫军分统道员马开玉等七员职。摺包　　

○壬子。谕军机大臣等、庄亲王载勋、怡亲王溥静、贝勒载濂、载滢、均已革去爵职。应如何承袭之处。著宗人府查例具奏。　　

○库伦办事大臣丰升阿奏、库伦瘠区。商民铺房各捐。请变通筹办。由甲首包捐。岁缴银二万四千两。下户部知之。　　

○解泰甯镇总兵准良、广东陆路提督邓万林、云南临元镇总兵覃修纲职。现月　　

○癸丑。谕军机大臣等、御史王乃徵奏、修理玉牒。请照成案办理等语。本年缮修玉牒。著宗人府查明恭忠亲王奏准成案。仿照办理。不得滥收报效。以杜弊端。原片著钞给阅看。

现月

　　

○又谕、戴鸿慈奏、请置宣谕化导使。以各省学政兼充。并创立报馆各摺片。著政务处核议具奏。寻奏、学政事繁时促。若令兼充宣谕化导使。恐难兼顾。查定例各省府厅州县教官。原有教化之责。应请申明定章。饬下各省督抚学政。督饬教官。随时亲历城乡。传集绅庶。切实训谕。较为易行。至请在翰林院创立报馆。系为广见闻息浮议起见。惟从前向有官书局汇报。原隶大学堂。应请饬管学大臣。慎择妥员编辑。毋庸另设报局。以免纷歧。依议行。　　

○又谕、有人奏、川省饥馑盗贼。请饬严课吏治一摺。据称四川吏治之弊。匿灾讳盗。相习成风。藩司员凤林、不甚留心吏治。成都府知府阿麟、袒庇属吏。坐视不问。前署遂甯县徐樾、酷刑讳盗。请饬查倢■＜曰融＞■＜石木＞等语。该省民情浮动。盗风甚炽。全在地方官认真办理。以期除暴安良。著奎俊按照所指各节。确查具奏。另片奏、知县周镕、杨燮吉、郑毓岷、商汝干、魏时璟、罗桢、等六员。贪劣异常。请严行查办。治以应得之罪等语。著一并确查。据实覆奏。毋稍瞻徇。原摺片均著钞给阅看。将此谕令知之。现月　　

○两江总督刘坤一奏、筹办江南省各学堂情形。得旨、著即督饬认真讲求。随时考察。务得通才而收实效。摺包　　

○山西巡抚岑春火滟宣奏、秦晋两省乡试。拟恳合闱办理。以期便利而省繁费。下政务处会同礼部速议。寻奏、所拟合闱办法。尚属周妥。应准如所请。惟考官仍请肬■闲放山西陕西正副各二员。分省校阅。以昭慎重。其同考官陕西向分十房。现两省合闱。试卷较多。应请添派四房。共十四房。每省七房。分校试卷。以期精密。依议行。　　

○陕西巡抚升允奏、蒙洋议和。神木部员明禄、办理不善。请即撤回。从之。　　

○又奏、神木部员一缺。拟请裁撤。其应管蒙旗事务。即归神木同知兼理。下所司议行。　　

○又奏、开办大学堂。拟订章程。得旨、著即督饬认真办理。务收兴学实效。摺包　　

○又奏、拟就大学堂中。先设农务工艺两斋。并咨调教习情形。得旨、农务工艺。足厚民生。著即认真兴办。毋涉敷衍。　　

○又奏、闻办陕西武备学堂。得旨、著即督饬认真训练。加意讲求。以期得力。摺包　　

○以肃亲王善耆、为御前大臣。外记注　　

○镶黄旗蒙古都统奕谟因病赏假。以镶白旗蒙古都统芬车署镶黄旗蒙古都统。明发　　

○以都察院左副都御史庆福为泰甯镇总兵官。兼总管内务府大臣。现月　　

○以广东潮州镇总兵马维骐为广东陆路提督。记名提督蒯德浦为潮州镇总兵官。现月　　

○以前贵州古州镇总兵黄呈祥为云南临元镇总兵官。现月　　

○以南洋官商。捐款赈济陕灾。赏新加坡领事罗忠尧、谢荣光花翎。摺包　　

○甲寅。谕军机大臣等、御史徐德沅奏、讲求农工以振兴商务一摺。著政务处核议。现月　　

○又谕、有人奏、安徽盱眙县节妇纪杨氏被逼自尽一案。前任知县俞炳章、并不究讯。勒令尸亲和息。接署知县高振锴、有心袒护。遽将原告严刑逼供。以致沉冤莫释。请饬查究等语。著聂缉规亲提人证。彻底审讯。据实倢■＜曰融＞■＜石木＞办。毋稍徇庇。原片著钞给阅看。将此谕令知之。寻奏、此案前由凤颍道亲提审办。复经提省。委安庆府彻底查讯明确。分别按律定拟。该前署县俞炳章、接署县高振锴、讯办此案。尚无不合。应请免其置议。下部知之。　　

○署直隶总督袁世凯奏、威县土匪倡乱。晶■宜经官军击散情形。得旨、著即督饬开导乡愚。毋被煽惑。并严饬各属地方官。勤求民瘼。加意抚循。是为切要。摺包　　

○两江总督刘坤一等奏、江甯省城。设立课吏馆。以资考核。得旨、但凭考课等第。犹不足以得真才。著督同司道认真察核。务以询事考言为准。　　

○以江南陆师学堂三年毕业。予教员黄昺隆等五员、暨优等学生奖叙。　　

○以捕匪不力。奣＜虘阝＞亦近纵庇。革安徽都司刘自连职并讯办。　　

○以讹借索诈。革两江督标守备陈宏发职并讯办。　　

</div>
    <div class="pagination">
<a href="清实录光绪朝实录_page1035.html">上一页</a><span>...</span><a href="清实录光绪朝实录_page1031.html">1031</a><a href="清实录光绪朝实录_page1032.html">1032</a><a href="清实录光绪朝实录_page1033.html">1033</a><a href="清实录光绪朝实录_page1034.html">1034</a><a href="清实录光绪朝实录_page1035.html">1035</a><span class="current-page">1036</span><a href="清实录光绪朝实录_page1037.html">1037</a><a href="清实录光绪朝实录_page1038.html">1038</a><a href="清实录光绪朝实录_page1039.html">1039</a><a href="清实录光绪朝实录_page1040.html">1040</a><a href="清实录光绪朝实录_page1041.html">1041</a><span>...</span><a href="清实录光绪朝实录_page1037.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
