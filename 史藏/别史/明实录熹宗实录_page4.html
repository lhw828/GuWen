<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 4 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 4 页/共 111 页</h1>
    <div class="content">　　○复除翰林院编修钱谦益
　　○谕礼部  皇考梓宫在殡朕值生辰倍切哀痛贺礼免行
　　○河南道御史袁化中言自有辽事以来增兵加饷东括西派使中原有财竭盗起之忧殄灭无期骚动日甚是以深计之臣皆言屯田诚欲因地之利赡师旅而省转输也然屯事方兴寇或伺隙侵扰必先于广平之处连置墩堡盖民有城堡居止之所即戎马卒至亦得以闭门拒守而无抢掠之害至秋收之后其谷豆草束屯积于中此屯之最先最急者也于外则度地形高下因水路之便建阡陌浚沟洫种稼穑而限戎马务使声势犄角屹然金汤而又议统率夫名虽田而实军军虽种田而实日习夫兵法故每军一名授田十亩一顷设屯头一名即以旗头为之十顷设屯长一名即以总甲为之五十顷设屯官一员即以把总为之二百五十顷设屯师使分查五官所属之事即以千总为之腹外设巡行督屯一员日巡丘亩以察二师之勤惰即以参游为之五百顷设总理屯务官一员即以副将为之春耕则递相稽查以耕种得法沟洫深邃栽树稠密为高下而赏罚行焉秋收亦然其转相报也屯头开之屯长屯长开之屯官屯官开之屯师屯师开之总理总理开之两台上下交察而屯政成矣而又议农器夫农之须器犹军之荷戈既不可责军之自置又不可借用民间宜每地一顷度用农器若干官为给银置办专使屯头司之朝则领出暮则查收如有损坏具禀补置若漫不经心以致失落者责比屯头而又议更番盖五人夥种五十亩矣其种之之法专以三人理田事沟洫余二人一司厨灶一司喂马如田事出屯官催各屯长整束器械其牧马于边者专以瞭望烽火以为田者游兵则田夫气壮矣且令五人五日一更番以休其劳役平居则心志齐一而不乖即战斗生死相卫而必救其振边之上策乎而又议优恤于耕种之时少增钱粮以为犒赏之用其银即于行粮动支至秋收之时仍给斛斗官七民三依佃田户则例如是则因兵为屯而国无增饷之费屯有赏赐则军有乐就之心计一年屯之所得可积半年之食二年则余一年之积数年则仓盈庾羡又何忧转输之难乎若官等义无分粒候政举优擢可也章下所司
　　○吏部尚书周嘉谟等言今天下民困极矣始因矿税之剥削皮骨仅存继以徵派之繁兴髓脂立竭幸  先帝立撤税使旁流解泽而  皇上屡有蠲恤  明诏所及无不扶杖愿睹德化之成者然必奉行得人斯拊循有法乃近来有司贤者固多不肖者往往而是即如徵妆火耗一节相沿成俗牢不可破甚至加二加三有大条鞭又有小条鞭有官秤头又有里长秤头粮房收头表里为奸吏胥皂快追呼滋扰而微独此也或重扣轻出或暮贿昼攫或额派已足有事而里甲复骚或赎锾已苛借事而科罚不已甚至工役匠作充斥于私衙什物器具络绎于道路商贾聚集之所则票取货物半价无给舟楫可通之地则打造船只满载而归甚至借货富户效沿门之乞差遣胥吏恣诈骗之威有一于此皆足蠹治殃民谁司提衡而令至是止缘贪墨之吏才足相济结纳以博名高炫饬以呈巧媚乞灵竿牍丰饬厨邮而道府及查盘官又从而游扬之即嗟怨日益于下而贤声日腾于上则察吏者之过也臣窃谓守巡各道与各府掌印官相距州县治原不甚远官之贤不肖自难逃于小民之口而乃悠悠泛泛不以民瘼关心或止见其事件能完或止见其趋承无失甚至生辰节序任其来往称贺而币帛牲醴充斥门庭在贤监司太守固绝无点染然而禁止参谒之令不严亦非所以恤民隐而饬官尝也下此则州县正官之于佐贰首领与府佐官之署州县印者亦莫不然一吞其饵任所欲为或滥准词状手本或需索见面尝规管粮者任其加耗徵收司捕者任其受贿卖放清军者任其勾取摉索尚有委及仓巡驿递等官者其贻害于民与跖等耳凡此皆端本澄源之论所当责成于守巡道及各府掌印官者而本本源源之地尤当于抚按致于宁焉近来抚按报命虽于有司间有论劾每遗科甲以举贡塞责至于监司则数年以来率有举而无劾矣此非徇情博长厚之称则疎识无觉察之明又何怪乎吏治无所劝惩民生日益凋瘁也哉方今  圣政维新之初正吏治更新之会乞敕部臣严行抚按官申饬州县有司官务洁己爱民以仰禆至治仍责成道府官务正己率属以共臻化理如有前弊特疏参劾其有司贪污不简者先须访确赃迹方挂白简即行提问赃私狼籍严追为辽饷军需以宽加派之民力至于贤不肖官评惟抚按官开报始足为据亦应申饬见行事例务四季及时开报不必一概造送止将极贤极不肖有司等官具揭各一本以凭斟酌优劣升转其方面官亦应一并造送勿徇体面致成废阁如或因循不报或报不以实听本部及科道官纠参照考成事例分别罚治其清白异尝加意爱民者无论道府有司不时表章一二以便破格拔擢务使赏罚并行劝惩各当亦兴起吏治安全民生之一大机括也得旨近来吏治日偷全是激杨无法这本深于饬吏安民有禆即严行抚按官申饬各道府官有司有贪墨异尝的访确参奏追赃正罪其开报举劾等事都依议著实举行
　　○大学士方从哲以前诣  山陵题  主韩爌以  梓宫发引各赐银币
　　○升福建按察司佥事熊明遇为狭西布政使司右参议兼提督学政驻宁夏
　　○乙丑  上御文华殿讲读
　　○以日讲初开赐大学士方从哲等日讲官钱象坤等正字官马键等表里有差
　　○湖广道御史贾继春河南道御史安伸山东道御史田珍言孙如游突从内传大骇听闻辅弼非传奉之官台鼎非夤缘之地乞收回成命以塞幸门庶政本之地清登庸之典重吏科都给事中薛凤翔亦以为言得旨朕以  皇祖考妣及  皇考升遐先帝嗣登宝位暨朕登极典礼重大相继告成自昔未有尚书孙如游独任竭诚朕轸念劳绩特兹简任出朕亲裁言官不得疑旨
　　○考选科道吏科程明枢户科赵时用郝土膏程注礼科孙杰周士朴兵科郭允厚尹同皋刑科毛士龙工科孙国祯霍守典李春烨南兵科郭巩南工科徐宪卿江西道御史徐扬先潘士良王业浩湖广道潘云翼方震孺河南道张捷谢文锦山西道周昌晋狭西道贾毓祥四川道焦源溥云南道王大年董羽宸南京浙江道李希孔南京河南道何早南京山东道曹谷南京广东道王允成候缺北道马逢皋崔呈秀侯恂刘廷宣周宗建杨新期魏光绪李应荐杨建烈王元瑞钱士贵周邦基贾三策施梁张汝＜棥心＞陈九畴
　　○大学士方从哲三辞加恩不允
　　○丙寅刑部尚书黄克缵参罪将张名世负三死罪营求出狱求立功自赎今无半箭之功徒云能造火药复官参将何以示劝惩而明国法乎夫援辽有废将有罪将有死罪将必分为三等以斩获之多少为复官之难易如一年内无擒斩二十人以上有废将不得复职无三十以上者罪将不许复职无百人以上者死罪将不许复职若一年以外全无斩获者差官拏回仍旧监禁庶几人心知警敌忾可振国耻可雪得旨罪弁张名世查无斩获功级不准复职余如议行
　　○命礼部尚书孙如游以原官兼东阁大学士入阁办事
　　○以宣大总督兵部左侍郎崔景荣为兵部尚书
　　○升原任吏部稽勋司郎中王大智为南京大理寺右寺丞
　　○升山西右布政使解经邦为都察院右佥都御史巡抚宣府
　　○升山西按察司副使傅淑训为狭西布政使司右参政商雒道
　　○加升贵州普安守备许成名游击职衔
　　○丁卯哕鸾宫灾  上谕内阁择吉行奉慰  九庙暨  皇考圣灵礼又谕  皇五弟并诸公主见居勖勤宫与哕鸾宫相隔甚远其哕鸾宫虽毁选侍李氏暨皇八妹俱无恙特谕卿等知之
　　○起升原任礼部右侍郎孙慎行为南京礼部尚书
　　○升少詹事盛以弘为吏部右侍郎兼翰林院侍读学士郑以伟为礼部右侍郎兼翰林院侍读学士
　　○改刑部左侍郎陈道亨为工部左侍郎兼都察院右佥都御史总理河道
　　○升四川布政使司右参政孙好古为本省按察使川东道
　　○升山东布政使司右参政李右谏为湖广按察使湖北道
　　○升兵部职方司员外尹嘉宾为湖广按察司佥事提督学政
　　○戊辰辽东经略熊廷弼再疏辞辩且求勘问言辽自三路覆没再陷开原臣始驱羸卒数百人踉跄出关行至杏山而铁岭又报陷当是时中外汹汹皆谓辽必亡若不能以旦夕待而今何以转亡为存地方安堵举朝帖席而卧也此非不操练不部署不拊戢专事工作而尚威刑者所能致也惟是臣之操法与向来异向来地方操练但合营装塘冲打以完故事即将官教演亦但每军面试一回不过三百人而日已云暮臣则不然每将令于城外各择一区地为教场如管兵千人者该四十队每队二十五人设一燕儿窝而立于其下就本队中择善射者五人以一教四自卯至午如法教演日每百回七八十回乃已骑射枪炮俱然仍令彼此主客互逐队与队逐熟而合之于总总与总逐熟而合之于哨哨与哨逐熟而合之于营臣尝谓以督抚操军不若以将官操军以将官操军不若使军自操人但见臣不恒亲下操又尝外巡不暇时时亲下操遂谓臣不操练如臣不操练闲住兵将何用是必不图灭贼不图性命归家然后可而臣复何心盖此议起自去秋臣初任时见赞画新兵无用拨供采草斫棍挑壕等役赞画见其军多逃遂倡言军士做工不得操练以自文而阅臣因为之广其传以至于今此兵马不训练之说也至谓臣拥兵十万余不能大入大创小入小创斩贼擒王而殃民蹙地为狡虏所笑者第斩贼擒王之事于此日之兵之将且勿易言也凡用兵须总兵将官兵马得力才能济事今总兵中惟贺世贤略短取长敢于阵战侯世禄精悍而初临大敌刘孔胤善收拾城守行伍而战阵非长将官惟尤世功朱万良等为军中白眉求大将如前日刘綎辈诸将如梁汝贵徐九思辈已不可得而各镇兵马又皆四五屡迁之余无一而非敝赋下驷者发与总兵将官皆力辞不受川兵土兵毛兵心虽齐法虽整亦强弱参半而平原旷野不能与战骑相驰逐昨通查各兵虽有十二万之数而实在堪战者内除土川毛兵三项不挑外其余挑选精壮十不得其二三余无柰何只得令充守城采草放马以及火兵之役至于马匹损瘦短少更不可言今言者第见辽中今日被臣收拾后之人情光景遂谓援兵陆续出关必一一可战而不能战以为经略罪而抑知夫兵马之不能战一至此极也令箭催而张帅殒命马上催而三路偾帅臣于今日何敢轻率如欲大入大创小入小创为斩贼擒王之事且将各边精兵再调三四万成一西北兵势水蔺各土兵调一二万成一川土兵势然后进取亦未为晚而非今日病臣罪臣所能及也于是科臣魏应嘉台臣冯三元张修德复极论之谓其硬口饰辩有欲罪以靡耗失事者有欲罪以托病脱卸者有欲罪以掜造逆榜者廷弼请即以三臣行勘得旨科道魏应嘉冯三元张修德与经略熊廷弼屡相奏扰若不速勘无以明功罪即著魏应嘉等前往辽镇会同彼处抚按勘明从实具奏浙江道御史吴应奇言辽事自宜行勘勘官必当另遣  上怒其述旨擅减三字为不敬兵科都给事中杨涟亦力言不可而辅臣方从哲等谓从来勘事必身在事外乃得公平若以言事之人即勘所言之事即一一得实讵肯降心俯首彼此争执归结无期得旨言官经略日以辽事互相奏扰故著魏应嘉等前往会勘今卿等奏称言事之臣即勘所言之事有所未便著部院公举风力科臣一员前往辽东会同经略抚按官作速从公从实勘明回奏听朕裁处与勘诸臣不得再来渎扰
　　○工科给事中张其庭条陈四事一曰诏令当重一曰言路当广一曰名实当核一曰兵戎当诘而核名实款语侵太仆寺卿吴默谓默三品京卿七年家食恋恋不能自割营营复有垂涎岂可使野有占缺之臣朝有虚旷之位哉得旨报闻
　　○督饷户部郎中葛如麟言宣饷缺乏至极饥荒旦夕难待谓宣府岁额京运主客饷银共该二十九万九千有奇自万历二十七年至二十九年未发银二十四万七千四百有奇而四十八年全未题发及三十八年以前未发盐课三十三万九千七百余两犹不与焉民运银共该七十八万九千八百有奇自四十一年至四十七年共欠六十三万三千五百有奇而顷优免四十一年以前之十二万八千七百余两犹不与焉今非邀浩荡之恩无论数万老稚久填沟壑万一强卒悍领一呼百应宁止如上年四月之变已哉而荷戈无人防御何赖本年贡市之局且不知所终矣章下所司
　　○己巳户科右给事中张国祥上言三事一防僻佞谓自古辅养君德者惟慎选左右之为急彼其地近情昵先意逢迎始焉蛊惑君心继且窃弄国柄而引  武庙之宠信刘瑾几危  社稷以为戒一新相业谓密勿辅臣宜以精白事  主上以冲虚资僚友以至诚恻怛之精神流通于宫府之间明开其善念而默寝其非机以广大荡平之赤悃推于缙绅之腹融化其偏邪而会归于中正弼成中兴之上理自为中兴之良佐一定将略谓熊经略辽左修筑开浚鼓舞堵截是其一得未可尽以为非借使少调无用之兵少靡难处之饷不至疲敝闾左以为根本忧迟之数年虽未能成功于剿亦可收效于御惜其志大才疎气高量褊诸臣论列业无剩义奉旨行勘毋容再赘矣惟是有识所虑者经略更易之际乃敌人乘衅之时正宜聚精会神经理防御而三臣并出文移旁午毋乃懈军心而长寇志乎说者谓功罪不可不明据臣愚见此时吃紧惟敌是求仰藉  九庙威灵祸乱削平有日不惟廷弼可从宽宥即杨镐何妨末减不然而荡定无期变生意外不惟当局者莫逃误国之罪即旁观者俱有胥溺之忧柰何于艰危之场作此扰攘之举也今日务宜令袁应泰条上方略或能任剿或能任御用若干兵马若干钱粮若何年月结若何局而庙堂之上另简才贤更代勿贻将来之悔如果可用亦当宽其衔辔共为措办徐观后效之成自古英雄建立功业者必先有定筭于胸中愿应泰精筹彼己速上方略今日之担承即后日之券契慎重于始自可不颠仆于终得旨报闻
　　○户部尚书李汝华上疏求去温旨留之
　　○礼部尚书孙如游疏辞特简之命不允
　　○升南京吏部考功司郎中朱身修为福建布政使司右参政福宁兵备
　　○升四川叙州府知府徐九德为本省按察司副使叙马兵备
　　○庚午  上御文华殿讲书
　　○贵州巡抚李橒巡按史永安题孝子二名杨通照通杰系铜仁县民万历三十二年照杰因母周氏疾拜祷求以身代经三年不入内室三十六年群苗流劫至其家母被掳去照杰追赶转斗十数里被伤不顾追至鬼空溪骂贼震动山谷见母被执奋不顾身杀透重围为贼所杀碎尸甚惨通照时年二十五岁通杰年二十二岁合旌表双孝之门
　　○给原任吏部侍郎刘元震祭二坛予全葬
　　○给原任福建巡抚右副都御史黄承玄祭葬
　　○以原任武昌府同知卞孔时为南京刑部员外郎孔时昔年以矿税事与佥事冯应京等同下诏狱者也
　　○辛未礼科右给事中周希令上中兴十二要其一言宜时惕己事以尝惺  圣虑  陛下上无  两宫  中宫未建所与亲者  皇天后土  九庙神灵及群臣百姓耳  先帝仁孝天纵身履震惊然能护持于青宫之掖庭而不能决绝衽席之进御能浃旬之间尽沛大政不能无弥留之际几贻祸本然则起居侍御之可畏孰深于是前日谓保护  圣躬之人今日觉不利  圣躬之人今日发觉罹法之竖即前日谓亲信守法之竖则左右嚬笑之可危孰切于是二十年不得见  天子之臣而护驾直宿犹是九卿科道  两朝逼正匹后之妃而移宫清禁终因言路谏官则疏远亲信之可辨孰明白于是人主之职在论相论相者岂多备数员时召几次已也论其人耳与之决疑难而观其谋断敏钝与之评忠佞而观其举庇偏正当定大策则知其担当与否当议大礼则知其明习与否观其密揭与抄传之合否而知其心为国之诚伪酌之人与行事之似否而知其人付托之效负苟留心于圣鉴自难遁夫  天聪得旨报闻
　　○南京太常寺少卿曹珍奏先帝升遐未明内廷宿蠹可虑事出不虞远近惊悼乞  圣明痛念  先帝深维后患以杜隐祸以慰舆情内参李可灼崔文昇进药以为内庭之奸谋一日不破则  圣躬之安危安能自保就己事破其机关倍加拥护警察非尝则辅臣是也得旨报闻
　　○遣内官王宗等四人往福府等府各赍御书表里银钞以行
　　○礼部尚书孙如游以人言固辞新命优旨答之
　　○加济南道参政程启南为山东按察使仍管本道事务
　　○升南京太常寺卿桂有根为通政司左通政
　　○升山东按察使金应凤为山西右布政使阳和兵备
　　○起原任福建按察司副使郑三俊为浙江粮道
　　○壬申遣太仆寺少卿范济世等各赍  光宗尊谥诏往省直开读
　　○吏部尚书周嘉谟上疏乞休不允
　　○礼部侍郎郑以伟疏辞新命不允
　　○命御史李凌云巡按顺天
　　○前加恩戚臣拟封郭振明伯爵至是复批部疏振明升授左都督原传升尚余一级准加太子太保封爵候旨行
　　○以工部右侍郎董汉儒为兵部右侍郎兼都察院右佥都御史总督宣大
　　○升右通政周希圣为南京光禄寺卿
　　○升湖广黄州府知府李继周为四川按察司副使川东兵备
　　○升江西赣州府知府金汝嘉为山东按察司副使沂州兵备
　　○升南京吏部稽勋司郎中文翔凤为山西布政使司右参议提督学政
　　○癸酉发内帑一百八十万劳边  上谕户兵二部朕惟登极覃恩赏赉各边军士系  累朝旧典但人数甚多稽查不易近该礼部具奏边军数目恐临期不无增减解银到日著各该巡按御史严行道将设法清查按名给散务使见在者人沾实惠逃亡事故者不得冒领事完将用过银两的数报部查考余剩的留抵户部年例其辽东额兵累年损伤无算援兵出关之后逃亡更多也著监军御史加意严核毋得尽凭将领开致滋虚冒尔部作速通行各镇一体遵行故谕
　　○工科右给事中惠世扬题迩者一号殿之哕鸾宫灾且  皇上登极未旬日有黑气斗日之异然未有言之者臣愚昧敢进一言爵赏当裁党禁当开也冗官当议武备当修民穷当念也  皇祖  先帝相继宾天  皇上应运嗣服臣子竭蹷自是职分而叨恩逾涯如从从哲人言已为啧啧何物礼臣又当鼎铉异数也古有遇灾策免三公之例此正其时年来剪除异已百计排摈有指为东林之党者有变为西北之党者又有目为东朝之党者讎视  君父昔日荐绅若高攀龙刘宗周孙居相刘策王之采陆大受等迄不见用舆论不平何昭旷之途不可共游而倾陷无已时乎国家多故非无官之患巧用人而拙程材密持议而疎课绩至此时蠹乱不胜言矣刘国缙之赞画以虚军冒实粮即徐光启素负经济当事处置失宜人且赘员视之而江淮又添一海运使无济转输徒滋烦扰是亦不可以已乎奴酋犯顺三年于兹矣言策者欲以取胜于庙堂言力者未能决战于原野终日言兵兵不足终日言饷饷不足终日言道将道将不足广宁山海蓟镇且当宿重兵当有重将乃于京师根本之地不一加意今阴巧险猾之许弘纲入司戎政将以十二团营为委曲狥人之资武备何时可修也辽难一日未平加派一日不已不肖有司因之为利见年为逾年之征地不论肥瘠粮不论久近年不论丰歉丁不论存亡概立科条肆行督责薪尽而火灭本实拨而枝叶随之是可不为之寒心哉乞  皇上谕令阁部科道等官公忠体国毋开幸门隐伏其情自处于可议毋塞言路颠倒其术示人以可疑毋顾私交矫众非而恣独是毋忘邦本勤远略而忽近忧何殷忧不以启  圣灾异不化为吉祥乎章下所司
　　○南京户部尚书汪应蛟辞免新命不允
　　明熹宗悊皇帝实录卷之二
明熹宗悊皇帝实录卷之三
　　泰昌元年十一月甲戌朔颁天启元年历是日赐辅臣刘一燝韩爌及讲官钱象坤等新历各有差
　　○礼部恭上  孝元贞皇后  孝和皇太后各尊谥册宝仪注一前期三日太常寺官奏致斋仍奏请遣官祭告  天地  宗庙  社稷至日行祭告礼用祝文香帛酒果脯醢如常仪一前期一日司礼监官设  册案  宝案于  孝元贞皇后神主前并设  册案  宝案于  孝和皇太后几筵前俱册东宝西仍各置设祝案于  御拜位右  册舆  宝舆香亭于文华门捧各  册宝各置舆中一是日早  上素翼善冠麻布袍腰绖祭告  光宗贞皇帝几筵前用祝文香帛酒果如常仪即祭告  孝元贞皇后神主前  孝和皇太后几筵前各用祝文香帛酒果如常仪祭毕  上素翼善冠麻布袍腰绖  御文华门百官暂免朝参司礼监官举各  册宝舆外导  驾官导  上随舆后降阶升辂外导  驾官退百官素服乌纱帽黑角带皂靴先于文华门外丹墀内东皆北向立俟  册宝舆启行百官皆跪  册宝舆过兴皆随至东华门内  孝和皇太后册宝舆暂驻司礼监官举  孝元贞皇后册宝舆至  慈庆宫门外  上降辂百官皆北向立  册宝舆由中门进至  慈庆宫大殿前丹陛上导引官导  上由左门入至丹墀内赞唱执事官各司其事导引引官导  上至丹陛上拜位捧册宝官于  册宝舆内捧  册宝由殿中门入至  神主前左右北向立内赞奏四拜礼  瑞王惠王  桂王  皇五弟陪拜司礼监官传示在外鸿胪寺官赞百官皆四拜导引官导  上由殿左门入至  神主前奏跪传赞百官皆跪内赞奏进  册捧册官以册跪进于  上右  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册宣册官诣案取册跪于  上右宣讫仍置于案奏宣宝宣宝官诣案取宝跪于  上左宣讫仍置于案奏俯伏兴平身传赞百官同奏复位导引官导  上由殿左门出至拜位奏四拜传赞百官同拜毕导引官导  上由殿左门入至  神主前司礼监官捧册宝奉安讫  上行叩头礼内赞奏礼毕导引官导  上由殿左门出至  慈庆宫外司礼监官举  孝和皇太后册宝舆前行  上升辂随舆后行由东华门东上门东上南门至南城宜春宫门外  上降辂百官俱随至宜春宫门外皆北向立册宝舆由中门进至  几筵殿前丹陛上礼同前一初四日颁  孝元贞皇后  孝和皇太后各尊谥诏先期鸿胪寺设诏案于文华殿内东锦衣卫设伞盖于文华殿前至日早百官各具素服乌纱帽黑角带皂靴于承天门外伺候  上御文华后殿具黑翼善冠白素袍黑犀带执事官先行五拜三叩头礼鸿胪寺官奏请升殿导  驾官导  上御文华殿鸣鞭讫序班举诏案于殿中翰林院官捧诏立于左鸣赞唱颁诏翰林院官以诏授礼部官礼部官受诏置于案序班举案由殿左门出锦衣卫用伞盖迎至承天门上百官入班鸣赞唱四拜称有制唱讫开读讫再行四拜礼鸿胪寺官传奏礼毕百官退诏书迎至礼部授使者颁行天下  制曰可
　　○工部覆司礼监太监卢受题催内供物料言据该科抄参查万历三十五年例止题办素纱五千疋徽墨一万斤小白绵纸大连七纸各一百万张白毛边纸五十万张并无金箔片脑麝香之类今各色纸张已如数办进该监复申前请殊属滥觞应如科议将本无者悉行删裁应有者量行办送得旨这未完物料系上供急需难容议减除片麝已经内库关用外余照原题数目作速办进
　　○乙亥总督两广右都御史今升兵部尚书协理京营戎政许弘纲＜锍-釒＞辞新命  上优答不允
　　○礼科右给事中周希令条议兵饷言兵必不可再募惟有即辽阳十八万之众分别上中下三等责照信地训练而鼓舞用之民必不可再派惟将一切逋负尽行停止使民并力于正赋及四百万之加派则加派可完而民不重困然辽阳尚少一百八十万之饷户部宜专差部臣与饷司核兵之实数以计饷核饷之实数以计出外而钱粮有可捐损者内而供用有可议折者各令内外衙门自行条陈断然行之有不足者先后没入官房停罢皇店及芦州草场等地可以变价至各州县设有机兵快手民壮等名目皆食兵粮三分之二应差扰民不如尽革以其饷添设精兵各处预备尝平等仓一责之正官收放勿委吏胥各省原设有水利屯田等道令严督有司设法举行务月有考而岁有成将不出五六年天下改观矣下部议覆
　　○褒城王府镇国中尉谟胡□隹与庶宗岩青岩锐窝盗行劫命锢之高墙
　　○丙子以恭上  孝元贞皇后  孝和皇太后尊谥册宝遣泰宁侯陈良弼祭告  南郊保定侯梁世勋祭告  北郊驸马都尉冉兴让祭告  太庙东宁伯焦梦熊祭告  社稷
　　○大学士方从哲以病乞休  上慰留之
　　○吏部尚书周嘉谟再＜锍-釒＞乞休因言方今廷僚济济咸可倚赖但祈推心委任加意培植勿使老成立见凋谢人材立见摧折则元气自充神气自壮  上温答之仍趣即出视事
　　○户部尚书李汝华以病乞归不允
　　○工部左侍郎王允光奏  光宗贞皇帝  陵寝择日兴工先拟规制乞取法  昭陵  上命部院先会同内监及科道官前诣  昭陵宝城楼殿廊垣等处逐一丈量绘图进览以便裁定
　　○工部覆巡按御史田生金请停止改造叚疋＜锍-釒＞言  先皇初意恩原浩荡兹臣部议解二运以备夷赏而不意明旨并催三运是臣部因二运之催以壅  先皇之德意也今虽以收回成命之请得旨减半然视准停查议之前旨大有异矣地方灾沴杼轴久空祈将应天等府州二运未完及三运中半运悉行停免俟物力稍充补造应用  上谕二运未完者速催应用三运俟物力稍充补解不得再渎
　　○丁丑颁  孝元贞皇后  孝和皇太后各尊谥诏于天下诏曰朕惟慈恩罔极报莫殚夫追崇殷礼告成情实切于遐迩惟受  天而升秩号宜率土之共尊亲恭惟  皇妣恭静端懿温惠元妃  淑穆纯姿  柔明至性当  重闱底豫佐盥馈以承欢弘六寝休嘉普衾禂而著惠维兹庆泽诞启冲人爱不异于里毛恩勤备至道尤先于燕翼训迪弥周深惟长发之祥永结终天之慕乃龙轩之仪未正而  鸾驭之景俄沦  先皇轸故剑之思有怀俪极嗣朕享垂衣之祜并举升尊仰日月之光华盛德难穷绘画履霜露之凄怆荣名用寄瞻依爰命礼臣并参舆论敬循穆卜昭荐崇称于十一月初三日祗告  天地  宗庙  社稷恭上尊谥曰  孝元昭懿悊惠庄仁合天弼圣贞皇后于戏肸蚃情通神理贯幽明而不昧哀荣礼备芳徽被寰＜宀禹＞以尝尊布告中外咸使闻知
　　○诏曰朕惟孝隆一本恩重所生自非肇殷礼以追崇何以报慈劬于罔极  祖宗列圣彝章具存衔恤酬恩于朕为尤切焉恭惟  皇妣昭肃恭和章懿才人  懿德夙成  徽音克嗣爰从潜邸佐  睿圣之修逮事  重闱宣肃雍之化宫掖仰其仪法和庆毓为休祥祐命自  天诞育眇质保护宁惟顾复诲提兼极爱劳朕得以蒙被恩勤底于成立奄承基绪获奉  宗祧揆厥庆源何莫非  慈恩启佑之诒也顾  音仪暌侍惊三载之居诸  惟几瞻依结终天之隐痛永言孺慕郁有哀思属  严考之上宾肆鸿仪之并展升尊俪极昭荐崇称于十一月初三日祗告  天地  宗庙  社稷恭上尊谥曰  孝和恭献温穆徽慈谐天鞠圣皇太后于戏  圣善难摹秩号祗从夫节惠孝思不匮荣哀期遍于迩遐诞告万方咸使知悉
　　○是日以恭上  光宗贞皇帝尊谥册宝赐辅臣刘一燝等银币
　　○大学士方从哲等言顷奉旨以天气渐寒暂免日讲窃惟保护  圣躬固臣子爱  君至悃然讲学尤修德致治之本非可缓图查  先朝旧规经筵春讲以二月十二日起五月初二日止秋讲以八月十二日起十月初二日止日讲原无起止  皇祖登极之年以八月十八日开讲直至岁终不辍万历初政禆益弘多  累朝旧章所宜遵守停免之旨未可预传若遇风雨骤寒不妨临时暂免至于  圣节  郊祀典礼繁重前后多免数日庶于进修之中不失节宣之意  上报曰讲学政治之本朕已具悉但文华殿年久未经修饬九五斋精一堂损坏不堪天气渐寒居止未便况朕寿节伊迩冬至将临岂得焂讲焂辍还遵前旨行时礼科都给事中李若圭等狭西道御史高弘图各＜锍-釒＞言天气尚未严寒讲席不宜蚤撤报已有旨
　　○工科给事中李春烨言以言事君者在台谏以人事君者在大臣今言官言人即以言官勘之是下水之牵也言官争其不可勘即吹毛洗垢以罚治之是连株之法也且谓综核在朝廷言官不得预为摹拟则后来是非赏罚惟九卿主之而科道可以一鸣辄斥是揽权之渐箝口之术也至冢臣借言乞病暗行挑激组织言官之言以参驳  圣言而又祈  皇上加意培植勿使老成凋谢是于已则未去而先虑弃帷于人则临阱不惜下石也  皇上冲龄嗣服如蒙泉旭日惟恃辅臣冢卿体国爱人以善成之大臣与谏臣为二则必与内臣为一势必私有所托以寄腹心别有所借以行威福天下事将有不忍言者乞严谕二三大臣无偏无党矢公矢虚一言当即采之无龃龉言即不当亦置之勿索瘢以尧舜致君以禹皋自靖幸甚报闻
　　○撤回天津采取银鱼内官徐贵
　　○驸马都尉冉兴让为其父冉逢阳乞复兵马指挥职许之
　　○宣大总督董汉儒＜锍-釒＞辞新命不允仍命刻期赴任
　　○南京吏部右侍郎顾起元以病辞新命不许
　　○革怀柔伯施壮猷任闲住夺武平伯陈世恩俸一年以巡按直隶御史孙之益劾其倚势私贩大坏盐法故也
　　○戊寅  恭让章皇后忌辰遣中官祭  陵寝
　　○礼部尚书孙如游言  皇上慎择淑媛必须专官博访乞敕司礼监查照前例选委公正勤干内臣分投在京在外多方简选其在外堪中者有司应付廪给令其父母亲送赴京  上从之
　　○如游复以冠礼请得旨于明春正二月择吉举行
　　○工部署部事左侍郎王永光＜锍-釒＞催本部尚书王佐到任  上谕工务繁重王佐不必候代新简河臣亦趣令受事
　　○升辽东巡抚标下旗鼓备御毛焕然为都司佥书管铁岭游击事从监察御史陈王庭之请也
　　○大学士孙如游已膺特简尚绾礼篆上＜锍-釒＞乞休且辞部务  上谕令遵屡旨入阁办事以礼部侍郎郑以伟署部篆
　　○起召入阁原任礼部侍郎何宗彦＜锍-釒＞辞新命  上以  先帝简舁谕令速来佐理
　　○刑部拟内犯王永福姚进忠律斩秋后处决郑稳山刘尚礼姜昇卢国相俱免徒充发南京净军赵进忠刘逊各运炭赎罪其李进忠暨刘逊名下房地俱变价济边  上以王永福等六名俱系同谋偷盗传代库藏著遵前旨俱斩卢国相赵进忠各发充净军刑部尚书黄克缵奏言臣法官也欲以法辟人必使其罪皆丽法彼方无词今姜昇郑稳山刘尚礼不持一物刘逊拾得珠结还与选侍而与王永福姚进忠手持宝者骈首就戮似失轻重之别若曰李选侍事  圣母不恭遇  皇上失体其下人不可轻恕臣愿  皇上为  先帝优容之盖父母之恩犹  天地也履  后土则思母德戴  皇天则思父恩仁人孝子之用心固宜如此然  先帝欲册封选侍为贵妃其匣中袱中之物安知无出于  先帝所赐者乎以是而重下人之罪  先帝在天之灵必有愀然不乐者矣臣愿  皇上之深思之也  上曰朕初登大宝刑政岂不遵于成法该部如何轻听姜昇等一面脱罪之词不知昇等平日罪状多端今虽加斩未尽其辜昇等遵前旨各斩毋再渎陈先是  上传谕到阁辅臣方从哲等具奏兹奉  圣谕昇等平日欺蔽  皇考紊乱宫闱即从重拟罪原不为过惟是  皇上所谕者情之重而该部所持者法之平且  先帝圣德新政传颂外廷而有纵容欺蔽紊乱之名若据以议罪载入招内似于  先帝明断之德不无少亏  皇上光扬之孝更觉有碍乞念该部为  皇上守法之官俯从所请即以原议未当  圣心仍令参酌情罪覆奏定夺
　　○工科给事中孙国祯＜锍-釒＞陈时政五款一严题覆谓近日批答微觉欲阻抑言官使箝其口夫使大臣箝言官之口得以自有其权犹可言也万一浮沉中外并不得有其权至以太阿拱手而授之不可知之地祸且莫测以后事无大小宜悉下部院勘覆毋旨从中发使举朝疑中疑外而寒心于二正之季一谨票拟谓王言如纶如綍宜法  孝宗时每日退朝即召阁部大臣悉发章奏当面票拟不惟堂廉不隔壅蔽不生将知虑以阅历日精机务以谙练日熟一重会推谓迩来卿寺之中揆席之上捷取者不免跃冶以升负议者亦难蒙面以出宜申饬诸臣凡遇会推务矢公慎勿以东西南北分界勿以爱憎毁誉生情不胜任者连坐举主一课职掌谓六曹庶政如藩禄屯田盐法训练等事务在设诚致行极重者改弦以更其始积弛者复古以厚其终一培国脉谓十余年来议论纷纭玄黄之伤实多黑白之形已判今日正宜维持休餋在廷诸臣以定见定力持论以平心平气持衡使元气不伤则国脉自培时户科给事中王继曾御史汪泗论各＜锍-釒＞请还票拟之权于内阁给事中赵时用亦以重会推课职掌为言又请酌起废重内转专委任而总归于衡量名实因荐毕懋良郑三俊邹维琏董应举等俱先后报闻
　　○以都司佥书祝世昌为镇江城游击将军
　　○己卯以  万寿圣节赐辅臣方从哲刘一燝韩爌及讲官钱象坤等正字官马键等金银万寿篆字金银书红绫符各有差
　　○大学士孙如游入阁办事
　　○故辅张居正子懋修陈乞昭雪下所司知之
　　○湖广道御史贾继春言冢卿求去语意未平礼卿辞升衷情未决乞谕冢臣以统均大道还礼卿以廉耻大防则所为爱二臣者深二臣之所为自爱者亦深也得旨大臣进退宜听朝廷主持岂得全凭议论周嘉谟孙如游已有旨谕留
　　○兵科给事中郭巩言边计之废一废于边道而用边道者更误再废于边将而用边将者更误亟宜以边道责吏部博访其饶有心力能了边事者蓄之夹袋中冲边次边斟酌布之以边将责兵部如俸资与材略俱称即责地以安置之或资俸有余而材略不堪即加虚衔勒令谢事苟其智勇可取隐士小卒不妨破格以励材官矫健之志章下所司
　　○吏部左侍郎包见捷＜锍-釒＞辞新命不允
　　○庚辰以写篆  孝元贞皇后  孝和皇太后册宝赐辅臣银币
</div>
    <div class="pagination">
<a href="明实录熹宗实录_page3.html">上一页</a><a href="明实录熹宗实录.html">1</a><a href="明实录熹宗实录_page2.html">2</a><a href="明实录熹宗实录_page3.html">3</a><span class="current-page">4</span><a href="明实录熹宗实录_page5.html">5</a><a href="明实录熹宗实录_page6.html">6</a><a href="明实录熹宗实录_page7.html">7</a><a href="明实录熹宗实录_page8.html">8</a><a href="明实录熹宗实录_page9.html">9</a><span>...</span><a href="明实录熹宗实录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
