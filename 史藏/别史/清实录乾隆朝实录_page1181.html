<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1181 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1181 页/共 1860 页</h1>
    <div class="content">
○钦差御前大臣额驸色布腾巴勒珠尔尊旨覆奏、原奏投诚之人九万户。今遣人前来。止策伯克多尔济。询据格隆、讷木库巴勒珠等详称、别项台吉。各带属人。或一二千、二三千、数百。不等。惟舍楞在后等语。此次投诚夷人。虽不及九万户。亦须遵谕。指与博罗塔拉等处。令其暂住。报闻　　

○甲午。谕曰、德福于彰宝到滇后。著即驰驿来京陛见。再赴四川总督之任。阿尔泰俟德福到时。再行起程来京　　

○谕军机大臣等、据阿尔泰等奏、查办革布什咱情形一摺。内称郎卡之子索诺木、恳乞将革布什咱地方百姓。赏给当差等语。此断不可允行。前因革布什咱头人内变。勾结金川占据其地。阿尔泰等已亲往督办。因令遣员宣谕。使其晓然于恩威祸福。如索诺木速将土兵彻回。仍还革夷土地。歛众归巢。原可就事完结。不加深究。今索诺木。乃请将革布什咱之百姓赏给当差。显系觊觎土境。妄思占据。此则断不可稍涉迁就。致彼无所顾忌。滋生事端。至革布什咱土司。虽已被害。仍须如前奏所云。择其近支众所悦服者。立为土司。岂有归并金川之理。看来索诺木。年幼愚顽。罔识利害。阿尔泰若稍露就便完局之意。使彼得逞其欲。势必于附近土司。渐图蚕食。又复何所底止。正不可不防其渐。此时若过涉张皇。遽加兵力。固非所宜。若一味姑息游移。急图了事。于边境大有关碍。著传谕阿尔泰等。务须酌量机宜。详慎筹度。以期经久无弊。方为妥善。前有旨令彰宝到滇后。德福即赴四川总督之任。阿尔泰入阁办事。今金川与革布什咱构衅一节。其情形乃阿尔泰所深知。且业已经手董办。不便遽易生手。现有旨令德福。由滇赴京陛见。阿尔泰可将革布什咱一事。办理完妥。并筹及善后事宜。俟德福由京赴川后。再行起程来京。仍将金川土舍。于奉到传谕后。情形若何。迅速奏闻　　

○乙未。署云贵总督彰宝奏、龙陵营新设兵六百名。及南甸地方分驻兵二百名。经臣于内地标营裁兵内挑补。缘营制初立。未建兵房。兼上年边地粮价稍昂。俟平减后。兵房完竣。即令搬眷同居。以为长久之计。其中所有缺额。臣思每岁各关隘防兵数千。如于彻回时裁留拨补。上年冬防时。曾调曲浔协兵四百名。驻劄缅宁。今春彻防之后。将曲浔兵就近移于腾越操演。即以之拨补腾越、龙陵、南甸等营。甚属有余。今署督臣德福、请将永顺镇标、及腾越协旧营兵。先令拨补。亦因本处应募乏人。曲为调剂。至腾越都司陈谟、操演兵丁。清理饷项。俱实力黾勉。臣二月内、在腾越细加考察。见其所管鸟枪精熟且耐习劳苦较前可观似不至于贻误得旨已有旨了。谕、前据德福参奏、都司陈谟。废弛劳务。年在七旬以上。精力已衰一摺。降旨交部议处。并令彰宝明白回奏。今据奏覆。该都司实力黾勉。耐习劳若。不染边瘴。虽年有六旬以外。尚属老健等语。该员年齿精神。乃一望立辨之事。陈谟虽已照部议革职。仍著该部行文调取来京引见。再降谕旨　　

○谕军机大臣等，彰宝覆奏摺内。称兵丁搬眷一事。永顺。腾越。相距龙陵。南甸。不过数站。所给之费。虽不可少。但概行给银八两。应俟部议后。再行核办等语。所见亦是。前据署督德福奏请。每兵给银八两。虽经交部议覆准行。但各兵丁搬眷。道路相距非遥。自当量其远近等差。酌量给费。方为允协。著传谕该督。到滇后。按照实在情形。分别详核妥办。不必拘泥部议。致于事理未协。并仍将如何酌量定数发给之处。具摺奏闻。至都司陈谟。衰老废弛。虽经德福参奏议处。已照部议革职。但据该督奏覆。该员年在六旬以上。尚属老健。现已降旨、将陈谟调取来京引见。其年齿精力。一望可知。自难逃朕洞鉴也。并将此谕令知之　　

○兵部议准。署两广总督广东巡抚德保奏称、潮州府属丰顺县洞脚地方。应添设一大汛。派拨千总一员。带兵三十名。驻劄防守。并于龙潭银坑。及海阳县之吴全葫芦田等处。各设一汛。每汛安兵五名。所需弁兵，在潮州镇中营抽拨。从之　　

○以甘肃沙州协副将达齐、为河南南阳镇总兵　　

○丙申。上诣畅春园、问皇太后安　　

○谕、据高晋奏、合肥县民吴和。赊欠牛价一案。巡检严贻丰、擅受禀县。该县周震荣。并不亲提审断。辄令枷号。致该巡检任性滥刑。枷责游示。及经批查。周震荣尚称枷责不枉。固执己见。实属徇纵不职。请旨一并革职。并请将有心徇庇之庐州府知府王承业。严加议处等语，周震荣。严贻丰。均著革职。王承业。著交部严加议处　　

○谕军机大臣等、据崔应阶奏、粮船于六月十八日。全帮过济宁州等语。向来总漕押运尾帮抵通。六月内即可到京。今于六月中。甫过济宁。较每年似觉太迟。因交户部。查向来过济宁日期。多在五月二十左右。极迟不过六月初。今较每年约迟一月。恐抵通有逾例限。回空之期。或致太晚。于明岁漕务有碍。著传谕崔应阶。督饬押运弁员。上紧趱运。毋得稽延逾限。并谕杨廷璋。周元理。严饬沿河文武员弁。督率兵役。加意催趱。毋许停留贻误。仍令崔应阶将因何迟滞缘由。明白回奏。寻奏、现在漳河涨发。溜势湍悍。粮船必须挂犁二张。依岸倒放。不敢直趋大溜。沿途稽迟。有违定限。现在严督押运员弁。昼夜催趱。约过天津。赴通尚可接续抵坝。无误起交。报闻　　

○以编脩熊为霖。为陕西乡试正考官。编修王懿修、为副考官。少詹事彭元瑞、为江南乡试正考官。吏部员外郎陈燮、为副考官　　

○戊戌。谕曰、刑部郎中熊启谟、控告游击任承绪、无故统凶入室锁辱一案。任承绪著革职锁拏。交军机大臣、严审定拟具奏　　

○是月。湖南巡抚觉罗永德奏、臣在江、浙、河南任内。每集民壮与营兵同场考校。以分优劣。兹入湖南境。见有民壮接送。据称多未学习鸟枪。亦未随营操演。并有器械亦未制齐者。楚中吏治废弛。己见一斑。现在严檄责成各属。勒限三个月。将民壮随营训练。务期纯熟。得旨、安民察吏。其要有甚于此者。汝以此为急。亦可谓不知先后矣　　

○署陕甘总督文绶奏、甘省赈务。现申明定例。立法稽查。以专责成。以除弊窦。一、赈册首尾。登明户口银粮总数。先分东西南北四乡。前列村庄名色。次列灾民姓名户口。每村结总。如数村为一册者。复再于册之首尾、结明大总并年月日之下。书明承造牧令姓名。册内通钤骑缝印信。并另造应赈村庄户口总数册一本。以备抽查。一、州县散赈。向例俱委邻封正佐教杂等官监赈。每日放赈毕。即于赈册内亲书某年月日。某官某人。眼同监放某村粮若干。即钤该员印记。俟全行放毕日。再于册首尾结总书名。通册加钤监赈官骑缝印记。一、办赈之员。如有弊混。现已申明乾隆三十四年。星子县知县李应龙。侵蚀赈粮之例。通饬各属。咸知儆惕。一、监赈之员。眼同散赈。州县之有无侵蚀。书役之有无扣克。一望可知。现饬知监赈各员、其责与州县等。如遇州县因赈务被参者。即查明扶同捏写之员。一并查参。一、州县侵冒赈务。本管道府。皆有革职处分。难免回护。必得邻封道府大员。往来抽查。互相纠举。现派道府各员分查。得旨、诸凡详妥。交吴达善尽心实力为之　　

○两广总督李侍尧奏、据河仙镇目莫士麟呈称、今年恭逢皇太后万寿。不得附名群工。少倾葵藿。祈为叩请圣寿无疆等语。臣思外藩头目。职分卑微。越等陈情。究非体制。至称游击蔡汉、奉差勤谨。求从末减。殊属谬妄不经。蔡汉误差获谴。该镇目远在海隅。何由得信。又敢冒昧致词。臣拟作已意回文。天朝体统。典礼攸关。大皇帝赏罚至公。即封疆大吏。亦不敢妄置一词。该镇目何得率行陈请。若据情转奏。恐干谴责。嗣后宜安分自守。不得轻率渎请。得旨得体。知道了　　

○署云贵总督德福奏、新投诚土司、安插普洱府地方。经前署督臣彰宝等、议将召丙、安插于宁洱县通关哨之蕨箕坝、清水河二处。召猛乃、安插于九龙江。土目叭护猛、安插于猛伴小猛仑。召瞰喃、召合□拜、均安插阿墨江之坝哈。伊等亲丁眷属。即于各该处安插。至召那赛、召那花、召猛齐、线官猛等情性未驯。未便安插近边。应并眷属移于省城安插。又召罕彪、叭先捧、叭豸、并眷属。均安插于宁洱县之磨黑地方。各土司所有夷民。停其概迁内地者。即于普洱各土境小猛仑、橄榄坝、猛往、各处。交普洱府属各土司管束。即作该土司民人。叭先捧、叭豸、二土司停迁夷民。交九龙江宣尉司收管安插。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十七

大清高宗法天隆运至诚先觉体元立极敷文奋武孝慈神圣纯皇帝实录卷之八百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。秋。七月。己亥朔。享太庙。遣諴亲王允秘恭代行礼　　

○上诣安佑宫行礼　　

○庚子。上御勤政殿听政　　

○谕军机大臣等、京城自初一日巳时起。雨势甚大。竟夜未止。恐于河工地亩、均有关碍。著传谕杨廷璋、将永定及北运等河情形何似。及一应田禾、有无淹浸之处。即行详细查明。据实迅速奏闻　　

○又谕、昨日至今雨势甚大。顷已降旨、令杨廷璋查明河务民田。有无关碍情形。迅速覆奏矣。永定河务。最关紧要。倘堤岸间有疎虞。杨廷璋应即亲往该处。上紧督办。至行宫差务。杨景素向称谙习。且尚有王显绪。及道员等、可以协同照料。自不至于贻误。杨廷璋竟可毋庸兼顾。亦不必前来接驾。其沿途应修桥座。若搭盖过早。转恐水涨。或有冲损。现距启銮之期。尚有数日。俟雨住水退。再行施工。方为妥协。即于初六日搭盖。尚不误初八经行。现派军机司员博卿额前往。面谕该督。恐其行程不能甚速。著将此先行传谕知之　　

○以工部尚书裘曰修。吏部侍郎瑚世泰。俱充经筵讲官。　　

○辛丑。旌表守正捐躯之江苏沭阳县民何皎汉聘妻王氏　　

○壬寅。上诣畅春园、问皇太后安　　

○谕、今秋雨水较大。京城内外旗民。房屋墙垣。坍塌不少。必有压毙人口者。著交步军统领衙门查明。酌量加恩　　

○谕军机大臣等、京城自初一日巳时起。至初二日。雨势甚大。恐于河务民田。均有关碍。已传旨询问杨廷璋、将永定河、北运河、堤岸情形。及低洼田禾、有无淹浸之处。查明据实覆奏。至天津地势尤低。濒河沮洳之区。更易积水。朕心深为廑念。著传谕西宁。达翎阿等、将天津一带。初一等日雨势。各河、南运河堤、有无漫溢。田亩是否被淹。即行详细查明。据实迅速奏闻。　　

○军机大臣等议准、绥远城将军诺伦奏称、蒙古驿站中、如喜峰、古北、独石等口之委署骁骑校。皆赏七品顶带。独杀虎口等处骁骑校。向无此例。似未公允。请将杀虎口等处十二驿站之蒙古委署骁骑校。一体赏给七品顶带。从之　　

○仓场侍郎瓦尔达等奏、通惠河涨溢。普济等洄南岸漫口。请特派大臣、会同办理。得旨、著派刘浩、伍讷玺、迅速前往该处。会同仓场侍郎瓦尔达等、上紧修筑　　

○癸卯。谕、据瓦达等奏、旗丁蒋鹏年漕船。于王家楼遭风、亏折米二百三十石一案。恐有盗卖捏报情弊。请交直隶总督、漕运总督、派员查究等语。杨廷璋现有防汛事宜。无庸令其赴通会审。崔应阶计期将已抵通。此案即著瓦尔达、刘秉恬、会同该总漕严行审讯。毋任稍有含混。崔应阶俟会审事毕。如朕已启行。竟不必前来。即回任办理明年漕务　　

○谕军机大臣等、昨镇远镇总兵长清。来京陛见奏称、滇省永昌、腾越、所有绿营兵四千名。不能勇往得力。请将此项官兵。酌量移驻裁汰。另设满洲驻防兵丁等语。此事从前屡曾筹画。因永昌及省城。均有难以遽行之势。业经军机大臣定议。俟一二年后，再行核办矣。论滇省绿劳恇怯性成。兵丁全不可用。其弊为中外所共晓。其能酌量改驻满兵。其朴诚果敢。自可一矫颓靡之习。岂不甚善。但该省缘边各标营。设兵甚多。其关系紧要者。必不止永昌。腾越、现兵四千之数。既难尽议改易驻防。而绿营生计情形。又与满洲兵丁各别。伊等平时皆兵民杂处。大约食粮之户。多有兼习裁缝匠作等杂技。满兵皆非所素习。又改设兵丁。先须另筹驻防营堡诸事。不免周章。况满兵移驻日久。习俗易以移人。恐以满洲淳厚素风。不但不能救正绿营。而数年之后。转受绿营渐染。徒事更制纷仍。亦属何益。至现在议办袭击一事。令农匪疲于奔命。审地度势。亦只可如此。虽贼匪素性狡黠。其所长不过恃其险远。冀图以逸待劳。谅亦未必敢于轻践边境。似无庸过为远虑。令满洲兵远驻防守，况已降旨、不复用兵。若又移满洲驻防。恐外间无识之徒。谓将复事征剿。妄生猜疑。更觉于事无当。但长清既为此奏。或果有所见。亦未可定。著传谕温福、彰宝、到滇后。将各处情形。再行通盘熟计。此事究属应行应止。悉心从容定议。据实奏闻请旨。长清原片。并寄阅看　　

○又谕、据李侍尧奏、接准安南国王来咨、请移滇省黄公缵等一事。其措词较前恭顺。自可无庸过为责备。而黄公缵等、业经分别安插极北地方。距滇甚远。莫若谕彼知悉。使外夷不复妄生顾虑。因令军机大臣、代拟檄稿寄发。该督接到时。即照例缮写。速为发往。将此传谕彰宝知之。外寄军机大臣代拟檄谕一道。檄谕安南国王知悉。前据尔国来咨、因黄公缵等、投入内地。向本部院索回处治。伊等原系穷迫来归。本部院仰体大皇帝一视同仁之盛心。量地安插。伊等既因投生而来。岂可听其仍回尔国就死。兖尔国从前并未呈报。及闻其已投内地安插。辄欲索回。既于情理未合。且尔前咨、措词夫当。是以将尔申饬。此乃尔国自取责言。非本部院之过为苛斥也。昨准两广督部院移会。以尔国欲悉办理黄公缵等原委。粤中无案可稽。咨送本部院就近查覆。兹复准两广督部院来文、以尔国复具咨、请即移覆。并将尔原文移送前来。阅尔国此次咨文、较前稍知分量。尚合外藩恭顺大体。则前此之说。自可毋庸复加责备。至黄公缵等初来时、本因悯其颠连。予之安辑。及细察其情性。实非安静之人。自居边境以来。间与土司等以小忿争竞。因渐移之内地。亦不能谨守法度。现经本部院奏闻大皇帝。将黄公缵等人众。解往极北之黑龙江。乌噜木齐、等处。分散安插。其地距滇省几数万里。是于矜全之中。复寓投畀之道。使尔国知大皇帝仁育义正兼施。而中国行事。光明正大。原无藉尔之虑彼挟仇报复。鳃鳃过计也。为此移知该国王知之　　

○兵部议覆、江南提督马全奏称、请将中枢政考。颁行五品以上各衙门。查颁发书籍定例。止及督抚提镇。向不颁给副将以下。今该提督、请颁行五品以上。应照听人购觅之例。准其自行汇请。赴部刷印。从之　　

○甲辰。谕、七月初一二等日。雨水较大。京城内外旗民房屋。墙垣坍塌者颇多。恐无力之家。未必尽能自行修整。朕心深为轸念。著交步军统领衙门。详细查勘奏闻。照上年热河赏修民房之例。酌量加恩。赏给银两。以资缮葺　　

○谕军机大臣等、阿尔泰等奏、小金川土舍围攻沃克什。请临以兵威。以挫其气一摺。所见甚是。已于摺内批示矣。蛮夷自相仇杀。虽属常情。不值烦我兵力。但小金川去岁与沃克什构衅。占据其地。经阿尔泰等、亲往饬谕。业已遵奉退还。乃为日无机。复敢称兵侵扰。似此怙恶不悛。非复可以理喻。且现在金川与革布什咱之事。尚未办完。而小金川又复效尤滋事。此而不加以惩创。伊等将视内地大臣、专务调停和事。不复知所畏忌。于抚翻驭夷之道。甚有关系，小金川地方。非若金川之险阻。今董天弼既亲往该处。甚为合宜。竟当统兵直捣其巢穴。或计以诱致。或竟以力取。将僧格桑擒解省城候旨。另择驯谨奉法之人。立为土司。安抚其地。方为妥协。若僧格桑闻董天弼亲至其地。仍来求见。即设法诱擒。亦无不可。断不宜仍以和解了事。庶徼外玩番。稍知儆惕。不复敢构怨相残。且可使金川闻风震慑。禀受教约。敛迹归巢。自为一举两得。将此传谕阿尔泰、董天弼知之。其两处办理情形若何。均著由驿迅速驰奏　　

○又谕曰、李侍尧奏、据安南国王咨、请再移滇省查覆黄公缵一事。其措词较前恭顺。已谕知彰宝。并令军机大臣拟作檄移。令其就近移覆。至所称该国进贡时。如有本案奏本附到。即一面发还等语。办理未为得当。该国随贡附摺。自不便阻止。若另行遣人赍奏。即当驳回。亦令军机大臣代拟檄稿寄发。该督接到时。即照例缮写。速行发往。将此传谕知之。外寄军机大臣代拟檄谕一道。檄谕安南国王知悉、前据来咨。已移会云贵督部院查办。本部院念尔国近在邻境。素秉礼教。不肯以尔失当之词。上渎天听。致尔干冒罪愆。兹复接来咨。措词较为得体。是尔能明于祸福。永保安全也。尔国王世守藩封。克彰恭顺。仰蒙大皇帝恩眷有加。尔所深知也。黄公缵一案。在云贵督部院、自有处分。今复据来文、移行滇省。谅即就近示覆。至来咨称、祈及早赐覆。免致贡重烦奏牍等语。所言未为合理。外藩奉表入贡。例有定制。原不宜于贡表之外。别有干陈。若必欲具摺奏事。令使臣附贲赍进。本部院自不便轻为拆阅。壅于上闻。当于奏报贡使章内。一并呈进。尔奏摺到时。自必发交部议。其事之应行与否。内部亦必按例核议。仰候大皇帝圣鉴定夺。并非奏牍一陈。即可有所冀幸也。若尔于贡使已行之后。复遣人赍进奏摺。外藩无专函奏事之例。本部院惟恪遵定制。不敢妄为入告。即当交使驳回。本部院据理审度。详悉咨覆。尔国王其善为体会。无负本部院郭诚布覆之意　　

○军机大臣等议覆、工部尚书管顺天府府尹裘曰修奏称。八旗荒芜地亩。应令酌量垦种。并开挖泡子。得旨、依议。此项开挖泡子。低洼田亩。虽荒芜已久。在业户原不能收艺获之利。但伊等究未免少此产业。殊堪轸念。著加恩将应行开挖之地。查明亩数。交户部于官赎旗地、及入官地亩内。酌量减半抵给。俾得耕种收租。足资永业。以示体恤。再此项地亩。仅交八旗都统。及顺天府承办。不足以专责成。著派裘曰修。英廉。伍讷玺。专司其事。前往各该处。查勘实在情形。详悉分别办理具奏　　

○兵部议覆、护陕西巡抚勒尔谨奏称。新疆各处。派委赴京人员。请酌以定限。应如所请。无论驿站远近。总以日行百里为率。从之　　

○乙巳。谕曰、桂林著先行起程。前往古北口一带。查办事务　　

○谕军机大臣等、顷派福隆安等、往蔺沟查勘搭桥情形。据回奏称、该处船只甚少。通州之船。尚未运到等语。该处船只既少。即凑用他处之船。亦恐参差不齐。未必适用。因思通州城外。旧有浮桥船只。锚缆向俱全备。莫若即移至兰沟架搭。较为妥便。今已降旨于初十日启銮。著传论裘曰修、即将通州浮桥。所有船只锚缆等项。全数驶送蔺沟应用。毋得延误。　　

○又谕、据王进泰奏、古北口地方、雨水情形一摺。已于摺内批示。至城墙当水被冲之处。竟可无庸补筑。止须于所存堵头。修砌完整。以备城形。使水得畅流。可无复冲之患。其应行抚恤事宜。现派侍郎桂林。先行启程。带内库银一万两。前往该处。会同王进泰查勘办理。如被水情形。与上年相仿。即照前办理。若较去岁为轻。不妨减半赏给。其应行开仓平粜之事。亦即照去岁办理，以裕兵民口食。王进泰此时不必前来接驾。俟桂林到彼。会同查明。将作何抚恤之处。一面遵旨出示晓谕。仍行据实奏闻　　

○又谕、京师七月初一二等日。雨势较大。日来亦间有密雨。每见云气多自东南一带而来。未知山东省。近日雨水多少。田竹情形若何。现在未据该抚奏报。著传谕周元理、即行查明。据实迅速覆奏。寻奏、山东七月初一二等日。雨甚绵密、兖、沂、曹、东、登、莱、六属。并无被水。惟济、青、泰、武、四属。间有淹浸。亦系偏隅。臣拟与藩司分路亲勘。得旨、览奏稍慰　　

○又谕、朕因廑念永定河泛溢。特派博卿额前往查看。博卿额于面见杨廷璋后。即当先往详勘。速回具奏。乃博卿额必俟杨廷璋同往。以致迁延。殊不晓事。著军机大臣等、传旨严行申饬。即令作速来京　　

○直隶总督杨廷璋奏、省城初一二日。时雨时晴。初三日臣赴定兴。询知北河水发。初四日臣渡河时。水已渐退。沿途禾苗。并无被淹。惟据良乡。涿州禀报、道上积水。遂飞饬确勘。是初一二日大雨。惟在定兴以北。至永定河工。虽未据该道厅等具报。而堤岸是否平稳。臣即遵旨往勘。其南北运河。已飞札通永。天津等道。勘覆。得旨、所奏迟。已有旨谕。谕军机大臣等、本月初二日。因京城雨势颇大。曾节次降旨询问杨廷璋、河务农田。有无妨碍。今日始据该督奏到。所奏既迟。及阅摺内所奏之语。竟若澹然无事者然。殊不可解。该督所见定兴以南。田禾情形。虽属无恙。而定兴以北。既经河水涨发。则低洼之田。岂能全不被淹。且涿州良乡。既据禀报道路积水。其田禾大概可知。且初二所发廷寄。因卢沟桥水阻羁迟。该督亦可想见向北大水光景。何尚不稍为动心乎。至于上游涨势既盛。永定河堤岸。难保其必无漫溢。该处河防。最关紧要。不可视为缓图。该督既经前往。即应在彼留心相度。加意防护。纵使各堤岸巩固无虞。亦俟汛涨稍平。仍回省城办事。不必前来迎驾。即于万寿前再赴热河行在。亦不为迟。至于连日云气。多自东南而来。其方向正当天津一带。该处地本低洼。略遇大雨。即易致积潦。而南北两运河。亦宜防有溃溢亟须抢护之事。并著查明迅速妥办。仍行据实奏闻。至秋巡差务。朕已派员带领步兵。修治道路。并派努三带领虎枪索伦人等、搭架蔺沟桥座。并不专藉地方官经理。且据奏派有清河道单功擢。查察照料。布政使亦已赴差所。尽可会同督办。无庸该督之兼顾矣。朕从不以巡幸道路等事。责备地方官。然就连日所闻。伊等亦太觉懒散。并未若每年之妥协筹办。岂以周元理调去。直隶遂无人乎。将此并谕杨廷璋知之。其永定及南北两运河堤岸。及天津等处。有无被水。及水大之州县。田亩是否成灾各情形。仍著即确查。据实覆奏。寻奏、卢沟桥一带。道傍间被淹浸。现已渐涸。南运河之侯家园。姜家井、漫溢。已据禀抢护稳固。北运河惟张家王甫堤工。漫溢二十余丈。但远于正河。无碍粮运。被灾州县。先据涿州良乡禀报。慈又据大兴、宛平、通州、固安、禀报。容臣查奏。报闻　　

○丙午。上诣畅春园、问皇太后安　　

○谕曰、德成著驰驿前往永定河。会同总督杨廷璋、堵筑漫口　　

○直隶总督杨廷璋奏、据永定河道满保禀称、七月初二日。卢沟桥水发。南岸二工漫口七十余丈。北岸二工漫口一百余丈外。尚有水漫断堤一十五处。臣即飞往确勘。至北运河水势。据杨村通判具报、河水止长三寸。各堤巩固。得旨、已有旨了。又批、不然。今亦有冲漫之处。汝特未知耳。谕军机大臣等、杨廷璋覆奏、永定北运等河。水势情形一摺。所奏甚不满意。已于摺内批示。永定河正当伏秋大汛之时。关系最为紧要。水势消长信息。理应时刻相通。今各工漫口。系七月初二日之事。纵因道厅禀报迟延。该督值此雨水较大之时。即应早为查探。上紧护防。乃经屡次传谕切询。尚不星速差员查勘。据实覆奏、仍待河道满保呈报。始据以入告。何竟不以为事。漠不关心若此。现派侍郎德成、前往漫口。会同该督堵筑。该督可即督趱工料人夫。克期修筑完固。其该处漫口情形。较去岁大小若何。堤外漫溢之地。田庐有无受伤。成灾与否。并著迅速切实查明。有应抚恤者。照例妥协经理。该督仍遵前旨、即赴该处。不必来此接驾。俟河工妥办蒇事。再行奏闻。前赴行在。又北运河每遇夏秋盛涨。易于泛溢。昨因雨势过大。曾传旨询问西宁、达翎阿。今据奏称、初三日夜。王家庄西岸、水长漫溢。刷开堤工一段。约宽数十丈。河西务甘露寺。亦刷开堤工一段。宽数十丈。马头以北。至张家湾。两岸汉水漫散。低地俱有积水等语。而该督尚据通判所禀。谓北运河堤坝各工。俱极巩固。全非实在情形。该督前此既未能周知。及经接奉询问之旨。亦应迅速委员勘实奏覆。何率凭通判一禀。遂信以为实乎。所有冲漫堤工。应即专派大员。上紧分段堵筑。速令完固。至两岸沮洳之区。连年初潦。武清等县。积歉之余。尤深廑念。应即速查明。是否成灾。照例分别妥办。务使贫民均沾实惠。又今岁巡幸时。指示兴济。捷地。两处工程。改闸为坝。闻近来减水甚畅。南运河堤岸。皆得无恙。其效验已属显见。因思北运河向来涨发最盛。而宣洩之路较少。其筐儿港减水。前岁虽曾修葺。而出水之口。尚未甚宽。似尚可量为展放。至王家务减水。久未修治。未审现在形势若何。及此外或有可酌添坝座。分消涨水之处。俾得宣通无阻。实属釜底抽薪善策。著传论杨廷璋、留心体访。俟秋冬潦退时。朕差裘曰修前往。会同杨廷璋、亲往相度。详细绘图贴说呈览。候朕另降谕旨。仍先将各河漫口。现在作何抢修事宜。及民田被淹。是否成灾各情形。迅速覆奏。毋得稍有含糊粉饰。自于咎戾。寻奏、永定河漫口。渐次消涸。中溜不过二十三十丈。止淹及玉皇庙村。与附近之四小村。水势直趋淀河。其沿途有无旁溢。容查奏。张家王甫堤工。已禀漫溢。河西务甘露寺被水。尚未报到。马头张湾。间有积水。涿州、良乡、大兴、宛平、固安、以及续报之昌平、密云、怀柔、三河。永清、蠡县、安州、新城、南乐、文安、高阳等、各州县。俱称雨后积水。暨武清等沮洳之区。俱已委员确勘。是否成灾。据实具奏。报闻　　
</div>
    <div class="pagination">
<a href="清实录乾隆朝实录_page1180.html">上一页</a><span>...</span><a href="清实录乾隆朝实录_page1176.html">1176</a><a href="清实录乾隆朝实录_page1177.html">1177</a><a href="清实录乾隆朝实录_page1178.html">1178</a><a href="清实录乾隆朝实录_page1179.html">1179</a><a href="清实录乾隆朝实录_page1180.html">1180</a><span class="current-page">1181</span><a href="清实录乾隆朝实录_page1182.html">1182</a><a href="清实录乾隆朝实录_page1183.html">1183</a><a href="清实录乾隆朝实录_page1184.html">1184</a><a href="清实录乾隆朝实录_page1185.html">1185</a><a href="清实录乾隆朝实录_page1186.html">1186</a><span>...</span><a href="清实录乾隆朝实录_page1182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
