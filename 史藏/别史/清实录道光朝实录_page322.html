<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 322 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 322 页/共 848 页</h1>
    <div class="content">○赏二等侍卫苏清阿等七员银各四十两。委前锋侍卫三星保等五十员银各三十两。前往新疆军营。差遣委用。　　

○赏三等侍卫回子那逊银四十两。随大学士公长龄。前往新疆军营。　　

○展缓广东省河各商应完上年盐课。　　

○庚午。谕内阁、嵩孚等奏、查拏私盐一摺。所办好。前因两淮盐引滞销私枭充斥降旨令各该督抚等督饬所属。实力查拏。兹据嵩孚等奏、自本年三月以后。各卡文武员弁暨各州县。先后报获私盐二十五起人犯二十九名。计盐一万八千余斤。又据湖南报获私盐四十三起。人犯一百六十五名。计盐二万三千余斤。可见私盐侵占。一经严旨饬拏。该二省即缉获六十余起之多。此后当倍加振作。认真查拏。以收实效。所有江广帮船经由摉盐之处。随查随行。毋许停泊。现届回空之时。务当严查夹带。并严饬由川入楚各州县、于铜铅船只过境。查验有无多带剥船。并令各卡员摉查。如敢越卡直下。即行拏究。其界连河南四川各州县。著饬令会同营员、严密查办。遇有大夥私枭。不分畛域协力捦拏不得仅将零星小贩。报获塞责。傥有兵役人等。得规庇纵。或藉端扰累行旅。必应从严惩治。并将该管员弁。据实参处。该督等当遵照前旨。督饬地方官实力查缉。毋得日久生懈。视为具文。　　

○谕军机大臣等、有人陈奏、甘肃藩司方载豫、把持通省公事。上年承办军需。于例外混开捏报银十九万数千余两。该省州县仓库。亦多亏短。固原州知州程栋。接收前任交代仓库两项。各亏短数万。中卫县知县艾椿年。接收前任交代亏空七八万。道光八年。杨遇春将藩库存银四十余万两。发交州县采买谷石。该督阅兵时。亲见各州县将豫买之项。多半亏短。又称该省无一县无坐省之书吏。无一官不受省书之愚。省书居住省垣。弊端百出。州县付与空白印领。代领藩库银两。托言垫办。任其侵渔。甚至应领各项。州县并不知何月何日领出。迨日久清算。数目混淆。反诡名垫借。扫饰弥缝。以致酿成亏空各等语。藩司为钱粮总汇。必当自砺廉隅。稽查弊窦。若如所奏。该藩司竟至把持公事。捏报军需银两。于州县亏短仓库各项。不能实力清查。殊属大干法纪。著鄂山驰抵甘省后。即行密访严查。如果属实。即应据实密奏。毋得稍有瞻徇。至省书一项。舞弊营私。必应严禁。即著一并查明具奏。现值军兴之际。文武大员。俱必经由甘省。按署督如稍有徇隐将来经朕询出。或别经发觉。惟该署督是问。原摺并著钞寄阅看。将此谕令知之。　　

○又谕、据常格奏、阿克苏因差务繁多。该处伯克不敷差用。洛调沙雅尔等处伯克。前赴该处差委等语。库车为阿克苏后路。必须缓急相顾。该大臣现已派沙雅尔阿奇木伯克巴彦岱。带领伊什罕伯克阿勒满等五员前往。并将库车、沙雅尔、二城遣犯共八十四名。给发盐粮乌拉马匹。差派外委谭成龙、带领前赴阿克苏。并力防堵。所办甚为周妥。库车沙雅尔回众。现俱安堵。该大臣务当严密防范保守城垣。不可稍涉大意。又据奏、各路官兵过境应需各项。现已委员赶紧备办。库车为南疆通衢。不日大兵接踵而至。所需兵糈粮饷马匹等项。均关紧急。该大臣尤当豫为筹办。以利遄行。断不可临时贻误。将此由五百里谕令知之。　　

○又谕、本日据常德等奏、侦探贼匪前有欲从小路窜赴乌什之信。现在该城卡内布噜特回众。均甚安静。常德等布置尚为周密。看来贼势不至十分猖獗。现饬该大臣遴选干事兵回。从草路密赴喀什噶尔等处。侦控确情驰奏。若喀什噶尔、英吉沙尔、叶尔羌三城。尚可支持。亟望救援自应及早进剿。已谕令额尔古伦等。迅速前赴阿克苏。与长清会商。相度机宜。可进即进。毋得稍有观望。所有本日常德等奏到一摺。著钞寄长龄阅看。将此谕令知之。　　

○又谕、昨据长清奏、阿克苏回众。现在尚属安静。叶尔羌军台被贼劫掠。催调官兵未到。不能即时应援。本日据常德等奏、探听贼势。尚无从小路窜赴乌什之信。回众均属安静。看来喀什噶尔、英吉沙尔、叶尔羌一带。贼匪情形。不甚猖獗。若该三城尚在支持。亟望援救。傥我兵已抵阿克苏。观望不进。岂不大失事机。著额尔古伦等、星驰到彼。即会同长清侦探情形。及早筹酌定计。无论何人先到总当相度机宜。可进即进。不可因前途军台已断。稍有耽延。致滋贻误。将此由六百里加紧谕知哈哴阿、杨芳、胡超、长清、额尔古伦、贵成、哈丰阿、查隆阿、并传谕奇拉布知之。　　

○又谕、据常德等奏、分拨兵回。协力防堵一摺。该阿奇木伯克木萨等。拘集回众。抱经明誓。并按户添派回子。帮同官兵堵御。可嘉之至。乌什城小兵单。该大臣等派营屯副将富桑阿、管带兵回二百名。扎营城东。景昌督同守备马鹤龄等、管带兵回三百名。扎营城西。常德督率文武、及各伯克兵回等在城策应。协力防堵。布置尚为周密。现在各路调兵不下三万。计可陆续到彼。常德等当激厉兵回。加意防堵。毋致稍有疏虞。至喀什噶尔自八月十三日发报后。续未得有确信。该大臣等。即遴选妥干兵回。设法由草路密赴该处。侦探切实情形。即行驰奏。将此由六百里加紧谕令知之。　　

○户部议奏、现在筹办军需。除各省军装器械战船。仍准随时估办外。其余各项工程。应行停止并将本款备支银数。报部拨用。俟军务告竣。再行奏办。至京城无关紧要工程。亦应一律暂停从之。　　

○命西宁办事大臣布彦泰、御前侍卫奕山、乾清门二等侍卫忠泰、驰往伊犁。交玉麟差遣委用。以正白旗汉军副都统恒敬、为西宁办事大臣。　　

○缓徵长芦严镇场上年被水灶课。　　

○辛未。上御洞明堂。勾到奉天、福建、广东、陕西、甘肃、情实罪犯。停决广东斩犯九人。绞犯三人。福建斩犯五人。绞犯一人。陕西斩犯三人。绞犯二人。甘肃斩犯四人。绞犯三人。余八十三人予勾。　　

○谕内阁、已革中城副指挥熊常铣、于曹瑾控告蔡绳祖欠银不还一案。曹瑾嘱托徐二。求伊将蔡绳祖拘传。蔡绳祖虑恐到官。贿嘱曹瑾。投递欠项已清供结。曹瑾随托徐二送给银票。该革员暂令收存。因额哲本等前往查问。即嘱徐二退还。该革员以职官听嘱犯赃。不得因赃经退还。减等拟徒。致滋轻纵。熊常铣、著发往伊犁。充当苦差。以示惩儆。已革宗人府笔帖式额哲本。委署主事桂伦。因陈立成将曹瑾控案贿和情事。向其告知。辄向熊常赞查问。事后得受赃银。著照所拟额哲本。桂伦应得流罪均著折圈二年。加责三十板。并照奏准章程。不准减圈禁日期。照数实责。不准折罚钱粮。南城吏目单贞善、因任松宇托为蔡绳祖求免到案。辄向熊常铣探问。实属不合。著交部议处。　　

○又谕、据奕绍等奏、失察额哲本、桂伦、得受陈立成银两。及承瑞擅离职守。额哲本等于陈立成商同捏供。并不阻止二案。请交部分别议处。奕绍、敬敏绵志、绵誉、尚格、均著交部议处。绵偲于本年甫经到任。此二案俱非伊任内之事。其自请议处之处。著加恩宽免。　　

○以正蓝旗护军统领苏清阿、署镶黄旗护军统领。正白旗满洲副都统富兰、署镶黄旗满洲副都统。　　

○命署黑龙江将军英惠、毋庸前往。以齐齐哈尔副都统玉英、署黑龙江将军。　　

○予喀尔喀扎萨克亲王玛呢巴咱尔故福晋祭一次。　　

○以奉天所属府厅州县地丁耗羡。前经蠲免。拨库款、支给岁需经制等银。　　

○壬申。谕内阁、孙尔准奏、审讯委员知县妄拏刑逼之案。请旨先行解任一摺。前因浙江委员吴嵰等、锁拏任明达之父任肇基、勒认任松宇系其亲子。非刑淩逼。当交该督确查提讯。兹据查明任松宇住居东关地方。并非隐僻难查。且部文内既指出住址。该令等何以并不遵照查询。转在远隔之处。妄拏无辜。必应彻底根究。委员绍兴南塘通判吴嵰、署山阴县知县杨时雍。会稽县知县张霄。均著解任。交该督即在浙省。提集全案应讯人证。悉心严讯。不准稍有隐混。至所称此案未便令浙省人员审讯。所奏是。著即调福建试用知府托浑布、候补知县袁曦业到省。随同研鞫。据实定谳具奏。　　

○谕军机大臣等、据长清奏、叶尔羌、和阗、拜发奏摺。专差由草地赍送阿克苏。接收转递。并阿克苏复派回兵堵御缘由。所递各摺。均经阅悉。叶尔羌迤东军台截断。阿克苏所属各隘口。存城官兵。不核分拨。必须添派回兵。分布防范。该大臣已令阿奇木伯克爱玛特、挑选健壮回兵一千名。交五品伯克斯迪克托胡达、六品伯克胡达巴尔第、阿玛尔萨木萨克等分领。在柯尔坪、博斯图、惰兰一带驻劄。又将库车、沙雅尔、阿奇木伯克巴彦岱、四品伯克阿里玛、七品伯克塔赖素皮、伊斯玛依尔、六品顶带回子萨木萨克等五员名调到。帮同爱玛特办理一切。弹压回众。并据另片奏、现已招募民勇遣勇共三百七十五名。均交台市把总杨□□正带领。安设就近各要口防堵。其库带挑派遣勇八十四名。俟到日再令随同协堵。所办甚好。至伊犁官兵。须由冰岭行走。该大臣现令爱玛特派去打扳齐回子一百五十名。前往修路。颇有识见。甚属周妥。又阿奇木伯克爱玛特、在冰岭迤南五台。捐办乌拉马一千匹。草五万斤。料五百石。以备接乏马匹之需。该阿奇木伯克踊跃急公。可嘉之至。著加恩授为头等台吉。并加赏大缎二匹。即由该处发给。以示奖励。叶尔羌境内军台。虽据壁昌等奏、现被贼匪滋扰。而城内兵回。尚能固守。待援甚急。此时伊犁援兵。想已到阿克苏。昨有旨令长清等及早筹酌定计救援。无论额尔古伦等何人先到。即侦探确切情形。相机进剿。若能一鼓作气。将叶尔羌一带贼匪迅速剿灭。廓清台路。则阿克苏地方回民。益可安堵。朕惟盼望救援佳音之速至也。所有本日寄壁昌谕旨。并发回原摺。著仍递至阿克苏。交长清妥速转递。将此由六百里加紧谕令知之。　　

○又谕、本日据长清。舒伦保、壁昌等奏各摺。均著钞寄长龄阅看。不必具摺覆奏。将此谕令知之。　　

○又谕、舒伦保奏和阗六城伯克回子、出力防堵。并绿营员弁守护城垣一摺。据称接准喀什噶尔有霍罕安集延入卡滋事之信。当即调齐阿奇木伯克回子等、剀切晓谕。令其加意防护各保身家。察看情形。均极踊跃急公。现在阿奇木伯克伊斯玛依尔、自捐粮价。派五品商伯克托胡达、采买面三十万斤。以备回兵口粮。即调六城马步回兵一千名。守护城池。并派伊次子迈玛特阿皮斯等、带领回兵一千名前往五家滩防堵。又派伊长子阿布都迈里普策勒等、带领回兵二千名前往杂瓦军台要路严密防堵。以免贼匪窜入滋扰。该伯克伊斯玛依尔、急公报效。甚属可嘉著赏给大缎二匹。即由该处发给。以示奖励至该大臣现令都司王之贵。督率弁兵昼夜巡逻派令商民遣犯。守护城垣。并于和阗通阿克苏之喀勒塔尔草地。安设军台。以通文报。差派妥当回子。并官兵守护。办理亦属妥协。惟现在大兵未到。该处存城兵力无多。该大臣务当激厉本城兵回。竭力固守。切不可轻易迎剿。是为至要。将此由六百里加紧谕令知之。　　

○又谕、壁昌等奏、叶尔羌东路军台。被贼滋扰。抢劫台马。并将五台大路拒断。文报不通。已派拨官兵回子。前往爱吉特虎头台。扎营防守。以堵逝城来路。其西南路亮噶尔。及西路科科热巴特两处。均有弁兵回子堵御。贼众尚未敢遽近城垣。该大臣等咨明舒伦保、由和阗草路。安设马匹腰拨以通摺报等语。叶尔羌东路。虽有贼匪扰乱。尚汁进城看来该城尽可设法保守。现计伊犁等处所调。官兵已可陆续行抵阿克苏。昨已谕令额尔古伦等。会同长清筹计。迅速进兵救援。该大臣等务当激厉本城官民兵回。戳力同心固守城池。以待救兵赶至。不可稍有疏虞。至由和阗草路另设军台。固属权宜办理。但和阗本城官兵无多。恐又分势。益形单弱。著该大臣等斟酌情形。慎筹妥办。毋致转滋贻误将此由六百里加紧谕令知之。　　

○署陕甘总督鄂山奏、遵拨饷银。报闻又批、前有密查。令汝查办事件。务要秉天良。破情面以副委任。　　

○调镶黄旗护军统领桂轮、为正蓝旗护军统领。正蓝旗护军统领苏清阿、为镶黄旗护军统领以正蓝旗蒙古副都统八十、署正蓝旗护军统领。　　

○旌表守正捐躯河南西平县民李鳌成妹李氏。　　

○癸酉。以仁宗睿皇帝圣德神功碑镌刻告成。遣官祭告昌陵。　　

○谕内阁、上届派调京兵、及吉林黑龙江官兵进剿。均降旨令由直隶河南陕西前进兹据那彦成奏、应行经由之直隶磁州等处地震以后。灾区元气未复。恐兵丁无可栖止河南安阳等处。情形相同。所有此次进征官兵。俱著由直隶井径县入山西平定州前往潼关一带行走。各该督抚即饬属妥为豫备毋致临时贻误。　　

○又谕、那彦成奏、河工岁购秸料。加增运脚银两。请照旧办理一摺。直隶永定河上游八汛。岁抢修各工。豫购秸料节年因运脚不敷。奏准加增。仍饬令随时体察情形。酌量裁减。兹据该督查明。本年虽秋收丰稔。沿堤地亩。俱被水冲沙压。产料无多。必须远处购买。原定例价。实不敷用。著照所请准其循照旧案。每束加增运脚银二厘五毫。共加增银八千五百两。以备购运。仍著该督于来年留心查察。可减则减。毋任工员逐年请增。以昭核实。该部知道。　　

○又谕、蒋攸铦等奏、查出投首效力枭犯。复图贩私审明定拟一摺。前经降旨。令蒋攸铦等缉拏仪徵县私枭黄玉林。嗣据该犯带同夥犯。并船只盐斤。赴官投首。经蒋攸铦等奏请宽其既往。责令指引缉私效力赎罪朕即觉其办理未善。叠经降旨查询。无非敷衍具奏。因两淮亟筹靖私姑允所请原系权宜办理兹据蒋攸铦等奏、该犯故智复萌。于伊跟人怀内摉出写给随同投首之伍步。云等书信。有恐人占去老虎颈马头。致伊进退无路。嘱令仍回仪徵。守定巢穴之语。现已审讯明确。拟发新疆。蒋攸铦复片奏、请将该犯交陶澍即行处绞。不知是何居心。该犯前因发遣遇赦。后复犯罪拟流。逃回贩私。乃准令自赎后仍不知悛改。反覆无常。实属自外生成。若不明正典刑。必致奸徒藐法。为害地方。益复无所顾忌黄玉林著即行正法。以示惩儆。蒋攸铦于黄玉林投首。率行奏请。迨屡资降旨询问。并不据实陈明。现在讯明罪状。既与陶澍联衔具奏将该犯改发新疆。复恐其到配潜回。致贻后患请即行绞决。单衔密奏。朕综理庶政。光明正大。一秉至公。蒋攸铦办理此案。事前既无主张。事后又复苟且。以大学士膺封疆重寄者。固应若是耶。著交部严加议处。福森身任盐政于盐枭投首。并不慎重详察。辄行奏请免罪。王凤生明知私枭充斥。不即实力查拏转出示招致投首。详请具奏。办理均属谬妄之至。福森、王凤生、著一并交部严加议处。陶澍于黄玉林投首。会衔具奏。屡次降旨询问。又不确切查明。咎亦难辞。著交部议处。　　

○谕军机大臣等、据蒋攸铦等奏、审明投首效力枭犯黄玉林、复图贩私。已明降谕旨将该犯即行正法。并将蒋攸铦等交部分别严议议处矣。盐枭黄玉林、前此因蒋攸铦等奏请准令投首。原系权宜办法。屡经降旨询问蒋攸铦等。令查明该犯投首后。是否安静。兹果不出朕所料因无利可图。即复萌故智。该犯如此居心狡诈反复无常若复量从末减。无以伸国法而惩刁顽。是以谕令将该犯即行正法。但两淮盐枭充斥。黄玉林占据老虎颈马头。历有年所。声势已重。党羽必多。从前曾有人密奏。地方官恐查拏激变。相率容隐。不肯惩办此时业将该犯明正典刑其伍步云等八名。于黄玉林复图贩私。是否知情同谋。现在曾否拏获收禁。应如何按律惩办。并此外陆续准令投首各犯。是否安静。将来如何防范。不令滋生事端之处。著陶澍从长计议妥为办理。据实具奏。该督于此事务当计出万全。使奸徒知所儆畏。鹾务日有起色。傥办理不善。或致激成事端。惟该督是问。将此谕令知之　　

○又谕、杨遇春奏、遵旨前赴肃州驻劄。督办后路事宜。并饬令官兵迅速起程。委署提镇篆务一摺。所有固原提督员缺。业经降旨令海淩阿署理。总兵刘凤翥。著俟海淩阿到任后。仍回西安总兵之任。至军需经费。前已降旨。令于该省封贮银内动拨。复经户部两次奏准。拨银二百四十万两。兹据该督复奏。饬部酌拨银数。自系前降谕旨。尚未接奉。该省封贮银两。应存一百六十万两合之户部奏拨之数。共有四百万两。现在足敷拨用。该督即核计应用之项。随时支给。嗣后户部仍当筹拨。以资接济。不致有误要需。至该督应办一切文移事件。已颁发钦差大臣关防一颗交该督钤用。所刊木记。即可撤销将此由五百里谕令知之。　　

○浙江按察使王定柱、因病解任。调陕西按察使孔昭虔为浙江按察使以陕西延榆绥道杨名扬、为按察使。　　

○以广东海口协副将窦振彪、为福建金门镇总兵官。　　

○修湖北襄阳府盐狱。从巡抚杨健请也。　　

○甲戌。上诣绮春园问皇太后安。　　

○御洞明堂。勾到浙江、湖北、湖南情实罪犯。停决浙江斩犯十三人绞犯二人湖北斩犯十人。绞犯三人。湖南斩犯二十五人。绞犯九人。余九十三人予勾。　　

○谕内阁程祖洛奏、沈再希之子沉云生、曾与假照案内要犯马怀玉之母马马氏、同居海岱门外利市营等语。著步军统领衙门。查拏沉云生、根究马怀玉下落。一并拏解刑部。交托津等归案审讯。　　

○又谕、严烺奏、勘减豫东黄河两岸工程。核实估办一摺。豫东黄河两岸堤堰坝戗土格等工。据该河督查明。分别减准择其最为紧要者。确切勘估。计豫省两岸十三厅。共需例价及津贴银十四万四千余两。东省曹河粮河二厅。连曹考厅之曹上汛。共需例价及津贴银一万五千九百余两。均系急应办理之工。著照所请、准其于河南山东两省藩库。分别照数拨发各道、转给工员。先期雇备夫车。交春兴工。照估坚筑。于大汛前一律报完。该河督仍于来春查验工料时。竣工查看。如有草率偷减。即行指名严参。毋许稍事姑容。又据称豫省兰仪下北等厅。本年伏前道库垫办土工。汇入此案估报。著即于此次拨到司库银两内。照数扣还清款。其土方津贴一项。除现将津贴最大之一钱八分四厘一款。先行裁减。著仍随时斟酌裁汰。务当力求撙节。不得稍滋浮冒。该部知道。　　

○直隶提督齐慎奏、请赴回疆军营。得旨、勇壮可嘉。但现在实在情形。尚未得知。而京畿尤属紧要。候旨遵行可也。　　

○以捐修安徽沫河口要工。予道员蔡世松、绅士李家麟等、升叙有差。　　

○加赏广安门外普济堂煮赈小米三百石。　　

○乙亥。上御阅武楼。阅火器营操赏蓝翎长兴瑞等、护军校。护军赓英额等、蓝翎长。并赏赉兵丁有差。　　

○谕内阁、朱桂桢奏、酌筹弹压水手章程一摺。前因浙江水手滋事。讷尔经额奏、请将各本帮间运守备千总。南北往来。专司弹压并请责成每年漕标派委德州查摉回空私盐之营员。酌带弁兵。俟该帮过淮。随押北上弹压。至柘园接替。均经允准照办。兹据朱桂桢奏、浙江各帮。本年重空往返。沿途尚为安静。且江南山东直隶各督抚。均添派道府丞倅。及副参游等员。督率沿河州县营汛。分段巡查。足资防范。著照议将该省各帮添派弹压之闲运备弁。即行撤回。以归旧制。如嗣后仍有水手滋事。近处著漕运总督亲往查拏远处饬令督运粮道。或附近地方道府驰往拏办。总期有犯必惩。毋任姑息贻患又据奏查水手。纠众逞凶。每在多帮停泊之际若长途间遇守风守水。及行抵东省闸河。候启会牌。停延时刻有限。山东境内。尚可无须淮安派拨弁兵弹压。惟近年因河口灌塘。空船行抵邳宿桃源一带。守候渡黄。为日持久。各帮聚泊。水手众多。恐滋事端必须略资兵力该前任漕督。昨因浙江回空。将入江境。调派漕标营弁。管带前项兵丁四十名。在邳宿上下查明紧要地方。会同该处州县营汛。暨随同总督河督添委之大员。分投严密巡防。似较得力。嗣后著即照此办理。如此后河口通顺帮船随到随行。或水手渐知畏法。前项弁兵亦著撤回。无庸派拨。该部知道。　　

○又谕、成格奏、请增各台站兵夫马匹一摺。乌噜木齐各台站。例设兵夫马匹。现值军兴。不敷支应。自应量为变通。著照所请、准其援照上次成案。以各台站原设马匹多寡。核计道路远近。差务繁简。每军台酌添马自五匹至八匹。酌添兵自三名至五名。所需马匹兵丁。即在所属各营内。挑派分拨。其驿站马匹。向系地方官经理。著仍责令购买添设。每驿站酌添马自二匹至四匹。每匹二匹。添役夫一名。以司餧养。所有各台站旧额新添马匹。均照冬春之例。一律上槽拴餧。支给草料。同酌添兵丁役夫应支盐菜口粮。一并报部核销。俟军需完竣后。即行裁撤。该部知道。　　

○谕军机大臣等成格奏、委员驰赴各城。筹备脚力。挽运军粮。并调撤换防官兵。前往伊犁。派兵驰赴库车防堵。及该处存城兵丁数目各一摺。前据成格奏、乌噜木齐仓贮粮石宽裕。已谕令饬属赶紧碾磨。雇觅车驼挽运。并令通盘筹画。宽为豫备。其官兵所需驮运兵粮器械驮只。亦经降旨令阿勒清阿、徐炘、妥为筹备。兹据成格奏、现拟于迪化、托克逊库车、喀喇沙尔等处。遴派妥员。总司筹运。支发脚价。即令酌带银两。前赴各处。设法筹备并将现在雇获车驼。按城均散。饬令画定界址不得搀越过站。尽现有之脚力。赶紧先为起运。将来无论何处。续有雇觅。即照数摊派。该都统自系为挽运迅速起见。惟库车、喀喇沙尔、二处。现在能否照上届之例。雇觅脚力。必须会商妥办。业经降旨。谕令常格、萨迎阿、查明该二处情形。一面具奏。一面咨覆。该都统著俟咨覆到日。妥为筹办。总须于大兵未集以前。多为储备。源源接济。不得稍有迟误。至前次内地出口驼只。多系带运大营军火。直送阿克苏。兹该都统以此项驼只。一经行抵大营。不但留备进剿。即使拨还运粮。往返已经两月。必致疲乏。且恐缓不济急。除带运本处。并吐鲁番以东饷鞘外。请将大营应调军火各物。即由内地另为筹备驼只运送。不得再将协济本处驼只。直赴大营。乌噜木齐现派进征官兵数千名。所用车驼。均由本处直送阿克苏将来内地征兵。均照此办理。是否可行现令杨遇春、鄂山、熟筹妥议。其前此奏请在于安肃道库先拨银二十万两。再由司库筹拨银五十万两。已有旨令杨遇春等迅速拨解。计可陆续解到矣。至玉麟等前奏、请另派精兵。剿灭霍罕。已于该将军等摺内详细批示。此事断不可行。所有玉麟等咨调兵饷粮石。著毋庸议。至都司周国魁、带往伊犁兵四百名。此时如已起程前进。著即赶紧饬令折回乌噜木齐本城。其喀喇沙尔咨调该处绿营兵三百名。前已有旨令该都统察看情形酌量应拨兹据奏。乌噜木齐兵丁。不敷差遣。著毋庸调派。至另片奏、现将前项筹拨粮五万石。先行运赴南路。所办甚是。现据玉麟奏、伊犁粮石。不能运送。所有乌噜木齐存粮。著该都统派员迅速陆续运往。以供军食。毋得短绌。将此由五百里谕令知之。　　

○又谕、本日据成格奏乌噜木齐自上届军需以后。民间元气未复。商货车驼缺乏。仅足供支本处调往官兵之用。若兼供各路官兵。办理殊形拮据。且内地调拨驼只。到彼需时。查上届曾经奏准令库车。喀喇沙尔。二处。雇办马牛车辆。牛只驴头。并小车回夫等项协济。现在咨照常格、萨迎阿、督同该处派往委员。设法广为购觅等语。著常格、萨迎阿、接奉此旨。即行酌量于该二处雇觅脚力。在内地驼只未到。大兵未集之先。妥速多为豫备。以资挽运。一面咨明成格。一面奏闻。又据成格奏、前准萨迎阿咨调兵丁三百名。前往喀喇沙尔防守。现在乌噜木齐除调赴南路防剿、及各项差使外。所有兵力。实不敷差遣。已有旨令成格将萨。迎阿咨调之兵三百名。无庸调派。将此由五百里各谕令知之。　　

○又谕、据成格奏、此次拨出口外驼只。请由内地另为筹备等语。著杨遇春、鄂山、即将成格所奏。是否可行。迅速妥为筹画。一面咨会。一面奏闻。再前据玉麟奏、请饬筹拨伊犁一年经费银两。著杨遇春、鄂山、即将该处一年经费。如数迅速拨解。以备应用。将此由六百里各谕令知之。　　

○又谕、玉麟奏、探知阿克苏、乌什、回情尚俱安静。伊犁乌噜木齐官兵。均已起程一摺。前据长清等驰奏。侦探东路情形。朕以喀什噶尔、英吉沙尔、叶尔羌、一带。贼匪不甚猖獗。该三城待援甚急。叠经谕令长清等定计救援。无论额尔古伦等何人先到。即相机进剿。兹据玉麟奏、各处官兵民遣。九月内陆续可以全到。计长清等此时业经会同相机妥办。将叶尔羌一带贼匪剿灭。台路廓清。朕盼望捷音之至。布彦泰、奕山、忠泰、已有旨均令驰驿前往伊犁。交玉麟差遣委用。容安著仍遵前旨。到阿克苏。将所带之兵交长清、迅即折回伊犁。至所需经费。前于本月初六日。已谕令鄂山豫行筹拨伊犁一年经费。迅速解往备用。十四日复降旨令鄂山酌量筹拨。或先拨半年解往。本日又降旨令鄂山迅速拨解一年经费矣。现在卡外附近部落。据该将军奏、俱属安静。朕早料知。该将军等所请以二万兵分路进剿之摺。业经详细批示。接阅后或可醒悟。鄂勒吉拜、本属妄言。不可太无主张。率行听信也。将此由六百里谕令知之。　　

</div>
    <div class="pagination">
<a href="清实录道光朝实录_page321.html">上一页</a><span>...</span><a href="清实录道光朝实录_page317.html">317</a><a href="清实录道光朝实录_page318.html">318</a><a href="清实录道光朝实录_page319.html">319</a><a href="清实录道光朝实录_page320.html">320</a><a href="清实录道光朝实录_page321.html">321</a><span class="current-page">322</span><a href="清实录道光朝实录_page323.html">323</a><a href="清实录道光朝实录_page324.html">324</a><a href="清实录道光朝实录_page325.html">325</a><a href="清实录道光朝实录_page326.html">326</a><a href="清实录道光朝实录_page327.html">327</a><span>...</span><a href="清实录道光朝实录_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
