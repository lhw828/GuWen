<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 273 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 273 页/共 523 页</h1>
    <div class="content">
○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御太和殿。赐王、公、大臣、官员、蒙古王、贝勒、贝子、公、额驸、台吉、及外藩使臣等宴。　　

○以五旬万寿。颁诏天下。诏曰。朕缵承洪绪。临御寰区。思以眇躬托于兆民之上。所愿万方臣庶、同臻康乐和亲。是以夙夜寅畏。不敢暇逸。以勤求郅治。今兹春秋方届五旬。秉诚执竞。惟日孜孜。曷敢稍存满假。铺饰鸿庥。惟念朕继统膺图。仰荷上苍眷命。列圣垂恩。虍□□巩亶祜。实有度越恒常者。溯自乾隆三十八年。皇考高宗纯皇帝精心付托。即以朕名默告昊穹。嗣诣盛京、恭谒三陵。复亲率朕躬面稽列祖。维时虽未明示建储。而大统攸属。冲漠之中笃承佑相者、已二十余年。至丙辰、大廷授玺恪奉训政三年。尤为千古未有之隆遇。时值承平日久。稂莠蘖芽。适有三省教匪不靖之事。朕日禀睿谟。授师筹笔知所式循。洎亲政以后。陈律旌庸。遂获翦艾渠魁荡除群丑。今亿姓乐业。庶事咸熙。更幸四序均调。雨旸时若。三灵协祉。水土平成。朕恭受蕃厘。履盈思惧。属者内外臣工。效祝输忱。一切繁文缛节。概从屏却惟允怀古训。天子代天养万民。若以予一人坚执撝抑。使德不下究。海内希恩幸泽之志。郁而弗宣。朕心歉焉。爰祗循茂典俯顺舆情。举可嘉惠臣民者。布令推恩。靡有靳惜。前已降旨特开恩榜。烝我髦士。兹履端肇庆。载颁纶綍。俾中外远迩咸沾闿渥。溥迓祥和。朕用是以仰答天恩。覃敷考泽。广称仁寿斯民之意。所有应行事宜。开列于后。一、五岳四渎等祀。应遣官致祭。著察例举行。一、历代帝王陵寝。先师孔子阙里。应遣官致祭。著察例举行。一、自王以下宗室觉罗十五岁以上者。俱加恩赐。一、满汉大臣年六十以上者。俱加恩赐。一、内外满汉文武各官俱加一级。一、内外大小各官。除各以现在品级已得封赠外。凡升级及改任。著照新衔封赠。一、国子监贡监生、及各官学教习。免坐监期一月。一、各省儒学、以正贡作恩贡。以次贡作岁贡。一、满汉孝子顺孙义夫节妇、该管官细加咨访。确具事实。奏交礼部核实旌表。一、八旗满洲蒙古汉军兵丁、及内扎萨克喀尔喀等蒙古、年七十八十九十以上者。分别赏赉。至百岁者。题明旌表。一、军民年七十以上者。许一丁侍养免其杂派差役。八十以上者。给与绢一匹。棉一斤。米一石。肉十斤。九十以上者倍之。至百岁者。题明旌表。一、直省有坍没田地。其虚粮仍相沿追纳者。该地方官查明咨部奏请豁免。一、从前各省偏灾地方。所有借给贫民耔种口粮牛具等项。查明实系力不能完者。著予豁免。一、各处养济院所有鳏寡孤独及残疾无告之人。有司留心以时养赡。毋致失所。一、各省军流以下人犯。俱著减等发落。一、各省监禁人犯。著将上年秋朝审缓决至三次各犯。仍照节次查办之例。查明所犯情节。分别减等发落。其缓决一二次人犯内、有案情本轻可与矜原者。亦著该部查明请旨定夺。于戏。惟一人受兹多福。用敷锡厥庶民。俾万姓怀于有仁。肆对扬我光命。布告天下。咸使闻知。　　

○晋封仪亲王永璇子贝子绵志、成亲王永瑆孙贝子奕纶、为贝勒。免庆郡王永璘、前罚王俸一年。仍令在内廷行走。赏定亲王绵恩孙戴铨、二品顶带。荣郡王绵亿、金黄朝服蟒袍。　　

○晋封科尔沁贝子鄂勒哲依图、为贝勒。封喀尔喀亲王拉旺多尔济子巴彦济尔噶勒、为镇国公赏喀喇沁贝勒丹巴多尔济子托恩多、回部郡王衔。贝勒哈迪尔子阿布都萨塔尔、公衔。科尔沁郡王和硕额驸索特纳木多布斋、土默特贝子固伦额驸玛呢巴达喇、黄缰。　　

○晋大学士庆桂、董诰、太子太师。协办大学士尚书戴衢亨、太子少师。加吏部尚书邹炳泰、礼部尚书王懿修、兵部尚书明亮、太子少保。　　

○壬戌。上御乾清宫。赐皇子亲藩等宴。　　

○赏贝勒绵志、三眼花翎。　　

○展赈直隶雄、安、高阳、新安、任邱、五州县、上年被水灾民。　　

○展赈江苏山阳、阜宁、清河、桃源、安东、盐城、高邮、泰、东台、江都、甘泉、兴化、宝应、沐阳、十四州县、上年被水被雹灾民。　　

○给安徽潜山、盱眙、天长、五河、全椒、和、六州县、上年被水灾民一月口粮。　　

○贷江西南昌、新建、丰城、进贤、鄱阳、余干、星子、建昌、德安、九县上年被水贫民耔种口粮。　　

○展赈甘肃、皋兰、金、陇西、平罗、靖远、中卫、宁夏、西宁、巴燕戎格、九厅县、上年被水被雹灾民。　　

○癸亥。高宗纯皇帝忌辰。遣官祭裕陵。上诣奉先殿寿皇殿行礼。　　

○谕军机大臣等、本日召见长麟、据称漕船即日北来、江南运河关系紧要、现在堤岸卑薄、请赶紧兴修、以利牵挽等语。漕运为天庾正供。不容稍有稽缓。江南河湖各工。在在紧要。而运河系漕船经由要路。更为目前至急之图。譬之人身通体患病。各证皆有。若不择其证之尤重者。先为下药疗治。而欲将各证同时顾及。则药力不专。功效必鲜。日久转致贻误。此时疏筑运河。正所谓急则治标之计。该处堤岸卑薄。朕早经降旨谕令铁保等妥为勘办。近日荷花塘缺口。又经那彦成、李亨特办理贻误。已筑复溃。以致漫水四溢。即日重运北来。何由迅速牵挽。此时欲将运河堤岸增高。必须先将荷花塘漫口堵合。而欲将荷花塘合龙。又必须先将头二三坝口门收窄。计算重运将到。时日已迫。著铁保吴璥徐端即速会同定议。择要兴工。赶紧办理。俾运河闸坝早复旧规。庶漕运不致贻误。彼时再将海口高堰等各工次第赶办。则缓急先后皆得其序。帑项人工亦可不致竭蹷。此次特授吴璥为正总河。前往督办。伊到任后。惟当与铁保徐端公同经理。以期无负委任。将此谕令知之。　　

○以西安将军德楞泰有疾晋封三等公。命其子苏冲阿驰往省亲。　　

○甲子。上御紫光阁。赐蒙古王、贝勒、贝子、公、额驸、台吉等宴。并赏赉有差。　　

○乙丑。上御重华宫茶宴廷臣及内廷翰林。以皇朝词林典故书成联句。　　

○谕内阁、吏部议处巴宁阿等请分别革职降留一摺。鸿胪寺职司赞仪。一切典礼。均宜敬谨将事。设遇朝会时。臣工在朕前行礼。赞仪偶有舛误。尚可稍加宽恕。元日朕诣堂子叩祭天神。典礼綦重。彼时巴宁阿赞礼遗漏。若竟依唱赞而行。则朕亦失仪矣。朕于巴宁阿错赞时。仍恭行叩首。用告礼成是巴宁阿前此遗

□唱赞。非寻常错误可比。且人本粗率。从前曾经获咎。著照部议革职。该寺堂官恭阿拉、扎郎阿、永祚员承宁、俱著降二级留任。不准抵销。　　

○谕军机大臣等、本日据吴璥托津会同铁保等奏筹议南河经费一摺。据称查盐斤一项、乃民闲日用所必需、而每口日食不过三钱、请于现行盐价每斤酌加三厘、统计两淮长芦山东河东两浙两广福建陕西甘肃九处、约计每年共可得银四百余万两、似与民生无损、而经费少充实于要工有裨等语。河防关系漕运民生。时廑宵旰。遇有应办各工原不惜多费帑金。为一劳永逸之计。惟是近年以来。河患频仍。如海口运口及高堰堤坝等处要工。层见叠出。需用浩繁。国家经费有常。岂能尽供工用。势不得不设法调剂。兹据吴璥等奏请酌加盐价以备工需。朕思盐斤一项。虽出之于民。而与加赋少异。似与闾阎生计不致大碍。但各省情形亦有不同。自难一概而论。即如两淮地方。滨临河岸。小民无不藉资保卫。则将官盐量为加增。谅所乐从。其两浙山东与江境毗连。且每年漕运亦所必经。谊难漠视。他如长芦河东以及闽粤陕甘等省。相距较远。于河防利害实无关涉。若概令按照加价徵课。事理殊觉未协。著各该督抚盐政体察情形。如以为事尚可行。不必拘定吴璥等酌加三厘之数。或就原额、量增一二厘。准其暂行售卖。傥实有碍难办理之处。亦不妨据实奏闻。惟当悉心筹议。俟奏到时再降谕旨。将此谕令知之。　　

○又谕、伯麟奏接到缅甸四大万头目来文、饬令永昌镇府驳回缘由一摺。所办甚是。边徼地方设有定界。断无天朝外夷均相管辖之理。该督以该大万此次禀帖所开九龙江地方原是天朝与该国所管之地。实不成话。仍与台布苏汉字禀帖相同。且既称九龙江。又称＜闲＞雍纪。显系藉词影射。该督已代该镇府等拟作照会并以该大万禀内既称不敢将前次照会禀知该国王、则该大万此次僭越冒禀、在天朝镇府等亦不敢转禀督抚为词。加之驳饬。并将九龙江土司所辖十三板纳地方、俱是内地所管、历年土司出缺、俱由内地拣选承袭等词。明白宣示。措词俱为得体。此项照会。现由该镇府行知该大万。如该头目接到照会后。遵照所驳情节。谨守旧规。即可相安无事。傥或再有僭越冒禀情事。该督应即据实具奏。将此谕令知之。　　

○命已革两广总督吴熊光、来京候旨。不必前赴南河效力。　　

○丁卯。世祖章皇帝忌辰。遣官祭孝陵。上诣雍和宫行礼。火神庙拈香。　　

○赏科尔沁卓哩克图亲王噶勒桑栋罗布奈曼郡王巴勒楚克、紫缰。　　

○以山东巡抚百龄、为两广总督。调江西巡抚吉纶、为山东巡抚。以广东布政使先福、为江西巡抚。调江西布政使衡龄、为广东布政使。以湖北按察使袁秉直、为江西布政使。调湖南按察使曾燠、为湖北按察使。以湖南辰沅永靖道傅鼐、为按察使。　　

○赠故两广总督永保、内大臣。赏银一千两治丧。予祭葬。谥恪敏。　　

○戊辰。享太庙。命皇次子旻宁恭代行礼。　　

○遣官祭太岁之神。　　

○以浙江黄岩镇总兵官童镇升、有心避盗。革去顶带。　　

○以浙江定海镇总兵官邱良功、为提督。　　

○上以次辛祈谷于上帝。自是日始。斋戒三日。　　

○庚午。上诣南郊斋宫斋宿。　　

○谕军机大臣等、阿林保等覆奏查明泉州粮价较贵缘由摺内、据称漳泉地方、向赖台米接济、近年洋匪未靖、台湾商贩较少、泉州米价稍昂、委无通盗济匪情事、现在蔡朱二逆、常到淡水一带劫掠商船、该逆劫得一船、即用之不尽、往往放回勒赎、其无须内地米粮、已可概见等语。杜绝接济一事。食米最为要务。阿林保等、既知盗船食米不全资内地偷运。祇须将台湾商贩劫掠一船。即可用之不尽。并借此勒赎。是盗匪接济之源。实在乎此。该督抚等频年查办海口接济。于台湾贩米。从未加意筹及。何以杜绝蘖芽、使之净尽。无怪蔡朱二逆之残喘尚存也。前已降旨、令该督抚将台湾商贩米船、应如何妥为防护随时稽察之处。酌立章程奏闻。务即妥办。以清盗源。又另片奏查勘蛤仔栏地势番情另行酌办一节。蛤仔栏北境居民。现已聚至六万余人。且于盗匪窥伺之时。协力备御。帮同杀贼。实为深明大义。自应收入版图。岂可置之化外。况其地膏腴。素为贼匪觊觎。若不官为经理。妥协防守。设竟为贼匪占踞。岂不成其巢穴、更为台湾添肘腋之患乎。著该督抚熟筹定议。应如何设官经理。或用文职。或驻武营。随宜斟酌。期于经久尽善为要。再梁上国摺内、叙及蔡逆贼船。进至苏岙港之时、先已率众上岸、有该处番人与斗、居民吴氏擒获数贼、始惊溃而去、嗣朱逆复又窜往、亦经居民与官兵夹攻败贼等语。该处居民见官兵剿贼。即知如此出力著即详查加之奖赏。若系著名贼目多人。应即奏明酌赏顶带。以示鼓励。　　

○辛未。祈谷于上帝。上亲诣行礼。　　

○幸圆明园。　　

○诣安佑宫行礼。　　

○壬申。谕内阁、吉纶等奏、查明嘉庆十一年、广兴来东审案、经知府张鹏昇、金湘、联衔向前任藩司邱庭漋、于库存节省项下、借领银四万九千九百余两、以备供应等语。奉差大员、应得夫马廪给。俱有定例。何至滥行供应需数万两之多。今广兴赴东审案。已革知府张鹏昇、金湘、因需费繁多。辄联衔禀明藩司邱庭漋、借领库项。并不虑其驳斥。邱庭漋亦竟听属员之言。如数支发。殊出情理之外。藩司经理钱粮。丝毫皆关国帑。即因公挪移。尚干例禁。况不过供给所需。竟敢擅发库项。以资豫备公馆食用。希图见好于钦差。实为外省恶习。且藉此为名。浮冒多销。从中侵蚀。未必果系办差之用。似此相率效尤。非亏短库项即摊派闾阎。敝□大窦丛生。何所不至。此而不加以惩治。何以杜逢迎而饬法纪。朕又岂能因此停派钦差审案、一任民闲冤抑、不为申理乎。所有此案滥支库项之前任山东布政使、邱庭漋、著革职拏问。交大学士等会同刑部、提同另案问以杖徒在部待质之张鹏昇、金湘、严审加等定拟具奏。为天下直省祇知逢迎、罔顾名义、无耻小人之戒。至前任高唐州孙良炳、前署滕县之禹城县董鹏翱、虽遭广兴呵斥。并不遵摊差费。忿激告病。殊属可嘉。伊二人于病痊后。著该抚给咨送部引见。候朕降旨。　　

○又是、前因召见周廷栋、询以广兴奉差东省有无贪婪劣迹。周廷栋力言其无尚以广兴才具明敏。支吾掩饰。曾降旨给以五品顶带休致。兹据山东查明覆奏广兴审办李瀚一案。即得银至数万两之多。周廷栋同赴山东。于广兴得受赃款。竟毫无闻见。该省供应广兴。极其繁华。周廷栋照常豫备。伊即不加挑斥。宁不疑及广兴之任性作威为婪索地步。且于朕询问时。犹以广兴尚属敢言。广兴盗弄威福。恣其欲壑。奇贪奇酷。品行卑污。获罪在此。朕岂因广兴敢言加之罪戾乎。是其庸懦无能。奏对又复颠倒失实。本应发往新疆。姑念其年已衰迈。免其远戍。但周廷栋如此辜恩。亦何颜再膺章服之荣。周廷栋、著革去五品顶带。永不叙用。　　

○又谕、清安泰奏密查广兴从前赴豫审案婪索款迹一摺。据称广兴初次赴豫、除公送盘费银二千两外、实不闻另有馈送、第二次赴豫、据巴哈布供该省司道以前送盘费二千两。尚不满意、当即另凑银一万两、交巴哈布寄送、三次赴豫、因藩司齐布森、向臬司诸以谦、道员吕昌会、谈及上次曾有司道公送广兴程仪一万两之事、此次祇好照前办理、随与臬司诸以谦、道员吕昌会、知府阿勒景阿、凑银一万两、仍交巴哈布转寄、并据称前两次、巡抚马慧裕均送盘费银五百两等语。广兴任性作威。肆意婪索。前在山东审办李临控案。恐吓取财。数至累万。兹据清安泰查明伊二次三次赴豫。又得受程仪二万两。经朕亲加廷讯。业据供认属实。除已降旨将广兴正法外。所有致送程仪之马慧裕、齐布森、诸以谦、吕昌会、阿勒景阿、均著交部严加议处。巴哈布前因为广兴豫备公馆。已照部议降三级调用。今又查出两次寄送银二万两。著再交部严加议处。　　

○又谕、广兴前在东豫两省审办控案。任意威吓。婪索赃银。数至累万。经朕亲加廷讯。已降旨将广兴处绞。广兴种种藐法营私。伊虽已身罹重典。尚觉罪浮于法。广兴之子蕴秀、现系通政司学习经历。并著革职发往吉林充当苦差。以示惩戒。　　

○已革侍郎广兴、以罪伏法。　　

○免陕西洋县、十一年未完额赋盐课。　　

○展赈两淮丁溪、草堰、刘庄、伍佑、新兴、庙湾、六场、被水灶户。　　

○癸酉。上御山高水长。赐王公大臣蒙古王、贝勒、贝子、公、额驸、台吉、及外藩使臣等食。至丙子皆如之。　　

○谕内阁、广兴奉差豫东二省。擅作威福。赃私累累。其势焰薰灼。几于人人切齿。而在廷大臣及言官等。从无一人弹劾。若云实无见闻。其谁欺乎。上年广兴缘事革职后。经朕降旨令山东河南密行查访。始俱一一败露。设早有人奏及。小惩大诫。何至狼籍如此之甚。朕召见臣工、从无虚日。何尝于广兴独加信任。乃诸臣等并不据实劾奏。惟相与隐忍。待其稔恶自毙。岂公忠体国之道乎。今广兴业经伏法。其平日缄默不言之臣工等。本应一并交部议处。姑念人数过多。免其深究。仍俱严行申饬。至科道职司言路。其籍隶本省者。见闻尤确。广兴如此败检婪赃。与周廷栋在东省审案。竟有周全天下事广聚世闲财之谣。该省科道焉有不知之理。乃并无白＜闲＞从事者。谓非心存观望而何。近日科道风气。惟知毛举细事。或更改成例。以博建白之名。实则欲藉此见长干进。或竟受人嘱托。邀誉沽名皆难逃朕洞鉴。伊等于无关紧要之事。动辄琐屑陈奏遇此等大奸大恶。转相率容隐国家又安用此台谏为耶。所有自嘉庆十一年以后籍隶山东之科道。均著交部议处。以示惩儆。　　

○乙亥。上诣安佑宫行礼。　　
</div>
    <div class="pagination">
<a href="清实录嘉庆朝实录_page272.html">上一页</a><span>...</span><a href="清实录嘉庆朝实录_page268.html">268</a><a href="清实录嘉庆朝实录_page269.html">269</a><a href="清实录嘉庆朝实录_page270.html">270</a><a href="清实录嘉庆朝实录_page271.html">271</a><a href="清实录嘉庆朝实录_page272.html">272</a><span class="current-page">273</span><a href="清实录嘉庆朝实录_page274.html">274</a><a href="清实录嘉庆朝实录_page275.html">275</a><a href="清实录嘉庆朝实录_page276.html">276</a><a href="清实录嘉庆朝实录_page277.html">277</a><a href="清实录嘉庆朝实录_page278.html">278</a><span>...</span><a href="清实录嘉庆朝实录_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
