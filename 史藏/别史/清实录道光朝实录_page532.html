<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 532 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 532 页/共 848 页</h1>
    <div class="content">
○礼部议准、江苏巡抚陈銮疏报、采访泰兴县贞节妇女李张氏等六百五十八口。请建总坊旌表。从之。　　

○以孟冬时享太庙。自是日始。斋戒三日。　　

○癸卯。谕内阁、运河为漕船所经。前因各处浅阻。曾屡降旨、饬令各该地方官分别疏浚挑穵。俾利漕行。兹据给事中黎攀镠奏称、运河例应于煞坝后挑浚。工员草率支销。以致重运军船。节节浅阻。沿途寄剥等语。每岁冬挑。原期河身通畅。蓄水较多。来年足资浮送。其支销帑金。盈千累万。果使该地方官认真核实督办。则届时漕行迅速。必无浅阻之虞。即如今年故城一带。每多浅滞。竭力捞穵。立行通畅。可见实力奉行。收效甚捷。至山东直隶两省添雇民剥。共计一千五百三十余只之多。将来报销。必至于例支之外复添经费。而民船亦受其累。总由向来承办工员。全不以公事为重。地方大吏。亦视为故常。漫不经心。积习因循。所关匪细。著直隶山东督抚、河东河道总督、于军船回空之后。严饬承办工员。认真挑穵疏浚。俾河身一律深通。不得有名无实。草率了事。傥仍虚应故事。来岁新漕北上。再有阻滞。即将承办各员。指名严参。无稍徇隐。　　

○赏广安门外普济堂煮赈小米三百石。　　

○甲辰。孝敬宪皇后忌辰。遣官祭泰陵。　　

○谕内阁、各省每届军政。奏请将逾岁各员留任。有将各员年岁、开单呈览者。亦有将逾岁缮摺、并不开单者。所办未能画一。嗣后各省将军副都统及新疆各大臣等、再遇军政之年。务将逾岁精力未衰、应行留任各员年岁。明白开单。随摺具奏。断不可含混。　　

○又谕、给事中况澄条陈银库事宜一摺。银库官员。有约束该班章京兵丁之责。自应轮班值宿。以备稽查。著管理三库大臣严饬该库司员、遵照嘉庆十四年奏准章程。郎中员外郎司库等四人分为四班。每日一员。在库值宿。轮流更替。仍由该管大臣及查库科道随时稽察。傥查有旷班情事。即行指名参奏。毋稍徇隐。　　

○予故鄂尔多斯扎萨克郡王图们济尔噶勒、喀尔喀赛因诺颜扎萨克郡王车凌棍布、祭如例。　　

○蠲缓直隶阜城、邢台、交河、景、故城、吴桥、东光、宁津、青、静海、沧、盐山、南皮、庆云、平乡、钜鹿、内邱、任、永年、邯郸、曲周、广平、磁、大名、清丰、南宫、新河、枣强、武邑、柏乡、隆平、宁晋、武强、安平、宝坻、蓟、宁河、蔚、宣化、怀安、西宁、四十一州县被旱被水被雹村庄新旧正杂额赋有差。　　

○以山东泰安、肥城、东平、东阿、平阴、五州县麦收歉薄。命改徵粟米。缓徵济宁、历城、章邱、齐河、济阳、临邑、长清、德、德平、平原、泰安、肥城、东平、东阿、惠民、阳信、乐陵、濮、邱、鱼台、莱阳、邹平、禹城、平阴、海丰、商河、沾化、邹、泗水、滕、汶上、阳谷、寿张、钜野、观城、聊城、堂邑、茌平、莘、冠、馆陶、恩、夏津、陵、临清、齐东、滨、利津、蒲台、郓城、朝城、范、博平、清平、益都、临淄、掖、平度、高密、即墨、武城、六十一州县暨屯坐各卫被旱被水被雹村庄新旧额赋。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十七年。丁酉。冬。十月。乙巳朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵裕陵昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○颁道光十八年时宪书。　　

○谕内阁、前因善英奏、将军桓格定期看操。辄因参将姜希佩禀请改期。遽尔回省且于战船损坏。该将备等借用同安船顶补等弊。该将军并不与善英会衔参奏。当降旨著钟祥于赴浙阅兵之便。详查具奏。并命桓格明白回奏兹据桓格奏称、彼时实因该参将禀报风势不顺。是以未演水操。复因省城正届文武乡场并满洲营军政。该将军旋即回省。至该参将所禀情形。是否确实。抑另有别情。当经面嘱善英查明咨覆。旋据善英两次函覆。先称亲验战船五只。俱已损坏。后称祇有一只损坏。先后两歧等语。桓格既至乍浦阅兵。据该参将禀报海面风雾。何难亲往察看。辄即回省。殊属非是。至善英统辖水师。于战船损坏、借用顶补等弊。未能随时查办。直至该将军阅兵之时。始行查出。具奏时又不与桓格会衔。著先行交部议处。至该副都统于战船损坏。因何咨覆先后两歧。并参将姜希佩禀报不实。借船顶补之处。仍著钟祥查明。据实参办。　　

○谕军机大臣等、朱士彦奏、安徽池州府知府吴琪、恃官狡供。请旨革职严讯一摺。据该尚书查明池州府所属贵池、建德、青阳、铜陵等县。开设盐店。现经到案之汪元方等、及未到案之孙般□金等十六名。多系吴琪弟侄亲友。叠次诘讯。吴琪及汪元方等、均藉词支吾。坚不吐实。并据汪元方供、建德等县盐店司事之吴煜、盛际周、吴筠曾、系吴琪所荐各等语。安徽池州府知府吴琪、著即革职。交朱士彦提同人证。严行审讯。至该革员于属员投拜门生。倚势撞骗。捏报捐银。将亲族荐与属县管理钱漕。并侵那谷价等款。及幕友徐干通同舞弊。著一并逐款严讯。水落石出。以成信谳。不得因该员业经革职。稍从宽纵。任其狡展。傥案情稍有不实不尽。该尚书不能辞咎也。将此谕令知之。寻奏、已革知府吴琪、讯无开设盐店、及属员投拜门生、捏报捐银、并侵那谷价情事。惟得受商店季规。合依律问拟杖徒。但该革员以方面大员。私受盐规。且屡向所属商店借银。并托买桌椅。不给价值。又将堂弟吴煜等、荐与商店司事。实属卑鄙。应从重发往军台效力赎罪。下部议。从之。　　

○又谕、前有人奏广东积弊。当降旨饬令邓廷桢等查办。旋据该督等查明、并筹议章程。逐条分晰开单呈览。兹复有人奏称、该省东莞县差役。滥设六总名目。乡曲小民。无不受其扰累等语。本年六月。该督等覆奏章程单内。已据声称该县并无六总名目。业经出示晓谕。严饬各道府通行查禁。毋许州县额设之差。私带白役。藉端需索。何以示禁已久。该县陋习仍未革除。外间尚传六总名号。或系该督等受州县朦蔽。阳奉阴违。以致该役等肆无忌惮。纷纷扰累地方。殊非核实办公之道。著邓廷桢等严密访查。务将六总等项名目。永远禁革。其各州县额外冗役。悉数裁撤。寻常词讼案件。不得多差传审。藉端讹索。可查有各项情弊。即行严参惩办。以靖闾阎。不得因覆奏在先。稍存回护。经此次训谕之后。傥仍视为具文。任听各州县徇庇差役。扰害良民。并不革除从前名目。将来别经参奏。惟该督等是问。懔之。将此谕令知之。寻奏、檄委署道董国华、密赴该县访查。委无六总名目。近年官差下乡催粮传证。并无侵扰。现复大书永禁六总名目违者立毙杖下十二字简明告示。刻石竖立县门。永远禁革。以绝弊源。并责成该管道府、严饬州县汰除冗役。寻常词讼。亦不得多差传审。傥敢阳奉阴违。一并从严参办。报闻　　

○两江总督陶澍、江南河道总督麟庆、奏报秋汛安澜。命麟庆诣河神庙祀谢。陶澍、麟庆、并下部议叙。出力员弁。升叙有差。　　

○丙午。上临大学士威勇公长龄第视疾。　　

○幸圆明园。　　

○诣绮春园问皇太后安。　　

○丁未。谕内阁、奕绪等奏、紧要工程。请饬查勘一摺。泰陵隆恩殿外台帮出角石。现有伤折情形。自应赶紧修整。著本年派出工部查勘岁修大臣、一并敬谨查勘。　　

○又谕、向来科场内外帘书吏。由六部等衙门经承内派送。其誊录书手。系直隶各州县册送当差。近来每有顶名冒混之弊。著礼部会同顺天府申明旧例。妥议章程具奏。寻议、嗣后内外帘书吏。届期由各衙门添派司员二人。管送入场。如入场后查有顶冒等弊。并将管送之员参处。其誊录书手。应责令各该府州解官亲至贡院门。逐名识认。其有雇倩顶冒。即时拏究。至大兴宛平两县。额设书手不敷。应免其派送誊录。所缺名数。即在顺天府属各州县中均匀添派。以符定额。从之。　　

○又谕、穆精阿等奏、请将失察捏报之该管各官。交部议处一摺。此案前署佐领防御安清等、于该旗闲散祥魁之妻逃走。并不即时呈报。咨行查拏。及呈递印稿。日期又不相符。殊属谬妄。安清、及新任佐领全顺、该翼协领斐星额、俱著交部议处。骁骑校景星、亦有失察之咎。著交部议处。　　

○刑部奏、讯明科场舞弊各情。先就现犯分案拟结。已革户部候补员外郎龙士瀛、已革候选主事郑福敏、先后贿嘱书吏钟子觐、胡中鈗、代办联号。并雇倩广东举人杨懋建、直隶附生朱实、枪替属实。龙士瀛应发往新疆效力赎罪。杨懋建发边远充军。钟子觐发极边充军。郑福敏、朱实、联号枪替。已谋未成。量减一等。拟杖一百流三千里。胡中鈗应另案拟结。从之。　　

○以湖南衡州协副将文兴、为福建漳州镇总兵官。　　

○缓徵江西建昌、新建、二县被水村庄新旧额赋。　　

○以江西钱价过贱。暂停宝昌局卯钱鼓铸。从巡抚裕泰请也。　　

○戊申。谕内阁、申启贤奏、请将应徵丁银摊入地粮一摺。山西省各州县丁徭银两。节经归入地粮徵收。兹据该抚查明平鲁县额徵丁徭正耗银两。除豁免外。尚应徵银九百四十五两零。该县情形。与从前办理各处相同。著准其自道光十八年为始。摊入地粮徵收。　　

○旌表守正捐躯江苏沛县民刘士喜妻张氏。安徽亳州民王兰妻邢氏。阜阳县民妇黄张氏女梅姐。　　

○己酉。旌表守正捐躯湖南武冈州民萧导学妻王氏。河南浚县民马明得妻刘氏。　　

○庚戌。上诣安佑宫行礼。　　

○谕内阁、各省驻防旗员。遇军政之期。前曾降旨、饬令该管大臣核其年岁精力。认真举劾。昨复降旨申谕。乃近来各省于开列年岁、及分别奏咨。办理总未画一。嗣后该将军等于军政届期。务当遵照前降谕旨。认真察看。除照例举劾外。其年齿虽老。精力未衰者。自协领至骁骑校。均著该管大臣详晰查验。该员等年岁若干。逐一开列。专摺具奏。以昭核实而符定制。　　

○辛亥。谕内阁、前据御史黄乐之奏、疏通六部司员一摺。当交吏部核议。兹据该部奏称、截取郎中。分发各省以知府补用之处。碍难准行。该御史所奏、著无庸议。至六部司员。现形壅滞。总由各该堂官平时未能将衰庸恋栈之员。严加淘汰。以致滥竽充数。部中多庸碌之员。则勤能者必至壅滞。嗣后各堂官务当于司员中随时考核。如有才具平庸。不能称职。或年力衰颓者。即行劾罢。不必待京察之年。始加甄别。其由外任改补京职。难望振作者。尤宜查明澄汰。庶庸劣之员。不得恋缺。而明干有为者。不致滞于登进。日久自见疏通。正无庸于定例之外。别筹调剂也。　　

○又谕、桂良奏、请将拏获匪犯。解赴楚省审办等语。前因河南南阳府所属等处地方。各有匪头开设窝子。降旨派员查拏。兹据该抚奏称、黄冈等九处。均系湖北襄阳县所辖。现在续获陈帼元等四名。讯有在官人役。兴贩人口。制造军器。惟所供并无另犯不法重情。显系恃无质证。捏词狡卸。所有该省前后拏获匪犯。著一并解赴楚省。交林则徐提同全案人证。归案审办。寻奏、此案吕兴富等二十一犯。亲提研鞫。坚供或止兴贩人口私盐。或系叠次行窃。其陈帼元一犯。先后充当柜书地保。均经责革。访无另案不法、及制造军器、开设窝子情事。应即照例分拟遣责完结。下部议。从之。　　

○以拏获山东逆犯马平。予江苏知县王湘等升补有差。　　

○缓徵河南林、武安、涉、新乡、辉、获嘉、原武、中牟、兰仪、商邱、虞城、睢、安阳、汤阴、临漳、内黄、延津、浚、封邱、考城、武陟、二十一州县歉收村庄新旧额赋。　　

○壬子。上诣绮春园问皇太后安。　　

○命归化城副都统惠显来京。以广东南韶连镇总兵官锡麟、为归化城副都统。河东河标中军副将穆奠邦、为南韶连镇总兵官。　　

○癸丑。上奉皇太后幸同乐园。进膳。赐皇子及内廷王大臣食。　　

○命伊犁将军特依顺保来京陛见。以参赞大臣奕山、署将军。　　

○甲寅。皇太后圣寿节。遣官祭太庙后殿。奉先殿。上率皇子及王公大臣官员、诣绮春园行庆贺礼。礼成。奉皇太后幸同乐园。进膳。赐皇子及内廷王大臣食。　　

○颁江苏洪泽湖淮渎庙御书扁额曰星渎昭灵。　　

○乙卯。转礼部右侍郎王植、为左侍郎。　　

○以内阁学士吴文镕、为礼部右侍郎。　　

</div>
    <div class="pagination">
<a href="清实录道光朝实录_page531.html">上一页</a><span>...</span><a href="清实录道光朝实录_page527.html">527</a><a href="清实录道光朝实录_page528.html">528</a><a href="清实录道光朝实录_page529.html">529</a><a href="清实录道光朝实录_page530.html">530</a><a href="清实录道光朝实录_page531.html">531</a><span class="current-page">532</span><a href="清实录道光朝实录_page533.html">533</a><a href="清实录道光朝实录_page534.html">534</a><a href="清实录道光朝实录_page535.html">535</a><a href="清实录道光朝实录_page536.html">536</a><a href="清实录道光朝实录_page537.html">537</a><span>...</span><a href="清实录道光朝实录_page533.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
