<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1703 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1703 页/共 1860 页
  </h1>
  <div class="content">
   ○丙寅。上御太和殿视朝。文武升转各官谢恩。　　

○谕、河南考城县移建城垣案内。应建坛庙衙署等项。尚未题估。江兰即详请发银三万两。又自行动款。发银二万八千两。前经梁肯堂查明参奏。即降旨询问毕沅。因何于未题之工。辄行据详准发。兹据奏称、前任抚臣等、奏请移建考城县治于堌阳地方。该处原系旷野。并无人烟。毕沅于乾隆五十年莅任后。亲往相度。见官员侨寓村庄。仓库分寄邻县。兴工不可再缓。一切物料工价。俱需现银发给。是以江兰详请发银三万两。当经批准动用。其续行动银二万八千两。未详缘由。实不能解。彼时未经查出。自请交部察议等语。考城县移建县治。自乾隆四十七年、富勒浑奏准后。延宕三载。尚未开工。毕沅以县治荒僻。采运窎远。是以先行给发银两。以期迅速兴工。但该抚既经亲往勘视。堌阳地方。并无居民。俱从平地筑建。工用浩繁。即应据实具奏。另择镇店地方移建。方为妥善。乃毕沅附和富勒浑前奏。不即陈明。承办之员。藉口工钜费繁。以致核估浮冒。诸弊丛生。及朕降旨询问。又复以采运艰难。不得不豫行给发为辞。支饰具奏。实属非是。毕沅素系能事之人。前因其在陕西巡抚任内。办事尚属认真。是以调任河南。俾资整顿。乃独于此等工程紧要事件。并不核实改建。其过在此。其于江兰擅发银两。不过失察。咎反为小矣。俟梁肯堂审明定案时。再行酌量降旨。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。十二月。丁卯。谕、从前毓奇获罪革职后。朕复加恩。授为头等侍卫。差往乌什办事。伊本身所有子爵。例应出缺。另行承袭。但念毓奇之罪。尚属因公。现已差往新疆。著加恩所袭子爵。不必出缺。仍留本身随带。　　

○以故三等子兼三等男富保子罗布藏多尔济、一等伯李侍尧子毓秀、各袭爵。　　

○戊辰。谕曰、赵秉冲在懋勤殿行走有年。尚属勤慎。前经赏给户部主事。兹因其办理石鼓篆文。应书职衔。著加恩以本部员外郎补用。　　

○以故一等侯博清额子永德、一等子巴图章嘉子班党拉卜吉、各袭爵。　　

○己巳。上御乾清门听政。　　

○谕军机大臣曰、闵鹗元奏、本年五六月内。雨水稀疎。禾苗间有受伤。结实之候。复因天气骤寒。颗粒未能十分圆绽。间有白脐红斑。筛扇不能净尽。又琅玕奏、浙省杭、嘉、湖三府。六月内得雨稍迟。且系闰五月。节气较早。晚稻含苞之际。天气骤寒。以致米色间有白脐各等语。南漕为天庾正供。米粒自应圆绽纯洁。方准验收。今既据该抚等声明。江浙二省。本年因雨水稍迟。又值闰月。霜信较早。天气骤寒。二禾结实。未能圆绽。米色间有红斑白脐。自属实在情形。著传谕管干珍、于该二省漕船过淮盘验时。如验明颗粒坚实。并非搀杂细碎。米色间有不能一律圆绽纯净之处。不必过于饬驳。及早盘验趱行。并著该仓场等。于江浙漕粮抵通交仓后。另廒收贮。俟支放兵米时。即行先尽开放。无庸拘泥进仓先后。庶此项米石。不致在仓久贮。致有霉变也。除就近传知苏凌阿、刘秉恬外。将此谕令知之。　　

○又谕曰、孙永清奏、安南陪臣阮宏匡等、于十一月二十九日到省。照例赏犒。于十二月初一日、自桂林省城起程前进。并飞咨各省。豫备应付。计期于来年正月初十以前。总可赶到。不致迟逾等语。该贡使等。久已进关。若即令起身前来。此时应至直境。年内尽可从容赶到。今十二月初一日、始自桂林起身。途中赶紧行走。虽可于明岁灯节前到京。然令该陪臣等遄行前进。长途究属劳顿。此皆由孙永清拘泥糊涂。以致程期迫促。其咎实无可辞。前因该省学政潘曾起、声名平常。孙永清并不据实劾参。模棱具奏。本应治以欺罔之罪。特因办理阮光平入觐之事。尚系熟手。是以加恩暂予留任。今该抚照料贡使来京。起程迟滞。及奉到前次训饬谕旨。竟欲颟顸混过。并不专摺请罪。尤属不合。嗣后该抚益当感激格外宽宥之恩。力图改悔。于地方紧要事件。认真办理。若敢仍前延玩欺饰。断不能复邀宽宥也。将此谕令知之。　　

○庚午。谕曰、全德奏、查办江兰家产一摺。将伊运本盐地。及田产衣物等项。开单具奏。并将伊弟江蕃家产、及伊堂弟江春甸附本银两。一并查封。所办过当。已于摺内批示矣。前因江兰擅发工程银两一案。恐有应赔官项。谕令全德、将伊房产留心防察。豫备抵缴。将来豫省审明定案时。若江兰罪止滥发。别无赃私。不过罚令赔交。尚不至于查产。即另有通同染指情弊。亦祇应查抵江兰家产。与伊兄弟。有何干涉。今全德辄将江蕃、江春甸、一并查办。竟至如办理大案。实属轻重失宜。全德、著传旨严行申饬。并即令该盐政。将伊弟江蕃、江春甸名下。运本盐窝田产等项。全行给还。以免拖累。且令众商知之。　　

○又谕、本日阅洗马周琼呈请代奏谢恩摺内。有补授司经局洗马兼翰林院修撰字样。因思修撰、系一甲一名进士专衔。何用假借兼摄。所谓名不正也。因思詹事府衙门。自詹事、庶子、中允、赞善等官。亦俱兼翰林院读讲学士、侍读、侍讲、编修、检讨等衔。此系相沿前明旧例。詹事等官。既各有专衔。嗣后毋庸再兼翰林院虚衔。以昭核实。　　

○又谕、山海关监督德纶一年任满。短少比较盈余银四万九千八百余两。因降旨令盛京将军等、将奉省南来海船货物。是否因连年被水。收成歉薄。商船到口较少。以致税银短绌之处。查明具奏。兹据嵩椿等、委员分往锦州等处各海口。调取上税底簿。核详到口货船。比较上二年。实系短少十分之六等语。此项盈余银两。即因年岁歉收。商本一时不能转输。以致货船到口稀少。其短绌尚属实情。德纶著罚俸四年。以示薄惩。所有短少比较盈余银四万九千八百余两。著加恩免其赔缴。　　

○补行乾隆五十二年福建省大计。卓异官九员。议叙如例。　　

○辛未。上以来年八旬万寿。命镌八徵耄念之宝。御制记曰。予年七十时。用杜甫句。镌古稀天子之宝。而即继之曰犹日孜孜。不敢怠于政也。蒙天眷佑。幸无大陨越。于兹又浃旬矣。思有所以副八旬开袠之庆。镌为玺以殿诸御笔。盖莫若洪范八徵之念。且予夙立愿。八十有五。满乾隆六十年之数。即当归政。今虽八十。逮归政之岁。尚有六年。一日未息肩。万民恒在怀。庶徵之八可不念乎。念庶徵。即所以念万民。曲礼八十曰耄。老而智衰之谓。兹逮八十。幸赖天佑。身体康强。一日万几。未形智衰。不可不自勉也。如至果不能自勉。则亦不敢旷职。以待六年之期。何则坛庙之祀。不可不躬亲。雨旸之时。不可不常验。中外之政。不可不日勤。民物之养。不可不心存。苟失其一。丛脞随之。则吾岂敢。是则耄而敬念庶徵。仍古稀犹日孜孜之意也。亦五福五代堂之说。所谓皇极敛锡之志也。亦即近读洪范著论。所谓六极中不能去其三曰忧之义也。夫汉唐以来。古稀天子才得六。六之中、至八旬者才得三。而三帝之中。惟元世祖可称贤。其二、则予所鄙也。即元世祖亦未如予之五代同堂。是予沐昊乾鸿贶为独深。而予之所寅承锡羡当何如。亦曰体天爱民。诚心勤政。与洪范五之敛锡。八之念徵。九之三忧。孜孜惕惕。日进无疆云尔。予之子孙。能心予之心。政予之政。惕予之惕。忧予之忧。或得仰邀天眷。有年至七旬八旬者。继用此宝。则又我大清国亿万斯年无疆之休。所不敢必而深愿者也。是为记。　　

○谕军机大臣曰、毕沅奏、湖南省驴脚南米未完一案。浦霖于五月内。开列经徵督催各职名题参。嗣据各该州县。赶紧徵输。于三月定限之内。解交粮道。一律全完。例应免议。缘粮道武调元、入闱办理提调事务。迨九月内始行汇请咨部开复。咨文未到之前。部议业经将该员等照例革职。相应请旨。照例开复。并将出详迟延之武调元、交部察议等语。已批交该部议奏矣。武调元系该省粮道。事务较繁。且近年粮运稽迟。督催一切。尤关紧要。即不应派令该员入闱。今各州县解交未完银米。业于限内全完。因武调元带印入闱。未即详报。致各员皆被参处。武调元迟延之咎。固属难辞。而浦霖系属监临。将粮道派入闱场。致误本任要务。亦属不合。除武调元交部察议之处。听候部议外。将此谕令知之。　　

○又谕、据庆成奏。李世杰自服胡增汤剂后。病势稍轻。今复用补益之剂调治。充养筋骨。想步履自渐能转动。朕心甚属欣慰。著传谕孙士毅、告知胡增、留川加意诊视。如李世杰病体渐愈。可以于明春缓程赴京。即著胡增一同行走。俾得沿途随时调治。以冀速痊。现在太医院御医尚多。亦无须胡增急于来京也。将此传谕孙士毅、并赏李世杰人参一斤。以资服养。　　

○是日。庚戌年立春。顺天府进土牛春山宝座。　　

○壬申。上幸瀛台。　　

○回部阿克苏三品阿奇木伯克贝子品级辅国公迈默特阿布都拉、及乌什、库车、叶尔羌、喀什噶尔、和阗、伊犁等处伯克。朝鲜国正使李性源、副使赵宗铉、琉球国正使向处中、副使邹永功、暹罗国正使帕史滑里逊通亚排那赤突、副使啷汶悉呢口□霞喔无突、廓尔喀使臣巴拉叭都尔喀哇斯、哈哩萨野等。于西华门外瞻觐。命随至瀛台赐食。　　

○谕曰、索约勒积围场甚远。俱与索伦蒙古扎萨克接壤。盛京吉林地方。现成围场甚多。俱足敷行围。何必每年又须各扎萨克等。纷纷派人。安设卡座巡察。滋多繁费。但与其废而不用。莫若分赏原献围场之索伦蒙古扎萨克等。以作游牧。较为有益。拉旺多尔济、巴忠、现往车臣汗部落。查办事件。事竣后。著即由彼前往。会同黑龙江将军、酌定分给原献围场之索伦蒙古扎萨克等。务须秉公查明旧日疆界分给。永杜争端。　　

○谕军机大臣等、据保宁奏、货买哈萨克牲畜官布。如有不敷。临时购买商民回子布匹应用。不无参差。请于正月借用库项五千两。豫买布一万匹备用等语。此虽似有通融之益。惟是向商民购买。其采买官员、商民。自必从中沾润。现在伊犁所需官布。皆由喀什噶尔、叶尔羌等处办运。此项不敷布匹。即将喀什噶尔、叶尔羌、各城回子应交粮石。折布交纳。著传谕保宁、如何令回子折交。所折布匹。可得若干。是否足用。如何运往。于哈萨克回子等有无利益。可能永行之处。熟筹妥拟奏闻。　　

○癸酉。上御宁寿宫景祺阁、赐王贝勒贝子公额驸大臣、蒙古王贝勒贝子公额驸台吉等食。　　

○甲戌。上御抚辰殿大幄次、赐王贝勒贝子公额驸大臣。蒙古王贝勒贝子公额驸台吉。回部伯克。朝鲜、琉球、暹罗、廓尔喀等国使臣宴。　　

○乙亥。大学士公阿桂等议准、闽浙总督觉罗伍拉纳等奏称、内地客民。领照赴台湾。责令行保船户。开报姓名籍贯。年貌住址。并往台湾作何生业。呈报该管厅员查验。立即给照放行。移明台湾各厅。验放入口。其出口之处。仍令守口员弁。查验放行。如有给照迟延。验放留难等事。即将该员弁严行参处。人照不符。照私渡例治罪。又官渡商船。由厦门至鹿耳门。每名许收番银三圆。由南台至八里岔。蚶江至鹿仔港。每名许将番银二圆。不准多索。仍饬专管各汛口员弁兵役。每日将所泊商渔等船。查验字号船牌。按旬列报。一有无照船只。即行根究。如兵役等拏获偷渡之犯。即将船只货物。一并赏给。以示鼓励。其沿海有底无盖小船。俱令验烙编号。止许就近拨载。不得远出。以防弊混。得旨、依议。此事有治人。无治法。亦祇可如该督等所奏办理。但沿海小港。查禁既严。凡有搭载前往台湾民人。非由正口。无从迳渡。恐不特胥吏兵役等、从中多索钱文。即守口文武员弁。亦难保无从中染指。是私渡之弊。或可禁绝。而勒掯卖放之端。即由此起。总在该省督抚、及台湾镇道等。督饬守口文武员弁。实力稽查。随时严察。若查出胥吏兵役人等、婪索私放。即行严办示惩。不得视为具文。久而生懈。自此立定章程之后。再有多索搭载船租饭食银两。故意留难。及得赃卖放。私越海口诸弊。惟该督抚镇道等是问。不仅将守口员弁。从重治罪已也。　　

○丙子。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○谕曰、福崧等奏、元旦庆贺摺内。并未列阿奇木伯克之名。虽属照例办理。但庆贺行礼。为朝廷大典。原非具文。著令伊等一并列衔。俾益晓敬君之道。喀什噶尔、叶尔羌、阿克苏、三处较大。嗣后元旦朝贺、并万寿朝贺等事。其阿奇木伯克。著列名于大臣之次。　　

○又谕、前闻广西学政御史潘曾起、声名平常、降旨询问孙永清。令将潘曾起在广西考试情形。有无劣迹。据实查奏。兹据孙永清覆奏、潘曾起轻喜易怒。性情不好。未能满惬士心。曾饬各府提调官。密行访察。虽无舞弊营私实迹。而其声名实属平常等语。潘曾起、屡经简用学政。如果洁清自矢。训迪有方。何至士心不服。乃竟不知自检。士论纷然。现在虽查无确据。但声名物议如此。岂可复胜台谏之任。潘曾起、著交部严加议处。　　

○谕军机大臣曰、秦承恩奏、陕西省局内。积存洋滇高铜。为数较多。而现有低铜。不敷配用。请照例暂用高铜。按卯鼓铸等语。该省局内。现存低铜。不敷鼓铸。而洋滇高铜。积有一十六万六千余觔。自应通融筹办。俾免停炉歇卯之虞。但该抚祇知其一。不知其二。如卯钱全用高铜鼓铸。则成色较高。恐不肖之徒。乘机取利。将此项钱文。多为收积私销。滋生弊端。不可不防其渐。莫若于鼓铸时。将高铜酌量多用铅觔配入。其铸出钱文铜色。与向例高低搭配者一律。是高铜既可不致多费工本。而于私销之弊。亦可杜绝。岂不一举两得。除将该抚原摺。交该部速议具奏外。将此谕令知之。　　

○丁丑。谕曰、徐立纲、潘曾起、在学政任内。声名俱属平常。业经先后降旨。将徐立纲降补司务博士等官。潘曾起交部严议矣。巡抚与学政。同在一省。其声名优劣。平日断无不知之理。乃陈用敷、孙永清、并不及早据实劾参。及至朕降旨询问。陈用敷、则以徐立纲初任声名不好。原有风闻。自复任以来。考选尚属公平。模棱具奏。而孙永清、则仅以潘曾起性情不好。未惬士心。委婉开脱。俱属意存隐饰。厥罪惟均。本应皆予降调。但孙永清办理安南投诚一事。尚属妥协。明春阮光平亲自入觐祝厘。仍须该抚在彼照料进关。若遽易生手。恐阮光平心存疑畏。是以将孙永清暂予留任。至陈用敷自擢任安徽巡抚以来。不过循分供职。毫无出力之处。而于徐立纲学政声名。又不据实参奏。似此有心欺饰。岂可复膺封疆之任。陈用敷著降补奉天府尹。安徽巡抚员缺。即著穆和蔺补授。　　

○是日起。上以岁暮祫祭太庙。斋戒三日。　　

○戊寅。谕曰、鄂岳、著留京。仍在散秩大臣上行走。色克图、著调补福州副都统。张汉杰、著调补广州汉军副都统。　　

○己卯。以岁暮祫祭。遣官祭太庙中殿、后殿。　　

○谕曰、章佳氏、与伊夫弟扎郎阿通奸。被伊壻巴扬阿挟制诈骗。侵夺赀产。遂前赴步军统领衙门。自行出首。虽奸罪不准自首。仍应照律问拟绞决。但向来办理奸情案件。如奸夫致死本夫。奸妇并不同谋。即行首告。将奸夫指拏到官。以尚有不忍致死其夫之心。俱从宽减等问流。今章佳氏自知追悔。复虑伊夫在外。家产尽被占夺。幼子恐遭陷害。即行呈首。其情尚属可原。章佳氏、著改为应绞监候。扎郎阿、本应照拟绞决。但章佳氏业已从宽。且现届岁暮封篆之时。未便行刑。扎郎阿亦著暂行监候。并交刑部。将章佳氏、扎郎阿、俱牢固监禁。侯旨遵行。　　

○谕军机大臣等、毕沅奏、考城县城垣。原在旷野。凭空建造。与修改工程。难易迥别。该处灰石木料。概不出产。而邻近地方。东系曹单。南系归德。北系大名。西系封邱延津。四路皆平原沙碛。均无物料可购。不得不远赴汲县采运等语。考城移建城垣。自应在镇店地方。相度形势。鸠工兴筑。从前富勒浑勘定。于堌阳空野之处。凭空兴建。以致采运窎远。糜费运脚。例价多有不敷。富勒浑办事糊涂。既经错误于前。而何裕城茫无主见。复因循于后。毕沅接任后。曾亲往该处勘视。自应据实奏明。另行择地移建。何必如此拘泥。仍照富勒浑原定处所。凭空建造。其过实在此。毕沅历任封圻。尚属晓事。明知在堌阳建城。与寻常工程。难易迥别。辄复迁就办理。据江兰详报。率行题估。经朕节次降旨询问。犹复意存回护。以本地及邻近四路府县。均无物料可购。执词具奏。更不成话。即就该督所指四路地方而论。如曹、单、归德、大名、封邱、延津等处。皆有城垣村庄。非无一人之处。岂从前兴筑时。所用料物。悉皆取资远县。而各该处庙宇衙署。以及绅衿富民铺户等。起盖房屋。亦无远赴汲县购备灰石之理。即考城县旧城兴建时。所有一切物料。亦未必皆自远处运往。此将谁欺。毕沅并不确核情形。检查旧案。转以此等支饰之词。出之于口。更属不合。且考城新城。地处荒僻。并无人烟。所有衙署仓库。勘定后。延宕多年。始行兴筑。其未建以前。地方官吏。审断词讼。收纳钱粮。又在何处办理。若仅建空城。有官无民。岂不更成笑话耶。至考城旧城。虽被黄水冲塌。其城内民居。亦未必尽归荡析。以致房屋人民净尽之理。今将城垣改建僻地。令民人等迁移前往。既非乐从。即云贫民等。皆搭盖茅屋居住。移居较易。而绅士富民等。起造瓦房。必须远至二百余里外之汲县购料。所费亦属不赀。亦断无此事也。此事种种格碍难行。毕沅竟一错百错矣。看来江兰擅发工程银两。转为此案末节。而毕沅不将堌阳地方难以建城之处。及早奏明。其咎转大。著传谕毕沅、将谕旨内指出各条。逐一明白回奏。并著梁肯堂、按照查明实在情形。据实具奏。不得稍有回护。　　

○庚辰。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。上御重华宫、赐回部伯克、廓尔喀使臣等茶果。并赏赉有差。　　

○谕曰、福康安奏、查改外海内河船只。及清查海岛占住居民。现在分别确办。悉心妥议。若欲赶副岁底汇奏之期。为时未免迫促。恳请展限等语。海岛搭藔建屋。私行占种。渐至匿匪藏奸。不可不严行饬禁。至各省沿海地方。额设战船。原以操练水兵。且为出洋巡哨捕匪之用。于酌留一半外。届期次第改造。亦须核实查看。原不可视为奉行故事。仅以年终一奏塞责。今福康安以事关海疆营制。不肯拘泥定期。据实陈请展限三月。足见办理详慎。但须行之以实。为之以妥。亦何妨再展数月。总期于公务实有裨益。第恐他省地方文武员弁。于海岛搭藔民户。并不亲身履勘。仅以空文具报。虽称驱逐净尽。实则仍旧占居。而酌改战船。亦恐未能如法成造。外省此等恶习。均所不免。督抚等若不实心详查。率行依限具奏。以致洋岛未能肃清。战舰不堪驶用。仍属有名无实。所有福康安奏请展限三月之处。竟著展限半年。并著沿海之福建、浙江、江南、山东各督抚。俱照福康安所奏。妥协办理。该部知道。　　

○谕军机大臣曰、梁肯堂奏、提讯江兰续发坛庙工程银两。缘值筹办睢汛漫口。堵筑匆忙之际。是以未及专详。其短平余。系例扣市平。应行解部之项。工程项下。应扣平一千三百余两。城工项下。应扣平二千两。交存府库。如陈士骏工程需用。即令该府、将此银发给。工竣归还。现有府库底簿可查等语。所奏尽属枝节。而于案内紧要情节。未能讯明具奏。朕思江兰系家产丰厚之人。其未详擅发银两。祗系任意滥发。即扣平一款。亦系照例存库。惟考城县移建城垣。从前勘定时。并不移于镇店地方。转在旷野之处。凭空兴建。以致糜费运脚。藉端开销。富勒浑办事糊涂。勘定已经错误。何裕城茫无主见。又复任意宕延。毕沅接任后。既经亲往勘视。明知该处本无人烟。实非可以建城之地。乃因循富勒浑原定处所。凭空建造。不行陈奏。江兰身任藩司。有钱粮奏事之责。亦不奏明。二人之过。实在于此。若从此查究诘讯。毕沅、江兰、实属咎无可辞。即令其分别赔缴。伊二人亦必心服。而富勒浑、何裕城之错误延宕。亦不得谓之无罪。前朕查阅工部驳案。及梁肯堂议令分赔之摺。即以为所办未免苛求。今细思此案情节。竟系毕沅、江兰、因循贻误于始。其江兰之未详擅发。转为过之小也。著传谕梁肯堂、遵照节次谕旨。逐一研讯。据实具奏。毋得再有迁就。自干咎戾。　　

○辛巳。上御保和殿、赐朝正外藩筵宴。左翼、乌珠穆沁和硕亲王玛哈索哈、巴林亲王品级多罗郡王巴图、固山贝子和硕额驸德勒克、公品级一等台吉索特纳木多尔济、赛尚阿、多罗额驸丹津、喀喇沁亲王品级多罗郡王满珠巴咱尔、固山贝子丹巴多尔济、辅国公拉扎布、和硕额驸永库尔忠、索纳木巴勒丹、一等塔布囊品级二等塔布囊格勒克萨木噜布、科尔沁多罗郡王鄂勒哲特穆尔额尔克巴拜、镇国公萨木丕勒扎木素、辅国公色当噶玛勒、公品级一等台吉拉旺、丹津旺布、和硕额驸敏珠尔多尔济、奈曼多罗郡王拉旺喇布坦、一等台吉巴勒楚克、敖汉多罗郡王齐默特噜瓦、固山贝子桑济扎勒、德威多尔济、多罗额驸伊拉瑚、固山额驸巴颜巴图尔、二等台吉济克济扎布、三等台吉察克都尔扎布、土默特多罗贝勒索诺木巴勒珠尔、翁牛特多罗贝勒济克济扎布、固山贝子图扪巴颜、阿巴噶辅国公拉旺多尔济、苏尼特辅国公额琳臣、右翼、科尔沁和硕亲王旺扎勒多尔济、多罗郡王罗布藏占三、多罗贝勒三音察衮、固山贝子锡第、多罗额驸索诺木延丕勒、阿拉善和硕亲王旺沁班巴尔、镇国公乌尔图纳逊、阿巴噶多罗郡王喇特纳锡第、喀尔喀多罗郡王桑斋多尔济、多罗贝勒衮布多尔济、车布登纳木扎勒、固山贝子巴尔准多尔济、德沁喇木丕勒、贡楚克扎布、镇国公丹津多尔济、辅国公三丕勒端多克、扎萨克一等台吉布达齐素咙、回子郡王品级多罗贝勒哈第尔、阿克苏三品阿奇木伯克贝子品级公迈默特阿布都拉、辅国公托克托、阿噜科尔沁多罗贝勒阿尔达什第、鄂尔多斯多罗贝勒喇什达尔济、厄鲁特辅国公达什喇布坦、扎萨克一等台吉特默齐、二等台吉乌勒木济、四等台吉纳旺楚勒提木、扪图斯、喀喇沁和硕额驸衮楚克扎木素、克什克腾扎萨克一等台吉根敦达尔扎、青海扎萨克一等台吉贡格、杜尔伯特扎萨克一等台吉布达什哩、一等台吉贡楚克扎布、敖汉二等台吉巴勒珠尔喇布坦等、及朝鲜国正使李性源、副使赵宗铉、琉球国正使向处中、副使郑永功、暹罗国正使帕史滑里逊通亚排那赤突、副使啷汶悉呢口□霞喔无突、廓尔喀使臣、巴拉叭都尔喀哇斯、哈哩萨野。及领侍卫内大臣等。召左翼乌珠穆沁和硕亲王玛哈索哈、巴林亲王品级多罗郡王巴图、固山贝子和硕额驸德勒克、喀喇沁亲王品级多罗郡王满珠巴咱尔、奈曼多罗郡王拉旺喇布坦、敖汉多罗郡王齐默特噜瓦、固山贝子桑济扎勒、土默特多罗贝勒索诺木巴勒珠尔、翁牛特多罗贝勒济克济扎布、右翼科尔沁和硕亲王旺扎勒多尔济、多罗贝勒三音察衮、固山贝子锡第、阿拉善和硕亲王旺沁班巴尔、回子郡王品级多罗贝勒哈第尔、阿噜科尔沁多罗贝勒阿尔达什第、喀尔喀多罗贝勒衮布多尔济、固山贝子德沁喇木丕勒、阿克苏三品阿奇木伯克贝子品级公迈默特阿布都拉等。至御座前。赐酒成礼。　　

○是月。湖南巡抚浦霖奏、湖南回空帮船。陆续全行抵次。本年各州县应解漕米。先期运赴水次。贮仓候兑。空船抵次后。即饬各帮丁。将应行修艌船只。赶办完工。于十二月初十日开兑。现令兑竣之船。先于十六日起、以次开行。得旨、好。欣慰览之。　　

○河东河道总督李奉翰奏。开岁南漕。北来较早。东省运道。须迅速挑完。以待新运。现在各工。人夫踊跃。挑出土方。日起有工。臣等由临清济宁一带。南北查催。务期上下普律深通。如式早竣。俾来岁重运速行。得旨嘉奖。
  </div>
  <div class="pagination">
   <a href="清实录乾隆朝实录_page1702.html">
    上一页
   </a>
   <span>
    ...
   </span>
   <a href="清实录乾隆朝实录_page1698.html">
    1698
   </a>
   <a href="清实录乾隆朝实录_page1699.html">
    1699
   </a>
   <a href="清实录乾隆朝实录_page1700.html">
    1700
   </a>
   <a href="清实录乾隆朝实录_page1701.html">
    1701
   </a>
   <a href="清实录乾隆朝实录_page1702.html">
    1702
   </a>
   <span class="current-page">
    1703
   </span>
   <a href="清实录乾隆朝实录_page1704.html">
    1704
   </a>
   <a href="清实录乾隆朝实录_page1705.html">
    1705
   </a>
   <a href="清实录乾隆朝实录_page1706.html">
    1706
   </a>
   <a href="清实录乾隆朝实录_page1707.html">
    1707
   </a>
   <a href="清实录乾隆朝实录_page1708.html">
    1708
   </a>
   <span>
    ...
   </span>
   <a href="清实录乾隆朝实录_page1704.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
