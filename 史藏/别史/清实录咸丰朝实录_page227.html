<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 227 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 227 页/共 502 页
  </h1>
  <div class="content">
   ○又谕、吴振棫奏、黔匪偪近滇省、现筹防剿一摺。贵州兴义府匪徒滋扰。攻扑兴义郡城。安南、普安二县相继失守。本日据蒋霨远奏、安南普安县城、业经收复。惟余匪尚多犹虞窜突。且兴义匪党。尚未击退。该处距滇甚近。亟宜严加堵御。该抚现调曲靖寻沾两营。并昭通等兵。派委参将鄂勒霍巴管带。前赴平彝。会同署曲靖府知府贾洪诏妥筹办理。务当严饬该员等、择要扼守。毋令黔匪窜越滇境。吴振棫、现署总督。两省军务。均宜统筹妥办。尤当持以镇静。不可稍涉张皇。再前因黔省军饷紧急。当经蒋霨远奏准、指拨云南藩盐库银二十万两。兹据蒋霨远奏称、滇省止能拨银七万二千两。实属不敷支放。著吴振棫、查明前项奏拨银两。除已经起解外。其余未解银十三万两。仍行筹款拨解贵州军营。毋误要需。将此由六百里加紧谕令知之。　　

○又谕、前以贵州南北两路贼匪蠢动。谕令蒋霨远、不得株守札佐。并谕赵万春等、先剿遵义匪徒。其兴义一带。责成金刚保、福连、剿办。本日据吴振棫奏、贼氛偪近滇省。现于平彝等处、设防并据蒋霨远等奏、收复安南普安两城。金刚保、督兵进援兴义。贼锋虽挫。府城尚未解围至遵义、桐梓、仁怀有无接仗。未据提及。该抚等前后所调官兵。为数不少。兹已谕令骆秉章、由湖南调派劲兵一千名。迅速赴黔。并谕乐斌、将綦江、合江、防堵之兵、即行前进。合力兜剿胡林翼、现在带兵由湖北追贼东下。未能调回黔省。该抚惟当懔遵前旨、不得株守札佐即与赵万春等、就现有兵力、迅将遵义等处贼党、全数痛歼。勿得专盼援兵。迁延时日。其金刚保、福连、所带兵勇。亦恐单薄。并著分兵协剿。若兴义窜匪扰入滇境。朕惟蒋霨远等是问。有人奏、桐梓之贼起衅根由。并该抚等迁延畏葸、以致贼匪横行。若如所奏。是该巡抚、提督、纵寇失机。实堪痛恨。著照所参、据实覆奏。勿谓贵州距京窎远、朕无闻知也。原摺著钞给阅看黔省需饷。已令吴振棫赶紧筹解。并有旨谕恒春、即赴总督任矣。阖门殉节之已革署普安县崇璟、已降旨议恤。惟据吴振棫奏、该革员系自缢殉难。情节不符。著蒋霨远、再行确查具奏。将此由六百里加紧谕令知之。　　

○钦差工部右侍郎载龄等奏、遵查四川学政何绍基、考规严肃无与夤缘交结之人。惟名士自居。未免睥睨群伦。舆论尚许其公平。官场竞訾其乖僻。得旨。所论尚为平允。既无别项劣迹。著毋庸议。　　

○以礼部右侍郎文清、署镶白旗汉军副都统。　　

○以左春坊。左庶子麒庆、署日讲起居注官。　　

○以陕西布政使司徒照、暂署巡抚。　　

○予安徽阵亡主事祝澂鉴、知州博勒霍布、知县陈韶鸣、刘东书、祝昌奎、张宝镕、八品衔陈春晖、县丞俞元龄、训导沈周丙、千总衔史克谐、陈开泰、祭葬世职。　　

○予贵州普安县殉节知县崇璟、祭葬世职。建立专祠。眷属赏恤如例。　　

○以击贼复仇。克复贵州普安县城。予殉节知县崇璟子于钟毓以知县用。　　

○调湖南兵一千名、赴贵州剿贼。　　

○己亥。谕内阁、朕惟察吏所以安民。守令之贤否。与闾阎之疾苦。呼吸相关各直省督抚于属吏之循良者。既宜核实保奏。其劣迹昭著各员。尤宜指款严参。从重惩办。以儆效尤。近日各督抚、于地方官骫法营私。贪污卑鄙。往往未能破除情面。严行参劾。即或事经发觉。难于掩护。亦第以声名平常、年力衰老等语、含糊入奏。在被参者。既以所劾之不当、转肆恣睢。其未参者。复以大吏之模棱、愈无忌惮道府则收受苞苴。州县则争为朘削。钻营奔走。朋比为奸。吏治尚可问乎。嗣后各直省督抚、务宜正以持身。使属吏皆知畏惮。廉隅自饬。恪守官箴其有因循疲玩、罔知自爱者。必当据实指参。按律惩办。断不准避重就轻。仅予罢斥。颟顸了事。用副朕勤求治理、整顿官方之至意。将此通谕知之。　　

○又谕、庆锡奏、借用库款银两、拟按市价折钱归还等语著交柏葰查明是否可行。奏明办理。其所称各商呈缴大钱、请作为铜斤交局。著一并查核妥办。至庆锡前次奏请改铸当十当五铜铁钱文、搭放兵饷当降旨、饬令会同地方官试办。并著柏葰体察情形。悉心筹议。以期兵民两有裨益。有无应行变通之处。即行详晰酌核具奏　　

○庚子。孝惠章皇后忌辰。遣官祭孝东陵。　　

○钦差大臣胜保等奏、连日进攻。逆贼死守坚城。势难得手。惟俟地道开成。出其不意方有把握。得旨。并无确实把握实深愤闷。钦差大臣托明阿等奏、攻毁虹桥贼垒。并设法攻取瓜州。得旨。此次获胜。尚属得手。惟逆情诡谲。难保不溃而复聚总须慎重剿堵。杜贼外援以期克复瓜州。　　

○辛丑谕军机大臣等、前因刘玉豹、臧纡青、所带兵勇。连夺大小关。直抵桐城该处为安庆、庐舒、往来要路。我军一旅孤入。恐有挫失曾谕令和春等、饬秦定三分兵进劄关隘。为臧纡青等应援。兹阅袁甲三等奏、十一月十三日以后。连日转战情形。先获胜仗。后因安庆、潜山、两处援贼麕至。城内之贼、复分门出扰。兵勇三面受敌。以致臧纡青力屈身殉。刘玉豹退驻六安。垂得之城、未能收复固属可惜。而军威既挫。庐舒以南、道路复梗。于皖省大局。甚有关系。和春等、为庐郡之贼所牵掣。日久未能攻克。复不能派兵援应。袁甲三坐守临淮。一筹莫展。虚张声势。名为兼顾大局。实则畏葸自保。思之实堪痛恨。和春等厥咎维均。桐城、北达舒城。南距安庆。东西接壤潜山、庐江、均属不远。和春等大营兵勇较多。著赶紧抽拨。前往策应。以赎前愆。若不肯踰越庐舒一步。致令贼氛偪近豫境。或由他处北窜。惟和春、福济、袁甲三、是问。袁甲三、扼守临淮一带。岂不肯就近兼顾六安。该处本有知州茅念劬、纠集乡团。著饬刘玉豹、重整声威。探明楚军。再图进取。张维翰、现在归德办理剿匪事宜。其前调河南防兵、帮同昆玉防守正阳六安等处。已据英桂奏、统归牛鉴管带。著袁甲三飞札提催。毋任迟误。总之大军为贼牵掣。若更旁窜蔓延该提督等、自问当得何罪。尔等亦须统筹全局。勿但专顾一隅也。将此由六百里加紧各谕令知之。　　

○又谕、本日据袁甲三等奏攻剿桐城逆匪。臧纡青力竭殉难。刘玉豹退驻六安、系因安庆潜山等处贼匪、分股往援。是潜太一路。贼已无多。而安庆之贼。分往桐城似有可乘之机。现在曾国藩等水陆各军。相距尚远。著杨霈督带兵勇。相机前进。直捣安庆。冀可断贼援应。克复城池。该督务当妥计速筹趱程前进。不可稍存畛域之见致失机宜。将此由六百里加紧谕令知之。　　

○又谕、前据英桂奏、派令牛鉴带兵赴皖。并张维翰接办归德防剿。尚为得力。本日据袁甲三等奏、官兵攻剿桐城逆匪。转战数日。以贼党麕至。致有挫失。皖豫交界地方。皆宜严加防范。其与六安交界处所。难保不乘机窥伺。总兵邱联恩、驻兵固始。原以策应六安。即可饬令该员带兵进剿。或另行酌拨官兵前往截击。以剿为堵。至归德一路、尤关紧要。张维翰、带兵驻劄该处。剿办捻匪。是否已就肃清。现在皖省情形紧急。著即严饬该员、确探前路消息。相机进剿。力遏贼匪北窜之路。并著饬令牛鉴等、带兵迅速赴皖。合力进攻。所有辉县抗粮一案。著英桂、饬令该地方官、妥为办理。该抚务当即日带兵出省。扼要堵剿。毋稍延误。将此由六百里加紧谕令知之。　　

○予安徽阵亡四品顶带举人臧纡青、三品衔。祭葬世职加等。千总任魁武、把总邵廷扬、外委李应祥、县丞衔文生蒋懋勋、祭葬世职。　　

○壬寅。上诣大高殿行礼。　　

○幸瀛台。　　

○谕军机大臣等、昨因袁甲三奏、安庆潜山贼匪。分往桐城。谕令杨霈乘机前进。直捣安庆贼巢。既可牵制逆贼北窜。并可为曾国藩等前路声援。此等机会、万不可失。本日据杨霈奏、即日进驻广济、布置周妥、由武穴至曾国藩水师营面商等语。自系尚未接奉叠次饬令该督赴皖会剿谕旨。此时浔郡江面。据曾国藩等奏、业已肃清。塔齐布由小池口渡江。劄营于九江东门外。水师前队、亦堵扼湖口。该督复派王国才带兵四千驰赴黄梅。由曾国藩等调遣。胡林翼带兵二千、由瑞昌至南昌铺、攻九江之背。大兵云集不难克复九江郡城。惟安庆至桐城一带、贼匪任意往来。毫无堵截和春等、既未能分兵截剿。刘玉豹之兵、又退驻六安。此时北岸情形、颇为紧要。所有九江湖口之贼。即责成曾国藩、塔齐布等剿办。该督务当懔遵叠次谕旨、迅速前进。力破安庆等处贼巢。并随时知照和春、福济、秦定三等、合力兜击。以期肃清皖境。并著该督饬令胡林翼等、严防浔江贼匪上窜楚境。以杜纷扰。将此由六百里加紧谕令知之。　　

○又谕、现在曾国藩已驻军九江城外。与塔齐布会合、扼守湖口内外要隘。又据杨霈奏、贼中凶悍头目。皆在安徽、江西、等处。长发老贼、亦多上窜。江甯等城。势必空虚。请饬乘机攻剿等语。所奏不为无见。该逆死党、半在楚皖。今既叠受惩创。即金陵等处贼匪、亦必闻风破胆。若托明阿、向荣等、能将金陵镇江等城攻破。并尽歼瓜州逆匪。即上游窜匪、必思还救。楚师从而压之。自成建瓴破竹之势。向荣前奏金陵贼党。仍踞上方桥虽经兵勇袭破木栅。未闻续获胜仗。余万清在镇江、仅能攻毁该逆炮台。终未断其往来之路。托明阿等攻剿瓜州。亦未得手。日复一日。伊于胡底。著该大臣等、严饬水师。攻毁贼匪铁炼。埽除江上贼营。水陆并进。明攻暗袭。将金陵、镇江、瓜州等处、次第克复。如能先复一城。则城匪已觉丧胆。而曾国藩等、督兵东下。剿办更易为力。托明阿等、与向荣现已声势联络。当不致互相观望。重负委任也。将此由六百里加紧各谕令知之。　　

○先是陕甘总督易棠、奏拟哈勒津库察、开采银矿章程。命军机大臣、会同户部议奏。至是覆奏、哈勒津库察地方、开采银矿。经该督委员会勘。议定章程。大致尚为妥协惟所称匠人工役口食、由蒙古自行备办、毋庸开销一节。将来矿务日旺。需用日繁工本脚价。势必不支。自应酌议开销。方免该蒙古藉口苦累。别滋枝节。其炼获银两据称每砂百斤、仅可得银一两。该处山场周围二百余里。开工伊始即可容集千人。是矿苗之丰厚。已有明徵。何至所出止有此数。非边隅工匠、煎炼不能如法。即系试验委员、意存隐饰。以为少报地步。应请饬下陕甘总督、转行阿拉善亲王、再行会议详细妥善章程不得任听委员抑勒含混。得旨著易棠于两司中派一人、前往妥办。俟议定后。迅速覆奏勿令不肖委员、故意刁难。　　

○湖广总督杨霈奏、拏获谋逆贼目陈殿元、严行讯办。得旨惟有就地正法。办法最妥。　　

○以围剿直隶连镇逆匪出力。赏佐领乌徵阿等蓝翎。余奖叙有差。　　

○拨四川筹备银十万两。山西陕西、筹备银各五万两解赴湖北。以济军需。　　

○科尔沁扎萨克图谢图亲王色登端鲁布等五人、巴林扎萨克郡王那木济勒旺楚克、喀喇沁扎萨克都楞郡王色伯克多尔济等二人、敖汉郡王布彦德勒格哷固鲁克齐、喀尔喀贝勒布彦巴达尔呼、于神武门内瞻觐。　　

○癸卯。谕内阁、前因黄宗汉摺报迟延。于地方紧要事件、多未陈奏。降旨将该督先行议处。降为二品顶带。兹据该督以奏报久稽、自请严加谴责。并另摺声称、海塘冲塌、未能豫防。学政丁忧、臬司出缺、未及驰报。各请严加议处等语。海塘决口。关系民生。虽经该督设法抢护。堵筑平稳。究属未能先事豫防。至该省摺报、稽延已久。该督既已病痊。即应赶紧入奏。乃自上月具文咨报军机处后。又复迟至一月有余。亦属咎有应得。姑念该督在浙、平日办事、本属认真。此次奏报虽迟。于地方公事、尚无贻误。业经降为二品顶带以示薄惩。所有自请交部严议之处。著加恩改为议处。　　

○又谕、黄宗汉奏、浙省各属成灾大概情形一摺。本年六七月闲。嘉兴等十一厅县、先后被风被雨。金华等十一县、被风被旱。至闰七月闲。仁和等五十余州县、复叠被风雨。以致田禾受伤。秋收歉薄。并因山水暴涨。洪潮漫溢。致有冲坍房舍淹毙人口之处。虽经黄宗汉率属劝捐。量为抚恤。惟低洼地亩、能否即时涸复。被灾黎庶、恐致流离失所。朕轸念民依。实深悯恻。著何桂清、迅速派员遍行履勘。即将成灾地亩、应行分别蠲缓之处、奏明请旨候朕施恩。　　

○又谕、邵灿奏、请饬催海船装运漕粮等语。现在江浙两省海运新漕。均由刘河海口、起运北上。所有载运船只。亟应宽为雇备、以免贻误。著盛京将军、直隶总督、山东巡抚、迅饬所属、将沿海各口停泊之上海甯波沙船蜑船、并东卫各项船只。饬令克日驾赴刘河海口。以便收载新漕。及早开洋北运。傥该商船等居奇勒掯。或中道逗遛。即著查照旧章惩办。　　

○新授四川总督黄宗汉、奏报谢恩。得旨。汝非不能振作者。不料汝此次有意耽延、积压奏牍。虽降顶带示惩。朕尚望汝痛加悛改。若抵川后、故态复作。是汝无福。不能仰副委任也。　　

○调福建兵一千名。赴广东剿贼。　　

○准浙江台处等帮、缓交赔欠耗米。　　

○蠲缓山东滕、峄、鱼台邹、嘉祥、金乡、章邱、齐东、济阳、陵、十县。暨济甯、临清、德州、三卫被水被风被兵灾区、新旧额赋。　　

○蠲缓浙江仁和、钱塘、富阳、余杭、新城、归安、乌程、长兴、德清、武康、安吉、海甯、嘉兴、秀水、嘉善、海盐、平湖、石门、桐乡、临安、于潜、诸暨、临海、黄岩、太平、兰溪、汤溪、龙游、建德、淳安、遂安、桐庐、分水、孝丰、慈溪、萧山、余姚、上虞、甯海、天台、仙居、金华、东阳、义乌、永康、武义、浦江、西安、江山、常山、开化、寿昌、丽水、缙云、青田、松阳、遂昌、云和、景甯、会稽、新昌、嵊、六十二州县。并杭严、嘉湖、台州、三卫被水灾区、新旧额赋。　　

○蠲缓浙江仁和、黄岩、杜渎、芦沥、四场被水灶地、新旧额赋。　　

○蠲缓江苏横浦、浦东、袁浦、青村、下砂头、下砂二三、六场被扰灶户新旧额赋。　　

○甲辰。谕内阁、前据御史伍辅祥、奏参四川道员、知县、夤缘贪鄙各款。当交载龄等确查参奏、兹据查明建昌道俞文诏、需索陋规。得受赃贿。虽无实据。惟于首府任内。时常演戏会。又为总督裕瑞所信任。遇有酌委等事、不免物议。以致声名狼籍。宜宾县知县徐继镛、与俞文诏交结甚密。历调大缺。不协公论。万县知县万年清、随同俞文诏办理盐务。遽请调剂繁要。署理德阳县事。业经撤任。该二员性情卑鄙。难膺民社。俞文诏、徐继镛、业经革职。无庸另议万年清、著即革职。　　

○以福建汀州镇总兵官张广信、署陆路提督。　　

○调山东兖州镇总兵官德坤、为云南临元镇总兵官。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十二月。乙巳。孝和睿皇后忌辰。遣官祭昌西陵。　　

○谕内阁、刑部题驳窃犯拒捕、致事主失跌落河一案。此案江西广丰县贼犯俞庭学、因行窃族叔俞宝之家。经俞宝之惊觉起捕。追至村内河边。将该犯扭获。俞庭学情急。用力挣脱。俞宝之松手。跌落溪河。尸身漂淌无踪。时逾半载。如果遇救得生。断无不归之理。该抚拟以斩监候。自系照例办理。惟俞宝之尸身未获。是否实系溺毙。必应确切查明。以成信谳。俞庭学、著照该抚所拟斩监候。秋后处决。仍著陈启迈、督饬司道、及该地方官等、查明俞宝之尸身下落。详晰报部。毋稍含混。　　

○谕军机大臣等、吴振棫奏、密陈赵万春畏葸迁延情形。并请撤回滇黔调出征兵各一摺。该署督、因近日两湖贼匪肃清。欲将频年奉调出征、未经归伍之兵丁一千数百名。先行撤回。自为防剿起见。现在江皖等处。剿贼正当吃紧。此项征兵。无论势难遽撤。即使饬令撤回。而跋涉道途。耽延时日。亦有缓不济急之势。本日据乐斌奏、川省官兵。攻剿黔匪。叠获胜仗。署臬司曹澍钟、总兵皂升、拟由石壕等处。分三路进兵。为夹攻桐梓、克复仁怀之计。现又严饬万福、迅速前进。加以滇黔两省。前后所调兵数。遵义一带。足敷剿办。惟安南、普安、虽均收复。兴义贼氛未退。平彝罗平各要隘。该署督务当劝集乡练。择地设防。毋令匪踪阑入滇境。王国才、现经杨霈派令带兵。取道黄梅。驰赴曾国藩等军营。协同剿贼。此时亦未能即令回滇。吴振棫兼署总督。统辖两省。著另选得力将领带兵出剿。毋稍贻误。将此由五百里谕令知之。　　

○又谕、前因剿办仁怀桐梓贼匪。谕令乐斌、即饬万福等、□□江、合江、等处防兵。统带前进。合力夹攻。兹据吴振棫奏、提督赵万春、畏葸迁延。现在□台山虽小有斩获。并未得手等语。提督统辖全军。现当剿贼吃紧之际。若临事畏缩。何以使将士争先用命。况该抚等、先后所调官兵。为数不少。各省筹饷。亦数逾钜万。若该提督一味退缩。糜饷老师。咎将谁执。著蒋霨远、即严查该提督、现在带兵剿贼。布置能否周妥。如有畏缩情弊。即著据实严参。不准稍有徇隐。仍一面飞催万福、统带川兵。至黔合剿。其前调湖南官兵。并著一体飞催。毋稍延误。将此由六百里谕令知之。　　

○以故辅国将军奕綍子载嵉、袭奉国将军。　　

○丙午。孝德皇后忌辰。遣官祭殡宫。　　

○谕内阁、恭亲王奕等奏、遵旨会议载龄等奏、请查办州县侵吞捐项一摺。各直省劝谕捐输。原因军饷浩繁。藉资民力。上年曾谕令各督抚、查有墨吏奸胥。藉端扰累苛派侵吞者。严参惩办。乃近来山西、陕西、四川等省。不肖州县。竟敢侵吞冒蚀。累万盈千。甚至小民捐输银钱。并不详报。辄作地方公举。以为开销地步。各该督抚、或壅于见闻。或惮于举发。不肖官吏。愈肆贪婪。而小民急公好义之心。亦无由上达。蠹国病民。深堪痛恨。自应严定章程。以昭核实。著照所拟。嗣后各直省劝谕捐输。仍责成帮办团练之绅耆。会同地方官。妥为劝导。各该督抚随时稽查。如有买嘱偪勒等弊。即亲提审办。有犯必惩。所捐银两。按照户部例定限期。造册专案报部。并照广东现办章程。分别奏报。其有应加中额学额之处。并著该督抚、迅速奏请恩施。应领执照。著该部速行发给。俾各捐生等、早邀甄叙。庶几踊跃输将。并可严杜侵吞之弊。经此次部定章程之后。如地方官有动用捐款。藉词修庙、及地方公事开销者。照赃私例治罪。仍责令照数赔缴。各督抚遇有侵吞捐项之员。自行查明参奏。即免其议处傥或扶同徇隐。别经发觉。其应得处分。即以私罪论。决不宽贷。各该督抚等、即将此旨、刊刻誊黄。遍行晓谕。俾比户皆知。以杜侵渔而资激劝。
  </div>
  <div class="pagination">
   <a href="清实录咸丰朝实录_page226.html">
    上一页
   </a>
   <span>
    ...
   </span>
   <a href="清实录咸丰朝实录_page222.html">
    222
   </a>
   <a href="清实录咸丰朝实录_page223.html">
    223
   </a>
   <a href="清实录咸丰朝实录_page224.html">
    224
   </a>
   <a href="清实录咸丰朝实录_page225.html">
    225
   </a>
   <a href="清实录咸丰朝实录_page226.html">
    226
   </a>
   <span class="current-page">
    227
   </span>
   <a href="清实录咸丰朝实录_page228.html">
    228
   </a>
   <a href="清实录咸丰朝实录_page229.html">
    229
   </a>
   <a href="清实录咸丰朝实录_page230.html">
    230
   </a>
   <a href="清实录咸丰朝实录_page231.html">
    231
   </a>
   <a href="清实录咸丰朝实录_page232.html">
    232
   </a>
   <span>
    ...
   </span>
   <a href="清实录咸丰朝实录_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
