<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 445 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 445 页/共 502 页
  </h1>
  <div class="content">
   ○辛巳。孝端文皇后忌辰。遣官祭昭陵。　　

○谕军机大臣等、袁甲三奏、江北大局吃紧、现筹布置情形、并请派大员专办江北军务一摺。天长六合逆匪。纠集大股。掳取民船。势将水陆并力东犯。扬郡及里下河等处。均形吃重。袁甲三、现派副将黄开榜、管带炮船三十只东下。督同前次派往之游击张得魁等炮船三十只。由蒋坝三河。下抵宝应高邮等湖。往来巡防。并酌添渔划、协助兵船。以杜贼匪窜渡。所筹尚属周妥。惟水路兵勇。必须陆兵协助。方可声势联络。总兵鹤龄、现防衡阳。安勇、现防三河。著王梦龄、即行飞饬该总兵等、与水路师船、联为一气。以期互相援应。力遏贼锋。至江北统兵大员。已谕令都兴阿督办江北运务。与袁甲三各军、互相联络矣。清淮一带。地居冲要。已降旨、令王梦龄迅赴漕督署任。著即妥筹布置。督率兵勇。鼓舞乡团。与水陆诸军、联络防堵。毋稍松懈。将此由六百里各谕令知之。　　

○予安徽六安州等处殉难知州尹宝圭、县丞黄河清、巡检骆秉章、守备淩庆桂、储开元、千总赵玉选、苏世常、祭葬世职。生员黄先鸣等十八名口、旌恤如例。　　

○壬午。谕军机大臣等、有人奏、京师辇毂重地。近年抢窃渐多。若非有窝藏之家。何至肆行无忌。甚且有外国夷人、溷入京城。改易内地服色。以传教为名等语。盘诘奸匪。本系地方要务。著步军统领衙门、顺天府、五城御史、各督饬所辖地面、密为查办。遇有外来游棍。或三五成群。或行踪诡秘者。立即密拏严究。固不得过事张皇。尤不得稍行疏纵。其近畿一带。如通州、武清、固安、良乡、房山、昌平、密云、等州县。即由顺天府、饬各该文武员弁等、严密稽查。按月报核。毋得视为具文。将此各谕令知之。　　

○又谕、据乔松年奏、江南军情益急、江北饷需益绌、并陈江防吃紧情形一摺。据称自丹阳失守以后。贼匪四窜。如丹阳、辛丰、谏壁、大港等镇。圌山关。皆被贼扰。并掳船希图北扰。常郡万分危急。江南粮台、未知移退何地。无锡有地名皇甫墩。尚可扼守。如贼再越此而南。则苏州更无险可恃。著何桂清。迅速妥筹。扼要堵截。现在江南逆势猖獗。惟恃长江可以阻遏。江面艇船不少。所有应发口粮。每月约计在十万两以外。江北粮台所筹之款。尚不敷扬州兵饷。而水师饷糈。需用尤殷。著即饬江南粮台、赶紧将此项口粮迅筹给发。如在常熟县设立粮台。则水师可由狼山对渡。前往支领。当此军情棘手之时。总期士饱马腾。力扼长江之险。杜贼北窜。并保全东南大局。何桂清现守苏州。不能置常州于不问。务与和春激励军心。互相援应。力图规复。迅埽逆氛。现在军情若何。地方一切情形若何。日久未见续有奏报。著迅速详细具奏。以慰朕怀。傥因道途梗阻。文报难通。即著探明路径。绕道前进。或由常熟县福山海口、对渡通州。从泰州、泰兴、至高邮、宝应、一带。亦可驰递北上。著相度情形。妥筹办理。将此由六百里谕令知之。　　

○又谕、前因逆首陈玉成、在江浦纠合和州以西之贼、意图倾巢出犯。当谕官文等、令都兴阿迅赴扬州六合一带、督办江北运务。本日据乔松年奏、探闻镇江尚能固守。贼于四乡焚掠。入江阴境内。且掳有船只。希图伺便、以渡江北而扰瓜扬。常州城外各营已溃。郡城被围。无锡乡间、已有贼踪等语。江南大营溃退以后。和春等退保常州。情形万分危急。无锡为苏州屏障。如贼再越此而南。苏州无险可扼。东南大局。将不可问。曾国藩规取安庆。顿兵坚城。即使安庆得手。而苏常有失。亦属得不偿失。为今之计。自以保卫苏常为第一要务。著官文、曾国藩、胡林翼、熟商妥议。统筹全局。即令曾国藩、统领所部各军。探明道路。赴援苏常。以顾大局。或未能深入救援。亦可扼截江面、以杜北窜。其安庆等处。并著官文、胡林翼等、严密防范。毋令上窜。将此由六百里各谕令知之。　　

○又谕、前据王有龄奏、派兵勇二千三百余名、赴常州听候何桂清等调遣。复据张芾奏、金陵大营失利。派江长贵率所部二千余人。并由周天受于甯防选派精锐二三千人。一并交江长贵统带驰援。本日据乔松年奏、探报常州城外各营已溃。贼围常州。分扰四乡。无锡乡间、已有贼踪等语。丹阳失守。和春退保常州。何桂清赴苏州筹防。张国梁尚无下落。日久未见续报。若如乔松年所奏。是苏常情形。岌岌可虞。亟应迅集援兵。以冀挽回万一。著张芾飞饬江长贵、统带各军。星夜驰赴苏常。并著王有龄再行酌拨兵勇、飞速应援。不准稍有延误。如浙军不敷分拨。所有援浙之闽兵三千。当已陆续赶到。即著催赴苏常、以厚兵力。江南大营贵退。兵勇势成涣散。全赖皖浙兵勇援救。张芾、王有龄、务当随时侦探。相机策应。是为至要。将此由六百里各谕令知之。　　

○又谕、昨有旨、令王梦龄驰往淮安、妥筹布置。兹据乔松年奏称、株守淮安一城。仍无裨益。请饬该署漕督驻于高邮等语。淮安地当冲要。于江北地方、可以统筹兼顾。若移劄高邮。去扬州虽近。而与淮徐一带、相去较远。地方事务情形。恐有格碍。乔松年既称高邮南顾扬州。北顾淮安。该处地方。较淮安尤为扼要。著王梦龄察看情形。是否可以移劄。斟酌办理。总期南北兼筹。毋令顾此失彼。将此由五百里谕令知之。　　

○又谕、江南大营。自丹阳失守以后。文报不通。据乔松年奏称、九洑洲全军撤退。常州被围。无锡已有贼踪。镇江之贼、四乡焚掠。已入江阴境内。且掳有船只。意将伺便渡江而北等语。现在和春等、节节退守。未能兼顾。贼踪北窜。在在堪虞。李若珠防剿江北。是其专责。著即饬将士。激励军心。严密防守。所有李德麟、吴全美等师船。均著归该提督调度。即著督令水师、上下梭巡。与杨载福师船、联为一气。严防江面。毋令贼船北渡。扰及瓜扬。并派兵扼剿天长六合一带。以固北路藩篱。傥令匪踪北窜。朕惟李若珠是问。决不宽贷。懔之。　　

○命河南、山东、山西、陕西、各巡抚、迅拨协饷、解赴江北粮台。以备要需。　　

○癸未。谕内阁、何桂清奏、官军失利、现往常熟照料粮台、并自请严议等语。两江总督何桂清、驻劄常郡。为策应大营后路。乃自丹阳失守。即思前往苏州。现又辗转退至常熟。以照料粮台为词。希图掩饰。实属畏葸无能。有负委任。何桂清著即革职来京。听候审讯。　　

○谕军机大臣等、昨因常州被围。苏城危急。当谕曾国藩赴援苏常。扼截江面。以顾大局。本日据何桂清奏、常州失利。和春等退至浒墅关。何桂清退守常熟。现在常州岌岌可危。无锡又有贼踪。可以径犯苏城。江南大局。几同瓦解。曾国藩接奉此旨。即统率所部兵勇。取道甯国广建一带。径赴苏州。相机兜剿。以保全东南大局。毋稍迟误。道员刘于淳一军。所带兵勇四千余人。颇多精锐。现驻东流一带。地近江南。即饬令取道徽甯。随同赴苏援剿。知府萧翰庆一军。现在规取池州。亦即飞调赴营。随同前进。不得调回湖北。致有贻误。此两军、半系曾国藩旧部。均归节制。必能得力。此外湖南湖北两省。如有可调之兵。并著官文悉心筹画。酌量调拨。陆续进发。以厚兵力。江南粮台。迁移无定。军火缺乏。并著官文等、筹备饷糈。源源接济。目下军情紧急。曾国藩素顾大局。不避艰险。务当兼程前进。保卫苏常。次第收复失陷地方。重整军威。肃清丑类。朕实有厚望焉。将此由六百里加紧各谕令知之。　　

○又谕、据王有龄奏、苏常军情吃紧、请饬江西省分兵援应等语。江南军务。自丹阳失陷后。节节溃退。和春已顿劄浒墅关。何桂清退至常熟。常州未知能否固守。苏州亦岌岌可虞。已命曾国藩帅师往援。亟须厚集兵力。以资攻剿。所有刘于淳一军。已谕知曾国藩调往助剿。著毓科即饬该道员、迅速前进。此外如有可拨劲旅。并遴委得力将弁管带。即日驰赴苏州。归曾国藩调度。现在苏州军情紧急。援兵口粮。仓卒之间。恐一时无从筹给。并著毓科筹备饷糈。毋使临时缺乏。致形掣肘。将此由六百里谕令知之。　　

○又谕、昨因苏常危急。谕令张芾、飞饬江长贵、统带各军驰往援应。本日据何桂清奏、常州失利。退守常熟。后据徐有壬奏、苏省危急、催调各处援师各等语。逆匪分扑常州。城外各营。相继失守。和春因贼匪抄过东北。不能进城。现在退守浒墅关。虽未据和春奏报。而贼势狓猖。兵勇溃散。情形已不可问。现在江南军情。万分吃紧。必须厚集兵力。以保全大局。徽甯两防。距江苏较近。著张芾即饬江长贵、统带各军、飞速前往。并著周天受将前派甯防兵勇。一并交江长贵统带。驰往苏常。相机援剿。不准稍有延误。萧翰庆一军。已谕曾国藩调往助剿。著即饬令迅速前进。此外如有可拨之兵。亦可酌量调往。其广建一带。地方紧要。仍著周天受实力防剿。毋令该匪分股阑入。江南粮台。尚无定处。著将所派兵勇应需粮饷。先行筹备。以利军行而免贻误。将此由六百里各谕令知之。　　

○两江总督何桂清奏、金陵全军皆溃。丹阳已失。钦差大臣和春、退至常州。军务应归督办。而苏州尚无准备。故臣赴苏驻劄。以系民望。乃抚臣徐有壬、屡次拒绝。并传谕总督衙门之人、不准入城。臣在浒墅关两日。未见一官。又赴常熟觅粮台委员。亦不知所在。得旨。闻风先逃。民望何在。该大臣既抵常州。有兵有将。声势自应更壮。何畏葸若此。又批。无异于程矞采之奔回长沙。又批。试问觅一粮台委员。顾总督之事耶。　　

○命江西巡抚毓科、拨擡枪五百杆、鸟枪二千杆、火药三万斤、火绳五万盘、铅丸五万斤、解赴浙江备用。　　

○赏前任侍郎曾国藩兵部尚书衔、署两江总督。未到任前。以江苏巡抚徐有壬兼署。　　

○命江苏存政使薛焕、署钦差大臣。办五口通商事。　　

○甲申。谕内阁、户部奏、军需钜款、延不造报、请旨饬催一摺。广东自道光三十年起。本省军需。前后支应。为数甚钜。仅将二年动用军需、奏报一次。余均系笼统约略之数。其历年防剿处所。调派兵勇。及动用粮饷若干。并何经理支放。事越十载。总未造报。节经该部奏催。置若罔闻。以致漫无稽考。实属任意延玩。现当经费支绌之时。似此钜款。岂容日久因循。著劳崇光、耆龄、查明历任司道、及办理军务各员。先行奏参、交部严加议处。一面将该省叠次防剿处所、支用军需确实细数。遵照历奉谕旨。按限分晰造册报销。自此次严催后。傥再藉词延搁。以及造报含混。即著户部参办。以重帑项。　　

○谕军机大臣等、前因苏常危急。谕令曾国藩、带兵赴援。昨复降旨、令其统率所部兵勇。取道甯国广建一带。径赴苏州。本日据曾国藩覆奏、贼势全趋苏常。断非进攻芜湖所能牵缀。所奏自系实在情形。惟苏常为东南财赋之区。必须力筹保卫。以全大局。轻重相权。不能不先其所急。楚军既不能进攻芜湖。但于安徽一带、严密扼截。亦足堵其上犯。曾国藩现署两江总督。军务地方。均属责无旁贷。著即遵照前旨。迅速驰赴苏州。相机援剿。将此由六百里谕令知之。　　

○又谕、都兴阿奏、遵旨启程驰赴皖北、相机进剿一摺。江南军情紧急。江北又无重兵。北窜堪虞。都兴阿既赴省城。著即与官文会商。迅筹调拨马步各队。统带启程。相机进取。毋稍迟误。将此由四百里谕令知之。　　

○又谕、曹澍钟奏、在川官兵、是否会商督臣调派、抑专归节制等语。曹澍钟现由粤西驰赴四川办理军务。所有四川在事文武、以及各路兵勇。自应归其统率节制。著即于行抵川境之日。即行知各路军营。以一事权。曹澍钟在川历任有年。情形熟悉。经朕特派专办四川军务。尤当整顿军旅。妥筹布置。迅除丑类。以保完善之区。将此由六百里谕令知之。　　

○又谕、据户部奏、筹议伊犁放饷章程、拟颁发官票试行等语。伊犁各城欠饷。近年愈积愈多。若因地利以赡兵糈。亦裕饷之一策。该处向有额徵地粮。道光年间续垦新地。已著成效。该将军等、务当悉心查勘。凡有闲荒可垦之处。速为开垦。惟此项工本无出。若照皖豫饷票捐输章程。由兵饷放出官票。再于捐项收回。所收捐项。作为捐输开垦工本。分次请奖。以济饷需。著即照该部所请。颁发官票四十万两。交札拉芬泰等支放。该将军前以放饷三成、兵食不敷。请俟十一年以五成估调。今既有颁发饷票。所有伊犁及各城兵饷。著提早一年。自本年为始。于三成实银外。先加放官票二成。共为五城。抵发旧欠。以示体恤。如饷票流通。不但开垦有资。且与兵食有益。该将军等务当妥为筹办。将此谕令知之。　　

○钦差前任侍郎曾国藩奏、调河南开归陈许道张运兰一军赴营剿贼。从之。　　

○以大学士瑞麟、协办大学士户部尚书周祖培、刑部尚书瑞常、都察院左都御史沈兆霖、吏部左侍郎匡源、户部左侍郎刘昆、署礼部左侍郎宜振、工部左侍郎潘曾莹、为殿试读卷官。　　

○命兵部郎中左宗棠、以四品京堂候补。襄办署两江总督曾国藩军务。　　

○以荆州右翼副都统富森署将军。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。四月。乙酉。策试天下贡士徐致祥等、一百九十人于保和殿。制曰。朕寅绍丕基。覃熙宙合。仰荷昊穹眷佑。列圣贻庥。兢业敕几。日慎一日。兹御极之十年。诞敷纶诏。特开恩榜。嘉与宇内士。周＜訁恣＞博稽。每思建极首贵执中。学古必先证史。察吏兴廉之要。理财制用之经。治忽攸关。究图宜切。尔多士其敬听朕询。报中一言。尧以咨舜。三代哲王。相传不易。意治法心法。皆必期于无过不及欤。孔子之言时中。则曰君子中庸。加以庸字。其旨安在。乾之德曰中正。正非由中而生者乎。天之命曰中和。和非由中而发者乎。修六礼以节性。而周官言礼曰教之中。则执其中而礼皆隆礼也。明五刑以弼教。而虞廷言刑曰协于中。则执其中而刑皆祥刑也。汤诰之降衷。孔氏以衷为善。朱子云衷祇是中。其与受中以生。有以异乎。洪范之皇极。汉儒训极为大中。朱子又以为中之极。能详其说欤。前贤又言执中之矩。不外主敬。主敬之本。不外存诚。则诚与敬固即中之所以为执者欤。汉司马迁作史记。变编年之例。历代史书。相仍不改。或为本纪世家。皆有所本。惟列传则创自迁。能约举其说欤。迁书之前亦有名史记者。见于何篇。公侯传国。始称世家。孔子独列世家何义。刘知几谓史记周以上多阔略。秦汉以下始条贯。其信然欤。史记网罗放失。综其终始。又能于作事中寓论断。能举其一二否。班固作汉书。太初前者。皆因史记旧文而加以删改。然束于成格而不能变化。岂迁为一家言。固为官书。体例固不同欤。然有较迁为精审者。亦有较迁为繁冗者。其优劣能晰言之欤。观迁书者喜其错落。观固书者赏其整严。二书果足为史氏之杰欤。安民莫先于察吏。察吏莫重于兴廉。虞廷三载考绩。其详未闻。夏严贪墨之罚。商制殉货之刑。皆所以尚廉也。迄于成周。小宰弊群吏。六事以廉为本。奖廉之意不更深欤。汉以六条察二千石。尚有合于此意。能详言之欤。当时廉吏固不乏人。能历举之欤。唐考课有四善。宋令诸路转运使、察所部官能否为三等。其目若何。斯时吏亦有以廉闻者欤。夫吏之贪廉。民生之休戚所系也。比岁筹饷孔急。吾民已重困矣。在位者宜如何激发天良。奉公洁已欤。今欲扬清激浊。澄叙官方。俾吏治蒸蒸日上也。其何道之从。周礼一书。理财者綦详。自是以后。若管仲之于齐。李悝之于魏。商鞅之于秦。皆能致其国于富强。然去三代之治盖远矣。能言其故欤。汉武帝行平准之法。史称其不加赋而用足。然欤。秦汉而下。善理财者莫如刘晏。其法若何。王安石锐意富国。而内外骚然。其失安在。自汉迄唐。赋税外惟资盐利。至宋而茶利始溥。宋赵开更茶马之法。岁收息至一百七十余万缗。其后复大变酒法。榷酤所入。几与盐等。可得而考欤。夫开源节流。理财之善经。若变通有无。与时上下。则亦有非常法所可拘者。果何如而上下交足欤。凡此者。用中以端主极。考古以观人文。课绩以饬官方。丰财以储国用。皆经邦之要道。立政之宏规也。多士服习有年。业扬伊始。其陈谠论。毋泛毋隐。朕将亲览焉。　　

○谕内阁、存诚奏、补栽树株、并筹款津贴一摺。东陵伐除虫啮回乾树株。所有派拨余丁饭食钱文。著准其由永济库租银项下、支领银二百两。以资津贴。并准其在于永济库租银项下、支银一百两。作为灌培之需。俟新栽小树、于限内成活后。即将培灌之银停止。不得再行支给。　　

○又谕、前因何桂清辗转退至常熟。当降旨革职、来京听候审讯。兹据徐有壬奏、何桂清自丹阳失守。即已胆落。立思逃避。经常州绅士涕泣慰留。乃何桂清突开东门而出。其绅民耆老跪留者。竟被兵丁击伤多名。迨避至常熟之十里亭。所带亲军。在彼放火劫掠。种种情节。实出情理之外。何桂清自丹阳失守以后。既不能固守常州。阻遏凶锋。以总督重臣。辄思逃避。且于士民涕泣挽留。尚忍心害理。击伤多人。以冀脱逃。纵容亲军放火劫掠。震动地方。现在常州绅民。尚能登陴固守。而该督节节退守。置地方民生于不问。实属殃民误国。何桂清著即拏问。交徐有壬派员押解来京。听候审讯。　　

○又谕、徐有壬、许乃钊、各奏督师大臣、击贼伤亡、并代递遗摺、恳恩赐恤各摺片。钦差大臣暂署江甯将军和春、督师江南。前因金陵大军退守镇江。当经降旨、将其革职。仍暂署理江甯将军、留于江南督兵、以观后效。兹据徐有壬等奏、逆匪攻犯常州府城。和春亲自带兵迎敌。胸前重受枪伤。冲围而出。火毒内陷。呕血身亡。和春自广西转战数省。由安徽至江南。数载以来。战功卓著。兹虽兵机屡挫。尚能血战捐躯。殊堪悯恻。和春著开复革职处分。照将军例赐恤。以慰忠魂。寻予祭葬世职。谥忠壮。　　

○又谕、曾望彦奏、各路官军、剿贼大胜一摺。四川逆匪。分股从止戈场等处、直窜洪雅。经署重庆镇傅琨等、遇河截剿。轰毙甚多。闰三月二十六、二十八等日。贼匪乘筏渡河。分窜三宝寺等处。参将马旭林等、会合进攻。提督占泰、派令守备唐友耕等、带领兵勇。由夹江渡河迎剿。当将双福场收复。追杀十数里。生捦伪总统李＜忄兴＞发等多名。正法枭示。占泰探知贼匪、围扑峨眉。随即督队驰往。叠有斩捦。踏平贼垒。城围遂解。蓝逆退踞大庙山、大佛寺一带。筑垒抗拒。我军分路进击。游击琦克坦泰一军、将贼营全数攻毁。毙贼一千余名。生捦一百七十三名。内有伪统领王和尚等、十五名。其窜扰乐山县属等处贼匪。亦经各处兵练、随时截剿。毙贼不可胜计。办理尚为得手。著饬各处带兵大员。乘胜进攻。毋留余孽。　　

○谕军机大臣等、本日据徐有壬奏、督臣节节退守、并贼偪苏省、和春伤亡各摺片。又据许乃钊奏、请简放统兵重臣等语。前因苏常危急。命曾国藩署理两江总督。统带兵勇。由广建驰往救援。并谕张芾、周天受、飞催各军。星夜驰援。两湖官兵、亦谕官文酌量调派。惟各路援兵。一时未能赶到。徐有壬惟当激励兵民。固守苏州。张玉良现在无锡高桥地方驻劄。著即收集溃兵。奋力攻剿。总须在苏州之北。择要截击。兼可进援常州。方为妥善。该提督现署钦差大臣关防。所有楚皖援兵。及王有龄所派之军。均归其节制。即设法妥为布置。以期保全苏常。昌为至要。将此由六百里加紧各谕令知之。　　

○又谕、本日据徐有壬、许乃钊奏、和春受伤身故、苏州危急情形各等语。现在常州被围。贼偪苏州。镇江一城。关系紧要。恐该逆乘虚窜扰。著巴栋阿、实力防剿。勿稍疏失。江甯将军、已降旨令魁玉署理。著巴栋阿知照、令其收集满洲官兵。会同驻守镇江。协力防剿。务与张玉良互相关照。声息相通。以免贻误。现调各路援军。当可陆续赶到。苏常剿办得手。则镇江愈形吃重。巴栋阿务当会同魁玉、激励防剿各将弁、悉力固守。相机截剿。是为至要。将此由六百里谕令知之。　　

○又谕、本日据传振邦奏、阵捦巨逆、痛挫贼锋等语。逆首李大喜、与张龚二逆、同时纠众。胆敢分列五旗。实属罪大恶极。该提督以该逆愿招所属赵浩然等、三十余圩。暂行幽禁。意在剿抚兼施。惟此辈狼子野心。深虞反覆。果能设计攻敢各圩。原可省我兵力。若所言未足凭信。著即立正典刑。毋贻后患。将此由六百里谕令知之。　　

○又谕、本日据张亮基等、驰奏滇省军务各摺片。并将寻常事件、一并附奏。向来寻常事件。各督抚皆专弁赍奏。其有关军务者。方准由驿驰奏。兹张亮基等、以寻常事件。附报驰递。且刘源灏等、三月二十一日谢恩摺件。迟至一月有余。始附入四月初二日报内呈递。该督等屡次奏报。又俱无请安摺。种种不合。嗣后凡寻常奏事、及升迁谢恩。概不准附军报驰奏。以示区别。将此由六百里谕令知之。　　

○又谕、本日据玉明奏、漕船在山东洋面、初夷船截抢、该夷复在船演放炮位、并有夷船二只、向青泥洼行驶各等语。据称、金州和尚岛口外。有火轮船一只停泊。并江南金永康等商船、在山东洋面被劫。初八日。该夷火轮船一只。向东南洋驶去。复有该夷劫来丁游船一只。与前劫商船一处停泊。据被劫船户、登岸声称、由上海装运漕米。行至威海城山头。被火轮船截抢。带到青泥洼口。原人俱令登岸。每商船有夷人五六名。并不交给原票。前后共劫去商船六只。并将船身另涂白色。欲改修火轮船。带赴天津打仗。该夷复在船演炮。惊骇乡民。又有白布篷船一只。四桅重叠篷大夷船一只。向青泥洼行驶等语。该夷截抢漕船。涂改船色。扣留商船原票。情殊叵测。难保非汉奸假称被劫商船。登岸窥探虚实。更难保该夷不藉此船只、潜载夷兵。扮作商船。报持照票。溷入各口。随处埋伏。著僧格林沁等、密饬将弁。严为防备。俟漕船进口时。严密船查。庶免堕其奸计。将此密谕知之。　　

○又谕、玉明奏、漕船在山东洋面、被夷船截抢、并在青泥洼游驶、演放炮位等语。该夷肆其凶悍。情殊叵测。著玉明、严饬西拉布、加意严防。如该夷非大队登岸。深入滋扰。不可先行开炮。致该夷有所藉口。其滨海口岸。并著玉明、严饬随时豫防。不得稍形疏懈。该船户装运漕米。有无押运弁兵。原领票照。又被夷人扣留。无凭查验。难保非奸细假冒登岸窥探。更难保不藉此船只、持票溷入各口。尤应确查严备。著西拉布传集被劫船户水手。逐层盘诘。务得确情。并饬沿海各口弁兵。遇有商船停泊。加意盘查。毋堕奸计。将此由五百里密谕玉明、并传谕西拉布知之。　　

○已革两江总督何桂清奏、和春溘逝。兵勇解体。大局摇动。非臣书生所能支持。得旨。平时无事。侈谈彼短。一旦决裂。尚不自知认罪。犹以书生自居。可叹可恨。殊有负书生两字。　　

○帮办军务四品京堂许乃钊奏、张玉良在无锡击贼获胜情形。得旨。张玉良虽未大胜。究可望其渐能鼓励军心。　　

○命广西提督张玉良、署钦差大臣。督办江南军务。　　

○以江甯副都统魁玉、署将军。　　

○以安徽皖南镇总兵官江长贵、署湖北提督。浙江金华协副将王明山、为安徽寿春镇总兵官。　　

○以剿捦安徽浍南逆首出力。赏游击苗景开、巴图鲁名号。守备隋广居、花翎。军功陈怀堂、蓝翎。余升擢有差。　　

○以云南元江等州县剿匪出力。赏都司藩延祚、守备张玉柱、米洪顺、吴劻、郑洪顺、花翎。武举阚云龙等、蓝翎。余加衔升叙有差。　　

○以云南晋甯州等处被围。赵州等处失守。革知府甘来旬、知州骆景熙、荣光、知县陈栋、张邦彦、汛弁李鹤鸣等职。留营效力。　　

○予江苏阵亡湖北提督王浚、祭葬世职。谥勤勇。安徽寿春镇总兵官熊天喜、祭葬世职。　　

○予湖北节年阵亡殉难守备嵩山、暨绅民妇女等九百三十五名口、分别祭葬世职。旌恤如例。
  </div>
  <div class="pagination">
   <a href="清实录咸丰朝实录_page444.html">
    上一页
   </a>
   <span>
    ...
   </span>
   <a href="清实录咸丰朝实录_page440.html">
    440
   </a>
   <a href="清实录咸丰朝实录_page441.html">
    441
   </a>
   <a href="清实录咸丰朝实录_page442.html">
    442
   </a>
   <a href="清实录咸丰朝实录_page443.html">
    443
   </a>
   <a href="清实录咸丰朝实录_page444.html">
    444
   </a>
   <span class="current-page">
    445
   </span>
   <a href="清实录咸丰朝实录_page446.html">
    446
   </a>
   <a href="清实录咸丰朝实录_page447.html">
    447
   </a>
   <a href="清实录咸丰朝实录_page448.html">
    448
   </a>
   <a href="清实录咸丰朝实录_page449.html">
    449
   </a>
   <a href="清实录咸丰朝实录_page450.html">
    450
   </a>
   <span>
    ...
   </span>
   <a href="清实录咸丰朝实录_page446.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
