<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 89 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 89 页/共 216 页</h1>
    <div class="content">
○癸卯。谕吏部。各省官员数年以内、已经该督抚随时举劾。今届三年大计之期。著停止一次　　

○户部议覆陕西道御史高维新条奏。京师为万方辐辏之地。人民纷杂。所以府县之外。又设五城兵马司指挥等官。按疆分理。各有专司。查城内地方。有基址界限。可以为凭。至城外乡村。与州县接壤者。虽有四至册可稽。但未立有界牌。遇命盗事件。往往互相推诿。请令顺天府府尹、并五城御史、清查立界。以垂永久。应如所请。从之　　

○乙巳。刑部尚书塞尔图、缘事革职。升山西巡抚德明、为刑部尚书。江南安徽布政使觉罗石麟、为山西巡抚。贵州按察使富贵、为江南安徽布政使司布政使　　

○云贵总督鄂尔泰题。孟定土知府罕珍、病故无嗣。请以其侄罕监猛承袭。下部知之　　

○丁未。谕内阁。据怡亲王奏称、玉田县还乡河堤岸冲决。附近之田禾庐舍。被淹伤损。朕心深为轸念。著散秩大臣常明、率同御史勒音特、钱兆沆二人。前往查勘。并带帑金二万两。速行赈济。若有动用仓谷之处。将本县仓谷。即行动用。务使小民得所。不致流离。再、被水地亩。本年应纳之钱粮。朕本欲全免。恐此时有已经完纳者。著行缓徵。明年钱粮。蠲免一年。该地方有司。应加意抚绥。以副朕爱养穷民之至意　　

○又谕。昔年曾奉圣祖仁皇帝谕上□日。海外噶喇吧、乃红毛国泊船之所。吕宋、乃西洋泊船之所。彼处藏匿贼盗甚多。内地之民。希图获利。往往留在彼处。不可不预为措置。随经廷臣、与闽广督抚、议令内地之人留在外洋者。准附洋船带回内地。奉上□日准行在案。此乃圣祖仁皇帝绥靖海疆。且不忍令内地之民。转徙异地。实仁育义正之盛心也。但数年以来。附洋船。而回者甚少。朕思此辈多系不安本分之人。若听其去来任意。不论年月之久远。伊等益无顾忌。轻去其乡。而飘流外国者愈众矣。嗣后应定限期。若逾限不回。是其人甘心流移外方。无可悯惜。朕意不许令其复回内地。如此、则贸易欲归之人。不敢稽迟在外矣。将此交与高其倬、杨文乾、常赉、悉心酌议。并如何定限年月之处一并详议具奏。寻福建总督高其倬遵上□日议奏。康熙五十六年定例。入洋贸易人民。三年之内。准其回籍。其五十六年以后私去者。不得徇纵入口。久已遵行在案。又现住外洋之船。或去来人数不符。或年貌互异者。即系顶替私回。应严饬守口官、于洋船回时。点对照票。细加稽查。如有情弊。将船户、及汛口官员、分别治罪。至闽粤洋船出入。总在厦门虎门守泊。嗣后别处口岸。概行严禁。得上□日、康熙五十六年定例之时。随据福建等省奏报回籍者。几及二千余人。是出洋之人。皆已陆续返棹而存留彼地者。皆甘心异域。及五十六年以后违禁私越者也。方今洋禁新开。禁约不可不严。以免内地民人贪冒飘流之渐。其从前逗留外洋之人。不准回籍。余依议　　

○一等公隆科多、缘罪革爵。以其弟庆复袭替　　

○戊申。解云南按察使江芑任。升云南粮储道张允随、为云南按察使司按察使　　

○户部议覆。云贵总督鄂尔泰疏言、滇省采买铜觔。除供鼓铸一百余万斤外。每岁多不过二三十万斤。今岁铜矿增盛。就现在核算。五年分铜觔、可获三百数十余万。但铜多本少。收买不敷。恳于盐务盈余银两。酌借五六万两。发价收铜。运至镇江汉口。令江南、浙江、湖广、办铜诸省。出价收买。以便还项。查各省承办铜觔。除广东、福建、从无迟误。浙江现在开洋。毋庸另购外。其湖南湖北、以采买维艰。每逾定限。而江苏则办新不足。旧欠滋多。应如该督所请。将滇省鼓铸余铜二百数十余万。动用盐务盈余银六万两收买。即委滇员运至镇江汉口。卖价还项。庶滇省余铜。既得流通。而江苏、及湖南湖北。承办亦免迟误。实于彼此均有裨益。从之　　

○刑部遵上□日议奏罪犯潜逃。当加倍治罪。而官民知情藏匿。尤宜分别严惩。查律内、犯罪事发逃走。于本罪上、加二等。罪止杖一百。流三千里。凡知他人犯罪事发。而将犯人藏匿在家。不行捕告者。减罪人所犯一等。不知者勿论。立法过轻。以致任意潜逃。朋比隐匿。请嗣后负罪潜逃之犯。笞杖之罪。仍照律行外。其徒流绞斩等罪。皆加等定拟。其藏匿之家。除不知情者、仍照律行外。民人知情藏匿者。照本犯原罪治罪。若系职官革职。仍照本犯原罪治罪。不准折赎。从之　　

○壬子。复设湖南靖州州判一员。从原任湖南巡抚布兰泰请也　　

○癸丑。谕内阁。仓场米石。乃国计民命所关。颗粒皆当珍惜。必廒座坚完。米粟方不至于霉烂。朕宵旰勤劳。百计经营布置。即如廒底之板。四围之墙。不惜数十万帑金。创造修整。则身任仓场之责者。自当加意慎重。以仰副朕怀。托时、陈守创、身任仓场。全不实心料理。以致仓廒损坏。渗漏处、凡九百二十九座。米粟竟有霉烂者。托时、陈守创、并无一语奏闻。甚为溺职。著将托时、陈守创、及各仓满汉监督、尽行革职解任。御史殷式训、专司查仓之责。乃敢扶同徇隐。亦著革职解任。凡各廒座损坏渗漏之处。俱著动支正项钱粮修理。若仍交与旧任各官。必致苟且塞责。虚费钱粮。不能实在完整。著钦差都统、御史、通永道等。同新任仓场侍郎、监督官员、实心料理。务期完固。仍著托时、陈守创、殷式训、及解任之旧监督、一同看视。每仓修理。动用钱粮若干。著本仓监督、与托时、陈守创、殷式训、分赔补项。霉烂米石。亦著伊等照数分赔。其旧任监督。著议政王大臣、会同大学士、详加讯问。如有本仓廒座、全无损漏者。仍留原任。将新补监督撤回。如从前曾将渗漏之处、详报仓场者。著将情由声明奏闻。吏部右侍郎岳尔岱、顺天府府尹刘于义、著补授仓场侍郎。顺天府府尹事务。著左佥都御史申大成、暂行署理　　

○调署两江总督正蓝旗汉军都统范时绎、为镶白旗汉军都统。仍留总督任。升正蓝旗汉军副都统朱之琏、为本旗汉军都统　　

○兵部议覆。福建总督高其倬疏言、太湖周围八百余里。交冲两省。界连八邑。山湖错杂。最易藏奸。向设游击一员。专管浙属。惟因湖面难分江浙。仍令游击驻劄江南之西山。与江省左右二营参将、协力巡查。但江省官兵。分布各汛。已可兼顾。而浙省港汊繁多。现止游击一员。千总一员。把总二员。兵四百二十五名。分防陆路二十八汛。配驾巡船一十六只。顾此失彼。拟添兵二百三十五名。请于台邑防守金清、洋屿、二汛之兵。拨一百四十五名。衢邑存城额兵。拨九十名。增入太湖营。则裒多益寡。庶得实用。又大钱汛口。为浙江咽喉要道。雍正元年。将原驻之守备、调归江南。立左右参将营。应照原制。仍设守备一员。以资弹压。俾舟帆宁谧。奸宄潜消。应如所请。从之　　

○裁陕西宁夏府玉泉仓大使一员。从川陕总督岳钟琪请也　　

○予故致仕湖北巡抚年遐龄、祭一次　　

○甲寅。调兵部左侍郎图理琛、为吏部右侍郎。转兵部右侍郎永寿、为左侍郎。升銮仪卫銮仪使那苏图、为兵部右侍郎　　

○礼部议奏。各省耕耤仪注。一、坛位之规制。各省州县卫所。择东郊立为耤田。于耤田后建坛。坛后立庙。祀先农之神。一、祭祀之品物。应照祭社稷坛例。一、耤田之礼仪。省城、督抚秉耒。知县执箱。知府播种。府城、知府秉耒。佐贰执箱。知县播种。州县、正印秉耒。佐贰执箱播种。专城卫所、亦用正印秉耒。如无属员。选用耆老执箱播种。俱照九卿例。九推九返。一、农具牛只籽种灌溉之成规。农具、赤色。牛、黑色。籽种、悉照各处土宜。择勤慎农夫二名。免其差役。酌给口粮。令看守坛庙。灌溉耤田。每岁钦天监选定吉期。各省同日举行。从之　　

大清世宗敬天昌运建中表正文武英明宽仁信毅大孝至诚宪皇帝实录卷之五十八


大清世宗敬天昌运建中表正文武英明宽仁信毅大孝至诚宪皇帝实录卷之五十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。秋七月。乙卯朔。享太庙。遣庄亲王允禄行礼　　

○谕户部。湖北地方。今年四五月间。雨水稍多。江流泛涨。沿江之地、罹于水患。如武昌府属之咸宁、蒲圻、嘉鱼三县。武昌、武左二卫。汉阳府属之汉阳、汉川二县。荆州府属之江陵、荆州卫。黄州府属之黄陂、黄梅二县。田亩被淹。米价渐昂。朕心深为轸念。著该地方官、加意抚恤。朕又思此县卫数处、既经被水。仍令其输纳钱粮。民间未免竭蹙。著将今岁钱粮、全行蠲免。傥有已经完纳者。准作雍正六年应完之项。再各省藩库、俱有酌留银两备用。因湖北并无存剩银两是以未曾酌留。今既有蠲免之州县。恐俸饷公用等项。一时或有不敷。查湖南藩库、有存贮银三十万两。著将银十万两、就近拨解湖北布政司。再将两淮盐课、拨动二十万两。以十万两、解送湖南补项。以十万两、解送湖北备用。又闻湖南近江州县、亦有数处被水。著总督巡抚、确实查明。亦照湖北咸宁蒲圻等县卫之例。将今岁钱粮蠲免　　

○镶白旗汉军都统范时捷、缘事革职。以镶黄旗汉军副都统李淑德、署理镶白旗汉军都统　　

○以大学士一等侯富宁安、总理镶白旗汉军都统　　

○正蓝旗蒙古副都统章柱、缘事革职。升大理寺卿萨齐库、为正蓝旗蒙古副都统　　

○丙辰。谕礼部。昭西陵帷幄、用金黄色。孝东陵帷幄、用明黄色。陵寝神龛宝座供奉之物。理应同色。但供奉多年。不敢轻易更换。俟年代久远。遇应更换之时。著俱用明黄色　　

○以康亲王崇安、管理正蓝旗汉军都统。大学士一等侯富宁安、兼理正红旗汉军都统　　

○丁巳。谕内阁。顷岳钟琪奏称、四川成都府城中。有一男子、沿街叫喊。说岳钟琪带领川陕兵马。欲行造反。其人已被提督黄廷桂拏获。臣不便檄讯。又不敢隐匿等语。数年以来。在朕前谗谮岳钟琪者甚多。不但谤书一箧而已。甚至有谓岳钟琪系岳飞之后。伊意欲修宋金之报复者。其荒唐悖谬。至于此极。岳钟琪懋著功勋。朕故任以西陲要地。付以川陕重兵。而憸险奸邪之徒。造作蜚语。煽惑人心。谗毁大臣。其罪可胜诛乎。此成都造言之人。断非出于无因。或蔡珽、程如丝辈。怀挟私怨。暗中指使。或再有播弄之人。均未可定。著交与黄炳、黄廷桂、会同严审。此事关系诬谤国家大臣重案。非民间诬告比也。至于川陕兵民。向来淳良忠厚。且受圣祖仁皇帝六十余年。深仁厚泽。沦肌浃髓。朕即位以来。又屡加恩泽。伊等至诚感激。西省数年用兵。军民人人踊跃急公。其尊君亲上之习。实众所共知共闻者。今奸民乃云欲从岳钟琪谋反。是不但诬岳钟琪一人、而并诬川陕兵民以叛逆之罪矣。黄炳等、务将实情审明具奏　　

○谕吏部。各衙门笔帖式、在部院办事者。必当慎重拣选补用。方于部务有益嗣后补用笔帖式时。尔部将应补之人。俱带来引见。朕酌量补用。再、笔帖式内、若有不愿在伊本衙门行走。因而告病解退。希图另补好缺者。其起补时、俱著于伊本衙门缺出补用。再盛京人员赴任。向来原无凭限。往往补用之后。经年累月。竟不到任。其堂官亦不咨查。至现任官员。有告假来京者。亦多无故稽留。不回本任。以致部务废弛。此等风俗。不可不加意整理。嗣后选补盛京官员、以奉上□日之日为始。扣限一个月到任。若有违限者。该堂官查明咨部题参。照例议处。除公事差遣外。有告假来京者。该堂官奏明。奉上□日给假。方准其来京　　

○以兵部右侍郎那苏图、署吏部侍郎事　　

○旌表福建福清县烈女、陈我照聘妻何氏、未婚夫故。奔丧自缢。给银建坊。入祠致祭如例　　

○戊午。谕部院八旗大臣等。朕从前屡降谕上□日。令文武大臣、各将家人严行约束。无得听其朋谋结党。串通生事。反覆训诫。至再至三。无如渐染既久。积习尚未尽除。凡属旗人、一入大臣之列。即有一出名之管家。于同类中、辗转纠合。结党营私。入伊等之党者。则于伊主之前。称扬赞美。令其主人、亦互相交好。不入伊等之党者。则于伊主之前。离间陷害。令其主人、亦互相倾轧。夫家主果念家仆出力。欲加抚育之恩。亦祇宜于家门之内。加意恩养。何必纵容结成党与。以伊等之好恶为从违乎。纵仆在外招摇生事。及至劣迹败露。被其贻累。此风关系匪轻。嗣后文武大臣等、严行约束家仆。实力稽查。务使各安本分。勿得纵容结党。傥仍前玩忽。不加严禁。经朕闻知。必将此等恶仆、即行正法。著通行传谕八旗、以及内府佐领。咸使知之　　

○吏部议奏。工部尚书李永绍、办理殿试桌椅迟延。复捏奏已经收贮。应请革职。得上□日、朕即位时。闻李永绍居官声名不好。是以调任盛京工部侍郎。令其效力赎罪。伊在奉天、实能洗心改过。声名甚优。故擢用工部尚书。乃伊自任尚书以来。并不实心效力。所办事务、舛错谬妄。如昭西陵碑文镌字。及恭建圣祖仁皇帝圣德神功碑。关系祖宗重大典礼。伊皆因循怠忽。又如制造战船火炮器械。行文错误。修理大城墙垣。故意迟延。其他交部议处之案甚多。今此备造殿试桌椅一事。明系有意欺隐。姑念其年老效力多年。从宽免其革职。著降三级休致　　

○刑部议奏。原任庄浪同知王廷松、那移库茶三千包。借与迟煐。茶价银两、应著王廷松赔补。其茶叶仍于迟煐名下、照追入官。得上□日、凡缺欠钱粮、著落赔补之案。本人不能完补者。再于应赔之人、著落赔补勿令重追。屡降谕上□日甚明。今刑部既议王廷松借与迟煐之三千包茶价银九百两。著落王廷松赔补。又议于迟煐名下、追茶三千包入官。似此重复著追。甚属不合。著再议具奏。寻议、迟煐向王廷松索取茶规。王廷松因将库茶三千封借与。以致亏空。应向迟煐名下、追茶价银九百两。抵还亏空。从之　　

○河道总督齐苏勒、嵇曾筠、奏报伏汛安澜。得上

□日、疏内称颂之语。俱有洪福齐天、河伯效灵字样。朕敬天祀神。至诚至恪。如齐天字样。实为越理。即效灵字样。朕览之、心亦不安。嗣后内外臣工本章内。将此等祝颂之语。通行禁止　　

○己未。调署兵部尚书办理刑部尚书事黄国材、为工部尚书　　

○户部议覆广西巡抚韩良辅疏言、粤西全州、罗城、阳朔三州县。有田少丁重。田多丁轻者。又有弃产而丁银未除。得产而丁银未纳者。无业贫民、尤为苦累。请将此三州县丁银。自雍正六年为始。按粮额派输。以均赋役。应如所请。从之　　

○加原任护军参领阿必达、副都统衔。复给拜他喇布勒哈番世职　　

○辛酉。以盛京刑部侍郎武格、兼理盛京礼部侍郎　　

○以散秩大臣公庆复、为銮仪卫銮仪使　　

○壬戌。谕吏部。八旗恩荫本、具奏完日。将降授三品荫生之公侯伯、及官员等。传集宣谕曰。尔等现今职分、应得一二品荫生。因尔等平日爵高禄重。并无效法祖父、图报国家之心。亦不以文学武艺、训教子弟。徒恃父祖旧劳。累世荣显。凡遇公事。因循怠忽。规避不前。所以将尔等子弟、降授三品荫生。且尔等子弟、年俱幼穉。若得一品二品荫生。当即以员外郎主事补用。补官之后。才质庸碌。不能办理部务。徒被参革。亦属可悯。今暂给三品荫生。正欲使伊等勉力学习。若果勤谨自立。学习成材之日。尔等本身、即可恳恩具奏。朕固乐于加恩。若尔等子弟内。诚有才质英俊。可膺一品二品荫生之任者。尔等今日即可陈奏。朕亦乐于加恩。仍赐以一品二品荫生　　

○刑部侍郎黄炳等审奏。程如丝在夔州知府任内。贩卖私盐。重贿蔡珽。依势横行。杀伤多人。残忍已极。蔡珽身任巡抚。利欲薰心。袒护保举程如丝为四川第一好官。负恩罔上。俱应拟斩立决。得上□日、此案内程如丝所差巡兵甚多。黄炳未曾详究。又据程如丝自认贩卖私盐四万余包。而蔡珽推为不知。程如丝私贩之事。焉有私盐至四万余包之多。而蔡珽不知之理。黄炳亦未将此处究问。且所审乔铎隐匿夔关税银一案。佛喜通同作弊之处。本内亦未置议。黄炳办理此事、甚属不及。但程如丝、蔡珽、已拟立斩。罪无可加。而案内牵连各犯多人。一加驳诘。又至迁延拖累。是以交与法司议结。将来黄炳尚有另行差委之处。傥似此草率审理。定行严加议处。佛喜负恩作奸。著将伊布政使任内钱粮事件。速令交代清楚。拏解来京质审　　

○署福建巡抚毛文铨参奏。汀漳道刘灿、揭报漳州府知府耿国祚、龙溪令魏彪、仓库相近。彼此那移。耿国祚详揭刘灿纵容家人书役等、索诈银两。互相揭告。俱请解任质审。得上□日、朕看刘灿为人。粗卤不识大体则有之。若贪赃枉法之事。可以料其必无。闻伊到任后。揭报属员亏空。被人将伊揭帖藏匿。伊心愤激。于众人前、以首触墙。旋即具详辞官。因士民多人、环绕攀留而止。今毛文铨所参道府互揭一案。其过自在耿国祚、魏彪。著将耿国祚、魏彪、解任质审。刘灿、仍著在任质审。俱交与杨文乾、常赉、审明定拟　　

○赈陕西固原州水灾饥民　　

○予故理藩院额外侍郎兼镶黄旗蒙古副都统本锡、祭一次　　

</div>
    <div class="pagination">
<a href="清实录雍正朝实录_page88.html">上一页</a><span>...</span><a href="清实录雍正朝实录_page84.html">84</a><a href="清实录雍正朝实录_page85.html">85</a><a href="清实录雍正朝实录_page86.html">86</a><a href="清实录雍正朝实录_page87.html">87</a><a href="清实录雍正朝实录_page88.html">88</a><span class="current-page">89</span><a href="清实录雍正朝实录_page90.html">90</a><a href="清实录雍正朝实录_page91.html">91</a><a href="清实录雍正朝实录_page92.html">92</a><a href="清实录雍正朝实录_page93.html">93</a><a href="清实录雍正朝实录_page94.html">94</a><span>...</span><a href="清实录雍正朝实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
