<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 113 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 113 页/共 848 页</h1>
    <div class="content">
○谕军机大臣等、前因各省所保水师总兵。俱已简放。谕令两江、闽浙、两广、总督。各于水师副将内、遴选堪胜总兵者。保奏一二员。送部引见。候朕记名简用。嗣据孙玉庭奏称、太湖协副将张兆麟一员。明习水务。惟历俸尚浅。未敢遽行保奏等语。张兆麟于道光二年十月内。升任副将。至今已及一年。是否堪胜海疆重寄。著孙玉庭据实查明速奏。其闽浙两广水师副将中。尚未据各该督奏到。著赵慎畛、阮元、接奉此旨后。即于所属详加遴选。迅速保奏。以备简用。将此各谕令知之。　　

○以正蓝旗蒙古副都统全善保、年老。免在内入直。命进武职大臣班。　　

○展缓广东潮州桥盐新旧奏销限期。从总督阮元请也。　　

○己酉。广东巡抚陈中孚奏、较阅抚标官兵情形。得旨、海疆重地。武备尤当讲求。勿为外夷所耻也。慎之勉之。　　

○安徽巡抚陶澍奏、被水各属。应修各工。分别办理。得旨、虽系应修之工。亦须分别缓急。不可一时并举。滥从属员之请也。　　

○以前任西宁办事大臣武隆阿、为内阁学士。兼礼部侍郎衔。　　

○以广西镇安协副将王雄、为右江镇总兵官。并赏花翎。　　

○以拏获乌噜木齐偷穵铅砂匪徒。予甘肃知县瑞书、议叙。　　

○旌表守正捐躯湖北枣阳县民韩有亮妻徐氏。　　

○拨安徽凤阳关税、及续收捐监银十万两。归入本省耗羡。以备养廉灾务公需。　　

○赈安徽无为、铜陵、当涂、宣城、南陵、芜湖、繁昌、望江、桐城、和、怀宁、宿松、贵池、青阳、东流、庐江、巢、含山、全椒、十九州县及屯坐各卫被水被旱军民。给庐江、桐城、全椒、和、含山、宿松、青阳、巢、来安、怀宁、凤阳、盱眙、天长、潜山、十四州县及屯坐各卫军民一月口粮。并冲塌房屋修费。蠲缓无为、铜陵、当涂、宣城、南陵、芜湖、繁昌、望江、桐城、和、怀宁、宿松、贵池、青阳、东流、庐江、巢、含山、全椒、潜山、来安、凤阳、盱眙、天长、寿、灵壁、泗、凤台、五河、滁、合肥、舒城、建平、太湖、泾、宁国、旌德、太平、怀远、宿、定远、亳、四十二州县新旧额赋有差。　　

○庚戌。上奉皇太后幸重华宫。进膳。　　

○试中式武举刘国荣等五十一人于太和殿前。　　

○以拏获江苏盐枭。予县丞万承紫等、升补有差。　　

○改湖南保靖营折色兵粮。仍支本色米石。从总督李鸿宾请也。　　

○铸福建巡缉兵船炮位。从总督赵慎畛请也。　　

○贷奉天金州被灾旗民一月口粮。蠲缓宁海县歉收贫民本年额赋。　　

○辛亥。协办大学士两江总督孙玉庭奏、淮盐运行楚岸销售。关系国计民食。自封轮之说行。意在扳价固本。遂致盐船到岸。不得即售。反滋夹带私盐。先行销卖。百弊丛生。转令正引尘封。课源愈绌。自上年谕令散轮。额引行销渐畅。惟汉口为淮引总岸。必须源源运往。前销后续。方于课食有济。现在飞咨盐政、并饬运司、督商捆运。多雇轻便船只。趱开速到。俾得运岸接售。得旨、好为办理。不可留不妥之处。　　

○拨龙江、淮宿、扬州、芜湖、凤阳、各关税银三十七万两。解江宁藩库以备赈需。　　

○赈江苏上元、江宁、句容、溧水、高淳、江浦、六合、江都、仪徵、泰兴、长洲、元和、吴、吴江、震泽、常熟、昭文、昆山、新阳、太湖、华亭、奉贤、娄、金山、南汇、青浦、川沙、武进、阳湖、无锡、金匮、江阴、宜兴、荆溪、靖江、丹阳、金坛、太仓、镇洋、嘉定、宝山、崇明、四十二州厅县暨苏州、太仓、镇海、金山、扬州、五卫被水被旱军民。蠲缓铜山、沛、上海、溧阳、丹徒、山阳、阜宁、清河、桃源、安东、盐城、高邮、泰、东台、甘泉、兴化、宝应、丰、萧、砀山、邳、宿迁、睢宁、海、赣榆、通、如皋、海门、二十八州厅县并徐州卫新旧额赋。给铜山、沛、丰、三县并徐州卫军民一月口粮。　　

○壬子。分青海蒙古河北二十四旗为左右翼。每翼添设正副盟长各一员。每六旗设扎奇噜克齐一员。每三旗设梅楞一员。每旗设扎兰一名。从陕甘总督那彦成请也。　　

○修江苏新阳县仓廒。暨昆山、新阳、二县试院。从巡抚韩文绮请也。　　

○癸丑。上诣皇太后宫问安。　　

○御紫光阁。阅中式武举马步射。　　

○谕军机大臣等、本日都察院奏、直隶东安县民人杨明远、控告邪教一案。已明降谕旨。交蒋攸铦、督同臬司福绵、亲提严审矣。此案据杨明远供称、伊籍隶密云。于道光元年。移居东安县属之李辛庄。该庄有一百余户。庄后街属武清县。村中素习邪教。时常鸣锣击鼓。画符念咒。招集男女。聚会敛钱。头目有赵三红老等十余人。以石三为掌教。刘红顺为拳捧教头。李七为女掌教。有邪书邪画各一包。并刀枪等物。上年五月中、赵三诱伊入教。管理教内往来书信。伊惧祸不从。六月中、又向伊借银二十两未允。因此挟恨。主使邪党红老、红住儿、率领蓝三刘里多人。各持枪刀铁尺。将伊攒殴几死。地方刘文中、亦系邪党。隐匿不报。教匪所住房屋。皆邑豪杨浩、杨五、二人所置。伊招集邪教。不止一年。缘杨浩声势甚大。不敢赴县。是以潜行来京首告等语。东安密迩京畿。赵三等、胆敢倡习邪教。聚集男妇。至数十人之多。虽所控虚实未定。亟应迅速查拏究办。蒋攸铦接奉此旨。即饬臬司福绵、驰赴东安。将呈内邪教姓名。按照单开住址绰号。密速掩捕。并将邪书邪画、及刀枪等物。一并起获。严审实情。按律究办。其呈词内称、教内来往书信。与该村并无保甲之处。均须彻底根究。但不可张皇。致该犯等闻风远扬。亦不可拖累无辜。别滋事端。将此谕知蒋攸铦、并传谕福绵知之。寻奏、审明杨明远系挟嫌诬告。应按律反坐。下部议。从之。　　

○又谕、本日步军统领衙门奏、广西平乐府贺县民人陈显日、呈控黎武飞一案。已明降谕旨。交成格等审办矣。此案据陈显日供称、土棍黎武飞、因向伊父陈得斐、借贷不遂。诬控平毁坟冢。知县李辙通、需索银两。将伊父锁押。并不审讯。家人文斐章等、向索去银五十两。李知县因银数太少。有出入衙门包揽词讼人梁纬世、给伊胞叔陈得斌送信。说李知县要使费银六千两。方可释放。伊父在班房不肯给付。送致被押身死。李知县并不相验。亦不给伊领埋。历控两司督抚。委员不能审办等语。事关知县诈赃毙命。必须严行惩办。以儆官邪。著成格等、彻底根究。务得确情。如果该县李辙通、因需索银六千两未给。致陈得斐被押身死。即行严参究办。毋得稍有徇庇。致滋轻纵。将此谕知成格、并传谕费丙章知之。　　

○安徽学政内阁学士徐颋、因病解任。命太仆寺少卿张鳞、提督安徽学政。　　

○调广东碣石镇总兵官陈化成、为福建金门镇总兵官。　　

○福建福宁镇总兵官刘成魁、因病解任。以澎湖协副将常遇恩、为福宁镇总兵官。　　

○旌表守正捐躯直隶东光县民王开先妻李氏。　　

○抚恤琉球国遭风难夷如例。　　

○甲寅。李御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、帅承瀛奏、盐商公捐银两接济灾民一摺。浙江杭州等府属、及仁和横浦等场。本年被水歉收。经该抚勘明情形。已另降谕旨。分别蠲缓抚恤。兹该抚复奏称、商人情愿公捐银两。备济灾民口食。各直省偶遇偏灾。朕不惜数百万帑金。量筹民食。又何容借资商捐名目。以供调剂。所有该商人等、捐银三十万两之处。著不准行。此次应需各州县卫场灶贫民口粮。著即在运库报存盐课项下。先行动拨银三十万两。豫备支放。俾民食益臻充裕。至该商等、因雨水过多。各场产盐不旺。行销绌额。商力未免竭蹷。著将从前洒带改铳赔课。及已运加二带课等项。未完银七十九万余两。又输垫一款。及代缴汪复泰、俞熙、名下溢领银两等项。未输银一百一十八万余两。又清查盐库案内。未报余价银五十八万四千余两。俱准其一律加展五纲。俾得从容输补。嗣后不准再行藉词延宕。宽典不能屡邀也。　　

○赈浙江仁和、钱塘、余杭、嘉兴、秀水、嘉善、石门、桐乡、归安、乌程、长兴、德清、武康、十三县及屯坐各卫被水军民。给海宁、海盐、平湖、安吉、诸暨、五州县灾民冬春各一月口粮。并建德、淳安、二县冲塌房屋修费。贷富阳县贫民常平仓谷。均蠲缓新旧地丁盐课银米。除建德、淳安、分水、三县沙石积压田地额赋。　　

○蠲缓浙江仁和、芦沥、二场及江苏横浦等六场被风被水田地新旧额赋有差。并给灶户口粮。　　

○赈湖北广济县被水军民。给江陵、监利、广济、三县及屯坐各卫军民口粮。并房屋修费。蠲缓江陵、监利、广济、公安、汉阳、汉川、沔阳、黄冈、潜江、天门、荆门、江夏、武昌、松滋、十四州县及屯坐各卫新旧额赋有差。　　

○乙卯。上御太和殿传胪。赐中式武举一甲张从龙、史殿元、黄大奎、三人武进士及第。二甲龚继荣等、六人武进士出身。三甲何府等、四十四人同武进士出身。　　

○奉皇太后幸阅是楼。进膳。　　

○命库车办事大臣嵩安、哈密办事大臣长庆、伊犁领队大臣舒伦保、塔尔巴哈台领队大臣吉淩阿、阿克苏办事大臣永明额、回京。赏内阁侍读学士果良额、头等侍卫。为库车办事大臣。光禄寺卿恒敬、副都统衔。为哈密办事大臣。以头等侍卫乌淩阿、为伊犁领队大臣。赏二等侍卫巴雅尔、头等侍卫。为塔尔巴哈台领队大臣。大理寺少卿英桂、头等侍卫。为阿克苏办事大臣。　　

○蠲缓山东武城、德、济宁、鱼台、汶上、邹平、六州县及临清、德州、二卫上年被水灾民新旧额赋。给武城县灾民一月口粮。　　

○丙辰。上御懋勤殿。勾到广西、福建、奉天、情实罪犯。停决广西斩犯四人。绞犯一人。福建斩犯十人。绞犯二人。奉天斩犯四人。绞犯二人。余六十七人予勾。　　

○谕内阁、前因蒋攸铦奏、已捐分发尚未签掣省分之县丞孙有孚、随同办理文案得力。请留直隶试用。降旨发往直隶差委。兹据吏部查与定例不符。奏明请旨。县丞孙有孚、著仍留直隶试用。毋庸赴部签掣省分。嗣后不得援以为例。　　

○谕军机大臣等、本年四月间、淮商郑同瑞、以总商黄潆泰、侵欺库项。列款赴京呈控。当交韩文绮会同延隆秉公审讯。业据该抚等查照单开各款。逐一根究。均无弊混。将郑同瑞量减拟徒。黄潆泰革退总商具奏矣。黄潆泰充当总商多年。其经手盐课帑项。数累千万。恐那移朦混。在所不免。朕风闻尚有不实不尽之处。必须彻底究办。不可遂其侵欺之计。著韩文绮、接奉此旨。再行确加查访。如该商果有前项弊窦。立即惩办。据实具奏。将此谕令知之。　　

○奉天府府丞兼学政彭浚、奏报岁考事竣。得旨、关防严密。簠簋谨饬。铭心不可忘也。　　

○四川按察使裕泰、奏报回川接印日期。得旨、诸务谨慎而行。尽心力以奉职守。不可稍存满假。慎之。　　

○赠故内阁学士徐颋、侍郎衔。予祭葬。并赏其子四品荫生纶举人。一体会试。　　

○添设河南睢宁厅兰阳汛额外外委一员。从巡抚程祖洛请也。　　

○以故湖北孝感县东流司土把总田受采子永功、袭职。　　

○丁巳。上诣大高殿行礼。　　
</div>
    <div class="pagination">
<a href="清实录道光朝实录_page112.html">上一页</a><span>...</span><a href="清实录道光朝实录_page108.html">108</a><a href="清实录道光朝实录_page109.html">109</a><a href="清实录道光朝实录_page110.html">110</a><a href="清实录道光朝实录_page111.html">111</a><a href="清实录道光朝实录_page112.html">112</a><span class="current-page">113</span><a href="清实录道光朝实录_page114.html">114</a><a href="清实录道光朝实录_page115.html">115</a><a href="清实录道光朝实录_page116.html">116</a><a href="清实录道光朝实录_page117.html">117</a><a href="清实录道光朝实录_page118.html">118</a><span>...</span><a href="清实录道光朝实录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
