<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1551 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1551 页/共 1860 页</h1>
    <div class="content">○两江总督萨载覆奏、淮北尚未得雨。二麦虽结密穗。收成分数。尚在未定。此后续雨。大田自无妨碍如需缓借。即奏闻。得旨、知道了。此处尚未得雨。　　

○旌表守正捐躯直隶献县民李秉仁妻傅氏。　　

○是日。御舟驻跸朱全屯大营。　　

○丙申。谕、据特成额等。审拟四川酉阳州民邢持试私、因争山界。纠众焚抢。鸟枪伤人。分别定拟斩决绞候一摺。已批交该部议奏矣。此案楚民王正明、杨朝珍、与川民邢持试等争占山界自乾隆四十一年起。即连年讦讼不休。如果地方官早为勘明界址。审断完结。何至辗转构衅。酿成焚抢重案。乃历任地方官彼此移关。并未勘讯完结。而该管上司。亦付之不知。并未查催。致该犯等心怀不甘。纠众焚抢。可见外省推诿迟延积习。牢不可破。若不严加惩处。何以儆玩愒而肃官方。所有此案历任互相推诿、不行勘审之各州县。著交部查明。加倍从重议处。其不行查催之历任各该督抚等。亦著交部严加议处。　　

○是日。御舟驻跸甲马营大营。　　

○丁酉。谕军机大臣等、据留京王大臣奏、查审悦性山房堵闭泉水一案。系窰商韩承宗等。误将泉路刨断。于绵恩等前往该处。履勘疏浚时。该商等复暗中戽水。灌注入池等语。此案前经绵恩金简查勘。因有油□、麻刀、、堵塞泉口。将该管官员等据实参奏。朕意必系官员匠役等、因勒索窰商不遂。是以挟嫌。将泉源堵塞。洩其私忿。为情理所有。今既审讯明确。实系窰商将泉源误行刨断。又复畏惧。私行引水灌注。自应详细履勘。以成信谳。但此中情弊。姚良乃专管之人。断无不知。何以到案不即行供明。惟认糊涂。直似与已无涉。况福善既供煤窰与碧云寺泉道相通。有人力灌溉。求将窰座封闭。便可明白。是福善早。已悉其底里。何以不于绵恩等查参时。即行呈明。则此案早经明白。何致耽延时日。牵引多人。及到案究审。尚复含糊闪烁。不肯据实供吐。其不是更大。至明庆见池内水泉增长。即系灌注之水。亦可源源接济。自属有益。何以又令瓦匠温进德、将石□麻刀、搀入池内。欲行堵塞。殊不可解。以上各情节。王大臣等、并未切实根究。著再详悉研鞫。务得确情。至窰商韩承宗等、既将泉源误行挖断。自应及早禀明。乃隐讳不言。又引水灌注。希图掩饰。直至严切审讯。始将实情供吐。自当治以应得之罪。仍照伊所请。即令赔修引沟。接济寺内来水。务使永远接济。不致复有乾涸之事。至所称该商等承认。设法在窰内接通活水一节。是否系窰中新得之水。抑系碧云寺旧有之泉。并著绵恩等查勘明确。详悉覆奏。至该处有碍泉水之窰。俟引沟修竣。泉源复旧时。再交绵恩等、查明是何窰座。即行封闭。将此谕令知之。　　

○又谕、前据胡季堂等奏、亲往顺天所属沿途各州县。逐加查看。有无蝗孽萌动。督率办理等语。蝗蝻蠕动。最为农田之害。胡季堂等既有此奏。或恐顺天各属。渐有萌生。昨召见刘峨、何以未据该督奏及。岂必待长成飞翅。食稼成灾。始行搜捕。于事又复何济耶。况时届夏令。雨泽愆期。正蝻子发生之时。不可不实力查办。著传谕刘峨、即严饬所属。上紧设法搜捕。务期蝻孽尽除。毋令稍有孳生。致贻禾稼之患。　　

○又谕、据何裕城奏、河南怀庆卫辉府属武陟、修武、新乡等县。雨泽未能普遍沾足。现设坛祈祷。至被旱稍深州县。借给耔种口粮。委司道大员监放。并捐运米石。分厂煮赈等语。昨召见刘峨。据称河南卫辉各属。较直隶大名。更觉缺雨。朕心甚为廑念。已降旨传谕何裕城。令将该省麦田有无妨碍。应否借种加恩之处。据实速奏。今该抚将该处现在情形。并应行筹办事宜。分晰奏明。自应如此办理。该抚务须董饬所属。实力奉行。务使贫民均沾实惠。毋使失所。以副朕勤恤民隐之意。至山东及直隶、现在待泽情形。与河南卫辉各属。大约相同。连日甚切盼望。除就近谕知明兴、令将应行抚恤事宜。迅速筹画。并传谕刘峨、一体查办外。将此谕令知之。　　

○户部奏、果户赵子孝、控园头赵聪等。谋夺地亩。请将承审此案郎中海绍。解任质讯。得旨。此案郎中海绍、于园头争控地亩一案。并不呈明总管内务府大臣审办。又不在署断理。以致赵子明无故自戕。实属乖谬。显有情弊。未便祇令解任。海绍、即著革职。交刑部提同案内人证。秉公研审具奏。　　

○是日。御舟驻跸石屯汛大营。　　

○戊戌。谕、据富纲奏、安插东川府城土目之跟役岩望脱逃。该管文武。交部分别议处一摺。土司安插内地。原为易于防范稽查。乃东川府城。竟有土目跟役脱逃之事。非疎防寻常逃犯可比。所有该管文武各官。俱著交部严加议处。富纲平日督率不严。亦有不合著饬行。其脱逃跟役。并著该督严饬各属。一体截拏务获。按律治罪。毋致远扬漏网。　　

○谕军机大臣等。据海禄参奏、奇台县知县扬桑阿、冒销运脚银三千八十余两。侵蚀租税银五千五百余两。照侵盗钱粮一千两以上。定议斩候一摺。已批交三法司核议速奏矣。乌噜木齐。自都统索诺木策凌、营私贪纵。该处州县。通同侵冒。目无法纪。业已按律治罪。明亮又复庸懦无能。毫无整顿。乃甫经惩创之后。扬桑阿、复敢仍蹈故辙。既捏造拨运米石。冒销脚价三千余两。又侵蚀税课银至五千五百余两之多。种种玩法贪婪。实出情理之外。按律定以斩候。将来秋审时。亦必予勾。计部覆到彼。已将届勾到之期不远。况该处历任废弛已极。今既屡经败露。不可不从重惩治。以儆将来。所有扬桑阿一犯。著刑部堂官于议覆时。改拟斩决。并传知海禄、于部覆到日。即在乌噜木齐。将扬桑阿正法示众。其该犯原旗家产。并著阿桂、会同绵恩、查抄。备抵归款。至海禄另摺所奏、查出参革迪化州知州观成、亏缺库项各款。观成前于造销运脚案内。业经将原旗家产。查封备抵。并令海禄、将该犯解交李侍尧审办。今复经海禄、查出观成有亏短库项。据称有款可抵。著传谕海禄、即行彻底清查。若果有可抵则已。如有侵蚀入已情弊。即应照杨桑阿之例。审明定拟。观成即照海禄所奏。留于该处。就近查讯。毋庸解送甘省审办。将此各谕令知之。　　

○又谕、据恒秀奏、呼伦贝尔、与俄罗斯接壤之朱尔台等处卡座。每年出派官兵。驻劄巡查。仍派总管严防等语。所奏尚是。著将此摺钞寄蕴端多尔济、勒保等阅看。传谕伊等。严示驻卡台吉。不时巡防。并谕令恒秀知之。　　

○军机大臣议覆、据伊犁将军伊勒图奏称、遣犯到配后。实在悔过安分。方准入厂。五年内始终奋勉。准为民。再效力十年。准回籍。为奴者期满。止准为民。不准回籍。应如所请。并行知乌噜木齐都统。一体遵照。从之。　　

○是日、驻跸德州行宫。　　

○己亥。旌表守正捐躯贵州普安州民冯汝潮妻杨氏。　　

○是日。驻跸景州绛河行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。四月。庚子。谕曰、原任礼部侍郎加赠尚书蔡世远之孙蔡本崇前来行在接驾。进献赋册。念伊祖于雍正年间。在尚书房讲学有年。眷怀綦切。著加恩将伊孙蔡本崇、赏给举人。准其一体会试。　　

○又谕曰、刑部题覆安徽省程尚仪、砍伤小功服婶程刘氏身死。定拟斩决一本。固属罪无可加。已照签批发矣。但核其情罪。该犯因图奸侄妇钱氏未成。被伊婶。程刘氏詈骂。反生气忿。顿起杀机。砍伤殴死。实系因奸故杀尊属。该部按律定拟。仅依卑幼殴本宗小功尊属死者律。拟斩立决。核之该犯因奸故杀情节。尚未允协。嗣后如有此等案犯。应将因奸故杀专条。援引定罪。如律内未有此条。即著刑部堂官。另行酌拟。添入条例。寻议。本律上应添卑幼因奸故杀尊长字样。原定罪止斩候者。改斩立决。从之。　　

○谕军机大臣等。据刘峨奏。新城县于十三日申时、得雨三寸。涿州、通州、武清、各得雨二寸。胡季堂奏报、武清得雨分寸相同。又同日据虞鸣球奏、昌平州亦于十三日申时、得雨二寸。顺义县、于十四日得雨二寸各等语。连日西北一带。雷电间作。云气甚浓。早晚气候凉爽。今据胡季堂等具奏、近京各属。得雨二三寸不等。何以未据留京王大臣奏及。此次得雨。虽未沾足。究系天泽。安知非京城设坛虔祷。感孚灵应。即使得雨不及一二寸。亦应奏报。朕盼望甘澍。时廑忧劳。王大臣岂念不及此。著传谕留京王大臣。即将十三四日曾否得雨。及现在有无续得雨泽之处。迅速覆奏以慰悬注。将此由四百里谕令知之。著即由四百里覆奏。寻奏、京城十三四两日。得雨未成分寸。十八日复雨。入土寸余。仍虔诚祈祷。报闻。　　

○是日。驻跸红杏园行宫。　　

○辛丑。孝端文皇后忌辰。遣官祭昭陵。　　

○谕军机大臣等、前据海禄参奏奇台县知县扬桑阿、冒销运脚侵蚀租税。共八千五百余两。又查出已革迪化州知州观成、亏短库项一万二千余两各款。已降谕旨、令该都统分别严办矣。乌噜木齐各州县。因采买谷石一案。通同侵冒。目无法纪。业已按律治罪。乃甫经大加惩创之后。扬桑阿等、复敢骩法侵欺。亏那库项。可见种种积弊。全未湔除。揆厥所由。皆因乌噜木齐为新疆门户。差使络绎。酬应纷繁。换班官员。既不免于例给车马之外。稍有通融。而各该州县。又复任情滥应。以至渐形竭蹷。势不得不那移公项。贪冒侵亏。一经败露。身罹重辟。业已噬脐无及。乌噜木齐所属。既有此等情弊。甘肃一带冲途各州县。谅所不免。奉差官员。部给勘合车马。皆有定数。额外多索。大干禁例。该督即应查明。据实参奏。至自备资斧效力各员。皆系获咎之人。罚令出赀自效。若沿途仍复应给车马。伊等转得安然就道。资斧裕如。是朕受严刻之名。而若辈藉此市情邀誉。且恣侵贪。有是理乎。况各州县既欲沽名。又不肯自出已赀。任意亏那。败露之后。身家不保。该州县等。何苦而出此耶。新疆既有此等侵亏之案。业经海禄查办。何以未据李侍尧办及。著传谕李侍尧、严加查察冲途各州县。仍有滥支滥应。亏那库项情弊。立即严参。随时尽法惩治。免致将来复酿成大案也。将此传谕李侍尧、并谕海禄知之。所有口外一带台站。并著李侍尧、海禄、知照一体。严查办理。　　

○是日、驻跸太平庄行宫。　　

○壬寅。谕、昨郝硕自江西来接驾。问以地方政务。茫然不中肯綮。看来不胜巡抚之任。著来京候旨。江西巡抚员缺。著李绶补授。李绶赴江西学政任未久。且不必来京请训。提督江西学政。著刘跃云去。刘跃云未抵任以前。仍著李绶暂行兼署。　　

○谕军机大臣等、本日驻跸直隶任邱县地方。得雨五寸云劫甚广。自必普遍优沾。因思河南、山东及江南徐州一带。待泽颇殷。朕心甚为廑念。著传谕萨载、闵鹗元、何裕城、明兴、即将各该处。于本日曾否一同得有透雨。现在农田情形若何。迅速查明。据实具奏。　　

○以户部尚书和珅、兵部尚书福康安、充清字经馆总裁。　　

○是日、驻跸思贤村行宫。　　

○癸卯。谕、前因河南卫辉一带。缺少雨泽。恐于麦田有碍。曾降旨询问何裕城、令其查明具奏。兹据覆奏、该省惟卫辉府属之汲县、新乡、辉县、获嘉淇县、延津、滑县、浚县、封邱、怀庆府属之修武、原武、阳武、彰德府属之内黄、及开封府属之祥符、陈留、荥泽、共十六县。被旱较重。现在查明散给耔种口粮。并请将汲县等十六县、民欠未完银两。缓至秋熟。一并徵完报解等语。汲县等十六县。既据该抚查明被旱较重。自应亟为抚恤。著该抚督率属员。实力妥办。其民欠未完银两。并著加恩缓至秋熟后徵收。以纾民力。该部即遵谕行。　　

○又谕、著理。藩院、查明哲哩木等六盟之蒙古王、贝勒、贝子、公、扎萨克台吉内。已经出痘。明年之年届六十者。造册咨部。入千叟宴。　　

○谕军机大臣等、向来京师需用麦石。俱藉豫东二省接济。本年春夏之间。该二省得雨稍迟。麦收较薄。未必更有宽余。以资商贩粜运。直隶大名一带。亦因雨泽愆期。现在虽得透雨。大田足资长发。而于二麦已觉稍迟。收成亦未免歉薄。将来麦石入市稀少。价值或致昂贵。于民食攸关。不可不设法调剂。闻永平迤东至奉天各属。雨水调匀。麦收自必丰稔。著传谕永玮等、酌量情形。或可采办二十万石上下之数。或十万石。陆续运京。豫备平粜。以资接济庶市价平减。而民食宽裕。甚为有益。倘该处所收麦石。止敷本地需用。不能宽余。以供拨运。该将军等亦即据实具奏。不必因有此旨稍存迁就也。　　

○予故喀尔喀扎萨克固山贝子伊达木扎布。致祭如例。　　

○旌。表守正捐躯直隶鸡泽县民高国兴妻郭氏。　　

○是日。驻跸赵北口行宫。　　

○甲辰。谕、昨因河南卫辉一带。缺少雨泽。业经降旨、将被旱较重之汲县。新乡等十六县。民欠未完银两。缓至秋熟后徵收。以纾民力。今思此项银两。系四十八年民欠未完。各该处被旱较重。即使此时得有透雨。赶种大田。秋成后。亦祇能完纳本年钱粮。若新旧并徵民力仍未免拮据。著竟加恩。将卫辉府属之汲县。新乡、辉县。获嘉。淇县。延津。滑县。浚县。封邱怀庆府属之修武、原武、阳武、彰德府属之内黄、开封府属之祥符、陈留、荥泽、十六县。所有乾隆四十八年民欠未完银两。全行豁免。该抚其督率属员。实力妥办。务俾闾阎均沾实惠。以副朕轸念灾黎。有加无已至意。该部即遵谕行。　　

○又谕、据雅德奏、本年三月初六日。据兼摄漳州府事汀漳龙道姚棻、督同署漳浦县事福宁府通判陈惇、将乾隆三十三年漳浦县逆匪卢茂案内之逸犯孙跃、即孙药、访闻拏获。审明后。恭请王命。即行正法枭示等语。此等要案逸犯。潜匿多年。该地方官能督同访获。办理尚属认真。但摺内声叙该犯供词。又称该犯在附近之竹塔仔乡村托名卖药被道府县访闻。会同营员。督率兵役拏获等语。所奏仍未免牵混逸犯就获。必有首先访闻缉捕之人。如道府州县内。实系何员访获。自应将该员指名具奏。在州县固可望引见升用。即道府亦可得加级纪录。仰邀甄叙。方合奖励之道。此案必系该道府访得。道府不至引见升用。所以让与属官。冀一体议叙。若系知县所访。必单奏其名。求引见矣。雅德办事。于此等处所。不免近于邀誉。不可不知省改。并通谕各省督抚。一体遵照。以示核实办公。鼓励人材之意。　　

○谕军机大臣等、据鄂宝等奏、吉林管卡佐领木通阿、于生员刘清选等。粮车九辆。赴沈阳卖粮。该佐领阻不放行。索钱一百千。各车户凑给钱五十千文。木通阿因钱少。将该生员用木棍连打两次。并摘去顶戴。请交新任吉林将军提审等语。管卡佐领。不过任稽查之责。乃敢倚势阻住行旅。索诈钱文。并将生员摘去顶戴。连次殴辱。殊出情理之外。虽所得五十千。系盛京钱文。数目较少于制钱。而诈赃情节可恶。此案即著鄂宝。带同原告。前往吉林。会同都尔嘉。提齐人犯。严审定拟具奏。至庆桂前在吉林任内。亦有失察之咎。将来定案时。自应将庆桂。一并交部议处。将此谕令都尔嘉等知之。　　

○吏部议准。广西巡抚孙士毅奏称、每年广东拨解广西巡抚养廉银一千六百两。请将广西应解两广总督廪工等银内。照数扣抵。他省有似此者。一体办理。从之。　　

○是日。驻跸紫泉行宫。　　

○乙巳。谕、昨因河南卫辉一带。缺少雨泽。特降谕旨、将汲县。新乡等十六县乾隆四十八年分民欠未完银两。全行豁免。因思直隶大名一带。与卫辉境壤毗连。本年春雨愆期。被旱情形。与卫辉大约相似。自应一例加恩。以纾民力。所有大名府属之大名、南乐、清丰东明、开州、长垣、元城七州县。乾隆四十八年分民欠未完银两。亦著加恩全行豁免。该督务率属妥办。俾闾阎均沾实惠。以副朕轸念黎元之至意。该部即遵谕行。　　

○谕军机大臣等、上年陕西延安、榆林、绥德、所属被灾较重各州县。秋禾播种失时。节经降旨。抚恤加赈。并分别缓徵。俾免失所。嗣因被灾各属。冬春未得雨雪。复降旨询问毕沅、应否于新正加恩展赈之外。尚需接济。经该抚覆奏、各该属时雨优沾。农功大起。无需更筹接济等语。第念延安、榆林、绥德等处。上年秋收歉薄。边氓生计艰难。虽现在赶种杂粮。足资口食。亦祇能完纳本年钱粮。若新旧并徵。民力仍不免拮据。著传谕毕沅、查明延安等府属。因灾缓徵。所有民欠未完银两。共有若干。据实具奏。候朕降旨加恩。一体豁免。将此由四百里谕令知之。　　

○是日、驻跸涿州行宫。　　

○丙午。谕军机大臣等、据刚塔奏、固原新教回人田五等、聚滋扰。该处与西安府相距不远。而离宁夏尤近。亦当豫为筹备。著傅玉莽古赉、酌量各派兵数百名。俟李侍尧咨调时。即作速带兵前往应用。至拣派此项兵丁。须慎密办理。不可过涉张皇。　　

○又谕、甘肃逆回新教。自前岁大加惩创之后。田五等复敢私起新教。纠夥聚众。甚至伤害百姓。攻破城堡。不法已极。自系前因人数众多、搜捕未净所致。即应迅速剿捕。以靖地方。但此案系内地回民。非撒拉尔可比。尚易扑灭。兰州距该处甚近。李侍尧、接据刚塔咨移。自己驰往。会同妥办。李侍尧系能事之人。刚塔及各镇、亦多系久历戎行。似此小丑跳梁。无难即速擒捕。况此案系旧教回民禀首。可见旧教回民。原知安分守法。李侍尧等查办时。务须明切晓谕。慰安旧教。其新教不法之徒。更可搜除净尽。李侍尧等、总以迅速擒捕。毋使蔓延滋事。至西安州止系城堡。贼匪亦不能久占滋扰万一有须调集兵力之处。现已另降谕旨。传知傅玉、莽古赉、先期豫备。并著传谕毕沅、不动声色。一体豫为筹办。以备调用。　　

○兵部议准、陕甘总督李侍尧奏称、孝义川、五郎关、二处。万山丛杂。请移秦岭千总一员。拨旧县关营兵五十。驻孝义川。移紫阳营千总一员。拨该营兵五十。驻五郎关。仍于旧县关、拨经制外委一员。分防秦岭。从之。　　

○是日。驻跸黄新庄行宫。　　

○丁未。上回銮。　　
</div>
    <div class="pagination">
<a href="清实录乾隆朝实录_page1550.html">上一页</a><span>...</span><a href="清实录乾隆朝实录_page1546.html">1546</a><a href="清实录乾隆朝实录_page1547.html">1547</a><a href="清实录乾隆朝实录_page1548.html">1548</a><a href="清实录乾隆朝实录_page1549.html">1549</a><a href="清实录乾隆朝实录_page1550.html">1550</a><span class="current-page">1551</span><a href="清实录乾隆朝实录_page1552.html">1552</a><a href="清实录乾隆朝实录_page1553.html">1553</a><a href="清实录乾隆朝实录_page1554.html">1554</a><a href="清实录乾隆朝实录_page1555.html">1555</a><a href="清实录乾隆朝实录_page1556.html">1556</a><span>...</span><a href="清实录乾隆朝实录_page1552.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
