<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 347 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 347 页/共 505 页
  </h1>
  <div class="content">
   ○乙亥。谕内阁、前因江甯克复。洪逆伏诛。经礼部援引成例。奏请编缉方略。时因遗孽洪幅瑱尚未授首。捻逆亦未埽除。暂缓纂辑。兹复据礼部奏称、粤捻各逆肃清。请一并纂修方略等语。因思逆氛飙起。流毒海内十有八年。我皇考文宗显皇帝命将出师。救民水火。忧勤日昃。庙略宣昭。朕御极后。钦承先烈。并仰遵慈安皇太后慈禧皇太后懿训。激励将士。叠歼群丑。幸赖昊苍默佑。粤捻各逆。次第荡平。迄今追溯艰难。敢不毖后惩前。益深兢惕。著照礼部所请。编缉成书。俾资省览。即派军机大臣恭亲王、文祥、宝鋆、沈桂芬、李鸿藻、充方略馆总栽。督饬该提调总纂等详慎分编。毋遗毋漏。所有应办各事宜。并著恭亲王等随时斟酌办理。　　

○谕军机大臣等、苏廷魁奏、请展缓朋马奏销一摺。河东河标朋马奏销。自咸丰十年后均未造报。据苏廷魁奏称、咸丰十年冬季俸饷。派兑曹县仓谷。尚未兑清。河标四营十一年四季兵饷。全未支发。同治元年后。每年仅发过数月。以致朋马奏销案内应扣朋银若干。买马若干。无从核报。自系实情。所有奏销迟延各处分。均著免其查议。山东军务。现已肃清。丁宝桢当饬令藩司。迅将历年积欠四营官兵俸饷。陆续筹拨补发。俾苏廷魁得将朋马奏销按年造报。不致再事迟延。以重马政。另片奏、请酌加岁料价银等语。本年南北两岸。叠出险工。荥工又复漫口。购用秸料既多。各厅应办己巳年岁秸。例价不敷。著照苏廷魁所请。上南等七厅工料。准其加价银四万八千七百余两。以资津贴。此项加价银两。著李鹤年饬令藩司。连岁料例价一同拨发。由盐厘加价项下弥补归款。该署河督即饬厅员依限赶紧购办。一律报齐。毋稍延缓。将此由四百里各谕令知之。　　

○予故浙江布政使升任福建巡抚徐宗干入祀名宦祠。从马抚马新贻请也。　　

○予安徽故江南河道总督潘锡恩入祀乡贤祠。从护巡抚吴坤修请也。　　

○丙子。谕军机大臣等、左宗棠等奏、陕省西北两路及东北路剿匪获胜情形。暨该大臣抵陕筹度军情。郑敦谨奏、贼犯河干。越河击退各摺片。此次刘端冕、吴士迈等军。击败鄜州洛川等处窜回。周绍濂击败中部贼匪。张岳龄等击败陇州等处窜匪。其由鄜东窜回逆。复经刘端冕截大胜。延绥一带土匪。亦经刘厚基、成定康、进剿获胜。鄜州等处。已经肃清。延长等州县。亦渐有肃清之望。左宗棠行抵西安。著与库克吉泰、刘典会商调度。乘此得手之际。督军分投进剿。所有高连升等军。著即照该大臣所拟。调拨扼扎。以资分剿。陕省土回各匪。虽以董志原为渊薮。而北路高树岭等处。有回匪窥伺河干。当此冰桥已结。尤当加意截其东窜之路。归绥一带。防兵不多。朝廷亦深虑其地广兵单。第恐淮军前往扼扎。人地不甚相宜。著定安等随时斟酌情形。如果兵力不敷防剿。即奏明于风土相宜地方。酌调官兵前往镇摄。陕省窥伺河干之匪。已经官军击退。难保不狡焉思逞。总兵马升本系专防河保一路。现在添调官兵千名。即著郑敦谨督饬该总兵认真梭巡。遇贼即击。并著严饬陈湜在中路巡防。不得稍有疏忽。张曜一军已抵汾境。傥吉乡有警准其酌留数营。以厚兵力。宋庆前已赴豫。著李鹤年仍遵前旨。催令该提督统率所部。迅速入晋。扼扎汾州一带。毋稍延缓。郭运昌现在患病。自应暂行调理。前据英翰奏称郭宝昌伤疾已愈。添兵助剿。即著吴坤修催令克期赴陕。并著李鹤年檄令星夜遄行。沿途毋稍耽延。该提督素称勇敢。谅不肯稍有逗遛也。陕西土回各匪。虽有畏惧乞抚各情。该将领等亦同心剿贼。但当不执成见。以收实效。左宗棠久在军中。熟悉情伪。必能调度合宜。以副委任也。将此由六百里谕知左宗棠、库克吉泰、定安、郑敦谨、李鹤年、刘典、桂成、并传谕吴坤修知之。　　

○又谕、穆图善奏、官军接仗获胜。进扎刘家坪督剿一摺。河州贼匪凭山踞险。抗拒官军。经穆图善饬军分道进攻。将清水沟贼营并党川堡逆巢攻拔。善山保等军。叠败大股贼匪。攻克段家坪等处老巢。穆图善已进扎刘家坪。相机调度。著即分饬善山保等军由田家沟进。梅开泰等军由清水沟进。两面夹攻。先克复新路坡要隘。以次进攻泰子寺三甲集。再图规复河州。毋稍松劲。据获贼供称。该逆现句结撒拉回股。俟洮河冰结。窜扰官军后路。又有约董志原陕回。先抢巩昌粮台。次扰狄道并知会米拉沟回目。分扰平番古浪之说。与各营详报略同。该逆等纷纷蠢动。每非为图扰河州起见。若能将河城及早收复。则各路之贼。自将闻而裹足。即著穆图善一面严饬各军奋勇进剿。迅拔坚城。一面飞饬敖天印、苏家良等、迎剿陕回。妥防南路。并饬张万美、黄有才、力顾西路。疏通运道。其省城防务。及狄道后路。该署督并当妥筹兼顾。务臻严密。将此由五百里谕令知之。　　

○署安徽巡抚吴坤修奏、现闻湖北蕲水县逆匪冯和义等业经拏获。恐其余党逃窜皖境。句结生事。拟亲赴英霍一带巡阅。得旨、皖鄂交界处所。既有匪党潜匿。亟应赶紧摉捕。以绝根株。该署抚现拟巡阅边境。著即督饬各该地方官加意防范。毋稍大意。　　

○以陕西鄜州等处剿贼叠胜。赏总兵官周胜元、萧群魁、副将陈家贵、参将龚晓亭、刘宝元、巴图鲁名号。总兵官黄储宝等加衔升叙有差。予阵亡副将刘仕祁祭葬世职加等。参将曾恒胜、游击鲁桂德、把总谢文泰、祭葬世职。　　

○以粮台支款浮滥。革甘肃道员彭思曾职。　　

○蠲免吉林双城堡被雹被水屯田本年租赋。并折给仓谷暨修理房闲银。　　

○丁丑。谕内阁、朕叔钟郡王奕詥、秉性端和。持躬谨饬自幼仰承皇祖宣宗成皇帝慈爱。我皇考文宗显皇帝谊笃友于。封为郡王。并令在内廷行走。仍在上书房读书。迨朕御极后。派令管理武英殿中正殿事务。俱能恪恭将事。勤慎有加。前因患病未痊。赏假调理。复派人看视。方冀旧恙渐痊。长承宠眷。遽闻薨逝。震悼实深。著赏给陀罗经被。派郡王衔贝勒载治即带领侍卫十员。代朕前往奠醊。朕于本月十三日亲临赐奠。并派总管内务府大臣崇纶办理丧事。所有一切事宜。俱由官为经理。其余饰终典礼。各该衙门查例具奏。寻议上。赐祭葬。谥曰端。　　

○谕军机大臣等、前据御史秀文奏参迁安县知县胡如川藉捐敛财等情。当经谕令官文确查参办。兹复据御史舒明奏称、该员自署迁安以来。办事乖张。滥用匪人充当官役。遇差苛派绅民。该县民妇薛张氏窝藏贼匪。句串吏役人等肆行扰害。该员毫无觉察等语。该员前次被参各情。尚未据官文覆奏。此次复被参劾。自应一并查办。以肃官常。著官文将前后所参各情。确切查明。据实具奏。不准稍有瞻徇。原摺著钞给阅看。将此谕令知之。寻曾国藩奏、胡如川业于甄劾劣员案内革职。至先后被参各款。均系查无实据。报闻。　　

○旌表守正捐躯直隶正定县民妇康赵氏。　　

○戊寅。谕内阁、衍秀、毕道远奏、本届海运余米。米色甚坏等语。著直隶总督转饬天津道。于明岁验收海运各项余米。务须认真查验。不得草率从事。如查有瞻徇通融情弊。即由仓场侍郎据实严参。山东督粮道贵宝。于东粮尚知整顿。如下届办理妥协。准由仓场侍郎奏恳恩施。又片奏、嗣后筹备抵正米石。所有应解随漕银两。请照海运正漕之例一律批解等语。著两江总督江苏浙江巡抚查照办理。　　

○又谕、衍秀、毕道远奏、请派员承修剥船。由部筹款一摺。牐河城河应添排改排运粮剥船。既据衍秀等奏称通库无款可筹。又不便分两次排造。请仍归户部筹款拨发。并派大臣承修。著照所请。派魁龄潘祖荫、会同衍秀、毕道远、核实估修。奏明办理。　　

○改浙江黄岩、甯海、两县县丞为要缺。常山、海盐、两县县丞为＜??闲＞缺。从巡抚李瀚章请也。　　

○上以冬至祀天于圜丘。自是日始。斋戒三日。　　

○己卯。谕内阁、刘典奏、请将调任道员暂留川省。办理援甘捐项并新章捐输等语。四川川东道调任云南迤南道吴镐。著准其暂留川省。将经理援甘捐项。迅速造册报销。限于半年内完竣。即行前赴新任。毋得藉词逗遛。所有陕甘推广新章捐输。著四川总督另行派员办理。　　

○命惠郡王奕详管武英殿事。镇国公奕询管中正殿事。　　

○以留营效力。始终勤奋。免已革总兵官伊绵阿遣戍。　　

○蠲缓直隶开、东明、长垣、三州县被水地方新旧额赋地租暨民借仓谷有差。　　

○庚辰。谕内阁、丁日昌奏、请将清理词讼各员酌予奖励。并勒限清理积案各摺片。江苏省兵燹以后。各州县于讼狱事件。未暇兼顾。案牍日积日多。甚至有窃案延阁十余年。未经审定。遣犯例限久满。仍淹禁在狱者。其平常控案。拖累尤多。新旧交乘。百弊丛积。现经该抚督率该省藩臬通饬各厅州县认真办理。自去年五月起。至本年七月止。苏属实在审结注销息销者。共七千七百余起。本年四月起。至七月止。甯属实在审结注销息销者。共五千余起。各地方收押控告等事。责令按月造册呈送。数月以来。清理渐有成效。仍著该抚随时查核。以期日起有功。讼风衰息。除因循玩愒之各州县官业经奏请参办外。所有该省结案较多勤明奋勉者。准其择尤酌保数员。以资观感。至同治三年以前。江北未经解府审定案犯。若仍展转解省。未免株连。著照所请。将未解人犯。即责成该管道府州逐起研审。由司核详。免其提解。此次勒限清理。自可少申淹滞。如各州县仍有隐匿迟误等情。即著该抚按章参办。毋稍姑容。余均照所拟办理。因思案牍积压。不独江苏一省为然。内外问刑衙门。遇有大小案件。往往积久不审。以致囹圄滞满。并有罪名未定出入。人已瘐毙狱中者。小民何辜。罹此荼毒。虽屡经朝廷训诫。终未见实力清理。尚复成何事体。嗣后内外大小问刑衙门。著该管上司破除情面。彻底清查。将新旧各案立限讯结。固不得草率了事。尤不准任意拖延。以清积牍而重民生。将此通谕知之。　　

○谕军机大臣等、库克吉泰奏、派员赴晋商定的饷数目。再行酌调新队一摺。据称山西省应解该营月饷。历次递减。仅止一万五千两。自上年十一月后。奏明以五千两协解该营。以一万两解左宗棠军营。由刘典每月拨还该营五千两。乃自本年闰四月后。迄未报解。该将军因饷绌兵疲。拟将所部吉林黑龙江马队官兵内。酌留三十员名随营当差。其余残废不堪者。一并遣撤回旗。西安满营马队。及忠勇营步队。亦量为裁减。现派道员文堉赴晋商定的饷。再奏请调募劲旅。与左宗堂等合力助剿等语。所奏自是实情。著郑敦谨督饬藩司。查照奏拨饷数。迅筹的款。按月报解。毋使悬釜待炊。致误戎事。库克吉泰一面催提饷银。一面裁汰疲卒。挑选劲旅。与左宗棠等会商剿办。务期兵归实用。饷不虚糜。将此由五百里各谕令知之。　　

○予江苏各属阵亡殉难布政司理问衔张礼培等绅民妇女一千七百九十五员名口分别旌恤如例。　　

○辛巳。冬至。祀天于圜丘。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○上奉慈安皇太后慈禧皇太后幸漱芳斋。侍午膳。　　

○谕军机大臣等、苏廷魁等奏、截留楚饷。请饬部照数扣抵。并购办工料。及进占西坝各摺。据称荥工先办物料。用多存少。指日东坝与举。需料更夥。前请部饷。仅收到四十万。各路协饷。报解寥寥。年前为日无多。恐致停工以待。现有楚饷过境。请截留济用。饬部扣抵等语。自系为工程紧要起见。著该署河督等将此次湖北解到江汉关洋税等项银两。除内务府户部国子监两款仍令解京外。下余八万两。及前次楚饷十三万两。准其一并截留。以资应用。此项银两。即著户部于江汉关等处协拨荥工款内。照数提扣。毋庸于续拨之六十万内扣存。亦毋庸派员截回。傥有未经起解银数。仍著知照顺天府迅速转解。及早到工。至西坝现系深水。自应赶紧镶做。其挑穵提卸各事宜。即著该署河督等相机妥办。所有该工应用秸麻等项。并著饬员上紧采办。毋误要需。各省拨饷。仍当遵奉前旨。分别派员迎提。以免停待之虞。凌汛将至。苏廷魁等务饬在工文武人等认真堵筑。以期年内合龙不准稍有迟误。将此由五百里各谕令知之。　　

○又谕、岑毓英奏、官军肃清晋甯州城余匪。及各路剿匪情形一摺。云南官军。攻克晋甯州城后。该逆众分西南东北两路来援。势极凶猛。经该抚派兵力剿。捦斩甚多。已将州城内外一律肃清。其武定州城被围日久经杨玉科等督军固守。该抚已函商刘岳昭由晋甯拨兵援应。著即督率将士力图功剿。迅解城围。澂江寻甸等处贼匪。亦已派兵协剿。著俟得手后。即分派重兵。进攻易门等处。刘岳昭现筹进剿寻甸。著即督军分投进攻。以壮声势。该督有统军之责。自当分筹策应。不得稍涉观望。附近省城逆垒。著岑毓英会同马如龙力筹埽荡。其省防事宜。仍著督饬宋延春等随时防范。毋稍疏虞。将此由五百里各谕令知之。　　

○又谕、文麟奏、行抵哈密筹办一切。并履勘城垣驻扎地势。及请饬乌科各城拨给驼只各摺片。哈密地当孔道。自被乱后。人物荒残。葫芦沟等处。贼骑时有窥伺。著文麟督饬魏忠义等。勤加侦探。随时摉剿。以备不虞。郡王伯锡尔之福晋。筹办军需。能顾大局。此次该回王又捐凑米麦。以济军食。实属深明大义。即著传旨嘉奖。并饬各兵勇恪守营规。各属回部。由各头目出具连环保结。以固人心。但不可稍涉烦扰。文麟办理此事。务当留心体察。妥为劝导。其蔡巴什湖屯田。即著酌量兴办。不可畏难自阻。哈城残毁已甚应否兴修。或择地建筑。著文麟会商景廉相度地势。奏明办理。如须另筑。并著绘图贴说具奏。以备考核。哈密台站旷废。亟应复设以利邮传。并转运军粮。开办屯田。须用驼只马牛甚多。该处荒残之区。难以筹购。亦系实情。自应于附近地方拨往。即著麟兴、荣全、锦丕勒多尔济、奎昌、明瑶、分拨骆驼一千只。牛四百只。马四百匹。马鞍二百副。所拨驼只马牛。务选健壮适用。不得以羸弱充数。其未到之先。并著伊勒屯、何琯、先行借拨马一百匹。以便文麟将哈密各台站安设。其头三堡等处。现在道路未通。准其暂缓兴复。将此由六百里谕知麟兴、荣全、锦丕勒多尔济、奎昌、明瑶、文麟、景廉、伊勒屯、并传谕何琯知之。　　

○云南巡抚岑毓英奏、遵查东川府铜厂久废。骤难开办。且应在寻甸州采办炭斤。该州现为贼踞。请俟克复后再行议办。允之。　　

○予江西各属阵亡殉难把总罗必升等绅民妇女二千六百七十四员名口分别旌恤如例。　　

○蠲缓山东郓城、齐河、济甯、濮、范、东平、寿张、临清、齐东、肥城、平阴、青城滨、利津、滋阳、曲阜、邹、泗水、滕、峄、汶上、阳谷、菏泽、定陶、钜野、观城、朝城、曹、堂邑、金乡、嘉祥、鱼台、章邱、单、城武、冠、武城、邹平、长山、馆陶、莘、兰山、郯城、济阳、临淄、历城、新城、泰安、蒲台、甯阳、费、日照、益都、乐安、寿光、昌乐、诸城、掖、潍、高密、即墨、六十一州县暨德州、东昌、临清、济甯、安东、五卫东平所屯庄永阜、涛雒、永利、三场被水被旱被虫被雹地方新旧额赋。并杂课仓谷有差。　　

○壬午。谕内阁、丁宝桢奏、甄别各员。分别降革等语。夏津县知县刘成功、罢软无能。难期振作。候补知县袁福海、居心巧诈。才质粗庸。候补知县恩启举止轻佻。颇滋物议。均著即行革职。署钜野县知县裕凯、办事粗疏、候补知县恒丰、作事虚憍。候补知县李鈖、性情浮滑。均著以府经历县丞降补。　　

○又谕、丁宝桢奏、请将藉名巧敛各员革职查办一摺。山东临邑县知县李毓泰、陵县知县樊维垣、德平县知县周士瀚、署乐陵县知县王元相、于本年奉旨赈恤灾区。竟敢藉名私派亩捐。扰累闾阎。实属胆玩。李毓泰、樊维垣、周士瀚、王元相、均著即行革职。提省查办。余著照所议办理。另片奏、前因李毓泰防守出力。奏请开复交代逾限革职处分。兹以该员心术平庸。一时不能确查。自请议处等语。丁宝桢著加恩改为察议。　　

○谕军机大臣等、景廉奏、击败窜匪。现拟移扎敦煌一摺。肃州回逆。分股窜入安西州境。筑垒盘踞。经景廉派令总兵张玉春等驰往攻剿。破垒直入。贼众败窜。追杀二十余里。复获大捷。其窜扑敦煌县境之贼。亦经官军击败。剿办尚为得手。惟安敦玉一带。地广兵单。贼踪飘忽异常。难保不乘隙复来。肆行焚掠。必须择要扼扎。方足以遏贼氛。景廉以敦煌地方较安玉为完善。拟即带队亲赴该处驻扎。仍酌留数营。分扎安西。以为犄角。所筹尚妥。著即将安玉挽运事宜。布置就绪。即行驰赴敦煌。以资镇抚。毋任该逆往来自如。致地方复遭蹂躏也。将此由五百里谕令知之。　　

○予山东信阳合门殉难团长王兆兰暨家属十四名口分别旌恤加等。并立祠建坊如例。阵亡团丁一并附祀。　　

○癸未。谕内阁、礼部工部奏、酌保襄办典礼司员。开单请奖各一摺。前因礼亲王世铎等奏、恭送文宗显皇帝圣容。实录。圣训。前赴盛京尊藏礼成。并册。宝。玉牒。同时尊庋。业将护送执事各员交部议叙。惟念此次四案并行。一切礼仪。俱臻妥协。该员等沿途照料。著有微劳。所有礼工二部执事人员。著照咸丰八年成案。加恩再行交部议叙。原奏所请奖励。未免过优著毋庸议。　　

○引见应封宗室不入八分辅国公溥静、二等镇国将军德隆、三等镇国将军溥葆、延祺、佑祺、奕均、一等辅国将军溥泰、三等辅国将军载国、联魁、三等奉国将军奕燿、奕燽、载石□安、载盆、载努、奉恩将军奕楠、奕櫑、增鑅、得旨、均著照例授职。　　

○赏二等镇国将军德隆、三等镇国将军溥葆、头等侍卫。在大门上行走。　　

○补铸江苏苏州松江两府管粮通判、吴江宜兴两县县丞、长洲昭文两县儒学、苏州府照磨、新阳县巴城巡检、丹阳县奔牛巡检、各关防印信条记。从巡抚丁日昌请也。　　

○予江苏故广东巡抚朱桂桢入祀乡贤祠。从巡抚丁日昌请也。　　

○甲申。以京畿雪泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○谕军机大臣等、衍秀、毕道远奏、请密拏把持仓务之花户。并请将仓粮以放代盘一摺。兴平仓花户吴涌洤、系因查取木斛案内应行审讯之犯。乃敢延不到案。仍暗中把持仓务。以致该仓花户无人接充。实属可恶。据衍秀等访闻该犯原住北新桥枯树胡同。现潜住瓦岔胡同张姓之家。著步军统领衙门派员即将吴涌铨密拏务获。解交刑部归案严审。讯结后仍将该犯监禁。俟衍秀等查明仓存粮石有无亏短。知照到部。再行按笔惩办。惟该犯踪迹诡秘。步军统领衙门务当多方探缉。毋任远扬。该仓署满监督杨联恩、汉监督周悦让、办理公务。不能得力。著即撤任。所遗之缺。先行拣员调署。责令赶紧招募花户。以便开放米石。其已劄未放米石。或改劄别仓。或稍展限期。著衍秀等咨都办理。该仓存储粮石十数万。自应及早清厘。免成钜亏。衍秀等拟请以放代盘。明岁新粮暂缓派进之处。著户部核议具奏。将此各谕令知之。　　

○乙酉。谕军机大臣等、金顺奏、官军剿匪叠胜。葭境肃清。现仍带队出边。请拨马队以资追剿一摺。窜葭逆匪。经游击李考祥等在关山山□卯地方击败。大股屯踞张家坪。官军从旁冲击。游击刘崇庆等复带队拥上。毙贼甚多。追杀至小川沟口。葭境肃清。其边外回匪。现扰扎萨克旗之宫堡。金顺仍督马队及英中等营前往。并令李考祥出边随剿。著即乘此声威。并力追剿。以殄贼氛。惟榆林高家堡一带。近有贼踪。是该逆意图回窜神府。续行东犯不可不早为之防。目下河冰凝结。山右河保等处。在在堪虞。郑敦谨务饬在防将士昼夜梭巡。毋令贼骑偷越。张曜已入晋境。并著饬令该提督整队趱行。前赴榆林。以资厚集。逆踪飘忽靡常。归绥各边。防守尤关紧要。著定安等分饬各将领。勤加侦探。扼要严防。不准稍涉疏懈。神木府谷等处。究属空虚。左宗棠当会同刘典等。严饬在事文武。相机掩击。毋任贼股东趋。日形延蔓。金顺所部马队。本属无多。且往来疲乏。剿办实觉不敷。察哈尔前次备调马队五百名。著文盛即在此项内酌拨二三百名。选派得力将弁管带。驰赴金顺军营。随同攻剿。不得以疲羸应数。此起马队口粮。即著郑敦谨按月筹款。解交金顺给发俾资饱腾。秦之榆林无警。即晋之边境获安。该署抚务须源源接济。毋视为寻常协拨之款。藉词推延。宋庆计已自豫起程。著李鹤年迅饬该提督赶紧赴汾驻扎。以壮声援。金顺得此次所拨马队。兵力较厚。著即会合张曜一军。四面兜剿。迅竟全功。将此由六百里各谕令知之。　　

○丙戌。圣祖仁皇帝忌辰。遣官祭景陵。上诣寿皇殿行礼。　　

○临故钟郡王第赐奠。
  </div>
  <div class="pagination">
   <a href="清实录同治朝实录_page346.html">
    上一页
   </a>
   <span>
    ...
   </span>
   <a href="清实录同治朝实录_page342.html">
    342
   </a>
   <a href="清实录同治朝实录_page343.html">
    343
   </a>
   <a href="清实录同治朝实录_page344.html">
    344
   </a>
   <a href="清实录同治朝实录_page345.html">
    345
   </a>
   <a href="清实录同治朝实录_page346.html">
    346
   </a>
   <span class="current-page">
    347
   </span>
   <a href="清实录同治朝实录_page348.html">
    348
   </a>
   <a href="清实录同治朝实录_page349.html">
    349
   </a>
   <a href="清实录同治朝实录_page350.html">
    350
   </a>
   <a href="清实录同治朝实录_page351.html">
    351
   </a>
   <a href="清实录同治朝实录_page352.html">
    352
   </a>
   <span>
    ...
   </span>
   <a href="清实录同治朝实录_page348.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
