<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1851 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1851 页/共 1860 页
  </h1>
  <div class="content">
   ○谕、内阁衙门。因丙辰正月初四日。降敕册立嗣皇帝元妃为皇后。照例撰拟恩诏进呈。似此繁文。所请可不必行。明年元旦归政后。朕为太上皇帝。嗣子为皇帝。其嫡妃自应立为皇后。此乃宫庭一定礼仪。祇当循照向例。祭告天、地、宗庙。用昭茂典足矣。何必撰拟恩诏。布告天下。多此缛节繁文。皇后正位端闱。恪修内职。非如皇太后之为母后。分应尊崇者可比。我朝家法。宫壸肃清。从不干与外事。来岁举行册立皇后典礼。不特恩诏不必颁发。即王公大臣、以及外省督抚等。亦毋庸因立后、于朕前及嗣皇帝皇后前呈进庆贺表笺。且皇后寿节。暨元旦冬至。与外庭无涉。嗣后俱当永行停止笺贺。并以为例。以肃体制而垂法守。　　

○又谕、据苏凌阿奏、修造驿站船只一摺。系内河应修船只。自应核实办理。因思沿海一带。设立水师战船。原为海洋缉捕盗匪之用。全在船身便捷。若过于笨重。岂能追捕贼匪。可见此项战船。于外洋追匪捕盗。不能得力。每届修造。需费尤多。徒为承办之员、开销沾润地步。节经降旨。令沿海各督抚、将现有官船。照依商船式样。一律改造。以为外洋缉捕之需。著再通饬沿海各该督抚。遵照前旨。将此项战船轮届拆造之年。俱照商船式样。一律改造。既于追捕盗匪、驾驶灵捷。足资应用。而于修造浮费。亦大有节省。该督抚等务当实力妥办。以归实用而省浮费。将此通谕知之。　　

○又谕曰、魁伦等奏、定海镇总兵一缺。甚为紧要。水师总兵孙全谋现任要缺。未便更调。此外并无可以调补之员等语。定海镇总兵。即著以王凯补授。并令督率舟师。实力缉捕。以期洋面肃清。又据吉庆奏、原任广东副将林国良、系熟谙水性之员。该副将系福建海澄人。现在丁忧回籍等语。昨据魁伦奏、闽省水师中熟谙得力之员。亦属无几。前此南澳镇总兵缺出。曾有旨令该督等于通省水师总兵内、拣选一员补授。今林国良既熟练水师。现已丁忧回籍。南澳镇尚未拣补有人。即著林国良署理。俟服阕再行实授。　　

○辛卯。谕、长春宫向有孝贤皇后东珠顶冠、东珠朝珠等件。在彼陈设。因思国家宫殿。俱有定制。若皇后服物陈设宫中。则其地即扄闭清严。未便再行居住。一朝之后。服物陈设一宫。世代相承。禁籞几无余地。况此等贵重物件。原为端闱服饰。自当为世代皇后之用。又何必虚为供奉。致占宫闱之地。朕前降谕旨。以重华宫为每年锡宴之所。将来不应复安神御。当循其旧。以为世世子孙衍庆联情、吉祥福地。即犹此意。所有长春宫供奉孝贤皇后东珠顶冠、东珠朝珠等物。嗣皇帝即位后。皇后即可服用。从此云礽继庆。翚翟增辉。更为无疆盛事。此旨著交内阁、尚书房、内务府、敬事房、各存贮一分。以垂法守。　　

○又谕、每年腊月。于直隶解到旗租银两。普赏八旗兵丁一月钱粮。以为兵丁度岁之需。本年此项银两。屡经部催。至今未据解到。该兵丁等寒冬岁暮。生计维艰。若俟解到后再行给发。未免迟缓。著于部库节年积存旗租项下。先行拨给。加恩普赏八旗兵丁一月钱粮。俟直隶旗租解到。再行归款。以示敷锡春祺。恩膏速逮至意。至此项旗租银两。直隶上年报解。已属迟延。本年复至今尚未解到。殊属延玩。除俟梁肯堂到京传谕饬行外。此后若再不实力督催。如期解部。必将该督等交部治罪。　　

○吏部奏、遵旨议革职留缉人员获犯分别开复各事宜。一、参员果系亲身躧缉。限内全获首夥。准引见开复全任。一、限内亲获首犯。并夥犯及半。余犯经他人全获。亦准引见开复。仍带革职留任。补官后四年无过查销。一、限内亲获首夥不及半。余犯经他人全获。降一级用。其祇获首犯。余犯经他人全获。降二级用。此等降用之员。于引见时声明。候旨录用。仍照所降之级。带于新任。补官后三年无过查销。一、限内祇亲获夥犯。首犯余犯经他人捕得。或首犯经他人捕得。尚有余犯未获。均限满饬令回籍。又亲获首夥及半。或不及半。并仅获首犯。限满尚有余犯未获。亦准回籍。一、限满未获一犯。照例治罪。若首夥全系他人捕得。或夥犯经他人捕得。或止亲获夥犯、而首犯未获。交刑部酌减治罪。一、例不引见之员。令该督抚于限满时。据实分晰咨部。应开复全任。或仍带革职留任。俱照引见人员办理。若降级用者。无级可降。亦予开复。仍带革职留任。四年无过查销。年限内不准支给廉俸。一、该督抚于该参员如有袒护、不切实声叙。经部查出。及科道纠参。或被人告发。一经得实。将该督抚照徇庇例从重议处。报闻。　　

○以詹事宝源为通政使。　　

○壬辰。予难荫世职兼隶抚标。谕、向来难荫及世职等官引见时。俱发回标营学习。但思此等人员。若概发督标学习。该员籍贯。有距总督驻劄地方。远近不同。如安徽、江苏、两省。与江宁相近。自可仍发督标。至江西之与江宁、及浙江之与福建、虽同一总督管辖。而地方远隔千余里。若发回督标。该员等前往学习当差。未免资斧维艰。嗣后难荫世职各官。除止有总督省分。及距督标相近者。仍照旧发回督标学习外。其距督标遥远。如江西、浙江、陕西、湖南、广西、贵州、省分。即著就近发往抚标学习。引见时并著该部提奏。以示朕优加体恤至意。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十二



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。十二月。癸巳。谕、朕纪年周甲。于丙辰元旦。举行授受大典。王公等及文武百官庆贺礼成。本应筵宴。但是日朕御太和殿授宝后。嗣皇帝御殿登极。若于是日复举行筵宴。仪节未免繁缛。是以初四日特举千叟宴盛典。胪欢申庆。宣恺颁酺。即以示元正授政。于宁寿宫初御皇极殿锡赉受贺。普迓春祺。诸庆俱备。其余繁文。不必行矣。　　

○又谕、本日召见回京复命之山西学政戈源。据伊奏称、前因患病。今始痊愈。经朕面加询问。则老惫不堪。且两耳重听。全不能奏对明白。步履亦甚竭蹷。是其在任时、必系病经日久。断非近时始行患病。学政职司衡文校士。似此老病衰惫。岂能胜任。蒋兆奎早应据实奏闻。乃检阅该抚近奏学政声名摺内。尚称其关防认真。并无劣迹。而于该学政衰病情形。并无一字奏及。任其因循恋职。废弛学务。殊负封疆重寄。蒋兆奎、著传旨严行申饬。仍交部严加议处。戈源著即以原品休致。　　

○宗人府奏、年满宗室。请旨承袭。得旨、敬敏、裕兴、裕瑞、俱授为不入八分辅国公。弘善、弘霈、果勒庆阿、伦康、伊丰阿、俱授为奉恩将军。绵龄、授为三等辅国将军。伦諴、授为一等辅国将军。伊尔扬阿、授为一等奉国将军。德恭泰、授为二等奉国将军。　　

○谕军机大臣等、户部奏安徽旌德县监生鲍铣、呈控署县短发社仓谷价。并土豪汪能御吞占地亩等情一摺。此案鲍铣于四十九年充当社长。应领谷价银六百余两。仅领出二百余两。五十年因灾出借后。仍俱陆续缴县。是从前未领谷价。该县始终未经给发。何以事隔十年。转向该社长名下催迫。是否历任知县侵那亏短。抑竟系该社长自行侵那。畏罪潜逃。捏词具控。均须彻底根究。以成信谳。其所称士豪汪能御、售卖玉器。积有厚赀。系从前张銮案隐匿所致。尤系案内紧要情节。均应切实根究。苏凌阿现已起程。著传谕该署督、于何处接奉此旨。即于何处转回。不必来京与千叟宴。即速往安省。提集案内人证。秉公严审定拟具奏。审案完竣后。即仍回任办事。　　

○又谕、据伊桑阿奏、叶尔羌派解官玉之二等侍卫恒义、护军校佛津保、擅代商人夹带玉器。请将恒义、佛津保、及随行人等。解交叶尔羌查办等语。新疆私带玉哭。事干法纪。一经查出。非严办不足示徵。著伊桑阿即赴叶尔羌会同明兴、将恒义佛津保革职拏问。提同案内人犯。严审定拟具奏。其库车办事大臣印务。著穆和蔺往署。　　

○又谕曰、伊桑阿奏、侍卫恒义所带玉器。据供、系江南人戴传经、交伊雇工张昌随同行走。分交西安省城立昌酱园程姓。及肃州兴裕魁号铺户。佛津保系带至肃州交山西临县人武强。陕西固原人雍达连。现据查出单内所带玉洗玉瓶等、各有数十件。为数甚多。是该犯等私贩决不止此一次。伊等铺内寓所。自必尚有旧存私带物件。不可不严行查办。著传谕宜绵、不必来京陛见。于何处接奉此旨。即于何处速行转回。将供出收藏玉器之铺户等严密搜查。务将私存玉器。尽数起出。勿任稍有隐匿。苏凌阿己回上江。此案著该署督即会同费淳、查明戴传经住址地方。有无存留新疆玉器。及平日有无私贩等事。严行查究。一并据实具奏。其籍隶山西之武强、并著蒋兆奎严行查办。亦不必来京赴千叟宴。　　

○以故镶黄旗满洲一等男陈隆孙全泰、镶黄旗蒙古三等子常明子德奎、三等子兴安子保清、各袭爵。　　

○甲午。谕、每岁太庙祫祭。九庙合飨。典礼綦崇。朕御极以来。肃恭将事。于中位上香毕。至列祖列宗前以次上香。乾隆三十七年。朕春秋六十有二。因旧行仪注。上香往返。次数较繁。恐少有失仪。转不足以将诚敬。曾令大学士等定议。请派亲王皇子八人。分别随同上香。稍节步履之劳。明岁元旦。举行授受大典。本年祫祭。尤当展恪升馨。敬申昭格。是以乙已年岁暮祫祭礼成御制诗内。即有期待将归政。拈香亲诣周之句。其时已豫拟六十年裕祭将届归政之期。于列祖列宗神位前。仍俱亲诣拈香。不令诸皇子恭代。用展积忱。勉符旧典。今朕仰荷洪厘。寿届八旬开六。精神纯固。自揣庙中行礼。于列祖列宗前。一一躬亲上香致敬。尚所能胜。此次岁暮祫祭。朕仍当敬率旧仪。九庙以次上香。用示精禋昭告之意。　　

○又谕、据苏凌阿等奏、已革铜山令佟大有、因疎脱监犯张三参革。留于地方协缉。该参令先后拏获首夥各盗及窃犯多名。所有限满应拟徒罪。可否功过相抵。量予宽免等语。各省留缉人员。往往于本案正犯。并不认真缉捕。转将他处拏获之犯。作为协缉。希图减罪。该上司亦复瞻徇通融。代为具奏。俾留缉之员、得以免罪释归。此系外省历来陋习。不足以示儆。佟大有、著展限三年留缉。如能于限内缉获正犯。即予免罪。若再限满无获。仍照原拟问徒。不准减免。此后各直省留缉人员。除限满无获者照旧定拟外。其未能拏获正犯。而缉获他处案犯。即著照佟大有之例办理。以昭核实。　　

○又谕、昨武英殿将兵部纂办军器则例。刊刻进呈。披阅原奏。于阿桂列名下空一字未经填写。殊属疎忽。进呈书籍。君前臣名。岂有空写之理。此项则例。自当详细校对。再行刊刻。及刊出底本。该部又覆加勘校。方行刷印。何以于此等空字处所。未经看出。所有缮写校勘则例之兵部堂司各官、及武英殿总裁等、均著交部分别议处。　　

○谕军机大臣曰、魁伦奏、游击德恩等禀报、于下浒入

□畨州海口、及草山□与洋面、拏获盗船一只。除打坏溺水杀毙外。共生擒盗匪五十余名。并捞取起获红巾炮械等件。据匪犯任锐等供认、行劫浙省官米。并附同抢夺东冲定海各汛炮位等语。办理尚为认真。贼匪现在远遁。著传谕朱圭、严饬粤省官兵。一体截拏务获。闽省获盗。已解交姚棻审办。著该护抚将红巾之故。即速审明具奏。但红巾字样。殊不成话。若果有此等。岂不又成汉朝黄巾名目。即该犯等有安南人在内。亦不应有此等字面。且此次获犯。尚非盗首。前吉庆奏拏获行劫官米盗犯内。林发枝等未获。或即系该犯主持调度。魁伦等仍当转饬文武员弁。于各海口实力访缉。祇须将此案盗首拏获后。则夥党溃散。无难尽获。以靖洋面而断根株。又据奏、台湾米价。现粜二两四五钱不等。商船间有进口等语。商船内渡。漳泉一带。米价自渐平减。该署督等尚当随时调剂。设法招徕。务俾台米源源内运。漳泉粮价大减。小民无复食贵之虞。　　

○又谕、据孙士毅奏、现驻川省边境。计程较远。势难与宴。俟大功告竣。再行回京供职等语。所见甚是。昨因江南甘肃山西。皆有查审案件。业经降旨令苏凌阿、宜绵、蒋兆奎、速行回任查办。不必进京入宴。孙士毅现驻边境。严缉盗匪。及承办转运粮饷事宜。关系紧要。更不当遽离职守。所有孙士毅、苏凌阿、宜绵、蒋兆奎、入宴应赋诗章。著交翰林院代拟外。其赏赉物件。俱即遇便发去。以示优老眷注。又据奏、探有楚苗千余渡河潜赴鲤鱼滩杨家坪一带滋扰。经游击多福等带兵剿杀等语。苗匪至川省边境滋扰。自系该匪等因大营追逼愈紧。无路逃生。为此苟延残喘之计。孙士毅当督饬将弁。严密防堵。毋任该匪等复行潜出滋事。此为最要。又覆奏收缴小钱一摺。所办亦好。并著传谕孙士毅、随时认真查察。如有行使私钱等事。立即查拏。从严办理。以杜积弊而清圜法。　　

○予告尚书曹文埴奏、四库全书总目刻竣。谨进陈设二十部。备赏八十部。余将板片交武英殿收藏外。并另刷四部。请发装潢分贮四阁。至是书最易繙阅。应照向办官书。刷印发坊领售。报闻。　　

○以故正黄旗满洲三等侯和双额弟和宁额、一等子赛炳阿子舒敏、三等子增保子奎善、正黄旗汉军三等男那达纳子承启、各袭爵。　　

○旌表守正捐躯直隶永清县民任连妻周氏。　　

○乙未。谕、刑部核覆湖北省民人柯兴礼等、听从柯瑞梅杀死一家四命一案。将为从加功之柯兴礼等三犯。照原拟斩决。固属按律办理。但阅其情节。此案柯谷彩于伊堂兄柯祥伟故后。欺伊侄柯瑞梅年幼。辄将柯祥伟之妻吕氏改嫁。吞占财产。又将柯瑞梅童养之妻朱氏、改给伊养孙为媳。复驱逐柯瑞梅。不给财产。柯瑞梅只身无依。恳求分产另住。柯谷彩并不听许。情节实为可恶。其为从加功三犯。因柯瑞梅告知欺凌霸占情由。同柯瑞梅向柯谷彩理劝。柯谷彩复坚执不允。并加呵斥。经柯瑞梅起意杀害。求其帮助。该犯等因而听从。与他案同谋加功者稍为有间。此内陈思名一犯。于柯瑞梅斧砍陈氏时。该犯接斧连砍。系帮同动手行凶。应照所拟。即行处斩。四命已有二抵。其柯兴礼、吴灿奉二犯。止于揪抱。并未帮同斧砍。稍可末减。柯兴礼、吴灿奉、著从宽改为应斩监候。秋后处决。以示准情定谳。酌归平允至意。　　

○良部议准仓场侍郎宗室宜兴、刘秉恬咨称、通州中西二仓。前因经收漕白二粮。事务较多。定为繁缺。于京仓监督内拣调。今将京官文职四品以下。武职三品以下俸米。改归京仓。应需白粮。派海运北新仓开放。中西二仓。每年仅放米四万余石。非复繁剧之旧。应仍改为简缺。咨部掣补。将海运北新仓监督。定为繁缺。于各仓内拣调。其历任一年以内之员。仍接算三年报满。一年以外之员。另扣足二年报满。从之。　　

○予故杜尔伯特扎萨克固山贝子罗布藏萨木坦祭如例。以其子拉穆扎布袭爵。　　

○丙申。谕、军机大臣曰、哈当阿等奏拏获陈周全案内逸犯。审明办理一摺。此案李敏一犯。系义民首监生徐时仲、刘善敬拏获。该义民等将要犯购线获解。尚属出力。著传谕哈当阿等酌赏九品职衔。嗣后遇有此等出力义民。除拏获寻常案犯毋庸加赏外。其仅有八九品职衔、而能购获要犯多名者。并著该提督等、酌量加一等与衔。总不得过七品。以示节制。俾各义民知所鼓励。于缉犯自更有禆。又据奏、审明诈赃蠹役定拟一摺。已批交部议。至摺内声请将失察之凤山县张祥辰交部议处。此案县役戴升诈赃扰累。系该县访闻究办。其失察处分。尚属可原。除传知该部免其置议外。并著该提督等、将张祥辰记功示奖。　　

○丁酉。谕、朕明岁元旦。举行授受大典。自应躬率嗣皇帝祇谒两陵。虔申昭告。著于三月初间。嗣皇帝耕耤礼成后。诹吉启銮。各该衙门照例豫备。　　

○又谕曰、西成著调补陕西布政使。其四川布政使员缺。著林俊补授。从前因林俊之父。系福康安家仆。门地卑微。曾降旨内用不过郎中。外用不过道员而止。嗣因林俊在后藏催运军粮。屡有劳绩。用人之际。不得不格外施恩。是以先赏给按察使衔。旋经擢补。此次进剿苗匪。林俊在川省秀山一带。筹办军粮等事。井井有条。福康安、和琳、以勤能得力。专摺保奏。复经降旨赏给布政使衔。遇有四川湖广等省藩司缺出。即行补授。两司大员。表率全省。原应视其出身酌为限制。但当军务需人。似此勤奋出力之员。岂可拘其家世。不加奖励。况林俊现任臬司。若停其外擢。转用京堂。则班次岂不更优。今将该员补授藩司。实因军务需才起见。该员当倍加感奋。以副逾格施恩至意。所遗四川按察使员缺。杨揆亦系军营得力之员。前经赏给按察使衔。即著加恩补授。以示奖励。　　

○戊戌。上幸瀛台。哈密回部郡王额尔德锡尔等、土尔扈特使臣博多克等、杜尔伯特使臣察罕博埒克等、廓尔喀使臣噶箕迺尔兴等、琉球国使臣向文凤等、安南国使臣阮光裕等、暹罗国使臣呸雅梭挖粒巡段押拨廿□辣昭突等、于西苑门外瞻觐。　　

○谕、据苏楞额奏、现闻湖南首逆就擒。大功即日全竣。官兵凯旋。赏赉不无所需。请将前次商人公损项内未收银一百万两。恳恩俯准收纳等语。本年春间。该商等业经输银一百万两。兹又请将前此公捐未收银一百万两。一并输纳。因念该商等再三吁恳。情词真切。著即赏收候拨。并准其于前项分年带完之后。续分三年归款。所有急公报效之该商等、俱著交部归并前次。一体照例议叙。　　

○谕军机大臣曰、姚棻奏拏获在洋行劫盗匪审明办理一摺。所有盗犯。业经该护抚恭请王命。即行分别凌迟处斩矣。至此案盗首林发枝、王流盖、尚未就获。该二犯俱籍隶福建。该督抚何不密查该犯原籍。有无父兄眷属。拏获圈禁。令其寄信招致。更可不劳而就获。但此时止宜不动声色。妥为办理。不可任听胥役人等。藉端滋事。以致各该犯家属闻风远遁。转去入夥为盗。此为最要。至此案盗犯。胆敢抢掠官米。劫夺驳位。甚至登岸拒捕。非寻常洋盗可比。将来拏获首犯后。不特该犯应予寸磔。即其父兄家属。并应照大逆例缘坐。未便仅按失察子弟为匪之律。致滋轻纵。　　

○己亥。上御宁寿宫景祺阁。赐王贝勒贝子公额驸大臣、及蒙古王贝勒贝子公额驸等食。并赏赉有差。　　

○庚子。上御抚辰殿大幄次。赐蒙古王贝勒贝子公额驸台吉。土尔扈特、杜尔伯特、回部、及朝鲜、安南、暹罗、廓尔喀使臣等宴。并赏赉有差。　　

○辛丑。谕曰、永庆年迈无子。著留京署理镶白旗汉军都统。所遗江宁将军。著那奇泰补授。那奇泰所遗热河副都统。著德勒克扎布调补。德勒克扎布接奉谕旨后。即迅赴热河新任。其墨尔根城副都统。著富色鉴额调补。　　

○江西学政邹炳泰参奏、前任学政沈初、滥准皂役之子冒考。得旨、此案饶昌期等、控告焦模泰系皂役之子。不应入学。沈初即恐饶昌期等有挟嫌索诈情节。亦应将两造一并斥革究讯。方为公允。乃沈初于该生具控时。未经审讯。即将原告斥革。而于被告冒考之焦模泰。转置不问。今据审明焦模泰实系皂役之子。应行斥革。饶昌期等并无挟嫌讹诈情事。开复衣顶。是沈初办理此事。不免意存袒护。著交部一并分别议处。　　

○壬寅。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○谕军机大臣曰、朱圭奏＜口英＞咭唎国呈进表贡一摺。该国王因前年贡使进京。赏赉优渥。特具表文土物呈进。具见悃忱。虽未专使来粤。有何不可。已准其赏收。并发给敕书一道。谕以尔国远隔重洋。上年遣使恭赍表贡。航海祝厘。朕鉴尔国王忱悃。令使臣等瞻觐与宴。锡赉骈蕃。颁发敕谕回国。并赐尔国王文绮珍玩。用示怀柔。兹尔国王复备具表文土物。由夷船寄粤呈进。具见恭顺之诚。天朝抚有万国。琛赆来庭。不贵其物。惟贵其诚。已饬谕疆臣将贡物进收。俾伸虔敬。至天朝从前从剿廓尔喀时。大将军统领大兵深入。连得要隘。廓尔喀震摄兵威。匍匐乞降。大将军始据情入奏。天朝仁慈广被。中外一体。不忍该处生灵。咸就歼除。是以允准投诚。彼时曾据大将军奏及、尔国王遣使前赴卫藏投禀。有劝令廓尔喀投顺之语。其时大功业已告成。并未烦尔国兵力。今尔国王表文内。以此事在从前贡使起身之后。未及奏明。想未详悉始末。但尔国王能知大义。恭顺天朝。深堪嘉尚。兹特颁赐尔国王锦缎等件。尔国王其益励荩诚。永承恩眷。以副朕绥远敷仁至意。朱圭接到后。可即交与该国大班啵口□朗、转送回国。俾该国王益加感戴恭顺。以示怀柔。至天朝官员。例不与外夷交际。其致送前任总督监督礼物。朱圭饬令寄回。所办亦是。又另摺奏拏获洋盗审明办理一案。该省盗犯。现获多名。可见粤东洋面盗犯。亦未能搜捕净尽。朱圭屡次董率严拏。办理尚属认真。但仍当饬令文武员弁。随时躧缉。不可日久生懈。以期海洋宁谧。方为妥善。　　

○调镶红旗汉军副都统伊江阿、为镶白旗满洲副都统。以户部侍郎成德、兼镶红旗汉军副都统。　　

○癸卯。谕、据达春等奏、盛京协领永书、领解饷车。见巡检管景穆自路旁越过。遂行责打。请将永书管景穆解任质审等语。所奏非是。巡检虽系微职。亦无协领责打之理。在永书不过因管景穆途遇未曾下车。故尔寻隙。应将永书革职审讯。达春等并欲将管景穆解任。显系袒护旗员。达春、伯麟、富保、俱交部严加议处。并著琳宁前往会同盛京刑部严审定拟具奏。　　

○谕军机大臣曰、姚棻奏雨水粮价情形一摺。据称、延平邵武等府粮价。比九月稍减。福州及漳泉三府。递有加增。至台湾府属。秋收未能一律丰稔。米价尚在二两以上。合计通省各属。丰歉不一。而丰收之处较多等语。所奏殊属含混。闽省地方。台湾向称三熟。即漳泉二府。并内地各府属。皆赖台地收成丰稔。米石流通。方可接济通省。其余各属。山多田少。即使秋成较稔。亦仅可自给。岂能沾及他属。今延平邵武等府、粮价虽属平减。而漳泉二府。现有加增。台湾米价在二两以上。亦属昂贵。则产米之地。未为丰旺。其余各属米粮。自必更形短绌。乃姚棻尚称合计通省。丰收之处较多。竟不免有讳饰之意。殊属非是。姚棻著传旨申饬。并著传谕魁伦等、将闽省各属。现在粮价。是否不至腾贵。民食有无妨碍。及如何设法调剂。俾小民口食有资之处。据实覆奏。毋得稍有隐饰。　　

○是日。丙辰年立春。顺天府进土牛春山宝座。　　

○是日起。上以岁暮祫祭太庙。斋戒三日。　　

○甲辰。谕、前经降旨普免钱粮。陕西应徵本色起存等项。虽不在蠲免之例。但念该省地近边陲。民俗朴愿。素知踊跃急公。所有各厅州县。应徵本色起存、并学租、共粮二十万四百七十九石零。草一万五千六百三十二束零。棉花四十九斤零。俱著加恩一体豁免。以示朕惠爱闾阎。优加无已至意。该部即遵谕行。
  </div>
  <div class="pagination">
   <a href="清实录乾隆朝实录_page1850.html">
    上一页
   </a>
   <span>
    ...
   </span>
   <a href="清实录乾隆朝实录_page1846.html">
    1846
   </a>
   <a href="清实录乾隆朝实录_page1847.html">
    1847
   </a>
   <a href="清实录乾隆朝实录_page1848.html">
    1848
   </a>
   <a href="清实录乾隆朝实录_page1849.html">
    1849
   </a>
   <a href="清实录乾隆朝实录_page1850.html">
    1850
   </a>
   <span class="current-page">
    1851
   </span>
   <a href="清实录乾隆朝实录_page1852.html">
    1852
   </a>
   <a href="清实录乾隆朝实录_page1853.html">
    1853
   </a>
   <a href="清实录乾隆朝实录_page1854.html">
    1854
   </a>
   <a href="清实录乾隆朝实录_page1855.html">
    1855
   </a>
   <a href="清实录乾隆朝实录_page1856.html">
    1856
   </a>
   <span>
    ...
   </span>
   <a href="清实录乾隆朝实录_page1852.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
