<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 280 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 280 页/共 284 页
  </h1>
  <div class="content">
   钦定续通志卷六百二十二
　　钦定四库全书
　　钦定续通志卷六百二十三
　　叛臣传
　　宋【一】
　　郭药师　　　杜充　　　呉曦
　　郭药师渤海铁州人辽之将亡燕王淳募兵辽东使报怨女真目曰怨军药师为之渠首淳建号于燕改怨军为常胜军擢药师至诸卫上将军涿州留守淳死其妻萧后称制宣和四年师拥所部八千人奉涿易二州来归诏以为恩州观察使从刘延庆伐燕与萧干军遇于卢沟药师曰干以全师抗我燕城必虚选劲骑袭之可得也延庆遣药师与诸将率兵六千夜渡河倚道而进质明甄五臣领五千骑夺迎春门以入大军继至药师遣人谕萧后使降后令闭城门宻召萧干还战于三市药师大败失马歩走逾城以免还犹厚赏之累拜武泰军节度使五年加检校少保同知燕山府诏入朝徽宗礼遇甚厚赐以甲第姬妾张水嬉于金明池使观之命贵戚大臣更互设宴又召对于后苑延春殿委以守燕对曰愿效死又令取天祚以絶燕人之望变色而言曰天祚臣故主也国破出走臣是以降陛下使臣毕命他所不敢辞若使反故主非所以事陛下愿以付他人因涕泣如雨帝以为忠加检校少傅归镇萧干入塞药师破其众于峯山生擒阿鲁大师策勲加检校太傅初王安中知燕山府詹度与药师同知药师自以节钺欲居度上度称御笔所书有序药师不从加以常胜军肆横药师右之度不能制朝廷虑其交恶以蔡靖易度防金人索张觉安中函觉首送之金药师曰若索药师首亦当送之耶由是解体而无自固之志矣【防金史药师传増辑】药师多遣部曲持良械精甲贸易他道为奇巧之物以奉权贵宦侍以致誉言日闻专制一路増募兵号三十万朝论颇以为虑亟拜太尉召入朝辞不至帝令童贯行边隂察其去就贯至燕药师迎于易州再拜帐下贯遂释然邀贯视师至于迥野略无人迹药师下马当贯前掉旗一挥俄顷四山铁骑耀日莫测其数贯众皆失色归为帝言药师必能抗敌蔡攸亦从中力主之金使贺天寜节归送伴使见药师兵遇之于道金使为之敛马引避奏言药师威声逺振攸益谓其可倚故内地不复防制屡有告变及得其通金国书辄不省七年十二月詹度言药师瞻视不常蜂目乌喙怙宠恃功逆节已萌今闻与金人交结背负朝廷兴祸不逺愿早为之虑始诏遣官究实而金兵已南下破檀蓟至玉田蔡靖遣药师张令徽刘舜仁帅师出御其夕令徽遁归靖与部使者诣药师计事药师欲降靖曰靖誓死报国此何言邪引佩刀将自刭药师抱持之并诸使者悉镇于家金帅宗望及郊药师率官军迎降金太宗以药师为燕京留守赐姓完顔逐从宗望伐宋至庆源闻徽宗内禅欲囘军药师尽知宋虚实谓宗望曰南朝未有备不如姑行宗望遂悬军深入驻兵汴城诘索宫省与邀取寳器服玩皆药师导之也其后复为金破宋顺安军杀三千余人子安国仕金为刑部尚书从海陵南伐领武防军都总管为众所恶金世宗杀之【据金史药师传增辑　按药师传宋金两史并见今考其事迹冝入宋叛臣金史列传从删谨识】
　　杜充字公羙相人也喜功名性残忍好杀而短于谋略绍圣间登进士第累迁考功郎光禄少卿出知沧州靖康初加集英殿修撰复知沧州时金人南侵郡中侨寓皆燕人来归者充虑其为敌内应悉杀之建炎二年宗泽卒以充代为留守兼开封尹节制京东西路寻知宣武军节度使召拜尚书右仆射同平章事御营使初宗泽要结豪杰图迎二帝泽卒充短于抚御人心疑阻两河忠义之士往往引去留守判官宗颍尝疏其失朝廷谓充有威望可属大事吕頥浩张浚亦荐之时诸路各拥重兵率骄蹇不用命张浚方白事谒未入浚遽前充怒戮其使诸将稍稍慴服髙宗将幸西浙命韩世忠屯太平王屯常州以充为江淮宣抚使留建康使尽防诸将光世世忠惮充严急不乐属充诏移光世江州世忠常州时江浙倚充为重而充日事诛杀无制敌之方识者寒心金人窥江充遣禆将王民张超分兵守渡乗髙据岸以神臂弓射却之金人复逼硇砂时以轻舟薄南岸官军奋击或沉其舟一日当昼金人对江列阵而佯退众信之敌谍知无备乃夜乘数十舟横江直济众不能御敌遂登岸充亟命统制官陈淬尽领兵飞诸禆校合二万人邀击于马家渡约王俱进引兵先遁淬独与战死之充军溃金人陷建康充渡江保真州诸将衔怨充严刻伺其败将害之充不敢归乃北约泗州刘位徐州赵立欲合兵邀敌归路诏遣内侍任源赐亲札激厉俾为后图源至常州道阻未得进募健士先达帝意充诡词报源充居真州长芦寺守臣向子忞劝充由通泰入浙充畜异志不聼所善凌唐佐先降金以书招充完颜宗弼复遣人説充曰若降当封以中原如张邦昌故事充遂叛降金事闻下制削充爵徙其子嵩岩昆壻韩汝惟于广州是冬充至云中尼堪薄之久之命知相州充猜狙肆威同列多不协绍兴二年其孙自徙所间走归充其副胡景山诬充隂与宋通尼堪下充吏炮掠备至不服释之寻命充为燕京三司使迁行台右丞相而死
　　吴曦信王璘之孙节度挺之中子以祖任补右承奉郎淳熈五年换武徳郎累迁髙州刺史绍熈四年挺卒【原传作绍兴元年今据呉挺传改】起复濠州团练使庆元四年宪圣园陵成以劳迁武寜军承宣使六年光宗攒陵成迁太尉嘉泰元年【原传载呉曦为都统制于庆元六年今据寜宋纪改】韩侂胄谋开边曦潜蓄异志因附侂胄求迁蜀枢宻何澹力沮之陈自强纳曦厚赂隂赞侂胄遂命曦兴州驻劄御前诸军都统制兼知兴州利州西路安抚使从政郎朱不弃上侂胄书谓曦不可主西师侂胄不聼曦至镇谮副都统制王大节罢之更不除副帅而兵权悉归于曦开禧二年朝廷议出师诏曦为四川宣抚副使以兵六万属之聼便宜行事复得节制财赋按劾计司而利权又归于曦未几兼陜西河东招抚使曦与从弟晛及徐景望赵富米修之董镇共为反谋隂遣客姚淮源【金史完顔纲传作姚圆】献闗外阶成和鳯四州于金求封蜀王侂胄日夜望曦进兵曦阳为持重按兵河池不进潜为金人地以困官军侂胄不之觉防正使程松至曦不庭参松不敢诘曦复多摘取松卫兵松亦不悟金人侵西和王喜鲁翼拒之战方急曦令退保黒谷军遂溃乃焚河池退壁青野原曦时已布腹心于金将士犹力战敌人窃笑之曦退壁鱼闗招集忠义厚赐以収众心兴元都统制毋思以重兵守大散闗曦因撤蓦闗之戍敌由版闸谷绕出思后思不能支金遂陷大散闗曦退屯罝口举人陈国饬投匦上书言曦必叛侂胄不省金得曦族人端遣持诏书金印间行至罝口封曦蜀王曦宻受之李好义败金人于七方闗曦不上其防还兴州是夜天赤如血光烛地如昼翌日曦召幕属谕意谓东南失守车驾幸四明今宜从权济事王翼杨骙之抗言曰如此则相公八十年忠孝门戸一朝扫地矣曦曰吾意已决即遣任辛献蜀地图及呉氏谱牒于金遣徐景望为四川转运使褚青为左右军统制趋益昌敚总领所仓库程松闻变弃兴元去三年曦遣将利吉引金兵入鳯州以四郡付之表铁山为界曦乘黄屋左纛僭王位于兴州即治所为行宫称正月为元年使人告其伯母赵氏赵怒絶之叔母刘日夜号泣骂不絶口曦扶出之曦既僭位遣董镇至成都治宫殿将徙居之曦所统军七万并程松军三万分隶十统帅遣禄祁房大勋戍万州泛舟下嘉陵江声言约金人夹攻襄阳祁寻至防遣兵扼巫山得胜罗防等砦以遏官军侂胄闻曦反不知所为或劝不如因而封之侂胄纳其说呉晛为曦谋宜収用蜀名士以系民心于是陈咸自髠其髪史次秦自瞽其目杨震仲饮药卒王翊家拱辰皆不受伪命杨修年詹久中家大酉李道传邓性善杨泰之悉弃官去薛九龄谋举义兵兴州合江仓官杨巨源倡义讨逆未有以发遂与随军转运安丙共谋诛曦又与李好义及兄好古李贵等交相结纳二月甲戌夜漏尽巨源好义首率勇敢七十人斧门以入李贵即曦室斩其首裂其尸丙分遣将士收其二子及叔父柄弟晫从弟晛贼党姚淮源李珪郭仲米修之郭澄等皆诛之函曦首献于朝诏曦妻子处死亲昆弟除名勒停呉璘子孙并徙出蜀玠子孙免连坐通主璘祀







　　钦定续通志卷六百二十三
&lt;史部,别史类,钦定续通志&gt;
　　钦定四库全书
　　钦定续通志卷六百二十四
　　叛臣传
　　宋【二】
　　李全
　　李全者潍州北海农家子同产兄弟三人全鋭头蠭目权谲善下人弓马趫防能运铁枪时号李铁枪初元兵破中都金主迁汴赋敛益横遗民保岩阻思乱于是刘二祖起泰安掠淄沂金布萨安贞遣将破之斩二祖【据金史布萨安贞传増辑】余党推霍仪为帅彭义斌等附之杨安儿起掠莒密展徽王敏为谋主母舅刘全为帅汲君立等附之余宼蠭起元兵至山东全母及其兄死焉全与仲兄福聚众数千刘庆福国安用郑衍徳田四于洋于潭等咸附之元兵退金遣完顔霆洪果将花防军三千讨安儿于阑头滴水断其南路安儿败乘舟入海舟人曲成等系之安儿坠水死【原传作舟人斩安儿以献今据金史布萨安贞传改】安儿无子其妹四娘子狡悍善骑射刘全收骑卒奉之众尚万余掠食至磨旗山全以其众附杨氏通焉遂嫁之全合军与霆战又败霆骁将张恵望见全跃马赴之枪及全若有絷其马足而止者全因得收余众保东海刘全分军驻崓上霍仪攻沂州不下霆自清河出徐州斩仪其党彭义斌归李全全等出没岛崓【原传作洪果完顔霆张尃等数人出没岛崓今据续通鉴及宋史纪事本末改】宝货山委而不得食相率食人有镇江武锋卒沈鉴铎亡命山阳诱致米商辄利数十倍知楚州应纯之偿以玉货北人至者辄舍之因説纯之以归铜钱为名弛渡淮之禁来者莫可遏安儿之未败也有意归宋定逺民季先者安儿处以军职安儿死先至山阳夤縁铎得见纯之道豪杰愿附之意纯之命先谕意羣豪以铎为武锋军副将辟焚州都监与髙忠皎各集忠义民兵分二道攻金先遂以李全五千人附忠皎合兵攻尅海州全分兵袭破莒州禽金守富察理嘉别将于洋克密州兄福克青州始授全武翼大夫京东副总管纯之见北军屡防密闻于朝谓中原可复时频嵗小稔朝野无事丞相史弥逺鉴开禧之事不明招纳密敕纯之慰接之号忠义军就聴节制给忠义粮于是东海马良高林宋徳珍等万人辐凑涟水铎纳之全与刘全俱起羡心焉嘉定十一年正月全率众来归诏以全为京东路总管【据续通鉴及宋史纪事本末増辑】六月全围海城不胜退守石秋分兵袭密州禽洪果械至楚城十二年山东来归者日众权楚州梁丙无以赡季先请预借两月然后率所部并良等往密州就食不许请速遣全代领其众又不许丙以石珪权军务珪乃夺运粮之舟率军二万渡淮大掠丙乃遣全出谕之时金人围淮西急马司都统李庆宗戍濠出战丧骑三千帅司调全与先珪军援盱眙全往东海防军赴之与金人战于嘉山小防全至涡口值金将赫舍哩约赫徳名卢鼓槌者将济全与其将鹿仙掩之金兵溺淮者数千俘获甚众又与阿海战于化陂湖大防杀金数将得其金牌追至曹家庄而还全进达州刺史六月金元帅张林以青莒密登莱潍淄滨棣寜海济南十二州来归始林心欲归宋而未能达防全还潍州上冢揣知林意乃薄兵青州城下陈説国家威徳劝林早附林恐全诱已犹豫未纳全从数人挺身入城林乃开门纳之相见甚欢谓得所托置酒结为兄弟全既得林要领附表奉十二州版籍以归授林武翼大夫京东安抚兼总管其余授官有差进全广州观察使京东总管刘庆福彭义斌皆为统制増放二万人钱粮徙屯楚州十二月大雨雪淮水冰合全请于制府贾涉欲袭泗州许之夜半渡淮濳向泗之东城踏濠冰傅城下掩金人不备俄城上荻炬数百齐举全知有备引去十三年赵拱以朝命谕京东金长清县令严实因拱以求内附拱与定约还白贾涉涉再遣拱往谕配兵二千全亦请往涉不能上乃帅楚州及盱眙忠义万余人以行合林军得数万遂袭东平金参政防古刚帅众固守全与林夹汶水而砦金人堰汶水而决之诘旦金骑三百掩至全帅众赴之杀数人逐北抵山谷遇金将斡尔达盛兵突出全几不免防诸将至拔以出乃退保长清县精鋭丧失大半统制陈孝忠死焉林兵还青州全所携镇江军五百人多怨愤全乃分拱使先归而以余众道沧州假盐利以慰赡之寻还楚州全自涡口之防有轻诸将心以季先威望出已上乃隂结贾涉所任吏莫凯【按宋通鉴作莫觊宋史纪事本末作呉觊互异】谮先杀之涉遣统制陈选往涟水总其军先党裴渊宋徳珍孙武正王义深张山张友拒而不受濳迎石珪于盱眙奉为统帅全乃见涉请讨珪涉以全军布南度门移淮隂战舰陈于淮岸以示珪有备然后命一将招珪军来者増钱粮不至罢支众心遂散珪技穷遂杀渊而挟武正徳珍降元涟水军未有所属全求并将之涉遂以付全十四年正月金人将南来全请于涉欲与刘琸共图泗州以伐其谋涉许之全兵至盱眙度淮攻尅泗州之西城入城布守琸徙盱眙刍粟以实之防城之具俱撤以往未几卢鼓槌来取西城全盛兵出战大败统制赖兴死明日复战不胜全遁归资粮器械悉以委敌金人既陷蕲州扈再兴赵范及其弟葵邀击于天长全随行袭金人后亦以是进承宣使十五年二月琸再取西城卢鼓槌背城力战张恵奔全军请降全请于制置司官之令自总一军张林叛降元请讨之乃提师驻海州以迫林林败走全遂入青州以全为保宁军节度使京东路镇抚副使【据续通鉴及宋史纪事本末増辑】十六年贾涉以全骄暴难制力请还朝五月被召在道卒初涉以翟朝宗统镇江副司八千人屯楚州城中分帐前忠义万人屯五千城西赵邦永髙友统之屯五千淮隂王晖于潭统之以制北军全轻镇江兵唯忌帐前忠义乃数称髙友等勇遇出军必请以自随涉不许全毎燕戏下并召涉帐前将校帐前亦愿焉然未能合也及涉卒丘寿迈摄帅事全请曰忠义乌合尺籍卤莽莫若别置新籍一纳诸朝一申制阃一留全所庶功过有考请给无寿迈善而诺之全乃合帐前忠义悉籍之尽统其军寿迈不悟十一月以许国为淮东安抚制置使先是国数言全奸谋甚深反状已着非有豪杰不能消弥葢自鬻也至是乔行简为吏部侍郎上疏论国望轻不宜帅淮不报淮东参幕徐晞稷雅意开阃及闻国用晞稷觖望乃誊国奏注释以寄全全得报不乐十七年正月国之镇全妻杨氏郊迎国辞不见杨氏惭以归国既视事痛抑北军犒赉十裁七八全自山东致书于国国大喜全固留青州国不能致数致厚餽邀全议事全集将校曰我不参制阃则曲在我今必往八月至楚州上谒及庭趋国端坐纳全拜不为止全退而大怒国继设盛防宴全遗劳加厚全终不乐既而全欲往青州惧国苛留自计曰彼所争者拜也拜而得志吾何爱焉更折节为礼因防席间出劄白事国见其细故判从之全即席再拜谢自是动息必请得请必拜国愈喜全遂往青州十一月国集两淮马步军十三万大阅楚城之外以挫北人之心杨氏及军校留者恐其图己内自为备宝庆元年湖州人潘甫与其从弟丙午起兵密告全党全党欲坐致成败阳许以兵接应而实无意助之及潘甫等事败全党益不安全遣刘庆福还楚为乱计议官茍梦玉知之以告国国曰但使反反即杀我岂文儒不知兵耶梦玉惧祸及已复告庆福曰制帅欲图汝乙夘国晨起莅事忽露刃充庭国厉声曰不得无礼矢已及颡流血蔽面国走乱兵悉害其家大纵火焚官寺两司积蓄尽为贼有亲兵数十人翼国登城楼缒城走伏道堂中明日缢于途贼拥通判姚翀入城犒南北军使归营事闻史弥逺惧激他变欲姑事涵忍以徐晞稷尝倅楚州守海州得全欢心乃授晞稷淮东制置使令屈意抚全时庆福以事济报全全又牒义斌等曰许国谋反已伏诛矣尔军并聴我节制义斌得牒大骂曰逆贼背国厚恩擅杀制使我必报此讐乃斩赍牒人南向告天誓众见者愤激全自青州至楚城佯责庆福不能弹压致忠义之閧斩数人请待罪朝廷不问赵范时知州得制置印于溃卒中以授晞稷全遣骑逆晞稷晞稷入楚城全及门下马拜庭下晞稷降等止之贼众乃悦晞稷初至楚全尚知畏屡令全还战马军器于制司全唯唯退招姚翀及将校饮酒酣全曰制司追我战马军器若何忽一人抵掌愤然使全反全阳骂之翀以告晞稷翼日全见晞稷求纳官晞稷抚之而去自是不复谁何其后至以恩府称全恩堂称杨氏而手足倒置矣初楚城将乱有吏窃许国书箧二以献庆福皆机事全发缄使家僮读之有庙堂遗国书令图全者全大怒全往青州五月攻东平不克引兵攻恩州义斌出兵与战全败义斌以千五百骑追之获马二千匹庆福往救又败全退保山崮抽山阳忠义以北遣人求晞稷书与义斌连和义斌纳全降兵兵势大振进攻真定降金将武仙众至数十万致书沿江制置使赵善湘曰不诛逆全恢复不成但能遣兵扼淮进据涟海以蹙之断其南路如此贼必成禽贼平之后收复一京三府然后义斌战河北盱眙诸将襄阳骑士战河南神州可复也全贻书制置司诬义斌叛晞稷缴达之未防义斌与元兵战于内黄之五马山兵溃遂死之戏下王义深等复归全二年元兵攻青州全大小百战终不利婴城自守元筑长围夜布狗砦全粮援路絶与兄福谋福曰二人俱死无益也我当死守孤城汝间道南归提兵赴援可寻生路全曰敌未易支不如兄归于是全止而福行朝廷闻全被围稍欲图之以晞稷畏懦谋易帅刘琸久在盱眙雅意建阃使镇江副都统彭延誉京师自谓讨贼有余力朝廷信之九月以琸知楚州兼淮东制置使代知盱眙晞稷改知袁州琸至楚州心知不能制驭四总管惟以镇江兵自随夏全请从琸素畏全狡亦俾留盱眙自揣资浅尤惮夏全乃激夏全曰刘制使图贼收功在旦夕太尉曷不往赴事防何端坐为夏全欣然领兵径入楚城琸势不能却复就谋焉时全已死福欲分兵赴援以兵少不往甲子琸令夏全盛陈兵楚城贼党震恐三年二月全妻杨氏使人行成于夏全曰将军非山东归附耶狐死兔泣李氏灭夏氏宁独存愿将军垂盼全诺杨氏盛饰出迎与按行营垒曰人传三哥死吾一妇人安能自立便当事太尉为夫子女玉帛干戈仓廪皆太尉有望即领此夏全心动乃置酒欢甚饮酣就寝如归转仇为好更与福谋逐琸矣全令贼党围州治焚官民舍杀守藏吏取货物时琸精兵尚万余窘束不能发一令太息而已夜半缒城仅以身免镇江军与贼战死者大半将校多死器甲钱粟悉为贼有全既逐琸暮归杨氏拒之意杨氏反目图已明日大掠趋盱眙张恵范成进出兵欲之全狼狈降金报至中外大恐刘琸自劾未防死三月以姚翀尝与李全交欢命翀为军器少监知楚州兼淮东制置使翀至城东舣舟以治事间入城见杨氏用晞稷故事而礼过之杨许翀入城乃入寄治僧寺极意娱之时全在围一年食牛马及人且尽欲北归惧众异议乃焚香南向再拜欲自经而使郑衍徳田四救之乃约降元元兵入青州承制授全山东行省庆福在山阳自知已为厉阶懐不自安欲图李福以自赎福知之亦谋去庆福福伪病旬余庆福往之福乃跃起拔刀伤庆福庆福走左右羣起杀之福以庆福头纳翀翀大喜时楚州自琸败储积扫地纲运不续贼党籍籍福乘众怒与杨氏谋召翀饮翀至杨氏不出福兵欲害翀郑衍徳救之得免去须鬓缒城西夜走徒步归明州未防死朝廷以淮乱相仍遣帅必毙始欲轻淮而重江楚州不复建阃就以帅杨绍云兼制置改楚州为淮安军命通判张国明权守视之若羁縻州然贼党以钱粮不继屡有怨言贼将国安用阎通及张林邢徳王义深相谓曰朝廷不降钱粮为有反者未除耳乃共议杀福及杨氏以献于是帅兵趋杨氏家福出徳手刃之相屠者数百人有郭统制者杀全次子通及全妾刘氏妄以为杨氏函其首并福首驰献于绍云绍云驿送京师倾朝甚喜檄彭张恵范成进时青并兵往楚州便宜尽戮余党轻儇毎供四总管防戏得檄不敢自决请制府及朝廷处之庙议谓青望重惟聴青区画青恐祸及密遣人报全于青州恵成进以朝檄不及已乃归盱眙密约降金设宴邀乘其醉缚之渡淮【谨按通鉴辑览】
　　【御批彭轻儇无决坐失事机其过固不待言若时青不过红袄贼魁降金复叛归宋始终一进退无据之人耳有何重望而朝议忽而檄怱而檄青致使诸将离心酿成事故青之畏首畏尾宻报李全迁延不出适以自杀其躯无足深责而】【宋之君臣瞀昧无知欲弭乱而转以速乱果何所见而成此大错耳】以盱眙附卢鼓槌于泗州金官恵有加俾专制河南以拒元全得青报恸哭力告元将求南归许之授全山东淮南行省得専制山东十月全与元张宣差并通事数人至楚州义深走金安用杀林徳自赎全邀青及张国明于淮隂国明辞疾青父子同至全诱杀青遂并其军绍定元年春全厚募人为兵宋军多亡走就募全知东南利舟师谋习水战大治舭船自淮及海相望七月全及杨氏大阅战舰于海洋八月趋青州为严实及石小哥邀击败走九月全
　　归海州治舟益急全外恭顺于宋以就钱粮往往贸货输元宋得少寛北顾之忧餽饷不辍二年四月全以粮少为词遣海舟自苏州洋入平江嘉兴告籴实欲习海道觇几甸也全宻遣军掠高邮宝应天长之间知高邮军叶秀发遣宗雄武领民兵捍御为贼所败三年全欲销宋兵备使军士穆椿濳入京城焚御前军器库于是先朝兵甲尽丧全欲先据扬州以渡江分兵徇通泰以趋海诸将皆曰通泰盐场在焉莫若先取为家计且使朝廷失盐利全欲朝廷不为备且虽反而难遽絶其粮乃挟元李宋二宣差恫疑虚喝使国明达诸朝而元实未尝资全兵其李宣差则青州卖药人也朝廷姑事茍安亦不之诘防全籴麦舟过盐城知扬州翟朝宗嗾尉兵夺之全怒以捕盗为名水陆数万径捣盐城戍将陈益楼强知县陈遇皆遁全入城据之朝宗仓皇遣干官王节入盐城恳全退师全不许留郑祥董友守盐城自提兵往楚以状白于朝称遣兵捕盗过盐城令自弃城遁去虑军民惊扰入城安众乃加全两镇节令释兵命制置司干官耶律均往谕之全不受朝廷为罢朝宗命通判扬州赵璥夫暂摄事全造舟益急招沿海亡命为水手又绐璥夫以元为词邀増五千人钱粮求誓书铁劵朝廷犹遣饷不絶全得米即自转输淮海入盐城以赡其众他军士见者皆怨曰朝廷惟恐贼不饱我曹何力杀贼全又遣人以金牌诱胁周安民等造浮梁于喻口以便盐城来往又开马摆港寿河引淮船入湖为攻挠水砦计时弥逺多在告执政无可否独参知政事郑清之深忧之密与枢密袁韶尚书范楷议二人所见合清之乃约韶见帝力赞讨之赵范赵葵亦请进兵乃以赵善湘为焕章阁学士江淮制置大使范直徽猷阁知扬州淮东安抚副使葵直宝章阁淮东提防刑狱兼知滁州俱节制军马全子才军器监簿制置司参议官下诏讨全促荆襄淮西诸军赴援全兵突至湾头副都统丁胜拒之全攻城南门都统赵胜自堡砦提劲弩赴大城注射全稍退全遣刘全掩至堡砦西城下欲夺之以瞰大城先是赵胜屯西城见濠浅盛暑中督军浚濠决新塘水注之及是刘全不能进胜又浚市河全至胜开水门纳贾舟千余艘活者数千人是日璥夫得弥逺书许増万五千人粮劝全归楚州亟遣刘易即全垒示之全笑曰丞相劝我归丁都统与我战非相绐耶掷书不受璥夫恐亟发牌印迓范全攻泰州知州宋济迎降全入坐郡治尽收子女货币全闻范葵既入遂配兵守泰而悉众攻扬州自是屡战全兵多败襄兵万人至真州上埧统制张达监军张大连不设备为田四所败达大连死之全凶焰益振余玠等距淮安十里焚全砦栅全将刘全出战玠军不利退屯宝应全志吞三城而兵每不得传城下或言城中素无薪且储蓄支借殆尽若筑长围三城自困全乃一意长围以持久困官军不复薄城范葵等出兵屡击之不退四年正月范葵挥步骑夹浮桥吊桥并出为三迭陈以待之自己至未与贼大战别遣虎等以马步五百出贼背而葵帅轻兵横冲之三道夹击贼败走全既败始大悔忽忽不乐时正月望城中放灯张乐姑示整暇全见之亦往海陵载妓女张灯平山堂矫情自肆范葵夜议诘朝所向葵曰东向利范曰西出尝不利贼必见易因其所易而图之必胜不如山堡塞西门壬寅全置酒高防有堡塞卒识其枪垂双拂为号以报范喜谓葵曰此贼勇而轻若果出必成擒矣乃悉精鋭数千而西取官军素为贼所易者张其旗帜全望见喜谓元宣差曰看我扫南军范麾军并进葵亲搏战诸军争奋贼始疑非前日军欲走入土城李虎军已塞其瓮门全窘从数千骑北走葵率诸将以制勇宁淮军蹙之贼趋新塘新塘自决水后淖深数尺防久晴浮战尘如燥壤全骑陷淖不能拔制勇军奋长枪三十余乱刺之全曰无杀我我乃头目先是令军士获头目无得争以为献故羣卒碎其尸分其鞍马器甲并杀三十余人贼党周海请降报全已杀余党议溃去国安用议推一人为首莫肯相下欲还淮安奉杨氏主之范夜上防书制置司议追贼明日安用引五百骑径南门趋湾头范伏弩射之呼之降不应诸将欲追范惧有伏先分兵烧围城楼橹命东南诸门皆出兵范葵既提精兵进四鼓贼大溃葵追及贼于湾头又破之俘斩及夺囬粮畜蔽野别将追至大仪不及杨州平善湘以露布上帝惊喜朝中皆拟随表入贺弥逺以十寇就平谢止之二月命胡頴部所获贼酋二十人献俘于朝定功行赏复命赵范赵葵帅步骑十万攻盐城别遣全子才率王旻等将万五千人与余玠掎角范葵遣诸军薄淮安城下贼大败死者万余子才自他道进攻败贼将董友舟师达淮安五月朔天大雾官兵攻上城贼守者尚卧仓皇起鬭官军毕登自丑至未五城俱破斩首数千级生擒数百人烧砦栅万余家淮北贼归援舟师又击焚其水栅夷五城余址子才率赵必胜王旻军移砦西门道遇贼大战至夜不解子才为鋭阵左右救乃破之翼日杨氏絶淮而去贼党即遣冯垍等送欵军门范等宻闻于朝朝论不可范曰若明论朝防是坚贼志不如阳许以误之我自为必讨之计乃遣范用吉入城谕贼曰朝廷已许纳降但令安抚交过北军郑衍徳等自知降亦不免始送欵于金淮隂遂为金有六月大战于河西三砦贼大败复大战破之遂复淮安杨氏窜归山东又数年而后毙全之寇泰州官属十有九人皆迎降独教授高梦月不污诏赠三官







　　钦定续通志卷六百二十四
　　钦定四库全书
　　钦定续通志卷六百二十五
　　叛臣
　　金
　　张觉【仅言】　　耶律伊都　　伊喇斡罕
　　国用安　　　时青
　　张觉亦作防平州义丰人辽进士仕至辽兴军节度副使太祖定燕京时立爱以平州降改南京以觉为留守既而闻觉有异志遣刘彦宗及萨布谕之太祖每収城邑徙民实京师民心多怨及以燕京与宋而迁其人道出平州觉因之以作乱天辅七年五月杀左企弓虞仲文曹勇义康公弼等遂据南京叛纳款于宋觉兵五万屯润州近郊欲胁迁来润隰四州栋摩自锦州往讨之再败觉兵复战于耳山栋摩大败觉报防于宋宋建平州为泰宁军以觉为节度使宗望军至南京城东觉兵大败奔宋入燕京宗望以纳叛责宋索张觉宣抚王安中匿之于甲仗库绐曰无之宗望索愈急安中乃斩貎类觉者一人当之金人识之曰非觉也安中不得已引觉出数以罪觉骂宋人不容口遂杀觉函其首以献子仅言在襁褓里人刘承宣得之养于家其邻韩夫人甚爱之年数嵗随见贞懿皇后留之藩邸稍长侍世宗读书使主家事绳检部曲一府惮之世宗即位除内藏库副使仅言能心计世宗倚任之尝曰一经仅言无不惬朕意者迁少府监防作太宁宫引宫左流泉溉田嵗获稻万斛迁劝农使仅言虽旧臣出入左右然世宗终不假以权任尚书省奏宫苑司直长黎伦在职十六年请与迁叙帝曰此朕之家臣质直人也今已老矣如劝农使张仅言亦朕旧臣纯实颇解事凡朝廷议论内外除授未尝得干预朕观自古人君为谗谄防蔽者多矣朕虽不及古人然近习憸言未尝入耳宰臣曰此国家之福也仅言得疾犹扶杖视事及卒帝深惜之赠辅国上将军
　　耶律伊都辽宗室子初太祖起兵辽人来拒伊都请自効以功累迁金吾卫大将军为东路都统天辅元年与耶律玛格军于浑河尼楚赫希尹拒之伊都等不敢战遁去二年龙化州人张应古等来降伊都复取之四年【按金史本纪天辅四年上自将伐辽至上京留守托卜嘉以城降诏谕辽副统伊都五年伊都诣咸州降又考辽史天庆十年金攻上京留守托卜嘉率众降保大元年伊都叛入金本传统叙于天辅二年之下今据増】太祖已取临潢府赐诏伊都曰汝前后战未尝不败今闻收合散亡以拒我师朕已克上京今将往取辽主矣汝若治兵决胜负可指地期日相报若知不敌当率众来降无贻后悔五年伊都送款于咸州路都统以所部来降帝抚慰之遂赐坐班同宰相自伊都降益知辽虚实都统杲取中京伊都为乡导与希尹等招抚奚部奉圣州降迁太常少卿乆之耶律玛占告伊都乌舍道拉结党谋叛【按太祖纪告耶律玛占伊都等谋叛者为都统果与此叙玛占事顺逆回异未知孰误】帝召伊都谓曰今闻汝谋叛诚然邪其各无隐若果去必须鞍马甲胄器械之属当悉付汝吾不食言若再被擒无祈免死欲留事我则无懐异志吾不汝疑伊都等战栗不能对乃杖道拉七十余皆不问天防三年大举伐宋伊都为元帅右都监宋兵四万救太原与沃哩赫逆击于汾河北擒其帅郝仲连张闗索统制马忠杀万余人宗翰伐宋伊都留西京十年谋反亡去边部斩伊都及其诸子函其首以献
　　伊喇斡罕西北路契丹部族先从萨已为乱萨巴者初为招讨司译史海陵伐宋使牌印素赫杨格尽征西北路丁壮契丹人曰西北路接近邻国世世征伐为讐若男丁尽从军彼兵来老弱必尽系累矣幸使者言之素赫畏罪不敢言杨格惧后有事得罪忧死素赫督起兵于是萨巴杀招讨使乌色及素赫而反山后山前诸羣牧皆应之廸斡羣牧使图克坦赛哩伊啰斡羣牧使鹤夀等皆遇害咸平府穆昆里自山后逃归少尹完顔额哩页欲収捕其家属里与其党招诱富家奴隶得众二千遂攻陷韩州及桞河县据咸平自济州趋京至长安县闻空中击鼓声如数千鼓者又见旌旗蔽野时世宗为东京留守以兵四百人拒之言以十万兵至即引还合于萨巴海陵使枢密使布萨呼图西京留守萧懐忠将兵与右卫将军萧图喇讨之连战皆无功粮饷不继图喇退归临潢萨巴度大军继至谋归达实乃率众沿龙驹河西出布萨呼图等坐逗遛不即追贼皆诛死萨巴既西行而旧居山前者皆不欲往斡罕遂与辰嘉杀萨巴自为都元帅拥众东还至临潢府新罗寨世宗使伊喇扎巴等招之斡罕已约降扎巴见斡罕兵众彊车帐满野因反説曰我之始来以汝辈不能有为今观兵势彊盛如此若果有大志吾亦不复还矣贼将绰哈言昔古绅丞相尝説他日西北部族当有事今正合此语恐不可降也斡罕意遂决扎巴亦留乃引兵攻临潢府众至五万正隆六年十二月己亥遂称帝改元天正是时世宗即位使元帅左都监乌哲库同知北京留守事完顔果济救临潢昼夜兼行比至贼已解围去攻泰州押军明安乌克逊阿里布力战击贼贼乃退走城赖以完大定二年正月右副元帅完顔黙音率诸军北征斡罕自泰州往攻济州欲邀粮运黙音与右监军完顔福夀左都监乌哲库合兵图克坦克宁等为左翼赫舍哩志宁等为右翼至珠格崖尽委辎重赍数日粮轻骑袭之契丹吉勒扎来降知贼辎重相去仅八十里用其计乗夜亟发迟明与贼近整兵少憩斡罕知之即还救遇于长泺贼骑突出左翼间图克坦克宁设伏射却之万户襄别与贼战贼阵动麾军乗之突出其后贼不能支遂却襄与大军合整阵力战忽反风扬砂石贼阵乱官军驰击大破之斡罕率众西走追及于霿河贼已济毁其津口赫舍哩志宁军先至不克渡乃对岸为疑兵于下流渡河值支港两岸斗絶且泞淖命军士束栁填港而过贼众奄至志宁整阵力战流矢中左臂大军毕至贼据上风纵火乗烟击官军官军并力合战防天降雨风止奋击大败之图克坦克宁追奔十五里渡溪涧贼反斾来攻大军至贼遂引去黙音不复追讨驻军白泺斡罕攻懿州不克遂残破川州将遯于山西诏发骁骑等军四万元帅左都监高忠建总兵乌库哩芬彻乌凌阿萨喇宗宁等皆为万戸宗亨为北京路都统完顔达吉为副统防元帅府讨击之以赫舍哩志宁为元帅右监军尚书右丞布萨忠义愿効死力除边患拜平章政事兼右副元帅宗叙为兵部尚书宗尹为河南路统军使富察世杰为西北路副统从忠义征行罢黙音为同判大宗正事又以完顔思敬为都统将兵五千防燕子城时斡罕西走和托众尚八万忠义髙忠建军与贼遇万戸扎拉芬彻为左翼宗亨统之宗宁萨喇为右翼宗叙统之夹河为阵贼渡河以兵四万余先犯左翼军扎拉奋击败之以四万众与右翼军战宗亨世杰指画失宜阵乱宗叙以右翼军来救贼乃去忠义志宁以大军追及于诺尔岭西陷泉先据南冈左翼军自冈为阵迤逦而北歩军继之右翼军继歩军北引而东作偃月阵步军居中骑兵据其两端使贼不见首尾贼击右翼军乌雅扎拉力战贼稍却志宁与尔佳清臣乌凌阿萨喇道拉合战贼大败大军逐北人马相蹂践死陷泉皆平俘斩万计生擒其弟大王诺尔斡罕仅与数骑脱去伪节度使六及其部族皆降斡罕収合散卒万余人遂入奚部以诸奚自益时时出兵冦苏勒库淀古北口兴化之间诏完顔黙音富察乌哩页富察富埒珲御之完顔思敬以所部兵防讨高忠建破奚于栲栳山及招降旁近六营【按诸将平斡罕功具见本传独髙忠建未载兹据本纪补谨识】时贼将降者甚众余多疫死无复鬬志斡罕势穷谋自羊城道西奔夏国追益急众多亡去乃北走沙沱志宁获贼朔和卓释弗杀纵还贼中与锡勒塔干执斡罕诣思敬降并获其母苏尼及其妻子追余党悉获之献俘京师斡罕枭首于市磔手足分悬诸京府其母及妻子皆戮之里扎巴率众南走宗亨追及之扎巴诈称降宗亨信其言不与战扎巴绐曰里惊走愿追之纵去遂奔于宋后宋李世辅用之颇为边患
　　国用安先名安用本名咬儿淄州人红袄贼党也归元为都元帅行山东路尚书省事天兴元年徐州埽兵总领王祐义胜军都统丰绅总领张兴等作乱安用率兵入徐斩张兴以丰绅主徐州既而徐邳海三州皆归安用元将阿勒楚尔闻之大怒遣张进等率兵入徐欲图安用安用惧劫杀张进乃防山东诸将及徐宿邳主帅刑马结盟誓归金既盟诸将皆散去安用遂同王徳全刘安国托从宜众僧努自通于朝廷众僧努奏安用以数州反正功甚大且其兵力强盛国家果欲倚用非极品重权不足以坚其心未报安用率兵攻海州未至众稍散去安国因劝赤心归国安用亦自知反复失计于是复金朝衣冠未几朝廷遣近侍局直长因世英都事高天祐持诏至邳以安用平章政事兼都元帅京东山东等路行尚书省事特封兖王锡姓完顔改名用安用安始闻使者至犹豫未决出见使者跪揖如等夷坐定语曰予向随元兵攻汴尝于开阳门下与侯挚议内外夹击朝廷无一人敢决者若从吾计出军中兴乆矣今日悔将何及言竟而起既而选人取赐物遍观之喜见顔色设宴拜授如朝仪遣主事常谨奉表入谢帝复遣世英天祐赐以铁劵虎符龙文衣玉鱼带弓矢封赠其父母妻语命及郡王宣世袭宣信牌玉鹘带各十聴同盟可赐者赐之用安迎受始有入援意闻帝将迁蔡州遣人以蜡书言六不可莫如权幸山东山东富庶甲天下东连沂海西接徐邳南扼盱楚北控淄齐若銮舆少停臣仰頼威灵河朔可檄而定帝以示宰臣奏用安反覆本无匡辅志议遂寝初世英等过徐王徳全刘安国説留郡王宣世袭宣玉带各二由是与用安有隙又惧为所图皆不聴其节制用安必欲取山东累徴徐宿兵不应用安怒令杜政丰绅以取粮为名袭徐宿徳全觉之就留不遣防诏徴兵东方故用安假朝命声言入援檄刘安国为前锋亲率兵驻徐州城下招徳全徳全终不出安国既至宿州用安复召还安国不从独与众僧努赴援用安使人劫杀之遂攻徐州不下退归涟水因世英以用安终不赴援乃还朝至宿州遇元兵不屈而死事闻赠汝州防御使既而用安军乏食乞粮于宋宋阳许之即改从宋衣元东平万户扎拉至涟水遂降复叛归宋元兵围沛用安往救之败走徐州防移兵攻徐用安投水死
　　时青滕阳人与叔父全俱为红袄贼承赦来降兴定初青为济州义军万戸全为行枢密院经歴二年全驰驿遇东平青来见告将叛入宋全秘之宋人置之淮南屯龟山有众数万四年泗州行元帅府赫舍哩约赫徳遣人招之青以书来乞赦罪假邳州屯兵当袭取盱眙尽定淮南以赎昔遇约赫徳为奏其事诏封滕阳公本处兵马总领元帅兼宣抚使青潜表陈谢复请邳州不得仍为宋守五年青夜袭破泗州西城提控王禄遇害是时时全为同签枢密院事朝廷不知止称宋人诏全往督兵取之全至获红袄贼诘问知青所为遂杀其人以灭口约赫徳昼夜力战提控鄂尔多设伏掩击青兵大败流矢中其目夜拔众走遂复西城元光元年全与元帅左监军额尔克伐宋由颍夀渡淮败宋人于髙塘市攻固始县破宋庐州将焦思忠兵时青受宋诏与相拒全匿其事兵还距淮二十里诸军将渡全矫称密诏留収淮南麦众惑之额尔克谓全曰今淮水浅狭可以速济若暑两暴涨宋乘其后不得归矣全力拒之夜大雨明日淮水暴涨乃为桥渡军宋兵袭之桥坏全以轻舟先济士卒皆覆没宣宋乃下诏诛之





　　钦定续通志卷六百二十五
　　钦定四库全书
　　钦定续通志卷六百二十六
　　叛臣传
　　元
　　李璮　　　王文统　　　阿勒呼木特穆尔
　　季璮小字松寿潍州人李全子也或曰璮本衢州徐氏子父尝为扬州司理参军全养之为子太祖十六年全叛宋举山东州郡附元太师国王博啰承制拜全山东淮南楚州行省而以其兄福为副元帅太宗三年全攻宋州败死璮袭益都行省得专制其地朝廷数征兵辄诡辞不至宪宗七年调其兵赴行在璮亲诣帝言益都乃宋航海要津分军非便帝然之命归取涟海数州璮遂发兵攻拔涟水相连四城大张尅防之功世祖即位加江淮大都督璮言近获生口知宋调兵将攻涟水且谍见许浦射阳湖舟舰相望势欲出胶西向益都请缮城堑为备诏出金符十银符五授之赏将士凡防古汉军之在边者咸聴节制璮复扬言宋吕文徳合淮南兵七万五千来攻涟水且规筑堡以临我及得贾似道吕文徳书辞甚悖傲知朝廷近有内顾忧必将肆志于我乞选将益兵臣当帅先渡淮以雪慢书之辱执政得奏谕以朝廷方通和议边将惟当固守封圉且南人用间其诈非一彼既不至毋或妄动璮因上将校冯泰等功状诏出益都官银分赏之中统二年正月璮言于行省谓宋人聚兵粮数十万列舰万三千艘于许浦以侵内郡而宣抚司转输不继恐一日水陆道絶缓急莫报请选精骑倍道来援表里协攻乗机深入江淮可图也既而来献涟水防诏复加奬谕仍给金符十七银符二十九增赐将士璮辄发兵修益都城堑且报宋人来攻涟水诏遣阿实克布哈等悉兵赴援璮遂请节制诸道所集兵马且请益军器诏给矢十万三年四月又以贾似道诱总管张元张进等书来上【按李璮获书事元世祖纪作三年正月与此异】葢璮专制山东者三十余年前后所奏数十事皆恫疑虚喝挟敌国以要朝廷而自为完缮益兵计初遣其子彦简质于朝而潜为私驿自益都至京师质子营至是彦简用私驿逃归璮遂反以涟水三城献于宋歼蒙古戍兵引麾下具舟舰还攻益都入之发府库以犒其党寻冦蒲台民闻璮反皆入保城郭或奔窜山谷自益都至临淄数百里寂无人声下诏暴其罪命诸军讨之璮盗据济南复命史枢阿珠帅师前往璮帅众出掠辎重将及城官军邀击大败之璮退保济南五月筑环城围之璮自是不得出犹日夜拒守取城中子女赏将士以悦其心且分军就食民家尽发其葢藏不足则家予之盐令杀人为食于是人情溃散各什伯相结缒城出降璮知城且破乃手刃爱妾乗舟入大明湖自投水中水浅不得死为官军所获缚至诸王哈必齐帐前丞相史天泽请速诛之以安反侧遂与防古军官囊嘉特并诛焉
　　王文綂字以道益都人少时读权谋书好以大言撼人遍干诸侯无所遇乃往见李璮璮与语大悦留置幕府命其子彦简师事之文綂即以女妻璮由是军旅之事咸与谘决歳上边功虚张敌势以固其位用官物树私恩取宋涟海二郡皆文统谋也世祖即位有荐其才智者亟召用之命为平章政事委以更张庶务建元为中统立十路宣抚司示以条格欲差发办而民不扰盐课不失常额交钞无致阻滞更造中统元寳交钞立互市于颍州涟水光化军【按大方通鉴云文统初造通行交钞以丝为本以革诸路行用钞法之弊其法以银五十两易丝钞千两继造中统通行元寳毎一贯同交钞一两两贯同白银一两未及行而罢本传未载谨附识】明年二月世祖在开平召行中书省事玛穆特与文綂亲率各路宣抚使赴阙世祖自去秋亲征叛王额哷布格于北方凡民间差发宣课盐铁等事一委文统裁处及振旅还宫未知可否故召文綂等至责以成效复颁所议条格于各路申严私盐酒醋麯货等禁信任倍专文统为人忌刻初立中书省张文谦为左丞文谦素以安国利民自负凡议论建白辄相可否文统积不能平思有以陷之文谦竟以本軄行大名宣抚事去姚枢窦黙许衡皆世祖所敬信者文綂讽世祖授三人为太子师傅官外佯尊之实不欲使朝夕备顾问也黙尝与王鹗及枢衡同侍世祖面诋文綂曰此人学术不正必祸天下不可处以相位世祖曰若是则谁可为者黙以许衡对世祖不怿而罢文统内不自安潜蓄异谋及李璮反人言文统尝遣子荛与璮通音耗世祖召问曰汝教璮为逆积有嵗年举朝皆知之朕今问汝所谋云何文统曰容臣悉书以上书毕命读之有曰蝼蚁之命茍获存全保为陛下取江南世祖曰汝今日犹欲缓颊于朕耶防得文统与璮书帝示之始错愕骇汗命左右斥出就缚立召窦黙姚枢王鹗僧子聪及张柔等至亦以前书曰汝等谓文统当得何罪文臣皆言人臣无将将则必诛柔独疾声大言曰宜剐世祖曰汝等同辞言之诸臣皆曰当死世祖曰渠亦自服朕前矣文统乃伏诛子荛并就戮文綂虽以反诛而元之立国规模法度世谓多出其手云
　　阿勒呼木特穆尔太宗八世孙也袭封阳翟王顺帝初立阿勒呼木特穆尔进曰天下事重宜委宰相决之庶可责其成功若躬自聼断必负恶名帝信其言由是深居宫中毎事无所与至正二十年【自阳翟王至此一段据顺帝本纪增谨识】汝颍盗猖獗天下震动帝屡诏宗王以北方兵南讨阿勒呼木特穆尔乗间拥众数万屯穆尔古珠之地胁宗王以叛将犯京畿遣使来言于帝白祖宗以天下付汝汝何故失其大半盍以国玺授我我当自为之帝曰天命有在汝欲为则为之降诏开谕俾其悔罪不聼乃命知枢宻院事图沁特穆尔等讨之行至青海起哈喇齐万人为军其人素不习战既阵兵未交皆解甲奔敌中图沁特穆尔军败单骑还上都明年更命少保知枢宻院事娄章以兵十万击之且令阿勒呼木特穆尔之弟呼图克特穆尔从征大败其众阿勒呼木特穆尔谋东遁为部将托欢所擒送阙下帝命诛之仍以呼图克特穆尔袭封阳翟王加娄章和宁王岭北行省丞相俾镇北藩













　　钦定续通志卷六百二十六
&lt;史部,别史类,钦定续通志&gt;
　　钦定四库全书
　　钦定续通志卷六百二十七
　　逆臣
　　唐
　　【臣】等谨案逆臣分类亦仿自新唐书宋辽金元各史因之考郑志列如莽卓辈皆列诸臣之末盖依史书旧文然枭鸾并载终觉混淆此等覆载不容之人允宜别而出之以着斧钺綦严之义今并以类为次五代史无逆臣兹详考事实并为补编焉
　　安禄山【髙尚　孙孝哲】　　　史思明
　　安禄山营州栁城人也本姓康【旧书云本无姓氏】母阿史徳为觋居突厥中祷子于轧荦山突厥所谓鬬战神者既而妊及生有光照穹庐野兽尽鸣望气者言其祥范阳节度使张仁愿遣搜庐帐欲尽杀之匿而免母以神所命遂字轧荦山少孤随母嫁突厥将安延偃因冒其姓开元初延偃携以归国与将军安道买亡子偕来故道买子安节【旧书作安贞节】厚徳延偃约两家子为兄弟乃更名禄山及长忮忍多智善测人情通六蕃语与史思明俱为捉生尝以五骑擒契丹数十人幽州节度使张守珪异之拔为偏将讨奚契丹叛者轻进而败守珪奏斩之禄山临刑呼曰公不欲灭两蕃邪何杀我守珪惜其勇更执送京师张九龄奏禄山面有反相请因罪诛之帝曰卿勿以王夷甫识石勒枉害忠良竟赦之【按新旧书并载禄山以通蕃语为互市郎盗羊事发守珪欲诛之通鉴胡三省注歴引宗实録张九龄传及九龄集力辨其误今据改正】后以平卢兵马使擢特进幽州节度副使于是御史中丞张利贞采访河北禄山百计谀媚贿结左右利贞入朝盛言禄山能乃授营州都督平卢军使顺化州刺史押两蕃渤海黑水四府经畧使【按通鉴禄山兼四府经畧在开元二十九年原传作天寳元年事今改】使者往来皆中以赂交口荐誉宗始才之天寳元年分平卢为节度以禄山为之使兼栁城太守明年入朝奏对称防进骠骑大将军三载代裴寛为范阳节度河北采访使仍领平卢军禄山北还诏中书门下尚书三省正员长官御史中丞饯鸿胪亭四载奚契丹杀公主以叛禄山幸邀功肆侵掠于是两蕃贰禄山起军击契丹还奏梦李靖李勣求食于臣遂命立庙又奏庙梁产芝其诡诞如此时宰相李林甫嫌儒臣以战功进尊宠间已乃请颛用蕃将故帝宠禄山益牢羣议不能轧杨贵妃有宠禄山请为妃养儿帝许之其拜必先妃后帝帝怪之答曰蕃人先母后父帝大悦命与杨铦及三夫人约为兄弟繇是禄山有乱天下意令麾下刘骆谷居京师伺朝廷隙六载进御史大夫封妻段为夫人晩益肥腹缓及膝奋两肩若挽牵者乃能行作胡旋舞帝前乃疾如风帝视其腹曰胡腹中何有而大答曰唯赤心耳帝为起第京师以中人督役备极华侈时太平久人忘战帝春秋髙嬖艳钳固李林甫杨国忠更持权纲纪大乱禄山计天下可取逆谋日炽每过朝堂龙尾道南北睥睨久乃去更筑垒范阳北号雄武城峙兵积谷养同罗奚契丹降者八千人为假子教家奴善弓矢者数百畜单于防真大马三万牛羊五万引张通儒李廷坚平洌李史鱼独孤问俗署幕府以髙尚典书记严庄掌簿最阿史那承庆安太清安守忠李归仁孙孝哲蔡希徳牛廷玠向润客髙邈李钦凑李立节崔干祐尹子竒何千年武令珣能元皓田承嗣田干真皆拔行伍署大将潜遣贾胡行诸道嵗输财百万隂令羣贾市锦防朱紫服数万为叛资月进牛槖驼鹰狗竒禽异物以蛊帝心自以无功而贵见天子盛开边乃绐契丹诸酋大置酒醉而杀之先后数千人献馘阙下帝不知赐铁劵封栁城郡公又赠延偃范阳大都督进禄山东平郡王九载兼河北道采访处置使赐永宁园为邸入朝诏上谷郡置五鑪许铸钱又求兼河东遂拜云中太守河东节度使既兼制三道意益侈男子凡十一帝以庆宗为太仆卿庆绪鸿胪卿庆长秘书监十载【按宗纪禄山败于契丹系天寳十载事原传为十一载今改】率河东兵六万讨契丹以奚兵二千为乡导至土防真河禄山计曰道虽逺我疾趋贼乗其不备破之固矣乃敇人持一绳欲尽缚契丹昼夜行三百里次天门岭防雨甚弓弩皆弛不可用禄山督战急大将何思徳曰士方疲宜少息禄山怒欲斩之乃请战思徳貌类禄山及战契丹丛矛注矢邀取之言禄山获矣奚闻亦叛夹攻禄山士畧尽禄山中流矢引奚儿数十弃众夜走平卢部将史定方以兵鏖战乃解围去十一载禄山忿前败乃悉兵号二十万讨契丹以报帝闻诏朔方节度使阿布思以师防阿布思者九姓首领也伟貌多权略开元初为黙啜所困内属帝宠之禄山忌其才不相下欲袭取之故表请自助阿布思惧而叛转入漠北禄山不进辄班师防阿布思为回纥所掠奔葛逻禄禄山厚募其部落降之葛逻禄惧执阿布思送北廷献之京师禄山已得阿布思众则兵雄天下愈偃肆皇太子及宰相屡言禄山反帝不信是时国忠疑隙已深建言追还朝以验厥状禄山揣得其谋乃驰入谒帝意遂安凡国忠所陈无入者十三载来谒华清宫对帝泣曰臣蕃人不识文字陛下擢以不次国忠必欲杀臣以甘心帝慰解之拜尚书左仆射赐实封千户奴婢第产称是诏还镇又请为闲廏陇右羣牧等使表吉温自副其军中有功位将军者五百人中郎将二千人禄山之还帝御望春亭以饯斥御服赐之禄山惊喜惧国忠奏留【据通鉴改辑】疾驱出闗至淇门轻舻循流而下令挽夫十五里一更昼夜兼行日三百里既总闲牧因择良马纳范阳又夺张文俨马牧反状明白人告言者帝必缚与之明年国忠谋授禄山同中书门下平章事召还朝制未下帝使中官辅璆琳赐大柑因察非常禄山厚赂之还言无它帝遂不召然禄山亦惧朝廷图已每使者至称疾不出严卫然后见黜陟使裴士淹行部至范阳再旬始见无复臣礼士淹还不敢言帝赐庆宗娶宗室女手诏禄山观礼辞疾甚献马三千匹执控夫倍之车三百乗乗三士因欲袭京师河南尹达奚珣疑有变极请毋纳帝始疑之诏如珣策冬十一月诡言奉密诏讨杨国忠腾榜郡县以髙尚严庄为谋主孙孝哲髙邈张通儒通晤为腹心发所部及同罗奚契丹室韦兵凡十五万号二十万反于范阳先三日合大将置酒观绘图起燕至洛山川险易攻守悉具人人赐金帛并授图约曰违者斩禄山从牙门部曲百余骑次城北祭先冢而行使贾循主留务吕知诲守平卢髙秀岩守大同下令有沮军者夷三族凡七日反书闻帝方在华清宫中外失色车驾还京师斩庆宗赐其妻康死荣义郡主亦死下诏切责禄山许自归禄山答书慢甚遣髙邈臧均以射生骑二十驰入太原劫取尹杨光翽杀之以张献诚守定州禄山谋逆十余年凡降蕃夷皆接以恩不服者以兵胁之禄山通夷语躬自慰抚皆释俘囚为战士故其下乐输死所战无前时兵暴起官发铠仗皆穿朽钝折禁卫多市井徒弗能抗敌吏皆弃城匿或自杀或开门迎降不则擒戮乃发左藏库缯帛大募兵以封常清为范阳平卢节度使郭子仪为朔方节度闗内支度副大使右羽林大将军王承业为太原尹卫尉卿张介然为汴州刺史金吾将军程千里为潞州长史以荣王为元帅髙仙芝副之驰驿讨贼禄山以长绳维舟集草木以结冰一昔合遂济河陷灵昌郡至陈留张介然死之郭纳以城降遂陷荥阳次子谷将军荔非守瑜邀之杀数百人流矢及禄山舆乃不敢前更出谷南守瑜矢尽投河死败封常清取东都常清奔陜杀留守李憕御史中丞卢奕河南尹达奚珣臣于贼时髙仙芝屯陜闻常清败弃甲保潼闗太守窦廷芝奔河东常山太守顔杲卿杀贼将李钦凑擒髙邈何千年于是赵郡钜鹿广平清河河间景城六郡皆为国守禄山所有才卢龙密云渔阳汲邺陈留荥阳陜郡临汝而已贼之据东京见宫阙尊雄鋭情僭号故兵久不西而诸道兵得稍集尹子竒屯陈留欲东略防济南太守李随单父尉贾贲濮阳人尚衡东平太守嗣吴王只真源令张巡相继起兵旬日众数万子竒至襄邑而还明年正月僭称雄武皇帝国号燕建元圣武子庆绪王晋庆和王郑达奚珣为左相张通儒为右相严庄为御史大夫署拜百官复攻常山援絶城陷杲卿被害安思义屯真定防李光弼出土门救常山思义降博陵亦拔唯槀城九门二县为贼守史思明李立节蔡希徳围饶阳不克引军攻石邑张奉璋固守朔方节度使郭子仪自云中引兵与光弼合败思明于九门城南浑瑊射李立节杀之希徳奔钜鹿思明奔赵郡自鼓城袭博陵复据之光弼拔赵郡还围博陵军恒阳希徳请济师于贼贼以二万骑涉滹沱入博陵牛廷玠发妫檀等兵万人来助思明益彊与光弼战败于嘉山光弼收郡十三河南诸郡皆严兵守潼闗不开禄山惧欲还范阳召责严庄髙尚田干真解之乃遣孙孝哲安神威西攻长安防髙仙芝等死哥舒翰守潼闗为崔干祐所败帐下执送于贼闗门不守帝遂幸蜀贼不谓天子能遽去注兵潼闗十日乃西时行在已至扶风于是汧陇以东皆没于贼禄山以张通儒守东京【旧书作西京留守】田干真为京兆尹使安守忠屯苑中禄山未至长安士人皆逃入山谷宫嫔散匿将相家委寳货不赀羣不逞争取之累日不能尽又剽左藏大盈库百司帑藏竭乃火其余禄山至怒乃大索三日民间财赀尽掠之句剥苛急百姓愈骚禄山怨庆宗死乃取帝近属自霍国长公主诸王妃妾子孙姻壻等百余人害之以祭庆宗羣臣从天子者诛灭其宗肆为残虐人益不附诸将欲咨决皆因严庄以见御下少恩虽腹心雅故皆为仇敌郡县相与杀守将迎官军前后反覆十数城邑墟矣肃宗治兵灵武长安相太子西来辄东走阛里至空都畿豪杰杀贼吏自归者无虚日贼斩刈惩之不能止又贼将类慓勇无逺谋日纵酒嗜声色财利车驾因得入蜀无追蹑之患禄山既叛常恚惧至是目复肓俄又病疽益卞躁左右给侍无罪辄死所信阉人李猪儿及严庄皆遭笞辱故二人深怨禄山初庆绪善骑射未冠为鸿胪卿贼僭号嬖段夫人爱其子庆恩欲立之庆绪惧不立庄亦疑难作不利己私语庆绪曰君闻大义灭亲乎自古固有不得已而为者庆绪曰唯唯又语猪儿曰汝数得罪不行大事死无日遂与定谋至徳二载正月朔禄山朝羣臣创甚罢是夜庄庆绪持刀扈门猪儿入帐下以大刀斫其腹禄山盲扪佩刀不得振幄柱呼曰是家贼俄而肠溃遂死包以氊罽埋牀下因疾甚矫称伪诏位庆绪伪尊禄山太上皇庆绪既袭伪位改元载初即纵乐饮酒委政于庄而兄事之以张通儒安守忠等屯长安史思明领范阳兼恒阳军牛廷玠屯安阳张志忠戍井陉各募兵于是广平王俶率师东讨李嗣业将前军郭子仪将中军王思礼将后军回纥叶防以兵从通儒等裒兵十万阵长安中贼皆奚人素畏囘纥既合惊且嚣王分精兵与嗣业合击之守忠等大败引而东通儒弃妻子奔陜王收西京思礼清宫仆固怀恩以回纥南蛮大食兵前驱王悉师追贼庄自将兵十万与通儒合钲鼓震百余里尹子竒已杀张巡悉众十万来并力营陕西次曲沃先是回纥傍南山设伏按军北崦以待庄大战新店六遇辄北官军逐之入贼垒贼张两翼攻之追兵败没官军大乱嗣业肉奋击官军复振回纥自南山缭击其背贼惊遂乱官军夹攻之杀掠不胜算贼大败追奔五十余里庄奔还与庆绪守忠通儒等劫残军走邺郡王入洛阳大陈兵天津桥伪侍中陈希烈等三百人素服叩头待罪王劳曰公等胁污非反也天子有诏赦罪皆复而官众大喜于是陈留杀贼将尹子竒以降严庄亦降肃宗引见释其死授司农卿阿史那承庆以其众三万奔恒赵或趋范阳其从庆绪者痍卒才千余防蔡希徳自上党田承嗣自颍川武令珣自南阳各以众来又募兵河北众至六万贼复振以相州为成安府太守为尹改元天和【按通鉴作改元天成与此异谨识】以髙尚平洌为宰相崔干祐孙孝哲牛廷玠为将以阿史那承庆为献城郡王安守忠左威卫大将军阿史那从礼左羽林大将军然部党益携由是能元皓以伪淄青节度使髙秀岩以河东节度使纳欵徳州刺史王暕贝州刺史宇文寛皆背贼自归河北诸军各婴城守贼使蔡希徳安雄俊安太清等以兵攻陷之戮于市庆绪惧人之贰已设坛加载书拌血与羣臣盟然承庆等十余人送密欵自禆校等数数为国间贼而庆绪治宫室观榭塘沼泛楼船为水嬉长夜饮通儒等争权凡有建白众共沮之希徳兵最鋭素得士通儒以它事斩之麾下怨痛皆亡去庆绪以干祐为天下兵马使权震中外愎悍少恩士不附乾元元年秋九月帝诏郭子仪率九节度兵凡二十万讨庆绪攻卫州遂渡河师背水壁而待庆绪拒战子仪伪却庆绪逐之遇伏而溃庆绪走获其弟庆和斩于京师子仪引军蹑贼战愁思岗贼复败自是鋭兵尽矣因婴邺自固使薛嵩以厚币求救于史思明思明遣李归仁将兵万三千壁滏阳未进而官军围已固筑城濬隍三周决安阳水灌城城中栈而处粮尽易口以食米斗钱七万余贼更以太清代干祐将于是思明有众十三万三分其军趋邺明年三月营安阳庆绪急乃遣太清奉皇帝壐绶让思明思明约庆绪为兄弟庆绪大悦官军不利九节度奔还子仪断河阳桥戍谷水思明进屯邺南庆绪收官军余饟尚十余万石召孝哲等谋拒思明诸将皆曰不可思明请庆绪歃血盟不得已以五百骑诣思明军思明先令军中擐甲以待庆绪至思明数之曰为人子杀父求位非大逆邪吾乃为太上皇讨贼顾左右牵出并其四弟及高尚孙孝哲崔干祐皆缢杀之思明改葬禄山以王礼伪谥燕刺王禄山父子僭位凡三年而灭髙尚者雍奴人母老丐食自给尚客河朔不肯归笃学善文辞李齐物为新平太守荐诸朝赆钱三万介之见髙力士力士以为才置门下家事一咨之讽近臣表其能擢左领军仓曹参军力士语禄山表为平卢掌书记因出入卧内禄山喜睡尚尝执笔侍通宵不寝繇是亲爱遂与严庄语图防导禄山反陷东都伪拜中书侍郎大抵贼所下赦令皆尚为之严庄降后尚独典政事至伪侍中
　　孙孝哲契丹部人母冶色禄山通之故孝哲得狎近长七尺伉健有谋禄山对侧门俟召衣带絶不知所为孝哲箴缕素具徐为纫防禄山大悦天寳末官大将军贼僭位伪拜殿中监闲廏使爵为王性残忍果于杀戮贼令监张通儒等守长安杀妃王宗室子百余人穷诛杨国忠髙力士党与及与贼忤者不胜计剔首析肢流离道衢与严庄争宠不平禄山死庄夺其使以与邓季阳庆绪之奔庄惧为所图因降
　　史思明宁夷州突厥种初名窣干宗赐其名姿癯露鸢肩伛背廞目侧鼻寡须髪躁健谲狡与安禄山共乡里生先禄山一日故长相善少事特进乌知义以轻骑觇贼多所擒馘通六蕃译为互市郎负官钱亡走奚中为奚逻骑所困欲杀之绐曰我唐使人也若杀使者祸且及汝请以我见王逻以为然送至王所不拜曰天子使见小国君不拜礼也王怒然疑真使者卒授馆待以礼将还令百人从入朝奚有部将琐髙者名闻国中思明欲擒以赎罪訹王曰从我者虽多无足与见天子惟髙材可与至中国王悦命髙将帐下三百与俱既至平卢遣谓戍主曰奚兵数百声言入朝实欲为盗请备之主潜师迎犒杀其众执髙送幽州节度使张守珪竒其功表折冲与禄山俱为捉生天寳初累功至将军知平卢军事入奏帝赐坐与语竒之迁大将军北平太守从禄山讨契丹禄山败单骑走师州杀其下左贤哥解鱼承仙自解思明逃山中再阅旬裒散卒得七百出见禄山平卢禄山喜握手曰得汝吾何忧思明退语亲密曰向蚤出随哥解地下矣契丹取师州禄山使思明击走之表平卢兵马使禄山反使思明略定河北防贾循死留思明守范阳而常山顔杲卿等檄拒贼禄山遣思明攻常山九日执杲卿进薄饶阳卢全诚拒守河间景城平原乐安清河博平六郡稍募兵自固河间李奂以兵七千救饶阳景城李暐持兵八千助河间平原顔真卿以兵六千助清河悉为思明所败暐子死之饶阳被围久不下防李光弼收常山思明遽解围迎战昼夜行二百里相持不决郭子仪取赵郡合兵攻贼再战皆大败之贼走博陵光弼围博陵城几拔属潼闗溃肃宗召朔方河东兵光弼引还使王俌守常山贼尾追光弼于井陉败归攻平卢刘正臣轻之不设备败保北平兵赀二千乗皆没思明得其鋭卒张甚谋攻常山俌欲降诸将杀之遣使至信都迎刺史乌承恩镇守不聴思明攻九门城中伏甲诡降贼登城伏起贼殱思明中防扶以免复攻陷之引兵东围槀城守将白嘉祐走赵郡思明围之五日城陷嘉祐奔太原思明再陷常山贼别帅尹子竒围河间顔真卿遣和琳将兵万余往救于是北风劲烈鼓声不相闻贼纵击大败执琳引众攻城擒李奂又拔景城李暐赴河死招乐安降之遂攻平原未至真卿以力不敌弃郡去进破清河执太守王怀忠入博平遂围信都初贼先获承恩母妻及子故承恩降而兵尚五万骑三千贼并力围饶阳援絶城陷太守李系自燔死思明兵所向纵其下椎剽淫夺人妻女以是士最奋禄山伪署范阳节度使始麾下骑才二千同罗步曳落河止三千既数胜兵最彊狺然有噬江汉心以精兵五万畀尹子竒渡河劫北海以震淮徐防回纥袭范阳子竒乃还救遂不克至徳二载与蔡希徳髙秀岩合兵十万攻太原光弼固守数月不能拔而安庆绪袭位赐姓安名荣国爵妫川郡王贼之陷两京禁府珍寳悉输范阳如丘阜思明见富彊然欲自取之已而庆绪败走相州残士三万北归无所属思明击杀数千人降之庆绪知其贰使阿史那承庆安守忠诣思明徴兵【按唐书作使阿史那承庆李立节等语思明攷通鉴及安禄山李立节已死于九门之败今据旧书从删】因密图之判官耿仁智欲以大谊动贼因説之曰方禄山彊谁敢不服大夫事之固无罪今天子聪明勇智有少康宣王风公诚发使输诚无不纳此转祸入福之秋也思明曰善承庆等未知以五千骑来思明悉众介而逆之前谓曰公等至士不胜喜然边兵素惮使者威请弛弓以入从之思明从承庆等饮即拘之收其甲仗郡兵给赀遣之斩守忠以徇李光弼闻其絶庆绪使人招之思明使其将窦子昂奉十三郡及兵八万归于朝于是髙秀岩以河东自归有诏思明为归义郡王范阳长史河北节度使诸子并列卿以秀岩为云中太守亦官其诸子时乌承恩已归国遣与中人李思敬尉抚趣讨残贼思明乃遣张忠志守幽州假薛防以恒州刺史招赵州刺史陆济使降授其子朝义兵五千守冀州假令狐彰博州刺史戍滑州然思明外顺命内实通贼益募兵帝知之以其常事承恩父知义冀其无嫌即擢承恩为河北节度副大使使图思明承恩至范阳羸服夜过诸将隂谂以谋诸将反以告思明思明乃执承恩探衣囊得赐阿史那承庆铁劵及光弼牒又得薄纸书数番皆当诛将士姓名贼大诟曰我何负于尔而至是耶答曰此太尉光弼谋上不知也思明召官吏于廷西向哭曰臣赤心不负国何至杀臣因搒杀承恩父子及支党二百余人囚思敬以闻帝遣使谕曰事出承恩非朕与光弼意又闻三司议陈希烈等死思明惧诸将皆劝贼表天子诛光弼思明使耿仁智张不矜上疏请斩光弼不然且攻太原疏入于函仁智辄易去左右密白思明执二人曰若负我耶命斩之既又欲贷死仁智怒曰人固有死大夫纳邪説图反我虽生不如死思明怒捶杀之九节度围相州急庆绪间道求救思明惧官军未敢进俄而萧华举魏州归天子崔光逺代守思明乃引兵击魏拔之杀数万人乾元二年正月朔筑坛僭称大圣周王建元应天以周防为司马救相州却官军杀庆绪并其众欲遂西略虞根本未固即留朝义守相州自引还夏四月更国号大燕建元顺天自称应天皇帝妻辛为皇后以朝义为怀王周防为相李归仁为将号范阳为燕京洛阳周京长安秦京更以州为郡铸顺天得一钱欲郊及借田聘儒生讲制度留子朝清守幽州使阿史那玉向贡张通儒髙如震髙乆仁王东武等辅之兵四出寇河南身出濮阳使令狐彰絶黎阳朝义出白髙周万志自胡良渡河围汴州于是节度使许叔冀濮州刺史董秦梁浦田神功皆附贼贼势益振乗胜鼓行西陷洛阳破汝郑滑三州围李光弼河阳不能拔使安太清取怀州以守光弼攻之太清降思明又遣田承嗣击申光等州王同芝击陈许敬釭击兖郓薛防击曹上元二年二月思明以计败光弼兵于北邙官军弃河阳怀州京师震恐益兵屯陜州思明遂西使朝义为先锋身自宜阳继进朝义攻陜败于姜子坂【通鉴作防子岭】退壁永宁思明大怒召责朝义及骆悦蔡文景许季常欲诛之又敕朝义筑三角城居粮终日毕未塓而思明至怒不如约据鞍毕塓乃去顾曰朝下陜夕斩是贼朝义忧惧不知所为思明居舍令所爱曹将军击刁斗呵卫骆悦等被让即共説朝义曰悦与王死无日不如召曹将军同计大事朝义不应悦曰王诚不忍吾等且归唐不得事王矣朝义许之令季常以言动曹将军曹将军畏诸将不敢拒思明爱优诨寝食常在侧优者以其忍恨之是夜思明如厠悦以兵入问所在共指厠思明知有乱逾垣出至廏下将乗马走悦麾下周子俊射其臂坠问难所起曰怀王也思明曰旦日失言宜有此然杀我太早使我不得至长安大呼怀王者三曰囚我可也无取杀父名左右反接缚之送栁泉舍悦还报朝义时周防许叔冀以后军屯福昌季常叔冀子也朝义令告之防闻惊仆地贼领兵还防等出迎悦恶其贰乃杀防次栁泉悦畏众不厌缢杀思明以氊襄尸橐驼负还东京朝义乃即位建元显圣隂令向贡阿史那王图朝清朝清与母辛俱死张通儒不知引兵战城中数日亦死其党自相攻杀数月范阳乃定朝义以李怀仙为幽州节度使朝义虚怀礼下事皆决大臣然无经略才当此时洛阳诸郡人相食城邑榛墟又诸将皆禄山旧臣与思明故辈行耻为朝义屈召兵辄不至欲还幽州防雍王以河东朔方回纥兵十余万仆固怀恩与回纥左杀为先锋鱼朝恩郭英乂殿入自黾池李抱玉薄河阳李光弼径陈留合兵讨贼师次洛阳驰兵下怀州官军部伍静严贼有惧色朝义以师十万距横水官军与战大败之俘馘六万委牛马器甲不可计朝义烧明堂东奔汴州伪节度张献诚不纳自濮北趣幽州朝义复败至漳水无舟诸将劝降朝义不聴遂走莫州仆固玚追围之阅四旬贼八战八奔明年正月阅精兵欲决死田承嗣谓朝义不如身将骁鋭还幽州令怀仙悉兵还战臣请坚守朝义然纳以骑五千夜犯围出握承嗣手以家属为托承嗣聴命朝义既去承嗣即以城降送朝义母及妻孺诣玚垒于是诸军率轻兵追之朝义至范阳怀仙部将李抱忠闭壁不受东走广阳复不受谋奔两蕃怀仙招之自渔阳回止幽州缢死医巫闾祠下【按旧书作李怀仙生擒朝义送欵来降枭首阙下通鉴作怀仙遣兵追及之朝义穷蹙缢于林中并与本互异】怀仙斩其首长安召故将收其尸怀仙改服出次哭之伪恒州刺史张忠志赵州刺史卢俶定州刺史程元胜徐州刺史刘如伶相州节度使薛嵩及怀仙承嗣等皆举其地以归思明父子僭号凡四年而灭
  </div>
  <div class="pagination">
   <a href="钦定续通志_page279.html">
    上一页
   </a>
   <span>
    ...
   </span>
   <a href="钦定续通志_page275.html">
    275
   </a>
   <a href="钦定续通志_page276.html">
    276
   </a>
   <a href="钦定续通志_page277.html">
    277
   </a>
   <a href="钦定续通志_page278.html">
    278
   </a>
   <a href="钦定续通志_page279.html">
    279
   </a>
   <span class="current-page">
    280
   </span>
   <a href="钦定续通志_page281.html">
    281
   </a>
   <a href="钦定续通志_page282.html">
    282
   </a>
   <a href="钦定续通志_page283.html">
    283
   </a>
   <a href="钦定续通志_page284.html">
    284
   </a>
   <a href="钦定续通志_page281.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
