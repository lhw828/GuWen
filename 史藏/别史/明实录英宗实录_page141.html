<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 141 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 141 页/共 263 页</h1>
    <div class="content">　　○达贼犯狭西凉州永昌堡副总兵署都指挥同知萧敬拥兵不出任其虏掠而去参赞左副都御史宋杰奏敬等玩寇失机乞治其罪诏姑宥之
　　○户部奏召商纳边粮官给价银每一两宣府仓纳新米豆一石七斗万全左右卫仓纳陈米豆二石四斗怀来永宁二仓纳豆二石七斗从之
　　○巡按湖广监察御史侯爵奏近见苗蛮累被黎平府土兵杀败及沅靖二州夷丁洞民俱骁勇惯战已编成甲队操守地方乞量为免其税粮俾奋勇杀贼事下户部请行湖广贵州二布政司量免二年租税从之
　　○庚申命故辽东铁岭卫带俸达官都指挥使康福子宁袭为都指挥同知
　　○镇守山西左副都御史罗通奏户部送银二万两令臣责付山西布政司派属籴买粮草缘山西地方天旱无收若复籴粮则米价愈贵贫民无食况近日大同道路已通粮储稍足惟怀仁县浑源州朔州三处缺粮已尝拨军于太原府仓领米一万石运给若犹不足乞以前银分送各该官司令本处操备官军按月支本色米一次给折色银一次则军无乏食民省籴运实为两便事下户部请如其言每银一两准粮二石五斗给与军用从之
　　○夜火星犯垒壁阵第六星
　　○辛酉擢茂山卫千户徐璘为署指挥佥事巡按监察御史吴中荐其智谋精审试中故也
　　○初龙门所仓有粮七万八千六百余石贼至不守至是路通官军有取口窃取者事觉左侍郎刘琏乞命都指挥杨信拨军运入怀来永宁城官仓收贮以备支用事下户部请如其言仍行宣府总兵官分遣夜不收及行吏部取原经官攒赴开平马营等处巡视守候拨运从之
　　○襄陵王冲炑奏臣有母及妃又有子女八人皆已长成分居各乏使女供用乞于浣衣局拨赐或许令军民之家选取命于军民之家有情愿者听买二十五人
　　○户部奏昨会官议景泰二年事宜以其在京军马数多宜于各处存留粮内增运二十万石赴京备用应赏运粮军钞俱于淮安临清二处取给放回运粮官军其船有损坏者责令本卫掌印官办料协同修理修造遮洋船乞于宝船厂见卸木料支用各处管洪闸官毋得坐视河岸坍塌不理及推故躲避致令船只挤塞河路民运京粮不许有司放富差贫各卫运粮军已有指挥千百户管理其把总等官多者宜从革去免致科扰辽东开中浙盐因价重无人上纳宜比旧减三斗奏上诏以漕运重务管河道部官及各布按二司委官敢有仍前慢事者听巡河御史具奏治以重罪御史有阿徇者并罪之余悉如议
　　○已故清平伯吴英支过禄米八百余石户部请于英男玺优给禄米内扣除还官命仍给与之
　　○修南京正阳门城垣并中和石桥
　　○夜黑云数丈横贯北斗魁苍白云三道东西亘天
　　○壬戌诏安远侯柳溥南京禄米准拨三十石于京仓取给从溥奏请也
　　○命以南京龙江批验所掣挚余盐准给南京各卫门官俸每盐五斤折米一斗从户部奏请也
　　○昏刻月犯鬼宿金星犯天江上星
　　○癸亥升吏科掌科事给事中程信兵科掌科事给事中蒋性中俱为本科左给事中各以本科都给事中奏保也
　　○置通州大运西仓土堡仓居通州城外光是虏犯京师监守者无以保障悉逃去故令立堡
　　○甲子迤北瓦剌使臣皮儿马黑麻以马三匹贡  太上皇帝礼部官乞送御马监交收命给价如例仍加赏彩币六表里
　　○擢监生陈谟杨穟俱为礼科给事中
　　○升提督漕运南京广洋等卫指挥佥事朱谅王瑗俱为署都指挥佥事协同总兵官漕运以巡按直隶监察御史赵缙言谅等漕运年久谙历事情乞加旌擢也
　　○南京吏部尚书魏骥乞致仕从之
　　○兵部言顷者瓦剌太师也先及知院阿剌等所遣使臣入贡宜循例升职以慰远情从之于是命也先使臣把秃为指挥使脱脱及绰班俱为指挥同知阿剌使臣失该为指挥同知把速台为指挥使俱给赐纱帽钑花金带
　　○江西道监察御史许仕达言往岁北虏横侵  上皇播越斯时  宗庙社稷危于缀旒伏自  皇上嗣登大宝不越期年之间而外夷效顺  上皇回京足以见天意之有在于陛下矣天意有在于  陛下岂徒然哉盖以  陛下有可为之资有可为之德能为  宗社建可久之业为生灵垂无疆之休故特默相神助而保佑命之也天意如此欲有为以奉承之舍圣学何以哉圣学既明则凡庶务之得失人才之邪正莫不了然于心胸之间而自不为群小所蔽今闻  陛下举经筵旧典既有意乎此矣然每月不过初六十六二十六三日而已如遇寒暑援例停止即孟子所谓一日暴之十日寒之者安能有成  哉正统间上下蒙蔽无敢言者酿成大患  陛下明知之矣今又欲因循故事蹈袭前辙恐非所以奉承乎天意此臣所以冒万死为  陛下言之今  陛下欲实明圣学以立大本以承天意则当于经筵之外延儒臣深明理学者寘之便殿不论寒暑但于应务之余即与讲求经史尧舜之仁桀纣之暴善者固可以为法恶者亦可以为戒实用工夫务求通贯验之于史会之于心以应当世无穷之变将见遇所当为而必为所不当为而必止天下有不治者未之有也至若北虏讲和尚难深信臣窃观女直之于宋奉还韦后及三梓宫和好已成矣然而不数年后举南侵之师又自弑其母而起盖豺狼野心叛服不常况今也先又其凶狡之尤者乎今使轺往来接迹道路金币赏赐所费不赀安知其不以此坐致我之空虚待彼士马之精强而后兴无厌之欲发难从之请如去年妄动大众也哉今朝廷择将之方治兵之政车马器械之制号令赏罚之权莫不各有成筭无待于言臣愿窃以为献者惟在勿怀怠心而已大同等处宜积粮储以防之居庸等关宜屯重兵以守之总戎任事之臣益简阅士马以练习之以至外夷无已之使亦宜量我之所积与所入以赏赐之万一彼背好长驱我且有备而无错愕失措之患矣  帝曰所言皆当于理圣学朕自加勉边备之事户部兵部宜修举行之
　　○乙丑命习字秀才叶玟谢宇何暹为中书舍人起复中书舍人黄采赵昂俱于文渊阁书办从户部尚书兼翰林院学士陈循等奏请也
　　○减四川中盐例先是户部奏准四川上流等十五盐课司盐课出榜召商中纳然所定米数太多松潘路险难为输运以故客商久不愿纳至是四川布政司恐误边储乞减轻召中户部请上流等盐每引减纳四斗五升通海新罗盐纳四斗福兴华池富义盐纳三斗五升俱于松潘等处缺粮仓分上纳诏如所请
　　○丙寅升礼科给事中金达为本科都给事中赏银十两彩叚二表里先是达散赏至独石值虏寇入境攻城达督官军运谋捍御城得以全至是礼部右侍郎李实等自虏中回白其功于朝乞加升赏故有是命
　　○升湖广布政司左参政董和为贵州左布政使驰驿莅任
　　○有苍白云气南北亘天阔余三尺两头俱锐
　　○戊辰赐少保兵部尚书于谦诰命并封赠其曾祖祖父母父母妻以其总督军务克效忠勤故特旌之也
　　○命金吾左卫带俸都指挥佥事高谦子玉代为指挥使故羽林前卫带俸都指挥佥事钱礼子通袭为本卫指挥使
　　○以宣府怀安等处杀贼功升指挥郭瑄等一百九十二人人一级从总兵官昌平侯杨洪请也
　　○以贵州偏桥清浪等处杀苗贼功升赏将士都指挥李震等二千一百一十七人内获功四次至八次者四百一十六人人升一级一次至三次者一千六百九十七人给赏阵亡四人子孙袭升二级给赏
　　○守备广昌都指挥佥事金能奏本处缺粮乞令附近有司运给事下户部请于折粮银内摘送一千两令广昌县官司收贮每银一两依彼时直准米二石二斗给与官军籴粮食用从之
　　○先是礼部右侍郎李实自迤北还言甘肃右参将都督佥事毛忠屡与虏通朝廷遣人执忠赴京至是少保兵部尚书于谦劾忠本以俘虏荐沐宠恩累官至五府之荣参将受一方之托自合精白一心以图报称而忠怀奸负国当虏寇猖獗之际潜蓄异谋近因喜宁明正典刑忠自揆罪重心怀疑贰佯陈情恳遂荷洪恩既不加诛复官其子冀其感恩图报以自新岂意豺狼终难驯伏迩者遣人到也先处传递语言意在约为内应引贼袭我边城敢负更生之恩自造灭门之祸乞将忠执付法司究问明白碎尸万叚以昭法令以戒将来＜锍-釒＞入  帝曰卿言甚当但此语恐传说实否未可知忠在边年久亦曾效劳今姑宥之谦等复言忠同子佺虽蒙恩宥岂可令其复任宜将忠降职及革其子官遣人押送福建巡抚侍郎薛希琏等处听调杀贼其家属并部下人亦乞  圣断处分庶免贻患将来  帝谓谦等曰忠其边效劳颇多父子职事俱不必降但令杀贼有功一体升赏仍敕刘永诚王敬将其家属给与廪馔脚力令人送赴京师其余部下令敬等谕其本分安生乐业毋自惊疑以蹈祸患
　　○己巳免直隶扬州府宝应县渰没地亩租税凡免米豆五千二百八十余石草一万一千七十余包
　　○给通州修城民夫口粮
　　○甓直隶易州城
　　○命湖广右参将都督同知陈友守备靖州以前守备参将张善卒故也
　　○庚午户部奏先因贵州剿贼遣礼部侍郎王一宁本部主事卢彬大理寺右寺丞薛瑄分往湖广四川云南儹运粮饷犹恐不敷又召商纳米令囚赎罪并定拟秋粮俱存本处给用近闻各管粮方面官多有避难不行别委庸懦属官管运者致使粮夫在途延缓或盗卖本色或假称路阻逃回官司莫能究实粮饷被其侵费乞差官驰驿移文一宁等督同湖广四川布按司官将每处先次拟运并今拨运粮各十万石趁时运赴贵州军前给用毋得推避如复误事责有所归从之
　　○升瓦剌使臣参政完者土干为指挥使侍郎哈赤孩为指挥同知各赐冠带
　　○南京国子监祭酒陈敬宗乞致仕从之敬宗浙江宁波人由进士选翰林庶吉士除刑部主事永乐十六年改翰林侍讲宣德初预修  仁庙实录升南京国子司业九年考满升本监祭酒为人羙丰姿博学善书攻赋咏能严立教范剔除诸积弊六馆之士翕然从化盖知师道自重云
　　大明英宗睿皇帝实录卷之一百九十六终
　明英宗睿皇帝实录卷之一百九十七
　　废帝郕戾王附录第十五
　　景泰元年冬十月辛未朔  太上皇帝居南宫  帝享  太庙
　　○以下元节遣官祭  长陵  献陵  景陵
　　○遣中官祭司井之神
　　○吏部言先是各处巡抚等官考察府州县官柔懦昏慵老疾不堪任者送部后奉诏若有百姓保留或累诉冤枉者悉与查理复职今录各官诉冤事情以闻  帝命吏部会多官考验果堪任者留用不堪任者如例黜遣毋徇私作弊及冤抑人
　　○复直隶河间县学先是河间府知府孙睿以河间系附郭县且兵后赋役艰难奏革其学既而给事中程信言今民已复业生员具在且圣贤庙貌明伦馔堂两斋学舍俱存乃复之
　　○昏刻西南生黑云气如烟火南北亘天夜火星犯垒壁阵西第六星
　　○壬申升吏部左侍郎曹义为南京吏部尚书礼部右侍郎仪铭为南京礼部尚书翰林院侍讲吴节为南京国子监祭酒
　　○复除浙江道监察御史何琛原杰于湖广等道以夺情取至故也
　　○夜金木二星合于箕宿
　　○癸酉命故燕山左卫指挥使孙干伯父兴羽林前卫指挥使王玉兄铎金吾左卫指挥同知王兴子缵府军卫指挥同知卞智子广燕山右卫指挥佥事阮信叔父玺俱袭职
　　○严私宰耕牛禁犯者于常律外仍罚钞五千贯本管并邻里不首及买食者各罚钞三千贯
　　○给怀来永宁等八卫官军马五百七十余匹
　　○给天寿山居庸一带关口官军衣鞋
　　○乙亥赐都察院右副都御史王暹曰今特命尔巡抚河南并湖广襄阳府提督都司卫所操练军马整搠器械修理城池遇有贼寇相机剿捕并督司府州县存恤流移人民遇有饥窘设法赈济凡军民利病官吏贤否事有当兴革悉听尔从宜区画务在事妥民安庶副朕之委任
　　○命江西吉安府祀故翰林院侍讲刘球于忠节祠从教授赵永言奏请也
　　○游击将军右都督杨俊先奉敕巡哨涿州保定诸郡及修倒马关诸隘口至是以事完乞还许之
　　○命户部减轻代州中盐则例每引淮盐纳米六斗浙盐四斗长芦盐一斗五升河东盐一斗以山西天旱米贵故也
　　○云南总兵官黔国公沐斌卒斌晟之子也初名俨正统六年嗣爵赐名斌继领父任大军之征思任发也斌皆在行至是卒于镇遣官谕祭及有司营葬
　　○丁丑朝鲜国王李珦遣陪臣贡马及方物赐宴并彩币等物
　　○先是镇守德州署都指挥佥事周泉奏准将德州城外仓三十五座拆卸入城盖造收粮至是户部主事何锐乞停拆以省民力从之
　　○戊寅擢进士潘荣为吏科给事中
　　○先是从兵科都给事中叶盛等言尽括军官舍人拔其精锐以备操守存其箄弱以资军装既而流言谓悉欲驱之行伍人情汹汹多匿不报至是盛等请榜谕安众而挨其不报者从
　　○沈王佶焞奏本府及陵川王府景泰元年禄米定拨山西高平等县至今无纳恐系灾伤蠲免之处乞改拨事下户部言各王禄米共计一万石今岁山西旱伤边运浩大乞以折粮银一千二百两准粮五千石先送王府备用余五千石移文山西布政司于稍收州县改徵如无可徵即以本司官库布绢折给从之
　　○命锦衣卫指挥佥事吕贵于京城内外捕盗以多盗故也
　　○少保兼兵部尚书于谦言闻瓦剌也先等所遣使臣逾三千人今通好之初遣人过多虑有窥伺之意宜于五军神机营选军一万五千往居庸关布列以壮军威备不虞及在京三千大营围子手官军先一日俱贴班上直务令整肃不得諠闹坐卧违者治罪从之
　　○命内外法司今后问拟笞杖罪囚其有力当输赎者免其运粮悉纳钞笞一十二百贯余以二百贯递加至笞五十一千贯杖六十一千八百贯余以三百贯递加至杖一百三千贯其贪赃官吏除金银珠宝仍追本色余物亦照今例折钞每疋罗叚八百贯绫纱三百贯大绢一百贯小绢三梭布各三十贯大绵布二十贯小绵布八贯以钞法不行从户科给事中李锡请也
　　○己卯广通王徽煠奏兄镇南王徽煣遇臣无恩屡加讎害乞徙臣府第于附近零陵县以远之不允
　　○升辽东锦州等处阵亡官军二百四十五人子孙俱二级阵伤官军四百人赏有差
　　○巡按浙江监察御史谢骞奏会昌伯孙忠家人冯德吏部尚书赵新孙理皆贩私盐事觉新子霳侄霆求免臣弗许辄詈臣已执问之忠新为大臣不能正其家人亦当逮治于是六科十三道交章劾忠新且言新衰老不知求退宜罢其职  帝命新致仕忠陈状输罪乃宥之
　　○庚辰敕刑部右侍郎耿九畴曰往者命尔巡治盐法今特命尔不妨前事仍兼巡抚凤阳淮安扬州庐州四府滁徐和三州抚按兵民赈济饥荒修治水利劝课农务筑浚城池操练官军修备器械但有贼盗生发即调官军民兵剿捕官员中有廉勤公谨者量加奖劝贪酷不才者依律黜之尤须禁治豪强刁泼之徒颍州流民恐久聚为非亦宜抚令安业凡有事听尔便宜区画惟勤惟慎乃克有济尔其勉之
　　○命恭顺侯吴瑾督操三千营官军忠勇伯蒋信督操旧所部官军
　　○户部左侍郎刘琏奏口外保安永宁二卫保安隆庆二州及永宁县俱军民相参办纳粮差顷因虏寇惊散不成官府今边境已宁军俱回卫民未复业仓库衙门俱无统属乞敕该部责令前项州县官招抚所部流民复业奏下户部言官已调用口外流民多系父祖为事编发者恐逃回原籍宜揭榜天下不拘口外腹里逃民俱令有司责限督令复业有不告官者事觉治以重罪并其邻里俱发口外为民从之
　　○辛巳监察御史白仲贤等劾工部尚书陈恭周忱都察院左副都御史孙曰良刑部左侍郎丁镃太常寺卿蒋守约大理寺卿蔡锡左少卿韩翼右寺丞仰瞻等俱老疾不堪贪冒无厌乞即罢归事下吏部覆奏恭等有年及七十有未及七十者诏俱留理事
　　○户部言旧例山西狭西云南四川北直隶真定等府军马用粮之处欲分俸者皆不许近日又以浙江江西湖广福建广东盗贼生发粮馈艰难亦不许分缘去岁虽有诏官员欲分俸餋亲者听今山西等处宜仍准旧例浙江等盗贼稍宁并其他有粮处所可听分支其在外官原无分俸例宜勿听援引诏例恐有事故重冒者难以稽考从之
　　○光禄寺卿齐整自陈愿与经筵班末不许
　　○夜南京雷电雨
　　○癸未赏大同右参将许贵等二千九百八十余人银彩叚表里绢布有差以城外杀获达贼功也
　　○甲申朝鲜国王李珦遣陪臣贡马及方物赐赏并钞币等物
　　○乙酉敕谕罕东卫都指挥赏卜儿加并大小头目人等先闻尔等与安定卫讎杀已尝遣人赍敕并赏赐抚慰令各释兵近又闻讎杀不已敕至尔等务在抚绥部落不许恣为杀掠如有旧讎随尔番俗两相解释庶尔等及子子孙孙永享太平之福
　　○敕总兵官武清侯石亨昌平侯杨洪安远侯柳溥等曰今天气向寒各营军士其暂令停操尔等每一月六次下教场点视仍约束管军头目不得私役扰害及纵还原卫潜住有误调遣
　　○襄陵王冲炑奏臣女清磵县主仪宾曹珙合水县主仪宾周刚已蒙赐禄米然俱于军仓取给粗粝难用乞改兑一二庶使诸幼日用颇舒诏狭西产有稻米之处兑拨五十石给之
　　○给大营官军马一千五十匹
　　○翰林院检讨掌国子监助教事李洪言臣闻进而尽忠退而全节人臣之所难生有荣名没有褒赠有国之通制切见国子监祭酒李时勉始由进士累官学士升任祭酒历事  列圣四十余年文行之实朝野所推忠义之名天下共闻诚可谓国之元老世之尽臣也及逢  皇上继统犹有奏＜锍-釒＞上陈反复论议深切时政其忠爱之心老而弥笃今年七十有七疾终于家始终一节无愧古人臣思谕祭之礼朝廷固有定制而崇儒之典恐难拘于常例且如前国子监祭酒胡俨始由举人累升前职在朝仅二十年伏蒙  仁宗皇帝加以太子宾客优老家居及卒又蒙朝廷赐以葬祭今时勉出身之阶荣于俨立朝之日倍于俨文章行谊优于俨而恤典乃不逮俨且京官凡三品父母妻室之亡皆官给葬祭岂以时勉为学士为祭酒文行超卓多历年所如此反不如三品之父母妻室乎伏乞不拘常制念其老成照胡俨例特加褒赠葬祭以厉天下之儒风以昭当代之盛典则天下后世皆知  皇上崇儒励贤之心实出寻常万万矣＜锍-釒＞闻诏该衙门议行
　　○山东左布政使万观卒观字经训江西南昌县人以进士任福建道监察御史舆论称贤未几升浙江严州府知府有善政奏新尧祠芝生于栋人皆异之未几升山东右布政使寻迁左布政息蝗止讼卓有声绩久之卒于官
　　○金星昼见于未位夜月犯昴宿
　　○丙戌命户部给官银一万两于密云遵化二县分贮籴粮从巡抚右佥都御史邹来学请也
　　○丁亥赏守备大同官军李虎儿等四十三人及偏头关官军二十三人布绢有差以桃朴山等处杀获鞑贼功也
　　○定古北口中盐例每引淮盐粟米七斗黑豆五斗浙盐米六斗豆四斗仍令淮盐七分浙盐三分相兼中纳
　　○戊子  诚孝昭皇后忌辰遣官祭  献陵
　　○中军都督佥事张輗奏旧制将军一千人自土木陷没之后今止六百余人凡遇卤簿驾及外夷朝贡上直贴直不足于用乞遣官于山西山东狭西河南北直隶军民中选其身力相应公私无过者补役从之
　　○巡按贵州监察御史黄镐奏贵州贼情反覆官军屯集无期粮运艰难日给殆尽前日有例许纳米补官固为一时权便然所属路有阻通米有贵贱行之既久不能无碍臣愚谓当随时制宜乞勿限米数惟以银数为定令土官军民人等随其所告仓分纳米依彼时值估价足银六百两者土官升一级土人民人授驿丞河泊等官旗军舍人余丁授所镇抚足九百两者土官升二级民人授以县佐巡检旗军舍余授试百户如此庶使轻重适均边储易备奏下户部请准其言仍命右都御史王来总理其事从之
　　○升宣府官军四百人各一级二十三人赏有差以斩获鞑贼功也
　　○己丑韩府镇国将军范土□复生母周氏风疾范土□复昼夜扶持不离左右二十余日母病积危范土□复焚香吁天刲左股肉调羹启母口灌苏踰数日病愈事闻  帝赐敕奖谕之
　　○朝先国王李珦以赐其先王祭赙谥号遣陪臣谢恩贡马及方物赐宴并钞币等物有差
　　○礼科都给事中金达言二事一国之有边犹家之有墙壁也必守备得人然后无外侮之患比者逆虏犯边都指挥杨俊捐弃连城金帛钱谷动踰万计墩台不守烽堠邈绝致贼乘虚邀留  圣驾臣民荼毒原其情犯死有余辜臣尝以散赏到边见长安岭直抵独石一带田连阡陌种艺禾稼收获之丰甚于内地从而询之则皆总兵等官之私产耳夫为边将而乃驱役军士以营己私其能尽心于守备之策乎乞举武将处心正大谋勇兼资文臣忠谠鲠亮清望素著者各一人统兵往长安岭等处修葺城堡烽火□侯墩台皆令复旧以后总兵等官俱不许劳役官军置产耕种每年专差风厉御史察访究问其若杨俊辈者皆黜之勿用则守备得人而边鄙固矣一古者寓兵于农无事则执耒以耕有警则荷戈以战今之民壮亦犹是已近因逆虏入寇令河南等布政司顺天等府选集民壮中间一家有选一丁二丁者有三丁四丁者朝暮在官随军操练冬夏不息户内田土乏人耕植该纳粮刍徵收如旧号寒啼饥有不能免乞令春夏之时各回生理秋冬之日团集练阅则民生得济而兵事集矣诏该部议行之
</div>
    <div class="pagination">
<a href="明实录英宗实录_page140.html">上一页</a><span>...</span><a href="明实录英宗实录_page136.html">136</a><a href="明实录英宗实录_page137.html">137</a><a href="明实录英宗实录_page138.html">138</a><a href="明实录英宗实录_page139.html">139</a><a href="明实录英宗实录_page140.html">140</a><span class="current-page">141</span><a href="明实录英宗实录_page142.html">142</a><a href="明实录英宗实录_page143.html">143</a><a href="明实录英宗实录_page144.html">144</a><a href="明实录英宗实录_page145.html">145</a><a href="明实录英宗实录_page146.html">146</a><span>...</span><a href="明实录英宗实录_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
