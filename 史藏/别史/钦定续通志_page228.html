<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 228 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 228 页/共 284 页
  </h1>
  <div class="content">
   钦定续通志卷四百四十四
　　钦定四库全书
　　钦定续通志卷四百四十五
　　列传
　　金【二十三】
　　苗道润　　　王福　　　　伊喇重嘉努
　　武仙　　　　张甫　　　　靖安民
　　郭文振　　　胡天作【史咏】　张开
　　燕宁
　　苗道润贞祐初为河北义军队长宣宗迁汴河北土人往往团结为兵或为羣盗道润有勇畧能得众心累战有功畧定城邑遣人诣南京求官封宣宗召问河南转运使王扩扩对曰兼制天下者以天下为度道润得众有功因而羁縻使自为守防之上也今不许彼负其众何不可为于是除道润同知顺天军节度使事累功迁中都路经畧使前后抚定五十余城兴定元年诏道润恢复中都以山东兵益之道润奏去年臣遣总领张子明招降蠡州通吉齐锦近日河北东路兵马都总管伊喇特尔格移军蠡州袭破子明军臣将提兵问罪重以特尔格自拔来归但避之而己今欲复取都城乞无罪特尔格直令受臣节制庻可集事宰相奏二人不协不可相统属完顔防行元帅府事以和辑之初道润与顺天军节度使李琛不相能琛遣兵攻满城完州道润军拒战杀琛兄荣及弟明等奏琛以众叛琛亦奏道润与潞州提控乌凌阿乌登日谋侵害杀臣兄弟将为后患又奏乞令河北州府官不相统摄并听帅府节制仍遣官増减诸路兵力使权均势敌无相并吞则百姓安农亩矣廷议令山东行省枢密院谕琛行省在彼自当俱听节制何待帅府土兵本以义团结且耕且战今乃聚之城寨遂相并吞百姓不安皆由官长无所忌惮使之然也以后严为约束依时树艺无致生事有诏道润与伊喇特尔格合兵抚定河北既而道润与贾全贾瑀互相攻击贾瑀诈约和道润信之遂伏兵刺杀道润朝廷不能问经畧副使张柔因攻贾瑀杀之道润死提控靖安民代领其众自后乃封建矣初贞祐四年司諌珠嘉直敦乞封建河朔诏尚书省议事寝不行兴定三年太原不守河北州县不能自立诏百官议所以为长久之利者乃封沧州经畧使王福为沧海公河间路招抚使伊喇重嘉努为河间公真定经畧使武仙为恒山公中都东路经畧使张甫为髙阳公中都西路经畧使靖安民为易水公辽州从宜郭文振为晋阳公平阳招抚使胡天作为平阳公昭义军节度使完顔开为上党公山东安抚副使燕宁为东莒公九公皆兼宣抚使阶银青荣禄大夫赐号宣力忠臣总帅本路兵马署置官吏徴敛赋税赏罚号令得以便宜行之
　　王福本河北义军积战功累迁沧州经畧副使兴定元年福遣提控张聚王进复滨棣二州以聚摄棣州防御使进摄濵州刺史久之福与聚有隙聚以棣附于益都张林三年福上言沧州东濵沧海西连真定北备元兵乞选重臣为经畧使得便宜从事以镇抚军民朝廷以福初率义兵复沧州有众万余自雄一方与张林张聚邻境今利津已破辽东道阻且其意本欲自为因而授之可使招集濵棣之人通辽东音问乃以福为本州经畧使仍令自择副使四年封为沧海公以清沧观州盐山无棣乐陵东光宁津吴桥将陵阜城蓚县隶焉四月红袄贼李二太尉防乐陵棣州张聚来攻福皆击却之李二复防盐山经畧副使张文与战大败之后张林与张聚日来攻掠沧州危蹙遂纳款于林东平元帅府请讨福朝廷以防秋在近乃止
　　伊喇重嘉努积战功累官河间路招抚使赐姓完顔氏兴定四年封河间公以献蠡安深州河间肃宁安平武强饶阳六家庄郎山寨隶焉兴定末所部州县皆不可守元光元年移屯信安本张甫北境张甫因奏地当冲要乞权改为府以重之诏改为镇安府与甫合兵复取河间府及安蠡献三州明年同保镇安各当一面别遣总领提领孙汝楫杨寿提控袁徳李成分保外垣遂全镇安未几重嘉努奏镇安距迎乐堌海口二百余里实辽东往来之冲甫有海船在镇安西北可募人直抵辽东以通中外之意今拟应募者特迁忠显校尉授八品职仍赏寳泉五千贯官职己至忠显八品以上者迁两官升职一等囘日再迁两官升职二等诏从之
　　武仙【续通鉴作武善】威州人尝率乡兵保威州又破石海于真定兴定四年累迁知真定府兼经畧使无何封恒山公以中山真定府沃冀威镇宁平定州抱犊寨栾城南宫县隶焉兄贵亦为安国军节度使史天祥击之与仙同归元仙与史天倪俱治真定且六年积不相能惧天倪图己尝欲南走宣宗招之正大二年贼杀天倪复以真定来降元将萨纳台讨击之仙乃奔汴五年召见复封恒山公置府卫州七年卫州被围内外不通诏平章政事哈达枢密副使布哈救之徙仙兵屯胡岭闗扼金州路八年元兵渉襄汉哈达布哈驻邓州仙由荆子口防邓州军天兴元年哈达布哈败绩于三峯山仙遂走南阳收溃军得十万人屯留山及威逺寨立官府聚粮食修器仗兵势稍振三月汴京被围擢为河南行省诏与邓州行省色埒合兵入援至密县东遇元将苏布特兵仙即按军睂山店报色埒曰阻涧结营待仙至俱进不然败矣色埒急欲至汴不听行至京水元兵乗之不战而溃仙走还留山哀宗诏曰色埒不知兵向使从卿阻涧之策岂有败哉军务一以付卿戮力一心以图后举十一月复召仙仙不欲行乃上疏陈利害请缓三月生死入援洪果萨哈降元苏布特署守裕州萨哈诈以书约仙取裕仙信之萨哈与元兵夹撃败仙于栁河仙走圣朶寨时哀宗在归徳遣修撰魏璠间道召仙仙阅兵选锋尚十万璠曰主上旦夕望公不宜久留此仙怒几杀璠璠还归徳仙奏请诛璠哀宗不听己而圣朶乏食仙徙军邓州仰给于邓州总帅伊喇瑗【瑗宋史纪事本末作琼】瑗畏逼以女女仙仙不疑纳之乃还顺阳瑗终疑仙举城降宋【按续通鉴武仙次顺阳与武天锡伊喇瑗相犄角谋迎金主入蜀宋孟珙逼天锡垒斩之武仙败走瑗孤立而惧乃降与本传异】宋孟珙来袭仙迎击大败珙兵惧复来徙淅川之石穴时哀宗在蔡州遣近侍乌页责仙曰朕平日未尝负卿国家危难至此忍拥兵自恃坐待灭亡耶将士闻之相视哽咽皆愿赴难仙惧众心有变乃杀马牛歃血盟誓不负国家众乃大喜复谓众曰蔡州道梗吾兵食少恐不能到且蔡不坚守纵到亦无益近觇宋金州百姓据山为栅广袤百里积粮三百万石今取此为根本然后趋蔡迎帝西幸未晚也众未及应即令戒行李取浙川泝流而上路险水悍溺死不可胜数军士絶食亡者八九仙进退失据遂谋北走【按续通鉴绍定六年孟瑛大败武仙于马磴山时仙徙石穴分据九砦珙六日破其七分兵进攻遂破石穴连败之仙与五六骑遁去本传第言进退失据而不详其事恐有遗漏】行部尚书卢芝侍郎石玠曰吾等知仙不防国家久矣諌之不从去之未可事至今日正欠蔡州一死耳假若不得到蔡死于道中犹胜死于仙也既去仙追玠杀之芝至南阳为土贼所害明年蔡州破将士大怨皆散去仙从十八人北渡河趋泽州为戍兵所杀
　　张甫初归顺元涿州刺史李竒噜招之兴定元年与张进俱来降东平行省防古纲承制除甫中都路经畧副使二年甫与永定军节度使贾仝不协以兵相攻朝廷怪竒噜不能和辑诏纲讲睦纲奏张甫本受竒噜招降情意厚善今遣同知安武军王郁先与奇噜议所以平之者然后可诏从纲奏未几仝复捕甫部民杀甫参议官邢防甫率兵攻之仝败走自缢甫请符印以安辑部众诏与之无何李奇噜归元甫为中都东路经畧使三年甫奏真定兵冲乞遣重臣与武仙并力守之不报及真定不守甫复奏权元帅右都监柴茂保冀州水寨孤立无援乞益兵助之四年封髙阳公以雄莫霸州髙阳信安文安大成保定静海寳坻武清安次县隶焉元光元年赐姓完顔二年张进累迁元帅左监军亦赐姓完顔靖安民永兴人初充义军隷苗道润麾下累功迁中都路总领招抚使兴定二年道润死行省侯摰承制以李奇噜权中都路经畧使道润之众不服愿得安民代之三年分雄霸以东为中都东路奇噜领之易州以西为中都西路安民领之俱任经畧使四年安民上书曰苗道润抚定州县五十余城为西京路经畧使刘铎嫉其功竟以阴谋贼害铎又令刘智元等掠镇抚孙资招抚杨徳胜家口若铎常居此恐致败事铎亦遣副使刘璋诣南京自诉言安民冒滥封拜诱惑人心强抑总领冯通王彦晖等杖刘智元杀杜贵事廷议以铎本行招诱逋亡今乃与安民互相论列起争端苗道润死安民实代领其众彦晖等军本隷道润当听安民节制乃召铎还顷之封安民易水公以涿易安肃保州君氏州季鹿三保河北江矾山寨青白口朝天寨水谷懽谷东安寨隶焉十月安民出兵至矾山复取檐车寨元兵围所居山寨提控马豹以安民妻子及老弱出降安民军中闻之骇乱众议欲降安民及经歴官郝端不肯从遂遇害诏赠金紫光禄大夫
　　郭丈振字拯之太原人承安二年进士累官辽州刺史深得众心兴定三年权元帅左都监【宣宗纪作右都监】行河东北路元帅府事招降太原东山二百余村得壮士七千分驻防秋与张开合兵复取太原四年上疏曰河朔自用兵后郡邑萧然并无官长武夫悍卒因缘得志分角竞以相侵攘乞行帅府擅请便宜朝廷因而抚之假权传授至与各路帅府力侔势均陜西行省路逺道梗卒难闻知故飞扬跋扈无所畏惧自平阳城破以来河北不置行省朝廷信臣不复往来但令伊喇行报而已所司劳以酒食悦以货财借其声誉共欺朝廷臣夙夜忧惧乞分遣公廉之官徧诣访察庻知所在利害之实泽潞等处粮广民众地多险阻乞撰重臣复置行省皆听节制上下相维则国势日重奸恶不萌矣时泽潞已诏张开规画不能尽用其言但令南京兵马使珠嘉赛音行帅府于懐孟而已是嵗封晋阳公河东北路皆隶焉文振复奏武仙所统境土甚大虽与林州元帅府共招抚之乞更选州县官同与安集臣所统岚管隩石宁化保徳诸州境土濶逺不能周知利害葭州刺史尔佳芬彻智勇过人深悉河东事势乞令行元帅府事或为本路兵马都总管与臣分治诏皆许之上党公张开以厚赏诱文振将士颇有亡归者诏分辽潞粟赈太原饥民文振奏其事诏遣使慰谕之文振又请分上党粟以赡太原诏与张开计度元光元年林州行元帅府惟良得罪召还文振奏惟良在林州五嵗政尚寛厚大得民心今兹被召军民遮路泣留其去未几防尖之众作乱逐招抚使康瑭乞遣还为便不许又奏乞起前平章胥鼎行省河北诸公府帅府并听节制诏谕百姓使知不忘遗黎之意然后以河南陜西精鋭并力恢复不报二年诏文振应援史咏复河东是嵗辽州不能守徙其军于孟州部将汾州招抚使王遇与孟州防御使纳喇古勒不相能复徙卫州然亦不可为军迄正大间寓于卫而已
　　胡天作字景山管州人以乡兵守御本州累功授管州刺史兴定二年平阳失守三年复取之天作言汾潞皆置帅府平阳大镇今稍完复州县不下十万户复业者相继不絶过汾潞逺甚宜一体置之乃以天作充便宜招抚使四年封平阳公以平阳晋安府隰吉州隶焉天作守平阳屡有功诏録其子定格为奉职元光元年青龙堡危急诏遣尔佳实伦防张开郭文振兵救之次弹平寨东三十里不得进知府事珠格和色哩总领提控王和各以兵归顺于元兵民皆溃执天作出降诏诛和色哩子定格应承如故天作已受元官招抚懐孟之民定格闻之自经死赠信武将军睢州同知诏张开郭文振招天作天作至济源欲脱走先遣人奏表南京元将恶其反覆遂诛之宣宗以史咏权行平阳府事后封平阳公平阳破获咏父祚母萧氏使招咏祚自缢萧氏逃归咏妻梗氏亦自死赠祚荣禄大夫京兆郡公諡成忠萧氏封京兆郡太夫人赐号归义梗氏赠京北郡夫人諡义烈未防咏乞内徙徙解州河中府
　　张开景州人至宁末河北兵起开团结乡兵为固守累功遥授同知青州防御事贞祐四年率所部复取河间府及沧献二州十有三县又复青州迁观州刺史权经畧使赐姓完顔观州粮尽徙军辉州乞麦种三千石驴驘三百户部不与御史台奏开自观州转战来此久着劳绩欲令其军耕种自给有司计小费拒不与乞断自宸衷诏与之是嵗潼闗不守被召入卫南京兴定三年与郭文振共复太原四年封上党公以泽潞沁州隶焉元光元年复取髙平县及泽州二年大战壶闗有功既而潞州危急开乞升泽沁二州为节镇以重守御诏以泽为忠昌军沁为义胜军正大间潞州不守开居南京部曲离散与匹夫无异天兴初起复与刘益为西面元帅领安平都尉纪纲军五千攻卫州败绩于白公庙时哀宗走归徳开与刘益谋收溃兵从卫不果遂与承裔西走皆为民家所杀初置公府开与武仙最强后驻兵马武山遣人间道请粮用事者靳之止给二千石开置酒召诸将曰顷以粮竭为请祈二万而得二千是君相不以武仙辈待我也是时郭文振处开西北当兵之冲民贫地瘠开又不奉命以粮赈文振军丈振穷窜开势愈孤以至于败
　　燕宁初为莒州提控守天胜寨与益都田琢东平蒙古纲相依为辅车之势山东虽残破犹倚三人为重红袄贼五公喜据注子堌率众袭据沂州宁击走之遂复沂州招降胡七胡八引为腹心贼中多欲降者兴定四年封东莒公益都府路皆隶焉五年以保全东平功迁金紫光禄大夫还天胜战死纲奏宁克尽忠孝虽位居上公祖考未有封爵没后老稚无所衣食乞降异恩以励节义之士诏赠故祖臯银青荣禄大夫祖母张氏范阳郡夫人父希迁金紫光防大夫母彭氏继母许氏妻霍氏皆为范阳郡夫人族属五十二人皆廪给之
　　钦定续通志卷四百四十五
　　钦定四库全书
　　钦定续通志卷四百四十六
　　列传
　　金【二十四】
　　白华　　　　　锡黙爱实　　完顔纳绅
　　聂天骥　　　　持嘉乌绅　　图克坦伊都
　　钮祜禄经实　　王賔　　　　钮祜禄纳绅乌库哩镐　　　张天纲
　　白华字文举澳州人贞祐三年进士初为应奉翰林文字累官枢密院经歴正大二年武仙以真定来归朝廷方经理河北宋将彭义斌乘之遂由山东取邢洺磁等州华上奏曰元兵有事河西故我得少寛今彭义斌招降河朔郡县寖及真定宜及此大举以除后患时院官不欲行即遣华相视彰德实挤之也事竟不行三年集百官议和宋时夏全自楚州来奔诏问全所以来华具奏因是为帝所知全至后盱眙楚州王义深张惠范成进相继以城降和宋议寝五年增筑归德城拟工数百万遣华往相役见行院温扎辛语以民劳朝廷爱养之意减工三之一六年以华权枢密院判官帝以李全据楚州谕忠孝军总领富察鼎珠经歴王仲泽户部郎中刁璧及华招之华对曰李全何足介怀所虑者元兵方强耳今元方有事未暇南图一旦事定必来攻矣与我争天下者此也为今计者姑养士马以备北方帝沉思久之明日遣鼎珠还屯尉氏时北兵欲攻河中而卫州帅府与恒山公府并立虑一旦有警节制不一欲合为一又恐其不和命华往经画之【按哀宗纪载经画卫州事在正大五年】如期而还奏曰元军入界已三百余里若纵之下秦川则何以救当一战摧之与其战于近里之平川不若战于近边之险隘帝以为然七年庆阳围解华奏凡今之计兵食为急除密院已定忠孝军及马军都尉司步军足为一战之资此外应河南府州亦须签拣防城军秋聚春放依古务农讲武之义各令防本州府城无致他日为资敌之用五月华真授枢密判官元军自去岁入陕西翺翔京兆同华之间破南山砦栅六十余所已而攻凤翔金军自阌乡屯至渑池两行省晏然不动宰相台谏皆以枢院瞻望逗遛为言京兆士庶横议蜂起以至诸相力奏帝前因遣白华与右司郎中尔佳巴喇玛道宰相百官所言谕两省以帝意华等观二相见元兵势大皆有惧心还奏之帝曰我固知其怯不敢动矣八年元兵陷凤翔至河中庆善努报粮尽将弃京兆而东华奏为今计者与其就襄汉御之诸军北到可行半月不若径往河中一日可渡此如得利彼襄汉军马必当迟疑不进矣未几哈达自陜州进奏帖亦为此事帝甚喜布哈时在洛阳驿召至帝问河中可捣否布哈言我兵骑虽多计皆冗杂元兵少而精无非选锋我军北渡彼必屯辎重于平阳之北匿其选锋百里之外放我师渡然后断我归路恐不得利召哈达至亦言河中之事与前日上奏时势不同不敢自主议遂寝十二月河中府破九年京城被攻兵退改元天兴并枢密院归尚书省华退罢十二月朔帝遣近侍局提防伊喇宁古即白华所居问计将安出华附奏车驾当出就外兵可留皇兄荆王使之监国任其裁处如此则太后皇族可存正如春秋纪季入齐为附庸之事于是复起为右司郎中召谕之曰亲巡之计已决但所往羣议未定有言归德四面背水可以自保者或言可沿西山入邓或言不如取陈蔡路转往邓下卿以为何如华曰归德城虽坚久而食尽坐以待毙决不可往欲沿西山入邓既汝州有苏布特断不能往以今日事势止有背城力战与之一决外可激三军之气内可慰都人之心或止为避迁计人心顾恋家业未必毅然从行可详审之帝不能决寻召完顔正大等议遂以二十五日启行二年正月朔帝就归德餫船北渡至蒲城与元军接战莫能支遂拥帝登舟军资一切委弃元军逼之兵遂溃帝至归德崔立以汴京降时宁古之兄瑗为邓州节度使召邓兵入援既至以事久不济淹留于馆防瑗以邓入宋华亦从至襄阳宋署为均州提督后范用吉送款于元华因而归元士大夫以华夙儒贵显国危不能以义自处为贬云用吉者本姓富珠哩名玖珠初归入宋未几纳款于元后家人诬以欲叛为同列所害
　　锡黙爱实字正之策论进士累官翰林直学士天兴元年正月以防检尔佳萨哈为总帅率步骑三万巡河渡命宿直将军内族长乐监其军行至封丘而还明日元兵【本史及简録俱讹作金兵今改正】遂合于是爱实上言萨哈统兵三万本欲乘元兵逺至喘息未定而击之出京才数十里不逢一骑已畏缩不敢进设遇重敌其肯用命乎乞斩二人以肃军政不报又言卫绍镐厉二王家属防防之严过于狱犴男女婚嫁人之大欲岂有幽囚终世永无伉俪之望在他人尚不忍况骨肉乎哀宗感其言始听自便未几有青城之难爱实愤时相非人尝累数曰平章固权市恩击丸外百无一能丞相萨布菽麦不分即谓乏材亦不至此人为相参政喀齐喀麤暴一马军之材止矣乃令兼将相右丞延扎舒噜居相位已七八年碌碌无补患难之际倚注此类欲冀中兴难矣于是舒噜罢相萨布乞致仕而博索喀齐喀不恤也时京城虽罢攻以害唐庆絶和议命转运使完顔珠赫等括京城粟前御史大夫内族哈昭与左丞李蹊总其事先令各家自实壮者存石有三斗幼者半之敢有匿者以升斗论罪内族完顔玖珠尤酷暴有寡妇二口实豆六斗内有蓬子三升玖珠执以令于众妇泣诉曰妾夫死于兵姑老不能为养故杂蓬粃以自食非敢为军储也不从竟死杖下京师闻之股粟或白于哈昭昭曰花不损何由成蜜且京师危急欲存社稷耶存百姓耶当时皆莫敢言爱实奏言罢括粟则改虐政为仁政散怨气为和气不报时所括不能三万斛而京城萧然死者相枕贫富束手待毙而已帝闻之命出太仓米作粥以食饿者爱实叹曰与其食之宁如勿夺为奉御博诺所告又近侍干预朝政将相大臣不敢与抗爱实奏曰自古仆御之臣必选择正人今不论贤否惟以世胄或吏员为之以使令之贱役预社稷之大计此辈果何所知乎章既上近侍泣诉曰爱实以臣等为奴隶置至尊于何地耶帝益怒送有司近侍局副使李大节从容开释乃赦之出为中京留守后不知所终
　　完顔纳绅字正甫苏哷弟也策论进士累官吏部侍郎命鞫近侍张文夀仁夀李麟之受敌馈遗得其奸状皆斥去朝论快之再使元以劳拜参知政事天兴元年元兵驻郑州遣使招降纳绅往乞和不许攻汴益急哀宗议亲出捍御以纳绅兼枢密副使完顔萨尼雅布权参知政事总诸军留守京师十二月辛丑帝出京以兵部侍郎李辛跋扈密谕纳绅等羁絷之帝既行纳绅等召辛辛惧谋欲出降逾城而走纳绅等遣人追斩之汴民以帝亲出师日听防报且以二相持重幸以无事俄闻军败卫州苍黄走归德民大恐时汴京内外不通米升银二两殍者相望搢绅士女多行乞至有自食其妻子者及归德遣使迎两宫人情益不安于是民间有立荆王监国以城归顺之议而二相皆不知也二年正月丙寅【原丈作戊辰因下文再纪戊辰与归潜志及本纪相符故此处从改】省令史许安国诣讲议所言古者有大疑谋及卿士谋及庶人今事势如此可集百官士庶问保社稷活生灵之计左司都事元好问以白纳绅纳绅曰此论甚佳可与萨尼雅布议之好问以告且言曰民间汹汹相公何以处之萨尼雅布曰吾二人惟有死耳好问曰死不难诚能安社稷救生灵死可也如其不然徒欲一身饱五十红衲军亦谓之死耶萨尼雅布曰我知之矣即命召京城官民明日皆聚省计议有父老七人陈词云云纳绅拱立无语独萨尼雅布反覆申谕国家至此无可奈何凡有可行当共议之且继以涕泣明日西面元帅崔立为变率甲卒横刀入省中拔劒指二相曰京城危困已极二公坐视百姓饿死恬不为虑何也二相大骇曰汝軰有事当好议之何遽如是立麾其党先杀萨尼雅布次杀纳绅及左司郎中纳哈塔德晖等余见崔立传
　　聂天骥字元吉五台人至宁元年进士兴定初为尚书省令史时胥吏擅威士人往往附之独天骥不少假借寻授吏部主事权监察御史夏使贺正旦互市于防同馆外戚有身贸易于其间者天骥上章曰大官近利失朝廷体且取轻外方遂忤太后旨出为同知汝州防御使事寻知卫州行尚书六部事庆阳围急遣宿州卫总帅约赫德救之以天骥充经歴官围解从别帅守邠州帅欲弃州而东天骥力劝止之不从帅坐逮天骥降职寻有讼其寃者即召为开封签事崔立之变天骥被创甚卧一十余日其女舜英谒医救疗天骥叹曰吾幸得死儿女曹乃尚欲我活耶竟郁郁以死舜英葬其父明日亦自缢有传天骥沉静寡言不妄交起于田亩能以雅道自将践歴台省若素宦然人多自以为不及也持嘉乌绅字大用上京人当袭其父穆昆不愿就中明昌五年策论进士累官监察御史言诸王驸马至京师和买诸物失朝廷体有诏禁止迁镇南军节度副使息州刺史耕鞠场种禾两禾合穗进于朝特诏襃谕丞相髙汝砺尝荐其才可任宰相元光二年正月召为户部侍郎未几权参知政事二月为户部尚书正大元年拜尚书右丞哀宗欲修宫室乌绅极谏至以卧薪尝胆为言帝悚然从之内族萨哈连有定策功帝倚信之乌绅谏曰萨哈连奸谀之最日在天子左右非社稷福帝悔悟出为中京留守朝论快之五年致仕居汴崔立之变召家人付以后事望睢阳恸哭以弓自缢而死子栋齐没于兵间
　　图克坦伊都不详其履歴累官延安总管正大九年行省徐州时庆善努撤东方之备入援未至睢州徐邳义胜军总领侯进杜政张兴率本军降元兵于永州元兵守张盆渡伊都到官才三日惧兵少不能守即令伊喇长夀率甲士千人迎元兵长夀军无纪律元兵掩之一军皆覆徐危甚伊都籍州人及运粮埽兵得万人元兵傅城烧南关而去侯进既降元引军千人来袭坎南城上守者皆散走伊都闻之不及甲率夜直兵三百由黄楼而南力战御敌军势稍振复夺张盆渡败萧县破白塔救被俘老幼五千还徐既而进亡命驻灵壁政兴亦虑为元所害穷窘自归伊都抚纳之兴留徐政还邳州伊都资禀仁厚二子两侄为军将颇侵渔军民青州人王祐为埽兵总领伊都常倚之虽有过不责以故祐横恣与张祚李闰丰绅成进忠辈乘军政废弛夜烧草场作乱时张兴卧病祐恐事不成起兴与同行伊都疑左右皆叛挈妻子缒城而出张兴推祐为都元帅【按本史纪哀宗纪载丰绅据徐州推张兴行省事与此小异】复惧祐图己遂诛祐并张祚杀之大掠城中国用安率兵至徐执斩兴遂以丰绅为元帅兼节度使主徐州伊都奔宿州节度使赫舍哩阿古不纳与诸将驻城南城中镇防千户髙拉格夜半开门纳徐州总领王德全及妻弟髙元格军缚阿古父子杀之请伊都主帅府事伊都不从曰吾为将帅久不能周防致失重镇今方逃罪不暇岂有夺城池以降外方乎即日率官吏行至谷熟东遇元兵不屈而死
　　钮祜禄经实不知其所始正大中累官亳州节度使九年游骑自邓至亳钞鹿邑鹿邑令髙昻霄夜趋亳道出卫真呼县令楚珩谕县人以避迁之意遂同走亳是日军至亳州州止有镇安军四百人皆红袄余党变诈反覆提控杨春邢某都统戴兴屯已六年悉籍丁壮为军修守具而元兵亦不暇攻经实拥降民北去五月纵迁民收麦老幼得出丁壮悉留之民往往不肯留而遁数日城为之空经实遣将领招之并将领亦不返乃请于归德得甲骑百余既至镇安疑其谋已乘夜掩杀之经实出走卫真杨春北降元石总管入州以春为总管戴兴为同知留党项军千人戍之属县皆下惟城父令李用宜不降其妻子在亳春以为质竟不屈而死副提控邢某为人刚直循理时卧病闻春乱流涕不自禁春遣人舁致之邢指春大骂春慙恧无言春欲杀经实家邢力劝止之且令给道路费逸之出城邢寻病卒天兴二年元特黙岱攻归德春以戴兴提精卒往与疲弱守城州人王賔反正春渡河北遁而崔富格为乱杀王賔朝廷不得已授富格节度使就其兵仗入蔡八月既而春复攻亳入据之宋人来攻春出降刘均者林虑人为亳州观察判官春始诛经实纳款元兵胁均同降均归家取朝服服之谓妻子曰我起身刀笔佐大藩死亦足矣今头颅如此假使有十年夀何以见先帝于地下乎即仰药死
　　王賔字德卿亳州人贞祐二年进士外若旷达而深有谋画为尚书省令史坐事罢归天兴元年正月亳州军变杨春以州出降为变賔与前谯县尉王进魏节亨吕钧约军民复其州杨春遂遁遣节亨诣归德以闻哀宗嘉之授进节度使賔同知节度使节亨节度副使钧观察判官哀宗迁蔡賔奉迎于州北之髙安帝与语大悦恨用之晚擢行部尚书帝初至亳賔等适征民负甲入蔡及防计忠孝军家属口粮留参知政事张天纲董之就迁有功将士时亳之粮储不广军士怨賔吝惜及运甲之役复不欲行防天纲与賔等于楼上铨次立功等第镇防军崔富格王六十之徒哗噪而登拽賔及吕钧往市中钧且行且跪涕泪俱下賔岸然不惧大呌曰不过杀我乃杀之魏节亨王进等皆被害进尝应经实之募由间道入汴纳奏赏赐皆不受又散家所有济贫民以死自励一时甚称之
　　钮祜禄纳绅由任子入官或曰策论进士天兴间擢陈州防御使陈自兵兴军民皆避迁他郡纳绅择官吏明号令完城郭立庐舍实仓廪备器械未几聚流亡数十万口危困之民望而归者指为东南生路哀宗走归德改陈州为金兴军拜参知政事行尚书省于是纳绅立五都尉以将其兵时交战无虚日州所屯军十万余纳绅减所给军粮月一斛五斗者作一斛又作八斗又作六斗将领则不给人心稍怨李顺尔等因而有异志纳绅知其谋常以兵自防及闻元兵往朱仙镇市易纳绅遣李顺尔将兵袭项城寨令孙镇抚召顺尔议兵事孙至其家顺尔已擐甲孙欲观其刀顺尔拔示之孙色动即出门奔去顺尔追杀之乃上马引兵入省説军士曰行省克减军粮汝辈欲饱食则从我不欲则从行省于是省中军士皆坐不起纳绅闻变走后堂追杀之顺尔令五都尉军皆甲守街曲自称行省遣赫舎哩正之送款于汴崔立乃遣其弟倚就加顺尔淮阳军节度使行省如故未几虎威都尉富察哈达尽杀顺尔之徒举城走蔡州元兵觉追及孙家林老幼数十万少有脱者刘天起者起于匹夫汴京戒严上书假一职以自効天兴元年授都招抚使召见乞往陈州运粮一时皆窃笑及至陈行军殊有方畧出战数有功陈人甚倚重之顺尔之变天起偃蹇不从为所杀同时唐古招抚者亦不屈死
　　乌库哩镐本名噶老东北路招讨司人由防卫起身累迁蔡息陈颍等州便宜总帅二年哀宗在归德富察官努国用安欲帝幸海州未决防镐餫米四百余斛至且请幸蔡帝意遂决车驾发归德由亳入蔡以镐为御史大夫总帅如故初镐守蔡门禁甚严男女樵采必以墨识其面人有以钱出者十取一分有半以赡军帝至蔡或言其非便即弛其禁时从官近侍率皆穷乏悉取给于镐镐亦不能人满其欲日夕交谮于帝甚以尚食阙供为言帝怒召见特疎小罗索与舒穆噜玖珠有隙怨镐为玖珠辨曲直厚诬镐罪帝颇信之镐忧愤郁抑常称疾在告右丞仲德每见帝必称镐功业宜令预参机务帝怒少解及参政穆延乌登行省息州镐遂权参知政事九月元兵围蔡镐守南面忠孝军元帅蔡巴尔副之【按哀宗纪镐守南面总帅元志副之蔡巴尔则西面副守也与此异今仍原文】未几城破被执杀之
　　张天纲字正卿霸州益津人至宁元年词赋进士性寛厚端直论议醇正累官监察御史以鲠直闻哀宗东幸扈从至归德擢吏部侍郎屡言元帅官努反状帝不听官努果变遂擢权参知政事从迁蔡留亳州适军变天纲以便宜授作乱者官州赖以安及入蔡转御史中丞仍权参政扶沟县招抚司知事刘昌祖上封事请大举伐宋其畧云官军在前饥民在后南践江淮西入巴蜀颇合帝意命天纲面诘语无可取然重违帝命且恐塞言路奏以为尚书省委差官妖人乌库哩先生自言能使军士服气可不费粮帝颇然之天纲力言其妄遂止军吏舒穆噜和尔自谓有奇计退敌出马面具如狮子状而恶别制青麻布为足尾因言元兵所恃者马而已欲制其人先制其马如我军进战以驯骑百余皆此状系大铃于颈壮士乘之以突彼骑骑必惊逸我军鼓噪继其后此田单所以破燕也天纲言彼众我寡此不足恃秪取敌人笑耳亦罢之蔡城破为宋将孟珙所得械至临安宋主命知府薛琼问曰有何面目到此天纲对曰国之兴亡何代无之我金之亡比汝二帝何如琼奏其语宋主召问曰天纲真不畏死耶对曰大丈夫患死之不中节尔何畏之有因祈死不听有司令供状必欲书金主名天纲曰杀即杀焉用状为有司不能屈天纲但书故主而已后不知所终










　　钦定续通志卷四百四十六
&lt;史部,别史类,钦定续通志&gt;
　　钦定四库全书
　　钦定续通志卷四百四十七
　　列传
　　元【一】
　　穆呼哩【博罗　塔斯　苏肯彻尔　纳顔巴图尔　托克托】
　　博尔济【伊实特穆尔】
　　博勒呼【塔齐尔】
　　穆呼哩札拉尔氏世居鄂诺水东父崆根果斡以戚里故在太祖麾下从平黙尔竒斯征奈曼部数立功后奈曼又叛太祖与六骑走中道乏食擒水际槖驰杀之燔以啖太祖追骑垂及而太祖马毙五骑相顾骇愕崆根果斡以所乗马济太祖身当追骑死之太祖获免有子五人穆呼哩其第三子也沉毅多智畧猿臂善射与博尔济博罗罕齐拉衮事太祖俱以忠勇称号都尔本库鲁克犹华言四杰也一日太祖从三十余骑行谿谷间顾谓曰此中或遇寇当奈何对曰请以身当之既而寇果自林间突出矢下如雨穆呼哩引弓射之三发中三人其酋呼曰尔为谁曰穆呼哩也寇遂引去克哷王汗与奈曼部讐战求援于太祖太祖遣穆呼哩及博尔济等救之尽杀奈曼之众于阿勒台之下既而王汗谋袭太祖其下巴尔台知之密告太祖太祖遣穆呼哩选精骑夜斫其营王汗走死诸部闻风款服嵗丙寅太祖即皇帝位首命穆呼哩博尔济为左右万户辛未从伐金薄宣徳遂克徳兴壬申攻云中九原诸部拔之从围抚州金兵号四十万阵野狐岭北穆呼哩曰彼众我寡弗致死力战未易破也率敢死士防马横戈大呼陷阵帝麾诸军并进大败金兵癸酉攻居庸闗壁坚不得入遣别将哲伯统兵趋紫荆口金兵溃遂防涿州因分兵攻下益都濵棣诸城遂次霸州史天倪萧伯特率众来降并奏为万户甲戍从围燕金主请和北还命统诸军征辽东次高州卢琮金朴以城降乙亥【按攻降北京续通鉴作甲戍年九月事与本传异】禆将萧额森以计平定东京进攻北京金守将伊木沁率众二十万逆战败之斩首八万余级城中食尽其下杀伊木沁遂举城降以乌页尔权兵马都元帅镇之遣高徳玉刘布斯格尔招谕兴中府同知乌里布不从杀布斯格尔徳玉走免未几吏民杀乌里布举城降锦州张鲸聚众十余万杀节度使称临海郡王至是来降诏穆呼哩以鲸总北京十提控兵从多果朗南征未附州郡穆呼哩密察鲸有反侧意请以萧额森监其军至平州鲸谋遁去萧额森执送行在诛之【按平定东京及监张鲸军事详见舒穆噜额森此作萧额森从其旧姓也】鲸弟致愤其兄被诛据锦州叛畧平栾瑞利义懿广宁等州穆呼哩率防古布哈等军讨之州郡多降进逼红罗山主将杜秀降丙子致陷兴中府进兵临兴中先遣乌页尔等攻溜石山又遣防古布哈屯永徳县东之致遣鲸子东平将兵援溜石古布哈引兵趋之驰报穆呼哩夜半引兵疾驰遇于神水县东夹击之斩东平及士卒万余级拔开义县进围锦州致遣张太平高益出战又败之围守月余高益致出降伏诛广宁刘琰懿州田和尚降穆呼哩曰此叛宼存之无以惩后除工匠优伶外悉屠之拔苏复海三州斩完顔重嘉努咸平宣抚富森等率众十余万遁入海岛丁丑诏封太师国王都行省承制行事赐誓劵曰子孙国世世不絶分鸿吉哩伊竒喇斯乌噜古莽果等十军及乌页尔契丹蕃汉等军并属麾下乃建行省于云燕以图中原遂自燕南攻遂城及蠡州诸城拔之冬破大名府遂东定益都淄登莱潍密等州戊寅攻太原忻代泽潞汾霍等州悉降之遂徇平阳金守臣弃城遁以前锋托卜安扎尔统防古军镇之己夘以萧特穆尔等出云朔攻降岢岚火山军以诰里济达为元帅达噜噶齐攻拔吉隰州击绛州克之庚辰复由燕徇赵至满城武仙举真定来降权知河北西路兵马事史天倪进言曰中原粗定所过犹纵兵抄掠非王者吊民意也穆呼哩曰善下令禁无剽掠军中肃然吏民大悦兵至阳金邢州节度使武贵迎降进攻天平寨破之遣防古布哈分兵畧定河北卫懐孟州入济南严实籍所各州户三十万诸军门降时金兵屯黄陵冈号二十万遣步兵二万袭济南穆呼哩以轻兵五百击走之遂会大军薄黄陵冈大败之进攻楚丘拔之攻下单州围东平以实权山东西路行省戒之曰东平粮尽必弃城走汝伺其去即入城安辑之勿苦郡县留苏噜克图以古军三千屯守之辛巳东平粮尽金行省孟古奔汴苏噜克图邀击之斩七千余级孟古引数百骑遁去实入城抚其民先是郡王岱逊攻洺不下至是遣石天应拔之还军野狐岭宋涟水忠义统辖石珪京东安抚使张琳皆来降郑遵亦以枣乡蓨县降复由云中歴太和寨入葭州金将王公佐遁以石天应权行台兵马都元帅进取绥徳破马蹄寨距延安三十里止舍金行省完顔哈达出兵三万阵于城东防古布哈请以伏兵取胜从之夜半大兵衔枚齐进伏于城东两谷间明日防古布哈进兵望见金兵即弃鼓旗走金兵追之伏发鼓声震天地万矢齐下金兵大败哈达走保延安围之旬月不下乃南徇洛川克鄜州北京权帅石天应擒送金骁将张铁枪穆呼哩欲解其缚诸将怒其不屈竟杀之遂降坊州大飨士卒闻金复取隰州以希禅为经畧使于是复由丹州渡河围隰克之留和卓统防古军镇吉隰间以田雄权元帅府事壬午秋令古布哈引兵出秦陇以张声势大兵道云中攻下孟州四蹄寨迁其民于州拔晋阳义和寨进克三清岩入霍邑山堡迁其人于赵城县薄青龙堡金平阳公胡天作拒守禆将富察鼎珠监军王和【按金史胡天作传云知府事珠格和色哩总领提控王和人名官名均异本传】开壁降迁天作于平阳冬十月过晋至绛拔荣州胡瓶堡所至望风归附河中久为金有至是复来归穆呼哩召石天应谓曰蒲为河东要害我择守者非君不可乃以天应权河东南北路陜右闗西行台平阳李守忠太原攸哈刺巴图隰州田雄并受节制命天应造浮桥以济归师乃渡河拔同州下蒲城径趍长安金京兆行省完顔哈达拥兵二十万固守不下乃分麾下乌尔古纳台哈布哈兵六千屯守之遣阿齐将兵三千断潼闗遂西击凤翔月余不下谓诸将曰吾奉命専征不数年取辽西辽东山东河北不劳余力前攻东平延安今攻凤翔皆不下岂吾命将尽耶乃驻兵渭水南遣防古布哈南越牛岭闗狥宋凤州而还时金将侯小叔【按续通鉴云金元帅都监侯小叔取河中杀蒙古石天应元史于本传作中条山贼侯七于安扎尔则称金侯将军今并依续通鉴改正】聚众十余万伺大兵既西谋袭河中石天应战死城陷贼烧燬庐舍杀掠人民还走中条先锋元帅鄂齐尔邀击败之斩数万级侯小叔复遁去穆呼哩以天应子乌格袭领其众癸未春师还浮梁未成顾诸将曰桥未毕工安可坐待乎复攻下河西堡寨十余渡河还闻喜县疾笃召其弟岱逊曰我为国家助成大业无复遗恨第恨汴京未下耳汝其勉之卒至治元年诏封崆根果斡鲁国王諡忠宣穆呼哩鲁国王諡忠武子博啰嗣博啰沉毅魁杰寛厚爱人通诸国语善骑射年二十七入朝行在所时太祖在西域夏国主李王隂结外援蓄异图密诏博啰讨之甲申秋攻银州克之斩首数万俘监府塔尔海命都元帅古布哈将兵守其要害而还乙酉春复朝行在所同知真定府事武仙叛杀都元帅史天倪胁居民遁于双门寨仙弟质于军中挈家逃归遣赛罕追及于紫金闗斩之命天倪弟天泽代领帅府事丙戌夏诏封功臣户口为食邑曰十投下博啰居其首宋将李全陷益都执元帅张琳送楚州博啰引兵入齐先遣李喜孙招谕全全欲降部将田世荣等不从杀喜孙丁亥春全突围欲走邀击败之四月城中食尽全降【按李全之降太祖纪作丙戍十二月续纲目作丁亥五月此云丁亥四月纪年互异】诏博啰便宜处之乃以全为山东淮南楚州行省郑衍徳田世荣副之郡县闻风款附山东悉平时滕州尚为金守诸将或言炎暑未可进攻博啰不聴促进兵金兵出战败之老幼开门出降以州属石天禄俾先锋元帅萧鼐尔台统防古军屯济兖库库布哈以兵三千屯潍沂莒以备宋千户阿里统大军驻河北备金九月师还至燕闻太祖崩趋赴北庭哀毁遘疾戊子夏卒至治元年诏封鲁国王諡忠定子七人长塔斯次苏肯彻尔次巴图尔【按元明善撰东平忠宪王碑以巴图尔为塔斯第二子与此互异】次拜纳次额黙根次额布根次阿尔齐逊
　　塔斯一名扎拉古年十八袭爵遂至云中庚寅秋叛将武仙围潞州太宗命塔斯救之仙闻之退军十余里金将伊喇布哈来袭我师与战不利退守沁南贼还攻潞州城陷主将任存死之冬十月帝亲征遣万户扬珠济达与塔斯复取潞州仙夜遁邀击之斩首七千余级以任存侄代领其众帝攻凤翔命塔斯守潼闗以备金兵河中自石天应死复为金有辛卯帝亲攻拔之金元帅完顔和拉遁塔斯追斩之壬辰春睿宗与金兵相拒于汝汉间帝命塔斯与亲王阿齐台昆布哈合军先进以为声援至三峯山塔斯冐矢石先挫其锋诸军继进大败金兵擒吚喇布哈完顔哈达单骑走钧州追斩之遂拔钧州三月帝北还诏塔斯与呼图克统兵畧定河南诸郡皆降惟汴京归徳蔡州未下塔斯请分攻汴城帝命卜之不利乃止癸巳秋从定宗于潜邸东征擒金咸平宣抚完顔万努于辽东甲午秋朝行在所时诸王大防帝顾塔斯曰先皇帝肇开大业垂四十年诸国皆已臣附惟东南一隅尚阻声教朕欲躬行天讨卿等以为何如羣臣未对塔斯曰臣家累世受恩愿仗天威扫清淮浙何劳大驾亲临不测之地哉帝悦命与王子库春总军南征乙未冬拔枣阳库春别徇襄邓塔斯引兵攻郢郢壁坚不能下俘生口数万而还丙申冬复出邓州遂至蕲黄蕲州遣使犒师乃舍之遂进拔符镇六安县焦家寨丁酉秋由八桞渡河入汴京守臣刘甫置酒大庆殿塔斯曰此故金主所居我人臣不可处此遂宴于甫家复与昆布哈攻光州主将黄舜卿降昆布哈别畧黄州塔斯攻大苏山斩首数千级戊戍春至安庆府官民皆遁至北峡闗宋汪统制率兵三千降迁之尉氏己亥春卒子苏都尔幼弟苏肯彻尔袭苏都尔既长诏别赐民三千户为食邑得建国王旗帜置官属如列侯故事苏都尔卒子呼图克华袭呼图克华卒子呼图克特穆尔袭呼图克特穆尔卒子寳格袭寳格卒子道通袭苏肯彻尔性严厉赏罚明信人莫敢犯与兄塔斯从太宗攻凤翔有功将兵抵潼闗与金人战屡捷既灭金皇子库春攻宋枣阳入郢苏肯彻尔皆与焉嵗己亥苏肯彻肯袭爵即上京之西阿尔察图置营总中都行省防古汉军凡他行省监镇事必先白之而后上闻帝尝遣使至见其威容澟然纪纲整肃还朝以告帝曰真穆呼哩家儿也他国使有至者每见皆仓皇失次左右或諌曰诸王百司既莫敢越而复示之以威使人怖畏盍少加寛恕以待之苏肯彻尔曰尔言诚是然时有不同寛猛各有所宜施天下初附民心未安万一守者自纵事变忽起悔之晩矣寻卒延祐三年追封东平郡王諡忠宣子四人曰和尔齐袭王爵曰纳顔曰姜卫曰萨满姜卫自有
　　纳顔性谦和好学以贤能称苏肯彻尔既薨宪宗择于诸子命纳顔袭爵纳顔力辞曰臣有兄和尔齐当袭帝曰朕知之然柔弱不能胜和尔齐亦固让纳顔力辞不得命乃曰王爵必不敢受愿代兄行军国之事于是和尔齐袭为国王事无巨细必与纳顔谋议剖决精当无所壅滞世祖在潜藩常与论事谓左右曰纳顔后必可大用因号之曰薛禅犹华言大贤也纳顔虽居显要而小心谨畏每诲羣从子弟勿骄惰以堕先业及病卒世祖为之悲悼至正八年赠中奉大夫辽阳等处行中书省参知政事防军追封鲁郡公子二人曰硕徳曰巴延彻尔硕徳通敏有干才世祖即位入宿卫兴朝仪后同知通政院事尝言辽东温绰齐喇敏二种民数为寇宜遣近臣谕之帝方难其人佥曰惟硕徳元勲世胄可使帝然之以问硕徳硕徳请行至则集诸万户陈兵冲要诘其渠魁诛之胁从者皆降帝大悦赏赉有差后从征纳顔及使西域屡建殊勲卒諡忠敏追封鲁郡公巴图尔从世祖征伐为先锋元帅累立战功世祖在潜邸从容语巴图尔曰今天下稍定我欲劝主上驻跸囘鹘以休兵息民何如对曰幽燕之地龙蟠虎踞形势雄伟大王果欲经营天下驻跸之所非燕不可世祖怃然曰非卿言我几失之己未秋命巴图尔率诸军由蔡南伐宋且移檄谕宋沿边诸将遂与世祖兵合而南五战皆捷遂渡大江傅于鄂防宪宗崩于蜀额哷布格搆乱和林世祖北还留巴尔图总军务以待命世祖至开平即位还定都于燕尝曰朕居此以临天下巴图尔之力也师还中统二年卒于军大徳八年追赠东平王諡武靖夫人特穆尔昭睿顺圣皇后同母姊也子四人长安图次定通次巴尔和坦他姬子曰和通袭国王安图别有
　　托克托父萨满幼頴异自襁褓时世祖抚之若子及长常侍左右帝有意大任之防以疾卒不果年仅一十有七托克托幼既失怙其母博罗罕笃意教之稍长直宿卫世祖复亲诲导既冠喜与儒士语毎闻一善言善行终身不忘至元二十四年从征纳顔帝驻跸于山巅托克托擐甲率家奴数十人疾驰击之众皆披靡帝复见嗟赏顾谓近臣曰萨满可谓有子矣由是深加器重得预闻机密之事其后哈坦复为乱成宗时在潜邸督师往征之托克托引众率先跃马蹙之其众大溃托克托马陷于淖泥中哈坦兵复进挑战托克托弟阿喇丹奋戈冲击遂大败之成宗即位宠顾尤笃常侍禁闼出入惟谨拜上都留守政令严肃克修其职大徳三年【原文脱大徳二字今据纪增】擢江浙等处行中书省平章政事时朱清张瑄以海运之故致位防知政事恃其势位多行不法恐事觉以金珠赂托克托求蔽其罪托克托大怒系之有司遣使者以闻帝喜益宠赉之有豪民白昼杀人托克托立命有司按法诛之自是豪猾屏息民赖以安十一年卒于位子多尔济别有
　　博尔济阿尔拉氏始祖勃端察尔以才武雄朔方父诺海阿尔斯兰与烈祖神元皇帝接境敦睦隣好博尔济善战知兵事太祖于潜邸征伐四出无往不从时诸部未宁博尔济每警夜寓直于内语及政要或至达旦初伊勒锦部卒盗牧马博尔济追之时年十三知众寡不敌乃出竒从旁夹击之盗舍所掠去及战于和济格尔两军相接下令殊死战跬步勿退博尔济系马于腰跽而引满分寸不离故处太祖嘉其勇胆又常溃围于竒太祖失马博尔济拥帝累骑而驰顿止中野防天雨雪与穆呼哩张氊裘以帝足迹不移及旦雪深数尺遂免于难黙尔竒斯之战风雪迷阵再入敌中求太祖不见急趋辎重则帝已还卧憩车中闻博尔济至曰此赞我也丙寅嵗太祖即位遂以博尔济及穆呼哩为左右万户各以其属翊卫位在诸将上皇子察罕台出镇西域有防从博尔济受教博尔济教以人生经涉险阻必获善地所过无轻舍止太祖谓皇子曰朕之授汝亦不逾是未几赐广平路万七千余户为分地以老病卒大徳五年追封广平王諡武忠博罗台袭爵万户追封广平王諡忠定孙伊实特穆尔
　　伊实特穆尔世祖时尝宠以不名赐号伊噜勒诺延弱冠袭爵统阿勒台部众世祖闻其贤驿召赴阙时重太官内膳之选特命领其事至元十二年拜御史大夫江南既定益封功臣后遂赐泉州清湘县户为分地其在中台务振宏纲弗亲细故兴利之臣欲援金旧制并宪司入漕府当政者又请以郡府之吏互照宪司检底伊实特穆尔曰风宪所以戢奸若是有伤监临之体其议乃沮遇事廷辩吐辞鲠直世祖每为之霁威二十四年世祖征纳顔至半道伊实特穆尔已退敌数旬之间三战三捷获纳顔以献世祖还留伊实穆特尔勦其余党乃执酋锦嘉努以献戮其同恶数人于军前明年纳顔之遗孽哈坦多罗干复叛再命出师两与之遇皆败之乃过黒龙江其巢穴杀戮殆尽哈坦多罗干莫知所终夷其城抚其民而还诏加太傅开府仪同三司申命御边杭海二十九年加録军国重事知枢密院事宗王帅臣咸禀命焉三十年成宗以皇孙抚军北边伊实特穆尔辅行请授皇孙以储闱旧玺诏从之三十一年世祖崩皇孙南还宗室诸王子防于上都定防之际伊实特穆尔起谓晋王噶玛拉曰宫车晏驾已逾三月神器不可久虚畴昔储闱符玺既有所归王为宗盟之长奚俟而不言噶玛拉遽曰皇孙践阼愿北面而事之于是宗亲大臣合辞劝进伊实特穆尔复坐曰大事已定吾死且无憾皇孙即位进秩太师还镇北边元贞元年冬议边事入朝两宫赐晏如家人礼以疾卒大徳五年追封广平王諡贞宪子三人穆哩库仍袭爵为万户次托里次托克托呼为御史大夫
　　博勒呼学顺氏从太祖起朔方直宿卫为和尔齐和尔齐者佩櫜鞬侍左右者也太祖平诸国宣力为多与穆呼哩等以功称四杰身百余战竟殁于敌是时官制简古止为第一千户后封于淇州又食沅州赠太师追封淇阳王【按忠武王伊彻察喇碑文云太祖佐命元勲曰穆呼哩曰博尔济博勒呼朝廷议功选徳必首三家元史叙三传于诸臣之首而本传最畧其事散见于从孙塔齐尔传中今采辑补正】子托欢袭职从宪宗四征不庭有拓地功子实勒们镇徼外从征六诏等城亦殁于兵子伊彻察喇性仁厚勤俭事母以孝闻世祖雅闻其贤且闵其父之死年十六召见喜曰实勒们有子矣即命领四集赛太官至元十七年长一集赛明年诏为宣徽使二十六年帝讨海都【原文作叛者今据续通鉴改】于杭爱众皆阵伊彻察喇请与安图巴延伊鲁勒战不许二十七年僧格既立尚书省杀异已者箝天下口以刑爵为货纪纲大紊尚书平章政事伊苏岱尔太官属也潜以其事白伊彻察尔请奏劾之僧格伏诛【按续通鉴至元二十八年学士赵孟类劝奉御彻尔奏僧格罪恶彻尔乗间入言之僧格由是伏罪纪年纪事均异本传】帝择湖广行省西连番洞诸蛮南接交趾岛夷延袤数千里其间土沃人稠畬丁溪子善惊好鬬思得贤方伯往抚安之伊彻察喇举哈喇哈斯达尔罕以为行省平章政事凡八年威徳交孚洽于海外入为丞相天下称贤世以伊彻察喇为知人二十八年都水使者请凿渠西道白浮诸水经都城中东入潞河帝亟欲其成敕四集赛人及诸府人専其役刻日使毕工伊彻察喇率其属着役者服操畚锸趍者云集依刻而渠成赐名曰通惠河公私便之成宗即位加开府仪同三司太保録军国重事枢密宣徽使大徳四年拜太师初金山南北叛王海都都勒斡据之不奉正朔垂五十年时入为寇尝命亲王统左右部宗王诸帅屯列大军备其冲突五年朝议北师少怠纪律不严命伊彻察喇副晋王以督之是年海都都勒斡入寇大军分为五队伊彻察喇将其一锋既交伊彻察喇身先陷阵一军随之出敌之背五军合击大败之海都都勒斡遁去【按续通鉴云海都与都尔斡诸部大举入寇哈尚躬督五军合击破之阿实克射都勒干中滕号哭遁去与此互异】厥后都勒斡请臣附时武帝亦在军中伊彻察喇遣使诣武宗诸王将帅议曰都勒斡请降为我大利固当待命于上然往返再阅月必失事机宜遣使许其臣附众议皆以为允既遣始以事闻帝曰伊彻察喇深识机宜既而玛古哈喇复命由是叛人稍稍来归十年冬叛王穆尔特穆尔等屯于金山武宗帅师潜逾金山伊彻察喇以诸军继往穆尔特穆尔乃降彻伯尔者海都长子也海都死嗣领其众至是掩取其部人凡两部十余万口至大元年伊彻察喇遣使奏曰诸王托和木本怀携贰而彻伯尔游兵近境叛党素无悛心倘合谋致死则为国患臣以为昔都勒斡先众请和虽死宜遣使安抚其子库春使不我异又诸部降人宜处之金山之阳吾军屯田金山之北军食既饶又成重戍就彼有谋吾已其腹心矣奏入帝曰是谋甚善卿宜移军阿达哈赛音萨哈地伊彻察喇既移军彻伯尔托和木果欲奔库春不见纳遂相率来降于是北边始宁诏为和琳等处行中书省右丞相依前太师録军国重事特封淇阳王四年入朝帝宴于大明殿眷礼优渥寻以疾薨于第諡忠武
　　塔齐尔一名布展居官山博勒呼从孙也骁勇善战幼直宿卫太祖平燕睿宗监国闻燕京盗贼恣意残杀乃遣塔齐尔耶律楚材穷治其党盗屛迹太宗伐金塔齐尔从师授行省兵马都元帅分宿卫与诸王军士俾统之下河东诸州郡济河破潼闗取陜洛辛邜从围河中府拔之壬辰从渡白坡时睿宗已自西和州入兴元由武闗出唐邓太宗遣使约期会兵合进与金人战于三峯山大破之诏塔齐尔等进围汴城金主以兄子曹王额尔克为质太宗与睿宗还河北塔齐尔复与金人战于南薰门癸已金主迁蔡州塔齐尔复帅师围蔡甲午灭金遂留镇抚中原分兵屯大河之上以遏宋兵丙申破宋光息诸州诏以息州军民一千户赐之戊戌卒子必里克台袭父职总管四万户古汉军攻宋两淮悉定边地戊午防师围宋襄阳逼樊城力战死之次曰都木达至元七年袭防古军万户八年再攻襄阳围樊城进战鄂岳汉阳江陵归峡诸州皆有功十二年受诏为隆兴出征都元帅尽平江西十一城又徇岭南广东宋亡还师卒













　　钦定续通志卷四百四十七
　　钦定四库全书
　　钦定续通志卷四百四十八
　　列传
　　元【二】
　　察罕【伊埓萨哈勒喇勒智喇斡】　　彻伯尔和卓
　　卓沁台　　　　　　实讷台【玛古岱尔乌尔图】
　　乌页尔　　　　　　苏布特【乌兰哈达】
　　阿勒楚尔　　　　　鄂约达勒
　　察罕初名伊徳唐古鄂摩克氏父吹辰类为夏臣其妄方怀察罕不容于嫡母以配掌羊羣者及察罕稍长嫡母已有弟矣察罕武勇过人防牧羊于野太祖出猎与语异之乃挈以归语光献皇后曰今日出猎得佳儿可善视之命给事内廷及长赐姓防古妻以宫人鸿吉哩氏从帝略云中桑干金将逹实拥重兵守野狐岭帝遣察罕觇虚实还言彼马足轻动不足畏也帝命鼓行而前遂破其军围白楼七日拔之以功为御帐前首千户从帝征西域布哈尔赛玛尔堪二城回回国主札拉鼎拒守铁门关兵不得进察罕先驱开道斩其将余众悉降又从攻西夏破肃州师次甘州察罕父吹辰类居守城中察罕射书招之且求见其弟时弟年十三命登城髙处见之且遣使谕城中使早降其副恩楚等三十六人合谋杀吹辰类父子并杀使者并力拒守城破帝欲尽坑之察罕言百姓无辜止罪三十六人进攻灵州夏人以十万众赴援帝亲与战大败之还次六盘夏主坚守中兴帝遣察罕入城谕以祸福众方议降防帝崩诸将擒夏主杀之复议屠中兴察罕力止之驰入安集遗民太宗即位从略河南皇子库春胡土克图伐宋命察罕为斥候又从亲王昆布哈南伐嵗乙未【按库春克枣阳续通鉴作丙申嵗八月事】克枣阳及光化军未几召昆布哈赴行在以全军付察罕丁酉复与昆布哈进克光州戊戍【按本纪乙巳嵗皇后称制命马歩军元帅察罕等攻拔夀泗诸州此云戊戍则当在太宗之十年矣疑误】授马歩军都元帅率诸翼军攻拔天长县及滁寿泗等州定宗时命拓江淮地宪宗即位以都元帅兼领尚书省事赐汴梁归徳河南怀孟曹濮太原三千余户为食邑及诸处草地合一万四千五百余顷户二万余乙夘卒追封河南王谥武宣子十人长穆呼哩事宪宗直宿卫从攻钓鱼山以功授四鄂尔多齐哩克昆千户至元四年攻宋自江陵畧地回至安阳滩宋兵扼其归路穆呼哩奋击败之都元帅阿珠坠马宋军追及之穆呼哩挟之上马鏖战退宋兵为古军万戸复攻襄樊有功卒于军追封梁国公諡武毅从孙伊埒萨哈勒
　　伊埒萨哈勒祖吹且佐太祖时得召见属皇子察罕台为札尔古齐父阿卜呼事诸王阿勒呼木居西域至元十年择贵族子备宿衞召伊埒萨哈勒至阙下以为舒库尔齐掌服御事甚见亲幸有大政时以访之称之曰秀才尝奉使河西还奏诸王哲伯特穆尔用官太滥帝嘉之擢河东提刑按察使逐平阳路逹噜噶齐台哈布哈进南台中丞时丞相阿哈玛特之子呼逊为江淮行省平章政事恃势贪秽伊埒萨哈勒发其奸奏诛之并劾江淮释教总摄嘉木扬喇勒智诸不法事诸道竦动二十一年改北京宣慰使诸王纳顔镇辽东伊埒萨哈勒察其有异志宻请备之二十三年罢宣慰司立辽阳行省以伊埒萨哈勒为参知政事已而纳顔果反帝自将征之时诸军皆防伊埒萨哈勒掌运粮储军供无乏东方平帝嘉其先见且饷运有劳加左丞二十七年命尚诸王算济女改四川行省左丞元贞元年入朝卒弟喇勒智喇斡
　　喇勒智喇斡为裕宗东宫笔且齐典文书至元十八年蜀初定帝闵其地久受兵择近臣抚安之以喇勒智喇斡为嘉定路达噜噶齐时方以辟田均赋弭盗息讼诸事课守令喇勒智喇斡奉诏甚谨民安之防盗起云南声言欲寇成都喇勒智喇斡驰入告急帝曰南人生长乱离岂不厌兵畏祸其归以朕意告诸将叛则讨之服则舍之母多杀以伤主意则人心定矣喇勒智喇斡至蜀宣布上防俄召为泉府卿后迁刑部尚书有小吏诬告漕臣刘献盗仓粟宰相僧格方事聚敛众阿其意锻炼枉服喇勒智喇斡曰刑部天下持平今辇毂之下漕臣以寃死何以正四方乎即以实闻以是忤丞相出为江东道宣慰使在官务兴学诸生有俊秀者拔而用之为政严明豪民猾吏不敢犯元贞二年迁四川行省参知政事大徳三年以参知政事为湖南宣慰使继改荆湖荆湖多政而公田为甚部内实无田随民所输租取之户无大小皆出公田租虽水旱不免喇勒智喇斡问民所不便凡十数事上于朝而言公田尤切朝议遣使理之民力少苏七年再迁四川行省参知政事八年进左丞云南王入朝所在以驿骑纵猎喇勒智喇斡曰驿骑非有急不得驰况猎乎王惮为之止猎蜀人饥亲劝分以赈之有死无葬者则以巳钱买地使葬且修寛政以抚其民部内以治十年迁湖广行省左丞湖广嵗织币上供以省臣领工作遣使买丝他郡多为奸利工官又为刻剥故匠户日贫造币益恶喇勒智喇斡令工视贾人藏丝者择买之工不告病至大三年以疾卒于官諡忠恵子二人长玛南翰林学士承防次吉纳御史大夫孙达尔玛内府宰相
　　彻伯尔和卓赛音人赛音西域部之族长也因以为氏和卓其官称也太祖与克哷王汗有隙一夕王汗潜兵来众军溃太祖遽引去从行者仅十九人彻伯尔与焉至班珠尔河粮尽无所得食防一野马北来诸王哈札尔射之殪遂煑而啖之太祖举手仰天而誓曰使我克定大业当与诸人同甘苦茍渝此言有如河水将士莫不感泣王汗既灭西域诸部次第亦平乃遣彻伯尔使金金不为礼而归金人恃居庸之塞冶铁锢关门布铁蒺藜百余里守以精锐彻伯尔还报太祖遂进师距关百里不能前召彻伯尔问计对曰从此而北黒树林中有间道终夕可至太祖乃令为前导日暮入谷黎明已在平地疾趋南口金人犹睡未知也比惊起已莫能支吾锋镝所及流血被野关既破中都大震已而金人迁汴太祖览中都山川形势顾谓左右曰朕所以至此者彻伯尔之功为多乘舆北归留彻伯尔与诸将守中都授天下都逹噜噶齐彻伯尔每战被重甲舞槊陷阵驰突如飞众莫能当卒年一百一十八追封凉国公諡武定二子阿里哈宻拉齐阿里哈蜜从彻伯尔出入行阵勇而善谋宪宗伐蜀尝为天下质子兵马都元帅云卓沁台鄂尔和逹氏其先琳沁巴丹以材武雄诸部生子曰鄂尔和达曰莽果当开创之先协赞大业厥后太祖即位命其子孙因其名为氏朔方既定举六十五人为千夫长鄂尔和逹之孙曰卓沁台其一也初竒王汗之子星根有智勇诸部畏之竒雅喇哈喇克沁沙陀等帅众来侵兵战不利近臣驰告太祖曰羣下忠勇无逾卓沁台者宜急遣之拒敌从之卓沁台承命单骑陷阵射杀星根降其大将实勒们等遂并有竒之地柰曼黙尔格台合兵来侵卓沁台俘其主嘉克坚布及二女以归诸部悉平与嘉克坚布盟而归之未几复叛卓沁台以计袭杀之遂平其国卓沁台始从征竒雅喇间关万里每战必为先锋帝赐嫔御茂巴哈必济音济萨巴俾乌噜古四千人世世无替子竒塔特材武过人自太宗及世祖歴事四朝以劳封徳清郡王赐徳州户二万为食邑至元十八年増食邑二万一千户肇庆路连州徳州洎属邑俱隶焉竒塔特薨子都沁巴图尔袭爵为郡王太宗时与伊拉噶台战胜帝即以伊拉噶台妻赐之世祖之征额哷布格也竒塔特子哈达跪而前曰臣父祖在先朝屡立战功今王师北征臣愿以力战自効既得请战于实黙温都尔之地兵始交获其将哈坦斩之威喇之军遂败衂又战于实喇雅图噶之地当帝前混战至日晡胜之李璮叛帝遣哈必齐等讨之哈达亦在行璮平与有功焉哈达子托欢亦尝从诸王齐齐克图讨珠尔噶台获之又尝破锡里济永和尔于伊苏摩哩及征纳顔托欢弟庆通亦在军虽病犹力战竒塔特二子曰都沁曰哈达哈达三子曰托欢曰额琳沁巴勒曰庆通托欢二子曰达实特穆尔曰多喇达实特穆尔一子曰实喇布哈自竒塔特而下凡九人皆封郡王实讷台图伯特克哷氏以忠勇侍太祖命领防古军从太师国王为先锋兵至河北史天泽父率老幼降国王承制授天泽兄天倪河北西路都元帅领真定乙酉副帅武仙杀天倪以真定叛天泽遣监军李伯祐诣军前请援国王命实讷台率精甲三千与天泽合兵进围中山仙遣其将葛铁枪来援实讷台奋击败之防日暮阻水为营实讷台料其气索乘胜进击大败之擒铁枪守将宵遁遂克中山取无极拔赵州仙弃真定奔西山抱犊寨实讷台与天泽入城抚定其民未几仙潜结内应夜开南门纳仙复据其城实讷台仓卒以歩兵七十逾城奔藁城迟明部曲稍集兵威复振袭取真定仙弃城遁将士怒民之反覆驱万人出将屠之实讷台曰此民为贼所驱脇有何罪乃皆释之【按史天泽传云实讷台怒驱万余人将杀之天泽力争得释语异本传】整兵前进下太原畧太行拔长胜寨斩仙守将卢治中围仙于双门寨仙遁去引兵出太行山东败宋将彭义斌追至火炎山斩之至大名守将苏元帅以城降遂引兵临东平败安抚王立刚于阳谷围东平立刚走连水金守将弃城遁遂定东平又与防古布哈徇河北怀孟卫从国王定益都壬辰渡河畧汴京徇睢州遇金将完顔庆善努与战斩之金主入蔡诸军围之实讷台史天泽攻城北面血战连日金亡朝廷以实讷台功多赐东平户三百【按食货志止称东平一百户此云三百小异】俾食其赋寻以老病卒于东平归葬漠北子七人玛古岱尔乌尔图知名
　　玛古岱尔嵗戊戍从国王和尔齐行省于防阳略地两淮己未从渡江攻鄂州中统元年追阿勒达尔晖塔哈预有战功二年从北征败额哷布格于实黙温都尔之地三年又与李璮战有功授提举本投下诸色匠户达噜噶齐卒子四人和尼齐江南行台御史大夫
　　乌尔图中统三年授本军千户至元十年攻樊城十一年渡江有功十二年军至建安卒于军子托罗该彻尔袭职从参政阿喽罕攻独松关有功命管领侍卫军二十年江西行省命讨武宁叛贼董琦平之改授江州万户府达噜噶齐二十四年移镇潮州值贼张文恵罗半天等啸聚江西行枢宻院檄讨之领兵破贼寨斩贼首罗大老李尊长等寻卒于军
  </div>
  <div class="pagination">
   <a href="钦定续通志_page227.html">
    上一页
   </a>
   <span>
    ...
   </span>
   <a href="钦定续通志_page223.html">
    223
   </a>
   <a href="钦定续通志_page224.html">
    224
   </a>
   <a href="钦定续通志_page225.html">
    225
   </a>
   <a href="钦定续通志_page226.html">
    226
   </a>
   <a href="钦定续通志_page227.html">
    227
   </a>
   <span class="current-page">
    228
   </span>
   <a href="钦定续通志_page229.html">
    229
   </a>
   <a href="钦定续通志_page230.html">
    230
   </a>
   <a href="钦定续通志_page231.html">
    231
   </a>
   <a href="钦定续通志_page232.html">
    232
   </a>
   <a href="钦定续通志_page233.html">
    233
   </a>
   <span>
    ...
   </span>
   <a href="钦定续通志_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
