<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 358 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 358 页/共 518 页</h1>
    <div class="content">

大明世宗钦天履道英毅圣神宣文广武洪仁大孝肃皇帝实录卷五百二十九
　　嘉靖四十三年正月乙亥朔  命成国公朱希忠代拜  天于  玄极宝殿  上不御殿文武百官诣皇极门行五拜三叩头礼上表称贺
　　○免宴赐节钱钞
　　○丁丑  宣宗章皇帝忌辰  奉先殿行祭礼遣清平伯吴家彦祭  景陵
　　○是夜大风  上谕兵部曰此风未为无谓非四时之正也  上天恩示其慎承之次日又风  上复谕曰兵理果用心否十路可闻二三齐否若徒往来文书何益于事昨二次风异必非无应恩示宜小心承之于是尚书杨  之各鍞务在万全以纾  圣忧  上曰边防当慎已屡有旨宜令刘焘等悉心干理京营亦宜选练毋以文应取罪
　　○戊寅  上谕户部两广托倭扰无用心采珠者云南无事宝石亦不至燿何不催闻  祖宗时所积不少因弘治正德间各耗费一半以致缺乏今上无  母后之奉已省十之七分有司徒谓见理兵食不当以珍玩为心诸用可尽废乎尚书高耀对曰诚如  圣谕容臣等移檄切责之  上曰有司怠视公事自细及巨如此类者非一今姑限四月以内报完若再稽缓尔部中查名论治
　　○辛巳四川雅州等处地震有声如雷
　　○壬午时享  太庙遣英国公张溶代
　　○甲申礼部奉诏选京城内良家女三百人入宫以备六尚之用
　　○乙酉初  上以风灾谕兵部备边既而复虑军饷不充命内阁传旨示户部尚书高耀严核管粮郎中出入燿因奏郎中职司仓库湏各府县角□羊纳及期方可责其称职今逋慢数多宜并行抚按官严限督之  上曰边防事重有司宜同心共济况在常赋岂容少缓今后抚按有司官若再因循有误国计尔部中指名参奏处以重法  命羽林前卫署都指挥佥事任俊充右参将管京城内外巡捕事
　　○戊子
　　○顺天府官进春免春宴
　　○己丑免上元节宴
　　○辛卯  英宗睿皇帝忌辰  奉先殿行祭礼遣广宁伯刘允中祭  裕陵
　　○壬辰东虏土蛮黑石炭等紏众万余犯蓟东一片石黄土岭参将白文智据墙御之虏昼夜急攻不克已而总兵胡鍞巡抚温景葵督游击董一元等兵至协力拒守贼知我有备复转攻山海关不克乃遁于是总督刘焘巡抚温景葵等列上诸将吏功且言虏入犯时值海水暴涨虏骑陷没者众  上谓军功论赏除总督鍞巡外其他文武官非共战守者不宜滥预下兵部酌议上得旨朕荷  皇穹眷佑狡虏退遁边境载宁海神效灵礼部其议祭告刘焘升兵部右侍郎兼都察院右佥都御史总督如故胡镇荫一子锦衣卫署百户温景葵升俸二级白文智董一元及山海守备赵云龙各升三级山海关主事商诰升一级兵备纪公巡升俸一级文智子武卿云龙弟云凤原卫所镇抚游击周池等张才等升一级仍各赏银币有差
　　○甲午
　　○修惠熙承华宝月殿亭
　　○举庆祝星典于万法宝殿停杂封四日命文武大臣徐延德等分告各官庙以迎上玄元甲之祐时蓟东又报虏警  上谕兵部曰北氛又作未宜谓已有备虏中内逆多于真贼故敢累犯  郊庙垂祐人当祇承京练亦宜整焉因问大学士徐阶镇远侯顾寰可用否阶奏寰虽非将才然一时亦难其代  上曰寰之代今必无胜者若于战陈亦又难之如不必侯伯他有堪用否阶对请谕兵部会官于侯伯之外公举以闻  上曰寰所在京戎只可令恤练兵卒耳冲锋破敌湏别选一二员备缓急如旧例且三营六总似多今于将副择而用之何如阶曰  圣裁允当请传示兵部拟行  上复报曰京营一总督今亦不必添即以副将名目选用亦可又边卒不肯用命何能得力且总十路未至十万人今或不为例户部取银一万两兵工各一万两发刘焘给犒官军一次可与阶曰春防既赏秋防将引为例赏则不以为恩不赏则适生怨不若足其粮饷而银赏则以待有功  上深然之曰赏罚非细事正因无知生怨难耳今惟足实粮草依时给与乃可  行特典但宜酬奇劳耳
　　○丙申四川雅州地复震
　　○己亥  孝静毅皇后忌辰  奉先殿行祭礼遣玉田伯蒋荣祭  康陵
　　○庚子
　　○郑府庐江王祐棉薨赐祭葬如例谥荣缪
　　○壬寅
　　○以广东按察司佥事添注佥事徐甫宰改补潮州分巡道兼理兵备事从抚按官奏也
　　○以两广福建云南顺天南赣郧阳贵州各抚按官奏进赃罚不至命户部督催不许仍前乾没以充私用
　　○增筑瓮城于重城永定等七门
　　○广东潮州府地震有声如雷命四川兵备副使仍驻建昌卫城清军副使兼管驿传事移驿传副使分巡上川南道从抚按官议也
　　○癸卯贵州宣慰使安国亨四川擂州宣慰使杨烈各差人贡马贺  万寿圣节以过期给半赏
　　○升湖广左布政使刘自强为应天府府尹原任顺天府府丞李敏为太常寺少卿提督四夷馆  命山东道御史徐爌提调北直隶学校
　　○革宣大屯政佥事蓟镇怀柔道兵备佥事各一员  命五军坐营署都督佥事昌寿佥书南京后军都督府事
　　大明世宗肃皇帝实录卷五百二十九


大明世宗肃皇帝实录卷五百三十
　　嘉靖四十三年二月甲辰朔云南进宝石七百六十余两  上嫌其碎小命更采青红色二寸黄色径寸并紫英等在以献
　　○乙巳升南京国子监祭酒潘晟为南京吏部右侍郎改南京工部右侍郎霍冀为南京兵部右侍郎南京户部右侍郎陈尧为工部右侍郎兼都察院右佥都御史总理河道
　　○升服阕通政使司左通政刘体乾为通政使
　　○以顺天三河等处被虏诏量免各州县税粮仍以存留赃罚银给赈  上谕大学士徐阶等曰今言者动称经略蓟鍞朕闻兵饷一节仅用于常未有积余其传谕户部令急处备于是尚书高燿等因请再给银五万两仍行各抚按官严徵积欠民屯钱粮以备支用报可
　　○丁未祭先师孔子命大学士袁炜行礼
　　○升浙江右布政使毕锵为湖广左布政使
　　○戊申祭  太社稷遣定国公徐延德代
　　○升兵科左给事中李邦义为都给事中吏部右给事中辛白修户科右给事中邓楚望俱左给事中吏科给事中季科刑科给事中冯成能欧阳一敬俱右给事中邦义户科自修一敬本科楚望科礼科成能兵科
　　○升太常寺寺丞魏承诏为本寺少卿
　　○己酉祭  帝社稷遣成国公朱希忠代
　　○葬静妃诸氏  诏降伊王典楧为庶人押发高墙禁住削除世封典楧自都御史张永明奏发其恶其后御史林润给事中丘岳相继言之凡遣科臣及大臣往勘者二备得其不法状  上初犹曲宥之革其禄三之二令毁其僣越宫殿归所强夺良家子女悉出拨置群小付有司论如法旨凡三四下至停河南抚按官俸督趣之典楧迄不奉诏于是巡抚都御史胡尧臣巡按御史颜鲸会奏伊王□□儿顽成癖无复人心放纵怙终尽忘臣礼其僣拟  天居希冀非望节经中外诸臣参奏亦已甚明至于逼残民众炮烙人尸则如陈大壮之幽冤立致灭门骨肉都尽则如聂氏等之惨刻其抢攘良人之妻女则如周氏小补姐等至四百余口强占官民之房屋则如方城王满仿等至三十余间其诈骗民财则如张学记吴江等至三万余两其流毒不止及于士民虽如双流群主咸宁郡主骨肉之亲亦掳其娣媵而破其家其遗殃不特遍于郡县虽如薄姬祠龙王庙天津古桥东汉诸陵亦毁其遗址而翦其木是皆伤败彝伦泯灭天理天讨必加国法难宥而  皇上笃念懿亲曲赦至四王宜痛心改行以答朝廷覆载生成之恩屏营局蹐以明人臣伏质委命之礼犹惧不足以湔祓前愆逭免后咎顾乃恣肆深甚恬不畏威护卫仪卫余丁奉旨革夺乃榜示远近拘令赴府供役一如其旧七月中有锦衣官校勾当狭西公事道经洛阳即拥至该府传呼河南府卫官吏朝服入接随用黄纸一封捧藏于内竟不开读众问何诏即令府校宣言尔辈若有乱言即应斩首众皆错愕而退王父子乃大张宴乐酣饮达旦官校欢呼声震四外故装疑局摇感远迩又遣军校张礼等至云南估制环铠皮甲而于该府鸠匠鍜造甲胄六百副枪三千杆铸行营火炮佛郎机等数百座一日父子戎装率其宗仪校从控弦持戟千骑前驱出城至河南卫教场演武竟日剽其大将军等火器而还此其举动乖张形迹不轨不可不亟为之处且私阉宦侍林柰李旸二百有奇皆冒挂宫锦充牣班行招集亡命周冕董堂等百有余辈皆给与职衔披之冠带阻截伊洛通津擅立抽分税厂乃取  圣箴一二字名其循环税簿近奉  严旨责取元恶席连金印等坚执不发其无辜良民非刑幽絷如任世连等犹未释放先所强夺良家妻女占恡不出间或出尸予之近又传令旨将河南府城四门尽闭遍索人家子女十二岁以上者七百有余尽纳府中留其姝丽九十人其余悉令具金取赎至于一切违式宫室重城五门层台东厂悉雄峙如故而乃明肆诳诬谓屋无半分之僣宫无一民之女天可欺乎近日河南各官以  明旨久稽部牒督趣同入见王乃曰无多言此徒充粘窗棂用耳又曰外城亦何必折毁天生我才当必有用众皆大骇诸所更正攘夺地土古据不容原主管业布置群小京城内外达于洛阳以为爪牙耳目朝廷机政不三日即不其始末意所嫌恨刃交其胸道路以目地方懔懔王好乱稔奸性成不变包藏窥窃焯有明徵迹涉无将罪在不赦惟  陛下亟赐宸断割恩正法若复隐忍迁延不以时决恐势渐潦原不可向迩颠陨万姓为  社稷忧＜锍-釒＞入诏礼部会三法司议之佥言王□□儿荡灭义背违  祖顺  陛下不忍加诛横恩数下而王怙侈滋甚无藩臣礼宜如徽王载埨事例寘诸重典以销悖乱之萌洩神人之愤议入  上曰典楧又蓄异志恣行僣拟朕念宗亲未至厥辜顾乃负恩稔恶屡抗明旨私造兵器等项不臣罪状昭然显著既经参论核实本当重处姑革爵降为庶人禁锢高墙削除世封以彰国宪乃命驸马都尉谢诏告于  太庙仍以书谕各王府知之其拨置人等论死发遣者一百五十余人
　　○改南赣守备驻信豊县长沙营把总驻南安府
　　○壬子升翰林院侍读学士瞿景淳为太常寺卿管南京国子监祭酒事南京通政使司右通政徐养正为南京光禄寺卿刑科都给事中李瑜为布政使司左参政浙江道御史申佐为按察司佥事俱山东
　　○浙江道御史王汝正条陈兵食事宜一边储重寄非才优干济者不胜其任即蓟州仓场有盗银至千两盗米至数百石而不知者且株守规避徒滋毙端请填选通明廉正之士充管粮郎中毋循资推补一边军以月粮为命今兑运之谷半和糠秕放给之时权归胥吏其实官军蒙惠十不得五宜通行禁饬以漕粮亏折责之将领以仓储冒破责之管粮郎中仍令放银之月将原收封记赴督抚兵备道给兑加封互相觉察一去年虏犯蓟镇辽东宣大入援之兵以求粮不得肆行剽掠所过闾里一空甚于寇至宜将沿边要害多方积谷以待不时之需部覆从之
　　○靖江王府奉国中尉约侪坐格杀从兄约目□南诏勒令自尽
　　○癸丑  孝贞纯皇后忌辰  奉先殿行祭礼命清平伯吴家彦祭  茂陵
　　○祈谷视牲遣公朱希忠代侯顾寰尚书高燿都督朱希孝侍郎董份轮视
　　○升湖广按察使蔡扬金山西按察使王继洛俱为右布政使南京礼科给事中周京河南道御史祝尧焕俱为布政使司右参议扬金浙江继洛山西京尧焕俱湖广
　　○令湖广荆州府知府徐学谟沔阳州同知阮自嵩汉川县知县昌应会俱赴部调用初荆州有沙市绾毂要路商民多占宅其中以居货物于是景府诸官校欺王强收为业渠辈入市徵屋租学谟禁勿予第议每岁以银二十两输之时分封之始索租使者相望于道皆横甚佃农渔户莫利属本府往往弃业以逃自嵩等不能禁王怒因驰奏奸民抗违皆官吏阴为之主下法司覆勘因有是命
　　○甲寅吏科给事中辛自修言臣闻平易悃愊之吏投之以盘错则事废而民多玩挥霍拓越之才当之以安静则更张而民必扰故铨才要矣量地尤急焉即如近岁考察大名府属以谴去者居十之一而顺天府属居十之五岂辈毂之地尽为匪人而畿甸之一隅独贤良若是多哉窃见国家用人以称职为贤能不计事之繁简以举剌行黜陟不问事之难易是升沈荣辱不系才与不才而惟听于幸与不幸尔宜令所司分别议处铨选必择才力有余者居其难而以不足者居其易政绩必于难者求之恕而于易者责之详推升必使难者无淹滞之叹而易者有循阶之久黜罚于易者必尽其法而难者量原其故庶天下无不可治之地亦无不可用之人民生国计均有补矣＜锍-釒＞入吏部请行抚按官先据此以行举劾而本部就中斟酌进退之诏可
　　○丙辰升鸿胪寺左少卿萧澜为本寺卿
　　○以贞定顺德广平大明四府州县饥蠲粮草折银有差
　　○丁巳韩府宗室一百四十余人越关至狭西会城索逋禄巡抚都御史陈其学以闻因请暂留户部事例及抚按巡察并各司道有司卫所一应赃罚户口盐钞商税等银同正徵正禄相兼凑给韩王复请益以减退羸马年例筏税等银诏悉允之初韩府分封平凉税额岁派凡徵禄粮六万两有奇至是宗室繁衍占名禄者千余人岁禄银增至十二万五千余两岁额不及其半故节年积逋至六十余万有奇平凉故边地鲜至业王风犷悍故宗室视各王府尤称无赖往韩王融燧有憾于巡抚裴绅纵诸宗凌铄之诸宗因乘机殴辱知府邵大爵朝廷以其人众宽之至是诸宗益横群聚入会城环巡抚陈其学鼓噪诟詈其学为之不启门者数日诸宗乃掉臂奋腕横肆官府闾里间公行抢夺百姓恇扰兢言王子反以至巷无行人长安为之罢市檄布政司借发各项银四万七千余两及＜锍-釒＞下得旨复括各项银三万一千两角□羊送该府而各宗顾益狂暴撞击留会城不肯去于是其学与巡按御史鲍承荫＜锍-釒＞言其状
　　○一恕切责融燧令严加钤束下各宗转导官及拨置诸奸于御史问令分别诸宗首从指实奏闻已承荫奉旨核上首恶奉国将军融燸同恶镇国中尉旭渠等十三人诏发融燸为庶人禁住闲宅旭渠等各夺禄米二月融燧降敕戒谕之
　　○戊午启蛰祈谷礼于  玄极宝殿先期请  皇考配及是日行礼俱命公朱希忠代
　　○福建总兵戚继光追击仙游县残倭大破之时闽中旧倭略平余党复紏新倭万余攻仙游县城围之三月继光引兵驰赴之大战城下贼败趋同安继光麾兵追之王仓泙斩首数百级坠崖谷死者无算余众尚数千奔漳浦县之蔡丕岭继光分其兵为五哨身自持短兵徒跣缘崖披荆棘而上迫累贼伏发继光气愈厉督各哨兵入贼巢殊死战擒斩又数百人于是闽寇悉平其残寇得脱者流入广东界掠鱼舟入海
　　○诏停户部郎中催攒粮运差注选京仓主事五员通仓三员俱以三年为限满日回部裁革京仓经历六员
　　○己未贵州永宁九姓长官司土官任钰等各遣人来朝贺贡马给赏如例
　　○升狭西按察使王崇古为河南右布政使
　　○庚申葬和妃张氏
　　○各省抚按官奉诏紏劾藩臬有司各贪肆不职吏部类覆贪酷知应明德等十四人为民内推官苏柰等仍当提问不谨佥事等三十八人闲住老疾布政刘天授等六人致仕才力不及副使田汝麟等八人降调闲散知县舒相等三人改教参政黎澄等六人调简得旨俱如拟
　　○巡按直隶御史成守节勘上去年冬宣府西路官军出北沙滩捣巢功共斩获一百三十余级  上从部拟赏总督江东总兵马芳原任总兵刘汉银币升巡抚杨巍俸二级千总葛柰等二级其余有功官军各赏有差
　　○壬戌  恭仁康定景皇帝忌辰遣都指挥同知陈书祭  陵寝
　　○南京户部尚书鲍通成以疾乞致仕许之
　　○总督宣大山西尚书江东类奏各镇招徕男妇宣府四百三十一人大同千四百七十一人山西七十八人马羸牛称是诏赏东银币及总兵姜应熊马芳参将张咸李官守备刘国崔世荣等银有差应熊咸以功名升一级
　　○癸亥
　　○升兵部职方司郎中张志孝为光禄寺少卿
　　○更定镇守江南分守江北信地以江南属之总兵刘显专驻吴松以江北属之副总兵王应麟专驻狼山各更敕书并铸关防给之从抚按官王廷等奏也
　　○甲子
　　○建天保二祝景度典停常封七日
　　○建春告大斋于朝天宫三日夜命安平伯方承裕行礼
　　○壬申
　　○巡抚宣府都御史杨巍以疾乞归许之
　　○巡按云南御史王诤以抚处武定州土舍凤继祖来闻初继祖既逐索林据州治巡按御史孙用请讨之诏下抚按议会都御史敖宗庆代任乃集土汉兵击之杀其弟继英众溃继祖乃逃避江外镇巡官议留土兵二千名令都指挥王世科守备金堂将之守武定是时武定民为继祖积威所劫日夜数惊索林竟不敢居府治避处富民继祖乘虗复入武定于是镇巡议覆大徵土汉兵继祖闻之惧请献赎罪银一千五百两愿分普渡河外四庄自赡永奉约束镇巡官许之诤遂以其事闻且叙世科等及副使殷正茂等功请贳其罪令支俸如故兵部覆上其议许之
　　○癸酉
　　○春分祭朝日坛命英国公张溶行礼
　　○总督蓟辽都御史刘焘类报捷音去年十二月二十八日官军败虏酋速十亥等众于沙河铺斩首百余级是年正月十三日败抚顺诸夷于官儿山斩首百七十余级十八日又大败叆阳边外虏众于苇子谷斩首三百七十余级诏巡按御史查核功次以闻
　　大明世宗肃皇帝实录卷五百三十
大明世宗肃皇帝实录卷一百五十三
　　嘉靖十二年八月辛未朔日有食之  升兵部车驾司署员外郎汪大受为广西按察司佥事
　　○壬申
　　○升右春坊右庶子兼翰林院侍讲掌南京翰林院事费采为南京通政使司右通政
　　○升狭西按察司副使刘雍为广东布政使司左参政吏部验封司郎中吴允禄狭西按察司副使马合□□俱为布政使司右参政允禄湖广龠云南  顺天府香和县郭家庄自开新河一道长一百七十丈阔五十一丈有有奇路较旧河近十余里有司以闻诏管河诸臣亟为缮治并祭告河神
　　○癸酉
　　○升广西布政使司右参议陈焕为云南按察副使提调学校  都察院左都御史王廷相条列考察差回御史六事一御史职在除奸革弊今天下官邪民玩甚矣钱粮出纳之侵渔驿传往来之泛滥里甲困于供意粮草苦于诛求巡盐捕盗骩法交通入官视事循例取索假公用而科敛任情指脩缮而罚金无度文书非贿吏不行差役富豪得免隐奸蓄慝不可枚举而御史士巡祗作威福  以耸观听罔闻輙询以下察情自今按部所及宜悉心廉访但有奸弊发觉即置之法以肃风纪一御史职在申冤理枉而推情讯狱非公平明智者鲜得其真况权门之利害如响富室之贿赂通神钝口夺于佞词人命轻于酷吏故狱多偏滥自令务在虚心推鞫但有冤抑勿拘成案即与辩明一御史职激浊扬清近所奏荐不问人口高下心迹真妄第取趋承供张之便给者以为能至所论劾类以一二质讷少文者塞责其奸贪巨蠹及以私意掩之大坏风纪目令宜核实考心举剌必合公意毋狥情以为毁誉一御史所奉勘合公文类皆重大事情及官民冤状其漫无才智率荫阁不省而利巧偏狥者每遇事干利害即推避稽留以致竟无归结自令御史受代十月所奉院劄湏一一勘明销缴其最后二月付之代者勘报一御史贵在清修简静乃振风纪迩者按部所坐导从如云而又多挟属吏供亿不赀自令宜省约骑从禁止送迎其郡邑属吏亦毋越境参随以为民扰一抚按贵在协和共襄王事迩者动以小忿遂致构嫌多由按臣不逊致之自令按臣之于抚臣无论副佥必侧坐后班以政体统其有不逊如故者即以不谙宪体奏请降调议上  上嘉纳之命皆如议从实举行内除奸弊一事仍遵前旨毋假访察诬害平民其诸未尽事宜令遵宪纲具列以请  山西石州强贼聚众夜入州城杀人劫掠事闻诏停抚守巡及该府州府掌印巡捕官俸令其戴罪捕贼期即殄灭以靖地方
　　○甲戌
　　○户部儧运主事孙继鲁奏禁戢侵盗四事一编佥经纪以绝包运之弊一防捡脚夫以绝换装之弊一联属车户以绝分挽之弊一督并运军以绝停泊之毙部覆行之令出榜严加禁约
　　○丙子
　　○升河南布政使司左参政路迎为浙江按察使
　　○升山东按察司副使罗辂为顺天府府丞初府丞缺已奉旨升临清兵备副使齐之鸾已闻山东盗起复诏留之鸾原任俟盗平擢叙乃以辂补府丞
　　○丁丑
　　○祭至圣先师孔子遣大学士李时行礼
　　○戊寅
　　○祭  太社  太稷  命武定侯郭勋代  升贵州按察司佥事林茂行为本司副使整饬都清等处兵备湖广按察司佥事刘淮为广西布政司右参议
</div>
    <div class="pagination">
<a href="明实录世宗实录_page357.html">上一页</a><span>...</span><a href="明实录世宗实录_page353.html">353</a><a href="明实录世宗实录_page354.html">354</a><a href="明实录世宗实录_page355.html">355</a><a href="明实录世宗实录_page356.html">356</a><a href="明实录世宗实录_page357.html">357</a><span class="current-page">358</span><a href="明实录世宗实录_page359.html">359</a><a href="明实录世宗实录_page360.html">360</a><a href="明实录世宗实录_page361.html">361</a><a href="明实录世宗实录_page362.html">362</a><a href="明实录世宗实录_page363.html">363</a><span>...</span><a href="明实录世宗实录_page359.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
