<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 349 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 349 页/共 848 页
  </h1>
  <div class="content">
   ○命协办大学士理藩院尚书富俊、内阁侍读学士赛尚阿、驰往黑龙江查办事件。以兵部尚书松筠、署理藩院尚书。　　

○予喀什噶尔等处阵亡守备郜万得、郭尔明阿、张伦、陈尚仁、千总郝延龄、吴兆魁、把总刘大明、张珩、马得功、杜永康、米润万、段辀、赵举、杨魁、外委张权、黄钰、王祥、郑廷玉、冉成绪、盛元、马永和、陈昌、刘保安、墨魁、马骐、赵光、杨福、樊启元、祭葬世职。兵丁李良得等十二名赏恤如例。　　

○甲子。上诣绮春园问皇太后安。　　

○谕内阁、前据都察院奏参、副指挥钱承礼、与假照案内要犯谢孚宸、系属至戚。该员职司缉捕。并不认真查拏。当经降旨、将钱承礼撤任。交刑部审讯。兹据刑部奏称、钱承礼身任职官。辄帮同经纪写帐。迨伊戚谢孚宸。假照事发在逃。又不派差缉拏。且报捐履历。与伊弟钱骏舛错不符。并不查明更正。种种庸劣。实属有玷官箴。钱承礼、著即革职。交都察院饬属押令回籍。与伊弟钱骏、一并交地方官严加管束。并著浙江巡抚、查明该革员等于何日到籍。据实具奏。　　

○又谕、谢孚宸、庄倡伶、姚凤山、俱系上年假照案内最要之犯。屡经降旨饬拏。迄今一载有余。尚无一名弋获。总由地方官视为海捕具文。不肯认真躧缉。致该犯等潜匿远扬。此等情罪重大要犯。岂可令其日久幸逃法网。著步军统领衙门顺天府五城暨各直省督抚。严饬所属。实力查拏。务须按名捕获。归案讯办。毋得仍前玩懈。致干重咎。将此通谕知之。　　

○谕军机大臣等、刑部奏、已革兵部候补主事嵩龄、商同恒菖等、捏造假契。诓骗钱文各案。已据案内首从各犯一一供明。并称该革员已逃往直隶安徽地方等语。该革员犯案后。或尚在中途逗留。亦未可定。著琦善等饬属认真访拏务获。送部审办。毋得视为具文。致令远扬。将此谕令知之。　　

○刑部奏、审明历次假契诓骗案内逃犯。弋获无期。先就现犯定拟请旨。得旨、此案世袭佐领恩惠、身系职官。因程文庸托伊借钱。辄起意令双保描摹印信。捏造假契。诓借钱文。实属贪鄙无耻。恩惠。著革去世职。销除本身穬档。发往新疆当差。以示惩儆。已革兵部候补主事嵩龄、商同诓骗各案。已据案内首从各犯一一供明。前此叠经降旨。饬令严拏该革员。至今尚无下落。怠玩已极。难保非该役等有得贿徇隐情事。著步军统领衙门顺天府五城认真迅速缉拏。与案内在逃之刘振邦、张八、一并拏获。送部究办。毋再迟延。致干重咎。　　

○以户部尚书禧恩、署管理三库事。　　

○乙丑。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○谕军机大臣等、据福建考官文庆等奏、六月二十四日行至高邮州界首地方。因马棚湾一带河堤。被湖水冲决。迤北之张家沟堤。亦复冲塌。大水溜急。不能前进。须由高宝湖绕行数十里。始归河身正路。连日湖波汹涌。非顺风无风不能行船。坐守五日。俱遇东南风阻滞。一俟可以过湖。即星驰兼程前往。尚可克期抵境。诚恐风势难期。再有阻滞等语。该考官等因高宝湖水大风阻。暂时守候。此时自早已过湖。兼程驰往。不难克期抵闽。惟恐前途或再有阻滞。著孙尔准探定确信。傥未能如期到省。酌量那改试期。出示晓谕士子。俟考官等抵省。即行扃试。将此由四百里谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百九十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。七月。丙寅。月食。　　

○丁卯。谕内阁、琦善奏、知县审办盗案错误一摺。此案直隶宁河县地方。于道光姨年九月内。一夜带劫三家。业经两载。该县知县唐宗泰。不能缉获正贼真赃。辄以别案之犯及无干之人。审为此案正盗。问拟斩决。难保无规避处分。借盗销案情事。不可不彻底根究。宁河县知县唐宗泰。著先行解任。交该督亲提研审。周廷汉等。是否实系正盗。该县知县有无讳饰故勘。据实分别参办。无稍枉纵。寻奏、审明现获各犯。实非此案正盗。经照例分别定拟。唐宗泰讯无讳饰。惟原详错误。究属疏忽。请交部议处。从之。　　

○又谕、讷尔经额奏、知府因病出缺。请旨简放一摺。各省遇有请旨简放之缺。早经降旨。不准将在省候补人员开单具奏。以杜弊混。青州府系例应请旨之缺。该抚率将山东候补知府人?。另片开单。随摺声请。殊属不合。所奏不准行。讷尔经额著交部察议。　　

○又谕、讷尔经额奏、县民交纳钱粮。恃众喧闹。请将知县撤任等语。所见是。山东莱阳县徵收钱粮。该县民人孙相圣等。藉口银价昂贵。挟制折钱。逞刁喧闹。该县邓肇嘉。并不将向由钱铺收银易钱代纳之处。据实禀出。辄谓自封投柜。难保无铺户书吏勾通多索。该县明知有弊、故为掩饰情事。邓肇嘉著先行撤任。交该抚提集应讯人证。秉公确审。按律定拟具奏。断不可被人欺饰。寻奏、邓肇嘉徵收钱粮。查系按照旧章办理。惟失察钱铺勾通书吏银匠。高擡银价。而于大户自封投柜、小户由钱铺代纳之处。又未分晰具禀。请交部议处。从之。　　

○又谕、邓廷桢奏、知州查办抚恤。因循迟误。请旨革职一摺。所奏甚是。安徽和州地方。本年被水较重。该知州钟蓂。始以呈报稽迟。辄于禀内倒填发申月日。继因地广人多。延不查勘散放。以致四乡饥民。纷纷入城。几酿事端。实属办理不善。钟蓂著即革职。以为玩视民瘼者戒。至和州知州应归部选。该处现当查办赈务之时。该抚自应遴委贤能之员署理。听候部选。何得遽将该省知县开单请简。所奏著不准行。　　

○命翰林院修撰吴其浚、在南书房行走。　　

○贷直隶司库银十万两。发商生息。备通省缉捕经费。从总督琦善请也。　　

○戊辰。谕内阁、前据阿勒清阿奏、山西省乡试。请添同考官一员。当交礼部速议具奏。兹据奏称、该省自议定房考九员。历科校阅。并未贻误。其去取之当。惟在遴调文理优长之员。悉心分校。不在多设一员。此时遽议添设。未免更张成例。且恐各省援照声请。亦涉纷更。所有该抚奏请添派则考官一员之处。著毋庸议。现在乡试伊迩。该抚条奏科场事宜。亦属违例。阿勒清阿著照便交部察议。　　

○己巳。上幸万寿山。诣广润祠拈香。　　

○谕内阁、本年六月内高邮湖河漫溢。下游被水甚重。江苏沿江一带。因大雨时行。涨势添长。民田庐舍。多被淹浸。叠经降旨谕令陶澍等、将被灾地方妥为抚恤。毋令一夫流离失所。现在不知该处办理情形如何。朕心甚为廑注。白镕。前有旨令来京供职。所有被灾处所。均系必由之路。著沿途留心查访。如该督抚有办理未能周妥之处。即将该督抚参奏。地方官有不实心查勘。或从中侵蚀者。即行指名严参。傥查有胥吏营私舞弊。虚冒克扣。以致实惠不能及民。并著据实奏明。以便从严惩办。朕因该处被灾较重。特派白镕查勘。即有应行迂道前往之处。亦须亲往履勘。将现在办理情形。详晰奏闻。傥有不实不尽。别经发觉。惟白镕是问。白镕务当秉公确核。认真查察。不可稍涉瞻徇含混。以副朕轸念灾黎至意。　　

○谕军机大臣等、陶澍等奏、洪湖水势递消。堰堤保护平稳。黄水接长。现在加慎巡防。并马棚湾十四堡两处漫口。应俟水消赶堵。现已豫为筹备各一摺。据称阅视洪湖水势工程。因各坝河早开。林家西滚坝。亦经启放。过水极畅。湖水渐形消落。而石工漫水。掣卸甚多。幸天晴得以赶施工作。该道将督率厅营文武。调集河兵。运土搬石。遇险即抢。附近各厅。不分畛域。购备料物协济。于十日之间。抢办土埽各工百数十段。俾得御风捍浪。化险为平。至黄河水势叠次报长。现在外南顺黄坝志桩。已长至三丈九尺九寸。比上年盛涨。尚大四寸。先已飞饬各厅营。将两岸要工。一律镶修坚实。其铜、沛、桃南、外北、各厅紧要处所。分别筑做挑坝。抛填碎石。抢镶新埽。以资保卫。并与豫东接壤之丰北、萧南、两厅。暗险尤多。派员专驻梭织巡防。务保无虞。至马棚湾十四堡两处漫口。尚系湖河一片。虽据该护道等约略估计。将来兴工正杂料物及一切费用。需银一百万两内外。现亦遽难核定。且时当秋令。来源方盛。溯查成案。总须秋冬水枯之时。方可堵筑。况各处灾赈。需用浩繁。果能节省钱粮。稍迟亦无不可。惟回空军船。即日南下。马棚湾一带。乃其经行要道。必须通行无阻。实为此时第一要务。查嘉庆年间。运河屡有缺口。每遇重空粮艘经行。均系绕湖行走。应仿照办理。所有入湖入运水口。及湖中行船之处。历经委员节节探量。插标记认。临时再用熟谙湖路之小船。带领行走。总可不误归次各等语。现在洪湖水势递消。黄水接长。虽经该督等督饬道将厅营等、加意抢镶防护。惟正值秋令来源旺盛之期。必须将两岸堤工。小心防守。不可稍涉大意。致有疏虞。至回空归次。尤关紧要。该督等所称仿照成案。绕湖行走。务须于湖中行船之处。详悉探量。以期熟谙道路。断不可有误归次。致干重咎。其马棚湾十四堡两处漫口工程。一俟水势大消。著张井亲诣该工。确切勘估。妥为筹办。核实具奏。总期工归实用。帑不虚糜。方为不负委任。陶澍现已驰回省城。所有应办灾赈事宜。务与程祖洛悉心筹酌。妥速办理。毋使一夫流离失所。用副朕轸念灾黎至意。将此谕令知之。　　

○庚午。命察哈尔都统武忠额、驰赴乌里雅苏台审案。以察哈尔副都统廉敬、署都统。　　

○辛未。上诣绮春园问皇太后安。　　

○改河南按察司司狱为繁缺。考城县旧城集巡检为简缺。从巡抚杨国桢请也。　　

○壬申。谕军机大臣等、昨据理藩院奏、将军乐善等拟定扎萨克台吉达玛林扎布罪名。似属含混。降旨派武忠额前往审办。本日据武忠额奏、于七月十八日。业经起程查看牧群。如不久即能查骏回张家口。即俟查竣后。再赴乌里雅苏台。设一时不能尽行查看。接奉此旨。即行回口。将都统印信交廉敬署理。伊即前往乌里雅苏台审办此案。回任时补行查看牧群。亦无不可。武忠额惟计时日酌量行之。　　

○癸酉。谕内阁、长龄等奏、扎隆阿参奏伊萨克勾结谋逆一案。审明尽属虚诬。并究出商同捏奏之委员。迎合承审之章京。及教供诬证之通事回子等。按律分别定拟一摺。此案已革喀什噶尔参赞大臣扎隆阿、身任边疆重寄。于卡外贼情。未能觉察。率派满汉官兵。冒昧轻出。以致全行阵没。又不将官弁伯克兵民回子等妥为布置。令其并力防堵。一任伯克等奔入新城潜匿。回城失守。转因民众浮言。将回众全行拘集。遂致兵民乘乱杀掠。扎隆阿束手无策。已属罪无可逭。迨围邂之后。又复姑息奸民。听信劣幕。竟敢藉贼匪反间之蜚言。捏构疑狱。图陷伊萨克以叛逆重情。嗣被参解任。仍复摭拾虚词。妄奏肆抵。是扎隆阿污蔑伊萨克之罪尚小。其以无据之词妄行入奏。欺君罔上之罪为重。本应在军前即行正法示众。否则解京廷讯后再行正法。实属罪所应得。姑念其在喀什噶尔防堵三月。保守城池。究有微劳。尚可暂宽一线。著照所拟斩监候秋后处决。归入明年朝审情实办理。先在阿克苏枷号两个月。满日派委妥员解交刑部监禁。委员候选同知直隶州周彭龄、于扎隆阿奏参伊萨克勾结之事。虑及枉杀多人。难以入奏。辄任意罗织。希图构成冤狱。长龄等拟以发往军台效力。尚觉情重法轻。周彭龄著革职。在喀什噶尔枷号一个月。满日发入伊犁充当差。以为劣幕舞文者戒。喀什噶尔印房帮办章京主事职衔金奇贤、于委审各回子供证。一味迎合。任听通事莫洛人等。串供诬指。实属故入人罪。照例罪应杖流。念其随同守御微劳。著革职免其治罪。喀什噶尔印房章京国子监助教升用同知春祥。与金奇贤会同审讯。厥罪维均。亦著革职。喀什噶尔换防总兵多隆武、于兵民乘乱杀掠。恃众挟制。不能弹压约束。已有应得之咎。迨哈哴阿等咨询。该总兵辄依扎隆阿原奏诬捏各款。扶同咨报。实属错谬。多隆武著即革职。参赞大臣哈哴阿、杨芳、草率取供。辄行入奏。亦属不合。著一并交部议处。回子郡王衔阿奇木伯克伊萨克。著仍留军功王爵。饬令驻京当差。其次子迈玛特、准其随带进京。伊长子爱玛特、著仍回阿克苏阿奇木伯克之任。回务章京福奎、现经讯明伊萨克并无谋逆情事。其前被扎隆阿奏参失察、请革职治罪之处。著毋庸议。即饬令回任供职。蓝翎千总升任汉中镇属守备杨应元、于差探旋回时。因疑妄禀。现虽据实供明。惟前后供词狡展。本应治罪。因该弁守城杀贼。面受枪伤。亦有微劳。著拔去蓝翎。降为把总。以观后效。兵丁阎喜、诡言有贼。致众人一齐拥进。又民人刘汉、阎良贵、派充民勇头目。不遵禁令。不能管束众民。著将阎喜革退名粮。与刘汉俱发边远充军。阎良贵因守御受伤。著减为杖一百流三千里。常奉清、供情始终含混。殊属狡诈。著发边远充军。刘绍浚、李绍庚、始以怀疑率请参赞摉查。嗣复任意妄供。亦属狡诈。俱著杖一百徒三年。布噜特比巴哈提拜占帕拉特、讯未从逆。且被贼销禁。用银赎免。乘间投回。著酌加赏赉。饬令各回游牧。回子通事七品明伯克阿布都吉里。教供诬指。著革去七品明伯克。发给各省驻防官兵为奴。其在喀什噶尔供证伊萨克勾结之各回子。现俱到案供明。均著免其置议。至喀什噶尔民众。当贼匪围城时。妄肆浮言。抢掠财物。滥杀无辜。不法已极。本应悉行正法。姑念其随同守城三月。尚有微劳。著从宽免死。将来安置各处。傥敢稍滋事端。无论所犯何事。即行正法。其无辜被戮之大小伯克。著该将军等查明、一并照阵亡例给予恤典。同时被杀之回众。并著确查有无家属。按名照例给予恤赏银两。以示优恤。　　

○又谕、长龄等奏、上年喀什噶尔卡外贼匪滋扰。伊萨克以马队太少。不可轻出。向塔斯哈再三劝阻。塔斯哈告以六月内具奏卡外无事之摺。尚未批回。现已有贼。当时参赞不听我言。致有今日等语。可见塔斯哈从前并不敢捏称卡外无贼。具有天良。其慷慨捐躯。深堪悯恻。前已降旨将塔斯哈照都统衔赐恤。其子应袭世职。本应今冬引见。著再加恩交该旗将伊子即行带领引见。候朕施恩。以酬忠荩。　　

○又谕、前据扎隆阿奏、派兵出城打仗。所用赏需银四千两。应否归入军需项下报销。当经降旨交长龄查明具奏。兹据长龄查明。所用银四千两。系四次出城打仗。赏给兵民动用之项等语。此项银两。著扎隆阿自行赔缴。不准归军需项下报销。　　

○又谕、阿勒清阿奏、请将玩泄盗案之知县革职一摺。山西临汾县知县黄暄、于罗贵连等行劫之案。如果悉心研鞫。速取赃物。不难得其真情。乃迁延迟缓。迨至委员往查之后。始行通报。实属因循玩泄。黄暄著即革职。余照所议办理。　　

○谕军机大臣等、据阿勒清可奏、知县被控得赃。贿嘱私和。请解任质审一摺。已明降谕旨、将夏县知县胡兆松解任。交阿勒甭阿督同臬司夏修恕、亲提严讯矣。此案已革山西灵邱县训导武修、呈控夏县知县胡兆松前署灵邱县时。得受已革廪生李棫钱文。上年伊与已革知县许德芳互相禀讦。有教官薛寅东、声称问官史梦蛟令伊承认不是。胡兆松许给银两。伊将胡兆松得受李棫钱文代为隐讳。胡兆松反与问官林树云将其捏办等情。事关职官被控得赃。且牵及原问官现任汾州府知府史梦蛟嘱令私和。保德州知州林树云捏办暗害。虚实必应彻底根究。该抚务当督同臬司。提集案内人证。勒令胡兆松将被控之幕友家人。全行交出。严切审讯。如果讯有其事。即据实严行参办。毋许丝毫徇隐。傥有不实不尽。经朕查出。或别经发觉。惟阿勒清阿、夏修恕、是问。勿谓诫谕之不早也。将此谕令知之。　　

○又谕、据杨国桢奏、河南怀庆府城外。获有解培玉呈首逆情揭帖。并韩复元传单。单内开列所传人姓名。均有村庄住址。悉系直隶山东地方。又印花一纸。有敕命之宝字样。及饬怀庆府暨河内县密查。并无解培玉其人。似系奸民挟仇诬陷等语。事关谋逆重情。且有伪造敕宝。必应彻底查究。现已另降谕旨、并钞录传单内人姓名住址。交琦善、讷尔经额等、各遴派妥干员弁。按单严密查拏矣。逆词揭帖。获由豫省。即使呈首之解培玉姓名。亦系假捏。其呈词传单。及印花字样。究系何人所造。何人黏贴。焉有逃匿无踪之理。著该抚仍饬怀庆府河内县暨所属地方。查拏黏贴揭帖之人。确加讯究。是否尹老须等实有其人。实有其事。无难从此根究。尽法惩办。以杜萌糵而净根株。但不可波累无辜。尤不可颟顸了事。至黏贴揭帖在逃人犯。务当上紧缉获。勿致远扬。将此谕令知之。　　

○又谕、据杨国桢奏、六月十六日。怀庆府城门外黏贴解培玉揭帖一封。内称接韩复元传单。以直隶清河县杜家务村尹老须、欲聚阴魂大战谋为叛逆等情。并有印花一纸敕命之宝字样。传单内开列所传之人姓名。均有村庄住址。悉系直隶山东地方。河北镇总兵谢金章、拆阅揭帖。当饬怀庆府河内县密查。并无解培玉其人等语。事关呈首谋逆重情。是否尹老须等实有其人。实有其事。已另降谕旨、交杨国桢饬属严缉黏贴揭帖之人。确加根究。自可得实。惟传单内所开姓名住址。悉系直隶山东地方。如果属实。亟应严密查拏。按名捕获。以杜萌糵而净根株。著琦善、讷尔经额、各遴派妥干员弁。分赴各路。不动声色。各按村庄住址密查。有无尹老须等其人。平日是否安分。并与何人向有仇隙。确访拏办。固不可波及无辜。亦不可颟顸了事。如查办不善。贻患将来。咎有攸归。懔之慎之。传单内所开姓名住址。著钞给部看。将此各谕令知之。寻讷尔经额覆奏。揭帖人名。均系平空罗列。地方极为安静。得旨、贴帖之人。务须严密查缉。虽系平空罗列。亦不可不密为之防。毋忽。琦善覆奏、尹老须实有其人。并无习教不法情事。报闻。　　

○又谕、据长龄等奏、会筹善后事宜一摺。前将内外诸臣各条奏回疆善后事宜。发交长龄核议。并派玉麟一同悉心筹酌。务期经久可行。兹据奏、参赞总理八城。应请移驻叶尔羌。乃能适中扼要。措置咸宜。该处地广户繁。可以多驻官兵。去秋回子用命。著有明效。该城距喀什噶尔六站。外夷进卡接见。在不远不近之间。足为控制。其帮办大臣。仍照例专管本城事务。再将和阗领队大臣。移驻一员。随同参赞。就近听其调遣。喀什噶尔即留换防总兵一员。在彼统兵驻守。英吉沙尔仍驻领队大臣一员。再于叶尔羌。阿克苏。适中之巴尔楚克一带。添调总兵一员。统兵驻守。以为树窝子咽喉锁钥。添此一镇。则六城相距。均不过数百里。声气易为联络。和阗僻在一隅。祇留领队一员。足资办瑼。其满汉防兵额数。请于西四城现有兵六十余名外。再酌留伊犁、乌噜木齐、马队二千名。陕甘绿营兵四千名。通计原额新增。共满汉兵一万二千余名。除阿克苏、乌什、现各有兵一千二三百名。毋庸议增外。喀什噶尔、拟驻绿营兵三千名。以总兵统之。作为前敌。防守边卡。如探有卡外情形。随时具报。如遇大股贼匪。即禀报参赞发兵援剿。英吉沙尔、拟驻伊犁马队五百名。绿营兵一千名。领以游都佐领等官。统归领队大臣管辖。为前后二城中权接应。巴尔楚克、拟驻绿营兵三千名。以总兵统之。择地筑堡驻劄。和阗仅有防兵二百余名。拟再添兵二百余名。共足五百名。以上各处防兵。均令各该管官认真操练。此外满洲兵二千名。汉兵四千余名。拟令全驻叶尔羌。应以副将协领等官分领。该参赞等督令加意训练。合力操防。至防兵应需粮饷。于各省绿营兵额内暂裁百分之二。每年可节省银三十余万两。所有酌添防兵六千名。即在此项节省银内支给。有赢无绌等语。均著照所议办理。至所称新增兵额。酌量随时抽撤之处。究竟将来如何情形。方可裁撤。及裁撤之后。又将如何办理。始臻妥善。必须豫为筹画。计出万全。现经此次筹议。自必控制得宜。贼匪断不敢遽萌窥伺。傥万一入卡来犯。总要无须内地筹饷调兵。方为妥善。必应从长计议。庶免拨运之劳。而成久远之道。即屯田一事。以回疆物产。供回疆兵糈。均应酌定章程。善为经理。将来各城改设各官。必须慎拣得力之员。以资委任。该将军等久驻回疆。该处各员贤否。自必深悉。著出具切实考语。详晰开单保奏。候朕简放。至茶叶大黄等物。准其弛禁。其远部落输忱纳款。并霍罕果能献出贼目。请罪投诚。再准其通商交易。以示羁縻。至上年入卡各贼目。前次开单交该将军等按名查拏。务须将著名之犯多获数名。不可任其逃匿。惟卡外夷情。诡诈百出。或借缚献贼目为名。妄希重赏。切勿受其所愚。致为外夷所笑。又喀什噶尔换防总兵多隆武、现已革职。著即先行派员署理。以重职守。将此由六百里谕令知之。　　

○两广总督卢坤覆奏、查拏三合会匪情形。得旨、严密查访。一有端倪。即行惩办。慎勿姑息养奸。懔之。　　

○调任江宁布政使林则徐谢恩。得旨、莅任后。一切查灾办赈。实心实力。务臻妥善。以副简调之意。毋忽。又奏、遵旨迅速起程。顺道履勘灾区。批、办此等事。首在实惠及民。严查胥吏舞弊。一力勉行。　　

○大学士托津、因病赏假。以工部尚书穆彰阿、署正白旗满洲都统。　　

○以内阁学士奕纪、署正蓝旗护军统领。　　

○以办灾迟缓。降湖北布政使额腾伊、为江苏按察使。以江苏按察使衍庆、为湖北布政使。　　

○以访获假照案内要犯。准四川知县刘名震、陈耀庚、送部引见。　　

○给湖南武陵、龙阳、沅江、安乡、华容、五县被水灾民一月口粮。贷湖北被灾各县司库银。购米减价平粜。　　

○甲戌。谕内阁、朕恭阅圣祖仁皇帝实录。内载康熙二十五年七月谕旨。驻防兵丁。关系紧要。岁月既久。恐致疏懈。必选娴于骑射膂力骁勇者。方准披甲。见在兵丁内有庸弱不娴骑射之人。应革退另补。不得虚充数目。著严饬该管将军等知之。圣谕煌煌。意至深切。当时已虑及驻防兵丁。历久疏懈。阅今百有余年。承平日久。恐该兵丁等于骑射操演。渐涉因循废弛。殊失分防驻守。讲求武备之意。夫兵可百年不用。不可一日无备。所有此项驻防兵丁。该将军副都统等务当督饬所属。随时认真训。如有技艺生疏者。必应革退另补。并拣选年力精壮。娴习骑射。膂力骁勇者。方准披甲。毋得以老弱充数。以期一兵得一兵之用。将来傥有徵调。未能得力。惟该将军副都统等是问。勿谓诰诫之不早也。将此通谕知之。　　

○谕军机大臣等、据御史范承祖奏、江苏上元县知县黄冕、奉委至龙都地方拏赌。转被奸民纠众抵敌。打破头颅。武营员弁。均受重伤。龙都地方。多开赌场。结党数百人。输赢盈千累百。被诱入局者。破家荡产。不可胜数。该匪徒等恐被拏获。雇有打手保护。官长置之不问。历有年所等语。匪徒聚众赌博。为害地方。本应随时访拏。何以事隔三月有余。并未据实奏办。著陶澍查明、如该御史所奏。该匪徒等胆敢于地方官查拏时。纠众抗拒。实属大干法纪。务须从严究办。以戢奸宄而靖地方。将此谕令知之。　　

○以镶蓝旗汉军参领张仲敬、为正黄旗汉军副都统。　　

○乙亥。仁宗睿皇帝忌辰。遣官祭昌陵。上诣安佑宫行礼。
  </div>
  <div class="pagination">
   <a href="清实录道光朝实录_page348.html">
    上一页
   </a>
   <span>
    ...
   </span>
   <a href="清实录道光朝实录_page344.html">
    344
   </a>
   <a href="清实录道光朝实录_page345.html">
    345
   </a>
   <a href="清实录道光朝实录_page346.html">
    346
   </a>
   <a href="清实录道光朝实录_page347.html">
    347
   </a>
   <a href="清实录道光朝实录_page348.html">
    348
   </a>
   <span class="current-page">
    349
   </span>
   <a href="清实录道光朝实录_page350.html">
    350
   </a>
   <a href="清实录道光朝实录_page351.html">
    351
   </a>
   <a href="清实录道光朝实录_page352.html">
    352
   </a>
   <a href="清实录道光朝实录_page353.html">
    353
   </a>
   <a href="清实录道光朝实录_page354.html">
    354
   </a>
   <span>
    ...
   </span>
   <a href="清实录道光朝实录_page350.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
