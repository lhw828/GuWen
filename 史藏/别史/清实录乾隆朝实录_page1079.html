<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1079 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1079 页/共 1860 页
  </h1>
  <div class="content">
   ○谕军机大臣等、前因彰宝摺奏雨水情形。内有运河水势较小之语。而嵇璜亦曾奏及。当即传谕嵇璜。令其查明具奏。随奏覆。四月初旬得雨五寸。各帮已衔尾遄行。乃今日仓场侍郎等摺奏、又称济宁等处粮艘过津。前后脱帮。自一二日至四五日不等。情形迥不相同。此实近年希有之事。东省运道。全在诸湖水柜启闭得宜。为转漕第一关键。而河臣先期酌量调剂。所系尤非浅鲜。前此李清时。经管有年。办理俱属妥协。从未闻以湖河浅涩。致漕运或有濡迟。至春末夏初。非大雨时行之候。雨水较少。亦北方常事。况今春已得雨数次。何至粮艘脱帮。多稽时日。看来东河一带。所有一切湖闸。潴蓄宣洩事宜。嵇璜到任后不无调度失当河员从中欺蔽之处。或伊不肯实心督办所致。著传谕阿思哈富尼汉。将嵇璜身任总河以来。于河务究系作何经理。以致挽运不能妥速应时。并于属员中。平日有无任意偏听情事。可即悉心体察。据实奏闻。毋得稍存隐饰模棱之见。从来外省大吏。彼此回护之习。朕所素知若特旨询问。而尚用此智。则将来恐二人不能任其罪矣。寻阿思哈奏、查嵇璜到任以来。河务颇为明晰。办理得宜。于属员中亦无任意偏听情事。报闻。富尼汉奏、嵇璜到任后一切兴工收工等事。均系亲身督办。潴蓄宣洩事宜。亦并无调度失当任意偏听。及属员欺蔽等情得旨、览　　

○辛卯。上诣畅春园、问皇太后安　　

○还宫　　

○是日起。上以夏至祭地于方泽。斋戒三日　　

○壬辰。谕、此次恭修玉牒。甚为迅速。所有总裁王大臣。及在事人员。均著交部议叙　　

○又谕、前因彰宝摺奏、有运河水势较小之语。而嵇璜亦曾奏及。当即传谕该总河。令其查明覆奏。随据奏到。四月初旬得雨五寸。各帮已衔尾遄行。乃近日仓场侍郎等具奏。又称济宁等处粮艘过津。前后脱帮。自一二日至四五日不等。情形迥不相符。此实近年希有之事。运河粮艘。全赖诸湖水柜启闭应时。以利浮送。而先期酌量调剂。尤系河臣专责。前此李清时经管有年。办理妥协。从未闻以湖河浅涩。致转漕或有濡迟。至春末夏初。雨水较少。亦北方常事。况今春已得雨数次。而粮艘脱帮。转致多稽时日若此。此岂藉口雨泽稀少。遂可以为卸责之计。况嵇璜到任以来。于潴蓄宣洩事宜。既已办理不善于前。及降旨询问。又复自行掩覆于后。是何意见。著嵇璜明白回奏。寻奏、查粮船脱帮。在所不免。或因阻风。或因船中多带土物。遇有可起卸之地。必将停泊。查台庄闸报。江南漕船。自二月至五月。共有三十五日。无船入境。而东省各闸亦有之。即检上年各厅报单。亦多有无船入境之日。向来总以统限为断。其逾统限者。运弁照例议处。今湖北船。已于十三日过济。湖南船。接续北上。惟江西船。于十三日抵台庄。吃水独重。臣亲往验明。蜀山等各湖水。俱高于运河二尺。至三尺不等。尽足浮送。祇以重船在后。各湖蓄水。未便轻放。以致有稽时日。此系实在情形。至头进粮船不能迅速。实系督办不善所致。得旨、该部察议具奏　　

○谕军机大臣等、阿里衮奏称、本年剿办附近普洱小贼。必由云南经过。京兵四千名。不必赴永昌。令其驻劄云南府守候。将成都之一千五百满兵。遣赴永昌防驻。俟伊等于普洱进兵时。将在永昌旧队满兵二千名带往等语。所见非是。永昌甚属紧要。本年所遣京兵四千名。理应遣往彼处驻防。剿办就近普洱小贼。事属至易。如不甚紧要。本年暂不必办理。节次谕知阿里衮。至永瑞带往之荆州兵二千五百名。昨亦降旨。令其前往普洱。阿里衮秋间前往。不过由永昌再带满兵一千名。亦足敷用。再去年所遣随明瑞之旧队满兵。昨经降旨。令其来京。今阿里衮等。将永昌旧队之满兵二千名。欲行带往。而本年所遣之满兵四千名。又欲令驻云南等候。甚属不论轻重。办理普洱等处贼匪。何需多兵。此皆阿里衮偏听舒赫德。鄂宁欲遣哈国兴招安缅贼。于一切俱不留心。草率从事。观望舒赫德。鄂宁。所奏情形也。若如此办理。断然不可。永昌甚属紧要。著传谕阿里衮。将本年所遣京兵四千名。仍赴彼处防守。至本年办理普洱等处贼匪。究属有益与否之处。阿里衮详悉酌量。如有益。俟秋后可带满兵一千名前往。会同永瑞所带荆州兵。一并调遣。如无益。暂行停止。至彼处随明瑞之旧队满兵。仍遵昨降谕旨。令其来京　　

○甲午。夏至。祭地于。方泽。上亲诣行礼　　

○诣畅春园、问皇太后安　　

○幸圆明园　　

○乙未谕、傅为詝奏、请停止御史兼办部务一摺。向来各部司员补授御史。该堂官等有奏请仍兼本部行走者虽为熟谙部务起见。但御史有稽察各部之责。若仍令兼司部事。不无意存瞻徇。究于政体未协。傅为詝所请。事属可行。嗣后司员改任御史奏请留部之处著永行停止其现在御史中兼部行走者。并著彻回。至摺内所奏科道轮班条奏一节。所奏甚属无谓。御史职任建言。遇有应行指陈弹劾之事。果能据实入告。朕必深为嘉予。若遽定为轮班奏事。按人限日。令其虚应故事。不惟剽窃浮言。毛举细故。且有撰拟条陈。转相购觅。不惜贻笑班联者。于政务更何裨益。况前此何尝不试行之。而文具相沿。毫无实际。傅为詝宁不闻之。顾以必不可行之说。摭拾具奏耶。且御史留部不便之处。一二语即可明白。乃挦扯鹰犬猛兽等。陈编谬悠之词。希冀张皇耸听。夫朕何忍以鹰犬畜类视御史耶。此缘甫经迁擢。思以此博建白之名。而不知其自蹈陋习。自比禽兽矣。虽边省见闻浅陋。然已服官有年。亦何至不谙事体若此。傅为詝著传旨申饬　　

○谕军机大臣等、朕乙酉春巡视河工。亲临清口相视。复令于陶庄积土相对处。添建木龙一具。俾益收挑溜之用。迄今已阅四载。未据该督等奏及。不知所建木龙。于清口果否有益。著传谕高晋。李宏等。将现在情形查明覆奏。寻奏、查乾隆三十年。遵旨于陶庄添设木龙一架。臣高晋。当经儹办。计长五十丈正值伏秋大汛。颇收挑溜之益。臣李宏、于秋汛后。复会同高晋。查勘南岸。新建木龙迤下。淤出滩长一百九十七丈。北岸陶庄积土尾段。刷去长十余丈。臣等复加相度。又将新建木龙接长十丈。挑溜护滩。更为得力报闻　　

○又谕、昨阿里衮等奏、请本年由京遣往之满兵四千名。不必赴永昌。驻劄云南府。俟伊等秋后普洱进兵时。将永昌旧队满兵二千名。一并带往。成都之满兵一千五百名。遣往永昌驻防等语。永昌较普洱尤要。本年由京所遣之满兵四千名。俱应在彼处防驻。附近普洱之贼。不过宫里雁之余党。办理甚易。且本年办不办皆可。业经节次传谕阿里衮。况即办此等小贼。亦不必多兵。不过由永昌带满兵一千赴普洱。会同永瑞所带之荆州兵。一并调遣。亦足敷用。阿里衮、舒赫德、反以永昌不甚紧要。将得力精兵。俱欲带往普洱。成都满兵。虽不似绿营兵。究不及京兵。京兵俱行带往。如永昌有事。由普洱调遣。其能立至乎。伊等何以不知轻重至此。著传谕申饬。至奏称、由彼处逃出之兵丁方汝霖供称、杨重英被贼拏获。贼匪令其戴白顶。乘马带至阿瓦城等语。此次贼匪。如果遣伊来呈递文书。阿里衮暂且安慰。将贼之阿瓦城形迹如何。贼势如何。一切详细讯明。俟得实后。将杨重英即行正法。再审讯杨重英时。将贼匪酋长见杨重英。或起见。或坐见。贼匪如何动作。伊如何见贼。说何等语。贼匪酋长系何等人。在傍皆系何人。有我天朝奸民否。再贼匪所居房屋如何。犹有款式否。似我何处地方。俱详细审讯奏闻　　

○又谕、昨遣舒赫德赴永昌。一切俱已降旨训谕。舒赫德起程后。复又降旨。我大兵赴永昌时。贼匪不免恐惧。遣使恳恩。如果恳请。或伊酋长亲来。或遣伊大头人来。方可代为奏请。如仅遣小头目来。决不可草率了事。已降旨谕舒赫德矣。嗣据舒赫德奏、臣到滇省后。会同鄂宁商议进兵。马匹口粮。俱属难办。且贼地窄险。钱度、哈国兴、俱熟悉彼处情形。此时贼匪或遣使来。可乘此机会。交伊等办理等语。显系舒赫德、鄂宁、专以招降为事。不顾国体。朕意舒赫德到永昌。必将此告知阿里衮。阿里衮必不以为然。另行具奏。乃朕前经降旨。令哈国兴来京。今据伊等奏称、现有令哈国兴交办事件。俟办理后。再遵旨遣回。哈国兴又有何事。必系舒赫德招降之事耳。阿里衮亦附和舒赫德。其平日勇敢之气安在。且昨降谕旨。令其断不可草率了事。俟伊等大头人来。再行奏闻。系四月初二日发往。计其日期。舒赫德早已奉到。而伊等今日所奏摺内。并未提及。此直有意观望。俟伊等前摺批到后。希图另有谕旨。以便肆行其志耳。此而忍为。复何不可为。至杨重英被贼拏获。而犹戴贼顶带。乘贼之马前往。甚属选愞无耻。玷辱天朝。将此传谕阿里衮遵办外。将逃出兵丁方汝霖、即派人驰驿速解来京。以备讯问。寻阿里衮奏、舒赫德在途接奉廷寄。至永昌时。亦曾与臣阅看。本月十八日。贼匪恳请罢兵。将所呈臣等文书进呈外。仍遵奉从前训示。作为文书斥驳。亦经具奏矣。再臣曾奏杨重英等被贼擒获。苟且偷生。为贼译写缅字。无耻已极。其或与贼同来。或自行脱出。必将伊拏问。请旨从重治罪。杨重英等若同贼来。臣等遵旨晓谕贼众后。将杨重英等。即在贼前正法。再方汝霖等于五月十一日。已令各回本营。今遵旨派委把总李章追赶。即由彼驰驿解京。报闻　　

○以翰林院侍读学士恒济、庶子福明安、侍读胡高望、中允彭冠、赞善彭绍观、俱充日讲起居注官。侍读德昌、署日讲起居注官　　

○丙申。谕、朕于七月初八日启銮。巡幸木兰。所有应行事宜。著各该衙门豫备办理　　

○又谕曰、永德参奏宁绍台道方桂、估变裁汰船只。一任丁役以多报少。并将未经准变之船。遽行拆卖。又擅收营员折给变价银两。种种弊窦。显系知情故纵。通同染指。请旨革职讯究等语。方桂以监司大员。承办估变船料。自应据实查办。乃敢朦混短报。希冀分肥。非严究示惩。不足以正官邪而申法纪。方桂著革职。交该抚与案内有名人犯。一并严审定拟具奏　　

○又谕、前据工部核驳熊学鹏估变裁汰船只一本。阅其情节。显系承办之员。以多报少。布图染指分肥。当经传谕永德。另委妥员确实估报。今据该抚覆奏、果有宁绍台道方桂、弊混情节。摺参革职审拟。并请定例。凡限满拆造船只。不得仍循部定估变成规。逐案委员据实确勘报部变价等语。所办甚是。已如所议行矣。此等船只。俱系动用官帑修造。每只不下数千金。即经历年久。拆卸变价。亦何至每只仅止数十金之少。其为官吏欺公肥槖。不问可知。今浙省明验如此。则其余各省。已可概见。著将此通谕各督抚提镇等。嗣后遇有届限应行拆造船只。悉照浙省所办。严饬各属。悉心确估变价。务使料物皆归实用。而帑项不致虚糜。毋任稍有中饱侵渔。自干咎戾。著为令　　

○谕军机大臣等、户部核覆九江关短少税银一摺。已降旨令暻善前往查核矣。关税赢余银数。例将上届比较。即偶有短少。亦不应大相悬殊。今九江关税。何以递年短少。竟至四万五千之多。况舒善去岁奏报平余银两。情节支离。经造办处屡次驳饬。是其经理关务。恐亦未能妥协。不无听信在关胥役。从中舞弊情事。岂得藉口过关船少。不为彻底清查。但此事若仍交督抚查覆。仍不免虚应故事。苟且塞责。看来暻善尚属能事。是以特派查办。著传谕暻善。迅速赴关。将因何短少缘由。确实稽查。分晰考核。并其平日操守声名如何之处。俱著悉心严查。毋得稍存扶同瞻顾之见。自干咎戾。查明即行摺奏。寻奏查舒善操守声名。尚无狼藉之处。惟不能精察。致在关弓手人等。不免串通家人书役。暗地得银。隐漏课税之弊。报闻　　

○戊戌。上诣畅春园。问皇太后安　　

○以广西梧州协副将同泰、为右江镇总兵　　

○旌表守正捐躯之江西安福县民萧省登妻王氏　　

○己亥。谕军机大臣等、明德奏、调驻满洲兵丁一摺。前据阿里衮等奏、请将成都兵丁拨赴永昌。而以京兵分驻普洱。所办不妥。已降旨令将京兵全驻永昌。其普洱一带。令荆州成都满兵拨驻。今明德此奏。自因前旨尚未奉到。但兵丁屡议更调。沿途供应粮马。未免纷繁。而人情亦因此游移不定。恐于事无益。现在舒赫德。鄂宁。已有旨令其来京。滇省一应事务。皆阿里衮明德专责。所有军营全局。自应就该处情形。通盘筹画。以免往来迁就之烦。著明德即赴永昌。会同阿里衮。悉心妥议。即速具奏。至所称省城留餧马骡。不下二万匹。现在分令餧养。令其膘壮。看来已觉周章。而二万匹。为数亦无多。不足供将来进兵之用。又闻北省解送之马。与该处水草不甚相宜。自应于乌蒙。四川。及本省土马内。购办应用。但此各处所产。是否足敷采买。阿里衮明德等。亦当先事豫图。即云明岁秋冬进兵。此时亦不可不早为筹及。若必俟明年始行办理。恐不无临事周章。著阿里衮等详悉筹议。计自今岁采买。至明岁秋间。约可得马若干。及如何分餧运送之处。逐一明晰具奏。至该省逃兵。情罪实无可恕。今黔省报获者已及十之六七。而滇省尚属寥寥。必系鄂宁。年来专事筹办军需。而此事竟未注意。著交与明德。上紧督饬属员。勒限严缉务获尽法创惩。毋使稍有漏网。至九龙江边外贼匪前有旨令阿里衮于秋冬时。带兵前往搜剿。今永昌一路。既暂缓进兵。若专办普洱边外之贼。恐此辈畏惧窜逸。转为缅匪所用。因思缅匪罪大恶极断不可轻受其降。而此等乌合之众。原不成事体。若量遣总兵副将。及道府大员之晓事能干者。一二人前往该处。以该督抚之意传谕云。尔等俱系近边之人。向为莽匪蹂躏。不安生理。天朝前次剿逐莽贼。并不肯丝毫累及尔等。其已经归顺之各夷境。并皆抚辑加恩。今尔等因涣散无属。时在近边土司地界滋扰。本应加兵搜捕。我等仰体大皇帝好生之仁。不忍尔等无知就戮。特行详悉传谕。尔等如果知悔悟。倾心内属。即至该镇将处。披诚恳求。我等当为尔等转奏。仍令管理土境。永受天朝恩惠。如有能擒获缅匪。及召散呈献者。并请优加爵赏。尔等自计。与其飘泊无依。为缅匪迫胁骚扰。何如为中朝百姓。安享昇平之福。如此明切晓示。自当共知顺逆。踊跃归诚。则今岁九龙江进兵之事。竟可毋庸办理。于缮边之道。实为一举两得。其宫里雁妻子。如果有著落。俟招抚九龙江贼匪后。仍酌量机宜或剿或抚。一并办理。羔将所办情形。随时据实速行奏闻。再前此谕令回大山土司之侄阿陇一事。阿里衮等。何以尚未奏到。著将如何办理之处。速即奏闻。可将此传谕知之　　

○又谕曰、杨锡绂等摺奏、南省运河水势情形。称现在猫儿窝。宿迁关上下。及古城溜崔镇等处。俱有浅阻。粮艘不能畅行。与河臣李宏。酌开骆马湖水。以资接济等语。今岁东省漕运浅涩。粮艘屡经起剥。甚且前后脱帮。已属频年希有之事。至南省运道。水势向尤宽裕。即雨水稍稀。河臣亦应先事调济。随时量开湖水。俾浮送无虞迟滞。何以李宏竟未豫为筹及。亦并不据实奏闻。著即行传谕李宏。速即会商妥办。并将办理缘由。据实奏闻。寻奏查河水虽较小于往年。而各省粮艘。足资浮送。惟江广船重。吃水较深臣饬员弁酌开骆马湖。柳园头石闸。洩水。放行湖广各船。随后江西帮亦陆续全数渡黄。随即委员往古城溜。猫儿窝。宿迁关上下。将柳园头。王家沟。二闸全行启板开放湖水。江西漕船俱可儹行。一二日内。即可出江南境。报闻　　

○庚子。遣官祭关帝庙　　

○谕、旗丁余米。节年以来。准在通州变卖以资日用。现在各省粮艘。陆续抵通如旗丁于兑足正供之后。尚有多余米石。情愿出售。仍著加恩准。其于通州粜卖在旗丁等既属便宜。而地方粮石。益加充裕。于民食更有裨益。该部遵谕速行　　

○又谕据李侍尧等奏、署镇平县知县阎睿蒲等。疎纵遣犯至五六名之多。请照重犯越狱之例。将阎睿蒲。并典史鲁端似。巡检印寅曾。一并革职留任。戴罪督缉。如逾限不获。分别名数降级革职等语。所奏甚是。已允其所请。敕部准行矣。此等积匪猾贼。本系免死改发内地之犯。乃该州县等。既不能严密周防于前。复不能密速追拏于后。致多犯久稽弋获。岂疎脱常犯可比。皆由向来督抚等。仅沿常例查参。直至四参不获。始行分别降调。以致地方有司。不知惩惕。事理实为未协。广东如此。恐他省正复不少。嗣后各省疎脱遣犯。如有逃逸多人。逾限未获者。其知县等官。俱照李侍尧等所奏、按依限期。从重参处。仍将现在有无似此纵逸多犯之案。令各该督抚查明具奏　　

○谕军机大臣等、近据阿思哈、当尼汉、先后奏到。本月初旬。晚田正在播种。望雨颇殷等语。看来该二省所属。晚种尚需膏泽。不知数日以来。各该属地方。曾否甘霖普被。未据该抚等续行奏到。朕心深为廑望。著传谕阿思哈。富尼汉。即将迩日曾否得雨情形。据实速行奏闻。以慰廑念。寻河南巡抚阿思哈奏、查各属自四月初得有透雨后四旬以来。惟开封所属。及归德、河南、南阳、汝宁、陈州、陕州、光州、于五月初间。得有雨三四寸处。省城、及彰、卫、怀、汝州五属。均未得雨。嗣于五月初五、七八、等日得雨仅一二三寸。亦未能沾润通省。现在祈雨甚殷。农民或称、旬日内外得雨。尚可无碍秋成。山东巡抚富尼汉奏、东省自五月以来各属俱得有雨泽。惟济南、武定、曹州、三府属。得雨处较少。兹于十四、五、两日。齐东、高唐、莱芜、青城、济宁等处。各得雨三四五寸不等。省城于十五、六、两日。阴云密布。得有小雨。现在未止。俟甘霖大沛。即当驰奏。俱报闻　　

○辛丑。谕曰、云南鹤丽镇总兵实泰、现在患病。著回旗调理。俟病痊之日。该部照例带领引见。开化镇总兵乔冲杓。著来京陛见。再降谕旨。所遗鹤丽镇总兵员缺。著德福补授。开化镇总兵员缺。著永平补授　　

○又谕曰、革职总兵乌勒登额、宁珠、华封、副将赵宏榜。均于杨应琚任内。贻误军务。拏交刑部治罪。核其情节。尚不至如李时升。朱仑之甚。是以从宽监候。念伊等获罪。固由自取。但彼时皆因杨应琚办理不善所致。且伊等尚非屡次退缩。甘心偾事者可比。著加恩发往云南。交与阿里衮。令其在军营效力赎罪。如伊等果能痛自悛改。奋勉出力。阿里衮原可随时奏请。酌量录用。倘不知感悔。复蹈前愆。即当重治其罪。不能再邀宽宥矣　　

○谕军机大臣等、阿里衮等覆奏、招致缅匪一节。据称、哈国兴到永昌。钱度问其情形。哈国兴称缅贼狡诈。全不可信。钱度即未与之商论。鄂宁舒赫德。到永昌后。阿里衮询钱度。据云此事无可办理等语。前此阿里衮曾奏、哈国兴。现有交办事件。请暂留滇。若如今日所称。已询之钱度云。此事无可商办。则前奏所请留滇交办。又有何事。前后自相矛盾。已属显然。朕初以阿里衮闻舒赫德招降之说。必能持正。今所奏如此。则是阿里衮一见舒赫德。胸中即无定见。故前此亦欲将哈国兴。留滇交办此事。及奉到谕旨。又复为含糊之词。希图完事。伊等前后摺奏情形。已自难掩覆。朕岂肯以模棱置之乎。著传谕阿里衮。将此事情节查明。据实覆奏。寻奏、查前奏有交哈国兴查办事件。因彼时提督立柱、甫经到永。未悉军前原委。计惟该镇尚能查办。故有此奏。但未将交办之事详叙。究属糊涂。得旨、览。已不深究矣　　

○又谕、前舒赫德、鄂宁奏、招致缅夷投诚一摺。内称、鄂宁在永昌时。曾嘱钱度、与哈国兴、密商设法招降。又续奏、请将哈国兴暂留永昌办事等语。当即降旨传谕鄂宁。令其将此事。究系何人首先倡议。或系鄂宁自办理军需以来。诸事竭蹷。因欲借此急图了事。或系钱度狃于外任粉饰陋习。辄思掩耳盗铃。告之鄂宁。二人遂尔意见相同。可作速据实覆奏。今据奏到。则称鄂宁曾闻缅贼。有在将军明瑞军营乞降之事。因嘱钱度。俟哈国兴到日询问。再行计议。后哈国兴到永昌。称缅贼狡诈。全不可信。钱度即未与之商议等语。与前此所奏。迥不相符。而于何人起意缘由。究未指实明确。著将此传谕钱度。令将前后实在情形。并确系始自何人。据实详悉覆奏。毋得稍为捏饰调停。自干咎戾。寻奏、鄂宁前曾面谕臣云。闻缅匪有投降之意。可询之哈国兴。数日后。臣见哈国兴。以鄂宁之言询之。彼云。缅贼狡狯。投降之说。断不可信。臣即面告鄂宁。此事无可办。此阿里衮等所共知。得旨、此事过不在汝　　

○又谕、昨据阿里衮等奏称、缅贼于猛卜等处屯田。驻兵扎营防守等语。我前往侦探之人。由永昌行十日。即至木邦。路不甚远。四月间尚能往来。所言夏令瘴气难行。亦属太过。如进兵踏扰贼匪所耕之田。尚属美事。选彼处厄鲁特满兵。一二千名。别项兵。一二千名。现在二万马匹内。每人或拨二匹、或三匹、遣往。著阿里衮、会同明德、五福、及随明瑞经事大臣官员。熟思定拟。具奏办理。如果难行。即不必遣兵。但本年贼匪。必恐我进兵。以全力备兵防守。如俟瘴气稍缓。始行进兵。恐寡不敌众。反至受伤。断然不可。若乘贼苗未获。七八月间。虽有瘴气。尚可避行。猝然冲入。贼匪一切不暇。可望得利。我若不时扰踏。贼势必穷。但兵在健锐。不在于多。绿营兵无用。切不可派。只派满洲厄鲁特兵。著再传谕阿里衮。由满洲厄鲁特兵内。挑派精壮奋勇二千名。作为二队。著五福带头队行犴。派经事领队大臣一名。带兵续进。阿里衮、再带兵数百名。于宛顶等处。驻劄声援。仍明白告知五福等。如能冲入。即行冲入。然我兵势单弱。不比全力之兵。即能败贼远逃。不过追至附近臼小之处即止。不可深入。偶有挫衄。反损我威。无庸强办。如果可曾。本年办理亦可。明年亦可。本年。明年节次能办。愈为妥协。如必不能办理。不妨据情奏请停止。可相机筹办。切勿拘旨强为　　

○又谕曰、阿里衮等奏称、四川现无能造九节炮匠役。旧有炮十尊。请解永昌备用。移咨阿尔泰等语。昨据阿尔泰奏、四川现无能造九节炮之匠。从前有造成炮十尊。如用。解送云南。即经降旨。本年又不进兵。且不用炮。无庸解滇。惟以铅子之轻重。炮之长短。录写尺寸。随时具奏。著传谕阿里衮、阿尔泰、仍遵前旨行。无庸解送永昌。如已起程。即听其解送　　

○壬寅。四川总督阿尔泰疏报、射洪县、开淘盐井。一十三眼。岁产盐、三万五千八百斤有奇。
大清高宗法天隆运至诚先觉体元立极敷文奋武孝慈神圣纯皇帝实录卷之八百十　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。五月。癸卯。上诣畅春园。问皇太后安　　

○甲辰。协办大学士公副将军阿里衮、尚书参赞大臣舒赫德覆奏、查普洱边外。九龙江橄榄坝等处。九龙江土司。即古之车里。系缅甸分支。康熙年间。土司刀孟挑内附、属宣慰司统辖。普腾、六困、整董、猛旺、乌得、猛乌、猛腊、猛阿、猛遮、倚邦、易武、猛笼、是为十二土司。加以宣慰司为十三版纳。自各土司内附。缅甸屡屡滋扰土境。而各土司俱不为贼用。至召散。本系缅甸所置孟艮土司猛孟容之侄。后谋夺伊叔之职。众夷不服。共立猛孟容之子。召丙为土目。复为召散驱逐。召散遂分扰打乐。九龙江等处。其整欠夷人。亦系缅甸附属。前年官兵出口。该夷逃窜。杨应琚将随征效力之土目叭先捧。立为整欠土指挥。众夷不服。致整欠头人召教、召渊、及猛勇之召工等、勾结缅贼。与叭先捧仇杀。由整欠攻破猛合□拜。追逐叭先捧。此等贼匪。实与缅贼狼狈为奸。至是莽是缅。在内地夷民呼为缅子。外夷则称莽子。不过强为分别。其实各种皆为缅贼。实属一事。统容臣等秋深瘴退后。带兵亲往普洱思茅一带。确勘情形。务在剿杀。以清边境。得旨、另有旨谕。谕军机大臣等。今日阿里衮等奏到各摺。其中多有早经传旨询问。久应覆奏之事。阿里衮前此何以未经次第办理。直至舒赫德到彼。方行汇奏。看来阿里衮。于领兵颇能向前。而经理事务。则未能剖决明捷。若舒赫德于常行案件。似所优为。而于大处又不足恃。可见用人之难。著传谕阿里衮。嗣后诸事务须加意提策。随到随办。毋致再有迟搁　　

○又谕曰、阿里衮等奏、筹办普洱边境。及贼匪情形各摺。前降谕旨已明。九龙江边外零星贼匪。原属不成事体。不值注意专办。今年既不厚集进兵。则该处亦竟可停其剿捕。惟于臼小一带、选派京兵二千名。令五福等带往。躏其田禾。使彼不能偫粮。以为牵掣之策。若不甚费我兵力。于事亦属有益。倘彼处庄稼无多。而派往兵丁给马转饷。诸事所需浩繁。则是得不偿失。又莫若并此不办。统俟明年再行相机进剿。又另摺奏、缅夷所需内地货物。其各隘口已严禁商民外出。现在俱不敢私自偷越等语。缅匪于内地货物。既在所必需。而商民等又藉以取利。自当严行防范。不可令其丝毫透漏。此时立法之始。商民等自不敢违犯。恐逾时渐致懈弛。仍有故智复萌者。著传谕阿里衮、明德、始终实力体察申禁。若稍有疎忽。惟伊等是问　　

○又谕曰、阿里衮等奏、查办逃兵一摺。锡箔、葫芦口、木邦、等处脱逃兵丁。俱罪无可逭。今仅正法四十余名。仍系姑息了事。何以警其余而申纪律。舒赫德系面奉谕旨。专往查办此事。何以一到永昌。竟作如此措置。而阿里衮、亦随同不复救正。甚属非是。昨岁扬宁在木邦。有营兵溃逃一案。交明瑞、鄂宁、查办。彼时治罪者少。兵丁无所畏惧。以致屡有弃伍潜遁之事。此次又不严行整顿。将来复可用若辈乎。但业已办结。难以复为更动。现在需南逃兵。尚有三百余人。至今未获。著交与阿里衮。明德等。限三个月。即速饬属上紧缉拏务获。显正刑章。以示炯戒。三个月后。即行具奏。所获几何。若再事因循。不即实力搜捕。及复稍存宽贷之见。阿里衮、明德、皆不得辞其咎。至另摺奏、滇省兵额。量为裁扣一万名。以赡满洲兵丁一节。止能如此筹画。而巡守汛地。押运军装粮马等事。其势亦不能不用滇兵。但此项补缺时。正当挑取壮健堪用之人。其逃兵子弟等。则万无仍令入伍补粮之理。阿里衮、明德、倘不实心承办。令伊等复行冒滥充数。以致兵无实济。人不知惩。则惟于阿里衮。明德。是问。将此传谕知之　　

○又谕曰、舒赫德在京时。与军机大臣日聆朕训。差往云南。复谆谆教谕矣。伊抵云南。何乃诸事昏愦。不善办理至此。即今日阿里衮等奏到摺内。查出首先败走正法者。仅止四十四人。伊起程时。朕如何训谕。如许兵内。岂止四十四人首先败走耶。如此办理。显系舒赫德庸懦所致。且如今日鄂宁奏摺内。饬令钱度。哈国兴。招服缅匪一事。伊从前将缅匪投诚虚实之处。饬令钱度询问哈国兴是实。舒赫德至彼。向伊告云。征缅一事。暂且不能剿灭贼巢。贼若来降。尚系机会。汝即权为遣人侦探。亦无不可等语。似此妄为。是何意见。必是舒赫德前见沿路经过兵丁。行走赵艰。且伊趱行劳苦。心生畏怯。乃与鄂宁如此商议。伊意以为将此事草率完结。即得回来。如此办事。尚望来京乎。将鄂宁奏摺。钞录给伊阅看。著明白回奏。除另降旨外。著再严行申饬。寻奏、臣未至永昌之先。阿里衮等。即严饬立柱、哈国兴。将逃兵密行查办。及臣至时。将谕旨晓谕阿里衮。臣等公议。各队官兵现在永昌。即严饬立柱、哈国兴。将各队官员兵丁齐集。互相质证。共报出十五人。再行彻底详查。务须一名不漏。复饬立柱、哈国兴。昼夜细查。止得四十四名。即行正法。更无余人。至诸事办理不善。实属糊涂。若云草率了事。臣实无此心。臣初至滇省。一切不知。驻劄永昌数日。悉心访问。稍知贼匪情形。与阿里衮等。公同商议筹办。不敢稍存己见。报闻　　

○以内阁侍读孙士毅、为四川乡试正考官。编修王大鹤、为副考官。内阁侍读学士汤先甲、为广东乡试正考官。检讨柯瑾、为副考官。宗人府主事徐恕、为广西乡试正考官。工部主事李廷扬、为副考官。侍讲学士汪永锡、为福建乡试正考官。给事中戈涛、为副考官。侍讲学士李中简、为湖南乡试正考官。中允彭冠、为副考官　　

○乙巳。上御勤政殿听政　　

○以原任盛京户部侍郎长福、为大理寺卿。光禄寺卿谢溶生、为太常寺卿　　

○以镶白旗蒙古副都统鄂津、为镶蓝旗护军统领　　

○丙午。上诣畅春园、问皇太后安
  </div>
  <div class="pagination">
   <a href="清实录乾隆朝实录_page1078.html">
    上一页
   </a>
   <span>
    ...
   </span>
   <a href="清实录乾隆朝实录_page1074.html">
    1074
   </a>
   <a href="清实录乾隆朝实录_page1075.html">
    1075
   </a>
   <a href="清实录乾隆朝实录_page1076.html">
    1076
   </a>
   <a href="清实录乾隆朝实录_page1077.html">
    1077
   </a>
   <a href="清实录乾隆朝实录_page1078.html">
    1078
   </a>
   <span class="current-page">
    1079
   </span>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <a href="清实录乾隆朝实录_page1083.html">
    1083
   </a>
   <a href="清实录乾隆朝实录_page1084.html">
    1084
   </a>
   <span>
    ...
   </span>
   <a href="清实录乾隆朝实录_page1080.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
