<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 194 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 194 页/共 502 页</h1>
    <div class="content">
○庚午。谕军机大臣等、曾国藩奏、剿办崇阳通城贼匪。续获胜仗一摺。前因逆匪。复由岳州上窜。谕令曾国藩、统带师船。由长沙进复岳州。兼筹东路。不得专顾湖南。致误事机。本日据台涌奏称、江北贼情猖獗。鄂省情形。万分紧急。曾国藩务当通筹全局。迅图克复岳州。直抵湖北武汉之闲。以资救援。至陆路带兵员弁。道员胡林翼、副将塔齐布、均能剿匪获胜。即饬由崇通一路痛加剿除。与师船联络声势。以期与鄂省会合进攻。毋得稍有延误。前在崇通剿贼获胜名员。著择其尤为出力者。酌保数员。毋许冒滥。台涌饷匮已久。情形危迫。他处拨款甚难。且亦缓不济急。著曾国藩、与骆秉章、速商迅拨银数万两。妥速解往。以应急需。将此由六百里加紧谕令知之。　　

○又谕、前因德安等处失守。谕令舒伦保、带兵驰赴武胜关。并谕英桂、挑选精兵二千名。驰往听候台涌调遣。兹据台涌奏称、江北贼情猖獗。请饬迅拨劲旅。并速接济粮饷。以资进剿等语。应山之贼。由闲道窜往随州。希图断绝荆襄声息。总由该逆、知我江北兵勇无多。故敢于东北西北两路。肆行奔突。曾国藩因岳州失利。退保长沙。现已谕令仍督舟师。自岳州赴援。南昌协副将罗玉斌、所带兵勇。复谕陈启迈、饬令由麻城黄安一带。直赴台涌军营。但此两路官兵。赶到尚需时日。恐难济急。松潘建昌两镇官兵。亦未据奏启程。本日又严谕裕瑞、飞催前进矣。舒伦保、已于上月二十四日启程。计日当可到关。总兵柏山、相距甚近。何以尚未赶到。著即飞速迎提。合力进击。毋任藉词延宕。该督所调武胜关、黄土关、陕甘兵共一千名。加以柏山所带官兵。约有二千余名。务当激励将士。设法相机进功。力遏贼匪北窜。断不可令其沾染楚兵恇怯习气。致误事机。其荆襄一带。仍须与官文等、声息相通。互为策应。所需军饷。已谕令裕瑞、王庆云、曾国藩、设法接济。本日据官文等奏、添派官兵防堵。恳酌拨银两等语。该将军现添派防兵一千二百余名。口粮不敷支放。自系实在情形。著台涌知照官文等、准其于四川解楚饷银内。酌量截留。以济要需。惟不得全数留用。致台涌军营。益形支绌也。将此由六百里加紧谕令知之。　　

○又谕、前谕英桂、挑选精兵二千名。派员管带。迅赴武胜关一路。听台涌调遣。并飞催总兵柏山、星驰前进。本日据台涌奏、江北贼势。日益狓猖。所带兵勇。俱系惊溃残卒。万难得力。若不速将应山股匪。挫其凶锋。致令贼众肆窜。大局更难措手。著英桂、郑敦谨、仍遵前旨、将挑选官兵二千名。速即派委得力员弁。即日管带启程。赴台涌军营。听候调遣。总兵柏山、先经英桂、派赴信阳州。复有谕旨、令其星驰前进。何以尚未赶到。此时台涌、兵单势孤。专恃此军。以助剿办。似此军情紧急。岂容任令迁延。著英桂等、飞催柏山、迅速带兵前进。毋稍迟缓。至武胜关防兵五百名。现经台涌、札调出关助剿。该处为楚豫要隘。应如何严兵扼守之处。并著英桂等、妥筹办理。不得稍有疏虞。本日已有旨、催令舒伦保、督兵赶紧驰赴信阳州、武胜关、扼贼北窜之路。所有沿途夫马车辆。即饬地方官妥速应付。毋误军行。将此由六百里加紧谕知英桂、并谕郑敦谨知之。　　

○又谕、前有旨令舒伦保督带官兵。速赴武胜关。与台涌会合剿贼。兹据台涌驰奏。现在贼势狓猖。该督由武胜关进剿。兵力单弱。不敷调遣。情形万分紧急。舒伦保接到此旨。无论行抵何处。即著星夜督兵。兼程前进。会同合涌合力兜击。杜贼北窜之路。万不可稍有耽延。致误事机。将此由六百里加紧谕令知之。　　

○又谕、鄂省逆贼。日肆猖獗。台涌扼守武胜关。饷绌兵单。情形极为急迫。前经叠谕裕瑞、飞调建昌松潘两镇官兵。星驰往援。迄今尚无抵鄂消息。楚蜀壤地相接。岂可坐视邻封紧急。任意稽延。著裕瑞严催此项官兵。迅赴楚北。听候台涌调拨。再于川省各营内。添拨精兵。遴选将弁管带。克日启程。赴台涌军营备调。以期埽荡妖氛。不得但顾川防。致湖北贼匪。益难收拾。前令四川筹拨银十万两。协济军需。想已遵照办理。现在台涌所统征兵练勇。口粮支绌。著裕瑞再行宽为筹画。径解江北台涌营中。以资接济。裕瑞简任疆圻。目睹时艰。自应通筹全局。酌量缓急。懔遵叠次谕旨。于兵饷两事。悉心计议。迅行拨给。毋误事机。将此由六百里加紧谕令知之。　　

○又谕、楚北逆匪鸱张。军情万分吃紧。而饷项匮绌。实有不支之势。著王庆云设法筹画。速于陕省无论何项。即行拨款。派员起解。务由豫省取道径赴江北台涌军营。以资接济。舒伦保带兵驰赴楚省剿贼。曾谕令该抚陆续筹济军饷。并俟甘省官兵到陕。分拨舒伦保军营。该抚谅已一切豫为筹备。至潼关商雒等处防御。如何布置之处。务须随时妥筹。毋稍疏虞。将此由六百里加紧谕令知之。　　

○又谕、青麟奏、库款空虚、请饬部拨饷银、速行筹解一摺。前因湖北兵饷孔亟。经户部议令江西省筹措银十万两。解往以资接济。至今尚未解到。鄂省情形。万分紧急。各营兵饷。专待此款支发。著陈启迈、迅即先行筹拨银五六万两。解往接济。其余部拨银两。仍著陆续筹解。毋稍延误。又据台涌奏、请饬赴楚援剿之南昌协副将罗玉斌、由麻城一带前进等语。罗玉斌、现在义甯剿办土匪。是否事竣。著陈启迈、即饬罗玉斌、迅领原带兵勇一千名。由麻城黄安等处。绕出贼前。迎头截击。该抚务当权衡轻重。移缓就急。万不可稍有延宕。致误事机。将此由六百里加紧谕令知之。　　

○又谕、青麟奏、请催拨饷银一摺。已有旨、令陈启迈、于部议筹拨银十万两内。先解五六万两。迅速启程矣。现在江北盼望援兵。情形紧急。甚于武昌。统计调拨应援之兵。均属缓不济急。该抚防堵武昌。所拥兵勇。已逾万人。若但用以守御省垣。试问江北再有疏虞。武昌岂复可恃。办贼之事。虽专责之督臣。巡抚亦职任守土。不能辞咎。著即酌派将弁。抽拨兵勇。赴台涌军营助剿。若请饷则藉口于兵多。赴援则推诿于兵少。贻误之罪。岂能宽宥。所称连次批回摺件。均未收到。已谕军机大臣、查照办理矣。惟是军报紧要。偶遇道途梗阻。即当豫筹改设驿站。以免贻误。岂可漫无稽察。听其遗失。至地丁漕粮。系惟正之供。湖北未被兵处所。现在地丁钱粮。徵存若干。漕粮改折若干。未见该省奏报。此项正款。亦可就近催提应用。岂能专藉他省协拨。总之应缓之款。不得藉口延误。捐输之款。亦须实力劝谕。惟在守土大吏。统筹全局。设法筹办。何得以万难措手为词。一筹莫展也。将此由六百里加紧谕令知之。　　

○辛未。谕军机大臣等、琦善奏、水陆两路获胜情形一摺。此次艇船。由焦山上驶。连日接仗。虽经击沈贼船多只。轰毙逆匪多名。仍未能痛加剿洗。进攻陆路贼匪。亦属小有斩获。该逆蚁聚瓜州。屡诱不出。一遇官军进仗。辄复退回死守。似此狡猾诡谲。若再令其负嵎抗拒。剿办何日蒇事。琦善督师日久。朕之倚任。不为不专。著即严饬统带水师镇将。迅速管领各项艇船。设法驶进瓜州。并力环攻。与陆路官兵。会合夹击。毋得藉口火药缺乏。再事迁延。若能克日将该处余匪。埽数歼灭。则该逆虽有复取扬州之说。亦将何计可施。该大臣惟当力图攻取。以剿为防。无待朕之谆谆训谕。至由皖北窜之贼。众至数万。直犯临清。经胜保等、叠次截杀。克复州城。仍有一二万贼。窜踞李官庄地方。且阜城余匪。亦未能一律肃清。畿辅情形。万分吃紧。而皖省分踞庐州安庆各匪。负固如常。上窜湖北逆众。久踞汉阳汉口。复由云梦、孝感。叠陷德安、应山。进偪随州。其由金口纷窜之贼。又扰及楚南。再陷岳郡。各路贼情。狓猖至此。朕昕夕焦急。寝食难安。琦善应如何通筹全局。为朕分忧。蕞尔瓜州。攻剿如此费手。亦岂不知灭一股。即少一股。庶可分兵策应。为渐次廓清东南之计耶。将此由六百里加紧谕令知之。　　

○又谕、据琦善奏、清江筹防局。本为养勇而设。应由杨以增、另行筹款支发。不得因该处筹防局。系宿迁粮台分设。复由宿迁拨解等语。著杨以增、即饬将筹防局应支用之项。另款收发。以清款目。其徐州防兵练勇。应由徐州粮台支应。宿迁防堵官兵。统归文煜支应。庶不致彼此牵混。转滋影射之弊。原片著钞给阅看。将此由六百里加紧谕令知之。　　

○又谕、昨据台涌奏、催调黄土关、陕甘官兵。已有旨、谕令英桂、迅饬带兵各员。出境赴援。乃本日据英桂奏报、竟有飞咨台涌、暂缓调撤武胜关、黄土关守兵之语。何昏愦若是。调兵进剿。岂得谓之调撤。前次谕令该抚、挑选精兵。星夜前进。并催总兵柏山、星驰赴援。原令其出境迎剿。该抚乃以遵旨严防交界要隘为词。并欲俟舒伦保、柏山、抵信阳后。留兵驻关。方可前进。似此必致两处贻误。著英桂、郑敦谨、仍遵前旨、饬令武胜黄土两关陕甘官兵。克日前进。总兵柏山、亦当兼程前进。台涌现驻应山县境之东旺店。距豫省较近。所有调到豫省之兵。即著台涌、相机督率进剿。此时贼势狓猖。固不可孟浪轻进。亦岂可任贼北窜。毫无布置。其舒伦保赴援之兵。即系柏山之后路。仍著英桂沿途飞催。并饬经过地方。妥为应付。总期兵力厚集。以剿为防。朕所以屡催豫兵赴楚省。正为严遏前路。即以固豫省藩篱。该抚所奏、何以尚未深悉朕意耶。另摺奏、陈州剿捕吃紧。请留牛鉴、暂缓赴颍等语。现在皖豫交界情形。较楚豫交界地方。稍有不同。著准其暂留陈州。督办土匪。若颍州一带有警。仍应出境会剿。不得区分畛域。致误事机。皖楚两省军情。仍著英桂随时确探速奏。将此由六百里加紧谕知英桂、并谕郑敦谨知之。　　

○河南巡抚英桂奏、严防楚豫交界要隘。守关弁兵。未能拨赴湖北。得旨。览奏实堪诧异。岂已昏愦若是耶。舒伦保、柏山、均赴楚北。尚虞单薄。岂能又留兵驻关。方可前进。必致两处贻误。凡汝所谓可靠处。正是漫无把握处。　　

○以散秩大臣连成、为镶蓝旗蒙古副都统。　　

○以河南绅董办团出力。赏廪生窦钲等、蓝翎。　　

○赏故镶蓝旗蒙古副都统穆腾额、银三百两治丧。　　

○壬申。上诣大高殿、行礼。时应宫、拈香。　　

○御紫光阁、阅侍卫等骑射。　　

○谕内阁、朕寅承大宝。时以法祖为念。去□山戊不□冬至。南郊大祀。未克躬亲。今正祈谷。又酌减仪文。虽因骽疾未愈。升降恐致失仪。然惭愧萦衷。实有不能以言喻者。兹逢雩祭届期。幸赖天恩。朕躬步履如常。一切典礼。仍应照旧举行。因思至敬无文。礼昭明训。前期诣坛祗谒。暨恭视坛位典礼。允宜遵循勿替。益申俨恪之诚。其阅视笾豆牲只。非关大典。嗣后仍遣员阅视。勿庸双请。祭日礼成后、仍在降舆处。乘礼轿出广利门。永为例。　　

○又谕、坛庙大祀。钜典攸关。所有王公以下。及文武百官。例应陪祀人员。均应恪恭将事。以昭诚敬。乃近日陪祀各官。人数无多。总因视稽查为具文。怠惰偷安。罔知儆畏。著再行申谕宗人府、礼部、都察院、各堂官。嗣后凡恭遇坛庙祭祀。其应行陪祀人员。如有无故不到者。即著各该衙门。指名查参。以重祀典。　　

○又谕、胜保奏、逆匪南窜、追杀获胜一摺。临清溃窜余匪。自经官兵屡次痛剿。伏匿李官庄。经胜保等、四面围攻。该逆情急。亟图潜逃。于三月二十八日黎明。全股向西南冲出。我兵分两翼追杀。逆众且战且走。德勒克色楞、魁福、绵洵、克兴阿、急督马队进剿。胜保自带马队。遏其旁窜之路。该逆自知难脱。抵死回拒。我兵益加奋勇。枪箭刀矛。同时并进。追杀三十余里。沿途毙贼二千余名。半系长发真贼。余匪窜至冠县迤北清水集。占踞村庄三处。善禄督带步队。登时赶到。纵火焚烧。毙贼五六百名。立将三村夺回。统计是日杀贼二千数百名。生捦二百余名。解散及投出裹胁之众。不下二三千人。夺获大炮十二尊。枪械旗帜牛马车辆火药无数。此次逆匪奔窜。占踞清水集地方。复经我兵痛剿。已属残喘苟延。著胜保督饬官兵。尽力围剿。务令就地埽除。毋任再有窜逸。　　

○谕军机大臣等、僧格林沁奏、初一二日攻击贼匪获胜一摺。此次逆匪。由阜城南面扑出。被地雷轰击。歼毙甚多。复向北面冲突。又经官兵击退回巢。逆势穷蹙。急图窜逸。该大臣已四面安设地雷。正当乘此机会。诱令出巢。悉数歼除。惟该逆诡计百出。一经受创。恐另图绕越之路。或奸细潜通消息。知我地雷处所。设法揭破。不可不防。该大臣务即懔遵叠次谕旨。迅督各路官兵。将此股贼匪。尽行埽荡。收复阜城。毋令窜出。致与东境贼匪会合。本日胜保奏、二十七八等日。将李官庄贼匪痛剿。沿途击杀五六千名。追至距冠县四十里之清水集。该逆占距三村。立即夺回。复又焚毙多名。贼匪现在屯聚清水集。必须并力围攻。而德勒克色楞、骽受枪伤甚重。不能督带马队。平海、亦项受枪伤。计该逆所最畏惮者。马队官兵。当此得力之时。无人管带。且不敷追剿。著僧格林沁、于接奉此旨后。即日饬令明庆、将挑选精锐马队官兵八百名。统带启程。前赴胜保军营。随同剿办。勿庸俟穆辂到营。再行换拨。转致迟误。该大臣即将明庆启程日期驰奏。穆辂、自桂良奏参后。不知行抵何处。殊堪诧异。著僧格林沁、迅速檄提。仍一面查明。如有沿途逗遛情节。据实严参。从重治罪。将此由六百里加紧谕令知之。　　

○又谕、胜保等驰奏、官兵截剿窜匪、大获胜仗一摺。此次逆贼被剿穷蹙。向南奔窜。经胜保等、督兵分路截杀。追剿捦斩。约有五六千人。办理尚属得手。惟该逆被创情急。现复窜踞清水集地方。南距冠县仅四十里。若剿办稍遗余力。又必致负嵎拒守。以老我师。且壤地紧接大名。此时自以严扼西北两面为紧要。断不可任令逆踪。肆意奔突。仍复扰及畿疆。即东南一路。亦须周密布置。尽力追击。总期就地芟除。迅筹妥办。免致余烬复炽。所请添调马队。本日复谕令僧格林沁、迅即饬明庆、统带前次选出精锐八百名。克日启程。即著胜保、派员飞檄迎提。以期迅速。所有兰仪及丰工各河口。节经严谕各该督抚镇道等、多拨兵勇。防守要隘。该大臣仍当督率带兵各员。乘此股窜匪喘息未定。一鼓作气。聚而歼旃。方为不负委任。若再延时日。又致该逆窜扰他处。但以追剿获胜为词。而不计南北大局。贻误之罪。更将谁诿。德勒克色楞、忠勇之忱。朕所深悉。叠次剿贼获胜。均能奋不顾身。尤堪嘉尚。此次亲督马队进剿。于黑夜之中。被贼枪打穿左骽。血透重衣。览奏之余。实深悬系。已明降谕旨、加恩赏赉。并特派乾清门侍卫恩全、前往看视。用示恩眷。仍著胜保、先行传旨嘉慰。令其一面加意调摄。俾得及早就痊。与胜保等、同心戮力。殄此妖氛。朕方悬不次之赏。为该大臣等褒奖勋劳也。仍著胜保、将德勒克色楞、及总管平海、受伤轻重情形。随时驰奏。以慰朕怀。至贼匪自窜入山东境内。连陷州县。地方文武。总未能实力堵截。即如李官庄。贼窜过后。其木垒濠墙。地方官任令留存。并不平毁。可见平日团练防守。尽属空谈。现在贼匪被剿。又将回窜冠县。或东西分窜。著胜保、传旨崇恩、厉恩官、严饬地方文武员弁。激励兵勇。四面堵击。以助官军追剿。若守土之官。漫无布置。仍前贻误。即著该大臣、指名严参。以肃军律。将此由六百里加紧谕知胜保、并谕德勒克色楞、善禄知之。　　

○又谕、前因逆匪由丰工渡河。降旨令杨以增、将该处河段专管之员。指名参奏。本日据该河督覆奏、筹防徐州。并防堵清淮情形。于查参河段官员一节。仅以现在催查。分别奏参一语了事。该地方文武。于屡奉严旨防河之后。仍敢视为具文。致逆匪扎筏偷渡。岂寻常疏于防范可比。即律以军法。亦属罪无可逭。该河督既不先行严参。迨奉有谕旨。犹复视同泛常。仅照查参例摺声叙。实属不知缓急。著杨以增、迅即查明此次丰工河段专管之员。据实严参。不准再有迟延轻纵。至李湘棻、虽系三品顶带。现无职守。何得辄行奏事。徐州地方。现有革职暂留之镇道百胜、王梦龄、于军情紧要事件。尽可随时奏报。何必更待该员会衔。所有徐州防堵事宜。即著百胜等、督同李湘棻筹办。不准会衔奏事。现在临清贼匪。屡经痛剿。渐次南奔。傥溃败回窜。或续有南来逆匪。希图偷渡。均著杨以增、严饬文武员弁。奋力截杀。若再有疏虞。必将该河督、并地方文武。一并从重治罪。决不宽贷。将此由六百里加紧谕知杨以增、并传谕百胜、王梦龄知之。　　

○两江总督怡良奏、库款支绌。请将本年大运缎。暂缓织办。得旨。此项缎。实为内务府必用之物。并非可缓。宫中每□山戊不□终用度。尽可节减。惟外藩赏项。所用实多。现已屡将库存别项。抵用数次。后必更无所出。汝等外边。实不能深悉内府用度。然藩库无款。亦系实情。又不能暂行缓办。著设法变通。先解一半。或少半。以济急需。　　

○以攻剿江苏上海贼匪出力。赏布政使吉尔杭阿、知府石景芬、副将豫祺、守备马富、花翎。从九品仲孙楙、蓝翎。余升叙有差。摘疏防营垒主事郑济美、道员吴健彰、守备余允祥、都司衔陈一铭、顶带。　　

○以追剿山东李官庄窜匪获胜。镶蓝旗蒙古都统德勒克色楞、总管平海、得旨奖赉。并赏德勒克色楞、及骁骑校米雅明阿、巴图鲁名号。委营总托克通阿、章京穆克登额、塔布囊莫德齐、佐领赛音图、花翎。委参领常林等、蓝翎。余升叙有差。　　

○以追剿直隶阜城贼匪获胜。复已革总兵官德坤、游击格洪额职。协领柏林、顶带。　　

○癸酉。谕内阁、太常寺奏、遵旨呈进关帝庙图式一摺。关帝显佑我朝。神威叠著。上年加崇封号。升入中祀。一切典礼。悉照中祀举行。前据太常寺奏请、展拓庙制。以示尊崇。朕思致敬之道。以实不以文。关帝庙崇奉有年。若遽易旧规。转不足以妥神灵而昭诚敬。所有庙宇规模。著悉仍旧制。无庸增拓。乐器一切。均照本年春季陈设。至拜跪礼节。仅行二跪六叩。虽系照中祀例。然满洲旧俗。于祭神时。俱行九叩礼。嗣后亲诣致祭。亦著定为三跪九叩礼。用伸俨恪之诚。　　

○谕军机大臣等、有人奏、山西省各县徵收钱粮。办理不善。洪洞县知县。因民心不服。亲自带兵。赴乡弹压。襄垣县、有民人负农具交官之事。襄陵垣曲等县。亦因徵粮扰民等语。地丁钱粮。系国家惟正之供。地方官果能办理得宜。输将自能踊跃。若如所奏、抑勒浮收。肆行扰累。敛怨于民。必致激成事端。亟应严查惩办。著恒春按照摺内所指各县。确切访查。如有前项情弊。即著据实严参。毋稍徇隐。原摺著钞给阅看。将此谕令知之。　　

○新授四川提督万福、奏谢恩请觐。得旨。川省正当紧要之时。著不必前来。闻汝在署提督任内。尚知振作。务须黾勉为之。不准日久因循。　　

○甲戌。谕内阁、劳崇光、吴福年奏、请将补行乡试、再行展缓一摺。广西省、辛亥壬子两科文武乡试。前经展至本年。特开一科举行。兹据该抚等、奏称各属土匪。尚未净尽。士子等、办理团练。保卫乡闾。势难赴省应试。著照所请。再行展至咸丰五年乙卯科。及咸丰八年戊午科。分别归并举行。乙卯科、照本科定额。及辛亥科定额广额取中。戊午科、照本科及壬子科定额取中。以示体恤而广登进。　　

○谕军机大臣等、桂良奏、覆讯咈＜口兰＞西夷人供词一摺。直隶安肃县一带。向多传习天主教。叠据该督奏称该处民人。尚无不法实迹。是以谕令分别办理。不可操之太蹙。惟既据孟镇升、供称来至中国已久。言语衣服。皆与华人无异。其传习邪教。必非仅止安家庄一处。直隶首善之区。岂容此等邪教。摇惑人心。既经查出。断难令其久踞。著桂良俟军务稍平。即照向办成案。将该夷人孟镇升、解回广东。毋许逗遛。以靖畿辅。仍严饬该地方官。会同在籍候补训导张锡纶、随时察访。妥为弹压。以期消患未萌。总之有犯必惩。毋得养痈贻患。固不可过于苛求。以致别生枝节。亦不得诿为不知。使传习邪教者。肆行无忌。务须随事随时。妥筹办理。将此谕令知之。　　

○又谕、王茂荫奏、请将皖省徽郡。暂归浙江管辖一摺。徽州据浙上游。为浙西屏蔽。前次皖贼。攻陷祁门。窜赴黟县。并声言欲至屯溪查船。经黄宗汉、添派兵勇。分路防堵。祁黟贼匪。旋即闻风退窜。兹据王茂荫奏称、徽浙有唇齿相依之势。保徽即以保浙。并因徽郡距庐郡窎远。江路不通。恐皖省控驭不及。欲请暂归浙省管辖。虽系因时制宜。惟地势情形。仍须详加体察。现在该逆、虽暂舍祁黟而去。亦恐复来窜扑。黄宗汉平日办事认真。不分畛域。前已于严衢各属。节节设防。刻下徽郡有无贼踪。著饬令该府达秀等、随时侦探。飞速禀报。遇有警急。即著迅饬前派之将弁兵勇等、出境进剿。总以外援邻封。内保本境。为第一要著。其防剿一切事宜。谅该抚自能筹画万全也。至王茂荫所请运解钱粮等款。由徽解浙。即由浙报拨等语。亦著斟酌缓急。并随时知照福济办理。原摺著钞给阅看。将此由六百里加紧谕令知之。　　

○又谕、崇恩奏、营兵不敷分派。请饬催山东省官兵。驰回防堵等语。驻劄扬州三汊河之德州营参将安勇等、所带官兵。前据琦善奏称、未能撤回山东。已另派官兵。驰赴徐州协同防堵矣。至该抚据许乃钊咨称、南股贼匪。五六万人。已入萧砀境内屯聚。日内并未据徐州等处奏报。是否即系前此丰工渡河之匪。抑系另股续来。著该抚迅速确查具奏。官兵克复临清。复于李官庄痛加剿洗。该逆业经南窜。距临清渐远。一切善后事宜。已据该抚妥为办理。此时逆匪尚在山东境内。其余土匪。亦未肃清。该抚职任封疆。自应体察情形缓急。查探何路紧要。即往何路剿捕。或赴胜保军营。随同攻剿。不得株守临清。或径回省城。致有贻误。至黄河口岸。必应扼要严防。务当设法妥为布置。不得以兵勇无多。藉词延误。张亮基前带壮勇。人数不少。何至全无下落。此等壮勇。散则为盗。岂可漫无稽核。致滋他变。著该抚一并确查。妥为弹压。毋令滋事。所有筹借藩运两库银八万两。以备提取。著准其暂行借用。惟此项正款银两。与前次部拨山东饷银十万两。均应先尽胜保军营支用。其省城防堵款目。岂能借此开销。而以接提坐支归补空言。为异日滥销地步。著该抚严饬藩运两司。于应徵正款外。其余应扣应追。及劝捐各款。均须实力筹办。设法补苴。不得但以借动正款为词。一筹莫展也。将此由六百里加紧谕令知之。　　

○以惇郡王奕誴、署镶黄旗汉军都统。　　

○调福建建甯镇总兵官庆寅、为广东高州镇总兵官。广东高州镇总兵官伊什扎木苏、为福建建甯镇总兵官。　　

○予广西阵亡知县江载愔、守备刘天才、祭葬世职。　　

○旌表守正捐躯山西崞县民妇王刘氏。　　

○乙亥。上诣寿康宫、问皇贵太妃安。　　

○谕军机大臣等、本日玉明等、回京呈递阜城军营形势地图。朕详加披览。布置尚为周密。贼匪自初一日。被地雷轰败。初二日复因扑濠被剿之后。连日作何情状。曾否出扑。此时诱贼离巢。痛加剿洗。固为要策。但据玉明等面奏、僧格林沁、曾带亲兵数人。轻骑诱贼。为贼匪大股抄围。势甚危急。大兵随后赶到。始获全胜。按之该大臣二十六日所发奏报、情节适合。该大臣因逆匪坚匿不出。急欲图功。轻于一试。固属不得已之苦衷。惟统帅为一军之主。国体攸关。非如偏裨将弁。专以冲锋陷阵为功。前此该大臣在王庆坨时。轻骑前往天津。朕即有朱批详示。并非教以畏葸。轻敌冒险。究非统帅所宜。该大臣务饬将士。将阜城贼匪。设计殄除。于勇往之中。仍寓持重之意。庶免朕心悬系。至图内所绘。阜城东面扎有董占元营盘。该革员前在怀庆打仗。即不甚得力。数月以来。直隶军报。从未叙及该革员、随同打仗。究系何时留于该大臣军营。是否尚堪驱策。著即认真察看。毋稍迁就。现在山东逆匪。经胜保连日追杀。窜往冠县一带。本日据报所余之贼。不过数千。冠县与大名接壤。已谕胜保、严饬张殿元、达年等、实力堵剿。防其西窜。惟据捦获生贼。摉出阜城逆匪书信。仍有催其迅速救援之语。是阜城一日不净。贼心一日不死。傥再有续来逆匪。势必又肆鸱张。僧格林沁、固不可恃勇轻进。亦不可专恃长围。致延时日也。将此由六百里加紧谕令知之。　　

○又谕、胜保奏、追击南奔逆匪。大获胜仗一摺。并以营帐被焚。请旨议处等语。业于摺片内详晰批示。该大臣接奉后。返躬自问。当如何益加儆畏。此次逆贼。假冒官军乡勇。焚烧帐房车辆。并引然火药。何以事前毫无觉察。如果步伍严整。奸细何由得入。军营重地。又岂可以昏夜稍弛防闲。乃至后队官兵。及随营粮台。纷纷撤退。想彼时扰乱情形。几欲贻误大局。焉知不由该大臣、屡次战胜。心高意满。有此疏虞。若仅将胜保、桂明、议处了事。转足以释该大臣等疏失之愆。而无以见朕谆谆训诫。速望成功之意。且初一二日。追剿逆贼。夺回各村。亦尚勇往。胜保等、姑免置议。著将南窜冠县之余贼六七千名。责令尽数歼捦。该大臣既令魁福、驰往截剿。能否不令该逆占踞县城。何以既称该逆不能再踞。复称如果踞守。自当设法围剿。可见魁福之能绕出贼前与否。该大臣尚无把握。该处紧接大名。果系县城空虚。逆贼无所系恋。尤防其西窜直境。复为北犯之计。仍与阜城贼匪会合。该大臣应即飞饬张殿元等、一面严守要隘。一面督兵迎击。与大军合力夹攻。较易得手。仍不得任令该逆、肆意南奔。一味尾追。纵有斩捦。而余贼愈窜愈南。官军愈追愈远。北路之援应不灵。南贼之句结更易。大势转为牵掣。何以迅就肃清。本日已将阜城逆信中、催令后队渡黄等情。传谕百胜、王梦龄、严密防堵。仍著该大臣、速将冠县境内逆匪。克日埽荡净尽。朕方悬赏以待。正不必先予议处也。勉之。懔之。将此由六百里加紧谕令知之。　　

○又谕、前因天津绅勇。于上年九月间。保守城池出力。曾降旨、将在事文武员弁绅民兵勇等、分别奖叙。复谕文谦等、将其余各员弁及出力之绅董商民。俟事竣再行请奖。迄今已逾数月。闻该郡各绅勇。于逆匪窜踞独流之时。每帮同官兵打仗。其中奋勇杀贼。赴义捐躯者。颇不乏人。并闻该处附城绅董。多出赀募勇。昼夜严防。使逆众不能乘间阑入。实属同心敌忾。奋勉堪嘉。著文谦、即遵照前旨、将未经保奏之出力官绅兵民等、迅速查明。奏请恩施。以昭激劝。并将节次阵亡各勇。按名详查。咨部议恤。以慰忠魂。现在阜城之贼。尚未歼除净尽。天津为近畿重地。不日海运漕粮将到。更应防范加严。毋令匪徒溷迹。仍著文谦等、谆劝绅民。认真团练。保卫乡闾。并懔遵前旨、饬令所属各县。一律办团。傥能始终奋勉。众志成城。朕必将该郡绅民。优加奖励。正无虑劳绩不能上达也。　　

○又谕、前屡降旨。饬令百胜、王梦龄等、于河口各要隘。分段严密设防。毋任逆众再有偷渡。昨据崇恩奏、接江苏巡抚许乃钊咨称、逆匪分三股陆续北窜。本日又据胜保奏称、讯据贼供。并拏获逆信。果有嘱令后队渡黄。多带火药口粮。来北接应之语。是北贼之情急求救。南贼之希图续渡。已属显然。傥堵御再有疏虞。复致堕贼声东击西奸计。直以天险要隘。弃之不扼。任令逆踪南北冲突。复肆狓猖。该镇道等、有心玩视。一误再误。罪岂容诛。著百胜、王梦龄、于接奉此旨后。迅速认真筹办。一面飞探贼踪。相机迎剿。一面严扼险隘。使之无隙可乘。仍与秦定三、袁甲三、随时知照。联属声援。先事防备。即将布置情形。随时由驿驰奏。李湘棻、带勇驻守郝家集。并著百胜等察看。果否得力。如有疏失。朕一并重治其罪不贷。总之此股北窜逆贼。该镇道既疏防于前。若南匪复有偷渡情事。朕惟有治百胜、王梦龄、以贻误之罪。决不宽贷。　　

○钦差大臣胜保等、奏谢开复处分、赏还花翎恩。得旨。功赏罪罚。惟汝等自取。赏还顶翎。不过策以将来。破临清时。果能歼戮渠魁。埽数剿灭无遗。岂止开复而已也。又奏、贼窜冠县。追剿获胜情形。批。朕犹虑其由东而北奔窜。汝云摉尽余匪。即行追杀。恐又系分股南奔。以图牵掣。汝屡次报获胜仗。正在得手之际。不可心高意满。尤不准稍蹈欺饰不实之名。又奏、贼烧帐房车辆。请与桂明一并议处。又批。前队有警。后队不但不救。转退至数十里之外。各不相顾。何怪乎总未成功。著查明先退者。正法数人。以警其余。汝从前军法尚严。何历练日久。顿改初心。岂有所回护。恐人挟制。不敢振作耶。朕非疑汝。出此数语。汝可返躬自问。有则速改。　　

○暂革湖广总督台涌奏、遵查兵勇溃散。及德安等府县文武下落。除参将隆安等、暂留军营差遣外。余俟汇查确实。再行奏明。得旨。览奏备悉。惟府县失守城池。各文武除不知下落外。其犹生者。岂能晏然无事。并不参办。著迅查真情。不准任其捏饰。正法数人。或概予正法。亦无不可。虽暂时留营。果能自效。方准免罪。　　

○丙子。谕内阁、僧格林沁等奏、逆匪突围思窜、现督官兵截剿一摺。阜城贼匪。久经官兵围剿。穷蹙思窜。于初六日夜间。乘风扑出重濠。向培成等营盘。抛掷火弹喷筒。焚烧帐房。虽经僧格林沁、催调各营马队。合力截击。毙贼无数。该匪死拒濠边。尚未窜出。究属防范不力。培成著摘去顶带。乌淩额因击贼受伤。免其置议。僧格林沁未能先事豫防。著传旨严行申饬。仍著该大臣、督饬各路官军。尽力围剿。务将此股逆匪。悉数歼除。毋任窜逸。　　

○谕军机大臣等、僧格林沁奏、逆匪乘风扑过重濠、现在力筹截剿一摺。阜城军营。濠墙树栅。层层布置。已有月余之久。何以逆匪扑出。竟无拦阻。致令焚烧营盘。直抵濠外。抗拒不回。是连日安设长围。全不得力。其防守官兵。所司何事。实堪痛恨。今该逆死踞濠边。虽未全窜。已在长围之外。防堵愈难。且该逆屡出窜扑。皆向东南一带。显系欲从景州德州等处溃逸。与南来之贼句结。现在临清贼踪。虽已渐远。仍在冠县境内。距直隶大名甚近。若任令向东南窜出。由景州故城。循运河而南。便可合为一股。即使我军能向东南力截。又恐大兵全聚一隅。该逆窥我他处空虚。阳扑东南。潜向东西北三面。突围冲扑。处处皆可窜出。尤为可虑。僧格林沁、不能迅速奏功。此次失利。转以人力难施为解。看此光景。直似束手无策。若不能将扑出之贼。全数截回。极力歼戮。致令稍有疏虞。朕自能将僧格林沁、从重治罪。不仅以议处了事。所称前截后袭。不任远扬等语。亦系毫无把握之事。总以就地歼灭为要。至此次扑出贼众。是否系阜城内全股突出。抑城关两村。仍有贼匪聚伏。我兵以全力扼其东南。设该逆窥我空虚处所。分股奔突。转致我兵疲于接应。又堕贼声东击西之计。该大臣务当通筹布置。毋稍大意。将此由六百里加紧谕令知之。　　

○又谕、据僧格林沁奏称、阜城逆匪。扑过重濠。当经官兵。奋力截击。未容突出。现仍设法拦截等语。此股凶悍余匪。被围日久。显系穷蹙思窜。冀图与南贼会合。现既大股向东南冲扑。万一防剿稍疏。则该逆必致伺隙南奔。其由景德二州。折而西南。至临清冠县之路。不过数百里之遥。一经奔突句结。势必复肆鸱张。而胜保一军。转有腹背受敌之患。冠县逆众。不过六七千人。若此股迅就殄灭。即移得胜之师。向北迎截。庶剿办可期得力。该大臣、务即速筹南北兼顾全策。先将现办之贼。聚歼净尽。免致稽延时日。并应如何堵截北路窜匪。以剿为防。总期计出万全。毋堕该逆声东击西奸计。崇恩身膺疆寄。本属责无旁贷。且现驻临清。距直境较近。若阜城之匪。竟致突围而出。该抚带兵迎击。亦甚便捷。傥敢畏缩不前。或藉词株守一隅。朕必治该抚以贻误军情之罪。其由庆云、盐山、至山东武定、并清河、大名、与山东交界处所。均著崇恩严饬各该地方。实力筹防。以资堵剿。如守土之官。仍前玩误。即著随时严参惩办。从重治罪。将此由六百里加紧各谕令知之。　　

○又谕、本日据僧格林沁驰奏、贼匪乘风扑过重濠。意图窜出等语。此次阜城贼匪大股。冲突重濠。势甚猖獗。虽经该大臣等、督兵堵截。现在死拒濠边。尚未回巢。难保不分股四出纷窜。该处东通连镇。北达献县。东南与景州、西南与武邑、衡水、均属壤地毗连。最关紧要。著桂良严饬各该地方文武员弁。严密防范。断不可令贼踪乘闲阑入。至临清余匪。昨据胜保奏、现已窜至冠县。又经官兵歼戮甚多。亦须严防其窜入大名等处。著该督仍饬令张殿元、懔遵前旨。尽力截扼。或酌量带兵出境迎剿。不得专事防守。仍著桂良、与僧格林沁、胜保、载龄等、互相知照。并多设侦探。将界连阜城各地方情形。随时迅速奏报。毋稍疏虞。将此由六百里加紧谕令知之。　　

○以成郡王载锐、署镶黄旗领侍卫内大臣。大学士裕诚、署正黄旗汉军都统。刑部尚书德兴、署正蓝旗满洲都统。　　
</div>
    <div class="pagination">
<a href="清实录咸丰朝实录_page193.html">上一页</a><span>...</span><a href="清实录咸丰朝实录_page189.html">189</a><a href="清实录咸丰朝实录_page190.html">190</a><a href="清实录咸丰朝实录_page191.html">191</a><a href="清实录咸丰朝实录_page192.html">192</a><a href="清实录咸丰朝实录_page193.html">193</a><span class="current-page">194</span><a href="清实录咸丰朝实录_page195.html">195</a><a href="清实录咸丰朝实录_page196.html">196</a><a href="清实录咸丰朝实录_page197.html">197</a><a href="清实录咸丰朝实录_page198.html">198</a><a href="清实录咸丰朝实录_page199.html">199</a><span>...</span><a href="清实录咸丰朝实录_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
