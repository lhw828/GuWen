<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1246 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1246 页/共 1860 页
  </h1>
  <div class="content">
   ○丙申。上诣皇太后行宫问安　　

○谕、据裴宗锡奏、凤阳府之凤阳、寿州、凤台、怀远、灵璧、虹县等、六州县。泗州、及所属之盱眙、五河、二县。并凤阳、长淮、泗州、三卫。因本年春夏雨泽较多。湖河盛涨。以致沿河地亩被淹。而凤阳、泗州、盱眙、五河、四州县。长淮、泗州、二卫较重。现在分别查办。此等濒临湖河之州县卫。被水情形。虽各不同。并据称上年丰稔之后。家有盖藏。民情不致十分拮据。但二麦既已失收。若消涸稍迟者。不及补种秋禾。民食未兔稍歉。著该抚查照被灾轻重。酌借口粮耔种。以资接济。所有新旧钱粮。并著照例缓徵。该抚其董饬所属。实力经理。务令均沾实惠。该部即遵谕行　　

○又谕、广东提督等员缺。昨已降旨、令章绅等补授。章绅奉到谕旨。即由闽省前赴广东新任。俞金鳌、亦著速赴漳州镇总兵之任。均不必赴行在请训。章绅未到任之前。所有广东提督印务。著李侍尧暂行护理。俞金鳌未到任之前。所有漳州镇印务。并著钟音、委员暂行署理　　

○又谕、据丰昇额等奏、梭磨头人格斗结、屡次督催土兵前进。右膀得有枪伤等语。头人如此出力。甚属可嘉。著照例咨部议赏。并著赏戴蓝翎。以示鼓励。又据奏、绰斯甲布土司之子土舍绰尔甲木灿、督率土兵。甚为出力。著赏给土都司衔。并赏戴花翎。令其倍加奋勉　　

○定边右副将军尚书阿桂、领队大臣副都统衔明亮奏、当噶尔拉山梁正西。地名深嘉布。系布拉克底地方。与金川接壤。拟派兵由此路绕出。向僧达一带攻打。使贼腹背受敌。请将新调之黔兵二千。拨给当噶尔拉一路。谕军机大臣等、僧达一路。朕于春间检阅全图时。觉其地势稍平。且距噶拉依相近。曾经指询。自应乘此机会。妥协筹办。至所调黔兵二千。已全赴温福军营备用。今阿桂现办绕路进攻。即照所请。准其调取应用。阿桂于黔兵到后。即应奋力剿击。乘胜冞入。设或仍系相持。多延时日。则阿桂又当分拨一半。令速赴温福军营。以供分剿之用。总之所调黔兵。惟期用之得当。于事有益。朕日望各路将军迅奏肤功。并无歧视。将军等亦当深体朕意。不得稍分畛域　　

○又谕曰、阿桂奏、杂谷地方。毗连党坝。总兵五福、在彼驻劄。已谕该头人等、以五镇如有派调土兵之处。即可听其调拨。所见亦是。土司等果属恭顺。派令攻夺碉卡。自皆听从出力。但既系官派。即不便不兼派内地兵丁。未免又分兵势。因思番性贪得。而勇于私斗。若饵以攻而有利。当无不踊跃争先。将军等可妥协筹办　　

○补行江西省乾隆三十七年大计。不谨官一员。罢软官一员。年老官七员。有疾官三员。才力不及官二员。浮躁官一员。分别处分如例　　

○予运粮遭风淹没江西永建守御所千总孙成信、恤赏如例　　

○丁酉。谕曰、大学士刘纶、工部侍郎三和、著加恩各赏给人薓一斤　　

○又谕、前因牛天畀升任贵州提督。所遗川北镇总兵员缺。传谕温福等、在军营内拣选出力副将一员奏补。今据奏到、查有贵州定广协副将成德、每遇打仗。勇往向前。屡著劳绩。请以升补四川川北镇总兵。所遗副将员缺。查有贵州丹江营参将握星泰、在玛尔迪克、功噶尔拉等处带兵。均能奋勉出力。请以升补副将。其参将员缺。又查有建武营游击沈宽、熟悉番情。打仗亦能奋勇。且系遇缺即用之员。应请即行补用等语。均著照所请。成德、即升补四川川北镇总兵。握星泰、即升补贵州定广协副将。其贵州丹江营参将员缺。即著沈宽补授。以示鼓励　　

○又谕、樱桃沟等处水道。甫经前岁挑浚宣洩。何以即致冲汕。自系前此办理不善。著英廉、和尔精额、会同查明议奏。　　

○谕军机大臣等、刑部等核拟张文科等、谋捆张文甲、丢河淹毙一本。细阅案情。张文科、张文联、致死张文甲、虽同系听从母命。但张文联、当伊母逼令捆缚张文甲两腿时。曾经代为求饶。尚有不忍死其兄之心。第因服制所关。拟以凌迟。未免情轻法重。已于本内改为斩候。俟秋审进册时。再行酌夺。至张文科、一闻伊母致死其弟之言。即骑压张文甲身上。用绳反缚其手。旋同张文联、擡赴河边。将张文甲推落河中溺毙。其女么妹、见而哭骂。顿起杀机。致死灭口。是张文科连毙二命。其心实为残忍。祇以分属尊长。问拟绞候。实觉太轻。著传谕刑部堂官、将张文科入于本年秋审情实。法司按律核拟。自不便意为重轻。朕惟酌理准情。务求平允。将此谕令刑部堂官知之　　

○又谕、今日迈拉逊、瑚世泰、俱来至热河谢恩。迈拉逊、由侍郎升授都统。亲赴行在陈谢。与前此谢墉、李友棠、全魁等之趋赴谢恩者。均属理所宜然。至瑚世泰、转补满洲都统。祇须具摺谢恩。况程景伊、既因带领引见至此。迈拉逊、又复前来。部中办事需人。瑚世泰、更不应为此仆仆。此时距朕进哨之期尚远。转升人员正多。恐其相率效尤。殊属无谓。著传谕留京办事王大臣、凡大臣等之升任者。准令前来。其调转及兼署之员。祇须缮摺奏谢。不必亲赴热河　　

○又谕曰、周元理奏、五月二十二日以来。永定河水势虽有增长。大溜直走中泓。迅趋下口。两岸堤工稳固一摺。览奏稍慰廑念。至所称各处河水。旋长旋消。初一日辰刻。金门闸过水六寸。巳时即已断流等语。金门闸宣洩永定河盛涨。其情形与南河之毛城铺相似。永定河挟沙而行。与黄河水性亦同。向来毛城铺于过水后。即将口门、及河流去路。随时疏浚。以免淤停。实为利导良法。金门闸、自当仿而行之。著传谕周元理、督饬河员。于金门闸过水之处。即为挑浚。务使积淤尽涤。水道畅行。以资疏洩。嗣后金门闸、每遇过水。永远照此办理。仍将永定河水势长落情形。随时奏闻。寻奏、臣遵奉亲往履勘。口门停沙。不过二三寸。随督汛员。集夫挑挖。河流去路。亦一体淘浚。嗣后一经过水。即照此办理。数日内水势益落。工程俱极平稳。即秋汛亦可保安澜。以后将长落情形。随时奏报。得旨嘉奖　　

○又谕曰、温福等赶筑炮台。俯击碉根、及沟中之贼。筹办甚是。阿桂、丰昇额、两处。量其地势。有可仿此办理者。亦当依法为之。又据奏、脱出小金川番人阿忠等供称、贼酋令喇嘛每日念经。咒诅官兵。此所谓邪不胜正。惟当各持定见。不以么＜?麻骨＞外道为意。其术自无所施。官兵等若已闻之。将军等当以此明白切示。若无所闻。嗣后遇有此等供词。但密存之。勿令营中传说。致惑众听　　

○又谕、昨据阿桂奏、当噶尔拉军营。有可分路进攻之机。请将现调黔兵二千名。前赴当噶尔拉军营应用。一面行知刘秉恬、转饬黔省带兵将领驰赴等语。业已谕令将黔兵全数。即行调赴阿桂军营矣。今思温福一路。地势宽阔。亦尚需添助兵力。前据图思德奏、黔省备调之兵。原系三千。尚余一千名。未调。此项兵丁。前既豫备挑拨。一切应付事宜。自俱料理妥备。著传谕图思德等、即将原备调拨之一千兵。派委带兵将备。迅速起程。令其遄往温福军营备用。毋得稍有延缓。将此由六百里加紧传谕知之　　

○又谕曰、刘秉恬奏、温福一路。所占地势广阔。亦有急需兵力之势。请将黔省豫备兵一千名。一并调取。所奏甚是。已飞谕图思德、令将此项官兵。迅饬起程。驰赴军营应用矣。军营消息。贼番每易探知。今闻我军需银两、绩拨宽余。各路官兵。源源继进。更足令逆酋丧胆。番众离心。但古人用兵。大率号称十万。以张军声。如添调一千。不妨号作五千。将军等当善为筹计行之　　

○戊戌。谕军机大臣等、春宁、特成额、著带荷包奶饼。往温福、阿桂、军营分赏。并查看打仗情形。即回具奏　　

○户部议奏、捐职各员。或由贡监生报捐。或由小衔加捐大衔。既有后给之照可凭。其从前各照。实属重复。恐滋私授顶替诸弊。嗣后贡监生捐纳职衔。令将原领部监各照呈缴。按现在年貌、填给执照。仍填明原捐贡监年月事例备查。如应试者。即将新捐职照呈验。其由小衔加大衔者。照此办理。从之　　

○己亥。上奉皇太后幸卷阿胜境、侍早晚膳　　

○谕、据陈辉祖奏、审拟升任监利县周世绪、于高王氏被盗讳匿。署县鲍祖望、知府九格、听嘱弊混一摺。其案内假印骗钱之曹金安等、分别问拟之处。俱属罪所应得。已批交该部核拟矣。至该府九格、当周世绪馈遗请托时。果能据实具详揭参。方为持正出色之员。乃受贿徇情。将曹金安假印一事。任听幕友营私弊混。并不提究。核其情罪。实与周世绪无异。今该督将周世绪、拟发新疆。效力赎罪。而于九格、仅依故减重作轻论拟徒。系旗员解部发落等语。是同一情罪。九格特以旗员。得邀末减。即解部枷责。亦不过具文完结。伊转得家居安享。岂足称情法之平。朕于满汉诸臣功罪。从不稍从歧视。间有因满洲人员获罪。加重办理者。断不肯以同案同罪之事。宽于满员。而严于汉员。内外臣工。皆所深悉。九格、自应与周世绪、一体发遣。方为平允。至府幕王良伯、欺朦舞弊。实为罪魁。问发乌噜木齐。足示惩儆。其案内尚有县幕周性存、往见王良伯、商办情节。劣幕交通。自有应得之罪。该督将周性存、请免置议。殊属未协。并著该部、另行改议具奏　　

○又谕、据陈辉祖奏、署宜都县知县万象新、于县民董信明、被盗欧劫一案。保邻捕役。将乞丐吴太等、私拷诬认。该县并不虚衷验讯。滥刑逼招。迨经邻封另案获犯起赃该县又捏称吴太等、前系自行供认。讳饰刑逼情事。请旨将万象新、革职审拟等语。万象新、著革职。交该署督与案内有名犯证。一并严审定拟具奏　　

○谕军机大臣等、丰昇额、舒常所奏、分剿达尔图、及日旁贼碉。虽俱剿杀贼番。惜为数尚少。不足解恨。达尔图、日旁两处。既系贼番要隘。亦只能攻打以牵贼势。如欲另为觅间袭攻。非但难得机会。且恐兵刀愈分。于事转属无益。各路贼番。现虽守拒甚坚。究属蕞尔之区。力量有限。今官兵屡有增添。番贼自皆丧胆。即或略需时日。亦断无不能扫荡之理。温福等、各宜勉力为之　　

○以光禄寺卿窦光鼐、为宗人府府丞　　

○庚子。谕、现在哈喇沙尔、有和硕特游牧事务。且秋间又令渥巴锡游牧、迁移珠勒都斯地方。一切事件。均系哈喇沙尔大臣经理。较之库车事繁。实麟已老。达色年壮。且系副都统。将伊调往哈喇沙尔办理事务。殊为有益。达色、实麟、著对调驻劄　　

○谕军机大臣等、舒赫德奏称、阿克苏之阿奇木伯克公色提巴勒氐、本年值进京班次。惟现办迁移渥巴锡移居珠勒都斯事务。非伊不能。请俟下班。再令来京等语。著照所请。阿克苏之阿奇木伯克色提巴勒氐、今年不必来京。令其办理渥巴锡游牧事务。著寄知安泰、绰克托、令其晓谕色提巴勒氐、妥为办理。运送粮谷事务。于下班再行来京。将此寄与舒赫德知之　　

○辛丑。谕军机大臣等、阿桂奏、请再调贵州云南湖广兵五千。为乘间捣虚之计。既为此奏。朕不肯令作无米之炊。所有黔兵一千。昨已有旨续调。令赴温福军营。其云南、湖广、各兵二千。现亦飞谕各该督抚迅为派拨豫备。听候军营檄调。然亦未便专供阿桂之用。自当酌量两处军营情形拨往。于事方有实济。刘秉恬所驻之簇拉角克。与温福阿桂军营。相距俱不甚远。著即先赴温福军营。面商需兵若干。再赴阿桂军营。面商需兵若干。一面具奏。一面飞咨云南、湖广督抚、速令起程赴该处军营。毋得刻缓。　　

○又谕曰、伊勒图奏称、现在索罗木、又复控告巴勒党等、欲行逃往俄罗斯。俟阿思哈将巴勒党等解到时。详明审讯等语。阿思哈速将应行审讯之人。全行解送。令伊勒图审办。即可辨其真伪。从前努噜布等、曾首告巴勒党等、商同欲行逃往俄罗斯。今索罗木、系巴勒党所擒之人。俄罗斯地方、及此处。并无伊子弟亲戚。伊又告巴勒党等、现商议欲逃。尚属事之所有。然巴勒党、现随渥巴锡居住。不过系一宰桑。伊如逃往俄罗斯。则俄罗斯必另行扰待。从前虽经将努噜布、沙尔玛克、分别拟以发遣。尚未至该处。速提集努噜布、沙尔玛克、交军机大臣审讯。惟是渥巴锡所属人众。屡经审讯。渥巴锡不免疑惧。伊勒图于办理此事时。即晓谕渥巴锡云、前次努噜布控告巴勒党等、今索罗木复又出首。故节次办理。原是为汝。巴勒党系汝办事之大宰桑。伊倡率欲行逃往。如不审办。将来汝所属人众。俱行脱逃。汝属下无差遣办事之人。即有、亦难约束。是以如是办理。原欲汝属人各知法纪。不复滋生事端。庶汝得久享天朝恩养。如此晓谕。则伊等疑虑。皆可解释。将此并寄与舒赫德知之　　

○又谕曰、舒赫德奏称、前因努噜布诬告巴勒党等、逃往俄罗斯。将努噜布解往陕甘。俟刑部拟定发往何省烟瘴地方。再行发遣。将沙尔玛克、并其户口。解送理藩院。交察哈尔安插等语。谅此时努噜布、沙尔玛克、已送到陕界。著传谕勒尔谨、俟努噜布、沙尔玛克、前至陕省。即派员将二人看守。解送热河。沿途断不可疎纵。以致免脱。其沙尔玛克户口。著暂留陕省。俟定案后。另为办理　　

○壬寅。上诣皇太后行宫问安　　

○癸卯。豁除甘肃靖远县荒地三十八顷八十二亩有奇额赋　　

○旌表守正捐躯之江苏萧县民罗二妻王氏。河南郑州民郭生金妻赵氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十六


大清高宗法天隆运至诚先觉体元立极敷文奋武孝慈神圣纯皇帝实录卷之九百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。六月。甲辰。谕曰、本朝朱彝尊日下旧闻一书。博采史乘。旁及稗官杂说。荟萃而成。视帝京景物略。燕都游览志诸编。较为该备。数典者多资之。第其书详于考古。而略于核实。每有所稽。率难徵据。非所以示传信也。朕久欲详加考证。别为定本。方今汇辑四库全书。典籍大备。订讹衷是之作。正当其时。京畿为顺天府所隶。而九门内外。并辖于步军统领衙门。按籍访咨。无难得实。著福隆安、英廉、蒋赐棨、刘纯炜、选派所属人员。将朱彝尊原书所载各条。逐一确核。凡方隅不符。记载失实。及承袭讹舛。遗漏未登者。悉行分类胪载。编为日下旧闻考。并著于敏中总其成。每辑一门。以次进呈。候朕亲加鉴定。使天下万世。知皇都闳丽。信而有徵。用以广见闻而供研炼。书成后。并即录入四库全书。以垂永久。其如何厘定章程。发凡起例之处。著于敏中等、悉心酌议以闻　　

○又谕、据三宝奏、审讯孝丰县监犯陈永加、越狱脱逃一案。究出禁卒王永、许武等、得受银衣口食。纠约同逃各情节。请将已经参革之孝丰县知县黄中理、拏问。湖州府知府樊浚生、革职。并自请与失察疎防之司道、一并严加议处等语。黄中理、前已降旨革职。即著拏问。交该抚、与典史高文炳、及应讯各犯。并案严审。樊浚生、著革职。孔毓文、郝硕、三宝、均著交部严加议处。所有未获各犯。即饬令上紧缉拏。毋使一人漏网。至王永、许武、身充禁卒。乃敢与拟斩重犯。得贿交好。纠合同逃。情罪实为可恶。缉获之日。应照陈永加之罪、问拟具奏　　

○谕军机大臣等、昨阅三宝题报、拏获匪棍骆正修、审明伪造谕旨。希图诓骗情由。定拟斩候。赶入本年秋审情实一本。已批发三法司速议矣。今阅该抚奏到各摺内。复有奏及骆正修一案之事。与昨所奏题本。大略相同。外省遇有紧要案件。其查拏情节。及改拟缘由。俱应专摺奏闻。而问拟定案。则照例题达。多系先奏后题。且奏摺随到随递。而题本必由内阁繙清再进。则赶办亦须五六日。不应奏摺转落题本之后。今三宝办理此案。本章于昨日进呈。奏摺于今日始到。竟系于拜具题本数日后。方行具摺。缓急倒置。殊属不合。三宝简任封疆。已经数年。不应不晓事若此。著传旨申饬。再阅该督此摺。于五月二十六日拜发。浙省至热河行在。亦不应迟至二十日方到。其赍摺之弁。亦属迟缓。并著三宝自行饬责。将此一并传谕知之　　

○又谕、据温福奏称、昔岭、达扎克角二处。攻碉杀贼情形。大臣官员兵丁。俱各不避枪石。奋勇攻战。杀贼甚多。虽未得获碉卡。仍著记档。俟再攻获贼人地时。一并议叙。此次打仗。得伤阵亡者。著温福查明。造册咨部。照例议恤　　

○又谕曰、温福、阿桂等奏、据粮员禀报、贼番滋扰。并接刘秉恬扎称、现将登春所有之兵。前往接应等语。贼番既有抢占之事。不可不即夺回。今刘秉恬、业已亲往该处。温福、阿桂、又均拨兵派令大员带往协剿。其事谅无难办。海兰察一到。自能上紧攻夺。倘海兰察攻打略稽时日。温福不妨留兵昔岭等处。牵缀贼势。暂缓该处进攻。即亲身驰赴底木达。夺回碉寨。剿净贼番。温福等当就现在情形。妥酌办理。再原调之黔兵二千。现经刘秉恬调取。自应即令驰往。此兵一到。交与海兰察带领攻剿。事竣之后。即归温福一路应用。又昨续调之黔兵一千。亦令赴温福军营。是温福一路。计已添兵三千。足壮声势。其阿桂奏调之云南兵二千。径赴丰昇额军营。湖广兵二千。径赴阿桂军营。两路俱添有新兵。自更易于集事。所有沿途应付事宜。著富勒浑、即速妥协经理。以利遄行。至董天弼、屡经获罪。经朕弃瑕录用。今伊擅离专驻巡防之地。回至美诺。冀耽安逸。其情实为可恶。董天弼即著革职拏问。派委妥员解京治罪　　

○以太仆寺卿刘纯炜、为顺天府府尹　　

○以病休广四思恩府属安定司土巡检潘正子允福、袭职　　

○乙巳。上奉皇太后幸卷阿胜境、侍早晚膳　　

○谕曰、董天弼现在革职拏问。四川提督员缺。著马全调补。其甘肃提督员缺。著法灵阿补授。所有肃州总兵员缺。交与温福等、选择军营出力之员。奏请升补　　

○谕军机大臣等、据李侍尧奏、于德庆州途次。接阅安南国王公文。有内地民人竜云等、在该国地方。恐吓需索。称系云南臬司衙门。差拏逸犯。偷越生事。将该犯等接收解滇等语。现在拟驻怀远地方。即行就近审明。按拟具奏一摺。所办甚是。竜云等、俱系内地民人。辄敢假冒滇省差牌。偷越外夷。吓诈滋事。殊属不法。自应迅速严审办理。该督既暂驻怀远。即就近审结。以省其解赴云南。实为妥便。彰宝病已痊愈。前已有旨、令李侍尧不必赴滇。该督俟此案审办完竣。即可仍回粤省办事。将此由四百里传谕知之。安南国原文。仍发还备案　　

○定边右副将军尚书阿桂、领队大臣副都统衔明亮等奏、据查礼禀称、喇嘛寺粮台、被贼围陷。底木达、布朗郭宗、传闻亦被贼占。总督刘秉恬、于木波地方遇贼。对敌不能取胜等语。随饬伍岱、带兵星赴美诺、明郭宗等处。相机夹击。并迅速开通温福、刘秉恬、两处军台文报。谕军机大臣等、底木达、布郎郭宗两处。果为贼番侵占。海兰察一到。自必夺回。并即通道安台。其事为现在第一要务。若尚未办妥。阿桂即亲自领兵、驰往底木达。将此路迅速筹备万全。再办进攻。至底木达失事。皆董天弼办理不善所致。但刘秉恬在彼。不早查参。亦未免失之大意。温福等、向后益当加意经理。于军务方为有益。其喇嘛寺粮员。被贼伤害。俟此事办完后。再行咨部查明议恤　　

○又谕曰、阿桂处派伍岱领兵前往。伍岱如奋勉出力。著海兰察奏闻。将伊授头等侍卫。以示鼓励　　

○旌表守正捐躯之河南南阳县民冯发财妹冯氏。山东莱阳县民吕群儿妻邵氏　　

○丙午。谕、昨据阿桂奏、接准刘秉恬初二日来札称、据布郎郭宗粮员禀报。昨夜三更时。有贼人袭占底木达等处。董提督现往官寨。未知下落。当经拨兵飞赴策应。同日又据温福奏、接据禀报。随派拨官兵。令海兰察等、就近前往保护粮台。上紧筹办等因。本日又据海兰察、刘秉恬各奏到、已将簇拉角克贼人击退。现在带兵赴喇嘛寺底木达一带。剿贼收复等语。金川贼人。敢于乘夜前来、抢占底木达、布朗郭宗。实为可恶可恨。但此等不过零星贼匪。见董天弼毫无准备。遂尔乘势滋扰。本不成事体。现今温福、阿桂、两处。各派兵飞赴剿击。且新调黔兵。亦陆续前往。自无难克日剿灭无遗。至董天弼、系特派在布朗郭宗一带防守大员。乃昨据温福奏、先闻伊退住美诺。经温福严饬檄催。始于五月二十四日。从美诺起程回驻。不阅数日。该处旋即有事。今复据刘秉恬奏、查询该处被贼缘由。竟因董天弼并不在官寨驻守严防。却自住一小营。以致贼人窥觇空虚。乘便肆其抢占。是董天弼之怯懦玩误。实为罪不容诛。昨已降旨、将伊革职拏问。据报、现在不知下落。即或事急自戕。或竟为贼所害。亦属死有余辜。其子并应查拏。交部治罪。所有原籍及任所赀产。从前曾加恩赏还者。仍著严行查抄。以示惩儆。至此次贼人侵扰。原属猝不及防。其疎忽尚不足为刘秉恬责。惟董天弼、本属罢软无能之人。前经切谕刘秉恬、令其留心查察。倘不实心任事。即行据实参奏治罪。乃董天弼始则擅离防守之地。退居美诺。温福处尚知其行为。刘秉恬岂漫无见闻。迨经温福饬责。移往底木达。又不在官寨驻守。另立一小营安住。以致被贼乘间袭占。董天弼种种乖方。刘秉恬因何均不早参奏。该督之咎。实在于此。刘秉恬、著交部严加议处
  </div>
  <div class="pagination">
   <a href="清实录乾隆朝实录_page1245.html">
    上一页
   </a>
   <span>
    ...
   </span>
   <a href="清实录乾隆朝实录_page1241.html">
    1241
   </a>
   <a href="清实录乾隆朝实录_page1242.html">
    1242
   </a>
   <a href="清实录乾隆朝实录_page1243.html">
    1243
   </a>
   <a href="清实录乾隆朝实录_page1244.html">
    1244
   </a>
   <a href="清实录乾隆朝实录_page1245.html">
    1245
   </a>
   <span class="current-page">
    1246
   </span>
   <a href="清实录乾隆朝实录_page1247.html">
    1247
   </a>
   <a href="清实录乾隆朝实录_page1248.html">
    1248
   </a>
   <a href="清实录乾隆朝实录_page1249.html">
    1249
   </a>
   <a href="清实录乾隆朝实录_page1250.html">
    1250
   </a>
   <a href="清实录乾隆朝实录_page1251.html">
    1251
   </a>
   <span>
    ...
   </span>
   <a href="清实录乾隆朝实录_page1247.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
