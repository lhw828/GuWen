<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 237 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 237 页/共 505 页
  </h1>
  <div class="content">
   ○又谕、文祥福兴奏、驰抵奉省。请饬催前调官兵迅速出关等语。前因关外马贼滋扰。叠经谕令刘长佑崇厚、调派刘景芳春霖等。督率兵勇出关助剿嗣。据崇厚奏遵调洋枪队官兵五百余员名。交春霖统带起程。并据长善奏查点刘景芳马勇一百五十余名。现已到关尚有五十余名。未能归队。是所调兵勇。业已先后启行。现在王起等股匪。均在铁岭开原一带盘踞。文祥等亟须厚集兵力。分投进剿。著刘长佑、崇厚、严催春霖等。督率兵勇。速赴文祥等军营。听候调遣。毋稍迟误。刘景芳马勇不过二百余名。何以出关时经长善查点竟有五十余名。未到殊属不成事体。著刘长佑迅即饬令赶紧归队如查出该马勇并无别项差使。或系藉词逗遛。即著从严惩办。以肃军令。至刘景芳所部天津标兵行抵何处并著刘长佑崇厚催令星速前进。毋任迟延干咎。将此由五百里各谕令知之。　　

○又谕、给事中刘毓楠奏、河南开封等府工匪句结。将成巨患。请密饬严缉一摺。据称巩县人史石柱密县人李法等、纠众倡乱。复招集郑州中牟等处著名土匪。盘踞禹密交界之平顶山为巢穴。又有荥阳人朱秀刘升等、结盟成党。前在密县之王村保及荥阳之马蹄坡等处行劫。李法被拏后。旋被劫去。自是贼胆愈张。此外尚有郑州一股。登封一股。密南大从寨一股。尹村一股。各处句结。近二千人。当此捻逆肆扰之时。若不乘其未发。立予扑灭。将恐燎原难制。吴昌寿身任地方。于此等事件。何以毫无闻见。著即督饬知府李宗焘、陈肇镛等严密查拏。务须净绝根株。毋任与捻众句结。致酿巨患。原摺著钞给吴昌寿阅看。另片奏、河南捻匪。一在光州左近。一在邓州新野。请饬曾国藩转饬刘铭传等、移军南汝。并令吴昌寿严饬马德昭等、进兵合攻等语。曾国藩前有明年正月由济甯以至周家口之奏。已谕令该大臣酌度。催令各军先行进发。著懔遵前旨。相机妥办。吴昌寿务当督饬马德昭等、觇贼所向。约会楚军四面兜击小寨归并大寨。固属保全百姓之意。惟宜随时随地。体察民情。听其自便。刘毓楠此奏。似有可采择之处。著钞给曾国藩吴昌寿阅看。将此由五百里各谕令知之。　　

○以副都统衔伊犁协领福珠哩为阿克苏办事大臣。　　

○旌表守正捐躯河南阳武县民妇张徐氏。　　

○庚戌。谕内阁、恩合等奏、查明应修各工。请旨遵行一摺。盛京永陵西西殿果楼福陵宝城墙等处工程。情形较重即著恩合、桂清敬谨承修。以昭慎重。并著钦天监于明年二三月内诹吉开工。　　

○谕军机大臣等、德英等奏、吉林贼势日甚。请调回官兵剿贼一摺。据称刘果发一股。由岔路河向西北沙家烧锅新安堡等处窜去。富明阿等进兵追剿。先胜后败。经依克通阿等驰往合剿贼始败遁。余匪自伊通河北伊巴丹站一带。四散归山。德英等以派出剿贼之兵过单。马匹亦大半□□穴□又□弱。现由富尔荪将此项官兵撤回省垣。即著该署将军等勤加教练。实力巡防。如近省地方有警。仍当相机督剿。毋令贼匪得以蔓延。王洛七一股。已在昌图之买卖街长春之黑林镇一带滋扰。相距长春仅数十里。德英等现檄驻扎伊通之官兵移往堵剿。著严饬该员弁等。认真截击。以遏狂氛。伊通地方亦关紧要。德英等务当妥筹兼顾。以期周密。至所称奉吉两省山内股匪数起。或百余名。或数百名。均有乘势举动之意。尤应确切侦探。先事防范。毋稍疏忽。所请将派赴奉省官兵五百名。及徐州撤回各官兵全行调回之处。前已谕令德英等。俟文祥等抵奉省后。酌量办理。现在文祥等已抵奉省。即著德英等咨商该尚书酌办。并将剿贼事宜。随时咨商。期与奉天官兵联络声势。仍一面就现有兵力。妥筹布置。不得借口于地广兵单。致滋贻误。向来六百里奏报。专系紧要军情德英等此次所发六百里报。辄将审明逆伦人犯等、及寻常照例事件。一并附入。殊属不知缓急。著传旨申饬。将此由五百里各谕令知之。　　

○又谕、吴昌寿奏、两路官军叠胜。分兵追剿情形。并请将王永庆免调赴甘各摺片。赖牛等股匪。于七里冈受创后。退至光州官渡白鸭江。筑叠盘踞。复分股窜扰商城。均经兵勇击败。其前股匪党先期窜扑固始县城者。亦经乔松年派兵会合豫军夹击。歼毙甚多。光固以南。地多稻田不利驰骋。该匪马队一经窜至。即为官军所创。足见制贼须因地利。现在赖牛等逆前股。已窜往湖北境内。后股尚在光山。马贼束于地险。不能肆意奔突。正宜乘此机会。为四面兜剿之计。曾国藩前已派令刘铭传驰往豫省援剿。著即飞檄该提督。迅赴光固。会同豫军。合力进攻。以厚兵力。吴昌寿责无旁贷。务当督催马德昭蒋希夷等、商同刘铭传。由西北两面。将贼偪向东南。断不可纵令回窜平原。致令马贼任意纵横。又成燎原之势。鄂省黄麻罗田一带边界。即著官文、郑敦谨严檄防军。认真堵剿。不得纵贼窜入腹地。致干咎戾。颍州一带。即由乔松年檄令防军。严密堵遏以防东路。霍六一带兵力单弱。尤恐贼众乘虚绕路窜入。乔松年务当添派兵勇。务筹防范。毋稍疏忽。并著鄂豫皖三省各督抚互相联络。随时相机越境攻剿。务期四路进偪。聚而歼旃。不得各分畛域。致误事机。李昭庆马队。仍著曾国藩速饬赴豫。以备追剿之用。毋再迟缓。至张总愚股匪。屡经豫省兵勇。在邓州镇平等处击败。该逆现已由新野窜至襄樊唐县一带。即著官文、郑敦谨、吴昌寿、等各饬楚豫官军。会合夹击。速殄逆氛。已革副将王永庆、前据成禄奏请、令其在豫省募勇赴甘。当因该革员所犯情节较重。已批谕不准行矣。吴昌寿所奏蠲缓钱粮等摺。均系寻常照例事件。并非紧要军务。何得辄附六百里军报驰递。著传旨申饬。将此由六百里各谕令知之。　　

○又谕武隆额奏、塔城近日打仗情形。请饬科布多安设台站。拨给麦粮。并土尔扈特兵私行潜逃各摺片。回匪盘踞礼拜寺内。恃有哈萨克援应。牵掣官兵。经武隆额派令布尔和德、会同转世喇嘛叠次击退外援。夺获牛羊无数。剿办甚属奋勉可嘉。现在该逆困踞寺内。为数无多。著武隆额督饬各军。合力围攻悉歼丑类。毋任久踞。哈萨克贪利助贼。情殊可恶。惟人数众多。去来无定。势难悉加诛灭。武隆额当一面督军追剿。一面设法解散。免致句结为害。土尔扈特亲王策林喇普坦所带官兵辄敢私自潜回游牧。此等怯懦无能之辈。即责令剿贼。亦必不能得力。该亲王前经理藩院议请革爵。业已降旨允准。既可免其再行置议。乌梁海蒙古地方。前经锡霖等奏明添设台站。以便驰递文报。该处现在并无匪踪。且据武隆额差弁呢柯布、双成等、往返如常道路并无梗塞。广凤、奎昌何以辄将该处台站裁撤。致文报军饷等项。全行阻滞广凤奎昌著先行交部议处。仍著将乌梁海台站赶紧安设。遇有文报。立时转递。并将赓音布等管解之塔城饷银二万两。迅速派兵护送。傥再不顾大局。任意推诿。定行从严惩处。武隆额前经咨调科布多战箭铅丸等件。并著酌量拨给。以资攻剿。塔城军务紧要。兵民饥困亟应拨济粮食。以固军心。武隆额请于科城仓存项下。借拨小麦五千石。即著广凤等照数拨给。护解塔城。傥科城存粮不敷。即著派员于归化城一带。设法采买。应需银两。即于各省解到新疆饷内提用。并著赶紧办理。毋稍延缓。将此由六百里各谕令知之。　　

○又谕、总理各国事务衙门奏、英国领事前入潮州一案。未能完结请饬瑞麟遵旨妥筹办理一摺。据称英国领事坚佐治、前入潮州一事。本系按约办理。何以该处刁民。捏造讹言耸惑众听。即如瑞麟前奏内所称。潮州绅民。恐该领事入城后。在城建造天主堂。有所伤犯。是以峻拒等语。其实近来建堂传教各案。俱系法国人所为。从未闻英国人偶有此事。是编造谣诼者。于英国法国尚不能分晰清楚。岂可轻信以滋群疑。至开张行店设立关卡各节。该领事既言明不办。自应坚守成约各等语。领事按约进城。势难终阻。断不可误启猜嫌。自生波折。著瑞麟督饬在事各员。逐层明晰开导。尽释绅民之疑。俾该国领事得以按约入城。如该员等办理未能妥协。瑞麟务遵前旨。亲往潮州督办此事。总以绅民共信。不以一时私见。致误中外和好大局。方为妥善。傥办理无方。或令衅端由此而启。必惟瑞麟是问。至前次张贴匿名揭帖之人。仍著饬令地方官不动声色。严密查拏。不得稍涉张惶。致滋他事。原摺著钞给阅看。将此由五百里谕令知之。　　

○以翰林院侍读学士兴恩为光禄寺卿。　　

○以广东按察使张兆栋为布政使。高廉道英秀为按察使。　　

○以塔尔巴哈台城解围赏领队大臣图库尔等花翎。笔帖式吉勒图堪等蓝翎余升叙开复有差。　　

○以援剿塔尔巴哈台贼匪出力。赏厄鲁特休致副总管毛哈拉二品顶带。　　

○予吉林阵亡佐领保隆祭葬世职。如副都统例。委参领保山等祭葬世职。　　

○予塔尔巴哈台阵亡骁骑校吉拉敏等祭葬世职。　　

○蠲缓河南祥符、陈留、杞、通许、兰仪、郑、荥泽、荥阳、汜水、商邱、甯陵、永城、鹿邑、虞城、夏邑、睢、柘城、安阳、汤阴、临漳、林、武安、涉、内黄、汲、新乡、辉、获、嘉、淇、延津、滑、浚、封邱、考城、河内、济源、修武、武陟、孟温、原武、阳武、洛阳、偃师、巩、孟津、永甯、新安、南阳、唐、泌阳、镇平、桐柏、内乡、裕、舞阳、叶、上蔡、新蔡、遂平、淮甯、西华、项城、沈邱、太康、固始、六十六州县。被旱被水地方新旧额赋有差。　　

○是日。丙寅年立春。顺天府进土牛春山宝座。　　

○辛亥。谕军机大臣等。前因有人奏、山东省掖县西繇场地面。私贩甚多。该场大使汪栻、并不禁止严拏。且恐有纵私废公情事。当经谕令阎敬铭查明具奏。兹又有人奏、汪栻于五月闲到任后。得受私滩人银两。遂与句结。又于盐课正税外。向西繇场等滩户偪索银钱。纵令丁役讹诈骚扰。至私滩户之开设霸占。置若罔闻。请饬查办等语。汪栻叠经被人参奏。营私废公。实与鹾政大有关碍。著阎敬铭汇入前奏。将该大使有无各项劣迹。确切查明。据实具奏。并将各该场员随时察看。与州县一律甄别。其私滩户亦须认真查拏。设法安置。免滋事端。原摺著钞给阅看。将此谕令知之。　　

○又谕总理各国事务衙门奏、接据法国公使信函。密陈办理黔省教务一摺。据称法国公使遣繙译官呈递胡缚理禀函各件。内叙招抚回匪始末。并称陆佑勤等造言捏谤。致张亮基屡屡寻衅。又称永甯州有杀死司铎教民之事等语。传教一事。原难保无好事之人。从而附和。惟在地方大吏遇事持平办理。有以折服其心。自可相安无事。傥或意存歧视。有意与之为难。必至枝节横生。办理诸多掣肘。张亮基前奏内称。教士教民之被抢被杀。层见叠出。若督臣赴滇后。再有其事。难保不坐以主谋之罪等语。该署抚既虑及此。自应于交涉教民事件。加意妥慎筹办。力全大局。即如永甯州杀害教民一案。究系何人为首。亟应究明案情。按照定例核办。张亮基若能将此案速为了结。亦可取信于外国。将来遇事即可渐释猜疑。此外遇有教民事件。并著通饬所属地方官。务须一律持平。断不可稍有成见。致滋口实。傥或办理不善。酿成衅端。恐较之田兴恕之案。更形棘手。该署抚务当恪遵此旨。妥速筹办。毋稍玩误。总理各国事务衙门摺一件。并单八件。均著钞给阅看。将此由五百里密谕知之。　　

○以镶黄旗汉军都统春佑兼署镶蓝旗汉军都统。　　


大清穆宗继天开运受中居正保大定功圣智诚孝信敏恭宽毅皇帝实录卷之一百六十四　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十二月。壬子。谕内阁、御史汪朝棨奏、雪泽稀少。请增修仁政一摺。据称十一月闲。刑部囚犯死者。每日至八九名之多。难保非禁卒人等克扣衣粮。致令毙命。外省被兵新复地方。骸骨纵横。未能收埋。请增修仁政。以感召天和各等语。朝廷明慎用刑。虽狱囚亦宜矜恤。至因案拖累。波及无辜。累月经年。株连无已。情尤可悯。著刑部堂官严谕提牢禁卒人等、将狱囚妥为看守。不得克扣衣粮。致令饥寒受病。其一切因案牵累传质待证无辜人犯。并著赶紧审结。以清庶狱。至被兵省分。殉难士女。骸骨纵横。无人埋葬。遂至抛弃河滨。填积沟壑。殊堪悯恻。著军务省分督抚及各路统兵大臣。督饬地方官收埋暴露骸骨。用消沴疠而迓祥和。　　

○谕军机大臣等、有人奏、风闻三河县知县宋彭寿、捕务废弛。贪婪卑污。本年该县黄耳庄绒线铺明火抢案。押令改窃。柳河屯庄等处马贼滋扰。该令并不拏贼。反将事主严押。那用泃阳书院生息银两至六七百两之多。有明年停止月课之议。遍请富户。约勒借银六千两。该员又买倡为妾。即系三河县部民各等语。州县为亲民之官。必须洁己爱民。方能膺守土之任。若如所奏贪婪卑污各节属实。自难姑容。著万青藜、卞宝第、按照所参各情严密访查。据实具奏。毋稍徇隐。原片著摘钞交给阅看。将此各谕令知之。寻奏、遵查宋彭寿被参各节。均无其事。惟因办理差务。那借书院公项、及县属绅士铺户银两。不知远嫌。应请交部议处。从之。　　

○又谕、有人奏、江苏候补知县于实之、历署江都甘泉县事。贪婪性成。加厘肥己。曾经因案撤任。乃该员百计夤缘。又署甘泉县事。物议沸腾。又候补知县泰州海安司巡检张镛、钻营冒功。吞捐利己。该员向未入营。乃冒认军功。叠保官阶。人心不服。请饬查明惩办等语。于实之前经御史胡庆源参奏、经曾国藩等覆奏。撤任有案。江苏地方。疮痍未复。岂堪任令此等劣员。重加剥削。著李鸿章、刘郇膏、派委亲信妥员。严密查办。如果所参该二员劣迹属实。即著从重参办。以儆贪邪。原片著摘钞交给阅看。将此谕知李鸿章、并传谕刘郇膏知之。寻奏、遵查于实之并未再署甘泉县事。被参加耗各款讯。无证据。亦无别项劣迹。惟承审诬告重案人犯。未能究办。虽与参案无涉。究属粗疏。应请以县丞降补。张镛查无吞捐情弊。惟仅以团防微劳。叠保官阶。致招物议。应请撤销历次保案。仍以巡检归选。下部知之。　　

○又谕、赵长龄奏、劄调已革参将周显承等赴陕审办。并密陈雷正绾军营近日情形一摺。周显承被参各款。经赵长龄叠派妥实员弁。驰赴泾甯一带。明查暗访。据称周显承狡诈把持。侵匿帑项。尚未得确实证据。而于带队抢掳滋事酿命各节。则众口一词。怨声载道。是周显承劣迹业已昭著。亟应逐款查办。以肃军律。赵长龄因泾州系周显承等屯兵处所。现驻西安省城。扎调周显承等查讯。自系为慎重起见。周显承本系革职拏问之员。如已遵调赴陕。赵长龄自不难向其严切根究。如该革员托故逗遛。或抗不遵调。赵长龄仍应遵照前旨。驰赴庆泾。提集人证。秉公查办。该抚如虑到泾州时或有掣肘之处。即酌带阎文忠亲兵一营前进。督同谭玉龙。传旨将周显承拏问。谅不至有他虞。此时务须持平办理。兼顾大局。使兵民之心。均皆折服。方为妥善。周显承现在泾州督办各营粮饷。著杨岳斌迅即另委妥员。前往泾州接替。并著该督严饬周显承恪遵谕旨。听候赵长龄查办。毋得藉端狡展。自干重咎。雷正绾亲随队伍。据赵长龄奏、现止雷恒马队二三百名。李高启步队四五百名。分驻金积堡等处。雷恒、李高启二员。前经降旨交杨岳斌审办。雷正绾总未将该二员交出。亦未将作何办理情形。据实具奏。殊不可解。著杨岳斌、刘蓉等、传谕该提督。务将雷恒李高启设法押赴兰州。交杨岳斌审明办理。如敢任意抗延。或有心庇护。即著从严参办。西安距兰州甚远。赵长龄奏称文报往返。动需四五十日。中途尤虑遗失。请将查办事件。一面据实奏闻。一面飞咨杨岳斌查照核办等语。著照该抚所奏办理。将此由六百里各谕令知之。　　

○予故江苏徐海道朱善张、直隶阜平县知县罗仰镳、邹尚易、甘肃秦州直隶州知州托克清阿、四川绵州直隶州知州刘印全、入祀名宦祠。从总督刘长佑、骆秉章、护总督恩麟、护巡抚刘郇膏请也。　　

○予直隶故四川顺庆府知府张朴、江苏故广东澳门同知丁如玉、江西故广西武缘县知县李森、福建故贵州安平县知县刘祖宪、举人蒋蘅、贡生李光坡、山东故菏泽县训导崔庄临、陕西故贵州广顺州知州韩亚熊、入祀乡贤祠。从总督刘长佑、巡抚李鸿章、沈葆桢、徐宗干、阎敬铭、刘蓉请也。　　

○追予后汉庐江太守洪矩入祀安徽甯国府乡贤祠。从巡抚乔松年请也。　　

○癸丑。以工部尚书单懋谦、内阁学士李鸿藻、充经筵讲官。礼部右侍郎汪元方、署经筵讲官。　　

○以内阁学士魁龄充文渊阁直阁事。李鸿藻署文渊阁直阁事。　　

○甲寅。上复诣大高殿祈雪坛行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○上御抚辰殿大幄次。赐蒙古王、贝勒、贝子、公、呼图克图等宴。并赏赉有差。　　

○谕内阁、鲍源深著仍在上书房行走。授奕详、奕询、奕谟读。　　

○又谕、载钢等奏、请将遗漏咨报撰拟祭文之员议处一摺。本年修理纯惠皇贵妃园寝享殿工竣。署理承办事务衙门钥匙官尚膳正广运。仅咨钦天监选择神牌还位吉期。漏未移咨礼部知照翰林院撰拟祭文。实属疏忽。广运著交部照例议处。即著该衙门将祭文迅即撰拟。钦天监另择神牌还位吉期。知照载钢等遵照办理。　　

○命翰林院编修林天龄提督山西学政。　　

○命喀尔喀扎萨克贝子察克都尔扎勒、喀喇沁辅国公德里克呢玛、在乾清门行走。　　

○赏浩齐特扎萨克额尔德尼郡王喇特那巴咱尔三眼花翎。科尔沁贝勒达玛林旺济勒、苏尼特贝勒布彦图、阿巴哈纳尔扎萨克贝勒达木定扎布、鄂尔多斯扎萨克贝子巴图孟鼐、双眼花翎。喀尔喀扎萨克镇国公密番三布等花翎。　　

○乙卯。上御重华宫。赐琉球国使臣东国兴等二人食。　　

○谕内阁、文祥、福兴奏、遵查大员未能胜任。并副都统协领俱难得力。请分别降调革职一摺。前因署盛京将军恩合办理剿抚。未合机宜。谕令文祥等查明具奏。兹据奏称、恩合自调署盛京将军以来。意气自矜。赏罚失当。马贼猖獗。莫展一筹。且于肆扰情形。又复始终讳饰。种种贻误。难期振作。著即行革职。惟念其前在协领任内。捕贼尚为出力。著留营效力。以观后效。协领丰恩、声名平常。于贼窜小黑山时。带兵往剿。迁延不进。著革职留营差遣。盛京副都统富平阿、办事颟顸。才具平庸。著以协领降补。至恩合于支放部库银两各节。有无冒滥蒙混。并著文祥等详查具奏、其余随同恩合带队不力各员。均著查明参处。以示惩儆。　　

○又谕、阎敬铭奏、请将办理局务之员。破格奖励等语。世袭骑都尉兼一云骑尉江西候补知县马映奎。经阎敬铭委办馆陶卫河厘务。两载以来。廉洁自矢。于军饷大有裨益。并管带防兵。□□穴□又□捕贼匪。尤为出力。该员系江西殉难总兵马济美之子。忠荩后裔。能如此办事实心。克自树立。实属可嘉。自应优予奖励。以昭激劝。马映奎著免补知县。以同知直隶州知州留于江西补用。并赏戴花翎。此系特旨加恩。其余不得援以为例。　　

○又谕、阁敬阎奏、请将不职之牧令各官。分别惩处一摺。山东德州知州许济清、办事颟顸。难胜繁要。著留省遇有中＜??闲＞缺出。另行改补。该员任内。尚有疏防盗案处分。著摘去顶带留缉。俟缉获日再行开复。送部引见。朝城县知县阿南泰、事无分晓。性复粗浮。招远县知县苏炳荣、人本平庸。心欠明白。黄县知县何亨九、性本轻浮。且多积习。阳信县知县苏振甲、徵收含混。作事粗疏。以上四员。均著以府经历县丞归部选用。栖霞县知县郑景福、才非真实。事少阅历。寿张县知县莫维翰、人少精神。治无起色。钜野县知县张彭年、人尚平妥。惟才欠开展。难治疲区。以上三员。均著开缺留省另补。苏振甲、郑景福二员。均有奏参之案。仍著另行查办。　　

○谕军机大臣等、文祥、福兴奏、请调马队剿贼等语。奉省马贼蜂起。肆扰开原铁岭等处。官军分投进剿兵力尚单。亟应添调精兵。以资厚集。黑龙江马队。虽未可远调。而奉省相距非遥。剿贼事竣。即可遣撤。著宝善迅速挑选精壮马队一千名。派员管带。前赴奉省。听候文祥等调遣。察哈尔参领达尔济、前在僧格林沁军营。统带马队。尚称得力。该员现在已回本旗。著阿克敦布、廉至、即饬达尔济挑选旧部兵百名。速赴文祥等军营。听候调遣。毋稍迟延。将此由五百里各谕令知之。　　

○又谕、恩合等奏、库款支绌。请饬催指拨未解银两。并各省历年积欠俸饷一摺。奉天省□山戊不□需官兵俸饷及杂支等款均由各省指拨协济。近因该处马贼充斥。调兵剿捕。需用浩繁。经恩合奏准指拨山东等处协饷十万两。除山海天津二关照数拨解外。山东东海关指拨银二万两。业经报解起程。惟地丁项下指拨银四万两。本日虽据阎敬铭奏到。已于藩运两库筹拨银二万两报解。下余二万两。仍著赶紧筹措。务于明年正月内解到。以应急需。至各省历年欠解奉天俸饷杂款等银。已至一百五十四万余两之多。奉省库存各款。不敷支放。转瞬明春。又须开放官兵俸饷。需用孔亟。该处现当用兵吃紧之际。若俸饷不继。必至哗溃堪虞。所关非细。著刘长估、吴昌寿、阎敬铭、刘蓉、王榕吉、按照恩合等单开数目。各将该省积欠银两内。先行筹解三成。迅速解交奉天部库。不得稍存膜视。贻误军需。原单著分别钞给阅看。将此由五百里谕知刘长佑、吴昌寿、阎敬铭、刘蓉、并传谕王榕吉知之。　　

○又谕、乔松年奏、贼势南趋。楚军兵变情形一摺。据称贼踪由商城偪犯楚之麻城罗由等处。探闻楚营成大吉一军。藉口索饷。猝然兵变。成大吉受伤救出。其勇已四出焚掠抢劫等语。官文等谅已奏报在途。成大吉一军。驻扎麻城。本为楚省东路屏蔽。现在贼踪已入楚境。而该军非但不能击贼。辄敢乘机变乱。实出意料之外。成大吉统率全军。所司何事。著官文、郑敦谨、查明因何变乱缘由。据实具奏。此时溃勇已四出抢掠。难保不与贼匪互相句结。愈形滋蔓。官文等当责令成大吉设法招集。分别遣留。大加整顿。重振军威。以资堵剿。此次溃变者究有若干营。未溃者尚有若干营。现当贼踪偪近黄麻一带。既无可恃之兵。官文等当另行添拨劲旅。迎头截剿。毋令叛军与捻逆句结。深入腹地。乔松年、吴昌寿、亦当严饬皖务各军。会合夹击。毋得任令远窜。傥溃勇有窜入皖豫境内者。并著一律剿捕。毋稍疏懈。前谕曾国藩饬刘铭传等军赴豫追击。现在楚军事既中变。恐该逆势焰益张。任意窜突。曾国藩当迅催刘铭传等军。驰赴南路。相机进剿。毋稍迟误。本日据文祥等奏、奉天剿办马贼紧要。请调乌尔图那逊、统带土默特本部兵丁百余名。前赴奉省调遣等语。著曾国藩即饬该员迅带所部。驰赴奉天省城。听候文祥等调遣。毋稍延缓。将此由六百里各谕令知之。　　

○山东巡抚阎敬铭奏、遵查运河道宗稷辰精神尚好。今夏挽送漕船。均无贻误。报闻。　　

○以江西会昌县捐输军饷。永广学额八名。　　

○以品学端方。赏山东教援李宗泰、教谕单为鏓、五品衔。　　

○以奉天剿办为贼获胜。予总兵官刘景芳优叙。赏守备刘凤鸣等花翎。守备衔王冠甲等蓝翎。余升叙有差。
  </div>
  <div class="pagination">
   <a href="清实录同治朝实录_page236.html">
    上一页
   </a>
   <span>
    ...
   </span>
   <a href="清实录同治朝实录_page232.html">
    232
   </a>
   <a href="清实录同治朝实录_page233.html">
    233
   </a>
   <a href="清实录同治朝实录_page234.html">
    234
   </a>
   <a href="清实录同治朝实录_page235.html">
    235
   </a>
   <a href="清实录同治朝实录_page236.html">
    236
   </a>
   <span class="current-page">
    237
   </span>
   <a href="清实录同治朝实录_page238.html">
    238
   </a>
   <a href="清实录同治朝实录_page239.html">
    239
   </a>
   <a href="清实录同治朝实录_page240.html">
    240
   </a>
   <a href="清实录同治朝实录_page241.html">
    241
   </a>
   <a href="清实录同治朝实录_page242.html">
    242
   </a>
   <span>
    ...
   </span>
   <a href="清实录同治朝实录_page238.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
