<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 63 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 63 页/共 216 页
  </h1>
  <div class="content">
   ○以都察院左佥都御史王廷杨、江南安徽按察使叚如蕙、经理直隶水利事务　　

○升湖南辰沅靖道祖秉圭、为江南安徽按察使司按察使。实授许容、为陕西西安按察使司按察使。仍兼管西安粮驿道事　　

○己丑。谕陕西总督巡抚等。西安地方紧要。又有满洲驻防兵丁。省仓米石。应当多贮。查西安现在所贮米石、为数无多。今岁秦省收成丰稔。著总督岳钟琪、巡抚图理琛、就近商酌。动用库银采买米石。存贮省仓。以为备用。其米数多寡。该督抚酌定奏闻。务须陆续采买。勿令价值腾贵。傥仓廒不足。亦令该督抚酌议收贮之法。该督抚等、宜仰体朕心。实力奉行　　

○谕河道总督齐苏勒、宿迁以下。因黄河决口。尚未堵成。黄河大溜。不能畅直通流。致有淤浅一二处。水势急溜。河身复多沙砾。该地方官概不实心料理。以致回空漕船。至此不无阻滞。傥冬底春初。决口尚未合龙。河溜不归故道。宿迁运河一二浅处。明年重运漕船、定多梗阻。干系甚大。该总河当严饬河员。上紧堵筑。必于桃汛之前。将宿迁决口、修筑坚固。其淤浅处、加工挑浚。则来岁粮艘重运、方无迟误之患　　

○加副参领靳治豫、工部侍郎衔。协理江南河工事务。以其父靳辅、向任总河。著有劳绩。靳治豫亦明晰河务故也　　

○庚寅。礼部等衙门遵旨议覆、先师孔子圣讳、理应回避。惟祭天于圜丘、丘字不用回避外。凡系姓氏、俱加偏旁为邱字。如系地名、则更易他名。至于书写常用之际则从古体□字。得旨、今文出于古文。若改用□字。是仍未尝回避也。此字本有期音。查毛诗、及古文、作期音者甚多。嗣后除四书五经外。凡遇此字、并用邱字。地名亦不必改易。但加偏旁。读作期音。庶乎允协。足副朕尊崇先师至圣之意　　

○谕刑部。从前内外恶乱钻营之人。紊乱法纪。朕知之甚悉。是以登极以来。不时教训。宫内太监。并外廷大臣等。凡事无得欺隐。有钻营者、断不宽恕。若被拏获。务必从重惩戒。正法。屡次谕旨甚明。乃有扫院太监傅国相、向奏事太监刘裕、探听外边有一废官。欲图开复。曾否保奏一事。刘裕止告诉总管太监。俱不奏闻。甚属可恶。著将总管太监、并奏事太监刘裕、问明情由。凡有关涉此案人犯。俱行锁拏。查问治罪　　

○升河南开归道沈廷正、为河南按察使司按察使　　

○辛卯。上以圣祖仁皇帝东西暖阁御用绒氊、宣示廷臣。诸王大臣等奏言。圣祖仁皇帝临御六十余年。时时以爱惜物力。崇尚俭素。为休养元元之本。而圣躬服御之物。尤倍加撙节。质朴无华。历久不易。今臣等恭览御前陈设之氊。历三十余年、尚洁净完整。崇俭惜物。实从古未有。请宣付史馆、以昭圣德。得旨、是　　

○户部等衙门遵旨议覆、直隶河防水利事宜。据和硕怡亲王等疏言。直隶之卫河。淀河。子牙河。永定河。皆汇于天津州大直沽入海。此直隶水道之大略也。卫河与汶河、合流东下。德棣沧景以下。春多浅阻。一遇伏秋暴涨。不免溃溢。请将沧州南之砖河、青县南之兴济河、故道疏浚。于旧时建闸之处。筑减水坝。以洩卫河之涨。静海县权家口。亦筑坝减水。白塘口入海之处。并开直河一道。使砖河兴济河之委、同归白塘出口。修理海口旧闸。以时启闭。则沧瀛以北。水利兴而水患除矣。东西二淀。跨雄霸等十余州县。均应疏浚深广。并多开引河。使诸淀脉络相通。其已淤为田亩者。四面开渠。中穿沟洫。庶圩田旱涝有备。其赵北、苑家二口。为东西二淀咽喉。赵北口、堤长七里。板石桥共八座。俱应升高加阔。苑家口北之中亭河。上流之玉带河对岸。为十望河。均应开通。庶东西二淀。无冲决之患矣。子牙河为滹漳下流。清浊二漳、发源山西。经广平、正定、而滹沱、滏阳、大陆之水会焉。其下流。有清河、夹河、月河、皆分子牙之流。同趋于淀。宜开决分注。以缓子牙河奔放之势。永定河、俗名浑河。水浊泥多。故道遂湮。应自柳乂口、引之稍北。绕王庆坨之东北入淀。两河淀内之堤。至三角淀而止。为众淀之归宿。应照旧开通。逐年疏浚。两河之浊流、自不能为患矣。至各处堤防冲溃甚多。如高阳河之柴淀口。新河南界之古堤。新安之雹河。均应疏浚修筑。再、请于京东之滦蓟天津、京南之文霸任邱新雄等处。各设营田专官。经画疆理。召募老农。课导耕种。民力不办者。动支正项钱粮。代为经理。田熟岁收十分之一。以补库帑。足额而止。营田一顷以上者。分别奖赏。有能出赀代营者。民则优旌。官则议叙。至各属官田、约数万顷。请遣官首先举行。为农倡率。民间田庐。有碍水道者。计亩拨抵。视其亩数。加十之二三。河淀淤地、必须挖掘者。将附近官地、照数拨补。则营田水利。人皆趋事乐从矣。均应如所请。从之　　

○提督山西学政右庶子刘于义奏言。山右当丰亨之时。宜豫筹积贮。或动正项钱粮。或从公费中。每年将银四万两。发太原、平阳、潞安、大同四府。建仓积贮。以备各州县需用。选择州县、或府佐贰官、廉洁有才者。专董其事。如能实心办理。三年准其议叙。如有那移亏空。严加处分。每岁于青黄不接时出粜。秋收时买补。其间小歉平粜。中歉出借。大歉赈济。务定章程。以垂永久。得旨、刘于义所奏常平积贮事宜。甚为有益。著交与山西总督伊都立、就近酌量。一面定数具奏。一面举行。从来积贮米谷。自督抚以及州县。皆耽延瞻顾。苟且塞责。此弊务须痛革。实心奉行　　

○壬辰。岁暮。袷祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○遣官祭太岁之神　　

○癸巳。赐朝正外藩科尔沁、翁牛特、敖汉、喀尔喀、乌朱穆秦、阿禄科尔沁、阿霸垓、巴林、扎鲁特、吴喇忒、柰曼、苏尼特、四子部落、鄂尔多斯、喀喇沁、蒿齐忒、郭尔罗斯、厄鲁特、土默特、和托辉特、辉特、青海厄鲁特、阿霸哈纳、杜尔伯特、毛明安、王、贝勒、贝子、公、额驸、台吉、塔布囊等、及内大臣、大学士、侍卫等宴　　

○旌表八旗节妇满洲、那辛妻杨佳氏等一百八十七人。蒙古、博罗起塔忒妻白佳氏等三十六人。汉军、朱珏妻刘氏等四十四人直隶各省、节妇。朱景运妻刘氏等八百二十一人。贞女。朱氏等二十二人。孝子。张桐等十六人。各给银建坊如例　　

○是岁、人丁户口、二千五百五十六万五千一百三十一。又永不加赋滋生人丁五十四万七千二百八十三。田地、山荡、畦地、八百九十六万五千八百二十七顷四十七亩有奇。徵银、三千七万一千五百七十四两有奇。米、豆、麦、四百六十二万九千二百二十九石有奇。草、四百九十二万二千五百七十四束。茶、四十九万五千六百三十六引。行盐、五百二万四千四百九十引。徵课银、四百四十二万六千一百五十五两有奇。铸钱、六十七万五千一百六十有奇　　

大清世宗敬天昌运建中表正文武英明宽仁信毅大孝至诚宪皇帝实录卷之三十九



大清世宗敬天昌运建中表正文武英明宽仁信毅大孝至诚宪皇帝实录卷之四十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。春正月。甲午朔。上诣堂子行礼。回宫。拜神毕。御殿。王以下文武各官、外藩王、及使臣等上表朝贺　　

○朝鲜国王李昑、遣陪臣金兴嗣等、表贺冬至、元旦、万筹节。及进岁贡礼物。赏赉如例　　

○是日、赐诸王、贝勒、贝子、公、内大臣、侍卫、文武官员、及朝正外藩蒙古王、贝勒、贝子、公、额驸台吉塔布囊等宴。朝鲜国陪臣等、及诸王属下、凡有顶带官员、一体与宴。上御殿。群臣献酒毕。命蒙古亲王等、至御座前授爵赐饮。其余王、贝勒以下、令侍卫等分觞授饮。诸乐并作。以昭盛典　　

○谕理藩院。皇考大事。三年礼成。兹朕初庆元旦。外藩王、贝勒、贝子、公、额驸台吉塔布囊、及使臣等、俱应赏赐。阿霸垓贝子德木楚克、翁牛特贝子鄂齐尔、科尔沁公乌尔呼满尔台吉小鄂齐尔等俱系年老之人。著从优赏赐　　

○乙未。召内大臣、满汉大学士、尚书、侍郎、八旗都统、副都统、内阁学士、内廷翰林等、赐宴于乾清宫。上谕曰。今日君臣同堂合宴。海宇承平。上下和乐。皆我圣祖仁皇帝深仁厚泽之所留贻也。岂能暂忘思慕之情。岂敢稍弛警惕之念乎。朕之才德、远不及我皇考。今万几殷繁。一人识力有限。用是朝乾夕惕。晷刻靡宁。仰惟祖宗付托之重。下念万民待泽之殷。全赖尔诸臣同心一德。辅佐朕躬。使庶政无不就理。兆民无不被泽。以成熙熙皞皞之风。此朕所深望也。夫移风易俗。端于大臣是赖。自古人臣之谊。公尔忘私。不可有游移瞻顾之心。党援朋比之习。每见徇私不法之人。好为夤缘。互相请托。揆之于义。则请托实为可羞。而度之于命。则请托究属无益。且积习相沿。遂成风俗。既为子弟亲戚营求作弊。是教之不以正矣。何足为其师范。徒使子弟亲戚、有所恃以无恐。终归于坏品丧志、不能上进。其害可胜言哉。朕于尔诸臣、实以股肱手足一体相视。尔诸臣亦当公忠体国。视君上如元首腹心。若悠悠忽忽、安于习俗、而不知奋发鼓励。尔诸臣自待、居何等耶。况朕在藩邸、阅历四十余年。人情世态、无不周知。亦非可以欺隐朦蔽者。如年羹尧、隆科多、营私挟诈。深负朕恩。不旋踵而事事败露。尔诸臣自度。才干伎俩、未必能如彼二人。若营私自便、稍有不检。不惟薄待其身。兼惧罹于国法。尚可立身朝端、为众人之表率耶。从来朋友箴＜矢见＞一言、尚当听受。况君上乎。朕谆谆诰诫者。无非欲尔诸臣各矢公心。尽除私意。如果能时时仰体朕训。彼此互相劝勉。则天下之人、观感变化。而风俗尽归于淳厚。尔诸臣之身家子孙、亦并受其福矣。谕毕。随各颁赐圣祖仁皇帝御批通鉴纲目各一部。蟒缎、貂皮、合包等物　　

○赐蒙古王、贝勒、贝子、公、额驸台吉塔布囊等、银币有差　　

○丙申。顺天府进春　　

○谕内阁。何国宗等、所奏运河情形、甚为明晰。但督理工程、专委之地方官。恐其因循迟误。若特差官员前往。又恐呼应不灵。且不得其人、转滋烦扰。朕意将沿河州县、俱拣选贤能之员补用。果能实心任事、即著加恩议叙。似于地方工程、均有裨益。著九卿速议具奏。寻议、沿河有应修工程之州县、请令该督抚会同总河、副总河等。于所属州县官内。拣选熟谙河务者保题引见调补。如果实心任事。著有功绩。题请议叙。以示鼓励。从之　　

○命再发通仓米十万石、运至天津。加赈直隶霸州保定等七十五州县水灾饥民　　

○丁酉。谕诸王满汉文武大臣等。允禟平日、居心诡诈。行事乖张。从前罪犯多端。不可悉数。朕不忍执法治罪。令其居住西宁。望其醒悟改悔。乃怙恶不悛。诡诈如故。其门下亲信之毛太、佟保、将编造字样之书信、缝于骡夫衣袜之内、寄往西宁。被九门捕役拏获。该提督奏闻。朕见体制怪异。有类西洋字迹。因遣人询问西洋人。据西洋人称、此种字体。亦不能识认。朕因遣人询问允禟之子弘旸。据弘旸称、去年十一月佟保来京。我父亲寄来格子一张。令我学习。照样缮写书信寄去。我向佟保学会了。因此照样写信寄往等语。从来惟敌国之人。差遣奸细往来。偷传信息。造作隐语防人知觉。允禟在彼、朕何曾禁其寄书。亦未禁其往来之人。若果安分守法。则所寄书无不可以令人共见。何至于别造字体。巧编格式。暗藏衣袜之内。居然为敌国奸细之行耶。前朕见允禟诸子中、惟弘旸尚觉老实。故留京料理伊之家务。不料其诡谲亦如此。允禟名下、应赔公项银十三万两有零。乃假作窘迫之状。百计迁延。而以所得揆叙之银数百万两、带往西宁。恣意费用。凡市买物件。不论贵贱。随人索价。即如数与之。以此要结人心。不知意欲何为。即今毛太家中、搜出借券八十余纸。其借与众姓之银至十万余两。则允禟之窘迫与否、不问可知矣。又如从前楚宗至彼宣上□日。允禟站立不跪。自称出家离世之人。今观造作字样、暗通书信等事。出家离世之人、顾如是乎。允禟寄与弘旸书、擅用朱书。弘旸书信中、称伊父之言为上□日意。种种不法之处昭然。又如允禟、曾寄信允＜礻我＞、有事机已失之语。洵足骇人听闻。当时幸邀天祖皇考之灵。伊等不得肆其奸谋。乃伊等之福。傥若机会不失。伊等首领、尚得保乎。毛太、佟保、六雅图、那丹珠、云敦、克什图。俱系允禟亲信之人。允禩、允禟、允禵等。匪党固结。人所共知。佟保岂有不知之理。昨将佟保等、从出兵处撤回。朕面下上□日意询问。允禟若有冤抑之处。著即陈辩。若实在行止妄乱。亦著启奏。并问伊等、或仍愿在允禟处。或不愿在允禟处。亦据实启奏。伊等佥称、允禟行止妄乱。我等愿为朝廷出力等语。朕因其陈奏。是以各授官职。今允禟造作字样。行踪诡秘。伊等竟不奏闻。情实可恶。著将毛太、佟保等交与顺承郡王、及蔡珽、拉锡、阿齐图、查郎阿、高其佩、常明、公同审讯。其允禟未往西宁以前之事、朕不究问。自到西宁以后、如何妄为、及何人管理此等书札之事。俱令据实供明。若仍隐匿不行供出。立将伊等正法　　

○以原任工部右侍郎年希尧、为内务府总管。正黄旗蒙古副都统永福、署内务府总管　　

○戊戌。上御西暖阁。召入诸王、贝勒、贝子、公、满汉文武大臣等。谕曰。今日凡我宗亲、及满汉大臣、齐集于此。廉亲王允禩、狂悖已极。朕若再为隐忍。有实不可以仰对圣祖仁皇帝在天之灵者。朕在藩邸时。居心行事。公正无偏。诸兄弟待朕、亦皆恭顺。不敢存欺慢之念。平日原无一毫嫌隙。此尔等所共知。亦允禩所深悉者。朕今日绍登大位。以天下一家、万物一体为心。岂于兄弟之间、反生芥蒂、有所刻求苛索耶。当时允禩希冀非望。欲沽忠孝之名。欺人耳目。而其奸险不法、事事伤圣祖仁皇帝慈怀。以致忿怒郁结、无时舒畅。康熙四十七年冬。圣祖仁皇帝圣体违和。今朕同允祉、允禩、检点医药。凡立方合剂。朕与允祉每日悉心商酌允禩、惟同允禟、允禵、促坐密语。医药之事、曾不一问。不过以药笥收拾方帖而已。天佑圣躬。旋即痊愈。朕心喜慰。向允禩云。皇父圣体大安矣。允禩云、目前圣体虽愈。将来之事奈何。朕闻之、不胜骇愕。又是年二阿哥有事时。圣祖仁皇帝命朕同允禩、在京办理事务。凡有启奏、皆蒙御批。事竣之后。朕将所有御批奏摺、交与允禩收贮。后向允禩问及。允禩云、前在遥亭时。皇考怒我。恐有不测。比时寄信回家、将一应笔札烧毁。此御批奏摺、藏在佛柜内、一并焚之矣。此允禩亲向朕言者。康熙六十一年。圣祖仁皇帝龙驭升遐。命朕缵承大统。朕念允禩素有才干。谅伊此时、自应仰体皇考之心。痛改前非。为国家实心出力。故令其同怡亲王、及隆科多、马齐、四人总理事务。次日即加封亲王。朕事事推心置腹。信任之专。恩谊之厚。此举朝所共知者。乃于封伊亲王之日。伊之妻党往贺。伊妻云、有何喜可贺。恐不能保此首领耳。其言怪诞若此。则平日之居心可知矣。允禩总以未遂大志、时怀怨恨。诡诈百出。欲以摇惑众心。扰乱国政。其管理工部也。皇考梓宫奉移山陵。允禩明知旧例用夫二万。乃故以裁减奏请。若非大学士奏明几误大事。又将京中运送陵寝所用之红土。议令发银彼处采买、可省脚价。欲加朕以轻陵工而重财物之名。安奉祝版之案、则朽烂破损。制造军需之器、则单薄钝敝。至于乘舆法物、则断钉薄板、草率不堪。更衣幄次、则油漆薰蒸。刻不可近。其管理理藩院也。以科尔沁台吉为糜费口粮、于边口拦阻、令不得拜谒皇考梓宫。致蒙古等涕泣而归。怨声载道。若非拉锡奏闻。随经降上□日开示。几寒众蒙古之心矣。其管理上驷院也。奏称马圈牧马太多、请行裁减大半、以省钱粮。其意欲以彰皇考糜费无益之名、归之于朕。且欲使马匹不足、将来设有缓急、无所取资也。至于妄费财物。固结私人。如岳周钻营奸宄之徒、乃国家之蠹。允禩以数千金、助其为非乱法。其他颠倒是非。肆行欺罔。及傲慢不敬之处。更不可悉数。又雍正元年、朕命莽鹄立、恭写圣祖仁皇帝御容。朕于养心殿瞻拜时、悲痛号泣。允禩奏云、从来帝王有供奉御容之礼否。今供奉圣祖仁皇帝御容、则太祖太宗世祖如何供奉。朕沐皇考四十余年养育深恩。时时瞻仰天颜。今遭大故。悲思罔极。是以供奉御容。冀得时时瞻拜。而允禩以朕为非礼。又云、伊从前亦供奉母妃容像。自圣祖仁皇帝宾天之后、即行收卷。此言更不知其何心也。允禩从前遭伊母妃之丧、欲沽孝名、故作哀毁之状。百日后、尚用人扶掖而行。及遭皇考大事、全无悲戚之意。以父母之丧、而前后逈异如此。其意将谁欺乎。三年以来。朕百凡容忍宽免。谆谆训诫。犹冀其悛改前愆。宗人府、及诸大臣交劾。议罪之章。什伯累积。朕俱一一宽贷。乃允禩诡谲阴邪日益加甚。雍正三年十月、在朕前奏称。内府披甲食粮之人、可以裁减。每一佐领、只应留二十四名。朕令会同确议允禩又奏、一佐领下应增甲九十余副。前后之语、大相矛盾。不过欲邀结人心。沽取名誉。加朕以刻薄之名耳。及内府佐领之人、齐集伊门嚷闹。朕令伊查出为首之人、以便正法。伊将并非为首之人、混行指出。欲令朕枉杀无辜、快其私忿。其门下从实吐供之九十六、伊即登时杖毙。又因伊亲信太监阎俊、为伊隐瞒素行不法之事。特赏银二百两。及冬夏衣服缎疋等物。朕虽尊居九五。从不敢罚一无罪之人。至于赏赐内侍太监、亦从未有如允禩赏阎俊之厚者。允禩、以人臣而专赏罚之权。抗违国家之法。其罪可胜言乎。朕以其狂妄悖乱、包藏祸心。是以令宗人府、讯问从前何得将皇考御批焚毁。允禩顿改前言。奏称因抱病昏昧、误行烧毁等语。及朕面质之。伊公然于朕前设誓云、若有虚言、一家俱死。及宗人府审讯伊管事亲信之太监常海等、俱供称、昔年允禩、在遥亭获罪于圣祖仁皇帝。特遣太监刘自成回京。将所有一切笔札烧毁。是时圣祖仁皇帝御批、亦在其内。供认凿凿。而允禩反覆其词者。缘其平日、与奸党往来书札、皆不可告人之语。今欲掩其烧毁私书之迹。故并此亦复隐匿不承。此确实万无可辩之事。竟敢指天誓日、不畏天地鬼神。已尽丧其良心。至于一家俱死之语。伊向日曾在朕前设此誓词。朕谕之曰。一家二字、所指者广。独不思及朕耶。今复于诸王大臣前重设前誓。明系咒诅。是允禩心中、将祖宗君上。悉行蔑弃矣。允禩既自绝于天、自绝于祖宗、自绝于朕。宗姓内、岂容有此不忠不孝、大奸大恶之人乎。从前皇考曾谕诸王等、允禩奸险诡诈。结党设谋。欲弑皇太子。今事俱败露。见在交审。是时允禟允禵在侧。独挺身保奏允禩并无此意。因致皇考震怒。拔刀欲诛允禵。恒亲王等劝止。将允禵责惩。并允禟逐出。又皇考曾于乾清门、谕诸王大臣曰。自朕废皇太子后、允禩百计邀取美名。蛊惑众人。希图册立。私结党援。其意叵测。又奉皇考谕上□日。朕驻跸遥亭。允禩以将毙之鹰来进。口称伊在汤泉等候进京。并不请上□日。擅行独断。藐视朕躬。朕因震怒。心中寒战。几乎危殆。允禩、自奸人张明德、妄相伊有人君之贵。伊遂不守臣节。招集恶党。谋弑皇太子、及大阿哥。此举国所知者。其欲谋弑之时、未知置朕于何地也。又皇考谕上□日云。朕与允禩、父子之恩绝矣。以上谕上□日数道、昭然具在。凡为臣子者。不忍听闻。朕从前欲行发出。允禩痛哭叩首。再三恳求。朕以其惟恐人知之念、尚有愧悔之机。故尔暂止。今其作为至此。断不可留于宗姓之内、以为我朝之玷。谨将皇考谕上□日发出。朕撰文祭告奉先殿。仰体列祖严惩奸恶之心。祗遵先朝削籍离宗之典。将允禩黄带子革去。以严宗牒。以儆凶邪。以为万世子孙鉴戒。至允禟、苏努、吴尔占、结党构逆。靡恶不为。允禟中怀悖乱。其往来私书、有事机已失、悔之无及等语。闻者皆为发指。今又造作字样。密传信息。行同奸细。视朝廷为敌国。无父无君。不法已甚。苏努积恶巨猾。罪状彰著。举国所知。吴尔占、既素与允禩等、比匪为奸。又且行止鄙劣。心怀怨望。此三人者、亦断不可留于宗姓之内。著将允禟、苏努、吴尔占、革去黄带子。并令宗人府、将允禩、允禟、苏努、吴尔占、名字除去　　

○又谕。朕即位后、恭检皇考所遗朱批谕上□日。内有料理宫闱家务事宜一纸。皇考谕令有子之妃嫔、年老者。各随其子归养府邸。年少者。暂留宫中。朕谨遵圣谕。遣人询问诸位母妃、咸愿随子归邸。慧妃母妃、乃大阿哥之生母、允禩之慈母也。允禩少时、即为慧妃母妃所抚养。朕因大阿哥获罪禁锢。其诸子又少不知事。意欲奉养于允禩之邸。因遣人询问慧妃母妃。慧妃母妃欣然允从。朕揣允禩畏朕访察。必于母妃前尽礼。故令伊迎养府邸。彼时允祹、酌议诸位母妃移府之礼。允祹议奏内、有朕思念诸位母妃之时、即令入宫相见等语。朕以诸位母妃、岂有召入相见之礼。深责允祹之非。迄今三年以来、诸位母妃、未曾遣人至朕前一问起居。诸位母妃、深居府中、一切皆诸王主持。此必允禩从中阻挠。诸王亦遂观望不前耳。允禩之行事、狂悖若此。必不能于母妃之前、曲尽孝道。况允禩既经革去黄带子、则已非宗姓之人。母妃亦不应在伊家居住。著庄亲王、诚亲王、迎归宫中供养　　

○谕吏部等衙门。部院大臣、以司官为臂指。今各部院司官、笔帖式内、有行走懒惰、经年不到衙门者。有庸劣不能办事者。有不能写字、雇人繙译者。有奔竞钻营、招摇生事者。其本衙门堂官、不能尽知。即有见闻、或有瞻徇掣肘。姑且优容。今著尔等司官、将本司之笔帖式、分别勤惰优劣、据实奏明。所举当否、许笔帖式公同面质。其司官内、不可共事之人、亦著同司官、并笔帖式、据实面奏。毋得稍有瞻徇　　

○己亥。调四川布政使罗殷泰来京。升兵部郎中佛喜、为四川布政使司布政使。监察御史何锡禄、为湖南按察使司按察使　　

○山东巡抚陈世倌摺奏、去年山东历城等四十三州县、五卫所、偶被水灾。其应纳漕粮、业经奉上□日缓征。复将存仓米谷、借给穷民。臣恐隆冬民食不周。先于省城、及德州一带、设立粥厂。续于聊城、茌平等十县、各设粥厂。如有外省饥民到境、一体赈济。以广仁恩。得上□日、据奏务令穷黎咸各得所、无一人向隅、方惬朕怀。举凡可以安全保绥之术。汝力所不逮。第据实奏闻。去岁各省俱庆丰稔。惟直隶、山东歉收。直隶料理甚妥。谅未必有流移至山东之民。汝但能抚恤本省百姓、不致迁离失业、则亦可告无愧矣　　

○庚子。世祖章皇帝忌辰。遣官祭孝陵　　

○辛丑。祈谷于上帝。上亲诣行礼　　

○谕大学士等。允禩等不可留于宗姓之内、此朕灼知确见者。今撰文告祭奉先殿。可将祭文宣示诸王大臣等。或朕之所见如此、而仰体列圣之心、稍有不慊。诸王大臣、不妨直言、各出所见回奏。此事关系重大。朕既切加询问。诸王大臣等、若有所见而不直行陈奏。则大不忠矣。寻诸王大臣等覆奏、允禩等逆天犯法、历有确据。臣等咸所深悉。昭告奉先殿、除其宗籍、实为允协　　

○癸卯。谕内阁。朕于文武官员赴任之初。俱召入内廷、谆谆训诲。无非欲其实心供职、爱养兵民。而伊等承上□日之后、出外私相传播记载。或记忆不全。或粉饰太过。以致错误之处甚多。此等处、大有关系。是以朕特降谕上□日、令伊等缮写呈览。其遗忘不能记载者、即不必书写进呈。若官职不应奏事者、则从该管上司、汇集乘传转奏。近见数处缮写进呈者、或意指错误。或言词粗率。且备开颁赐之物。并述伊等奏对之言。如此、则与朕令写上谕之本意、全不相符。若一一发还、令其更改。则不胜其烦。是以姑且存置并非谓伊等缮写合式也。昨有广东总兵官、因属员一人奏摺、特行赍送。未免烦琐。嗣后督、抚、提、镇等、当遵上□日汇集、乘便启奏。其记忆不全者、停其书写进呈。亦不得私自传播记载。错误失实。自干罪戾。至于朕召见文武官员时、每颁赐物件。盖欲其捧至任所、触目警心。并思朕训诲之谆切。非专以此赐赉为鼓舞激劝之具。夫人臣事君、自有应尽之道。应修之职。岂在赐赉之有无多寡。若专以赐赉为鼓舞。是以胥吏走卒视文武官弁矣。岂朕优待臣工之至意乎。恐。无识之人、不知朕心。并谕令知之　　

○甲辰。以病假正蓝旗满洲都统公音德、仍管理原官事务　　

○乙巳。谕户部。据两淮巡盐御史噶尔泰奏称。众商感戴赈恤蠲免之恩。今盐丰课裕。商业已隆。情愿公捐银二十四万两、备交运库。又噶尔泰名下、有应得银八万两。亦愿报部拨解等语。从前两淮盐课、亏欠甚多。自噶尔泰办理以来。历年商欠、正项、赢余、俱一一完纳。恤商裕课。盐政肃清。甚属可嘉。朕前曾谕令江南督抚、酌议积谷备用。今众商公捐、及噶尔泰奏请解部之项。共计三十二万两。著将二万两赏给噶尔泰。其三十万两、可即为江南买贮米谷盖造仓廒之用。所盖仓廒、赐名盐义仓。即著噶尔泰、交与商人经理。如此、则于地方积贮、甚为有益。而众商急公之项、亦得实济。噶尔泰、著该部从优议叙。其急公众商、行令噶尔泰分别造册、报部议叙。以示鼓励　　

○丙午。孟春。享太庙。上亲诣行礼　　

○遣官祭太岁之神上幸圆明园　　

○丁未。以上元节、赐外藩科尔沁、翁牛特、敖汉、喀尔喀、乌朱穆秦、阿禄科尔沁、阿霸垓、巴林、扎鲁特、吴喇忒、柰曼、苏尼特、四子部落、鄂尔多斯、喀喇沁、蒿齐忒、郭尔罗斯、厄鲁特、土默特、和托辉特、辉特、青海厄鲁特、阿霸哈纳、杜尔伯特、毛明安、王、贝勒、贝子、公、额驸、台吉、塔布囊等、及内大臣、大学士、侍卫等宴　　

○戊申。赐外藩王、贝勒、贝子、公、额驸、台吉、塔布囊等、及内大臣、大学士、侍卫等宴　　

○壬子。大学士九卿等、合词参奏。允禟性情乖张。行止狂悖。素与廉亲王允禩、及允＜礻我＞、允禵、固结匪党。举国尽知。所犯罪愆。难以悉数。向曾寄书允＜礻我＞、竟有事机已失、悔之无及等语。在廷诸臣闻之、无不惊骇愤怒。乃蒙皇上天恩、曲加宽宥。仍令安住西宁。冀其改悔。而允禟执迷不悟。私带多金。欲以邀结彼地之人心。于市买物件时、不论贵贱、随人索价、即行给与。又如楚宗到彼宣上□日允禟不迎不跪。且口称出家离世、种种怨望之言。我皇上仍复包涵、不行治罪。允禟自应感恩悔过。痛改前非。不意狡狯如前。诡谲益甚。又复别造字样。巧编格式。缝于骡夫衣袜之内。传递往来。竟同于敌国奸细之所为。且皇上御极以来、并未禁其书信人役之往还。允禟若果能安分守常。无邪谋异念。何以行踪隐僻。书信秘密。一至于此。诚为人心所共愤。国宪所不容。臣等为此合词参奏。仰请皇上乾断。将允禟严加治罪、以为人臣不忠不孝诡诈妄乱之戒。得上□日、尔等题参允禟一事。著交与允禩、允禵、议处具奏。允禵未在此处。著于学士内、或侍读学士内、派出一明白之人、将此事持往允禵处。令其看阅议覆。著各出意见陈奏。勿得互相商酌
  </div>
  <div class="pagination">
   <a href="清实录雍正朝实录_page62.html">
    上一页
   </a>
   <span>
    ...
   </span>
   <a href="清实录雍正朝实录_page58.html">
    58
   </a>
   <a href="清实录雍正朝实录_page59.html">
    59
   </a>
   <a href="清实录雍正朝实录_page60.html">
    60
   </a>
   <a href="清实录雍正朝实录_page61.html">
    61
   </a>
   <a href="清实录雍正朝实录_page62.html">
    62
   </a>
   <span class="current-page">
    63
   </span>
   <a href="清实录雍正朝实录_page64.html">
    64
   </a>
   <a href="清实录雍正朝实录_page65.html">
    65
   </a>
   <a href="清实录雍正朝实录_page66.html">
    66
   </a>
   <a href="清实录雍正朝实录_page67.html">
    67
   </a>
   <a href="清实录雍正朝实录_page68.html">
    68
   </a>
   <span>
    ...
   </span>
   <a href="清实录雍正朝实录_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
