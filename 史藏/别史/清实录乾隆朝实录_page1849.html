<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1849 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1849 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。十一月。癸亥。谕曰、福康安等奏、办理军务勤能得力之四川川北道杨揆。和琳由川省带至军营。委办紧要事件。竭力尽心。办理尽善。著加恩赏给按察使职衔。林俊前在后藏催运军粮。屡有劳绩。此次进剿苗匪。筹办军粮等事。井井有条。催趱得力。著加恩赏给布政使职衔。　　

○谕军机大臣曰、吴八月系乾州首先起事之犯。为贼中紧要头目。官兵四面攻围鸭保。势在危急。复敢聚党抗拒。并挟制吴陇登。不令投出。可恶已极。今福康安、和琳、设法首先擒获。实为得计。所有将领弁兵。旧勇倍常。降苗百户寨长人等。亦各争先踊跃。皆当从优奖赏。其百户陇老观、即著赏给五品顶戴。换戴花翎。以示鼓励。又据奏请拨川黔两省军饷各一百万两。照所请敕部行知拨给。传谕孙士毅、冯光熊、如川黔两省有项可动。即先行动支垫发。俟饷项解到。再行归款。　　

○又谕曰、未圭奏拏获海洋盗犯。审明办理一摺。前据福建省奏到。拏获在洋行劫官米。并琉球货物各盗。其案内尚有未获之犯。此次广东所获各盗。与福建虽系隔省。但盗匪踪迹靡定。于行劫官米、及琉球货船。有无帮同为匪之处。摺内未据讯及。著朱圭再行提讯确情。毋任狡展。至梁兴发各犯。是否被淹身死。抑系乘间脱逃。并著严拏务获。不得稍有漏网。昨据吉庆等奏、拏获积年洋匪。并叠次行劫夥盗。所办尚为认真。各督抚等、若皆如吉庆等督率所属。实力查拏。自可期盗风敛戢。绥靖海疆。并著传谕沿海各督抚。一体留心实力督办。毋得稍存玩懈。致干咎戾。寻朱圭奏、讯据各犯坚供、粤洋西路。离东路甚远。实未到过闽浙。梁兴发等、妥系受伤落水。自必身死。似系实在情形。报闻。　　

○又谕曰、朱圭奏地方雨水粮价情形一摺。阅所开粮价单内。广州等府米价。有较上月贵二分至七八分不等者。广东本年雨水调匀。秋成尚属丰稔。现据该署督奏、各处商贩谷船。连樯辐凑。是市集粮石充盈。价值自应平减。何以较上月粮价转有增昂。是否系该处市侩。因收成较好。豫擡价值。以为将来减落地步。或系地方官为采买起见。将粮价有意多开。以便采买时可以浮冒。均未可定。著传谕朱圭留心查察。至现在市价既较上月稍有增昂。于民食究竟有无妨碍。并著查明覆奏。以慰廑念　　

○旌表守正捐躯河南许州民刘辉妹刘氏。　　

○甲子。上幸瀛台。　　

○谕、前据各省奏到、本年乡试诸生内。年逾八十七十者。业经降旨、分别赏给举人副榜。因陕甘省尚未奏到。是以未经列入。兹据秦承恩奏、该省应试诸生内。有年逾八十七十者。共三十七名。俱三场完竣。未经中式等语。所有九十以上之尚履坦、八十以上之康兆龙、曹黉、曹承钥、韩仲春、白文解、刘良弼、冯槐林、王锦元、刘元灏、曹廷栋、任从律、文其蔚、王九龄、冯锡爵、陈巨源、王殿华、张希龄、王雟、杨本立、梁文藻等二十一名。均著一体加恩赏给举人。七十以上之曹承源、魏梦龙、雒承烈、王怡体、马元章、张渤、王学礼、王大文、田尔易、傅嘉宾、李霖、冯锦、王三申、鲁景曾、李大年、李长发等十六名。均著赏给副榜。以示寿考作人至意。至此项年老诸生。自应随时具奏。乃陕甘省陈奏独迟、在云贵等远省奏到之后。殊属迟缓。秦承恩、著交部察议。　　

○又谕、昨据朱圭奏、革职总兵陆廷柱家丁协拏盗犯一摺。内称、连次缉获洋盗。系该革镇家丁。随同协缉就获等语。陆廷柱于崖州营参将钱邦彦巡洋遇盗一案。事前既防范不周。事后又漫无调度。以致盗犯日久未获。前经革职。留于地方协缉。自应实力奋勉。稍赎前愆。乃此次朱圭所奏、拏获洋盗陈亚乙等犯。乃系该革镇家丁、随同协拏就获。家丁微贱。既不应随同地方弁役缉盗。况陆廷柱又系获咎之人。乃竟不亲身前往。是其性耽安逸。不肯认真出力。竟系始终怠玩。难望其再能振作。即使留于该省。亦属无益。陆廷柱、著发往伊犁当差。以示惩儆。设此案内有关系人命情事。尚当重治其罪。不仅以遣发完结也。　　

○谕军机大臣等、据魁伦等奏、本月二十日。有洋匪在福宁镇所属东冲汛、上岸拒伤兵丁。抢夺炮械而逸。又于二十四日、连江营所属定海地方。有洋匪登岸。扰害兵民。抢夺炮位。旋即逃逸。可见闽省武备。不可问矣。又据奏、一面前往督拏。一面派委官兵。分路严缉。旋据游击陈名魁禀报、在入□畨洲洋拏获盗匪陈招等十四名。并起获铜炮铁炮。又据游击李长庚禀报、在小岞洋面拏获李地等四十八人各等语。海洋盗匪。节经降旨。令该督抚实力缉拏。乃尚敢纠聚肆扰。并敢登岸拒伤兵民。抢夺炮位。实属不法已极。虽据魁伦等亲往该处。并派委官兵上紧查缉。拏获盗匪陈招等二案。但是否即系前在东冲汛及定海地方洋面抢劫盗犯。其起获铁炮铜炮。是否即系该盗匪等抢去炮位。摺内并未详悉声叙。殊未明晰。著传谕魁伦、即查明具奏。再摺内称、有广东艇匪。现在碣石海门等洋面游奕。是洋匪等先在广东滋事。及闻官兵查拏严紧。又复窜往闽省肆扰。其往来无定。若非各省合力会拏。不足以绝根株而靖海疆。况洋匪聚集多人。四出劫掠。断非各自为群。其中必有首恶。为之主持调度。该督抚等、但须留心购访。务擒首恶。其党与自必纷纷溃散。无难以次搜擒。并著传谕朱圭、吉庆、一体董饬所属文武。合力兜擒。务将盗首余匪。尽数弋获。毋任远扬漏网。方为不负委任。　　

○举行乾隆六十年福建浙江军政。罢软官五员。年老官四员。有疾官二员。才力不及官一员。处分如例。　　

○山西巡抚蒋兆奎疏报、乾隆六十年分。萨拉齐厅开垦苇塘地一百七十顷有奇。　　

○旌表守正捐躯直隶束鹿县刘儒秀女刘氏。　　

○乙丑上命皇太子居毓庆宫。　　

○谕曰、皇太子生母。已追封孝仪皇后。其家例宜晋封公爵。但孝仪皇后居孝贤皇后之次。著加恩暂赏一等侯爵。世袭罔替。交该旗照例拣选带领引见。寻予世管佐领花沙布一等侯爵如例。　　

○又谕、吏部议处直隶省违例改委之总督、藩、臬、例应降调。无级可降。俱应革任一本。外省州县。遇有缺出。遴员委署。自应依限接收。交代清楚。乃各督抚等、往往率行改委。以避议处。致辗转迟延。最为陋习。久经饬禁。今梁肯堂等、于祁州交代一案。因冯观祚二参届限。复委范清漋接署。明系为属员规避处分起见。本应即照部议革任。姑念该督等、平日办事。尚为熟谙。恕其罢黜。梁肯堂、张诚基、阿精阿、俱著从宽免其革任。仍注册。　　

○户部议覆、仓场侍郎宗室宜兴、刘秉恬奏称、通州运粮经纪。有办公积欠。向由应领脚价内按年扣缴。今普免漕粮。丙辰后五年粮到较少。经纪等所得脚价。少领万余金。其拨船修艌。号房粘补。费用尚属仍旧。除乾隆五十六年后新欠照旧坐扣外。其五十五年前旧欠。请于免漕五年内停扣。查乾隆四十三年普免漕粮。分轮七年。其时经纪欠项。系四年停扣。此次应令其自明岁起。免扣三年。从之。　　

○封闭贵州普安州连发山铅厂。从巡抚冯光熊请也。　　

○旌表守正被戕江西湖口县民曹瑞毛妻许氏。　　

○丙寅。谕、据雅德等奏审明图财毙命回犯斯拉木拜即行正法一摺。所办尚是。回犯斯拉木拜、将所劫之物。＜扌嶲＞往伊舅岳勒达什家内。岳勒达什即能报明该管阿奇木伯克。沙雅豁布。迨沙雅豁布讯出实情。亦即呈报。俱属可嘉。著交明兴等、赏给沙雅豁布叶尔羗库内大缎一匹。回民岳勒达什银二十两。以示鼓励。　　

○谕军机大臣曰、景安奏、有山东人赵秃、投递文书。称系兵部差官钱治平、奉差查拏刘之协。访闻该犯改名心三力。追至山东缉拏。于曹州府地方。得见刘之协。为邪教党与所困。差人至河南考城县报知等语。当交兵部传询钱治平。据称、在兵部当差。投递来往文报。从未出京。兵部车驾司、及捷报处。俱有照票可查等语。钱治平既在京中。则投递文书者。其为假捏无疑。此项文书。据赵秃供称。系曹县大寨集开店之高良士给与。祗须将高良士拏到究讯。无难得其来踪。或系高良士与焦有玉等向有夙嫌。故捏造文书。将焦有玉等姓名砌入。牵连拖累。亦未可定。但恐钱治平现在京中。高良士等见无质证。不即供吐确情。若俟往返查询。又未免有需时日。现派侍郎台布、带同钱治平。前赴曹州考城一带。会同景安、玉德、面加讯问。如高良士等认识钱治平。则该犯为钱治平差往无疑。若不认识。则虚捏无难立见。更可易于完结。将此传谕景安、玉德、并谕梁肯堂、蒋兆奎、秦承恩知之。并著查明焦有玉等家中。是否窝匪凑钱。及大名东明等县。有无学习邪教情事。速行覆奏。　　

○命礼部侍郎周兴岱、在南书房行走。　　

○加封广东雷州府雷神为康济宣威布德之神。御书匾曰茂时育物。从升任巡抚朱圭请也。　　

○丁卯。上幸瀛台。　　

○己巳。上御乾清门听政。　　

○谕、明年举行千叟宴。所有官员。仍照上次之例。年至六十以上。俱准入宴。　　

○又谕、本日将吏部失防粮船被劫、参革留缉、嗣于限内全获盗犯。题请开复之原任济宁州知州王毂一员。带领引见。虽属照例办理。但此等革职留缉拏获盗犯之员。亦有区别。即如前日朱圭奏、革职总兵陆廷柱家丁协拏盗犯一案。陆廷柱并未亲身前往。仍在寓安坐。仅委之微贱家丁。随同缉盗。及拏获盗犯。该员转得坐享其功。尚复何所示惩。嗣后地方疎防文武革职留缉之员。如实系自知愧悔。亲身前往协同地方捕盗之人。购线躧踪。于限内将盗犯亲行拏获者。自应照例准其开复。若系在省寓安坐。并未亲往缉拏。如陆廷柱之耽于安逸者。不但无功。而且有过。或该员并未自行获盗。经别州县陆续全行拏获。而督抚意存袒护。作为该员协缉。遂得滥邀开复。亦非澄叙官方之道。除王毂一员、暂行扣除引见。交该抚查明该员是否亲身躧缉。拏获多犯之处。据实咨部核议外。至此等协缉人员。应如何分别准其开复全任。或酌与降调别用之处。并著该部详议具奏。以昭核实而示劝惩。　　

○旌表守正捐躯广东香山县民妇黎郭氏女黎氏。　　

○庚午。上幸瀛台。　　

○谕曰、魁伦等奏、审明现在闽省各员。亏缺仓库各项。分别治罪一摺。将亏缺数逾一万两以上之李堂等十名、拟斩监候。内秦为干、李廷彩二员、平日声名狼籍。请补入情重。其余亏空一千两以上各员。以次递减等因。所办殊属徇情宽纵。已交军机大臣、会同该部核拟速奏矣。福建地方近年以来。自督抚司道、以及各府州县通同一气。分肥饱槖。玩法营私。以致通省仓库钱粮。亏空累累。盗风日炽。甚至人命重案。藐法徇情。殊出情理之外。伍拉纳、浦霖等、身为督抚。废弛婪索。罪固难逭。然皆由此等劣员怂恿迎合。上下勾通。遂至明目张胆。毫无忌惮。是伍拉纳浦霖等之罹重辟。实缘不肖州县等酿成。若转使之幸邀末减。又何以肃吏治而儆官邪。从前王亶望等、在甘肃地方捏灾冒赈。婪索多赃。然其罪不过侵蚀监粮。而于地方仓库。尚不至任意亏空。一经查出。立将王亶望等、明正典刑。伊等之子发往伊犁示儆。今闽省仓库。至于无处不缺。民生吏治。玩愒废弛。更不可问。是王亶望之罪。止于侵盗。而伍拉纳浦霖等、藐法侵贪。废弛玩误。竟至害政殃民。较之王亶望情节尤重。此朕用人失当。未经及早觉查。当引以为愧。本日据魁伦等奏、查明伊辙布委系因病身故。所奏皆系虚言。亦不值再加追究。但伊辙布身为藩司。与库吏周经、串通侵帑。竟得于途次病毙。实属幸逃显戮。而钱受椿任性乖张。逢迎需索。于械斗重案。刁掯勒索。拖毙多命。尤为罪不容诛。是以谕令该署督等、将该犯解京。本欲尽法惩治。今魁伦等未接续降谕旨。已将钱受椿在闽省正法。亦属幸免。但伊二人如此贪污不法。败检踰闲。亦岂可令其子嗣仍得安坐家居。将来或可夤缘作官。是宜照前此王亶望等之例。业降谕旨。将伍拉纳、浦霖、伊辙布、钱受椿之子。概行发往伊犁。充当苦差。用昭炯戒。此案本由魁伦参奏、自系该署督以业经发觉。不肯结怨于众。欲思从轻完结。以致定拟宽纵。殊负委任。魁伦著交部严加议处。姚棻甫经获篆。随同具奏。亦有不是。著交部议处。总之朕于臣下功罪。一秉大公至正。不为已甚。而似此昧良太甚者。又不得不去其已甚。各督抚等、惟当各矢天良。倍加儆惕。以伍拉纳、浦霖等为前车之鉴。慎勿蹈其覆辙。所有办理缘由。著再通谕中外知之。　　

○谕军机大臣曰、孙士毅奏、查明廓尔喀军需案内里民未完津贴银两一摺。内称、各士民等、情愿以口内安居乐业之人。帮贴口外人夫。系为乡谊起见等语。此奏不实。口外汉蛮人夫。原有例给口粮工价。各士民等谊敦桑梓。于官给雇费外。情愿出银津贴。安得有如此良民。但津贴银两。如果出自士民乐输。自必克期完缴。以与民矣。何以日久悬欠至八十九万余两之多。且从来办理金川廓尔喀军需。核算不下万万帑金。丝毫不以累及闾阎。尚何藉里民等出银帮助。况里民等当军兴之际。如系分应派办之事。即当亲出已力前往。若无需伊等出力之处。即不得藉端勒派分文。何致复有津贴名色。明系不肖地方官吏等、将此项雇价。私行侵蚀肥槖。又假名津贴。向民间科派银两。遂至日久悬欠。而孙士毅为其所愚。据以入奏。殊不足信。除民欠摊赔银两。俟孙士毅查明应赔各员。分股开单奏到。再行核办外。著传谕孙士毅、详细访查此项津贴银两。究系如何勒派。地方官有无侵蚀雇价。复行科敛之处。据实登答。无任属员蒙混。至另片奏称、散秩大臣衔屯守备穆塔尔、随征苗匪。在军营患病。遣令回屯。在资阳县身故等语。穆塔尔由军营遣回。在途病故。殊属可惜。著加恩赏给银一百两。料理丧事。至穆尔塔有无子弟。应如何酌量加恩。以示体恤之处。著孙士毅查明具奏。　　

○又谕、据魁伦等奏、筹酌通省情形。采买米石一摺。办理甚当。台湾虽向称三熟。内地米谷。藉资该处接济。但必须俟粮价平减时。方可就该处采买。今魁伦等奏、现在台湾粮价。虽较漳泉稍减。而比之台湾常时。粮价已属过昂。若即于彼采买。恐该处粮价骤增。转于商贩有碍。断不可行。即内地上游各府粮价平减。亦不可收买太早。致妨民食。魁伦等务须随时揣度情形。悉心斟酌。如果台湾粮价平减。即就近采买。若该处米价过昂。于来春在上游福宁等处、查明粮价最减之区。酌量买运。以资接济。俾各处民食。均属裕如。毋致支绌。方为。妥善。又据覆奏、库吏周经、业已正法。其案内书吏罗嘉信、既目击伊辙布那用银两。代补周经拖欠。并未力阻。自应按律定拟。已据该署督等、将该犯从重发往新疆为奴。即著照所拟完结。　　

○又谕曰、玉德奏、外委王再门、带领兵船巡缉洋面。日久未回。现委镇道等、差弁驾船、赴各岛屿寻查等语。王再门管驾船只。出洋巡哨。于十月十八日出北茶口。至今未回。或系遭风漂至外洋。或因风信不顺、暂收何处鸟屿。著传谕该抚、速行查明。王再门、如果有遭风漂没情事。即据实奏明交部照阵亡例议恤。但国家恩施至渥。该弁等如果巡缉认真。一遇有遭风事故。虽非阵亡。亦照此例。加恩予以优恤。凡属水师弁员。皆当倍加感奋。不避危险。实力巡查。著沿海各督抚。即将此旨遍行晓谕。俾各知所勉励。以收实效而励戎行。　　

○又谕曰、张诚基奏安省收缴小钱。可以依限净尽一摺。张诚基护理安徽抚篆。甫经数月。递称收缴可期净尽。言之何易。现在各省虽均设法查缴。而市间小钱。仍不免充斥。此必由水陆通衢夹带所致。著传谕该护抚、务须随时随地。设法收缴。以期小钱一律净尽。即将来回至江苏本任。亦须实力查缴。无论何处。总宜留心。不可日久因循。致有疎懈。　　

○壬申。谕、昨巡视东城御史、及本日步军统领衙门奏、拏获偷铜贼犯均已交该部严审定拟矣。向来官铜被窃。解员例有处分。而一经到部。该员及管押家丁人等、又须听候传讯。部中胥吏。转得便宜。而解员未免需费畏累。是以偷窃之后。往往私自赔补。不肯即行禀报。以致日久贼犯无踪。致稽捕获。每次运京铜铅。不下数十万斤。分起运送。该解员所带家丁无多。岂能往来照料。嗣后遇有偷窃铜铅之案该解员务当立时报明。以便交步军统领衙门、五城、顺天府、迅速严拏。获犯之后。刑部止须向贼犯严切研鞫定拟。不必传讯该员、及家丁人等、以免守候。至铜铅攸关帑项。既有窃失。自应著落解员赔补。其失察处分。尚属可原。并著加恩宽免。以示朕洞悉下情。体恤周详至意。　　

○陕甘总督宜绵覆奏、遵查皋兰固原二处。系督提标营弁兵驻劄之所。皋兰仅存粮二千余石。固原仅存四千余石。实不敷用。现在粮价平减。核诸奏定价值有减无增。请于皋兰买补五万石。固原买三万石。即可收用。无庸多买。下部知之。　　

○癸酉。上幸瀛台。　　

○甲戌。谕曰、福康安、和琳、奏提镇副将各员。分别酌请升补留任一摺。此次苗匪滋事。该镇将等随同福康安、和琳、带兵打仗。尚为奋勇出力。自应酌量加恩。著照所请。刘惠准其补授。镇远镇总兵。珠隆阿虽已闻讣丁忧。但现当军务吃紧之时。自当仍留云南提督之任。俟大功告竣。再降谕旨。王格与花连布儿女姻亲。例应回避。著调补云南楚雄协副将。所遗贵州都匀协副将员缺。即著兴保调补。　　

○又谕、据福康安等奏、成都协领炯固哩、在军营呕血身故。炯固哩前在军营。屡次出力。此次又复遇事奋勉。以致呕血身故。殊属可悯。著加恩赏银一百两治丧。仍交部照例议恤。　　

○又谕曰、毕沅等奏、查明永绥厅训导李烜、前于永绥被围时。守城八十余日。尽心保护。麻阳县知县孙万备、管辖三站。往来照料。冒暑冲寒。又因县城猝被苗匪滋扰。亲督乡勇力疾防守。均属劳绩出众。现俱身故等语。李烜以司铎微员。急公尽瘁。殊可怜悯。著加恩照知县例议恤。孙万备于抱病之后。尚能不辞劳瘁。勉力支持。今因病身故。亦著加恩照通判例议恤。　　

○谕军机大臣等、据福康安、和琳奏、擒获起衅装癫之紧要贼目。并督兵痛剿抗拒苗匪情形。吴八月之子吴廷礼等、既与吴陇登互相仇杀。非吴廷礼等为吴陇登所擒即系吴陇登为吴廷礼等所害。贼人彼此相残。既无虑其复相勾结。而官兵相机进剿。正得趁贼匪离间之际一鼓成擒。更可不劳而集事。福康安、和琳、当倍加奋勉。速蒇大功。至吴廷礼等、因吴陇登缚献吴八月。胆敢私怀忿恨。聚众焚掠。占据鸭保。抵死负嵎。情节甚为可恶。务将各犯设法擒获。勿任远扬漏网。又据奏、吴陇登于大兵攻克黄瓜寨后。该犯即有意投出因恐各路逆苗见伊投顺。必将其寨落焚烧。争相伊杀。总俟大兵到日。再行立功自赎。吴陇登节次拏获吴八月、陇五斤、较之石三保等始终怙恶者自然有间。如再能将石三保、石柳邓、生擒来营缚献。即贷其一死。尚属可行。惟在福康安、和琳、相机酌量办理。以期迅速集事。　　

○又谕曰、吉庆奏司道知府贤否。填注考语。开单呈览。经朕披阅单内考语。兼写清汉字样。向来各省督抚陈奏属员贤否考语。俱缮汉字清单。此等密陈事件。原不可商于僚属。委之幕友。吉庆于此数字岂亦不能亲自缮写汉字。况单内所填清字考语。与汉文亦无甚分别。是欲求细。转致烦琐。朕年逾八旬。日理万几。凡有奏章。无不亲加披览。吉庆宁不知此。而于此等开单入奏寻常事件。必欲言重词复。致劳披阅耶。著传谕申饬。嗣后遇有此等陈奏事件。仍者照常缮写汉字。不必兼用清文。以便披览而省烦渎。　　

○礼部议覆、调任陕甘总督勒保奏称、西宁府属贵德厅专立学校各事宜。一、文庙并泮池应建造。请饬选空闲地方估计。在司库候拨兵饷内动支。其移驻训导衙署。即将西宁府训导衙署估变移建。一、祭乐舞器亦动库饷制造。一、书籍应颁发。请行知武英殿。俟便员赴京请领。一、祭款应额设。查循化厅学。春秋额设祭祀银四十五两。请照例支领办销。一、训导应在外拣调。贵德在万山之中。民情犷猂。请定为边缺。于现任内拣员调补。照循化厅学例。五年俸满。咨报升用。并设攒典一名。役满考职。一、条记应由部颁发。请给贵德厅儒学条记。其西宁府所裁训导原用西宁府儒学印记。仍留教授管理。毋庸缴销。一、学额应酌定。循化厅岁考取进文武童各四名。科考文童四名。请照例额设。即由该厅考送府试。从前巳进文武生员。有籍隶贵德者。拨归该学管理。即由文理弓马较逊通省之泾州、灵台、清水、成县四学额内。各抽拨文童一名。武童一名。一、廪增应额设。西宁府学。设廪增各三十八名。请各抽二名。拨入贵德。至童生赴考。例由廪保。其改归该厅学之已进生员内、如现有廪生。即令具保。无则请暂照地邻保结例送考。俟一二年考补有人。再令保结。其出贡年分。俟人文充盛。再行咨请。一、门斗斋夫应拨设。该县训导。系西宁府学裁移。其俸薪请照给。复于府学拨门斗斋夫各一名。添门斗一名。工食银两。照西宁府学例支给。一、廪生饩粮应议给。西宁府学、每岁额给禀饩七石九斗九升九合二勺。闰月六斗六升六合六勺。今贵德拨设廪生二名。请照给。均应如所请。从之。　　

○予故湖南零陵县知县沈华入祀名宦祠。　　

○乙亥。旌表守正捐躯河南汝阳县民李共德妻张氏。　　

○丙子。谕曰、景安奏、豫省小钱。较前日少。但尚未能净尽。请展限半年。尽力收缴。又据苏凌阿等奏、江苏省收缴小钱。俱系硾碎存局。自上年冬底至今。又收缴十三万余觔等语。各省小钱。屡经降旨交查。并予限收缴。其鼓铸各省分。又已概行停止。何以钱价仍未增平。自系私钱未经净尽所致。前据陈淮奏拏获私贩小钱之案。讯系由汉口转贩。昨又据方维甸奏、湖广帮船。难保无＜扌嶲＞带小钱。沿途使用等语。可见湖广地方。竟为小钱聚集之所。现在该省办理军务。督抚司道府州县各官。有承办紧要之件。尚可藉词查察未周。即日大功告成。该督抚务宜董率所属。实力严查。如明年各省再有拏获小钱之案。讯系贩自楚省。必将该督抚及地方官从重惩治。不能复邀宽宥。至粮艘限期紧迫。虽难停泊候查。但过淮签盘时。其船中有无小钱。无难一望而知。且各帮到杨村暂泊待拨时。亦可顺便抽查。除就近传知仓场侍郎外。并著漕运总督、于签盘湖广帮船时。一体严密查验。如该侍郎、总漕、并不认真妥办。任令帮船仍前夹带使用。别经发觉。惟该侍郎总漕是问。恐不能当此咎戾。至各省收缴小钱。期限皆已届满。而河南、江苏、二省。据该督抚奏、尚未净尽。可见外省办事。多系托诸空言。有名无实。今景安既有展限之奏。著再通行展限半年。交步军统领衙门、五城御史、顺天府府尹、及各省督抚、再行剀切晓谕。俾依限呈缴。一律肃清。倘逾限不缴。一经查出。必按律治罪。但清查小钱之道。惟在随时留心。核实办理。如经此次展限之后。该督抚等仍敢视为具文。始勤终怠。将来遇有查出私贩小钱之案。必究明来自何处。及经过何省。将督抚及地方官一并从重惩处。不可不知凛慎也。　　

○豁免江苏江宁县捐置义冢地二十亩有奇额赋。　　

○旌表守正捐躯江苏睢宁县民郭士礼妻李氏。
  </div>
  <div class="pagination">
   <a href="清实录乾隆朝实录_page1848.html">
    上一页
   </a>
   <span>
    ...
   </span>
   <a href="清实录乾隆朝实录_page1844.html">
    1844
   </a>
   <a href="清实录乾隆朝实录_page1845.html">
    1845
   </a>
   <a href="清实录乾隆朝实录_page1846.html">
    1846
   </a>
   <a href="清实录乾隆朝实录_page1847.html">
    1847
   </a>
   <a href="清实录乾隆朝实录_page1848.html">
    1848
   </a>
   <span class="current-page">
    1849
   </span>
   <a href="清实录乾隆朝实录_page1850.html">
    1850
   </a>
   <a href="清实录乾隆朝实录_page1851.html">
    1851
   </a>
   <a href="清实录乾隆朝实录_page1852.html">
    1852
   </a>
   <a href="清实录乾隆朝实录_page1853.html">
    1853
   </a>
   <a href="清实录乾隆朝实录_page1854.html">
    1854
   </a>
   <span>
    ...
   </span>
   <a href="清实录乾隆朝实录_page1850.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
