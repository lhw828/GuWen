<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 104 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 104 页/共 505 页</h1>
    <div class="content">
○以安徽剿办捻匪。捦获逆首张落刑。赏台吉克兴额、诺林丕勒、双眼花翎。章京那木萨赉扎布公衔。太常寺卿恩承、翰林院侍读学士全顺、副都统舒通额、苏克金、侍卫卓明阿、章京萨音吉雅图、博勒霍、委营总那逊蒙克、黄马褂。侍卫托伦布、隆春、游击何建鳌、营总达尔济、巴图鲁名号。佐领富兴、知州李德均等花翎。余升叙有差。　　

○以四川克复青神县城。并蹋毁铁山贼巢出力。赏总兵官刘景春、陈再益、杨耀关、一品封典。王友胜、萧德见、毛福益、谭献定、刘维耕、副将洪金元、谭世魁、萧集山、李启贵、毛芳恒、萧余胜、参将傅定升、刘厚基、巴图鲁名号。都司邓玉恒等花翎。千总张学谟等蓝翎。余加衔升叙有差。　　

○予贵州思南阵亡总兵官吴宏盛、都司傅得胜。祭葬世职加等。　　

○予贵州龙里殉难署知县鹤年祭葬世职。媳那拉氏旌表如例。　　

○蠲缓直隶安、隆平、天津、三州县歉收村庄新旧额赋有差。　　



大清穆宗继天开运受中居正保大定功圣智诚孝信敏恭宽毅皇帝实录卷之六十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。三月。丁未朔。上诣绥履殿问慈安皇太后安。平安室问慈禧皇太后安。至丙子皆如之。　　

○以詹事府少詹事桂清为詹事。　　

○戊申。谕议政王军机大臣等、有人奏、知县典史贪劣害民。请撤任查办一摺。据称署罗山县知县周祜、带领书役赴县南各约。挨户勒派勇费。凡于有粮各户。勒借次年钱粮。并于地方绅士。应纳粮银外。多给粮条数倍。勒向各户转散转借。约得制钱一万余串。尽归私橐。典史赵廷玺、与该县系同乡表亲。狼狈为奸。请饬查办等语。州县为亲民之官。最关紧要。似此贪墨虐民。为害地方。亟应严行惩办。著张之万将周祜、赵廷玺、均即撤任提省。按照摺内所参各款。秉公确查。从严惩办。据实参奏。毋得稍涉瞻徇。豫徵次年钱粮一节。断不可行。且恐不止罗山一县如此。并著张之万出示一体严禁。该二员所得保举。系因何案保奏。是否捏报功绩。一并查明具奏。原摺著钞给阅看。将此谕令知之。寻奏、遵查周祜、赵廷玺、于本境防堵捻匪。并未捏报功绩。亦未得有保举。至周祜被参勒借钱粮各款。俱无确据。惟审理杨之怀罪应拟杖之案。任听认罚。究难辞咎。请交部议处。赵廷玺查无代理词讼受贿诈赃情事。应免置议。至豫徵钱粮。重干例禁。现经一体严行禁止。从之。　　

○又谕、谭廷襄奏、官军剿抚兰费围寨。并进攻中村幅匪。截剿教匪各情形一摺。据称兰费匪围。经谭廷襄督令奎芳、及知县长赓、王成谦等叠次攻克。不下二三十处。现在进攻费县之梁邱关阳由吴山□固及兰山之磊石围等处。叠有斩捦。黄国瑞之军。复将朱柳庄匪圩攻破。各匪争自投诚。黄国瑞现攻中村踞匪等语。即著谭廷襄督饬黄国瑞等。速克中村。以次进攻梁邱宝泉山□固及凤凰山贼巢。并饬恩锡等迅将峄山教匪夥党。设法进攻。埽除群丑。其投诚之宋斌、宋三冈、万家生等、凶狡之徒。固不可靠。即张芳义、杜凤仪等。亦须察其诚伪。毋得任令各该文武轻率受降。致日后频多反侧。淄川近日军情如何。著查明速奏。续派之曾逢年。闻其年老不能乘骑。究竟带兵能否出力。著一并迅速覆奏。另片奏、近日河东张锡珠股匪。叠被剿击。已极穷蹙。现在河东冠馆一带。并无大股。河西徐村一带。仅闻尚有贩匪。当可迅就廓清等语。与崇厚近日奏报情形。殊多岐异。崇厚近日奏称、东匪分股窜至鸡泽肥乡。经恒龄等分兵兜剿。又东省续有败匪数千渡河。在邱县一带游弋。此次谭廷襄摺内。并未提及。于河西情形。全形隔膜。恐仅据各属及带兵员弁禀报之词。枝梧搪塞。于地方贼情。并未确加侦探。昨经寄谕该前抚等。以山东股匪屡次西窜。该省总未能豫为拦截。饬令此后如贼被剿回窜。务当严檄各营。会同直省官军。合力兜剿。著谭廷襄懔遵前旨。严督所属。实力办理。并将贼情确探。与刘长佑等随时联络声势。毋致此拏彼窜。任令逆踪延蔓。自干咎戾。将此由六百里谕令知之。　　

○己酉。谕内阁、吏部奏请将漏未移付之司员严议一摺。前因平瑞奏、前任乌噜木齐都统法福礼奏宝迪局铸额加增。请奖出力人员各案。尚未接准部覆。当经降旨令户部迅即查覆。兹据吏部奏称、查户部议覆原文两次知照考功司。应由该司移付文选司呈堂办理。乃该司员等仅将遣戍释回之员。先经办结。而于应行议叙各员。漏未移付。以致事隔年余。尚未议覆。实非寻常疏忽可比。请将经手遗漏之司员严加议处等语。各衙门交议案件。曾经谕令妥速办理。逐日清厘。毋任稽压。此案吏部考功司司员。于户部议覆乌噜木齐请奖原文。时阅年余。并未移付文选司核办。虽据声称并无别项情弊。实属遗漏疏忽。所有经手遗漏之司员。著交都察院查取职名。严加议处。以示惩儆。因思各衙门应办案件。似此等遗漏之处。仍必不少。著各衙门堂官督饬司员。悉心查核。赶紧清厘。毋得稽延干咎。经此次申谕之后。傥仍前因循玩误。任意延阁。或为书吏蒙蔽。不能破除积习。认真整顿。必当从重惩处。毋谓不戒视成也。　　

○又谕、礼部奏举人到京已逾覆试之期。可否照上年成案。先行会试一摺。江西举人臧渊雅等。于去岁十二月由本籍起咨赴京覆试。本年二月二十八日始行到京。已逾覆试之期。系因道途梗阻。并非有心迟误。所有江西举人臧渊雅等、著仍照上年成案。准其先行一体会试。俟场后再令补行覆试。如其中有应行罚停会试者。即由礼部知照知贡举。将该卷扣除。此外各省如有续到者。均准其一体办理。嗣后道路疏通。仍不得援以为例。　　

○谕议政王军机大臣等、张之万奏东匪窜偪临漳。续派新募楚勇迎剿。并会毛昶熙奏、豫捻窜偪楚疆。现与楚军会剿各一摺。前因直省东匪被击南窜。当经谕令张之万等。以贼南窜正当豫疆。即严饬河北文武探踪迎击。力保完善。兹据奏称贼已窜近临漳。副将杨长春于张里集迎头截击。屡却贼锋。闻东南一带喊声。贼马尽向东南狂奔。旋又有马贼绕出临漳之南张村集。窜至三台驻扎。及由曹村孙陶各口直扑河岸。并有步贼数百潜踪偷渡。均经河北地方文武悉力堵御。河北边防。仅隔漳河一水。亟应竭力严防。豫省各军。分剿陈大＜?氵喜＞及正阳新蔡项城各路之贼。均属不能抽拨。著张之万督饬杨长春与游击徐连升等两军。并力堵剿。与直隶省渡河追剿之军。会合兜围。将股贼速行殄灭。并催令参将敖天印所带新募楚勇。星速驰赴河北地方。以厚兵力。刘长佑计当到营。著即督率诸军。将河西股匪迅图剿办。饬令渡河追贼之军。跟踪紧蹑。僧格林沁何日可由淮北启行。此时如由亳州北来。正可迎剿河朔窜匪。著即一路探踪拦头剿击。河朔接壤晋省。如果南北两面剿贼吃紧。恐贼铤走。横逸潞泽一带。并著英桂豫为严防。饬令各该地方认真备豫。毋或疏虞。陈大＜?氵喜＞以漏刃余生。句结亳捻。被汝军于张冈剿败之后。铤险南窜。余际昌一军。由白雀园虎头关节节追剿。直至麻城县境。办理尚属得手。张之万早经函会鄂省。派兵兜剿。本日严树森所奏、总兵杨朝林即系驻扎麻城业经谕令该抚速饬迎剿。如其兵力尚单。即令添兵协剿仍著张之万饬令余际昌乘势进击。与楚军前截后追。谅此败残余匪。不难一鼓歼除。第须将其全股殄灭。渠魁捦戮。毋任再行漏网。复滋延蔓。信阳州之明港驿。业经收复。所有该州应行修复驿道买补驿马之处。著张之万饬属迅速办理。并饬确山遂平郾城临颍等县。一体遵照。信阳地方被贼蹂躏。如须酌予津贴。或暂时借拨经费。在后筹还归款。均即酌量办理。总期往返迅速。有裨军务。正在寄谕闲。崇厚奏报南窜股匪。追过河东。其北窜股匪。并续经渡河之贼。已窜至南宫冀州之闲一摺。河西军务。竟属毫无布置。刘长佑到营后。著将马步各军迅速调度。确探贼踪。究有几股。督率进剿。严扼北路之防。其窜偪豫境贼股。谅即徐廷楷所跟追之由西南窜逸一股。仍即饬令该总兵实力追击。与豫省之军。会合兜剿。僧格林沁素顾大局。著即赶紧北上。沿途侦探。何路紧急。即向何路迎剿。邱县之贼。又已窜渡河西。应令山东省如何联络堵截之处。并著僧格林沁、刘长佑等、随时咨会谭廷襄并力办理。将此由六百里各谕令知之。　　

○又谕、严树森奏、亲赴下游查阅营垒。并豫捻窜扰光山。鄂北吃重各摺片。前因皖北军情吃紧。已令严树轰暂缓兴汉之行。现据该抚奏称、忠逆大股由九洑洲陆续渡江。一窜六合等处。一窜和含。掳粮之贼。已至庐州之柘皋店埠一带。又据探称李世忠驻防九洑洲。营垒被陷。现在该逆围攻江浦桥林。图扑西梁裕溪。再犯无庐等语。与前日曾国藩所奏情形。大略相同。皖北舒庐潜太一带。处处空虚。鄂防甚关紧要。该抚已于二月二十四日起程。亲赴黄州府属之上巴河。查阅前敌营垒。即著妥为布置。饬令驻扎之穆正春、王桐柏等督率各军。严密防范。毋稍疏虞。并一面知照李续宜迅速起程赴皖。相机防剿。毋再延误。湖北武闱乡试主考事宜。即著官文入闱办理。至陈大＜?氵喜＞句合亳捻南窜。本日据张之万等奏到。该逆在光山县境。经余际昌连日督军驰剿。捦斩约以千计。现已窜至麻城县境。期会楚师前后夹击等情。此股逆匪行踪飘忽。来往楚豫之交。已成熟径。若得楚军邀其前。豫军蹙其后。败残之匪。何难一网歼除。本日已谕张之万饬令余际昌一军。越境追剿。并著官文、严树森、督饬驻扎麻城之总兵杨朝林督率防兵。前后夹击。如兵力不敷。即著速行添调。驰往协剿。务将此股贼匪。就地歼除。免致蔓延腹地。严树林俟下游布置稍定。即著取道麻城一带。将会剿事宜。妥为筹办。毋误事机。其姜台淩一犯业经僧格林沁生捦正法。该抚所称与陈大＜?氵喜＞合股之亳捻姜台淩。是否另股托名。并著侦探明确。实力剿办。将此由六百里各谕令知之。　　

○又谕、吴棠奏、酌留徐宿防兵。饬黄开榜仍回高邮。并拨队前赴兰郯一摺。宿州永亳一带。虽经肃清。惟徐宿地方。界连四省。民风素称强悍。自应酌留队伍。以资弹压。吴棠现拟留马步三千名。派副将姚广武统带。往来徐宿。照旧巡防。著即照所议办理。发逆渡江甚众。淮扬一带。防务吃紧。该署漕督已令黄开榜酌带所部。折回高邮。以重湖防。务当慎重防维。毋稍大意。沂兰一带。与海赣地方毗连。非将该处匪圩埽除净尽。则江南连界地方。势难静谧。吴棠现拟于徐宿军内抽拨往助。并交黄国瑞统带。攻剿中村。先将兰费圩匪。节节翦除。再行会合山东兵勇。攻剿兖属。昨谭廷襄亦奏称、拟令黄国瑞进攻中村。曾经谕令该前抚督饬黄国瑞、速将该圩克复。以次进攻梁邱宝泉崮及凤凰山贼巢。并著吴棠即饬黄国瑞节节埽荡。迅速歼除。惟江北情形。势甚吃重。黄国瑞一军。应扎淮沂一带交界地方。不可深入东境。恐至腹背受敌。且与清淮相距日远。势难兼顾。有人奏、请停止江北亩捐一摺。据称此项亩捐。从不造册报销。户部无从稽考。又山阳县捐挑市河。有地方官严刑追比带勇威胁情事等语。江北亩捐。前据吴棠奏称势难骤停。惟所收捐项。总须核实开销。该署督于收捐动用数目。何以并不报明。一味颟顸。致令户部无从稽考。著即速行造册报部。其厘捐等项收发数目。亦著一并详细造报。以凭稽核。毋许迟延干咎。其勒捐追比及带勇威胁之地方官。并著严行查参。原摺著钞给阅看。将此由五百里谕令知之。寻奏、遵查亩厘各捐。均系列入粮台收款。曾于上年十一月闲专案报部。至山阳县捐挑市河一案。现未举办。并无勒捐威胁情事。请免查参。下部知之。　　

○又谕、张亮基奏、苗教各匪窜扰遵义桐梓。督兵进剿。拟由闲道赴黔一摺。张亮基由川赴黔。行至松坎。探闻白号教匪及苗匪围攻桐梓县城。分踞元田坝等处。由遵义进省之懒板磴等处。亦有黄号教匪及苗匪扎营阻道。该前督饬杨发贵等带兵一千名。率桐梓各团练丁数千人。并调副将张开友分路攻剿。且战且进。如剿办需时。拟由闲道赴省。所筹尚属妥协。著即督饬杨发贵等激励团勇。奋力进剿。务将驿路节节疏通。取道前进。贵州地方紧要。韩超一筹莫展。张亮基必须迅赴省城。接署抚篆。将交查交办各案。妥速筹办。以副委任。如桐梓等处贼势过众。暂时不能办结。即由小路探踪前进。毋稍迟误。劳崇光现已行抵何处。曾否到省。连日未曾得其奏报。并著张亮基探明驰奏。将此由六百里谕令知之。　　

○以河南正阳攻克贼寨。擢守备王文行以游击用。并赏花翎。　　

○赏广东等省壬戌恩科乡试年老诸生陈大年等七十人举人副榜有差。　　

○庚戌。谕内阁、前因罹惇衍保奏云南盐法道吴惠元、请留于直隶差委。曾经降旨令吏部带领引见。兹据罗惇衍奏吴惠元闻已起程。可否仍留直隶差委。抑令赴任等语。吴惠元系实任人员。现在既已起程。著即迅赴云南盐法道本任。毋庸调取引见。　　

○又谕、谭廷襄奏、淄川踞匪旁窜。请将截剿不力之副将等革职留营等语。副将春祺等带兵剿办淄川踞匪。并不实力合围。致贼匪潜由东关窜出。绕越该副将等营盘。又不奋勇截杀。任令贼匪回巢。纵贼失利。实堪痛恨。谭廷襄请将统带不力之胶州协副将春祺、都司王宗元、暂革留营之处。不足蔽辜。春祺、王宗元、均著革职拏问。交谭廷襄严讯惩办。　　

○谕议政王军机大臣等、瑞麟奏、请开垦围场闲地。以资接济。并绘图呈览一摺。热河驻防旗兵所需俸饷。因库款支绌。未能按月支放。众兵时虞困乏。自系实在情形。所筹招佃展垦荒地以济兵食。自属可行。著照该都统所拟。将围场四面边界荒地八千余顷。展出开垦。其押荒升课章程。即著妥议具奏。但事当创始。必须妥筹尽善。方可有利无弊。尤须不避嫌怨。认真兴办。所有此项荒地。著招募家计殷实素业稼穑之人。具呈认垦。不准滥招无业游民。致滋流弊。尤须画清界址。不准越垦。以息争端。其与民地毗连者并当禁止侵占。方可日久相安。红桩以外前垦兵租地亩。历年较久。越垦成熟之地。竟至数百顷之多。著勘定界限。安设卡伦。以杜侵越之弊。图内所指伊亲王地。系何项地亩。于此次开垦荒地。有无妨碍。并著查明具奏。图留览。将此谕令知之。寻奏、遵查正黄旗西北边界。有怡亲王荒地草厂。与此次开垦并无妨碍。至所指伊亲王。系前次传闻之误。报闻。　　

○又谕、谭廷襄奏、河西贩匪回窜。截剿获胜一摺。前因东匪叠次西窜。谭廷襄一军。总未能豫为拦截。谕令严督所属。实力兜剿。并因该前抚奏报情形。与崇厚所奏。殊多歧异。复谕令确加侦探。不许枝梧搪塞。此次西窜股匪。虽经恒龄击退。回窜河东。惟据崇厚奏、大股东匪。陆续渡河。已窜至南宫冀州之闲。是贼势并未少挫。乃本日谭廷襄摺内。仅据保德等禀词。辄称河西败贼。叠被官军痛剿。全股歼灭。或分路逃匿。势极穷蹙等语。该前抚带兵日久。于军情贼势。并不留心筹办。于窜往直隶之股匪。亦置之不议。但凭禀报之词。铺叙零星斩获。以自了门面。无怪乎迄无成功也。嗣后务当严督所属。实力侦探。遇有回窜贼匪。严饬各军。痛加剿洗。截其西窜之路。傥敢仍前疲玩。贼去则以邻为壑。贼回则捏报胜仗。致误戎机。惟谭廷襄是问。将此由六百里谕令知之。　　

○又谕、前因进剿信宜县陈逆之卓兴等军。不可无大员统率。谕令昆寿驰赴高州。督率卓兴方耀两军。克日歼除陈逆。该提督接奉前旨。计已出省督剿。著即严饬在事将弁。奋勇前进。务将积所巨憝。一鼓殄除。毋稍迁延。致滋延蔓。前据刘长佑奏新甯县东西两路客家。句结匪类。焚掠广海寨。嗣据晏端书奏土客之祸。始于肇属恩平。现在纵横八九县。焚杀不已等语。该土客居民仇衅已深。必须慑以兵威。方可逐渐解散。刘长佑前派臬司吴昌寿。副将卫佐邦带勇数千。前赴新甯妥办。著即责成该臬司等分别良莠。持平办理。如敢恃众抗拒。无论为土为客。即督兵进剿。大加惩创。俾凶顽知所儆畏。被胁良民。可以闻风解散。休致臬司张敬修籍隶广东东莞。该县乡勇。素称强悍。著晏端书、黄赞汤、檄令该臬司迅即调集本县乡勇数百名。相机援应。以助官军所不逮。粤东本富庶之区。筹解库储。接济他省军饷。均关紧要。若高州贼匪。及肇广土客互斗之案。不能迅图办结。将征剿靡有巳时。饷需必至匮乏。晏端书、黄赞汤身膺重寄。均属责无旁贷。务当通盘筹画。实力整顿。任用敢战之将。俾该省军务日有起色。歼除丑类。绥靖海疆。方为不负委任。将此由六百里各谕令知之。　　

○赏郭尔罗斯扎萨克镇国公嘎尔玛喜底花翎。在乾清门行走。　　

○以截剿窜匪不力。革山东军营骑都尉王汝忠千总王世俊、把总王庆清等职。仍留营。　　

○辛亥。谕议政王军机大臣等、御史福宽奏、逃兵不法。请饬严密查拏一摺。据称马兵张＜?兴心＞。前经僧格林沁带往军营。旋即逃回。现在京西萧家河地方居住。绰号小霸王张三。多行不法。胆敢窝藏奸宄。夥同抢劫安河仓米。行踪诡秘。声势甚大等语。兵弁潜逃。本干例禁。复敢纠众妄为。不法已极。著步军统领衙门迅派明干员役。密速掩捕。务获惩办。毋得稍露风声。致令远扬。别滋事端。原摺著钞给阅看。将此谕令知之。寻刑部奏、准步军统领衙门将张＜?兴心＞拏获解部。讯无夥抢仓米情事。惟前经僧格林沁派令守城。辄敢乘闲潜逃。应按例拟斩立决。业经病故。应无庸议。从之。　　

○补铸福建泰甯县知县印信。从巡抚徐家干请也。　　

○以纵勇滋扰。浙江护总兵官游击黄载清革职讯办。　　

○壬子。谕议政王军机大臣等、刘长佑奏、在途接印日期。及现在剿办大概情形一摺。刘长佑于三月初三日在衡水地方接印任事。恒龄等军。据报击贼获胜。现追至束鹿所属之智邱村。该督拟一面激励将士。速筹兜剿。一面驰赴威县军营。察看地势贼情。并即酌带马步小队。会督剿办。所筹甚是。著即照所议妥为部署。如贼匪分股狂窜。当豫计匪窜之路。调派各军。暗为兜截。并饬令王榕吉督率乡团。严密防剿。毋任再有纷窜。其刘策先、余承恩等、如果尚能得力。亦须授以机宜。洋枪队及乡团素称得力。宜设法策励调遣。至贼匪股数有几。每股若干人数。其由某处窜至某处者。股匪系何人为首。均著详细查明具奏。宝山所带之兵。与直隶各军。均归刘长佑节制。该督其申明军律。殄兹群丑。绥靖畿疆。以副委任。将此由五百里谕令知之。　　

○以工部尚书李棠阶为会试正考官。都察院左都御史载龄、单懋谦、户部左侍郎沈桂芬为副考官。　　

○以吏部尚书朱凤标兼署工部尚书。户部尚书罗惇衍、刑部左侍郎灵桂、兼署都察院左都御史。工部右侍郎吴存义兼署户部左侍郎管三库事。内阁学士殷兆镛暂署兵部右侍郎。　　

○以镶黄旗汉军都统春佑署正红旗汉军都统。　　

○赏鸿胪寺卿常明头等侍卫。为喀什噶尔办事大臣。　　

○癸丑。谕内阁、都察院奏、奉天生员秦福庆以堂叔胞弟殉难请恤。并恳投效等词。赴该衙门呈诉。前因署直隶大顺广道秦聚奎、在桑阿镇地方剿贼阵亡。当经降旨优恤。兹据该故员堂侄秦福庆呈称、该故员死事情形。受伤甚惨。并伊胞弟六品军功生员秦福泰随同秦聚奎剿贼。被贼砍剁。同时殉难阵亡兵勇家人等一百余名等语。秦福泰等同仇杀贼。力竭捐躯。洵属深明大义。殊堪悯恻。著刘长佑将秦聚奎死事情形。再行详查。及军功秦福泰等同时阵亡各情。一并查明。奏请议恤。至该生秦福庆因堂叔胞弟均被贼害。呈请投效军营。剿贼复讎。自属激于义愤。秦福庆著即准其前赴刘长佑军营。效力剿贼。　　

○又谕、前因玉明等奏、坐补承德县知县奎寿、在昌图厅任内。拏获邻境盗犯多名。当经降旨将该员免补原缺。以同知不论班次遇缺先前补用。兹据和润奏称、该员任内仅获王蓣等三犯。内惟王蓣一名。系邻境盗犯。其索吉顺等四犯拏获。均在该员未经到任之先。且原详该犯等均系昌图厅民。具详后又改写东边外民。显系有意捏作邻境盗贼。意存蒙混。请撤销奎寿保举查办等语。奎寿前次获盗案内。所得保举。著吏部查明即行撤销。其如何捏改详文蒙混邀功之处。著交和润、德椿秉公查办。务得确情。定拟具奏。寻奏遵查该犯等籍隶昌图。曾在广甯开原地方抢掠。实系昌图邻境。其东边外字样。系从前幕友笔迹。核与保案无足重轻。尚无捏改蒙混等情。惟获盗日期。在奎寿到任之先。前任兼尹倭仁。府尹景霖、将奎寿奏保。系属错误。应请交部议处。从之。　　

○谕议政王军机大臣等、前署大顺广道秦聚奎督带兵勇。追剿张锡珠股匪。在桑阿镇地方力战阵亡。前已有旨将该员交部照道员阵亡例从优议恤。现据秦聚奎之侄秦福庆呈称、当时随同阵亡者尚有随员蒯遐龄、蔡玉麟、及伊胞弟秦福泰、并兵勇家人标手等共有一百三四十名。又总兵伊绵阿带兵一千名。于秦聚奎被贼围困时。相去三四里。并不援救等语。著刘长佑将秦聚奎死事情形。再行详查。其秦福泰及随员蒯遐龄等。并兵勇家人标手等阵亡姓名。一并查明。速行奏恤。以慰忠魂。至地方文武会办剿捕事宜。往往文员带兵前进。而将弁反拥兵在后。观望不前。以致失事。深堪痛恨。并著刘长佑将伊绵阿拥兵不救情形。严切查明。据实奏请惩办。以肃军律。毋稍徇隐。至桑阿镇系贼匪老巢。前于秦聚奎带兵剿捕时。童稚妇女。皆执木掀埽帚扬土。助贼声势。非痛加剿洗。不足以儆凶顽而正人心。著刘长佑确切查明。如果属实。即行派兵力加埽除。以靖逆氛而除后患。原呈二件。著钞给阅看。秦福庆投效军营。能否得力。并著刘长佑随时察看。酌量去留可也。前因王恩第通贼。叠经谕令文煜、崇厚、讯明正法。嗣据崇厚奏称、王恩第所部。人数甚众。未便轻动。请暂缓正法等语。王恩第甘心从逆。罪不容诛。岂可令其幸逃法网。崇厚人本怯懦。阅历又浅。恐其中存畏葸。该督久历戎行。自能将此案密速筹办。著仍遵叠寄文煜崇厚谕旨。将王恩第通贼之事。访查明确。斟酌办理。该督务当不动声色。密益加密。毋得稍有漏洩。致误机宜。知县李鸿埙把持营务。讳败为胜滥收降众。杀害良民。大名镇标官兵滋事。冀州牧丁学易。虽经崇厚奏参。尚有应查之款。署冀州牧裴姓。亦有被参各款。均经谕令交文煜崇厚查办。未据覆奏。均著刘长佑秉公分别遵照前奉谕旨。次第查办。迅速具奏。此外寄谕文煜崇厚查办各案。著一并检查原卷。次第奏结。宋景诗狼子野心。反覆无常。实属意中之事。刘长佑务当时时严防。妥为驾驭。不可稍涉大意。将此密谕知之。　　

○又谕、曾国藩奏、由金陵回皖。沿途查阅近日军情。暨密陈可惧可喜数端各摺片。逆贼续陷江浦县城新河口营垒。迤逦西窜巢含全椒之闲。九洑洲逆垒。尚未攻克。贼踪分窜江北。时切隐忧。曾国藩所奏。贼将分党。一攻西梁山无为州。以取庐和之米。一攻芜湖金柱关。以取甯太之米。欲还贼踞旧地。以保金陵巢穴。逆情诡秘。不可不防。至金柱关徽州青阳休甯纷纷告警。该大臣已令鲍超等军。分道驰援。著即与左宗棠所派刘典之军。会合攻剿。保全徽境。并与江省随时联络。以杜贼党窜越之路。其刘连捷毛有铭等营。分扎地面甚宽。务与西梁山运漕镇及无为庐州竭力固守。俟李续宜江忠义到皖。兵力较重。再行相机进取。至池州两岸。及西梁山大胜关等处难民。编苇而栖。析骸以食。死亡灰烬之余。不堪目击等情。阅之殊深悯恻。如有可为倡率捐赈之处。即著该大臣酌量办理。以苏残喘。其贼中乏食。及群酋渐不相能。势将变为流贼。更难收拾。原在意计之中。若无抚绥安定之方。终是不了之局。引时惟有将皖南北已克各要地。严密守备。毋令复为贼有。仍俟李续宜江忠义到皖。再图节节进取。至所称逆贼日将涣散。其如何招抚之处。该大臣谅已早有办法。刻下贼势既形涣散。即可乘机办理。不必待金陵克复以后。饶景婺源。贼踪必将窜扰。该大臣已知照沈葆桢豫为防范。谅该抚必能以全力共维危局。惟里下河一带。系江北膏腴。贼所垂涎。叠经谕令都兴阿、富明阿、吴棠竭力防维。谅能不至疏懈。该大臣如有所见。仍著飞速知照都兴阿等。俾得先事绸缪。保全完善。李世忠失陷江浦后。自往五河。并不回顾。其桀骜情形。终难相安无事。该大臣既知其部卒疑贰。激变亦不足虑。业将革留谕旨宣示。俟李续宜等军合攻江浦。其应如何严参惩究之处。惟在该大臣相机办理。此闲不为遥制。本日都察院奏、道员吴文锡遣抱告以应诏陈言等词。赴该衙门呈诉。披阅所陈。大致在请办盐饷以济军需。减厘捐以苏民困。即著曾国藩将该道员所陈得失利弊。详细酌核。是否可行。奏明办理。原呈著钞给阅看。将此由六百里各谕令知之。　　

○予江苏等省军营阵亡伤亡副将王友胜等一百三十九员祭葬世职加等。　　

○追予安徽祁门殉难知县唐治建立专祠。巡检钟善塘附祀。　　

○予安徽舒城合门殉难监生韦斌等六名口分别旌恤。并立祠建坊如例。军功韦恩义等男妇一百四十七名口一并附祀。　　

○予江南各属阵亡殉难绅民妇女五百八十二名口分别旌恤如例。　　

○甲寅。谕议政王军机大臣等、前因多隆阿于攻克王阁村羌白镇后。患病请假半月。当经降旨宽予假期。以示优眷。迄今已近两旬。该大臣自当乘得胜之机。攻克仓头镇。肃清东路。以顾西安以西。而至今并无捷报。殊深悬盼。现在仓头镇何日可以攻克。自西安以达潼关大道已否疏通。西安防守情形如何。雷正绾病体已否痊愈。是否前赴盩鄠。追剿遭逆。抑赴凤翔援救。凤郡情形。能否稍松。副将王梦麟能否得力咸阳一带。军情若何。发逆由汉阴石泉西窜。究在何处。固原失守以后。回情是否猖獗。瑛棨形同木偶。无足深责。该大臣身任统帅。全省均归统辖。朝廷宵旰焦劳。日昃不遑。体谅臣工。无日不以为念。该大臣感激知遇。自当力图埽荡。岂得稍自暇逸。或与在事文武稍存忌克之心。不能和衷共济。以致军务不能迅速蒇事。殊非朝廷委任之意。著多隆阿将近日进兵情形。并垂询各情。详悉覆奏。以慰廑念。闻王阁村羌白镇克复时。于地窖中穵掘银三百余万两。黄金六万两。朝廷惟以拯民水火为急。原可置之不问。第此项银两。若不分给有功将弁兵丁。则无以鼓其奋勇之气。而该兵丁挟此重赀。恐意存已满。不肯力战。或纷纷挟赀告假回籍。大非朝廷优待勇丁之意。并著该大臣据实具奏。毋稍隐饰。将此由六百里谕令知之。　　

○又谕、熙麟奏、驰抵庆阳察看回势。沥陈筹办情形。并设法安置塘汛。密速运饷各摺片。熙麟行抵庆阳。本拟进攻固原。而瓦亭峡等险隘。悉为贼踞。熙麟仅带黄得魁等数百兵勇。势难冒险前进。该督因奉有解散胁从谕旨。遂拟作定胜二说。讲解一篇。一并张贴晓谕。予限四十日。令各处回众一律输诚。值此进退维谷之际。权宜办理。亦是应变之法。惟该回未受惩创。恐非虚声所能慑服。且转瞬限期将届。万一该匪负嵎如故。而各路援兵未集。我军虚实。为贼所知。则情见势绌。更难措手。熙麟前调延缓镇兵一千名。现在已否到齐。归化城兵计已起程。著该督迅催前进。并飞调各路援兵。齐会庆阳。相机进剿。攻破瓦亭峡口。以通大路。庶可迅赴固原。不至日久延蔓。至平凉府城既未被围。回踪现在麕集何处。其平凉收存协饷。既拟陆续运回庆郡。总当督饬地方官弁。严密运送。毋赍盗粮。前据恩麟奏、回目王大桂等真心投诚。又据贡生道以德等呈诉马化漋匪党纳青汰等势甚猖獗等语。此次熙麟摺内所称王大桂已称伪号。是否即系前次投诚之人。至降贼知州马文伟开门迎贼。实堪痛恨。其纳姓回子。是否即系纳青汰等一股。并著查明覆奏。甘省兵单饷绌。而回种之繁。十倍他省。该督现在办理苦衷。朝廷自能洞悉。该督惟当通盘筹画。计出万全。以副委任。将此由六百里谕令知之。　　

○又谕、沈葆桢奏、法国传教士罗安当到浔。现饬九江道将应给该教士赔款五千两。就近提银交付。其吴城地基。亦由该道转饬该同知遵照办理。惟据南昌县呈验通衢揭帖。有四维不日来省商集照前议行事等语。罗安当上年到京。经总理各国事务衙门再三开导。令其暂缓回江。该教士坚执不从。止得准其前去。复谕令官文于该教士到汉口时。设法挽留该教士并未谒见官文。现已由湖北护送到浔。是其即欲晋省。已可概见。沈葆桢令九江道付给赔款。吴城同知照给地基。若该教士闻知省城物议纷腾。自知慎重。不即赴省。该抚自可相机办理。如果执意前来。沈葆桢务当遵照和约。熟筹妥办。揣该教士晋省之意。无非欲谒见大吏。以为体面。遇有与地方士民交涉事件。随时可以禀明剖断。该教士如果安分传教。该省士民。亦何必无故寻衅。致滋事端。如该教士藉传教为名。阴行不法。或干预地方公事。该抚即据实咨明总理各国事务衙门。会同该国公使惩办。总之与外国交涉事件。一切须持平办理。该抚断不可稍存成见。致有偏抑。现在军务方殷。沈葆桢务当仰体朝廷不得已之苦衷。晓谕绅民。权宜时势。如该绅民不遵约束。恃众滋事。是止知逞忿沽名。不知顾全大局。必至又生枝节。沈葆桢身膺疆寄。不为一已利禄计。独不为国家时势计耶。该抚其妥为绥辑。务使中外相安为要。沈葆桢奏、逆匪图犯江境。严饬各军扼守。以杜窜越等语。昨据曾国藩奏、浙东之匪。无巢可归。蓄意就食江西。该大臣业经函致该抚豫为防范。即著速饬各路带兵员弁认真扼截。毋令阑入善地。抚郡为饶广后路声援。且系省垣门户。最关紧要。该抚仍当妥为布置。以备不虞。毋专恃景镇饶防。致有疏失。将此由六百里谕令知之。　　

○予江苏金匮殉难妇女孙许氏等二十三口旌表如例。　　

○乙卯。谕议政王军机大臣等、瑛棨等奏、详报省城一带情形。匪扑蓝田击退。派员驰赴凤翔防剿。并汉阴石泉解围后。发逆合股西窜汉中吃紧各摺片。逆匪四伪王。由石汉西窜。距汉中府城仅三十里。城固被围甚急。川匪蓝大顺。与该逆句通一气。现在毛震寿驻扎城固。分饬卢又熊专顾汉中。惟隘口纷歧。兵力单薄。该逆全注汉郡。设有疏虞。剿办又觉棘手。多隆阿雷正绾各军。均因攻剿回巢。势难兼顾。是陕南军情。十分紧迫。前经寄谕官文等饬令李云麟会同梁作楫。督率防守郧西二竹之兵。越境追剿。此时郧属已无贼踪。岂可藉防贼回窜为辞。株守楚境。且此股发逆本系由楚入秦。更不得以驱贼出境。遂可以塞责了事。严树森现因察看下游营垒。不克督兵西上。即著官文等严饬梁作楫、李云麟等。克日督率所部。驰赴汉中。相机进剿。傥该员弁意存畛域。玩愒不前。则是以邻为壑。该员等其能当此重咎耶。周达武一军。前据骆秉章奏称、现驻渠县。策应保甯绥定。第汉中不靖。蜀境亦难安堵。自应先其所急。廓清边患。著骆秉章速饬周达武星驰赴陕。会同汉南各军。并力剿洗。聚而歼旃。俾川陕楚三省边陲。永除后患。官文、骆秉章等、务当力顾大局。毋稍推诿。贻误事机。伊昌阿行抵蓝田。回匪率众来扑。经该副都统督率各军固守。游击陈德隆等督勇接仗。将贼压退。此项楚勇一千三百名。即著留守蓝田。以通文报往来之路。王梦麟前往凤郡。被回匪设计截杀。不克前进。实属怯懦无能。仍著瑛棨严饬该副将迅赴凤郡。毋任逗遛。多隆阿进取回巢。自应以肃清东路为要。但该大臣系督办全陕军务。省垣为根本重地。岂可不思兼顾。仍当调派数营。前往援应。疏通饷道。遏截逆氛。毋稍大意。雷正绾病已痊愈。即著多隆阿遵照前旨。檄饬该提督迅赴凤翔。以拯危急。省垣附近一带。回匪出没靡常。穆腾阿务当会同瑛棨。马德昭、随时派兵出剿。毋令该匪来去自如。益形猖獗。瑛棨奏、陕省军需孔亟。现派在籍湖北候补知府赵晏清赴楚劝捐等语。陕商在鄂省者。较川省为多。瑛棨拟仿照在川陕商一体捐输。自属可行。即著饬令赵晏清妥为办理。如有需地方官帮同劝导之处。并著官文等委派妥员。会同办理。前据骆秉章奏、卢又熊移营进偪斗山。被贼将营盘烧毁。此事未据瑛棨陈奏。本日瑛棨摺称、令其带领所部。专顾汉中。是否得力。著多隆阿、骆秉章、瑛棨、查明具奏。前命张亮基署理黔抚此旨令张亮基于到黔后宣示何以韩超遽得闻知。是否川省于行文黔省时。未经检点。竟行直书新衔。外省于此等要件。往往不知慎密。致生枝节。著骆秉章查明覆奏。将此由六百里各谕令知之。　　

○又谕、据秉章、韩超、先后驰奏云南省城失陷一摺。览奏曷胜愤懑。此时云南全省糜烂。惟东川昭通。尚未被回匪占踞。该郡与川黔毗连。若分道进剿。自是正办。而川黔军务未靖。兵饷两绌。恐亦徒托空言。惟有力守东昭。防其四窜。并于川滇拉壤处所。一体严防。留为他日进兵地步。韩超已派李有恒带兵驰赴东昭援剿。而兵力仍恐不厚。并著骆秉章酌派官军。一并驰往。协同防守。不准稍涉疏虞。致令滋蔓。广南与粤西接壤。著张凯嵩一体防范。毋任窜越。贾洪诏等尚在川省。著骆秉章即行知照。饬令迅赴东昭。协同防剿。以系人心。不得任意逗遛川境。致干重咎。到任后即将滇省一切情形。迅速陈奏。骆秉章折内所称逆回马荣。是否即系马如龙。滇省文武下落。究竟若何。督抚司道等死难情形。均著一并详查具奏。其总督一缺。现尚未得其人。著俟＜??闲＞放有人。再令前进。张亮基现在谅已早抵黔省。劳崇光亦将次可到。即著会商妥筹堵御。毋得稍涉推诿。韩超另片奏、因病请假。并请饬催张亮基到省接印等语。韩超以道员擢署巡抚。受恩优渥。岂得以接署有人。辄思诿卸。著传旨申饬。张亮基未到以前。韩超于一切应办事宜。仍著认真办理。不得存五日京兆之心。将此由六百里各谕令知之。　　

○又谕、韩超奏、回匪占踞云南省城。东昭等府吃紧。调派镇将带兵赴援。请饬催欠饷一摺。回匪占踞云南省城。并图窥伺东昭两郡。必须竭力保全方有进兵之路。韩超现派李有恒统带所部由东川昭通一路进剿。惟滇省饷项久绌。军需万难措手。现当防剿在在吃紧。一应军装口粮。不可不宽为筹备。著骆秉章、晏端书、黄赞汤、毛鸿宾、沈葆桢、各将欠解黔饷。每月拨解四五万两。以济要需。该督抚等务当顾全大局。先其所急。按月如数解往。毋稍延误。将此由六百里各谕令知之。　　
</div>
    <div class="pagination">
<a href="清实录同治朝实录_page103.html">上一页</a><span>...</span><a href="清实录同治朝实录_page99.html">99</a><a href="清实录同治朝实录_page100.html">100</a><a href="清实录同治朝实录_page101.html">101</a><a href="清实录同治朝实录_page102.html">102</a><a href="清实录同治朝实录_page103.html">103</a><span class="current-page">104</span><a href="清实录同治朝实录_page105.html">105</a><a href="清实录同治朝实录_page106.html">106</a><a href="清实录同治朝实录_page107.html">107</a><a href="清实录同治朝实录_page108.html">108</a><a href="清实录同治朝实录_page109.html">109</a><span>...</span><a href="清实录同治朝实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
