<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 152 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 152 页/共 1860 页</h1>
    <div class="content">○乙酉。封贝勒颇罗鼐、为郡王。谕曰。西藏贝勒颇罗鼐、遵奉谕旨。敬信黄教。振兴经典。练兵防卡。甚属黾勉。著加恩晋封郡王。　　

○礼部议覆云南巡抚张允随奏称、应付火居道士。内有老疾无归者。姑给度牒。仍注册。不许招徒。但部议。止于册内注明。牒内究无分别。应令地方官。查明从前给过度牒。于照内大书不许招受生徒字样。钤盖印信等语。应如所请。以杜影射招徒之弊。又称、缴销度牒。请照缴销贡监吏员执照之例。将销字戳记。印于牒面。并年终汇总报部等语。应如所请。以杜漏缴顶替转卖之弊。从之。　　

○丙戌。上诣皇太后宫问安。　　

○大学士鄂尔泰等、会议佥都御史陶正靖奏、北岳恒山。顺治初、于直隶曲阳县祭。十七年、因臣下之请。移于山西浑源州祭。废数千年相沿之典。而从流俗傅会之说。所宜详订等语。臣等谨按钦定书经传说汇纂内。北岳恒山小注、载地理今释云。北岳、禹贡作恒山。在今大同府浑源州南二十里。接直隶正定府界。按恒山、自班固汉志、载于上曲阳。而郦道元水经注以下、咸宗之。然今曲阳县治、距山一百四十里。不若浑源州之近。我朝自顺治十七年、厘正祀典。参考舆图。移祀浑源。山灵妥侑。诚宜率由旧章。不必更议。又奏、康熙六十一年、增祀前代帝王、百四十有三。名臣、四十。当日礼臣、未能详绎圣祖仁皇帝谕旨。故所增祀者。尚有未当。亦多阙略等语。臣等参考经史、公同详议。如所称夏王孔甲。商王祖甲。史记讥其淫乱。但史记杂采诸家。原有未可尽信者。如夏王孔甲。豢龙铸剑。杂见他书。别无荒淫之迹。至祖甲、为商贤君。书经无逸篇、谓能保惠于庶民。后之论者。自宜援经以正史。不应执史以疑经。周悼王、立未踰年。国遭多难。左传并无见害于子朝之文。西汉之元成。东汉之桓灵。以及唐宋之季。虽政教式微。但蒙业而安。犹然共主。明武宗、除宸濠。殛刘瑾。尚能任用贤才。不得以神熹并论。臣等伏思现在增祀诸帝王。仰荷圣祖仁皇帝、世宗宪皇帝、钦定。毋庸复有损益。至称唐之宪宗。虽不克正终。然有中兴之功。当以明愍帝为比。查宪宗。削平方镇。力致中兴。唐之威令。几于复振。但任用非人。殒身宦寺。是以圣祖仁皇帝、增祀愍帝、而不及宪宗也。又称、魏之孝文。周之世宗。卓然一代令主。国家每遇大典。专官祭告。而庙祀缺焉。毋乃自相缪戾等语。查魏孝文、周世宗、勤于为治。留心邦本。可称令主。但偏据一方。从前定议。俱不与从祀。至每遇大典、专官告祭。所以著六朝、后五代、未有如二君之贤者。义各有归。应将该佥都御史所奏增祀未当、及阙略之处。毋庸议。又称从祀诸臣、遗漏最多等语。臣等伏思名臣应运代生。祀典尊崇。礼宜详慎。故虞世九官。工垂不与。若商之伊陟、臣扈、巫咸、巫贤、甘盘、周之闳夭、泰颠、散宜生、南宫括、载在尚书。人所尽晓。而当日增祀、未经议及。他如令德孝恭若君陈、世笃忠贞若君牙。均不在列。实缘人才之盛、难遍及也。东汉第五伦、奉公尽节。载于记传。但汉代如宋宏、卓茂、袁安、鲁恭辈。行义俱与伦相上下。未可概从议增。魏之高允、无论已。若唐魏徵、宋王旦、元耶律楚材、明王恕、杨廷和等。皆有可称之绩。而祀典不及。盖于同时同列中。较德量功。取彼遗此。诚难其人而重其事也。应将该佥都御史所奏从祀诸臣、再加详订遗漏之处。毋庸议。又称礼书例内、正俗一条。整齐教化。每见臣庶之家。简于祭祀。侈于婚丧。请敕部通行各衙门。传知属员。并候选进士举贡。凡本处习俗、悖理伤财之事。许据实开送到馆。部臣、纂修官、会同商酌。若所费无多。于礼未悖者。姑从猎较之义。其一切伤化耗财等事。汇奏饬禁。载入礼书。犯者。以违制论等语。臣等窃惟皇上特谕儒臣、编辑礼书。务使群黎百姓。易知易行。诚宜去奢从俭。大为之防。以整齐而教化之。应如所奏。敕部通行办理。从之。　　

○吏部疏请。恭修太庙工程、坚固整齐。遵旨议叙。和硕庄亲王、和硕和亲王、照例咨宗人府议叙外。应将吏部尚书公讷亲等、分别议叙、得旨。讷亲、海望、魏廷珍、阿克敦、张廷瑑、许希孔、史贻直、班第、钟保、韩光基、常明、阿里衮、俱著加二级。丁皂保、王鋐、俱著加二级。注册。来保、著将议叙所加二级。准其抵销降二级。仍降二级留任。余依议。　　

○丁亥。命兵部尚书杨超曾、充经筵讲官。　　

○旌表守正捐躯之安徽太和县民徐常妻、李氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六　　


大清高宗法天隆运至诚先觉体元立极敷文奋武孝慈神圣纯皇帝实录卷之一百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。十二月。戊子。月食。　　

○兵部议覆侍郎今授河南巡抚雅尔图奏、出京赴豫时。由直隶沿途所见。三五里即设墩台。至河南汤阴、直抵开封。每十里、始一墩台。既不高大。兵械俱平常。且墩台坍损甚多。三五里、虽有小墩台。并不见兵械。请下抚臣会镇饬属查勘。照直隶式修办等语。应令该抚镇等、将因何旷废员弁。查明参处。豫省现当水患后。察匪为重。应如所请。饬属勘明、联络修建。又称、豫省大道、树木缺少。询系砍伐未补。沟道亦渐浅塞。请下抚臣。饬属补树开沟等语。查种树定例、久经工部行文各省遵办。如有枯损补栽。何得任人砍伐。应令将奉行不力之文武官弁查参。仍令如式赔栽。并开深沟道、以备蓄洩。从之。　　

○以故四川班佑寨土千户完布桑顿之侄相巴扎舍、休致贵州丰宁上长官司土官杨师震之子文谟、袭职。　　

○己丑。稽察宗学吏部侍郎喀尔吉善等奏、请颁发圣祖仁皇帝御制文集、世宗宪皇帝御制文集、并御纂诸书、得旨、如所请行。　　

○兵部议覆贵州提督王无党奏、武职官例不得原籍题补。窃思武职、与文员办刑钱案件。恐其徇私者不同。黔省全属苗疆。请将副参游都守中。熟悉苗情之员。照江浙距籍五百里之外题补。于本内声明等语。系为因地制宜起见。应如所请。副、参、游、都、准按衔缺题补。守备、照教职例、于本籍隔府地方拣补。从之。　　

○追予从前死事之镶红旗汉军、鄂隆矶尔阵亡、陕西高沟堡守备刘士瑀、北路军营阵亡、马兵陈世贵、炮手周鸣岐、通乌鲁克达巴汉阵亡、马甲张璧等、四员名。正黄旗满洲、和通呼尔哈阵亡、副都统兼侍郎舒楞格、坐台拒贼身殁、原任郎中舒绅、嘎思地方阵亡、头等侍卫楞格等、三员。和通呼尔哈阵亡、长枪护军达塞、田保、塔琫阿、伊常阿、常寿、成明、常勇、多尔济、鄂琫额、巴林、五林太、和升额、六十、巴陵、长安、琦齐克、额尔图、常亮、格勒滕、鸟枪护军大头、四黑、阿尔珊、六十九、伊勒图、巴太、富勒浑、伍达那、佛约洛、八十三、护军部委护军校玛呢、五十九、护军达赖格根图、巴克唐阿、阿呢图、拴柱、格根、乌宁阿、拜灵阿、长鋡马甲多隆武、爱星阿、七十四、常保、五十儿、四达塞、扎布善、色克图、四达色、鸟枪马兵桑格、格垒、金州、苟尔、乌金泰、炮手马兵鹤山、七十四、马甲查什、炮上领催佛保、乌逊珠勒阵亡、长枪护军三达塞、五雅图、索诺木、鸟枪护军阿南达、赫特赫、巴金泰、留保住、五达塞、花塞、五达色、护军常保、部委护军校鹤顺、长枪马甲时神保、白达塞、鸟枪马甲九格、家选兵鹤山等、七十三员名、正黄旗汉军、征扬州阵亡、骁骑校委署章京金应得、一员。正白旗汉军、滦州阵亡、骑都尉滕应元、福建海澄县猪头山阵亡、一等轻车都尉滕天成等、二员。正红旗满洲、湖广茂龙山阵亡、前锋沁布、一名。正红旗蒙古、征厦门阵亡、护军参领伯起、一员。镶白旗满洲、和通呼尔哈阵亡、骑都尉又一云骑尉佐领伊成额、福建城蒲涝阵亡、二等护卫满辟等、二员。镶白旗蒙古、和通呼尔哈阵亡、宁夏驻防骁骑校部委参领七十三、长枪护军索柱、花塞、定保、阿木祜朗、巴彦、鸟枪护军林保住、伯住、阿鼎、马济泰、二达色、前锋巴图、得寿、占萨、威格、护军巴达克图、八格、六十九、素柱克图、炮手马兵禅布、鸟逊珠勒阵亡、长枪护军三保等、二十一员名、镶红旗蒙古、北路军营阵亡、佐领瑚申泰、理藩院员外郎阿里玛、和通呼尔哈阵亡、长枪护军校色麟保、长枪护军阿麟太、寿禄、额尔忒、李绅保、七克慎、永贵、多隆武、雅兰太、毕里克图、乌巴什、哈拉勒岱、三成、阿里衮、伊拉齐、黑格、刚噶尔、法福、鸟枪护军伊灵阿、布兰太、依凌阿、成德、七格、诺木什里、歪图库、达尔扎、额尔格图、达赖、拜逊戴、讷尔布、伊拉齐、乌兰泰、三格、永德、留住、敢太、四保、何麟、前锋海成、阿什达、花德、护军巴彦太、何晋太、索柱、玉柱、七克滕、伊拉齐、部委护军校孟珂、乌尔图那苏图、纳兰、苏珠克图、长枪马兵拜色、鹤善、达兰太、色伦、鸟枪马兵鄂勒济太、双保、八十、八宝、炮手领催三布岱、炮手马兵成德、索住、博尔和、额勒德、七金、鄂纶太、乌逊珠勒阵亡、长枪护军世德尔库、鸟枪护军福青、二达色、委护军孟珂、三达色、前锋乌雅图、部委护军校伯楞太等、七十五员名。正蓝旗蒙古、和通呼尔哈阵亡、长枪护军乌里克图、乌尔图、巴彦奇尔、卓那苏图、侉色、色克、巴图、阿尔善、岱明、玛瑙、六十三、四格、瑚图礼、八达克图、六达色、巴克三、鸟枪护军噶尔珠、常安、官福、七楞、傻色、瑚弼图、常生、寿福、关住、富来、众神保、富保、鸟枪马兵佟锁、鸟枪护军部委护军校丹巴、护军苏崇阿、巴彦、色克图、福保、观德、布忒噶尔、立柱、巴匝尔、卓特巴、贵全、长枪护军立格、前锋图思图、巴岱、瑚图克、海禄、扎拉芬、长枪马兵沙拉、尚阿太、萨灵阿、扎木扬、常泰、讷克图、巴图赉、傅桂、炮手兵武达纳、五十一、马兵黑达色、乌逊珠勒阵亡、长枪护军素拉克图、五占、观音保、林保、鸟枪护军素珠克、雅同阿、阿玉什、护军哈尔口、阿尔萨兰、扬桑阿、沙哩、前锋黑寿、长枪马兵四十九等、七十员名。正蓝旗汉军、镇江城殉难、三等轻车都尉佟丰年、福建漳州府祖山头阵亡、骁骑校刘养元、骂贼被杀、山西襄坦县知县佟学诗等三员。镶蓝旗汉军、云南阵亡、领催张朝、倪文登、陕西阵亡、马兵蒋维新、王三、汉中阵亡、马兵何住儿、四川阵亡、炮手夏世忠、江西阵亡、马兵柳尚英、王安邦、岳州阵亡、马兵白九子、荆州阵亡、马兵丁成友、领催李成、武印文、福建阵亡、马兵信安国、加官、年子、杨五、周进、寇有才、炮手刘生广、福建海澄阵亡、马兵线有福、安保、戴存住、杨明、张回子、李有福、王朝臣、朱光祚、沈喜子、孟玉孝、项二、小保子、刘得胜、西藏阵亡、骁骑校张云龙、通乌鲁克达巴汉阵亡、右卫兵张宏信等、三十四员名。共二百九十员名。补入昭忠祠。　　

○庚寅。上御勤政殿听政。　　

○兵部议覆云南总督公庆复疏称、土备弁刁细闷纳等、虽非世职可比。但普洱府管辖之普藤、猛遮、思茅六困、倚邦、猛腊、猛乌、易武、整董、等处地方。大小不同。均属边要。远隔普洱四五站、八九站、不等。且瘴疠最甚。遇有缓急。流官鞭长不及。非量给土员职衔。夷性蠢顽。难资约束。请分别给衔、承顶管事等语。应如所请。除普藤土守备刁猛比故缺。已降给刁先猛土千总职衔管事外。其猛遮土守备刁细闷纳、将来承袭时。应降给土千总职衔。思茅六困土千总刁辅国、倚邦土千总曹当斋、猛腊土千总召糯等三员。均降给土把总职衔。猛乌土把总召匾。易武土把总乍虎。整董土把总召音等三员。原系把总职衔。无可再降。仍给土把总职衔。承顶管事。从之。　　

○免河南商邱、宁陵、永城、夏邑、南阳、邓州、新野、舞阳、汝阳、上蔡、等十州县。本年水灾、地丁银、三万四千六百四十四两有奇。米、一千五百十八石有奇。漕项银、一千四十五两有奇。　　

○以总管内务府大臣镶红旗满洲副都统阿里衮、为兵部右侍郎。降调盛京工部侍郎希德慎、为都察院左副都御史。　　

○以故陕西固原提督三等子王进宝元孙王永、袭爵。　　

○辛卯。上诣皇太后宫问安。　　

○免换防官兵扣还借项。谕、从前定议、西路派换哈密等处防兵。官员、借给一年俸银。马兵、借给银六两。步兵、借给银四两。其备战兵。遇有调遣。官员、借给二年俸银。马兵、借给银十两。步兵借给银六两。俱于回营之日、在俸饷内。分年扣还。朕念官兵人等。远役劳苦。回营之日、复将俸饷坐扣。其差操防汛、以及养赡家口等费。未免艰难。著将所借银两。俱行赏给。免其回营坐扣。嗣后如有派拨。即照所备银两之数赏给。以昭朕优恤戎行之至意。　　

○户部议覆贵州总督张广泗疏称、查议黔省各税口地方、乡镇落地税、暨土产等物税款。一、贵阳等属、所产茶、菸、黑香、木耳、花椒、藤、篾、等物。不过零星数觔者。请免徵税。外省兴贩。及本地土产、数及百斤者。仍照额徵收。查与例符。应如所请。一、大定、铜仁、等六处。所属城市牙行。包纳猪羊税。屠户帮纳杂税。概请裁革。查该省赋役全书。旧载有杂税牙帖等银。并非额外加税。至遵义等处。系城市税。非乡村可比。应令照旧徵收。一、铜仁府城南门地租。因城圯、民自造屋。认纳地租。现议清出基址建城。此项地租。请汰。查该处地租、起自何年。现在前项民居。曾否拆毁。应令查覆另议。一、遵义府、桑木关靛税。每年不论出靛多寡。照额纳税。实为民累。请裁革。查该处靛税。定额何年。因何不能照旧输纳。应令查覆另议。一、遵义府黄滩、羊岩、等渡盐税。凡川来盐觔、已经纳税本城。运至各渡。又复徵税。请裁革。再遵义既归黔辖。税则请归画一。查黔省盐法志书内。该府并无额徵盐税银两。又遵义则例、每盐一驮、重约一百四五十斤。徵课一钱。黔省则例、每盐百斤。徵课二钱四分。与盐法志内开载不同。应令详查另议。一、大定府属之六归河。黔西州属之猓结河。贩卖川盐。相沿收纳半税。原非额设。以致两岸重徵。请裁革。查此项税银。奏明入于通省税羡。充各官养廉公费之用。今经请裁。于廉费有无不敷。应令一并查明。分案题覆另议。从之。　　

○以正红旗蒙古副都统法珠纳、为正黄旗护军统领。　　

○旌表定正捐躯之山西崞县民艾采银子妻、兰氏。　　

○壬辰。准噶尔夷使哈柳等入觐。谕曰、尔台吉噶尔丹策零奏章。朕已觐览。悉遵谕旨。朕深嘉与之。朕为中外共主。惟思与普天之下。共享昇平。今噶尔丹策零、既遵朕旨定界。嗣后近边居人。各安故土。更无争竞。永远安生矣。至所请进藏熬茶。乞用三百人。朕已允行。至贸易之事。朕命大臣、与尔定议。去年尔来。今年又至。克成和好。尔与有荣施。朕向欲加恩于尔。尔初到时、即欲命尔进见。因闻尔有足疾。故至今日、始令入觐。尔善自调理。近年节时、朕再令尔入朝。　　

○礼部会议兵部侍郎今授河南巡抚雅尔图奏、湖广、山东、河南、等省。常有邪教之事。豫民尤愚而易诱。每有游棍僧道。假挟治病符咒诸邪术。以行医为名。或指烧香礼斗。拜忏念经。求福免灾为词。哄动乡民。归依其教。展转纠集多人。奸宄百出。且大河以南。山谷深邃。奸徒便于藏匿。山居百姓。本有防身刀械。少壮又习悍俗。如少林寺僧徒。素以教习拳棒为名。聚集无赖。邪教之人。专意煽惑此等人入夥。与其发觉后。四出擒拏。尽寘诸法。何如豫先防察晓谕、设法潜消等语。查禁止师巫邪术。律有明条。雍正五年十一月内。钦奉世宗宪皇帝特谕、严禁学习拳棒。应如所奏、行令河南抚臣。转饬各该地方官。密行稽查。傥有前项邪术匪徒。诱骗无赖入夥。严拏究治。被诱之人。分别照例治罪。其游方僧道。除验明照票。踪迹诡谲者。虽无煽诱情事。递籍收管。倘邪教有据。严拏究办。务尽根株。至少林寺僧徒。向习拳棒。恐少壮无赖。学习滋事。亦应严禁。违者究治。其深山邃谷。饬文武官、会遣兵役搜查。仍约束毋得滋扰。至现办梁朝凤案。党类尚多。或有似此邪教未发者。亦应如所奏、出示开谕、凡习教者。不拘本犯首从、及家属邻佑。自首。概免治罪。兼于每月朔望、宣讲圣谕时。地方官将律载邪教妖言各条。分晰讲解。并将雍正五年、严禁学习拳棒谕旨宣读。俾知警惕。又奏称、汝州伏牛山。界连伊阳、嵩、鲁、南召等县。山冈邃密。最易藏奸。闻抚臣已请设巡检一员。取阅山图。四面宽广。形势实属险要。必宜安设营兵。请敕抚臣、会同镇臣、妥议安设文武官弁。添拨兵丁。其余属境似此者。一并查勘酌议等语。查伏牛山、业经九卿议准前巡抚尹会一题奏案内。准添巡检一员。弓兵三十名。并令该管道员。各县印官、武职、按季入山巡查。并非专责巡检弹压。应将所奏、毋庸议。从之。　　

○兵部议覆侍郎凌如焕奏、直省盘查军器。保题时皆称完备。而据各营详请动款修造者。不一而足。请酌造修军器定限。比例核准。残损者。根究追赔。不得藉口冒支公帑等语。查军装器械。大者动项开销。小者公费扣用。各省盘查军器。保题后。或有损缺。咨到臣部。必详查何年制造。因何残敝之由。再令咨部覆核。始准动项修补。但不得定以年限。至诸器中、原有修整成例。若旗、帐、锣锅、鍫锄、弓、箭、藤牌、刀、枪、炮位等项。断无同时制造之理。可以定其同时朽敝。今若定以年限。则未及期而损敝者。不敢违例请修。必致操防时、器械不备。若责令修整。则工价不能违例动项。势必苦累弁兵。及期而未至损敝者。或且以尚堪应用之器。私换朽敝之物。一概藉例请制。转糜公粮。是定限修整之说。言似近理。事属难行。臣等公酌。嗣后一切军器。除征调往回。易滋损坏。自应即修。至居守兵器械。惟操演。及差遣时。遇有损伤。查明取该管官保结。照例动项修整。若寻常在营汛该班所用。倘或不加珍惜。无故损伤。朦混请修者。查出。责令赔修。仍将该管官议处。又称、直省各营。豫备五年火药。不难于配合。而难于看守。硝磺性烈。配合之后。其烈尤甚。请五年豫备。仍照例采办。其收贮之药。止须陆续配合。豫备之药。硝与磺。各一处。分别收藏等语。查豫备火药成例。卑湿地方、量备三年。高燥地方。量备五年。复恐年久霉黰走洩。成造后、定以每年出陈易新。若令陆续配合。万一急需。骤难成造。所关甚大。且硝性咸而善走。配以磺炭。始可久贮。若将未配之硝。另置他处。必致霉变走洩。虞其性烈生火。惟在小心慎防。不在配合多寡。应将所奏、毋庸议。仍行直省将军、督、抚、提、镇、等。饬各营、将从前照例成造之药。加谨收藏。倘有疎虞。典守弁兵严处。从之。　　

○予故原任浙江总督李卫。嘉兴府知府卢崇兴。广东总督孔毓殉。湖北巡抚陈诜。福建邵武府知府张一魁。直隶阜城县知县李国华。安平县知县陈宗名。入祀各该省名宦祠。原任湖北巡抚费金吾。福建巡抚陈滨。户部右侍郎吕履恒。贵州道监察御史王大纶。湖南邵阳县拔贡生简文灏。原赠礼部尚书蔡世远。原任临蓝参将殷壮猷。新安县武举赠翰林院编修张梦兰。饶阳县处士刘元龙。入祀各本籍乡贤祠。　　

○以休致云南陇川宣抚司、多世臣子。多益善。故四川明正司属、德尔格忒宣慰司、丹巴齐立次子。喇嘛朋错丹巴、袭职。　　

○铸给直隶宣化城守营都司关防。　　

○癸巳。谕、据川陕总督鄂弥达、甘肃巡抚元展成、奏称、上年宁夏等处。陡遇震灾。旋被水溢。摇坏三渠。损塌老埂。荷蒙天恩多方抚恤。同于再造。所有委办各员。皆能仰体皇仁。实力急公。其总理赈务者。则宁夏道今调肃州道钮廷彩。总理赈务、兼督渠工老埂者。则宁夏府知府臧珊。兼办赈务渠工者。则有裁缺新渠水利通判刘炆。陇西县县丞高崶。试用州同何世宠。赵锡谷、钱孟扬。原任金县知县杨駉。原任西和县知县李寿浵。原任金县知县刘元藻。原任西和县知县马履忠等、九人。其专办一事者。则有宁夏水利同知费楷等、二十一人。可否邀恩议叙、以示鼓励等语。朕思赈恤灾伤。原系地方有司及试用人员。职分应为之事。但上年宁夏等处之灾。非平时水旱可比。应将总理之钮廷彩、臧珊、及办理赈务渠工之刘炆等、九人。交部分别议叙。后不为例。其专办一事之费楷等二十一人。不必议叙。该部即遵谕行。　　

○授原任大学士朱轼子、翰林院庶吉士朱璂、为检讨。　　

○甲午。谕理藩院、本月二十四日、著在中正殿西厂子内、照去年之例。赏赐蒙古等饭食。嗣后每年赏给蒙古等饭食之处。临时提奏、　　

○又谕、据署西宁镇总兵李如柏奏称、西宁镇自雍正十三年起、至乾隆四年。共应存缺旷银、二万一千五百六十余两。盖因办理军需以来。款项纷繁。不能按年销算。是以存贮如许之多。营中官弁、因而挪移动用。钱粮率多不清。应将缺旷一项。不必待至销算时、即为解缴司库。自无挪移牵混之弊。再查标下生息、亏欠四千六百余两。现在勒补者勒补。其不即补还者。业已揭参。已具禀督臣鄂弥达、会商提臣瞻岱、俱照覆办理等语。陕甘自军兴以来。各提镇营内钱粮。多有不清。朕久已闻之。据李如柏所奏西宁一镇如此。其各该提镇。自应一体查办。以清夙弊。可即行文该督提等知之。　　

○召车臣汗达玛林等、王、贝勒、贝子、公、扎萨克台吉、和硕额驸等、赐茶。谕曰、尔等朝贺元旦。来请朕安。故召入尔等赐茶。二十四日、仍照上年之例。赐尔等饭食。现今准噶尔台吉噶尔丹策零、遣使臣哈柳前来。一切俱遵朕所降谕旨入奏、从此边陲宁谧。每年尔等来京。我君臣常可如此庆会。永享昇平之福矣。　　

○又谕、达玛林之游牧处稍远。未知内地规矩。而又年幼。以致冒昧从事。看来人尚聪明。有可成就气象。著在乾清门行走。王、塞卜腾旺布、著在御前行走。　　

○大学士鄂尔泰等。议准稽查宗学侍郎喀尔吉善等奏、宗学生徒。现有二百余人。教习仅十四员。请通计在学生徒。按十名、派设教习一员。以专责成。未满十名者。即在各教习名下均派等语。应如所请。令宗人府。移咨礼部。按数增添。嗣后如有应添设处。亦俱照办。至所称宗学五年大考一次。果有进益者、留学。不加增长者。出学。亦应如所奏、分别去留、以示鼓励。从之。　　

○命翰林院侍读刘藻、在阿哥书房行走。　　

○以故工部尚书三等男高其倬子高恪。袭爵。　　

○乙未。都察院左都御史查克丹等。参奏四川道御史褚泰。因扬州盐商曹翰思、挟赀来京。欲将乙卯纲引十六万道。另给无引之商、认领运销。遍求门路。觅人陈奏、该御史听人说合。受贿银五百两。遂以盐政变通之法。除引窝居奇之弊、缮疏入告。是日、山东道御史宫焕文、亦以前情参奏、得旨、褚泰、著革职。交部严审定拟具奏、　　

○丙申。谕准噶尔夷使哈柳等、此次尔台吉噶尔丹策零、遵朕谕旨具奏、甚属恭顺。尔来正值新正。朕有赐噶尔丹策零缎匹磁器。尔可先令人持往给赐。尔去年曾来。今年又来。以息事宁人之故。往返再三。克胜使命。朕甚嘉之。今日适跳步扎。是以召尔入观。往年朕亦出视。但需时甚久。朕在上。尔等或不安。今年朕特停止出视。汝等可安坐畅观。随赐哈柳等缎匹、磁器、有差。　　

○以应袭三等子安保子永福、袭爵。　　

○丁酉。孝庄文皇后忌辰。遣官祭昭西陵。　　

○上诣皇太后宫问安。　　

○工科给事中朱凤英奏、本年河南之南、汝、江南之凤、泗、山东之济、曹、直隶之河间等处。旱涝不齐。收成歉薄。已蒙多方轸恤。咸庆乐生。近闻有等奸匪。混迹游民。偷窃抢夺。村舍骚然。其甚者、通衢塘汛相接。每有十数为群。手持白梃。夜窥商旅孤单。殴夺财物。昨闻南省差人赍送本章。凶徒突出。棍击坠马。驿卒闻声应护。知系官差。犹敢剥衣而逸。请饬督抚。严拏究惩。得旨、著交雅尔图、密行访拏速奏、　　

○以应袭一等男富森额子永顺、三等男玛尼子宗柱克、袭爵。　　

○戊戌。谕、据提督李绳武奏、哈密扎萨克贝子额敏、于十二月初十日病故。并将额敏遗摺。一并呈进。贝子额敏、原系哈密扎萨克伯克。自军兴以来。殚竭悃诚。奋勉出力。我皇考屡加殊恩。晋封贝子。今闻溘逝。朕心深为悯恻。著行令提督李绳武。动支银一千两。与驻劄哈密办事之理藩院章京、前往奠醊。并晓谕额敏之妻子、加赏银两。其如何致祭、及承袭伊爵之处。著该部查例具奏、　　
</div>
    <div class="pagination">
<a href="清实录乾隆朝实录_page151.html">上一页</a><span>...</span><a href="清实录乾隆朝实录_page147.html">147</a><a href="清实录乾隆朝实录_page148.html">148</a><a href="清实录乾隆朝实录_page149.html">149</a><a href="清实录乾隆朝实录_page150.html">150</a><a href="清实录乾隆朝实录_page151.html">151</a><span class="current-page">152</span><a href="清实录乾隆朝实录_page153.html">153</a><a href="清实录乾隆朝实录_page154.html">154</a><a href="清实录乾隆朝实录_page155.html">155</a><a href="清实录乾隆朝实录_page156.html">156</a><a href="清实录乾隆朝实录_page157.html">157</a><span>...</span><a href="清实录乾隆朝实录_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
