<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 21 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 21 页/共 43 页
  </h1>
  <div class="content">
   钦定四库全书
　　续后汉书卷六十四　　　　元　郝经　撰
　　列传第六十一
　　呉臣
　　陶璜【父基　子威孙绥】　吾彦　滕脩【子并】
　　陶璜字世英丹阳秣陵人也父基交州刺史孙皓时交趾太守孙谞贪暴为百姓患会察战邓荀至擅调孔雀三千头遣送秣陵既苦逺役咸思为乱郡吏吕兴杀谞及荀以郡附晋武帝拜兴安南将军交趾太守寻为其功曹李统所杀帝更以建寜爨谷为交趾太守谷又死更遣巴西马融代之融病卒南中监军霍弋又遣犍为杨稷代融与将军毛炅九真太守董元衙门孟干孟通李松王业爨能等自蜀出交趾破呉军于古城斩大都督脩则交州刺史刘俊呉遣虞泛为监军薛珝为威南将军大都督璜为苍梧太守距稷战于分水璜败退保合浦亡其二将珝怒谓璜曰若自表讨贼而丧二帅其责安在璜曰下官不得行意诸军不相顺故败尔珝怒欲引军还璜夜以数百兵袭董元获其宝物船而归珝乃谢之以璜领交州为前部督璜从海道出于不意径至交趾元距之诸将将战璜疑断墙内有伏兵列长防于其后兵才接元伪退璜追之伏兵果出长防逆之大破元等以前所得宝船上锦物数千匹遗扶严贼帅梁竒竒将万余人助璜元有勇将解系在城中璜诱其弟象使为书与系又使象乗璜轺车鼓吹导从行元等曰象若此系必有去志乃就杀之璜遂克交趾皓因用璜为交州刺史璜有谋策周穷好施能得人心滕脩数讨南贼不能制璜曰南岸仰吾盐铁断勿与市皆壊其田噐如此二年可以一战而灭也脩从之果破南贼初霍弋之遣稷炅等与之誓曰若贼围城未百日而降者家属诛若过百日救兵不至吾受其罪稷等守未百日粮尽乞降璜不许给其粮使守诸将并谏璜曰霍弋已死不能救稷等必矣可须其日满然后受降使彼得无罪我受有义内训百姓外懐邻国不亦可乎稷等粮尽救兵不至且逾百日城中死亡者半将军王约反攻稷稷复请降乃纳之【谨按孙皓传注作王约反降呉人得入城获稷炅皆囚之与此不同】脩则既为毛炅所杀则子允随璜城既降允求复雠璜不许炅宻谋袭璜【谨案孙皓传注作炅亦不为璜等屈不言谋袭璜】事觉収炅呵曰晋贼【谨案孙皓传注作晋兵贼】炅厉声曰呉狗何等为贼允剖其腹曰复能作贼不炅犹骂吾志杀汝孙皓汝父何死狗也璜禽稷等送之稷至合浦呕血死孟干爨能李松等至建业皓将杀之或劝皓干等忠于所事宜宥之以劝事君皓从其言将徙之临海干等志欲北归虑东徙转逺以呉人爱蜀侧竹弩言能作之皓留付作部后干逃至雒阳松能为皓所杀干陈伐呉之计武帝乃厚加赏赐以为日南太守九真郡功曹李祚保郡附晋璜遣将攻之不克祚舅黎晃随军劝祚答曰舅自呉将祚自晋臣惟力是视尔逾时乃防皓以璜为使持节都督交州诸军事前将军交州牧武平九德新昌土地阻险夷獠劲悍歴世不宾璜皆讨平之开置三郡及九真属国三十余县徴璜为武昌都督以合浦太守【谨案太守晋书作太中误】脩允代之交土人请留璜者以千数于是遣还皓既降晋手书遣璜归晋流涕数日遣使送印绶诣雒阳武帝诏复其本职封宛陵侯改为冠军将军呉平罢省州郡兵璜上言曰交土荒裔斗絶一方重译而言连帯山海又南郡去州海行千有余里外距林邑才七百里夷帅范熊世为逋冦自称为王数攻百姓且连接扶南种猥多朋党相倚负险不宾徃呉时数作冦逆攻破郡县杀害长吏臣以尫驽昔为故国所采偏戍在南十有余年虽前后征讨翦其魁杰深山僻穴尚有逋窜又臣所统之卒本七千余人南土温湿多有气毒加累年征讨死亡减耗其见在者二千四百二十八人【谨按今晋书作二千四百二十人无八字】今四海混同无思不服当卷甲消刄礼乐是务而此州之人识义者寡厌其安乐好为祸乱又广州南岸周旋六千余里不宾属者乃五万余户及桂林不覊之辈复当万户至于服从官役才五千余家二州唇齿惟兵是镇又寜州兴古接据上流去交趾郡千六百里水陆并通互相维卫州兵未宜约损以示单虚夫风尘之变出于非常臣亡国之余议不足采圣恩广厚猥垂饰擢蠲其罪衅改授方任去辱即宠拭目更视誓念投命以报所受临履所见谨冒瞽陈又以合浦郡土地硗确无有田农百姓惟以采珠为业商贾去来以珠货米而呉时珠禁甚严虑百姓私散好珠禁絶来去人以饥困又所调猥多限毎不充今请上珠三分输二次者输一麤者蠲除自十月讫二月非采上珠之时聼商旅徃来如旧并从之在南三十年威恩着于殊俗及卒举卅号哭如丧其亲晋朝乃以员外散骑常侍吾彦代璜彦卒又以员外散骑常侍顾秘代彦秘卒州人逼秘子参领州事参寻卒参弟夀求领州州人不聼固求之遂领州夀乃杀长史胡肇等又将杀帐下督梁硕硕走得免起兵讨夀禽之付夀毋令鸩杀之硕乃迎璜子苍梧太守威领刺史在职甚得百姓心三年卒威弟淑子绥后并为交州自基至绥四世为交州者五人璜弟濬呉镇南大将军荆州牧濬弟抗太子中庶子濬子湮猷并有名湮至临海太守黄门侍郎猷宣城内史王导右军长史湮子馥于湖令为韩晃所杀追赠庐江太守
　　谨按目録此下有吾彦传今阙
　　滕脩字显先南阳西鄂人也以材勇为将封西鄂侯孙皓时代熊睦为广州刺史甚有威惠【原注王隠交广记呉后复置广州以南阳滕脩为刺史或语脩虾须长一文脩不信其人后故至东海取虾须长四文四尺封以示脩脩乃服之】徴为执金吾进位司空未拜广州郭马等为乱马本合浦太守脩允部曲督允转桂林太守疾病住广州先遣马将五百兵至郡安抚民夷允卒兵当分给诸将马等累世旧军不乐离别皓时又科实广州户口马与部曲将何典王族呉述殷兴等因此恐动兵民聚徒众攻杀广州督虞授马自号都督交广二州诸军事安南将军兴广州刺史述南海太守典攻苍梧族攻始兴先是呉有説防者曰呉之败兵起南裔亡呉者【谨按陈志作世亾者误】公孙也皓闻之文武职位至于卒伍有姓公孙者皆徙广州及闻马反大惧曰此天亡也以脩宿有威惠为岭表所服乃转镇南将军假节领广州牧率万人从东道讨之未得前马杀南海太守刘畧逐广州刺史徐旗皓又遣徐陵督陶濬将七千人从西道命交州牧陶璜部伍所领及合浦鬰林诸郡兵与东西军共击马未克而晋伐呉脩率众赴难至巴丘而皓已降乃缟素流涕而还与广州刺史闾丰苍梧太守王毅各送印绶诏以脩为安南将军广州牧持节都督如故封武当侯加鼓吹委以南方事脩在南积年为边夷所附太康九年卒请葬京师帝嘉其意赐墓田一顷諡曰声子并上表言亡父脩覊绁呉壤为所驱驰幸逢开通沐浴至化得从俘虏握戎马之要未觐圣顔委南蕃之重实由勲劳少闻天聼故也年衰疾笃屡乞骸骨未防垂哀奄至薨陨臣承遗意与榇还都瞻望云阙实懐痛裂切闻博士諡修曰声直彰流播不称行绩不胜愚情冒昧闻诉帝乃赐諡曰忠并子含初为庾氷轻车长史讨苏峻有功封夏阳县开国侯邑千六百户迁平南将军广州刺史在任积年甚有威惠卒諡曰戴含弟子遯交州刺史脩曾孙恬之龙骧将军魏郡太守戍黎阳为翟辽所执死之议曰孔子言卫灵公之无道康子曰奚而不丧子曰仲叔圉治宾客祝鮀治宗庙王孙贾治军旅夫如是奚其丧故无道之君尚能用人犹未遽亡也孙皓暴戾虽一朝不能有国者也而能畀抗以荆服任璜以南土屹然为国根柢是以穷凶极恶而与钜晋为敌者数十年况以道御之者也璜彦脩世牧交广威服岭海孙皓之亡足为尉陀皆放兵归命以功名终君子哉璜之服杨稷亦荀呉之降鼓也有古良将之规矣【原注左氏传晋荀呉帅师伐鲜虞围鼓鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑修而城军吏曰获城弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人防事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人以鼓子防鞮归】
　　赞曰蛮陬獠徼绡室珠窟遐外限阻易为翻覆朱鸟忽惊便乗黄屋汉呉载亡日车折轴民夷不耸万里清肃前有士燮后有三牧【谨案陶璜吾彦滕脩皆终于晋代故陈志不为立传此以三人本呉臣又相继牧交广事迹相合传是矣】







&lt;史部,别史类,郝氏续后汉书&gt;
　　钦定四库全书
　　续后汉书卷六十五上上　　元　郝经　撰
　　列传第六十二上上
　　儒学
　　经术总叙【易书诗春秋礼乐论语孝经孟子】
　　书契始宓犠氏下蔇虞夏商周有儒之实无儒之名而天下治仲尼集列圣之成则天之时以经世本三皇以为易则乎春以明隂阳之理本二帝以为书则乎夏以明帝王之事本三王以为诗则乎秋以明治乱之情本五覇以为春秋则乎冬以明尊卑之分贯之以礼乐则乎二气以通天人之际于是乎建皇极以用太极经世之制毕矣仲尼没七十子之徒防于诸侯揭焉标乎一世而以儒自名以道自私自鲁八儒外而真儒鲜矣【原注陶潜圣贤羣辅録孔子没后散于天下设于中国成百氏之原为纪纲之儒居环堵之室荜门圭窦瓮牖绳枢并日而食以道自居者有道之儒子思氏之所行也衣冠中动作顺大让如慢小让如伪者子张氏之所行也顔氏传诗为道为讽谏之儒孟氏传书为道为疎通致逺之儒漆雕氏传礼为道为防俭庄钦之儒仲梁氏传乐为道以和隂阳为移风易俗之儒乐正氏传春秋为道为属辞比事之儒公孙氏传易为道为洁静精防之儒】学有枝叶披其本实于是乎异端并兴有老庄杨墨申韩仪秦百家众流芜没秕稗啁啾喧聒不胜其激讦烦厌焚灭不足至于坑戮儒学几乎熄矣然而秦博士之所掌二帝三王之典籍犹存及项籍入咸阳一炬而尽祸尤酷于秦人汉兴髙帝过鲁以太牢祠孔子陆贾称説诗书叔孙通制礼仪复开后世儒学之原孝惠四年始除挟书律残门余士祛箝解禁排蓬荜振埃烬掇拾断烂而出焉公卿大臣皆挽彊蹶张之流萧相国以刀笔曹参事盖公文景好刑名而窦太后尊黄老【原注汉书曹参为齐丞相闻胶西有盖公善治黄老言使人厚币请之既见盖公公为言治道贵清静而民自定推此具言之参于是避正堂舍盖公焉窦太后好黄老言而窦婴田蚡赵绾等务隆推儒术贬道家言是以窦太后滋不悦】虽置博士具官待问而已传闻渐舛大义昧没仅存章句传注之学専门传家延引圣道言易则田何言书则伏生言诗则申公辕固韩生言
　　礼则髙堂生言春秋则胡母生董仲舒孝武隆
　　儒表章六经公孙以治春秋为丞相封侯学
　　者靡然向风始为学官置弟子员然好名崇侈
　　摈申公而黜董仲舒【原注汉书上使使束帛加璧安车以蒲裹轮驾驷迎】
　　【申公至见上上问治乱之事申公对曰为治者不在多言顾力行何如尔是时上方好文辞见】
　　【申公对黙然申公以病免归公孙性意忌外寛内深杀主父偃徙董仲舒胶西皆力也】
　　使司马相如严助难诎大臣【原注汉书上令严助等与大臣辨论】
　　【中外相应以义理之文大臣数诎其尤亲幸者东方朔枚臯严助吾丘夀王司马相如相如常】
　　【称病避事朔臯不根持论上颇以俳优畜之】文辞虽盛而儒学终
　　于不振孝宣起经生乃亲称制论定经义于石渠【原注汉书宣帝受诗于东海澓中翁髙材好学甘露三年诏诸儒讲五经同异太子太傅萧望之等平奏其议上亲称制临决焉施雠甘露中论五经于石渠阁】元成之际贡薛韦匡迭为宰相【原注贡禹薛广德韦贤匡衡也】增太学弟子至三千人及刘歆校综七畧凡三万三千余卷遗经逸典尽出而儒学始盛矣遭王莽更始之乱焚荡散落几复委地光武中兴収集经牒秘书稇载二十余两输之雒阳投戈讲艺息马论道至夜分乃寐鸿儒硕士云会辇毂立五经博士各以家法教授易有施孟梁丘京氏书欧阳太小夏侯诗齐鲁韩毛礼大小戴春秋严顔凡十四博士孝明之世临雍拜老横经问道至于期门羽林之士皆通章句匈奴亦遣子入学【原注后汉书明帝正坐自讲诸儒执经问难于前冠帯搢绅之人圜桥门而观聼者盖亿万计其后复为功臣子孙四姓末属别立校舍按选髙能以受其业自期门羽林之士悉令通孝经章句匈奴亦遣子入学】孝章大会诸儒于白虎观考详同异亲临称制如石渠故事着为通义【原注后汉书建初四年诏下太常将大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏】顺帝感翟酺之言【原注后汉书翟酺上言孝文皇帝始置一经博士武帝大合天下之书而孝宣论六经于石渠学者滋盛弟子万数光武初兴愍其荒废起太学博士舍内外讲堂诸生横卷为海内所集明帝时辟雍始成欲毁太学太尉赵熹以为太学辟雍皆宜兼存故并传至今而顷者頽废至为园采刍牧之处宜更修缮诱进后学卒从之酺免后遂起太学更开拓房室学者为酺立碑铭于学云】增广学舍至二百四十房千八百五十室梁太后诏大将军下至六百石悉遣子就学防学增盛至三万余生灵帝诏诸儒正定五经刻于石碑为古文篆三体书法以相参检树之学门【原注后汉书蔡邕以经籍去圣久逺文字多谬俗儒穿凿疑误后学熹平四年乃与五官中郎将堂谿典光禄大夫杨赐谏议大夫马日防议郎张驯韩説太史令单飏等奏求正定六经文字灵帝许之邕乃自书册于碑使工镌刻立于太学门外雒阳记太学在雒阳南开阳门外讲堂长十丈广二丈堂前石经四部本碑凡四十六枚西行尚书周易公羊传十六碑存十二碑毁南行礼记十五碑悉崩壊东行论语一碑毁礼记碑上有谏议大夫马日防议郎蔡邕名】于是汉之儒学防于三代之际矣故学道为汉室元气与治体污隆所以包举宓犠氏之先统承仲尼氏之后而垂万世之绪者也虽中更黄老之异申韩之文赋之浮王覇之杂继以恭显之防新莽之簒戚宦之乱党锢之祸而正臣义士不负所学拥卫宗社矫矫岳岳力与天争继之以死当建安末犹有郑服防敷畅经防卢植赵岐正色立朝孔融仗节死义诸葛亮委身存汉如董卓之暴曹操之奸倾天下倒四海却立瞪睨沥涎饮食不敢遂取儒效也章武纂统东京遗老留滞三方血并虎战躏籍坟典【原注后汉书初光武迁还雒阳其经牒秘书载之二千余两自此以后参倍于前及董卓移都之际吏民扰乱自辟雍东观兰台石室宣明鸿都诸藏典防文章竞共剖散其缣帛图书大则连为帷盖小则制为縢囊及王允所収而西者裁七十余乗道路艰逺复弃其半矣后长安之乱一时焚荡莫不泯尽焉】青衿转为介胄黉序鞠为茂草门传家业寖以坠丧且邺台三祖专尚辞章钟贾不学首登三事迄于正始盛为清谈经术荒芜儒者不作凡歴秦项莽卓四厄而卒为异端文景武宣光武明章之遗泽尽而三纲委地司马氏父子兄弟簒弑争夺而悖乱滋炽矣初司马迁为儒林传班固范晔二汉书皆有之今断自桓灵而下歴三国迄于晋初无大事业祗以经学名家至于寖微寖灭絶无仅有者复着儒学篇要终汉道云礼
　　虞书舜命九官曰咨四岳有能典朕三礼佥曰伯夷帝曰俞咨伯汝作秩宗夙夜惟寅直防帷清则礼之有官有书尚矣夫礼絜矩民彛经纬人道着天理之节文为之度数仪则使之周旋中节治人事神规心检身齐家以平天下故主于敬敬则直直则清而礼之大本立矣以是命之盖先王之志也书契以来代各有制至于夏商莫不有书及周公制作之际兼采并用酌其中而为之制经礼三百威仪三千大宗伯掌之其书备矣夷厉而下诸侯僣侈逾闲毁则遂去其籍王室文献渐亦废灭自孔子时已不得见其全祗有周公所着职官一书且多残缺乃与其徒讲明定着子贡裒集以为传七十子之俦相与为之记谓之仪礼而后经礼稍备歴战国秦汉诸儒相与授受志礼之变而言其义掇拾孔门余论各为传记曰礼记如曲礼少仪内则皆威仪三千之制也于是礼书有三其大经则着于周官仪礼其传义则见于礼记先王之盛意犹可稽也汉兴鲁有髙堂生传士礼十七篇而鲁徐生善为颂【原注苏林曰汉书仪有二即为此颂貌威仪事有徐氏徐氏后有张氏不知经但能盘辟为礼容天下郡国有容史皆诣鲁学之顔师古曰颂读与容同】传其子至孙延襄及公户满意桓生单次皆为礼官大夫而萧奋亦以礼显故言颂者由徐氏奋授孟卿孟卿授后苍闾丘卿苍説礼数万言号后氏曲台礼授闻人通汉戴德戴胜庆普德号大戴圣号小戴与庆普三家皆立于学官大戴授徐良小戴授桥仁杨荣普授夏侯敬及族子咸孝武时河间献王得礼古经五十六篇于鲁淹中及孔氏学七十篇与明堂隂阳王史氏记皆七十子后学者所记多天子诸侯卿大夫之制愈于后苍等推士礼而致于天子之説置不用亡之孔安国又献古礼经七十篇周官六篇记百三十一篇礼经即仪礼周官周礼也至刘向总得记二百十四篇戴德删其烦重为八十五篇戴圣又删为四十七篇建武以来曹充习庆氏学传其子褒撰汉礼郑众传周官经马融传小戴学增入月令明堂位二篇共四十九篇今礼记也融又作周官传授郑作周官注本习小戴礼后以古经校之取其义长者为郑氏学通为三礼焉
　　孝经
　　孔子以曾子之孝问答之间为陈孝道而曾子门人记之谓之孝经殆亦乐正子春子思为之也遭秦焚灭河间顔芝独藏之惠帝除挟书之律芝子贞始出其书十八章而传之长孙氏江翁后仓翼奉张禹皆自名家鲁恭王坏孔子宅得古文二十二章与今文不同刘向校秘书刋古今文为十八章后世学者增其篇目然非古记之文也按古文自仲尼居至此庶人之孝共为一篇记者别以为经自曾子曰至何日忘之数节记者别为经之传至孝子丧亲一章记者以孝子事亲之义特置于末也然其援引诗书与其章次亦或错乱不可考也谨案经术总叙目録有易书等九经大典散篇止三礼孝经二篇而无易书诗春秋乐论语孟子等篇盖阙佚矣然观此二篇亦止统论源流则易书等篇概可知也




　　钦定四库全书
　　续后汉书卷六十五上下　　元　郝经　撰
　　列传第六十二上下
　　儒学
　　汉
　　何休　服防　頴容　谢该　许慎　蔡郑　许慈　孟光　来敏　尹黙　李譔谨按何休服防頴容三传阙
　　谢该字文仪南阳章陵人也善明春秋左氏为世名儒门徒数百千人建安中河东人乐详条左氏疑滞数十事以问该皆为通解之名为谢氏释行于世仕为公车司马令以父母老托疾去官欲归乡里会荆州道断不得去少府孔融上书荐之曰臣闻髙祖创业韩彭之将征讨暴乱陆贾叔孙通进説诗书光武中兴呉耿佐命范升卫宏脩述旧业故能文武并用成长久之计陛下圣德钦明同符二祖劳谦戹运三年乃讙今尚父鹰方叔翰飞王师电鸷羣凶破殄始有櫜弓卧鼓之次宜得名儒典综礼纪窃见故公车司马令谢该体曾史之淑性【原注曾参史鱼】兼商偃之文学【原注子夏子游】博通羣艺周览古今物来有应事至不惑清白异行敦悦道训求之逺近少有畴匹若乃巨骨出呉【原注史记呉伐越隳会稽得骨节専车呉使使问仲尼骨何者最大仲尼曰禹致羣臣于会稽山防风氏后至禹杀而僇之其节専车此为大也】隼集陈庭【原注史记有隼集于陈庭而死楛矢贯之石砮矢长尺有咫陈湣公问仲尼仲尼曰隼来逺矣此肃慎之矢也昔武王克商通道九夷八蛮使各以其方贿来贡于是肃慎贡楛矢石砮长尺有咫先王以分太姬配虞胡公而封诸陈试求之故府果得之】黄熊入寝【原注左氏传郑子产聘于晋晋侯有疾韩宣子曰寡君寝疾于今三月矣今夣黄熊入于寝门其何厉邪对曰昔尧殛鲧于羽山其神化为黄熊以入羽渊实为夏郊三代祀之晋为盟主其或者未祀也乎韩子祀夏郊晋侯有间】亥有二首【原注左氏传晋悼公夫人食舆人之城杞者綘县人或年长矣无子而徃与于食有与疑年使之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承筐之嵗也七十三年矣史赵曰亥有二首六身下二如身是其数也士文伯曰然则二万六千六百有六旬也】非夫洽闻者莫识其端也隽【原注徂兖反】不疑定北阙之前【原注汉书始元五年有一男子乗黄犊车建黄旐衣黄襜褕着黄帽诣北阙自谓卫太子公车以闻诏使公卿将军中二千石杂识视长安中吏民聚观者数万人右将军勒兵阙下以备非常丞相御史中二千石至者立莫敢言京兆尹隽不疑后到叱从吏収缚或曰是非莫可知且安之不疑曰诸君何患于卫太子昔蒯聩违命出奔輙拒而不纳春秋是之卫太子得罪先帝亡不即死今来自诣此罪人也遂送诏狱天子与大将军霍光闻而嘉之曰公卿大臣当用经术明于大谊】夏侯胜辨常隂之验然后朝士益重儒术【原注汉书昌邑王嗣立数出胜当乗舆前谏曰天久隂而不雨臣下有谋上者陛下出欲何之王怒谓胜为妖言以属吏吏白大将军霍光光不举法是时光与车骑将军张安世谋欲废昌邑王光让安世以为泄语安世实不言廼召胜胜对鸿范传曰皇之不极厥罚常隂时则下人有伐上者恶察察言故云臣下有谋光安世大惊以此益重经术士】今该实卓然比迹前列间以父母老疾弃官欲归道路险塞无由自致猥使良才抱璞而逃逾越山河沈沦荆楚所谓徃而不反者也【原注韩诗外传山林之士为名故徃而不能反也朝廷之士为禄故入而不能出也】后日当更馈乐以钓由余【原注史记由余其先晋人也亡入戎能晋言闻缪公贤故使由余观秦缪公示以宫室积聚由余曰使为之则劳神矣使人为之亦苦民矣缪公退而问内史廖曰孤闻邻国有圣人敌国之忧也今由余贤寡人之害将奈之何内史廖曰戎王处僻匿未闻中国之声君试遗其女乐以夺其志为由余请以疏其间留而莫遣以失其期戎王之必疑由余君臣有间乃可虏也乃令廖以女乐二八遗戎王戎王受而説之由余数谏不聼缪公又数使人要由余由余遂去降秦】刻像以求傅説岂不烦哉臣愚以为可推録所在召该令还楚人止荀卿之去国【原注刘向荀子序荀卿适楚春申君以为兰陵令人或谓春申君曰汤以七十里文王以百里荀卿贤者也今与之百里地楚其危乎春申君谢之荀卿去之赵后客或谓春申君曰伊尹去夏入殷殷王而夏亡管仲去鲁入齐鲁弱而齐彊故贤者所在君尊国安今荀卿天下贤人所去之国其不安乎春申君使人聘荀卿卿遗春申君书刺楚国因为歌赋以遗春申君春申君恨复固谢荀卿荀卿乃还复为兰陵令】汉朝追匡衡于平原【原注汉书匡衡调补平原文学长安令杨兴説车骑将军史髙曰匡衡才智有余经学絶伦但以无阶朝廷故随牒在逺方将军诚召置幙府学士翕然归仁与参事议观其所有贡之朝廷必为国噐髙然其言辟衡为议曹吏荐衡于上上以为郎中】尊儒贵学惜失贤也书奏诏即徴还拜议郎以夀终
　　谨案以上何休服防頴容谢该四人议阙
　　许慎字叔重汝南召陵人也性淳笃少博学经籍马融常推敬之时人为之语曰五经无双许叔重为郡功曹举孝亷再迁除洨【原注候交反】长卒于家初慎以五经传説臧否不同于是撰为五经异义又作説文解字十四篇皆传于世
　　议曰古文科斗自汉初已无知者以伏生之口授为古犹昧真是石渠白虎每为是正而纷纷籍籍莫适所定许慎为説文画分解明其所自使舛正不相渝百世之下以为蓍虽小道有功于经术甚大也
　　蔡字叔陵汝南南顿人也学通五经门徒常千人其着録者万六千人徴辟并不就顺帝特诏徴拜议郎讲论五经异同甚合帝意迁侍中出为农太守卒官郑字康成北海髙宻人也八世祖崇哀帝时尚书仆射少为乡啬夫得休归尝诣学官不乐为吏父数怒之不能禁【原注郑别传年十一二随母还家正腊会同列十数人皆美服盛饰语言闲通独漠然如不及毋私督数之乃曰此非我志不在所愿也】遂造太学受业师事京兆第五元先始通京氏易公羊春秋三统歴九章算术【原注三统歴刘歆所撰九章算术周公作凡有九篇方田一粟米二差分三少广四均输五方程六傍要七盈不足八勾股九】又从东郡张恭祖受周官礼记左氏春秋韩诗古文尚书以山东无足问者乃西入闗因涿郡卢植事扶风马融融门徒四百余人升堂进者五十余生融素骄贵在门下三年不得见乃使髙业弟子传授于日夜寻诵未尝怠倦会融集诸生考论圗纬闻善算乃召见于楼上因从质诸疑义问毕辞归融喟然谓门人曰郑今去吾道东矣自游学十余年乃归乡里家贫客耕东莱学徒相随已数百千人及党事起乃与同郡孙嵩等四十余人俱被禁锢遂隠脩经业杜门不出时任城何休好公羊学遂着公羊墨守左氏膏肓谷梁废疾乃墨守鍼膏肓起废疾休见而叹曰康成入吾室操吾矛以伐我乎初中兴之后范升陈元李育贾逵之徒争论古今学后马融答北地太守刘瓌及答何休义据通深由是古学遂明灵帝末党禁解大将军何进闻而辟之州郡以进权戚不敢违意遂廹胁不得已而诣之进为设几杖礼待甚优不受朝服而以幅巾见一宿逃去时年六十弟子河内赵商等自逺方至者数千后将军袁隗表为侍中以父丧不行国相孔融深敬于屣履造门告髙宻县为特立一乡曰昔齐置士乡【原注国语管仲制国为二十一乡工商乡六士乡十五】越有君子军【原注史记越王伐呉君子六千人】皆异贤之意也郑君好学实懐明德昔太史公【原注司马谈】廷尉呉公【原注文帝时为河南守】谒者仆射邓公【原注景帝时为谒者仆射】皆汉之名臣又商山四皓有园公夏黄公潜光隠耀世嘉其髙皆悉称公然则公者仁德之正号不必三事大夫也今郑君乡宜曰郑公乡昔东海于公仅有一节犹或戒乡人侈其门闾【原注汉书于定国父为县狱吏郡决曺决狱平罹文法者于公所决皆不恨郡中为之生立祠号曰于公祠其闾门壊父老方共治之于公谓曰少髙大闾门令容驷马车我治狱多隂徳未尝有所寃子孙必有兴者至定国为丞相】矧乃郑公之德而无驷牡之路可广开门衢令容髙车号为通德门董卓迁都长安公卿举为赵相【原注赵王干相】道断不至会黄巾冦青部乃避地徐州徐州牧陶谦接以师友之礼建安元年自徐州还髙宻道遇黄巾贼数万人见皆拜相约不敢入县境后尝疾笃自虑以书戒子益恩曰吾家旧贫为父母羣弟所容去厮役之吏游学周秦之都徃来幽并兖豫之域或觐乎在位通人处逸大儒得意者咸从捧手有所受焉遂博稽六艺粗覧记时覩秘书纬术之奥年过四十乃归供养假田播殖以娯朝夕遇阉尹擅埶坐党禁锢十有四年而防赦令举贤良方正有道辟大将军三司府公车再召比牒并名早为宰相惟彼数公懿德大雅克堪王臣故宜式序吾自忖度无任于此但念述先圣之元意思整百家之不齐亦庶几以竭吾才故闻命罔从而黄巾为害萍浮南北复归邦乡入此嵗来已七十矣宿素衰落仍有失误案之礼典便合传家今我告尔以老归尔以事将闲居以安性覃思以终业自非拜国君之命问族亲之忧展敬坟墓观省野物胡尝扶杖出门乎家事大小汝一承之咨尔茕茕一夫曾无同生相依其朂求君子之道研钻勿替敬慎威仪以近有德显誉成于僚友德行立于已志若致声称亦有荣于所生可不深念邪吾虽无绂冕之绪颇有让爵之髙自乐以论赞之功庶不遗后人之羞末所愤愤者徒以亡亲坟垄未成所好羣书率皆腐敝不得于礼堂写定传与其人日西方暮其可图乎家今差多于昔勤力务时无恤饥寒菲饮食薄衣服节夫二者尚令吾寡恨若忽忘不识亦已焉哉时大将军袁绍总兵冀州遣使要大会宾客最后至乃延升上坐身长八尺饮酒一斛秀眉明目容仪温伟绍客多豪俊并有才説见儒者未以通人许之竞设异端百家互起依方辩对咸出问表皆得所未闻莫不嗟服时汝南应劭亦归于绍因自赞曰故泰山太守应仲逺北面称弟子何如笑曰仲尼之门考以四科囬赐之徒不称官阀【原注论语德行顔渊闵子骞言语宰我子贡政事冉有季路文学子游子夏后世号为四科】劭有慙色绍乃举茂才表为左中郎将皆不就【原注九州春秋绍延徴北海郑而不礼赵融闻之曰贤人者君子之望也不礼贤是失君子之望也夫有为之君不敢失万民之欢心况于君子乎失君子之望难乎以有为也】公车徴为大司农给安车一乗所过长吏送迎乃以病自乞还家五年春梦孔子告之曰起起今年嵗在辰来年嵗在已【原注北齐刘昼髙才不遇论曰辰为龙已为蛇嵗至龙蛇贤人嗟以防合之已盖为此也】既寤以防合之知命当终有顷寝疾时袁绍与曹操相拒于官渡令其子谭遣使逼随军不得已载病到元城县疾笃不进其年六月卒年七十四【原注裴松之曰英雄记载曹操作董卓歌辞云徳行不亏缺变故自难常郑康成行酒伏地气絶郭景图命尽于园桑如此之文则无病而卒余书不见故载録之】遗令薄葬自郡守以下尝受业者缞绖赴会千余人门生相与撰答诸弟子问五经论语作郑志八篇凡所注周易尚书毛诗仪礼礼记论语孝经尚书大传中候乾象厯又着天文七政论鲁礼禘祫义六艺论毛诗谱驳许慎五经异义答临孝存周礼难及汉律令注【谨按后汉书无及汉律令注五字】凡百余万言质于辞训通人颇讥其繁至于经传洽熟称为纯儒齐鲁间宗之其门人山阳郗虑东莱王基清河崔琰皆著名于世又乐安国渊任嘏时并童防称渊为国噐嘏有道德其余亦多所鉴防皆如其言一子益恩孔融在北海举为孝亷及融为黄巾所围益恩赴难陨身遗腹子小同有传【原注范论曰自秦焚六经圣文埃灭汉兴诸儒颇修艺文及东京学者亦各名家而守文之徒滞固所禀异端纷纭互相诡激遂令经有数家家有数説章句多者或乃百余万言学徒劳而少功后生疑而莫正郑括囊大典网罗众家删裁繁诬刋改漏失自是学者畧知所归王父豫章君毎考先儒经训而长于常以仲尼之门不能过也及传授生徒并専以郑氏家法云】
　　议曰六经成于孔氏初无传注虽易十翼为大传而皆圣言故亦为经至春秋三礼七十子以来始有传记而皆出于孔氏无异同駮杂之讥自经秦禁且罹焚荡絶灭无几汉兴或出于传闻或出于口授或出于壁中故家异学人异挠经而骋其胷臆是其师説而非诸人辟碎其义便巧其説破壊其文更易其字説尧典二字至十余万言若稽古三字至二三万言有穷一经而皓首之叹纒麻裹絮汨丧真是钻穴凿罅雕伤大义攻讦订鬬反眼为仇有入室操戈之言甚者至于援神引防以相欺吓谓灾异防纬为内学义理名数为外学羊亡多岐反累经矣东京之季郑出焉时方大乱知不可为徴命屡至终身不屈一以经学为务囊括大典磨鑢众説芟裁繁芜刋正漏误要其指归是定音韵区别章句精覈名数稽考经制范围法象申明义理注周易尚书仪礼二记论语孝经而笺毛氏诗之诂训传为春秋发墨守鍼膏肓起废疾号郑氏学最为折中虽不能尽除防纬杂而未纯而传以释经经以传明学者知所归而争端始塞矣呜呼六经成于孔氏而传注备于卒汉四百年之业而收其功可谓大儒矣唐以来学者易用王弼注书用孔安国传诗用毛氏传郑氏笺三礼用郑氏注春秋左氏传用杜预注公羊传用何休注谷梁传用范甯注而孔頴达等复为疏释【原注唐孔颖达与顔师古等撰五经正义】至宋易有程氏传【原注程氏号伊川先生作易传】书有夏氏解【原注夏僎号柯山先生作书解】诗有朱氏传【原注朱熹号晦庵先生作诗传】春秋有胡氏传【原注胡安国諡曰文定公作春秋传】礼有方氏王氏解【原注方慤号河南先生作礼记解王昭禹作周礼解】于是六经传注于汉疏释于唐议论于宋圣人之大义备真儒之学与天地并而立人极焉学者毋去彼取此妄有轻重也必贯而一之然后为至已
　　许慈字仁笃南阳人也师事刘熈善郑氏学治易尚书三礼毛诗论语建安中与许靖等俱自交州入蜀时又有魏郡胡潜字公兴虽学不沾洽然卓荦彊识祖宗制度之仪丧纪五服之数皆指掌画地举手可采昭烈定蜀承丧乱歴纪学业衰废乃鸠合典籍沙汰众学慈潜并为博士与孟光来敏等典掌旧文值庶事草创动多疑议慈潜更相克伐谤讟忿争形于声色书籍有无不相通借时寻楚挞以相震攇【原注虚晚反】其矜已妬彼乃至于此昭烈恶之羣僚大会使倡家假为二子效其讼防酒酣乐作以为嬉戯初以辞义相难终以刀杖相屈用感切之潜先没慈末帝世稍迁至大长秋卒子勋传其业复为博士
　　孟光字孝裕河南雒阳人太尉郁之族子也【原注续汉书郁中常侍孟贲之弟】灵帝末为讲部吏献帝迁都长安遂入蜀刘焉父子待以客礼博物识古尤鋭意三史长于汉家旧典好公羊春秋而讥呵左氏毎与来敏争此二义光常譊譊讙咋【原注譊奴交反讙休袁反咋徂格反】昭烈定益州拜为议郎与许慈等并掌制度末帝即位为符令屯骑校尉长乐少府迁大司农延熈九年秋大赦光于众中责大将军费祎曰夫赦者偏枯之物非明世所宜有也衰弊穷极必不得已然后乃可权而行之尔今主上仁贤百僚称职有何旦夕之危倒悬之急而数施非常之恩以惠奸宄之恶乎又鹰隼始击而更原宥有罪上犯天时下违人理老夫耄朽不逹治体窃谓斯法难以经久岂具瞻之髙美所望于明徳哉祎但顾谢踧踖而已【原注荀悦曰夫赦者权时之宜非常典也汉兴承秦之敝比屋可诛故设三章之法大赦之令荡涤秽流与民更始时势然也后世承业袭而不革失时宜矣若孝景之时七国皆乱异心并起武帝末年羣盗巫蛊人不自安及光武拨乱之后如此之比宜为赦矣】光之指摘瑕病【谨案瑕病志作痛痒】多如是故执政重臣心不能悦爵位不登毎直言无所廻避为世所嫌太常广汉镡承【原注华阳国志承　字公文歴郡守少府】光禄勲河东裴隽等年资皆在光后而登据上列处光之右盖以此也【原注傅畅裴氏家记隽字奉先魏尚书令潜弟也隽姊夫为蜀中长史隽送之时年十余嵗遂遭汉末大乱不复得还既长知名为蜀所推重也子越字令绪为蜀督军蜀破迁还雒阳拜议郎】后进文士秘书郎郤正数从光谘访光问正太子所习读并其情性好尚正答曰奉亲防恭夙夜匪懈有古世子之风接待羣僚举动出于仁恕光曰如君所道皆家户所有尔吾今问欲知其权畧智调何如也正曰世子之道在于承志竭欢既不得妄有所施为且智调藏于胷懐权畧应时而发此之有无焉可豫设也光解正慎宜不为放谈乃曰吾好直言无所廻避毎弹射利病为世人所讥嫌疑省君意亦不甚好吾言然语有次今天下未定智意为先智意虽有自然然不可力彊致也此储君读书【谨按储君诸本皆作诸君今志改为储兹据改】寜当效吾等竭力博识以待访问如博士探防讲试以求爵位邪当务其急者正深谓光言为然后光坐事免官年九十余卒
　　来敏字敬达义阳新野人来歙之后也父艳灵帝时为司空【原注华峤汉书艳好学下士开馆养徒众少歴显位灵帝时位至司空】敏遭乱随姊夫黄琬奔荆州琬刘璋祖母之侄也故璋遣迎琬妻敏遂俱与入蜀常为璋宾客渉猎书籍善左氏春秋尤精于仓雅训诂好是正文字昭烈定益州署敏典学校尉及立太子以为家令末帝即位为虎贲中郎将丞相亮住汉中请为军祭酒辅军将军坐事去职亮下教曰将军来敏对上官显言新人有何功德而夺我荣资与之邪诸人共憎我何故如是敏年老狂悖生此怨言成都初定议者以为来敏乱羣先帝以新定之际故遂含容无所礼用后刘子初选为太子家令先帝不悦而不忍拒也主上即位【谨案志注作后主即位误当以此书作主上者为是】吾闇于知人遂复擢为将军祭酒违议者之审见背先帝所疏外自谓能以敦厉薄俗帅之以义今故表退职使闭门思愆亮薨后还成都为大长秋又免后累迁光禄大夫复坐过黜前后数贬削皆以语言不节举动违常也时孟光亦以枢机不慎论议干时然犹愈于敏俱以其耆宿学士见礼于世而敏荆楚名族东宫旧臣特加优待是故废而复起以敏为执慎将军欲令以官重自警戒也年九十七景耀中卒子忠亦博览经学有敏风与尚书向充等并能协赞大将军姜维维善之以为参军
　　尹黙字思潜梓潼涪人也益部多贵今文而不崇章句黙知其不博乃逺游荆州从司马徽宋仲子等受古学通诸经史又専精于左氏春秋自刘歆条例郑众贾逵父子陈元方服防注説咸畧诵述不复按本昭烈定益州领牧以为劝学从事及立太子以黙为仆射以左氏传授太子末帝即位拜谏议大夫丞相亮住汉中请为军祭酒亮薨还成都拜太中大夫卒子宗传其业为博士【原注魏畧宋仲子名忠曹操取荆州遂入魏其子与魏讽谋反伏诛魏太子答王朗书曰昔石厚与州吁防父碏知其与乱韩子昵田苏穆子知其好仁故君子防必有方居必就士诚有以也嗟夫宋忠无石子先识之明老罹此祸今虽欲愿行灭亲之诛立纯臣之节尚可得耶】
　　李譔字钦仲梓潼涪人也父仁字德贤与同县尹黙俱防荆楚从司马徽宋忠等学譔具传其业又从黙讲论义理五经诸子无不该览加博好技艺算术卜数医药弓弩机械之巧皆致思焉始为州书佐尚书令史延熈元年末帝立太子以譔为庶子迁为仆射转中散大夫石中即将犹侍太子太子爱其多知甚悦之然体轻脱好戱啁故世不能重也着古文易尚书毛诗三礼左氏传太指归皆依凖贾马异扵郑与王氏殊隔初不见其所述而意归多同景耀中卒时又有汉中陈术字申伯亦博学多闻着释问七篇益部耆旧传及志位歴三郡太守
　　议曰武功必本文徳宣王命方叔召虎复文武之境土而所与居者张仲孝友也【原注诗六月宣王北伐也其卒章曰侯谁在矣张仲孝友】故克成中兴之功孔明相昭烈讨贼诛雠日不暇给遽引经生为博士讲肄辅道并傅太子使知经术修文徳以固本根已乃率一时虓阚智畧讲武出师北向以争天下亦宣王之规模也孟光责费祎之滥赦诘郤正储贰之学可谓英伟不羣之士矣




　　钦定四库全书
　　续后汉书卷六十五下上　　元　郝经　撰
　　列传第六十二下上
　　儒学
　　魏
　　王肃【子恂】　董遇　贾洪　隗禧　乐详
　　严干【李义】　庾峻【子珉　敳】
　　王肃字子雍司空朗之子也生于防稽年十八从宋忠读太而更为之解黄初中为散骑黄门侍郎太和二年拜散骑常侍四年大司马曹真伐汉【谨案通鉴纲目书冦汉此书他传有作侵汉者伐字疑有误】肃上疏曰前志有之千里馈粮士有饥色樵苏后防师不宿饱此谓平涂行军者也又况于深入阻险凿路而前则其为劳必相百也又今加之以霖雨山坂峻滑众逼而不展粮县而难继实行军者之大忌也闻曹真发逾月而行裁半谷治道功夫战士悉作是贼偏得以逸而待劳乃兵家之所惮也言之前代则武王伐纣出闗而复还论之近事则文帝征权临江而不济岂非所谓顺天知时通于权变者哉兆民知圣上以水雨艰剧之故休而息之后日有衅乘而用之则所谓悦以犯难民忘其死者矣于是遂罢又上疏宜遵旧礼为大臣哀荐果宗庙事皆施行又上疏陈政本曰除无事之位损不急之禄止浮食之费并从容之官使官必有职职任其事事必受禄禄代其耕乃徃古之常式当今之所宜也官寡而禄厚则公家之费鲜进士之志劝各展才力莫相倚杖敷奏以言明试以功能之与否简在帝心是以唐虞之设官分职申命公卿各以其事然后惟龙为纳言犹今尚书也以出纳帝命而已夏殷不可得而详甘誓曰六事之人明六卿亦典事者也周官则备矣五日视朝公卿大夫并进而司士辨其位焉其记曰坐而论道谓之王公作而行之谓之士大夫及汉之初【谨按陈志作乃汉之初】依拟前代公卿皆亲以事升朝故髙祖躬追反走之周昌武帝遥可奉奏之汲黯【原注周昌事见前注　汉书大将军青侍中上踞厠视之丞相宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见敬礼如此】宣帝使公卿五日一朝成帝始置尚书五人【原注汉书宣帝地节二年上始亲政事五日一聴事建始四年罢中书宦官初置尚书员五人】自是陵迟朝礼遂阙可复五日视朝之仪使公卿尚书各以事进废礼复兴光宣圣绪诚所谓名美而实厚者也青龙中汉帝崩于山阳肃上疏曰昔唐禅虞虞禅夏皆终三年之丧然后践天子之尊是以帝号无亏君礼犹存今山阳公承顺天命允答民望进禅大魏退处賔位公之奉魏不敢不尽节魏之待公优崇而不臣既至其薨榇敛之制舆徒之饰皆同之于王者是故逺近归仁以为盛矣且汉总帝皇之号曰皇帝有别称帝无别称皇则皇是其差轻者也故当髙祖之时土无二王其父见在而始使称皇明非二王之嫌也况今以赠终可使称皇以配其諡明帝不从使称皇帝乃追諡曰汉孝献皇帝【原注孙盛曰化合神者曰皇徳合天者曰帝是故三皇创号五帝次之然则皇之为称妙于帝矣肃谓为轻不亦谬乎裴松之曰上古谓皇皇后帝次言三五先皇后帝诚如盛言然汉氏诸帝虽尊父为皇其实则贵而无位髙而无民比于帝得不谓之轻乎魏因汉礼名号无改孝献之崩岂得逺考古义肃之所云盖就汉制而为言耳谓之为谬乃是讥汉非难肃也】后肃以常侍领秘书监兼崇文观祭酒景初间宫室盛兴民失农业期信不敦刑杀仓卒肃上疏曰大魏承百王之极生民无几干戈未戢诚宜息民而恵之以安静遐迩之时也夫务蓄积而息疲民在于省徭役而勤稼穑今宫室未就功业未讫运漕调发转相供奉是以丁夫疲于力作农者离其南亩种谷者寡食谷者众旧谷既没新谷莫继斯则有国之大患而非备豫之长策也今见作者三四万人九龙可以安圣体其内足以列六宫显阳之殿又向将毕惟太极已前功夫尚大方向盛寒疾疫或作诚愿陛下徳音下明诏深愍役夫之疲劳厚矜兆民之不赡取常食廪之士非急要者之用选其丁壮择留万人使一朞而更之咸知息代有日则莫不悦以即事劳而不怨矣计一嵗有三百六十万夫亦不为少当一嵗成者聴且三年分遣其余使皆即农无穷之计也仓有溢粟民有余力以此兴功何功不立以此行化何化不成夫信之于民国家大寳也仲尼曰自古皆有死民非信不立夫区区之晋国微微之重耳欲用其民先示以信是故原虽将降顾信而归用能一战而霸于今见称前车驾当幸雒阳发民为营有司命以营成而罢既成又利其功力不以时遣有司徒营其目前之利不顾经国之体臣愚以为自今以后倘复使民宜明其令使必如期若有事以次宁复更发无或失信凡陛下临时之所行刑皆有罪之吏宜死之人也然众庶不知谓为仓卒故愿陛下下之于吏而暴其罪钧其死也无使污于宫掖而为逺近所疑且人命至重难生易杀气絶而不续者也是以圣贤重之孟轲称杀一无辜以取天下仁者不为也汉时有犯跸惊乘舆马者廷尉张释之奏使罚金文帝恠其轻而释之曰方其时上使诛之则已今下廷尉廷尉天下之平也一倾之天下用法皆为轻重民安所措其手足臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎斯重于为已而轻于为君不忠之甚也周公曰天子无戏言言则史书之工诵之士称之言犹不戏而况行之乎故释之之言不可不察周公之戒不可不法也又陈诸鸟兽无用之物而有刍谷人徒之费皆可蠲除曹叡尝问曰汉桓帝时白马令李云上书言帝者谛也是帝欲不谛当何得不死肃对曰但为言失逆顺之节原其本意皆欲尽心念存补国且帝者之威过于雷霆杀一匹夫无异蝼蚁寛而宥之可以示容受切言广徳宇于天下故臣以为杀之未必为是也叡又问司马迁以受刑之故内懐隠切着史记非贬孝武令人切齿对曰司马迁记事不虚美不隠恶刘向雄服其善叙事有良史之才谓之实録汉武帝闻其述史记取孝景及已本纪览之于是大怒削而投之于今此两记有録无书后遭李陵事遂下迁蚕室此为隠切在孝武而不在于史迁也正始元年出为广平太守公事徴还拜议郎顷之为侍中迁太常时大将军曹爽专权任用何晏邓飏等肃与太尉蒋济司农桓范论及时政肃正色曰此軰即恭石显之属复称説邪爽闻之戒何晏等曰当共慎之公卿已比诸君前世恶人矣坐宗庙事免后为光禄勲时有二鱼长尺集于武库之屋有司以为吉祥肃曰鱼生于渊而亢于屋介鳞之物失其所也边将其殆有弃甲之变乎后果有东闗之败徙为河南尹嘉平六年司马师废曹芳使肃持节兼太常奉法驾迎髙贵乡公髦于元城是嵗白气经天师问肃肃曰此尤之旗也东南其有乱乎若修已以安百姓则天下乐安者归徳唱乱者先亡矣明年春镇东将军毌丘俭州刺史文钦称兵讨师师谓肃曰霍光感夏侯胜之言始重儒学之士良有以也安国宁主其术焉在肃曰昔闗羽率荆州之众降于禁于汉滨遂有北向争天下之志后孙权袭取其将士家属羽士众一旦瓦解今淮南将士父母妻子皆在内州但急徃御卫使不得前必有闗羽土崩之埶矣师从之遂破俭钦后迁中领军加散骑常侍増邑三百并前二千二百户甘露元年卒门生缞绖者以百数追赠卫将军諡曰景侯子恽嗣恽卒无子国絶景元四年封恽弟恂为兰陵侯咸熙中开建五等以肃着勲前朝改封恂为承子恂字子良有通识厯河南尹侍中居官亮直有匪躬之节鬲令袁毅尝以骏马贻恂知其贪不受毅竟以黩货败建立二学崇明五经皆恂所建卒年四十余赠车骑将军肃女适司马昭即晋文明皇后也生武帝及齐献王攸恂兄弟八人其达者防以公干见称位至尚书弟恺少有才力而无行检与卫尉石崇友善俱以豪侈竞于世终后将军【原注晋诸公赞防字恭祖恺字君夫】初肃善贾马学而不好郑氏采防同异为尚书诗论语三礼左氏解及撰定父朗所作易传皆列于学官其所论駮朝廷典制郊祀宗庙丧纪轻重凡百余篇时乐安孙炎【原注炎字叔然】受学郑之门人称东州大儒徴为秘书监不就肃集圣证论以讥短炎駮而释之又作周易春秋例毛诗礼记春秋三国语尔雅诸注又著书十余篇
　　议曰刘寔以为肃方于事上而好下佞已此一反也性嗜荣贵而不求茍合此二反也吝惜财物而治身不秽此三反也【原注晋书刘寔字子真汉济北恵王夀之后为吏部郎司马昭军事封循阳子累拜司空迁太保转太傅卒諡曰元】曽子曰所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道呜呼肃岂知是哉寔特见其反之小者尔至于废立之际奔走奉迎以女妻昭移魏与晋乃大反矣夫传注之学至于郑而肃私于贾马更为诸经作解以驳六经圣人载道之具天理人情之所在公天下万世之典也学者逞其好恶以为一已之私不亦大惑也欤卒之肃説不行而郑氏之学至今宗之真是之着于公道不可诬也
　　董遇字季直京兆人也性质讷而好学兴平中闗中乱与兄季中依将军段煨采梠负贩而常挟持书传建安初郡举孝防稍迁黄门侍郎旦夕侍讲为帝所爱信二十二年许中谋诛操遇虽不与亦被録诣邺转冗散常从操西征道过农王冡操疑欲谒顾问左右左右莫对遇乃进曰春秋之义国君即位未逾年而卒未成为君农王践阼既浅又为暴臣所制降在藩国不应谒操乃去黄初中出为郡守曹叡立入为侍中大司农数年病卒初遇善治老子为老子作训注又善左氏传更为作朱墨别异人有从学者遇不肯教而云必当先读百徧言读书百徧其义自见学者苦渴无日遇曰自有三余冬者嵗之余夜者日之余隂雨者时之余也学者难之故无传其朱墨者遇子绥亦有才学位至秘书监贾洪字叔业京兆新丰人也精于春秋左氏传建安初仕郡举计掾应州辟州中自防军事以下百余人惟洪与冯翊严苞材学最髙洪厯三县令所在輙开建第舍亲授诸生后马超刼洪将至华隂使作露布洪不获已为作之司钟繇在东识其文曰此贾洪笔也及超破走曹操召洪署军谋掾犹以其前为超作文不即叙用晚乃出为隂泉长延康中转为白马王彪相彪亦雅好文学师事之数嵗病卒严苞黄初中为秘书丞数奏文赋曹丕异之出为西平太守卒官【谨案太平御览严苞字文通众为之语曰州中煜煜贾叔业计论汹汹严文通】
　　隗禧字子牙京兆人也少好学初平中三辅乱禧南客荆州担负书传采防之余则诵习之曹操定荆州召署军谋掾黄初中教授诸王大得赐遗拜郎中年八十余以老居家就之学者甚众禧既明经又善星官常仰瞻天象谓鱼豢曰天下兵戈尚犹未已如之何豢又尝从问左氏传禧曰欲知幽微莫若易人伦之纪莫若礼多识山川草木之名莫若诗左氏直相斫书不足精意也豢又从问诗禧説齐韩鲁毛四家义不复执文有如讽诵又撰诸经解数十万言未及缮写而得聋疾遂病卒乐详字文载河东人也少好学建安初详闻南郡谢该善左氏传乃从南阳步诣该问疑难诸要撰乐氏问七十二事而归乡里时杜畿为太守署详文学祭酒使教后进于是河东学业大兴黄初中徴拜博士时太学初立有博士十余人学多褊狭又不熟悉备员而已惟详五业并授其或难教质而不解详无愠色以杖画地牵譬引至忘寝食以是独擅名于逺近详学既精又善推步受诏与太史典定律厯太和中转拜骑都尉详学优能少故厯三世竟不出为宰守正始中以年老罢归门生千余人卒于家
　　严干字公仲李义字孝懿皆冯翊东县人中平末年皆二十余干好击劔义好辨论防三辅乱人多流移而干义独不去采樵自活建安初闗中始平诏分冯翊西数县为左内史郡治髙陵以东数县为本郡治临晋义于县分当西属义谓干曰西县儿曹不可与坐争席今当共作方牀尔遂相附结皆仕东郡为右职司辟干不至嵗终郡举干孝防义上计掾义留京师为平陵令迁冗从仆射遂歴显职曹操为魏公以义为军祭酒又为魏尚书左仆射及曹丕簒代拜谏议大夫执金吾卫尉卒官义子即中书令丰也干以孝防拜蒲阪令病去官复举至孝为公车司马令为州所请诏拜议郎还参州事防以建策捕髙干又追録前讨郭援功封武乡侯迁农太守及马超反干郡近超民人分散超破为汉阳太守【谨案陈志作濮阳太守】迁益州刺史以道不通黄初中转为五官中郎将曹叡时迁永安太仆数嵗卒始李义以直道推诚于人故陈羣等与之交好终至显达干从破乱之后更折节学问特善春秋公羊司钟繇不好公羊而好左氏谓左氏为大官而谓公羊为卖饼家故数与干共辨析长短繇为人机捷善持论而干讷口临时屈无以应繇谓干曰公羊髙竟为左丘明服矣干曰直故吏为明使君服尔公羊弗服也
　　议曰初平之元至建安末兵争纷拏儒学委地魏黄初后始扫除太学灰烬补石碑缺壊备博士员依汉甲乙考课申告州郡有儁异好学者皆遣诣太学于是有弟子数百人至太和青龙中中外多事人懐避就多求诣太学诸生至千数而博士率皆疎陋寡学无以为法冬来春去遨游而已间有问学精修而台阁举格太髙加不究明大义第问字指墨法防注之间拘禁猥廹百人同试合度者未十是以志学之士遂复陵迟而浮虚琐屑者各竞逐也正始中诏议圜丘普延学士时郎官及司徒吏掾二万余人自差遣分布外在京师者尚且万人而应诏与议者无几防朝堂者自公卿以下四百余人其能操笔者不三数人皆相从饱食而退无复东汉之世矣见诸旧史王肃诸卿相外独周生烈董遇贾洪隗禧乐详等数人用意经传颇传于世故着于篇【原注裴松之曰周生名烈何晏论语集解有烈义例余所著述见晋武帝中经簿】
　　庾峻字山甫颍川鄢陵人也祖乘父道皆不应徴辟伯父嶷仕至太仆峻少好学闻散骑常侍苏林老疾在家往候之林尝从乘学见峻流涕良久曰尊祖髙才而性退让慈和泛爱清净寡欲不营当世惟脩徳而已鄢陵旧五六万户今裁有数百君二父孩抱经乱独存尊伯为当世令器君兄弟复俊茂此尊祖积徳之所致也因质疑究义大通经理遂为醇儒仕郡功曹举计掾州辟从事太常郑袤见峻大竒之举为博士时重庄老而轻经史峻惧雅道陵迟以儒典自任属曹髦幸太学问尚书义峻援引师説发明经防申畅疑滞对答详悉迁秘书丞长安有大狱久不决拜侍御史往折之事得平允晋武帝簒代赐爵关中侯迁司空长史转秘书监御史中丞拜侍中加谏议大夫常侍帝讲诗中庶子何劭论风雅正变之义峻起难往反坐莫能屈是时风俗趣竞礼让陵迟峻上疏曰臣闻黎庶之性人众而贤寡设官分职则官寡而贤众贤众而多官则妨化无官而弃贤则废道是故圣王之御世因人之性或出或处故有朝廷之士又有山林之人朝廷之士佐主成化犹股肱心膂共为一体山林之人被褐懐玉太上栖于丘园髙节出于众庶其次轻爵服逺耻辱以全志【谨案晋书志作名】取下就列位惟无功而能知止彼其清劭足以抑贪污退让足以息鄙事故在朝之士闻其风而悦之将受爵者皆耻躬之不逮斯山林之人避宠之臣所以为美也先王嘉之节虽离世而徳合乎主行虽诡朝而功同乎政故大者有玉帛之命其次有几杖之礼以厚徳载物出处有地廊庙多贤才而野人亦不失为君子此先王之也秦塞斯路利出一官虽有处士之名而无爵列于朝者商君谓之六蝎韩非谓之五蠧时不知徳惟爵是闻故闾阎以公乘侮其乡人郎中以上爵傲其父兄汉祖反之大畅斯否任萧曹以天下重四皓于南山以张良之勲而班在叔孙之后【原注汉书黥布反上自将击之令太子监关中兵上谓子房虽疾彊卧傅太子时叔孙通已为太傅良行少傅事】盖公之贱而曹相谘之以政帝王贵徳于上俗亦反本于下故田叔等十人汉廷臣无能出其右者而未尝干禄于时【原注汉书赵午贯髙等谋弑上诏捕赵王及羣臣反者赵有敢随王罪三族惟田叔孟舒等十余人赭衣自髠钳随至长安赵王敖事白得出进田叔等十人召见与语汉廷臣无能出其右尽拜为郡守诸侯相】以释之之贵结王生之袜于朝而其名愈重【原注汉书张释之为廷尉王生者善为黄老言常居廷中公卿尽会立王生老人曰吾韈解顾谓释之为我结袜释之跪而结之人或让生生曰吾老且贱自度终无益于张廷尉廷尉方天下名臣吾故聊使之结袜欲以重之诸公闻之贤王生而重释之】自非主臣尚徳兼爱孰能通天下之志如此其大者乎夫不革百王之弊徒务救世之政文士竞智而务入武夫恃力而争先官髙矣而意未满功报矣其求不已又国无随才任官之制俗无难进易退之耻位一髙虽无功而不见下已负败而后见用故因前而升则处士之路塞矣又仕者黜陟无章是以普天之下先竞而后让举世之士有进而无退大人溺于动俗执政挠于羣言衡石为之失平清浊安可复分昔者先王患向之所以取天下者今之为是故功成必改其物业定必易其教虽以爵禄使下臣无贪陵之行虽以甲兵定功主无穷武之悔也愚以为古者大夫七十悬车今自非元功国老三司上才可听七十致仕则士无懐禄之嫌矣其父母八十可听终养则孝莫大于事亲矣吏厯试无绩依古终身不仕则官无秕政矣能小而不能大可降还涖小则使人以器矣人主进人以礼退人以礼人臣亦量能受爵矣其有孝如王阳临九折而去官【原注汉书琅邪王阳为益州刺史行部至卭郲九折阪叹曰奉先人遗体奈何数乘此险后以病去】絜如贡禹冠一免而不着【原注汉书贡禹举贤良为河南令以职事为府官所责免冠谢禹曰冠一免安复可冠也遂去官】知止如王孙知足如疏广【原注汉书杨王孙学黄老之术家业千金厚自奉养生亡所不致及病且　终令其子裸　二疏事见前注】虽去列位而居东野与人父言依于慈与人子言依于孝此其出言合于国检危行彰于本朝去埶如脱屣路人为之陨涕辞宠如金石庸夫为之兴行是故先王许之而圣人贵之夫人之性陵上犹水之趣下也益而不已必决升而不已必困始于匹夫行义不敦终与皇舆为之败绩固不可不慎也下人并心进趣上宜以退让去其甚者退让不可以刑罚使莫若听朝士时时从志山林往往间出无使入者不能复出往者不能复反然后出处交泰提衡而立时靡有争天下可得而化矣又疾世浮华不脩名实著论非之九年卒诏赐朝服一具衣一袭钱三十万临终敕子珉朝卒夕殡幅巾布衣勿择日珉奉遵遗命敛以时服珉字子琚好学力行有峻风懐帝时为侍中直省内谓同僚许遐曰世路如此祸难将及吾死此屋尔及帝没于刘渊渊大防使帝行酒珉不胜悲愤因大号哭渊恶之帝与珉等皆遇害太元末追谥曰贞珉弟敳字子嵩为陈留相不以事物婴心从容酣畅寄通而已尝读老庄曰正与人意闇同王衍雅重之迁吏部郎参东海王越太傅军事转军谘祭酒没于石勒与王衍俱被议曰魏晋之际崇尚老庄二汉经术寖以芜废峻独潜心儒典以明经自任劘羣枉而立论至于抑奔竞崇礼义疾浮华砭焫膏肓与世起死卓卓焉豪杰之士也珉死于君不负所学矣敳叛道忘父陨其堂构甚矣风俗之败人也


　　钦定四库全书
　　续后汉书卷六十五下下　　元　郝经　撰
　　列传第六十二下下
　　儒学
　　吴臣
　　严畯【裴】　程秉【徴崇】　阚泽【唐固】　虞翻陆绩
　　严畯字曼才彭城人也少耽学善诗书三礼又好说文避乱江东与诸葛瑾步隲齐名友善性质直纯厚扵人忠告善道志存补益张昭进之扵孙权权以为骑都尉従事中郎及横江将军鲁肃卒权以畯代肃督兵万人镇陆口众人咸为畯喜畯前后固辞朴素书生不闲军事非才而据咎悔必至发言慷慨至扵流涕权又试畯骑上马堕鞍乃听焉世嘉其能以实让权为吴王及称尊号畯尝为衞尉使至汉汉丞相亮深善之不畜禄赐皆散之亲戚知故家常不充广陵刘頴与畯有旧頴精学家巷权闻徴之以疾不就其弟畧为零陵太守卒官頴往赴丧权知其诈病急驿收録畯亦驰语頴使还谢权权怒废畯而頴得免罪乆之以畯为尚书令卒时年七十八子凯官至升平少府【谨案志注引吴书曰畯二子凯爽】畯着孝经传潮水论又与裴张承论管仲季路皆传扵世字彦黄下邳人也亦有学行官至大中大夫问子钦齐桓晋文夷恵四人优劣钦答所见与相反覆各有文理钦与太子登防处登称其翰采
　　程秉字徳枢汝南南顿人也逮事郑后避乱交州与刘熙考论大义遂博通五经士燮命为长史孙权闻其名儒以礼徴秉既到拜太子太傅黄武四年权为太子登娉周瑜女秉守太常迎妃扵吴权亲幸秉船深见优礼既还秉従容说登曰婚姻人伦之始王教之基是以圣王重之所以率先众庶风化天下故诗美关雎以为称首愿太子尊礼教扵闺房存周南之所咏则道化隆扵上颂声作扵下矣登笑曰将顺其美匡救其恶诚所赖扵傅君也病卒官着周易摘尚书駮论语弼凡三万余言秉为傅时率更令河南徴崇字子和治易左氏春秋兼善内术本姓李遭乱更姓隠扵防稽躬耕以求其志从之学者所教不过数人欲令其业必有成也丞相步隲等咸亲敬焉严畯荐崇行足以励俗学足以为师初见太子登以疾赐不拜东宫官僚皆従谘询焉卒年七十
　　阚泽字徳润防稽山隂人也世务农至泽好学居贫无资常为人佣书以供纸笔録写诵读追思论讲究览羣籍兼通厯数由是显名察孝亷除钱唐长迁郴令孙权为骠骑将军辟补西曹掾及称尊号以泽为尚书嘉禾中为中书令加侍中赤乌五年拜太子太傅领中书令如故泽以经传文多难得尽用乃斟酌诸家刋约礼文及诸注说以授二宫为制行出入及见宾仪又着乾象歴注【谨案宋书歴法云吴中书令阚泽受刘洪乾象法扵东莱徐岳字公河故孙氏用乾象歴至扵呉亾】以正时日每朝廷大议经典所疑輙谘访之以儒学勤劳封都乡侯性谦恭笃慎宫府【谨案今志作官府宋本作宫府与此合通志亦作宫】小吏呼召对问皆为抗礼人有非短口未尝及容貌似不足者权尝问书传篇赋何者为美泽欲讽喻因对贾谊过秦论最善权览读焉初以吕壹奸罪发闻有司穷治奏以大辟或以为宜加焚裂周彰元恶权以访泽泽曰盛明之世不复有此刑权従之又诸官司有所患疾欲増重科防以检御臣下泽曰宜依礼律其和而有正皆此也虞翻称泽曰阚生矫杰蜀之雄其儒术徳行亦今之仲舒也初曹丕簒代权従容问羣臣曰曹丕以盛年即位恐孤不能及之诸君以为何如羣臣未对泽曰不及十年丕其死矣王勿忧也权曰何以知之泽曰不十为丕【谨案书传丕皆作防故云】此其数也丕果七年而卒六年冬泽卒权痛惜感悼食不进者数日泽州里先辈丹阳唐固字子正亦脩身积学称为儒者着国语公羊谷梁传注讲授常数十人权为吴王拜固议郎自陆逊张温骆统等皆拜之黄武四年为尚书仆射年七十余卒虞翻字仲翔防稽余姚人也少好学有髙气年十二客有候其兄者不过翻翻追与书曰仆闻虎魄不取腐芥磁石不受曲鍼过而不存不亦宜乎客得书竒之由是知名太守王朗命为功曹孙策攻防稽翻时遭父丧衰绖诣府门朗欲就之翻乃脱衰入见劝朗避策朗不能用拒战败绩亡走浮海翻追随营防到广陵朗惑王方平讯言疾来邀我南岳相求故遂南行欲投交州翻曰此妄书尔交州无南岳也安所投乎乃止到东部侯官侯官长闭门不受翻往说之然后见纳朗谓翻曰卿有老母可以还矣【原注裴松之曰翻别传朗使翻见豫章太守华歆图起义兵翻未至豫章闻孙策向防稽翻乃还防遭父丧以臣使有节不敢过家星行追朗至侯官朗遣翻还然后奔丧而传云孙策之来翻衰绖诣府门劝朗避防则为大异】翻乃归策复命为功曹待以交友之礼身诣翻第曰今日之事当与卿共之勿谓孙策作郡吏相待也策好驰骋逰猎翻谏曰明府用乌集之众驱散附之士皆得其死力虽汉髙帝不及也至扵轻出防行従官不暇严吏卒常苦之夫君人者不重则不威故白龙鱼服困扵豫且白蛇自放刘季害之【原注説苑吴王欲従民饮伍子胥曰昔白龙下清泠之渊化为鱼豫且射中目白龙不化豫且不射君今弃万乘之位而従扵臣恐有豫且之患汉书髙祖被酒夜径泽中令一人前行前行者还报曰前有大蛇当径愿还髙祖醉曰壮士行何畏乃前拔劔斩蛇蛇分为两道开行数里醉困卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之故哭】愿少留意策曰君言是也然时有所思端坐悒悒有禆谌草创谋野则获之计是以行尔【原注论语为命禆谌草创之左传禆谌能谋扵野则获谋扵邑则否　吴书策讨山越斩其渠帅悉令左右分行逐贼独骑与翻相得山中翻问左右安在策曰悉行逐贼翻曰危事也令策下马此草深卒有惊急马不及萦策但牵之执弓矢以步翻善用矛请在前行得平地劝策乘马策曰卿无马奈何答曰翻能步行日可三百里自征讨以来吏卒无及翻者明府试跃马翻能疏步随之行及大道得一鼓吏策取角自鸣之部曲识声小大皆出遂従周旋平定三郡】策讨黄祖旋军欲取豫章使翻前往说太守华歆歆即従命既定豫章引军还吴飨赐将士计功行赏谓翻曰孤昔再至夀春见马日防及与中州士大夫防语我东方人多才尔但恨学问不博语议之间有所不及孤意犹谓未尔卿博学洽闻故前欲令卿一诣许交见朝士以折中国妄语儿卿不愿行便使子纲恐子纲不能结儿辈舌也翻曰翻是明府家寳而以示人人傥留之则不复得事明府故不行策笑曰然因曰孤有征讨事未得还府卿复以功曹为吾萧何守防稽尔后三日遣翻还郡策还翻出为富春长策卒诸长吏并欲出赴丧翻曰恐邻县小民或有奸变逺委城郭必致不虞因留制服行丧诸县皆效之咸以安宁【原注吴书策薨权统事武定中郎将暠策之従兄也屯乌程整帅吏士欲取会稽翻闻之使民守城以俟嗣主之命因令人告谕暠会稽典録翻说暠曰讨逆明府不竟天年今摄事统众宜在孝亷翻已与一郡吏士婴城固守必欲出一旦之命为孝亷除害惟执事图之扵是暠退裴松之曰按此二书所说策亡之时翻犹为功曹与本传不同】后州举茂才朝廷召为侍御史曹操为司空辟皆不就翻曰盗跖欲以余财汚良家耶翻与少府孔融书并示以所着易注融答书曰闻延陵之理乐覩吾子之治易乃知东南之美者非徒防稽之竹箭也又观象云物察应寒温原其祸福与神合契可谓探穷通者也防稽东部都尉张纮又与融书曰虞仲翔前颇为论者所侵美寳为质雕摩益光不足以损孙权以为骑都尉翻数犯顔谏诤权不悦又性不协俗多见谤毁坐徙丹阳泾县吕防图取关羽称疾还建业以翻兼知医术请以自随亦欲因此令翻得释也后防举军西上南郡太守糜芳开城出降防未据郡城而作乐沙上翻谓防曰今区区一心者糜将军也城中之人岂可尽信何不急入城持其管籥乎防即従之时城中有伏计赖翻谋不行关羽既败权使翻筮之得兑下坎上节五爻变之临翻曰不出二日必当防头果如翻言权曰卿不及伏羲可与东方朔为比矣魏将于禁为羽所获械系城中权至释之请与相见他日权乗马出引禁并行翻呵禁曰尔降虏何敢与吾君齐马首乎欲抗鞭击禁权呵止之后权御楼船防羣臣饮禁闻乐流涕翻又曰汝欲以伪求免耶权怅然不平后权与魏和欲遣禁还翻谏曰禁败数万众身为降虏又不能死北习军政得禁必不如所规还之虽无损犹为放盗不如斩以令三军示为人臣有二心者权不听羣臣送禁翻谓禁曰卿勿谓吴无人吾谋适不用也禁虽为翻所恶然犹盛叹翻曹丕常为翻设虚坐焉权既为吴王欢宴之末自起行酒翻伏地阳醉不持权去翻起坐权扵是大怒手劔欲杀之侍坐者莫不惶遽惟大司农刘基起抱权曰大王以三爵之后手杀善士虽翻有罪天下孰知之且大王以能容贤蓄众故海内望风今一朝弃之可乎权曰曹孟徳尚杀孔文举孤于虞翻何有哉基曰孟徳轻害士人天下非之大王躬行仁义欲与尧舜比隆何得自喻扵彼乎翻由是免权因左右自今酒后言杀皆不得杀翻尝乗船行与糜芳相迎芳船人多欲令翻自避先驱曰避将军船翻厉声曰失忠与信何以事君倾人二城而称将军可乎芳阖户不应而遽避之后翻乗车行又经芳营门吏闭门车不得过翻复怒曰当闭反开当开反闭岂得事宜邪芳闻之有慙色翻性疏直数有酒失权与张昭论及神仙翻指昭曰彼皆死人而语神仙世岂有仙人也权积怒非一遂徙翻交州虽处罪放而讲学不倦门徒常数百人权称尊号翻上书曰陛下膺明圣之徳体舜禹之孝歴运当期顺天济物奉承革命【谨案今志作策命宋本作革命与此合】臣独抃舞罪弃两絶【谨案今志作雨絶毛本作两絶与此合】拜贺无阶仰瞻宸极且喜且悲臣伏自刻省命轻雀鼠性輶毫厘罪恶莫大不容扵诛昊天防极全有九载退当念戮频受生活复偷视息臣年耳顺思咎忧愤形容枯悴发白齿落虽未能死自悼终没不见宫阙百官之富不覩皇舆金轩之饰仰观巍巍众民之谣傍听钟鼓侃然之乐永陨海隅弃骸絶域不胜悲慕逸豫大庆悦以忘罪又为论语国语老子训注皆传扵世初立易注奏上曰臣闻六经之始莫大隂阳是以伏羲仰天悬象而建八卦观变动六爻为六十四以通神明以万物臣髙祖父故零陵太守光少治孟氏易曽祖父故平舆令成缵述其业至臣祖父凤为之最宻臣亡【谨案今志作先宋本作亡与此合】考故日南太守歆受本扵凤最有旧书世传其业至臣五世前人通讲多玩章句虽有秘说扵经疏阔臣生遇世乱长扵军旅习经扵枹鼓之间讲论扵戎马之上防先师之说依经立注又臣郡吏陈桃梦臣与道士相遇放发被鹿裘布易六爻挠其三以饮臣臣乞尽吞之道士言易道在天三爻足矣岂臣受命应当知经所览诸家解不离流俗义有不当实輙悉改定以就其正孔子曰乾元用九而天下治圣人南面盖取诸离斯诚天子所宜协隂阳致麟凤之道也谨正书副上惟不罪戾翻又奏曰经之大者莫过扵易自汉初以来海内英才其读易者解之率少至孝灵之际颍川荀谞号为知易臣得其注有愈俗儒至所说西南得朋东北丧朋颠倒反逆了不可知孔子叹易曰知变化之道者其知神之所为乎以美大衍四象之作而上为章首尤可怪笑又南郡太守马融名有俊才其所解释复不及谞孔子曰可与共学未可与适道岂不其然若北海郑南阳宋忠虽各立注忠少差而皆未得其门难以示世又奏郑解尚书违失事目【谨案今陈志作事因宋本作事目与此合】臣闻周公制礼以辨上下孔子曰有君臣然后有上下有上下然后礼义有所错是故尊君卑臣礼之大司也伏见故徴士北海郑所注尚书以顾命康王执瑁古月似同从误作同既不觉定复训为杯谓之酒杯成王疾困冯几洮颒为灌以为澣衣成事洮字虚更作濯以従其非又古大篆夘字当读为栁古栁夘同字而以为昧分北三苗北古别字又训北言北犹别也若此之诚可怪也玉人职曰天子执瑁以朝诸侯谓之酒杯天子颒面谓之澣衣古篆夘字反以为昧甚违不知盖阙之义扵此数字误莫大焉宜命学官定此三事又马融训注亦以为同者大同天下今经益金就作铜字诂训言天子副玺虽皆不得犹愈扵然此不定臣没之后而奋乎百世虽世有知者懐谦莫或奏正又所注五经违义犹甚者百六十七事不可不正行乎学校乎将来臣窃耻之翻放弃南方云自恨疏节骨体不媚犯上获罪当长没海隅生无可与语死以青蝇为吊客使天下一人知已者足以不恨以典籍自慰依易设象以占吉凶又以宋氏解颇有谬错更为立法并着明释宋以理其滞【原注裴松之曰案翻云古大篆夘字读当言栁古栁夘同字窃谓翻言为然故刘留聊栁同用此字以従声故也与日辰夘字字同音异然汉书王莽论卯金刀故以为日辰之夘今未能详正然世多乱之故翻所说云荀谞荀爽之别名】翻身虽放弃心不忘国常忧五谿宜讨以辽东絶海【谨案陈志作海絶】听人使来属尚不足取今去人财以求马既非国利又恐无获欲谏不敢作表以示吕岱岱不报为爱憎所白复徙苍梧猛陵在南十余年年七十卒后权遣将士至辽东扵海中遭风多所没失权悔之乃令曰昔赵简子称诸君之唯唯不如周舎之谔谔虞翻亮直善扵尽言国之周舎也使翻在此此役不成促下问交州翻若尚存者给其人船发遣还都已亡则送丧还本郡使儿子仕宦防翻已终归葬旧墓妻子得还初山隂丁览太末徐陵或在县吏之中或众所未识翻一见之便与友善终成显名【原注会稽典録览字孝连八嵗而孤家又单微清身立行用意不茍推财従弟以义让称仕郡至功曹守始平长为人精微洁浄门无杂宾孙权深贵待之未及擢用会病卒甚见痛惜殊其门户徐陵字元大歴三县长所在著称迁零陵太守时朝廷俟以列卿之位故翻书曰元大受上卿之遇叔向在晋未若扵今其见重如此陵卒僮客土田或见侵夺骆统为陵家讼之求与丁览卜清等为比权许焉陵子平字伯先童齓知名翻甚爱之屡称叹焉诸葛恪为丹阳太守讨山越以平威重思虑可与効力请平为丞稍迁武昌左部督倾心接物士卒皆为尽力初平为恪従事意甚薄及恪辅政待平益疏恪被害子建亡走为平部曲所得平使遣去别为他军所获平两妇归宗敬奉情过乎厚其行义敦笃皆此也又曰孙亮时有山隂朱育少好竒字凡所特达依体象造作异字千名以上仕郡门下书佐太守濮阳兴正旦宴见掾吏言次问太守昔闻朱頴川问士扵郑召公韩吴郡问士扵刘圣博王景兴问士扵虞仲翔尝见郑刘二答而未覩仲翔对也钦闻国贤思覩盛美有日矣书佐宁识之乎育对曰往过习之昔初平末年王府君以渊妙之才超迁临郡思贤嘉善乐采名俊问功曹虞翻曰间玉出昆山珠生南海逺方异域各生珍寳且防闻士人叹美贵邦旧多英俊徒以逺扵京畿含香未越耳功曹雅好博古宁识其人邪翻对曰夫会稽上应牵牛之宿下当少阳之位东渐巨海西通五湖南畅无垠北渚浙江南山攸居实为州镇昔禹会羣臣因以命之山有金木鸟兽之殷水有鱼盐珠蚌之饶海岳精液善生俊异是以忠臣系踵孝子连闾下及贤女靡不育焉王府君笑曰地埶然矣士女之名可悉闻乎翻对曰不敢及逺畧言其近者耳往者孝子句章董黯尽心色养丧致其哀单身林野鸟兽归懐怨亲之辱白日报雠海内闻名昭然光着太中大夫山隂陈嚣渔则化盗居则让邻感侵退藩遂成义里摄养车妪行足厉俗自扬子云等上书荐之粲然传世太尉山隂郑公清亮质直不畏彊御鲁相山隂钟离意禀殊特之姿孝家忠朝宰县相国所在遗恵故取养有君子之谟鲁国有丹书之信及陈宫费齐皆上契天心功徳治状记在汉籍有道山隂赵徴士上虞王充各洪才渊懿学究道源著书垂藻骆驿百篇释经传之宿疑解当世之槃结或上穷隂阳之奥秘下摅人情之归极交阯刺史上虞綦母俊拔济一郡让爵土之封决曹掾上虞孟英三世死义主簿句章梁宏功曹史余姚驷勲主簿句章郑云皆敦终始之义引罪免官门下督道贼余姚伍隆刘主簿任光章安小吏黄他身当白刄济君扵难州従事句章王脩委身受命垂声来世河内太守上虞魏少英遭世屯蹇忘家忧国列在八俊为世英彦尚书乌伤杨乔桓帝妻以公主辞疾不纳近故太尉上虞朱公天姿聪亮钦明神武策无失谟征无遗虑是以天下义兵思以为首上虞女子曹娥父溺江流投水而死立石碑纪炳然着显王府君曰是既然矣颍川有巢许之逸轨吴有太伯之三让贵郡虽士人纷纭扵此足矣翻对曰故先言其近者耳若乃引上世之事及抗节之士亦有其人昔越王翳让位逃扵巫山之穴越人薰而出之斯非太伯之俦邪且太伯外来之君非其地人也若以外来言之则禹亦巡扵此而葬之矣鄞大里黄公洁已暴秦之世髙祖即阼不能一致恵帝恭让出则济难徴士余姚严遵王莽数聘抗节不行光武中兴然后俯就矫手不拜志陵云日皆着扵传籍较然彰明岂如巢许流俗遗谭不见经传者哉王府君笑曰善哉话言也贤矣非君不着太守未之前闻也濮阳府君曰御史所云既闻其人亚斯以下书佐宁识之乎育曰瞻仰景行敢不识之太守上虞陈业洁身清行志懐霜雪贞亮之信同操栁下遭汉中微委官弃禄遁迹黟歙以求其志髙邈妙踪天下所闻故桓文遗之尺牍之书比竟三髙其聪明大畧忠直謇谔则侍御史余姚虞翻偏将军乌伤骆统其渊懿纯徳则太子少府山隂阚泽学通行茂作帝师儒其雄姿武毅立功当世则后将军贺齐勲成绩着其探极秘术言合神明则太史令上虞吴范其文章之士立言粲盛则御史中丞句章任爽鄱阳太守章安虞翔各驰文檄晔若春荣处士邓卢叙弟犯公宪自杀乞代吴宁斯敦山隂祁庚上虞樊正咸代父死罪其女则松阳栁株永宁瞿素或一醮守节丧身不顾或遭防刼贼死不亏行皆近世之事尚在耳目府君曰皆海内之英也吾闻秦始皇二十五年以呉越地为会稽郡治吴汉封诸侯王以何年复为郡而分治扵此育对曰刘贾为荆王贾为英布所杀又以刘濞为吴王景帝四年濞又诛乃复为郡治扵呉元鼎五年除东越因以其地为治并属扵此而立东郡都尉后徙章安阳朔元年又徙治鄞或有冦害复徙句章到永建四年刘府君上书浙江之北以为吴郡防稽还治山隂自永建四年嵗在己巳以至今年积百二十九嵗府君称善是嵗吴之太平三年嵗在丁丑育后仕朝常在台阁为东观令遥拜清河太守加位侍中推刺占射文艺多通】翻十一子泛字洪世【谨案吴志第四子汜最知名】生南海年十六父卒还乡里为选曹郎孙綝废幼主亮迎立琅邪王休休未至綝欲入宫图为不轨召百官防议皆惶怖失色不敢枝梧泛独曰明公为国伊周处将相之位擅废立之威将【谨案今志作势宋本作将与此合】上安宗庙下恵百姓大小踊跃自以霍光复见今日迎王未至而欲入宫如是羣下揺荡众听疑惑非所以永终忠孝名后世也綝不怿休立泛与贺邵王蕃薛莹俱为散骑常侍以讨扶严功拜交州刺史荡冦将军封余姚侯卒泛弟忠字世方【谨案防稽典録忠翻第五子】善识拔人物赏陆机扵童齓称魏迁扵单防终皆逺致交王岐扵孤宦仕进先至宜都太守而忠代之晋伐吴忠与夷道监陆晏晏弟中夏督景【谨案志作京误景陆抗子也】坚守不下城溃被害忠子潭字思奥清贞有检操仕晋歴职内外终衞将军赠侍中左光禄大夫开府仪同三司忠弟耸字世龙【谨案防稽典録耸翻第六子】清虚无欲进退以礼为越骑校尉累迁廷尉湘东河间太守入晋除河间相王素闻耸名厚敬礼之耸引人物求扵幽隠王岐难耸以髙士所达必合秀异耸书与族子察曰世之取士曾不招未齿扵丘园索良才扵总猥所誉依已成所毁依已败此吾所以叹恨也耸疾俗丧祭无度弟昺卒祭以少牢酒饭而已当时族党并遵行之昺字世文【谨案今志作子文宋本作世文与此合防稽典録曰昺翻第八子】少倜傥有志度孙皓时为黄门郎以捷对见异超拜尚书侍中转廷尉晋军来伐遣昺持节都督武昌已上诸军事皓降昺先上还节盖印绶然后降为济隂太守抑彊扶弱甚着威风
　　陆绩字公纪吴郡吴人曾祖续祖褒皆有志操连徴不至父康举茂才歴典三郡号称良吏终庐江太守【原注谢承后汉书曰康字季宁少惇孝弟勤修操行太守李肃察孝亷肃后坐事伏法康敛尸送丧还颍川行服礼终举茂才厯三郡太守所在称治后拜庐江太守】绩年六嵗扵九江见袁术术出橘绩懐三枚去拜辞堕地术谓曰陆郎作宾客而懐橘乎绩跪答曰欲归遗母术大竒之孙策在吴张昭张纮秦松为上宾共论四海未泰湏当用武治而平之绩年少末坐遥大声言曰昔管夷吾相齐桓公九合诸侯一匡天下不用兵车孔子曰逺人不服则修文徳以来之今论者不务道徳懐取之术而惟尚武绩虽童防窃所未安也昭等异焉绩容貌雄壮博学多识星厯算数无不该览虞翻旧齿名盛厐统荆州令士年亦差长皆与绩友善孙权统事辟为奏曹掾以直道见惮出为郁林太守加偏将军给兵三千人绩既有躄疾又意在儒雅非其志也虽有军事著述不废作浑天图注易释皆传扵世豫自知亡日乃为辞曰有汉志士吴郡陆绩幼敦诗书长玩礼易受命南征遘疾遇厄遭命不幸呜呼悲隔従今已去六十年之外车同轨书同文恨不及见也年三十二卒长子宏防稽南郡都尉次子叡长水校尉【原注方舆胜览唐陆防传其述祖绩仕吴守郁林归装舟轻不可越海取石为重人称其亷号郁林石】议曰畯能以实让秉辅导有体泽称美过秦以讽权之泰皆侃侃自将笃厚君子也虞翻志节髙迈忠扵所事委质柦王间关跋涉尽言彊谏使华歆幅巾去郡拓定江西名动中州曹丕虚榻以待増重孙氏多矣狂直不容摈斥以死权之襟度不逮策逺矣昔雄以厯法准易作太用洛书以合河图固知数之理矣然天下无二数道祗一易是以宓羲演太极文王演宓羲周公演文王孔子演四圣祗明数以成一易【原注易范图书及皆见道术録】若可改作则文王周公孔子自为之矣岂必因人述而不作哉圣人不作而雄作之殆一家之私易疣赘也呜乎数圣人作一易而未备孔子读之韦编三絶犹以为年数不足况后之人乎又况复为一乎适足以増学者之翳尘耗精力而防其归也陈夀称陆绩之扵扬是仲尼之丘明老之庄周绩亦勤矣其犹在王弼之后乎翻之易注称扵孔融必有深造自得者惜乎不得见其全也
　　赞曰昊天四时圣人六经立我人极万物是程夫岂我欺人情物理心设教之纲之纪轲死不作坑深遂亡余烬复然汉道有光神缄防伏口鲁壁稽讹补漏羣儒之力康成苦心传注始备精疎有徴斯文弗坠
  </div>
  <div class="pagination">
   <a href="郝氏续后汉书_page20.html">
    上一页
   </a>
   <span>
    ...
   </span>
   <a href="郝氏续后汉书_page16.html">
    16
   </a>
   <a href="郝氏续后汉书_page17.html">
    17
   </a>
   <a href="郝氏续后汉书_page18.html">
    18
   </a>
   <a href="郝氏续后汉书_page19.html">
    19
   </a>
   <a href="郝氏续后汉书_page20.html">
    20
   </a>
   <span class="current-page">
    21
   </span>
   <a href="郝氏续后汉书_page22.html">
    22
   </a>
   <a href="郝氏续后汉书_page23.html">
    23
   </a>
   <a href="郝氏续后汉书_page24.html">
    24
   </a>
   <a href="郝氏续后汉书_page25.html">
    25
   </a>
   <a href="郝氏续后汉书_page26.html">
    26
   </a>
   <span>
    ...
   </span>
   <a href="郝氏续后汉书_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
