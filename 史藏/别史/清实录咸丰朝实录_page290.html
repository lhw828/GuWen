<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 290 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 290 页/共 502 页
  </h1>
  <div class="content">
   ○予甘肃阵亡千总王宗训、祭葬世职。　　

○丁丑。谕内阁、前据军机大臣文庆等奏、饬各直省实行团练、并侍郎沈兆霖奏、请行民团各一摺。当经谕知直省督抚、各就地方情形。酌量办理。并先拟章程具奏。兹据崇恩奏称、山东本系通省办团。自北路肃清后。陆续遣散。惟曹州、济甯等处。尚未撤防该处团练。颇能得力。拟请仍就现未撤防各属即责成贤能州县。实力办理。司道府州、所辖地方辽阔。未能与民相接。无庸加团练虚衔等语所奏系就该省情形而论。该抚果能慎选贤员。责以治效。则众志成城。民心强固。原可准其择要举行。其余暂行从缓。惟沿河紧要地方。尚复不少。昨经谕令该抚酌量设防之处。仍著速行筹办。此外各州县编查保甲。亦当实力奉行。以戢奸宄而期周密。至各直省形势不同。用兵省分。更非山东可比。该督抚等、当各按地方情形。妥为筹画。著将拟办章程。迅速具奏。毋得视为具文。致涉延缓。　　

○又谕、裕诚等奏、太平仓开放甲米、不堪食用、并查仓御史英华奏各一摺。著阿彦达、李菡、即饬查明该仓应放米石。因何有霉变发块。与阄廒原样不符之处。据实参奏。至英华摺内所称米色不堪食用。仅据该旗领米章京口说。该御史何以并未查验。殊属含混。著明白回奏。　　

○戊寅。谕内阁、载垣、奕兴、庆祺奏、会议永陵河道情形。并请派员前往查勘一摺。著派庆祺、带同陆应谷、前往详悉查勘。敬谨办理。载垣、奕兴、著毋庸前往。　　

○又谕、繙译孝经。系雍正年间编缉。为八旗各项考试命题之本。向无清文汉字合写成书。且其时满洲新语未备。书中音义。皆系旧语。现在各省驻防乡试童试。举行繙译。已历有年。在京各项考试。尤为八旗士子进身之阶。诚恐其循诵习传。不免参差简略。朕因详加校阅。遵照乾隆年间。钦定繙译五经新语。悉加厘定。著武英殿刊刻清文汉字合璧成书。颁行中外。俾各士子讲习有资。用昭法守。　　

○又谕稽查太平仓御史英华、遵旨明白回奏一摺。该御史于该仓开放正黄旗甲米时。既据该旗领米章京报称、米色不堪食用。并不亲往查验。含混入奏。实属疏忽。英华著交部议处。　　

○谕军机大臣等、胡林翼奏、援贼大至、现筹堵御一摺。武汉贼势久蹙。因官军不能实力进攻致下游贼党。得以徐图援应。武昌南路本无布置。黄州之兵复撤。则东路贼匪。亦将源源而至惟城中之贼。既已穷蹙。自应迅速进攻。克日收复。则外来贼众绝望。自易剿灭。著官文、胡林翼、悉心筹画。并力攻剿。毋得再涉延玩。前因江北军营带兵乏人。谕令官文、酌调孔广顺、前赴扬州。兹据奏称、该员现劄沙口。其地为外江内湖锁钥。既关紧要。著准其暂缓前往。傥接替有人。仍令驰赴扬州听候德兴阿调遣。至湖北援贼。号称数万。若非裹胁无业游民。安得如此众多朕闻皖楚曾经被扰之区。牧令或潜匿乡村为苟安之计。巨室则迁徙一空。城乡小民。贸易佣趁者。无计谋生。遂致被贼裹胁。是以贼党愈聚愈多。兵勇不敷抵御。实为今日受病之源。若不急图变计正本清源。将诛不胜诛。伊于胡底。前据文庆等奏、请实行团练。业经寄谕各督抚、各按地方情形酌办。官文、胡林翼、职任封圻。责无旁贷。著于督师进剿外。留心选择贤能大员分投督办。如黄州崇通等处。皆为贼匪窜扰。出没无常。苟能慎选循良。星罗棋布。招集流亡。实力团练。在小民有所依归。不至流而为匪。则贼援日少。贼势日孤。未始非军务之转圜也。该督抚等、毋得视为迂缓。致误事机。将此由六百里加紧各谕令知之。　　

○又谕、昨因向荣、在丹阳军营病故。已命怡良暂署钦差大臣。接办军务。因念江南军营。现在带兵大员乏人。和春曾在向荣军营。随同打仗。于江南情形。较为熟悉。著即驰赴丹阳军营。协力相机堵剿。再行听候谕旨。郑魁士、现在怀远。所有和春总统之安徽军务。即著郑魁士接办。和春著俟郑魁士到营交卸后。即行迅速启程。毋稍迟缓。将此由六百里谕知和春、福济、并谕郑魁士知之。　　

○予湖北阵亡千总杨太和、余永胜、鲁连升把总李南廷、汪友朋、成景桂、外委谢申禄、傅正荣等、祭葬世职。　　

○己卯。上诣安佑宫行礼。　　

○御勤政殿听政。　　

○谕内阁、前因三省会剿捻匪。特派河南巡抚英桂督办。所有江苏、安徽、派往带兵各员。自应悉听调度。兹因总兵郝光甲等、迁延不进。业已严加惩创以肃军令而一事权。候补三品京堂袁甲三、随同英桂剿捕捻匪。现已追至颍州等处。距英桂大营较远。各路带兵将弁。即著袁甲三、就近调拨。傥有藉词规避。不遵调度者。著会同英桂、据实参奏。其三省会剿事宜。仍著英桂督办。该抚即饬带兵各员。迅将捻匪分股剿捕。悉数歼捦。毋得稍分畛域。以致此拏彼窜。再令蔓延。　　

○谕军机大臣等、奕山等奏、俄夷人船行止情形一摺。据称、俄夷前驾木篺停泊达雅尔昂阿等处、现已拆毁。夷人陆续折回。六月二十三日。又有夷人分驾大小船只。载粮下驶。并于霍尔托库地方。搭盖房屋黑河口、乌苏哩口、时有夷船来往。薛尔古一带。又有夷人搭盖窝棚二所等语。俄夷行止诡谲。此时人船由边境行走。尚为安静。固不可轻启衅端。亦不可漫无限制。该将军等、应如何善为开导。外示羁縻。内加防范。俾狡诡之计。无所复施。办理方为妥善。其下行船只。究竟驶往何处。亦须侦探明确。随时具奏。将此各谕令知之。　　

○又谕、福兴奏、连日剿贼获胜、逆匪弃垒远遁、派兵堵剿一摺。初五初六两日。逆匪出扑。经官军剿败后。分股宵遁。虽河东河西贼垒。均已踏毁。而逆党围攻金坛。奔窜溧阳。内犯愈急。该二县均为苏浙门户。傥复旁趋荆宜。下窥常郡。大局更忧掣动。该将军奏、赴援金坛之兵。计数将及一万。足敷攻剿。金坛解围后。即著步步追剿。未可以一隅之地。牵掣全军。如果情形紧急。即著福兴、张国梁、酌分一人。驰往督办。怡良暂署钦差大臣。此时自已前往丹阳。就近调度。贼匪声东击西。计甚狡谲。丹阳既有重兵扼守。更虑其旁窜他处。不可不加意严防。东坝直通无锡。现在尚为贼踞。著怡良等、飞催明安泰、进劄定埠。速攻东坝。绝其内犯之路。张国梁前受枪伤。疮口未合。著发去如意拔毒散一料。交该总兵祇领。赶紧医治就痊。以慰朕怀。再前据文庆等奏、请实行团练一摺。当经寄谕各督抚、各就地方情形。认真办理。江苏省淮徐一带。恐怡良等、鞭长莫及。著即知照庚长、邵灿、就近酌办。将此由六百里加紧谕令知之。　　

○又谕、英桂奏、捻匪分窜、并江皖各军、藉词观望、据实参奏一摺。现在英桂驻劄陈州。距颍州较远。据奏、袁甲三非假以事权。恐呼应不灵。自系实在情形。本日已降旨、令袁甲三、就近调度。如有藉词规避之员。会同英桂参奏。以专责成。惟三省会剿捻匪。英桂系总统大员。责无旁贷。所有各路兵勇。仍当统归该抚调遣。不得以动多掣肘。意存诿卸。前有旨、令史荣椿、署理徐州镇总兵。并令即往徐州防堵。兹据英桂奏、请留该镇在皖剿匪。如果徐州现无贼踪。史荣椿、原可缓赴署任。傥该匪实有窥伺徐州之信。则彼处系北窜要路。岂可无兵堵截。应否仍令史荣椿回至徐州之处。仍著英桂确探缓急情形。斟酌办理。毋得顾此失彼。致贻后悔。该抚驻劄陈州。兼顾豫境。前奏布置各情。尚属周妥。第捻踪纷窜无常。务当严饬带兵将弁。实力兜剿。并随时接应颍亳等处。联络声势。不得专顾豫境。稍分畛域。将此由六百里谕令知之。　　

○以詹事府少詹事翁同书、为詹事。　　

○以剿办捻匪。藉词退避。革总兵官郝光甲、副将塔思哈、营总明山、佐领松志职。仍留营效力。　　

○以江苏镇江剿贼获胜。赏参将吴世斌、花翎。副将衔。　　

○予安徽阵亡游击朱淮源、都司禄泰、千总杨德、祭葬世职。　　

○庚辰。仁宗睿皇帝忌辰。遣官祭昌陵。　　

○谕内阁、阅看八旗闲散宗室马步箭。著再展限四年。届期奏请。至咸丰十年后。著仍按旧例。每届五年。由该衙门具奏。　　

○又谕、恒春奏参昏懦不职之文武各官、请革职审办一摺。贵州代理铜仁府知府王敬烈、藉词军饷。折收钱粮。既不能约束兵练。所过掳掠。以致激成民变。又与署副将图塔纳、弃营奔避。兵练淹毙多名。署都司蒲万春等、亦均不知下落。实属昏懦不职。王敬烈、图塔纳、蒲万春、著一并革职拏问。交该督严行审讯。按律问拟以肃官方。　　

○裁并和妃园寝员役。增设慕东陵礼部员外郎二员。工部员外郎一员。读祝官二员。赞礼郎四员。内务府郎中一员。员外郎一员。主事一员。内管领一员。尚茶正一员。尚膳正一员。笔帖式二员。防御十六员。骁骑校二员。领催四名。披甲人七十六名。从礼部等衙门请也。　　

○改铸广东阳山县淇潭巡检司印信。惠来县儒学钤记。肇庆城守左营守备、三江口协左营守备、右营守备各关防。从巡抚柏贵请也。　　

○辛巳。谕内阁、阿彦达、李菡奏、遵查太平仓米色、据实参奏等语。正黄旗应领甲米。经该侍郎等、查验太平仓米色。与阄廒原样无异。并无霉变发块情形。惟经伏暑薰蒸。浮面闲有灰暗颜色。该监督等、未能先事挑晾。实难辞咎。太平仓监督廉保、卢焕、均著先行交部议处。所有正黄旗应领甲米。既据该侍郎等查验。尚堪食用。即著该旗赶紧关领。毋逾限期。如该监督等、仍前延玩。未能赶紧挑晾。即著阿彦达等、从严参办。　　

○壬午。苏州织造文熊奏、亢旱不雨。关税更形短绌。得旨。只言其难。并无筹画良策。于事何益。　　

○改铸广东西甯县儒学钤记。从巡抚柏贵请也。　　

○癸未。谕内阁、叶名琛、柏贵奏、查明江西南康练勇、支饷浮冒、请饬江西本省核实办理一摺。上年广东韶州匪徒滋事。经江西派拨南康练勇。两次赴援。叠获胜仗。曾经谕令叶名琛等、接济兵饷。兹据该督等、查明管带练勇之前任南康县知县周汝筠、所开壮勇名数及已支应补饷数。均有浮冒。且有与江西省原案不符之处。著曾国藩、文俊、确切查明。如有虚报浮开情弊。即行从严参办。　　

○谕军机大臣等、昨因东坝尚为贼踞。叠谕怡良等、饬令明安泰、进劄定埠。速攻东坝。以绝内犯之路。本日据宗人府府丞宋晋奏、明安泰、现驻溧阳所带之兵。分屯城厢寺院。毫无纪律。并有纵兵抢掠。延烧房屋情事。请饬张国梁、驰往剿办等语。东坝为苏浙咽喉。明安泰、兵力已不为薄。何以并未见进攻东坝。转在溧阳纵兵焚掠。此等漫无纪律之军。安能望其克敌。著怡良等、密速查明。如果实有其事即将明安泰、并所带之兵全行撤回。严参惩办。另派得力镇将。酌带劲旅。驰往东坝。实力堵剿。以防内窜。张国梁现在伤未平复。且丹阳、金坛、均形吃紧。未便令其专剿一处。所有应行调拨兵将。著怡良等、妥速筹派。另片奏、皖南道邓瀛、甯国府知府颜培文、守御无方。请旨另＜闲＞等语。该二员本系应行革职之员。因一时接替乏员。是以暂令留任。该府丞所保浙江候补道缪梓一员。是否能胜皖南道之任。即著怡良、会同何桂清、查看具奏。此外如另有贤员。堪胜皖南道。并甯国府要缺者。亦著据实保奏。候旨＜闲＞放。将此由六百里各谕令知之。　　

○又谕、寄谕库伦办事大臣德勒克多尔济等、昨阅所进俄罗斯文字。据称、塔尔巴哈台贸易局厂、焚毁等情。请派员会商。现在拏获各犯。其罪尚未定拟。惟业经交伊犁将军核议。即传谕、俟会商定拟后。再由理藩院咨行俄罗斯萨那特衙门。其俄罗斯来文。并咨行俄罗斯萨那特衙门文底。著一并钞给阅看。　　

○以克复广东开平县城。赏知县彭卿云等、蓝翎。余升叙有差。　　

○以克复广东从化县城。赏千总周大安、花翎。把总何光著等、蓝翎。余升叙有差。　　

○甲申。以荆州协领恩夔、为青州副都统。　　

○予安徽军营病故副都统常清、祭葬恤荫。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。八月。乙酉朔。上诣大高殿行礼。　　

○还宫。　　

○谕内阁、奕絪等奏、工程情形较重、请派员详勘一摺。昌陵隆恩殿应修各工。情形较重。著派翁心存、柏葰、前往敬谨查勘具奏。　　

○又谕、何桂清奏。浙省筹防吃紧、恳请留员差委等语。部选湖南安乡县知县钮福宽、前经奏留浙江原籍。办理湖州府、城工团练事宜。复因劝捐出力。以应升之缺升用。兹据该抚奏称、湖州现当筹防吃紧之时。请留该员以资熟手。钮福宽、业经著有劳绩。著准其开缺。留于原籍。办理团练。俟撤防后归部铨选。仍留应升之缺升用。丁忧补用同知李培基、仙居县知县毕大钰、均著准其暂留浙省差委。俟军务稍平。再行饬令回籍守制。　　

○谕军机大臣等、何桂清奏、浙省支应浩繁、来源日少、协济江苏之饷、请饬苏省筹给一摺。据称、浙江省现筹防剿徽甯玉山等处。每月需饷。较上年增至十二三万余两。加以盐引滞销。捐款均无起色。苏省协济徽甯之饷二十万。仅收十二万两。若再每月协贴江南大营。必致各路饷缺。所奏自系实在情形。所有浙省每月协济江苏饷银六万两。准其暂行停拨。即著怡良、赵德辙、在苏省藩库各款内。自行筹给。毋稍迟误。一俟皖南广德等处、防务稍缓。何桂清、仍当每月照旧协济江苏军饷。毋得稍存畛域。将此由五百里各谕令知之。　　

○又谕、官文奏、汉阳近日攻剿情形、并分兵赴武昌助剿一摺。此次官文、督饬李孟群、王国才等、进攻汉阳。虽有斩捦。辄因该匪濠垒深厚。伏匿不出。以致我兵未能得手。逆贼被围日久。其势已困。必须乘势进攻。力图克复。虽贼垒坚厚。枪炮尚多。亦当设法攻剿。出奇制胜。断不可藉词延宕。致误事机。官文总统诸军。现当攻剿吃紧之际。必当亲督兵勇。奋力围攻。若劄营处所。距贼太远。恐呼应不灵。难期得力。武汉逆匪倚为掎角。若能克复一城。则贼势已孤。并攻较易。著官文、胡林翼、各饬将弁。水陆并进。毋得日事迁延。致干重咎。至贼援麕至。号称数万。其中多裹胁游民。未必尽如粤匪之凶悍。惟既欲攻城。又御援贼。不免受其牵掣。而现在附近各省。实无可添调之兵。湖南省唇齿相依。道路较近。未知有无可调兵勇。著骆秉章酌量情形。如能抽拨兵勇。速派得力之员统带。前赴湖北会剿。得此一军。以御贼援。则官文等可专力攻剿。克复城池。不致两面受敌。为贼牵掣矣。将此由六百里加紧各谕令知之。　　

○以克复安徽泾县城。赏守备俞大鹏、千总王恩荣、花翎。从九品沈用铨等、蓝翎。余升叙有差。　　

○以安徽带兵擅离职守。革同知李恒淞、县丞林用光职。摘都司封九贵、同知衔徐焯、顶带。　　

○免直隶东光县被扰灶地未完额课。　　

○上以祭社稷坛。自是日始。斋戒三日。　　

○丙戌。谕内阁、舒兴阿奏、请暂留署任臬司、并催新任臬司赴任等语。新授贵州按察使潘楷、现署云南按察使篆务。著准其暂留云南。俟新任按察使海瑛到后。再行交卸。海瑛现已到京。著俟请训后。迅赴新任。　　

○谕军机大臣等、舒兴阿奏、西路剿匪获胜、及剿办海口回匪情形各一摺。云南东西两路。回匪蜂起。据所奏姚州等处。连日毙匪。虽有千余。而损兵折将。亦复不少。东路杨林等处。及近省之海口。亦有员弁阵亡。舒兴阿于筹办机宜。尚未得手。恒春现在贵州督剿。如都匀镇远等处。办理既有就绪。即著折回云南。与舒兴阿会商。妥为布置。如一时未能离黔。应如何拨兵援应。或另有筹画调度之处。亦著知照舒兴阿、文祥、妥为筹办。恒春兼辖滇黔。务当酌度两省情形。先其所急。叙兴阿因兵力不足。现拟剿抚兼施。然畏威之后。方能怀德。亦不可示之以弱。致令匪势愈张。梗化者宜实力剿办。投诚者当加意抚绥。方为情法两平。宽严得当。将此由五百里各谕令知之。　　

○又谕、扎拉芬泰奏、伊犁地方、出产茶斤、商民人等采取售卖、拟酌徵商税一摺。自系为裨补经费起见。惟此种茶斤。恐不自今日始行出产。向来何以并未议及收税。其每年计产茶斤若干。酌收税课若干。该将军尚未能知其数。现拟试行收税。务须详加体察。如果舆情称便。并无窒碍。再行妥议章程具奏。伊犁地处边陲。民间贸易。多与外夷交涉。傥行之或有流弊。不可规目前之小利。而贻患于后日也。将此谕令知之。
  </div>
  <div class="pagination">
   <a href="清实录咸丰朝实录_page289.html">
    上一页
   </a>
   <span>
    ...
   </span>
   <a href="清实录咸丰朝实录_page285.html">
    285
   </a>
   <a href="清实录咸丰朝实录_page286.html">
    286
   </a>
   <a href="清实录咸丰朝实录_page287.html">
    287
   </a>
   <a href="清实录咸丰朝实录_page288.html">
    288
   </a>
   <a href="清实录咸丰朝实录_page289.html">
    289
   </a>
   <span class="current-page">
    290
   </span>
   <a href="清实录咸丰朝实录_page291.html">
    291
   </a>
   <a href="清实录咸丰朝实录_page292.html">
    292
   </a>
   <a href="清实录咸丰朝实录_page293.html">
    293
   </a>
   <a href="清实录咸丰朝实录_page294.html">
    294
   </a>
   <a href="清实录咸丰朝实录_page295.html">
    295
   </a>
   <span>
    ...
   </span>
   <a href="清实录咸丰朝实录_page291.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
