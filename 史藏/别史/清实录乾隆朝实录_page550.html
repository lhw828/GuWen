<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 550 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 550 页/共 1860 页</h1>
    <div class="content">○又谕、据舒辂奏称、丰城县堤岸。不时坍陷。似有水族作祟。随调龙虎山提点。设法镇治。迄今多日。并未坍陷等语。该县逼近大河。易致水患。但须严饬地方官。慎固堤防。实力保护。以卫民生。今乃指称鱼孽。延致道流。焚符念咒。此在随民所愿。即寻常僚属。亦不应作此怪诞之举。况封疆大吏。以此为办理之道。成何政体。且使无知愚民。远近传播。岂所以镇静地方耶。至该处堤工。据称现在并未坍陷。究竟此时情形若何。果能保其永不坍陷与否。仍著该抚、据实具奏。倘因此稍涉回护。亦断不能逃朕洞鉴。今岁江右间有被灾州县。米价偶昂。看来舒辂办理甚属周章。即如伊覆奏粮价雨旸情形。及筹办玉山等县、早收歉薄二摺。朕详阅前后情节。多属含糊。业云粮价昂贵。又云并非今年独昂。盖伊既恐以壅蔽获咎。又未免存粉饰之见。是以辗转支离。不能据实陈奏。地方遇有灾祲。全在督抚悉心筹画。董率有方。若似此茫无头绪。恐于率属安民。均无裨益。舒辂在广西任内。诸事尚能勉力。今自调任以来。一切事务。胸无成见。竟有不能办理之势。将何以克副委任。著传旨申饬。寻奏、丰城原坍石堤。应即补筑。前以坍陷未定。桩埽难施。奏请秋后本酌定议修。今水势平定。正应及时施工。以防来春泛涨。报闻。　　

○是日。驻跸中关行宫。　　

○辛巳。谕曰、张坦熊前于道员任内。经李卫荐举。朕加恩用为按察使。后闻其属钻营而得者。然欲观其后效。乃伊自莅任滇省以来。已历多年。不过碌碌庸庸。并未见其实心供职。且亦从未据实奏闻一事。今据总督硕色摺奏、其才本平庸。遇事不振。似此庸劣不职之员。若仅令休致家居。则伊平时、既旅进旅退。及至年老颓废。自度久历外任。囊橐已丰。未必不转以去位优游为得计。况藩臬大员。朕多由道员不次升用。使皆如张坦熊之因循玩愒。而仍不失窃位荣身之乐。其何以肃官方而饬吏治耶。张坦熊著革职。发往军台效力。以为负恩溺职者之戒。其云南按察使员缺。著周琬补授。　　

○和硕履亲王允裪等奏、本月十三四连日阴雨。京城内外。米价日长。查本年秋季官俸甲米。例于八月开仓支放。为期已近。请早放数日。俾官兵不与民间争购。转瞬秋成。杂粮上市。亦得源源接济。得旨。甚好。知道了。然必有铺户居奇之弊。亦应节制。又近日情形若何。速行奏闻。寻奏、自有开仓支放之信。米价顿减。至铺户居奇。当市价骤昂时。即饬步军统领、及顺天府、实力稽察。倘有此弊。自当严行惩治。得旨。欣悦览之　　

○吏部议准、河南巡抚鄂容安疏称、陈州府、及新乡、南阳、二县。均系大学。准各添设训导一员。淮宁、南召、二县。各添设教谕一员。河阴、汜水、涉县、淇县、巩县、渑池、桐柏、淅川、确山、正阳、宝丰、伊阳、卢氏、等十三县训导。俱裁。至新设教谕二缺。训导三缺。均归部铨选。从之。　　

○兵部议覆、漕运总督瑚宝疏称、各省裁并卫所守备、千总。奉部议、凡存留卫所。俱令专司屯军漕运。其余案件。归就近州县办理。其相离州县窎远者。查明后、奏请照旧管理。今查江安各卫。一切案件。俱可归并就近州县。无庸仍照旧例。应如所议。其裁汰各员。俱给咨赴部另补。或系掣发漕标者。听该督委用。再称、卫缺裁并。帮名亦应更改。原凤中卫常州二帮三帮。改为凤阳卫凤中常州二帮三帮。原宿州卫头帮二帮。改为长淮卫宿州头帮二帮。原仪徵卫帮。改为扬州卫仪徵帮。原安庆卫前后帮。改为安庆卫帮。原建阳卫宁国太平二帮。改为建阳卫宁太帮。原扬州卫四帮。改为扬州卫三帮。亦应如所议。至原议镇江卫中帮。并入前后二帮。其应改帮名处。未经议及。俟该督声明再议。从之。　　

○又议准、两广总督陈大受奏称、广西镇安府归顺州、界联交阯。前因交匪窜入滋事。先后拨兵三百五十名贴防。并添设子隘子卡百余处。嗣边疆宁谧。陆续全彻。但边防不可不慎。前奉密谕查议。现详加体察。除无甚紧要应彻外。请存十五隘。十五卡。及各塘并怕怀子隘、坡利卡、等处。地俱扼要。应抽拨内汛兵丁防守。其余裁彻之隘卡。仍饬修固。即令存留各隘卡之兵。就近巡哨。从之。　　

○是日。驻跸波罗河屯行宫。　　

○壬午。上诣皇太后行宫问安。　　

○赐蒙古王公额驸台吉等宴。　　

○是日。驻跸张三营行宫。　　

○癸未。上诣皇太后行幄问安。　　

○谕军机大臣等、据永贵奏、江浙交界之庄上地方。擒获积盗李阿贵等一案。此等凶顽之徒。历年盘踞肆恶。大为地方之害。且其地毗连震泽。易于出没潜踪。不可不力行搜捕。务尽根株。此时浙省虽已败露。而滨湖各处。余党必多窜伏。著传谕该督尹继善、该抚王师、该提督武进升、既称积匪。则盘踞已非一日。何以不早行缉拏。著尹继善详查情节奏闻。并令其严密躧缉。毋任滋蔓容奸。致匪人得以漏网。其浙省有移提质讯之犯。即遴遣干员。慎密拏解。毋得稍有延误。　　

○又谕、据永贵摺奏、捕获庄上地方积盗李阿贵等七十九名。于擒拏之时。尚敢持械拒捕。凶横已极。自应严行根究。按律从重治罪。以申宪典。毋得稍存姑息之见。但思此等积匪。盘踞有年。从前肆行窃劫。陈案累累。地方大吏。应早有见闻。且朕今春南巡江浙。所有滨湖容奸之地。早应先期踪迹。搜缉肃清。何以至今始行就获。是否因别案聚众等事。牵连败露。抑或向来地方官。因循不行摘发。以致酿成大案。若论浙省目前急务。当一意以办理灾赈为先。似此缉匪之举。反为不急之务矣。该督喀尔吉善、现赴浙省。并谕令会同该抚、将前此未经发觉缘由。一一查明具奏。至界连江省地方。恐尚有余党潜藏。已传谕该省督抚提臣等。密行躧缉矣。寻永贵奏、浙省嘉、湖。与江南接壤。而太湖通连江浙数郡。向有渔匪为患。时加躧缉。未得根株。恐两省有司互诿。因密令湖州协副将、嘉湖道、悉心查缉。当即拏获李阿贵等。并据勘明。该处实江省所辖。随饬提严讯。究拏余党。嗣即赴浙东办灾。并无别案牵连之事。伏思匪类联结。至数十人。其窃劫岂止供出各案。且必有捕役贿纵等情。现饬臬司。悉心推鞫。至江省余党。已据该督抚提臣咨称。亦陆续捕获多人。俟两省审明后。在江在浙。各归各案具奏。报闻。　　

○又谕、据准泰摺奏、济南、东昌、武定、及兖、曹、青、莱、等府所属州县。因本年六月内。骤雨频仍。沿河及低洼地亩。续有被淹现在委员确勘。照例抚恤。又称各属黍稷高梁。次第登场。甚属丰稔。晚禾亦皆茂盛等语。所奏殊未明晰。该省各属既已被水。则收成不无减少。今既云被淹。复称丰稔。是否一州县内。有淹浸者。亦有丰收者。抑各府属内。有此处数州县被淹。而彼处数州县仍属丰稔者。究竟被水之处。与丰收之处。相较孰多。合该省各属通计之。今岁田禾收成光景。比往年究竟若何。可传谕准泰、令其详悉查明。据实奏闻。寻奏、臣初奏、系莘县等八州县。沿河洼地被水情形。续奏、系长清等二十一州县卫。被水情形。至云此外各属。甚属丰稔。晚禾亦茂盛者。指未经被水处而言。嗣七月以来。大雨频仍。兼之运河缺口漫溢。前之被水较轻者。兹已加重。前之未经被水者。渐次被淹据报共五十三州县卫所一场。而此内情形。又轻重不一。究系收多歉少。至晚禾分数。此时未定。大约比之连岁以来。今岁秋成。殊为不及。报闻。　　

○又谕曰、准泰奏运河道禀报、东平州头道堤工。于六月二十八日。有奸民决堤放水。以致南来汶河诸水。于南头灌进。迤北诸水。亦倒漾进口。现在委员星赴该工堵筑。并亲身前往查勘情形。是否奸民偷决。抑系河员疎防等语。准泰此奏。未免先存成见。有卸责河员。为地方有司诿过之意。运河堤岸。关系漕运民生。最为紧要。如果奸民偷决。目无法纪。自应严拏重处。以儆顽横。其地方有司。亦有失察之咎。至河员疎防。总有应得处分。准泰务须秉公确勘。不可稍存回护之见。其附近村庄。田禾有无淹浸。亦著查明。应抚恤者。即一面办理。一面奏闻。并将实在情形。据实速行具奏。寻奏、奸民盗挖官堤。现严行查治。其印河各官。本属一体。何敢稍存成见。卸责河员。为有司诿过俟定案后。将应参官员具奏。至田禾被淹。其计三十六村庄。其早禾业经收获。惟晚禾及豆。皆被淹损。已照例先行抚恤。得旨。另有旨谕。　　

○是日。驻跸阿贵图大营。　　

○甲申。上行围。　　

○谕军机大臣等、据办理青海夷情事务副都统舒明奏摺、郭罗克贼人。抢劫班禅额尔德尼使人。致有杀伤。后询知颁发敕谕。并赏赐达赖喇嘛物件。随经给还等语。是郭罗克、尚知畏惮天朝威德。其心尚属可原。但该处系进藏要路。常有信使往来。岂可使中途频有抢劫之事。著将原摺。钞寄策楞、岳钟琪、阅看。令其酌量情形。妥协办理。务期明白开导。俾知输诚贴服。既足以申国家之宪典。而亦不致操之太急。激成衅端。方合驾驭远人之道。将此详悉传谕知之。　　

○是日。驻跸坡赉昂阿大营。　　

○乙酉。上诣皇太后行幄问安。　　

○上行围。　　

○户部议覆。直隶总督方观承疏称、昌平、顺义、怀柔、密云、宛平、大兴、通州、三河、蓟州、热河同知、四旗通判、喀喇河屯通判、等十二州县厅。恭逢圣驾巡幸木兰。经由御道两旁界内。旗民地四百五十四顷二十亩有奇。奉旨蠲免钱粮十分之三。其热河同知所辖。应蠲钱粮。业据该户全完在前。奉蠲在后。请于十五年旧欠数内。扣除补蠲。应如所请。从之。　　

○又议准、绥远城将军富昌疏报、清水河所属和时里、三眼井、等村。夏秋以来。田禾被雹成灾。该处耕农。皆内地无业贫民。秋后即回原籍。且口外早寒。立秋后难以补种。无庸借给耔种口粮。现确查被灾地亩。分别蠲缓外。其带徵旧欠银米。亦请宽限一年。至来春东作时。仍令该将军查明无力耕种之人。量借耔粮。从之。　　

○又议覆、贵州巡抚开泰奏称、黔省威宁州属勺录地方。产有铜矿。业经查明。并无妨碍田园。请募民开采。应如所请。照例九一抽课。余铜每百斤、给价八两收买。其办事人役工食。即于铜课项下支给。从之。　　

○兵部议覆、直隶总督方观承奏称、北运河工千总三缺。原议三年俸满。如果著有劳绩。咨部升用。虽有此例。从未举行。良以直隶河工。紧要无逾永定。而永定河千总。仍照六年俸满。且南运河工。与北运等。而南运河千总。亦无三年即升之例。请嗣后北运河千总。一例六年俸满。应如所请。再奏称、北运河千总。如熟习桩埽。实心出力者。俸满、留任候升。其行走尚好者。离任效力。月给步粮二分。如办事平常。即饬离任。再、直隶河工守备。止永定一缺。遇缺出。即于本工千总。及候补守备内拔补。其南北运河千总。并无升用之路。请定议于何项班次。酌予升途。查千总俸满。俱令离任考验。从无留任候升例。如果熟习桩埽。准其留工效力。遇守备缺出题补。其平常之员。即令开缺。咨部另补。再、河营千总。皆由河兵挑拔。是以各省河营守备缺出。俱由该督于本工人员内题补。并无别项推升班次。如有人材出众。谙练营伍者。该督酌量人地相宜。通融题补。无庸另议升途。从之。　　

○豁免奉天宁远州。乾隆七八年分。民欠口粮米四千二百石有奇。八九年分。民欠耔种谷八百四十石有奇。　　

○豁免甘肃高台县平川、毛目、双树、等屯。旱灾耔种谷二百二十石有奇。　　

○浙江巡抚永贵疏报、开垦象山、太平、遂昌、云和、等县。田、地、山、塘、共一十三顷九十亩有奇。定海、龙游、江山、等县。田、地、涂、山、共五顷有奇。龙泉县。田、地、五十六亩有奇。　　

○是日。驻跸乌兰哈达大营。　　

○丙戌。上行围。　　

○谕、据黄廷桂等奏称、朝邑县于六月十四五等日。因河水骤涨。淹及民居。轻重不等。现在查勘。分别赈恤等语。朝邑逼近黄河。地本洼下。此次河水涨溢。被灾贫民。虽经该督抚等照例抚恤。其中有房屋家具粮食。尽被淹没者。家室漂摇。更可悯恻。著该督抚查明此等被灾较重之户。于常例之外。加恩赏给一月口粮。俾得糊口有资。不致失所。该部遵谕速行。　　

○又谕、军机大臣等、会同刑部、查明府尹顾汝修摺奏、办理运米车辆。短发脚价各款。朕详加披阅。该府伊之怀私渎奏。情节益属显然。如原摺内、各仓监督串通作弊一节。今据监督供称。曾将找发脚价。封送大兴县转给。后顺天府以车户已散。无从转给移覆。则非监督之利于自行散给。希图克扣明矣。顺天府已经移文。而犹得诿为不知。哓哓置喙耶。至该府尹代蒋炳请宽处分一节。尤为党同徇庇之尤者。凡上司于属员内。有应行免议之案。代为声明。尚属情理可行。若分属同官。彼此得以申辨。以及身系属员。得为上司回护剖白。此端一开。将人人挟诈欺公。于政体官方。为害甚大。此风断不可长。从前大名道陈法、为白钟山、巧词引咎。冀逭上官之责。经朕敕部议处。无论为伊分所应得。即使庸愚无知之流。或疑稍有过当。朕亦惟有立法示惩。防微杜渐。岂肯置政体官方于不问耶。所有顾汝修怀私渎奏之处。著交部严加议处。至知县陈世佺、先经办理不善。至事后、始称俟传齐车户。补散脚价。此不过苟且完事。以为侵蚀之计耳。著一并交部察议。　　

○又谕曰、梅珏成奏请、八旗、外省、出粜官米。悉照常平原法。只比原价略增。不必计时价低昂一摺。所见甚属纰谬。而亦全不知事理。开仓减粜。以时价为权衡。原虑贩户奸民。利于价值过贱。多方囤积居奇。转使小民不无食贵之累。经九卿定议。遵行已久。何得遽云张渠作俑。罪不容诛。且八旗米局。出自官仓。并非籴自民间。若以漕运所费计之。将视今价增倍蓰矣。常平买补官价。亦已随时递增。今年之原价。非复昔年之所谓原价也。又果能援以为定例乎。梅谷成自擢用左都御史以来。所有章奏。多系璅碎迂谬之见。并未见有事关体要。剀切敷陈。克副专司风纪之任者。即如近日所奏、顺天府属衙役、办理车价一事。在伊不无怀挟私心。难逃朕之洞鉴。今又为此沽名钓誉之摺。妄冀无识者之称颂。表率台垣者。居心若此。使科道官、尤而效之。所谓整纲饬纪者。尚可问耶。梅谷成本应从重加以处分。但念伊于皇祖时。曾经供职内廷。豢养日久。此次姑免深究。著传旨申饬。令其力图省改。如尚不知觉悟。将来仍蹈前辙。朕亦不能屡为曲宥也。　　

○又谕、朕阅舒辂题报江西各属、早禾被旱情形本内。仅上饶等七州县。其有即应赈贷之处。虽宜详悉妥办。但被灾地方无多。其情形尚不甚至拮据。乃伊前次奏到玉山等县、早收歉薄。筹画事宜一摺。词意甚属周章。办理亦多竭蹶。竟似不知所措者。岂伊前次摺奏。故为张大之词。抑系此次题报。转多粉饰之意。督抚表率全省。民望攸系。今以七州县偏灾。而舒辂筹办。已张皇至此。何以克副委任之意。著传旨申饬。其上饶等七州县。早禾被旱。实在情形若何。仍著该抚详悉查明具奏。寻奏、前因广信府属之上饶、玉山、广丰、弋阳、贵溪、等五县。并抚州府属之东乡。饶州府属之鄱阳二县。闰五月雨水愆期。粮价昂贵。且广属与浙省衢州连壤。恐闻彼处情形。民易滋衅。是以平粜时。委员弹压。嗣得透雨。补种晚禾。民情亦遂安帖。节次奏报。系就当日情形。未能详审大局。以致办理周章。非敢故为张大。有意粉饰。得旨。总之汝器小易盈。心无定见。所以诸事乖张耳。　　

○又谕、据原任提督豆斌奏称、固原提标。向有备战驼五百余只。嗣经裁汰变价。现在甘肃宁夏等镇。均有驼只。请俯准设立。以备缓急等语。前经降旨。密令该提督等、酌筹防范准夷事宜。原属先事绸缪。慎重边圉之意。其一应备战马驼等项。但须渐次筹办。以戒不虞。固原腹地。本非边徼可比。若因驮载炮位需用。必应酌量筹备。事亦尚在可缓。况以久经裁汰之驼只。骤然设立。未免迹涉张皇。使远人闻风惊疑。转失静镇之道。但豆斌既有此奏。亦属筹备之一策。著将原摺。钞寄该督黄廷桂、该提督齐大勇、将此项驼只。从前何以议裁。现在是否应行复设。如果必须设立。又应作何办理。该督等遵照此旨。酌量情形。密行熟筹妥办。不得稍有张皇。寻奏、前督臣庆复奏准、甘、凉、宁、肃、驼只裁半。固原、河州、尽裁。因餧养虚费起见。查固原驼只虽裁。而额设马原宽。尽可应调。至该处配炮驼六十只。虽属无多。但此项关系通省。非止固原一处。并查每炮一位。配驼三只。每驼二只。折马五匹。更番调拨。足备任载。诚如谕旨。事在可缓。报闻。　　

○是日。驻跸僧禨图昂阿大营。　　

○丁亥。上行围。　　

○户部奏、旗员遇有白事。所借俸银。下季扣除。若未扣之先。缘事革职者赔补。病故者。除世袭官员。将袭职之人扣抵外。余俱免赔。至红事借俸。其物故应否免追。未经定议。今据正黄旗满洲都统、将病故参领巴延泰、未完借支红事银两。咨部办理。伏思旗员红事借俸。未经扣除病故。又无世职承袭。其窘迫与白事等。仰恳免追。并载入则例。通行入旗遵照。从之。　　

○是日。驻跸僧机图伯勒齐尔大营。　　

○戊子。上诣皇太后行幄问安。上行围。　　

○是日。驻跸齐尔伯库昂阿大营。　　

○己丑。上诣皇太后行幄问安。　　

○上行围。　　

○谕曰、御史范廷楷、参奏浙江巡抚永贵、徇庇知府金洪铨一摺。所奏属是。金洪铨玩赈误公。非寻常阘冗之员可比。该抚仅请休致。实属瞻徇。是以朕见喀尔吉善之奏。即将该知府革职。留省效力。而传谕切责永贵者。不啻至再至三矣。且永贵办理未协之处。不独金洪铨一事。其筹画灾赈诸务。种种张皇竭蹶。第以封疆重任。一时难得其人。且浙省现多被灾之处。骤易生手。反于办理赈恤之事无益。若循例议以降罚。使该抚因此。与该督各存意见。转无补于救灾济民。是以姑从宽贷。惟于其果能实力妥协办赈与否。以定永贵之去留耳。范廷楷岂能见及此。因有是奏。故明示朕意。　　

○吏部议覆、贵州布政使温福条奏、黔省应行更复各事宜。一、贵西道。请移驻威宁州。与威宁镇同城。方能控扼数州。并加兵备衔。都司以下。听其节制。查设官分职。未便悬拟。应饬该督抚妥议具题。一、采买硝磺。向有定处。前抚臣孙绍武奏准、听各标营自行采熬。营员不能身亲其事。致开偷采之弊。不若照旧办理为妥。应如所请。一、苗地遍立社学。并择内地社师训教。无知愚苗。开其智巧。将必奸诈百出。请密饬地方官、将新疆各社学之社师。已满三年者。徐行裁汰。未满三年者。亦以训迪无成。渐次停彻。则从学苗童。自不禁而止。并请岁科两试。仍准苗童一体应考。但不必另设额数。则苗卷自难入彀。亦可不禁而退。亦应如所请。从之。　　

○赈恤山东平度州、掖县、及官台、西由、二场、被水成灾灶地贫户。并暂豁鹻废地亩额徵。　　

○福建金门镇总兵陈谢勇故。调漳州镇总兵马负书、为金门镇总兵。以广东南雄协副将王文敏、为漳州镇总兵。　　

○是日。驻跸绰诺果勒大营。　　

○庚寅。上诣皇太后行幄问安。　　

</div>
    <div class="pagination">
<a href="清实录乾隆朝实录_page549.html">上一页</a><span>...</span><a href="清实录乾隆朝实录_page545.html">545</a><a href="清实录乾隆朝实录_page546.html">546</a><a href="清实录乾隆朝实录_page547.html">547</a><a href="清实录乾隆朝实录_page548.html">548</a><a href="清实录乾隆朝实录_page549.html">549</a><span class="current-page">550</span><a href="清实录乾隆朝实录_page551.html">551</a><a href="清实录乾隆朝实录_page552.html">552</a><a href="清实录乾隆朝实录_page553.html">553</a><a href="清实录乾隆朝实录_page554.html">554</a><a href="清实录乾隆朝实录_page555.html">555</a><span>...</span><a href="清实录乾隆朝实录_page551.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
