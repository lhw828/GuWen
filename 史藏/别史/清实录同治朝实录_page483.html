<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 483 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 483 页/共 505 页</h1>
    <div class="content">
○以卸任盛京工部侍郎奕庆为镶蓝旗蒙古副都统。　　

○以内阁学士德椿充国史馆清文总校官。　　

○庚申。谕军机大臣等、定安奏、布置征兵起程。请饬催饷银一摺。景廉军营需兵助剿。前调大同步队一千名。现经定安部署起程。需饷孔亟。所有陕西省应解景廉饷银二万两。河南省应解饷银三万五千两。山东省应解饷银四万两。著丁宝桢、钱鼎铭、邵亨豫、督饬藩司迅速如数筹拨。解赴归绥交定安验收。以便征兵征兵。迅赴景廉军营。毋稍延缓将此由五百里各谕令知之。　　

○蠲缓江苏长洲、元和、吴、震泽、吴江、常熟、昭文、昆山、新阳、太湖、华亭、娄、金山、宝山、青浦、武进、阳湖、无锡、金匮、江阴、宜兴、荆溪、丹徒、溧阳、太仓、镇洋、嘉定、奉贤、南汇、靖江、三十州县。暨苏州、太仓、镇海、金山、镇江、五卫被旱地方未垦田亩新旧额赋并杂课有差。　　

○辛酉。谕军机大臣等、刘长佑奏、越南各匪肆扰。现饬粤军防剿。并筹保卫边境一摺。越南各匪。在宣光河阳一带。分股掳劫。据报法国带兵攻破越南河内省城。官多被掳。兵有伤亡。并有黄逆崇英与陈四黎大各匪。乘机攻袭太原山西。奸民游勇蚁附鸱张之信。北甯现亦戒严。刻下越南各匪。乘机肆扰。深恐该逆假充外国名色。或句结为患。必至又启衅端。粤西太镇南甯三府。均与越南毗连。该处止有刘玉成、覃远琎两军。兵力甚形单薄。现越南夷官踵营求救。自应相机防剿。以顾外藩。著瑞麟、张兆栋、迅即拨兵数千名。由钦州径出关外。约会援剿。或绕赴西省南太地方。协同堵击。并著刘长佑饬令刘玉成等军。酌度情形。认真剿办。仍著瑞麟等查照前次奏拨之案。按月筹解饷银二万两。以资接济。粤军于边关内外堵剿越南各匪。与法兵绝不相涉。著总理各国事务衙门即行照会法国使臣。转饬遵照。毋令别滋事端。将此由四百里各谕令知之。　　

○以热河朝阳捦获匪首庄洛三等予署知县知府陈本植遇缺即补。赏防御奎华花翎。巡抚秦炳曜等蓝翎。余升叙有差。　　

○缓徵安徽天长、泗、定远、霍邱、盱眙、来安、五河、凤阳、寿、怀远、灵壁、凤台、广德、巢、滁、无为、合肥、庐江、阜阳、含山、颍上、潜山、太湖、桐城、贵池、建德、宿、和、宿松、桐陵、东流、繁昌、怀甯、当涂、青阳、甯国、望江、芜湖、亳、太和、涡阳、建平、宣武、南陵、舒城、四十五州县。暨各卫被水被旱被风被虫地方新旧额赋并杂课有差。　　

○壬戌。谕军机大臣等、景廉奏、援军抵哈。击贼获胜。立解城围。并探闻饷银被劫各摺片。景廉所派之吉尔洪额等军。于八月间到哈。在泥基头地方与贼接仗获胜。复会同威仪营官军。将回城收复。并攻破南湖贼营。办理尚属得手。惟据白白彦虎股匪由五堡分股奔窜。并有扑犯古城之信亟应迅速截剿。以遏贼氛。即著景廉饬令吉尔洪额等拔队回古。以资防剿。并饬派出各营奋力歼除。毋任纷窜。据奏该逆将福晋回王缚送南湖贼营。该福晋等被贼偪胁不从。实属深明大义。刻下南湖业经攻破。该福晋等现在何处。著文麟等将实在下落确切查明。妥为安抚。景廉饷银。在科布多所属察汉通古台被贼抢劫。即著咨明托伦布等派员一体详查。哈密解围。叠据各路奏报。文麟何以日久尚未具奏。著即迅速奏闻。明春业经到哈。著与文麟会商。将该城防守事宜悉心筹画。毋稍疏虞。匪踪飘忽靡常。乌里雅苏台所属诺本托罗盖等处。已有贼匪窜扰。仍著常顺等饬令达密兰确切侦探。妥筹防剿。迅埽逆氛。所有此次剿匪出力人员。及阵亡兵勇。著景廉查明。分别奏请奖恤。将此由六百里各谕令知之。　　

○又谕、常顺奏、乌城战守兵数相等。城防布置周妥情形一摺。据称文奎等请催察哈尔官兵摺内。隐然以该署将军为多拥强兵于外。而留孱弱以居守。置城防于不顾。因将布置情形缕晰上陈等语。文奎等前请催调官兵。自系为严密设防起见。常顺率行揣度。哓哓置辩。殊属非是。嗣后该署将军务当以公事为重。与该参赞等随时和衷商办。不得稍存意见。贻误事机。自干咎戾。将此谕令知之。　　

○移云南提标右营游击驻蒙化厅鹤丽镇标右营都司驻丽江府城剑川营都司驻喇鸡鸣。临元镇标左营都司驻临安府属曲江驿。鹤丽镇标右营右哨千总驻剑川州城。添设澂江营游击一员。守备一员。千总把总外委共十六员。从巡抚岑毓英请也。　　

○以哈密解围。赏黑龙江副都统吉尔洪额、巴里坤领队大臣沙克都林扎布黄马褂。　　

○甲子。上复诣大高殿祈雪行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○谕内阁、御史吴可读奏、请将已革提督成禄立正典刑一摺。除原议之军机大臣及刑部堂官毋庸会议外。著御前大臣大学士六部九卿将该御史原摺。并军机大臣会同刑部定拟一摺。再行核议定拟具奏。　　

○乙丑。以诬良邀功。江苏守备苏正发革职讯办。　　

○丁卯。以统带轮船出洋捕盗出力。赏广东副将哈郎阿等花翎。余加衔升叙有差。　　

○予故前任浙江提督郑魁士祭葬。谥壮烈。　　

○戊辰。以故车臣汗辅国公扎呢什哩子拉苏伦袭爵。　　

○己巳。谕军机大臣等、岑毓英奏、查明滇省情形。拟即撤勇停捐一摺。军兴以来募勇筹捐。本系一时权宜之计。军务平定。自应规复旧制。免滋弊端。滇省已就肃清。据该抚查明所部粤勇除遣散外所余不过千人。其籍隶本省勇丁。挑选精壮。充补绿营兵额。余令归农归厂。自谋生理所奏深合机宜。即著会商刘岳昭。督饬得力将领将现在各营勇丁分别遣留。所留各勇准其充补兵额。仍著该督抚随时勤加训练束以营规俾成劲旅。其遣散各勇。尤须妥为安置免至滋生事端。至该省及各省所设捐局。既可裁撤。即行查明奏闻。一律停止。以免有名无实。滇省变乱日久。仕途既杂。吏治宜及时讲求。该督抚当慎选贤能牧令。与民休养生息。遇有庸劣各员。亟应随时甄别毋任滥竽。历年收捐款项。即著该督抚查明实数应如何加广学额中额之处。请旨办理。另片奏吏治营伍国用各节。深明大计。即著照所议办理。停捐裁勇。能先能先举行。足见该抚勇于任事。著与刘岳昭和衷商办。实事求是。整顿地方。用副委任。该抚所议各节。本日并谕令各省督抚等酌度情形。筹议具奏矣。将此由四百里各谕令知之。　　

○又谕、岑毓英奏、遵旨覆奏侍郎徐桐所陈安危大计。请将吏营伍伍国用力图整饬据称整顿吏治。必先停捐欲停捐必先足用。欲足用必先易勇为兵。接楚军章程。各省如裁勇十万。每岁所省饷银。即足抵补京外捐项。现时多以勇营留防则绿营未能整顿可知。应将现在勇丁挑选精壮。充补绿营兵额。痛除积习。易弓箭为枪炮。勤加操练。余勇酌给欠饷。妥筹遣散。拟请由滇省先行办理等语。所陈不为无见。滇省既可首先举行各省情形虽不相同。亦当力求整顿应如何认真筹画妥为布置之处著各省督抚按照该抚所议各情。悉心酌度次第经理。务使实有成效。毋得徒托空言并将拟办情形先行详细具奏。原摺均著钞给阅看。将此由谕令知之。　　

○庚午。谕军机大臣等、李宗羲奏、本年江北漕粮。仍办河运。东境河道阻塞。所有漕船经由戴家庙马家口一带及张秋至临清等处淤塞地方。又菏泽临濮果汛各口民堰冲缺处所。亟应分别疏浚堵合等语。著乔松年、丁宝桢、文彬、督饬所属。将漕船经行河道赶紧豫筹修理。以利转运。毋稍延缓。将此各谕令知之。　　

○两江总督李宗羲奏、来年江甯各标营不能兵米。仍请截留徐州府属漕粮拨补。以恤兵艰。从之。　　

○辛未。予故浙江仁和县知县升任按察使张印塘入祀名宦祠。从巡抚杨昌浚请也。　　

○壬申。谕内阁、前据军机大臣会同刑部审明已革乌噜木齐提督成禄罪名。比例拟以斩立决。声名应否改为斩监候。恭候钦定。旋因御史吴可读奏请将成禄立正典刑。当令御前大臣大学士六部九卿再行核议定拟具奏。兹据该王大臣等奏称成禄罪名。请仍照原议办理。其未经画稿之通政使于淩辰。大理寺少卿王家璧。亦据另摺陈明。均无异议。成禄著改为斩监候。余均照军机大臣等所请办理至御史职任言官。虽准风闻奏事。何得以私意揣测。形诸奏章。该王大臣等谓吴可读刺听朝政。与风闻言事不同。请旨究诘实据等语。御史吴可读著降三级调用。无庸究诘。　　

○谕军机大臣等、淮安关监督文桂奏、承办要件需款甚殷。请饬两江江苏督抚筹拨等语。该监督承办玉料。系不容稍缓之件。现在关收关税。为数无多。自应速拨款项。以资赶办。著李宗羲、张树声、在江海关洋税苏松在厘局并两淮盐厘项下。分别筹拨银五万两迅速解关备用。文桂于此项解到后。务将传办各件依限办齐解京。事竣核实报销。毋稍浮冒将此由四百里谕知李宗羲、张树声、并传谕文桂知之。　　

○又谕、锡纶奏、回贼西窜军台阻梗。现拟派兵会剿。文奎等奏、防剿吃紧。请截借军饷。英廉奏、驰回塔城。现拟筹办各节。并筹安设布伦托海等台各摺片。贼匪窜扰科属察汉通古军台等处。和硕特土尔扈特等喇嘛营子。均被劫掠。贼踪西窜至青格里河。锡纶现派蒙库吉哷噶尔带领蒙兵喇嘛等众。前往乌陇古上游沿河一带。相机堵剿。即著锡纶饬令该官兵认真探击。毋稍疏虞。该处军台为古城塔城要路。且为荣全景廉等营运道所必经。现探闻乌梁海各台站皆已逃散。亟须力图剿洗。以净贼氛。锡纶派出之军。仅有六百名。兵力甚形单薄。著托伦布、保英、即速派令伯多滚察汉淖尔防兵。选择妥员管带前进。两路夹击。并派明干之员。随同官军。一面整饬军台。以顾运道傥贼氛甚炽。即著锡纶亲率所部。前往督剿。荣全、景廉、亦当勤加侦探。应如何派兵会剿之处。即著妥筹调拨。迅赴戎机。科属迤西台站被扰乌城防剿吃紧。储款无存。文奎等请由伊犁军饷内暂行截留二万两。以资接济。即著准其暂行借用一俟乌城军饷解到即如数补还。该城需饷甚殷。那借止可顾一时之急著户部将各省蒂欠该城之款。严行催取。迅速筹解。并咨明绥远城张家口两处。于乌城军饷解到时。即饬该城领饷各员迅解到乌以资急用。荣全处盻饷亦切嗣后文奎等亦不得任意截留。以致顾此失彼厄鲁特官兵寄居布伦托海。英廉以塔城一切章程。尚无头绪。拟俟饷项稍充。再行饬调回塔即著照所请行。该城现在应办事宜亟须斟酌缓急。次第举办。惟从前案卷全行遗失著户部兵部工部理藩院。将塔城历办册案摘钞一分并将该部院则例一并颁发交英廉迅速办理。该城拖欠哈萨克驼马帐目著英廉即令亲王扎萨克厄鲁特领队大臣等查明确数。具文承领。此项银两。并准并案核实报销。塔城布置一切。需款甚多。著户部即行筹拨银八万两。俾资应用英廉请于东路台站置买骟驼四百只骒驼四百只骟马六百匹骒马六百匹分放各台应差惟此项驼马为数太多塔城无从采买著常顺多布沁扎木楚文奎即派员员。按照市价。妥为照数采买务选口轻膘壮。毋任以疲弱充数即由英廉派员赴乌领取所需款项著常顺等先行垫办俟户部拨款解到。即由常顺等照数扣还以清款目。布伦托海一台为科布多所辖前此驻扎该处之厄鲁特官兵除由锡纶调往外其余人众亦应调回塔城。即著托伦布保英。速即拨派官兵前往安设台站以便厄鲁特人众移回塔城驻扎其余安设各台即著照英廉所拟办理该参赞大臣务当实心经理以副委任将此由六百里各谕令知之。　　

○赏二等侍卫特尔清阿头等侍卫为塔尔巴哈台领队大臣。　　

○拨工部火药一万斤铅丸十万出轰药五百斤。火绳十万丈。解交乌里雅苏台军营备用。　　

○癸酉。上复诣大高殿祈雪行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○拨山东司库银六万两。解交运河道。以备工需。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、宣平、鄞、象山、山阴、会稽、萧山、余姚、上虞、嵊、临海、黄岩、甯海、天台、仙居、永康、武义、常山、开化、丽水、缙云、青田、松阳、新昌、永嘉、乐清、瑞安、平阳、泰顺、六十六州县。暨杭严、嘉湖、衢州、台州、四卫被旱被风被雹被虫地方新旧额赋。并杂课有差。　　

○甲戌。谕军机大臣等、魁玉、吴棠奏、蛮匪滋事官军剿抚兼施。地方现已静谧一摺。四川峨边厅境蛮匪蠢动。经魁玉等派兵剿捕。歼捦悍目数人。该蛮众穷蹙畏惧。先后投城该将军总督择其朴诚可靠之人。令充千百户。设立夷兵夷约并将建碉修堡等事宜次第举行。办理尚为妥协。惟猓民支蕃族众。全在地方官抚驭得宜。魁玉、吴棠务当督饬所属。将善后各事妥为筹办。并随时拊循防范。以杜乱萌。毋稍大意。将此由四百里各谕令知之。　　

○以国川峨边剿抚蛮匪地方肃清。予提督陈希祥优叙。赏都司李极光巴图鲁名号余加衔升叙有差。予阵亡把总萧逢春等祭葬世职加等。　　

○予四川雅安阵亡文生卢映彤赏恤如例　　

大清穆宗继天开运受中居正保大定功圣智诚孝信敏恭宽毅皇帝实录卷之三百六十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。十二月。乙亥朔。上诣大高殿行礼。　　

○诣钟粹宫问慈安端裕康庆皇太后安。长春宫问慈禧端佑康颐皇太后安。至甲辰皆如之。　　

○谕军机大臣等、都兴阿等奏、贼匪聚众械斗。现筹剿办情形一摺。本年十一月闲。突有贼首宋帼倡。率领匪众。与高希田械斗伤毙多人。该匪现窜往夹心子高家盘踞。难保不窜入貔口滋扰。亟应迅速剿办。著都兴阿等督饬派出各队赶紧缉拏。务将此股贼匪及早扑灭。毋任蔓延并著将高希田与宋帼倡启衅根由。详细查明。妥筹办理。以靖地方。将此由四百里各谕令知之。又谕、张廷岳等奏、驻库古北口练军步队。请暂改二成马队一摺。边外地方辽阔。必须马步队相辅。庶防剿易于得力。张廷岳等请将驻防库伦之古北口练军。暂行改设二成马队。即著照所请行。该办事大臣等、即督饬将弁认真选练。俾成劲旅。毋得有名无实。其每月应添粮饷。著李鸿章饬令练饷总局即以奉旨之日为始。按照宣化马队章程。按月一律支放。以资饱腾。另片奏、请饬催欠饷等语。山东欠解库伦十一十二两年饷银八万两。加以山西河南两省欠饷。共银十六万五千两。现在该城待用孔殷。著丁宝桢、文彬、鲍源深、钱鼎铭、查明各该省欠解数目。迅筹拨解。毋再迟延。将此由四百里各谕令知之。　　

○丙子。以故青海扎萨克头等台吉索诺木喇布坦侄车林端多布袭职。　　

○丁丑。谕内阁、清安奏、请拨银两以备要差一摺。明年二月闲。朕恭奉慈安端裕康庆皇太后慈禧端佑康颐皇太后祗谒西陵。沿途驻跸地方。桥梁道路。并各处行宫应修工程。自应早为办理。现在广恩库无款可筹。清安请援案于直隶藩库拨银一万二千两。以备支用。即著李鸿章饬令藩司迅速如数筹拨。派员于封印前解到毋稍迟误。清安一面派员妥为备办。俟此项银两解到。樽节动支。事竣核明用数。分别咨送报销。毋任浮冒。　　

○礼部以明年元旦庆贺礼节请得旨、是。照例行礼奉慈安端裕康庆皇太后慈禧端佑康颐皇太后懿旨。停止筵宴其在外公主福晋命妇进内行礼之处。并著停止。　　

○戊寅。谕军机大臣等、鲍源深奏、遵旨调派大同官兵赴塔驻防。并嘉峪关道路已通。可否仍由甘省拨兵前往各摺片。塔尔巴哈台。向有甘肃换防官兵。因道路梗阻久未派往。前经谕令李鸿章。鲍源深。于宣化大同两镇。各拨兵五百名赴塔。以资防守。兹据鲍源深奏、业已如数派拨。分作两起委员统带。即著懔遵前旨饬令迅速起程。仍照上年调赴科城官兵成案由张家口行走以免濡滞。所有官兵盐菜口粮。该抚请照征兵章程支给。并援案借支减半行装银两。均著照所请行。该官兵抵防后。所需月饷。著户部奏明办理。俟将来换防时再由甘省调拨。以符旧章。将此由四百里谕令知之。　　

○补行同治十一年军政。奉天驻防卓异官五员。才力不及官一员。分别议叙处分如例。　　

○己卯。旌表守正捐躯直隶甯晋县民苗四妮妻屈氏。　　

○蠲缓湖北江夏、公安、咸甯、嘉鱼、汉阳、汉川、黄陂、孝感、沔阳、黄梅、钟祥、京山、潜江、天门、应城、江陵、石首、监利、松滋、枝江、荆门、黄冈、蕲水、广济二十四州县暨武昌等卫被水被旱地方新旧额赋有差。　　

○庚辰孝惠章皇后忌辰。遣官祭孝东陵。　　

○谕内阁、邵亨豫奏、故员殉难惨烈。请赏还世职一摺。据称守城殉难之前山东临清直隶州知州张积功所得云骑尉世职。因其嗣子张绍陵传教获罪。致停承袭惟该故员前在临清守城御贼。力竭捐躯全家殉难。死事甚烈恳请赏还世职等语。张积功所得云骑尉世职著即赏还。准其于近支内择人承袭。　　
</div>
    <div class="pagination">
<a href="清实录同治朝实录_page482.html">上一页</a><span>...</span><a href="清实录同治朝实录_page478.html">478</a><a href="清实录同治朝实录_page479.html">479</a><a href="清实录同治朝实录_page480.html">480</a><a href="清实录同治朝实录_page481.html">481</a><a href="清实录同治朝实录_page482.html">482</a><span class="current-page">483</span><a href="清实录同治朝实录_page484.html">484</a><a href="清实录同治朝实录_page485.html">485</a><a href="清实录同治朝实录_page486.html">486</a><a href="清实录同治朝实录_page487.html">487</a><a href="清实录同治朝实录_page488.html">488</a><span>...</span><a href="清实录同治朝实录_page484.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
