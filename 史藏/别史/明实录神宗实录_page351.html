<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 351 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 351 页/共 367 页</h1>
    <div class="content">　　○是日大学士方从哲言皇上遇灾而惧欲与臣下共图修省以冀挽回古帝王克谨天戒亦不是过但青衣角带停刑禁屠皆文也必如臣所请数事一一见诸施行乃为修省实政近蒙发下吏部司官与按差司道数本令臣票拟臣窃窥  皇上留心政事加意用人其机已动但能扩而充之繇庶官以及大僚言路有一二按差以及各处之差将一动念而朝廷有师济之风太平之治可致何但灾变足弥哉
　　○初清河失陷经略督按诸臣会参麻承恩逗遛规避  上命锦衣卫官扭解待巡按御史勘明议罪承恩逮至奏辩乞戴罪自效兵科以承恩责在援辽全躯智明御虏才疏既奉旨勘议法难少假以滋幸窦于是兵部言承恩闻变观望法所不贷但事在彼中难以悬断乞行本处巡按从实勘明议处从之
　　○吏部尚书赵焕陈保安五要在用人发饷罢税宥罪听言又言冢宰以用人为职臣到任之始即行文选司查补缺员查得  祖宗额设六科每科都给事中一员左右给事中各一员给事中共三十三员今见任供职止给事中五员共缺四十五员十三道额设御史一百十员今见任供职止十员共缺一百员南京六科额设给事中七员今止一员共缺六员十三道额设御史二十六员见任止四员共缺二十二员而屡经催请未奉俞旨今海内水旱妖异迭见乞将所缺渐次点用填补以复旧章不报
　　○驸马侯拱宸以祀  天礼毕复命  上命赏银四十两纻丝四表里
　　○乙未原任两淮盐法参议吴撝谦申上屯田御戎策其利有五一以限奴马之驰二以懈西虏之援三以坚援兵之志四以壮三军之胆五以寝窥关之心我国家惟辽东四道一寺并奉敕兼管屯田立法自有深意可不及斯时修举又师克在和今辽鄙失事未有不繇将领不和者宜申饬诸臣笃同舟之义无分彼此而又多设间谍大悬赏格护持北关以为辽左蔽捍厚抚卒赛以为北关救援则籓篱固而胡尘可清
　　○升湖广参政施浚明为广西按察使河南副使赵良相为山东参政礼部郎中徐如珂为广西参政山西道御史赵日亨为四川副使
　　○肃世子进马五十匹  上曰览世子奏恭进马匹着该监验收赐大红纻丝衣服一袭银三百两彩叚六表里写书与世子
　　○起升太常寺少卿孟餋浩光禄寺少卿黄运泰
　　○丙申提督四夷馆少卿胡来朝上复种马调京兵二事旧例北直山东河南俱有种马总计十二万余匹以屯田御史领之无事孳息有事徵调至万历九年奉旨变卖价贮冏寺今马既一空银亦乌有向使种马尚存则援辽何至缺乏今马头名名尚存簿籍惟将各州县解京草料银两酌议买补至于点验印烙自有成规如臣县原餋马四百五十匹其孳息何止岁三四十匹择其驹之壮者充俵解而以额外余马变价贮库充在官俵解之资且俵马每匹价银三十两每县岁派二十匹可省银六百两合各处州县可省一二十万金而民间私费所省称是臣谓种马之当复者此也京兵团营十二夙号貔貅后渐消耗无禆实用土木之变于谦挑为三大营今又不堪用矣一旦有儆不免调取边镇夫边兵岂生而勇敢祗以日习战斗而耳目热也臣愿每岁互相更调如今延绥三千兵入卫即将京兵三千出守候秋防竣京兵回营边兵还镇推之各镇莫不皆然如此则耳目熟胆气壮不数年京营悉为劲兵矣臣谓京兵之当更调者也
　　○太常寺奏  郊坛祀事孔严狂犯溷干法纪  上曰  郊祀大礼岂容闲人渎扰依拟严行申饬仍出榜晓谕令永远遵守各犯送法司究问
　　○丁酉保定巡抚靳于中为畿南六郡驿递疲困请通行申饬仍责成起脚官司坚守勘合明例不许畏避狥情违者以罢软参处一王府差人勘合廪给许照例填注口粮多不过五分人役不得过十名饭食口粮不许兼支一水路船只照依上下水拨定夫数不许多添久住若有携带粮民船只即当覊留申究一府县不许私遣部牌及观政牌如遇此等即便阻回不准应付一专责府州县正官严行稽查如系真正勘合牌票方准挂号应付若假充家眷或远年勘合及隔省牌票等项俱应裁革
　　○中府带俸武清侯李诚铭母太夫人吴氏为子奏讨肩舆许之后不许援例奏请
　　○准已故驸马都尉杨春元长男杨光夔锦衣卫指挥使衔
　　○工部右侍郎林如楚奏昏耄溺职闻言增愧数章求去  上曰工作正烦林如楚着安心供职不准辞邹之麟出位妄言却又擅自离任着该部从重议处
　　○起升南仪制司郎中林熙春
　　○以李鋕为都察院左都御史赵兴邦为吏科都给事中
　　○戊戌夜雾霜附草木
　　○大学士方从哲奏自冬至后数日之间  皇上点一左都御史补一吏科都给事中点一按差二盐差并铨司藩臬多官一时朝政更新人心欢畅臣仰见  皇上遇灾修省真大圣人之作为至御史刘光复系狱数载惩创已深伏望早发德音立赐释放是又弥灾消变之一助也
　　○户部覆长芦巡盐御史李徵仪查参四十三四年所属行盐州县销引不及各官除长芦运使张云翼额课预解早完例应纪录优擢其知州舒瑮等各降罚革职有差从之　　○升户部郎中柴寅宾为青州府知府
　　○工部奏所贮军器久旷简阅乞差主事陈敏吾吴之甲督理修造并推考选工科给事中祝耀祖巡视从之
　　○以都司李茂实管北楼口参将事
　　○升河南参政洪翼圣为按察使
　　○升杨镐都察院右都御史仍兼兵部左侍郎照旧经略王纪加正二品服俸照旧总督俱以考满也
　　○准辽东苑马寺卿康应乾免觐
　　○己亥宣大总督吴崇礼奏卜素渐图匪茹素囊台吉将通官董忠王才等覊留板升夷情变动兼之河冻冰坚派防套虏三关士马无一宁贴而仓庾无隔宿之储查山西加派地亩银十二万暂将在库钱粮那凑解送饷司给放二三月粮乞给发京运以为接济其移过援辽银两准免解数以补缺额　　○升刘曰梧左副都御史照旧巡抚仍荫一子入监读书以四品再考功在冲边故也
　　○百户区印等越袭世职抚臣祁伯裕参论革任从之
　　○云南参政冀光辉门逵知府金锡各考满
　　○庚子总督蓟辽汪可受奏自山海还镇密云以辽抚已至西虏情形叵测故也
　　○壬寅升四川军门标下中军游击张世应为柳庆参将寻命仍管理镇远营操事务以安酋数侵蔺司巡抚饶景晖保留之也
　　○广东巡视海道副使罗之鼎言香山蚝镜澳为粤东第一要害以一把总统兵六百防守无禆弹压可移罗定东西一将抽兵六百助守澳门而罗定道言罗旁万山联络猺獞杂居万历初年讨平布兵防守迩来拨减过半移将或有通融抽兵未敢轻议布按二司谓以澳视罗定则罗定为稍缓以西山较东山则东山又稍缓宜以东山改设守备隶西山参将提调移其兵四百于鹰儿埔合原兵为一千而以香山寨改为参将增置营舍大建旗鼓以折乱萌于是总督许弘纲巡按御史王命璇奏澳夷佛郎机一种先年市舶于奥供税二万以充兵饷近且移之岛中列屋筑台增置火器种落已至万余积谷可支战守而更蓄倭奴为牙爪收亡命为腹心该澳去渭城咫尺依山环海独开一面为岛门脱有奸雄窜入其中一呼四应诚为可虑该司权酌时宜庶几未雨彻桑其广州海防同知原议驻劄雍陌今似可以无用并乞敕下兵部覆议从之
　　○经略杨镐奏请用刘国缙以参赞军机起熊廷弼以谋谟庙廊张懋忠为金海之间督运以资弹压
　　○两广总督许弘纲奏粤东潮郡八月初四日飓风大作暴雨中火星烛天海水涌起数丈潮阳澄海揭阳饶平普宁等县人民漂没以数万计衙宇城垣堤岸田园溃决无筭乞敕下户部行巡按御史勘详分别蠲济并乞留各县官免觐以抚兹孑遗
　　○以姜性为太仆寺少卿
　　○癸卯孝惠皇后忌辰遣官祭  茂陵  孝烈皇后忌辰遣官祭  永陵
　　○甘肃巡抚祁伯裕奏臣属河东五道河西五道周环六千余里材官所出前巡按御史董廷策巡历河西议开河西武闱已蒙旨每科另额取武举三十名遵行一次已而巡历河东彼中武士乞同河西一体应试且临巩两郡均系院属委宜并入一闱改设武闱于巩昌仍以三十名为额一切供用十道均摊兵部以为合试便从之
　　○武平伯陈世恩请给假祭扫  上准驰驿去沿途不许骚扰　　○原任詹事府詹事范醇敬奏参原任副使罗绲纵子不法毁墓行凶等事  上命部院看议来说
　　○甲辰驸马都尉冉兴让乞复其父冉逄阳兵马指挥职衔
　　○福建巡抚王士昌太平知府胡尔慥各考满  上命就彼供职
　　○乙巳有星自北陨南其大如斗其声如雷光芒烛地乍裂分散
　　○湖广巡按彭宗孟以考满保留武昌道参议刘光观加衔久任
　　○升商周祚为太仆寺少卿
　　○原任太仆寺少卿张辅之以疾辞职  上令到任供职不准辞
　　○庆王奏补承奉傅雷朝等各升补从之写书与王
　　○丙午漕运总督王纪以凤阳所属州县被灾乞留正官免觐又以漕运荐举河南左布政使陈邦瞻等守令吴旸等及例参违限知县赖朝选等降罚有差
　　○丁未山西巡抚陈所学奏代州五台县保德州偏头神池阳曲寿阳太原孟县各报九月二十九三十日同时地震有声
　　○升太仆寺少卿胡应台
　　○戊申准淮府上饶王翊金□亘妃父刘希汤韩府长乐王璟□□库妃父许洵俱授以兵马副指挥职衔
　　○升耿鸣雷太仆寺少卿于伦光禄寺少卿福建按察使程达为浙江右布政使宁波知府杨钟英为宁绍副使常州知府刘广生为浙江提学副使
　　○复调狭西参政张之厚为西宁道参政
　　○己酉升御史姚镛为太仆寺少卿
　　○升兵部郎中朱一冯为福建参政福建副使费兆元为水利道右参政　　○升兵部郎中朱一冯为福建参政福建副使费兆元为水利道右参政
　　○提学吕纯如致仕
　　○起升太常寺少卿乔应申
　　○除补简讨王应熊宁波知府方应明
　　○庚戌户科给事中李奇珍参奏南大理寺评事王象春以东林发迹委身准抚而以科场关节被职论劾降上林苑典簿今又与窝访韩如蛟等通贿行私乞敕法司勘明究处
　　○准辅国中尉怀墩敬金□巫岁支禄米三百石
　　○辛亥戎政尚书薛三才以病乞休
　　○工部右侍郎林如楚又以老病乞归  上曰林如楚再奉留旨如何引径去之例欲图自便着即出任事毋得再辞
　　○调山西副使傅淑训怀庆知府王景石阡知府何天麒　　○壬子起升太常寺少卿添注程绍副使杨廷荺
　　○获得诈称都司官张盖乘传潜身为盗一名雷震及其从王印兵部以闻
　　○升南吏部郎中苏进为浙江宁台副使御史吉人为山东副使
　　○升湖广参政熊宇奇为按察使福州知府张泰祯为湖广副使户部郎中卢瑛田为副使兵部员外周山□鼎为提学佥事
　　○癸丑户部主事洪启初以滇闱事竣上言滇之害无如贡金一事其采买起运之苦按臣言之已详而六月中护金兵役渡盘江死者五十人况兼兵火之后继以旱虐厉疫盛行槥车相望从来上天降割未有至此极者伏睹  皇上四十四年曾俞抚臣马价六万之请得以料理兵食功成安攘今前效已睹后局当收伏望慨出帑金数万以赈饥民饷贫军不则于滇抚捐资二万输将在途允转赈黔涸辙亦足小苏也不报
　　○顺天巡抚刘曰梧奏辞考绩恩典  上以加恩已有成命不准辞
　　○左都督郑国泰男郑养性奏减授级  上曰这所奏情词恳切郑养性准辞减着袭右都督即发抄授
　　○礼部奏湖广广隆喜宜章等处庆贺表笺不到宜行本处巡按提问从之
　　○起南京光禄寺少卿冯若愚
　　○复除湖广副使杨楷
　　○甲寅户科给事中官应震奏以彗星虽退修省宜殷今九边俱可虑而云中为最四海俱可虑而留都为最云中五十年来款贡惟恃一老胡妇今其孙素酋其子猛克狡而悍与王争家事王虽袭位号赏尽归素故坚不奉贡若宿重兵境上明示曲直使贡赏归王余赏归素如无贡表挟赏者不与庶可振王之孱而阻素之横然此岂空拳白手之所能制其命哉今撤云中精锐以赴辽恐一旦狂逞莫支耳留都根本重地原额军十四万减至四万今又减矣水操船四百只今才六十只临操放铳数声以饰耳目国初贮兵器数库今库皆圯漏军不知器械为何物最可异者姑苏之太湖镇江之孟河水贼盘聚数万其海山蛇山贼首且俨然帝服声言于苏松借银江阴借兵九江江左奇人俱厚资罗去此其志不小何不急谕当事者早为驱除毋使滋蔓此皆武备之当饬者伏祈即赐采纳举行以弥天变
　　○升山东参政张五典为河南按察使河南副使焦馨为汝宁参政浙江佥事何士晋为广西参政
　　○准原任礼部尚书张昇孙张文明补荫
　　○乙卯浙江道御史江日彩陈救时四务言国家奠鼎燕京三面邻虏顾九边未尝乏兵但迩来籍虗饷冒即如辽东额军九万四千有奇抚顺清河所失不过五六千而纷纷议募议调不知此兵何在既无兵而饷又何在举一辽而各边可知京营又可知宜分遣风力科臣巡行各边查核有不如额及不练者分别议处则科臣核兵之遣宜行也京师东西二仓虽曰赡军其实买票冒支合京人民皆为仰给万一有儆必且按籍核实此蔂蔂仰给者不生内变乎今幸岁丰户部宜处置二三十万银收买在外麦豆杂粮为备预之计其外郡灾伤未至太甚者不得一概议折则京储之积宜图也天下大势淮扬常镇当南北之中向有大盗数夥出入太湖劫掠今且合夥潜踪孟河恐其患不小当此奴酋蠢动西北震惊之时傥湖海之盗从中突发国事不大可忧乎宜速推抚按令星驰到任解散群党则苏松抚按之推宜急也国家转漕东南赖盈盈一水万一水涸运乾或有如前盗据准扬临德而扼其吭且柰何闻浙江海船松江太仓沙船淮安雕船时至山东宁海买米离山海关不远宜令南京近海州县有粮米者卫所厚雇前船岁运四五万石熟其路径以为有事之备则海运之议宜讲也
　　○原任辽东巡抚韩取善卒取善山东淄川人登万历丁丑进士以户部管粮宣府晋藩暴既而备兵辽左遂填抚其地以事革任回籍卒
　　○遣太子太保泰宁侯陈良弼拟授兵科给事中薛凤翔册封潞府  潞王常淓太常寺少卿徐绍吉行人魏大中册封代王代世子鼎渭乐昌王鼐釪并妃吴氏通政使司左参议张泮行人魏光绪册封准府上饶王翊金□亘并妃刘氏顺昌王载圭妃万氏右春坊右庶子兼翰林院侍读何如宠行人王心一册封周府宁乡王恭檥鲁阳王肃泱左春坊左赞善兼翰林院简讨黄立极行人刘芳册封郑府东垣王由彬并妃高氏芦江王载禋光禄寺丞邵辅忠行人王猷册封衡府高唐王常泽右春坊右赞善兼翰林院简讨彭凌霄行人萧应坤册封唐府永寿王器圻妃刘氏拟授礼科给事中杨道寅行人徐宪卿册封益府安东王常溰妃刘氏刑科给事中姚若水行人郭巩册封建德王常澐
明神宗显皇帝实录卷之五百七十六
明神宗显皇帝实录卷之五百七十七
　　万历四十六年十二月丙辰朔户部奏有司徵比钱粮火耗加收渐重请如御史言亟行禁革  上曰钱粮拆封加耗乃近来通弊顷因虏警不得已量为加派若有司再加朘削民生何繇得安依议通行禁革违者着抚按官特＜锍-釒＞紏参追赃治罪司道等官有隐匿不报的一并参处务期积习一清称朕察吏安民之意
　　○升狭西副使尹伸为湖广参政备兵苏松张邦翼为浙江副使
　　○革辽东参议阎世科任闲住以抚臣劾其托疾避难也
　　○丁巳延绥巡抚董国光奏套长吉能等自二十九年绩款来未尝一犯永革至四十三年要挟阑边我师集甲捣剿首功二千余级收降二千余人虏悔祸以四十四年夏秋之交络绎乞款今计款费岁不过三万八千余金而省士马物故粮刍调给之费不赀况龙年一市实其恭顺之岁即买马八千费仅八百金而后不为例较之二十九年续款增银至二千两为岁额者又相悬也沙计明爱并东方大酋长如假监市名色资其钤压亦安边一策乞下部议将阖套诸酋自三十六年起至四十三年止并四十五年共九年皆系犯顺一体裁革其四十四年歃盟献罚原未生事准与补给今岁秋防已竣安静无哗亦准其挨次互市以后一年一市永为定规将原议三万八千市赏照定立边约分给各夷其沙计明爱及忠爱罕同奖赏候贡马互市之期另行题给  上下兵部议
　　○准原任南京户部侍郎右佥都御史在任病故吴中明照例与祭仍给全葬命以后三品未考满历俸太浅者还斟酌题覆不得概拟全给　　○套虏猛克什立等举家率部落五十三名口投降延抚董国光请加以守备名色及优以粮料等项候有功另行题请或遣之援辽以塞套主来索之口  上下部议
　　○升浙江参政李思诚为江西按察使
　　○赠原任户部尚书赵世卿官太子少保巡抚梁见孟兵部右侍郎
　　○戊午赐朝鲜庆贺冬至陪臣尹义立等六十员各上马宴
　　○补原任狭西副使杨楷为湖广副使原任建昌府知府赵元吉为都匀府知府颜欲章为常州府知府刑部郎中熊秉鉴为荆州府知府
　　○己未  慈孝献皇后忌辰遣官祭  显陵
　　○大学士方从哲题制诰两房中书官办理内廷机密文书两班直票各官每日轮流书写尤称劳勚万历二十年阁臣酌以三年一叙题奉钦依叙录今管典籍事尚宝司少卿兼司经局正字加四品服俸范可授系一阁首领资劳最久量升光禄寺少卿加正四品服俸管典籍事礼部仪制司员外兼司经局正字郑崇光量升本司郎中加四品服俸兼管照旧从之
　　○兵部尚书黄嘉善题国家兵制自京营及边腹主客兵一百一十六万有奇宜令直省诸臣各将所属兵马尽数查出要见某标营某卫所原额若干实在若干堪征战若干充杂役若干马匹盔甲器械并粮料若干造册开报部科收照一面严行该管简练匀补整顿季终该兵将上之监司监司上之抚按年终巡抚汇报部科查其简阅勤惰为监司殿最又查嘉靖时臣部题畿内武备单弱行北直山东等处巡抚官将所在军丁挑选练习分拨防守及召募邻近军余闲民教习臣谓此法宜通行中外地方而拱护尤莫先于畿内八府请敕畿内诸臣督率道将整饬前法各将选练乡兵名数附册报查载入考成而黜陟行焉庶有实用而无虗糜亦制变销萌一策也  上曰这所奏查核训练官兵及畿内召选丁壮等事有禆戎务依议着实举行年终汇报着该部科严查分别黜陟务使法在必行不许虗文塞责
　　○兵部员外董承诏言臣奉命犒赏据所闻见窃以为辽事之难有六一将多而难调一兵弱而难用一饷久而难继一贼狡而难制一地险而难攻一助寡而难恃而在我原有不可不议者六一关隘之当守一储糈之当备一防御之当周一辽饷之当优一驿递之当恤一优恤之当亟乞严饬将士协力同心以保无虞
　　○巡视京营兵科给事中吴亮嗣奏十一月二十五日有孟世德具首妖人张文经父子到官审其妖书诞妄不经又造木印一颗截出半角谓半角原寄建州但取半印彼此合符可以免难以此耸动愚民其他所称祭风避火未符杂咒不可殚说乞敕谕五城御史及锦衣卫捕营等官明示晓谕内外讥察庶不致为奸民煽惑
　　○命已故左都督郑国泰男郑餋性袭都督佥事  上念国泰有护送  圣母微劳特准其子餋性承袭父职已而改为右言者引国泰请袭父承宪都督同知时  皇上以例之无所却之特许做都指挥使一辈今其子何以得袭都督且责辅臣不能匡救于是辅臣及兵部俱言非制乃改为都督佥事而餋性亦屡请减授群臣犹争之不已  上曰此特恩也不必渎扰
　　○以工部郎中劳永嘉为福州知府管粮郎中王化贞为宁前兵备从辽抚之请也
　　○庚申户部言据三边总督刘敏宽奏靖虏一镇孤悬转籴在三百里外开纳诚为上策当于十注之外增立备边一注行该省连近等府有愿纳吏承者随便起批到靖虏道投发该仓上纳本色约每十两千里以上减二两五百里以上减一两五钱三百里以上减五钱照时价给与仓收每年造册报部扣抵年例仍行该参衙门与前十注序参其有别生幸窦徼幸减折者一切禁止庶穷边有赖
　　○辛酉吏部覆奏邹之麟出位妄言擅自离任应革职闲住
　　○浙江道御史江日彩奏参保定巡抚靳于中所调民壮到关尽是雇倩及管街道员外戴九玄街市大千物议乞急赐罢斥
　　○壬戌山西巡按王远宜奏福藩支盐每引六百六十斤非制请裁之  祖制藩府食盐三百引每引于所封运司关支二百石  上以  潞王至亲准一千三百引及  福王之国准依潞例继又请越境支淮芦  上以廷臣言仍改河东然犹每引支盐六百六十斤至是将三运矣远宜以分封日繁后将不继故有是言
　　○辽东经略杨镐言西来所调兵马仅有马林所统系是挑选余皆尪羸不堪且有未出关者问之则曰司道各为地方镇协见任把持乞敕兵部马上严催各处精锐兵马择见任将官统领星夜兼程务于年里齐到辽阳庶征讨有济  上曰这奏续调各处援兵俱未出关且已到者疲弱不堪何禆征讨着行与各督抚严谕镇道等官务选精锐人马令见任将官统领克日抵镇有仍前充数及逗遛者从重参处
　　○准原任吏部尚书孙丕扬男孙允杰荫授中书舍人
　　○户部奏管粮府佐侵盗军饷覆王国祯问过犯官徐承武等发配从之
　　○文华殿试中书舍人杜其材奏讨其父杜潜恤典从之潜以朝鲜监军升补蓟镇兵备历加山西左布政使拮据五年已经题叙未及升用而卒至是其子以为言  上命照例赠恤　　○兵部覆奏西虏为广宁心腹患今见精锐尽赴辽阳挟赏要盟势所不无但蓟亦非无事应将柴国柱仍留山海以资弹压保定总兵王宣俱应遣还以守信地另于援辽大将中酌用一员驻劄广宁与李光荣暂回前屯分统训练西兵备虏候征剿有期听经略调遣从之
</div>
    <div class="pagination">
<a href="明实录神宗实录_page350.html">上一页</a><span>...</span><a href="明实录神宗实录_page346.html">346</a><a href="明实录神宗实录_page347.html">347</a><a href="明实录神宗实录_page348.html">348</a><a href="明实录神宗实录_page349.html">349</a><a href="明实录神宗实录_page350.html">350</a><span class="current-page">351</span><a href="明实录神宗实录_page352.html">352</a><a href="明实录神宗实录_page353.html">353</a><a href="明实录神宗实录_page354.html">354</a><a href="明实录神宗实录_page355.html">355</a><a href="明实录神宗实录_page356.html">356</a><span>...</span><a href="明实录神宗实录_page352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
