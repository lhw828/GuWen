<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 264 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 264 页/共 518 页</h1>
    <div class="content">　　○辽东辽阳城黄风黑雾大雨龙见河水泛涨坏城垣民舍压死者甚众
　　○甲寅刑科给事中刘夔请慎选守令重惩贪墨以新吏治吏部议如夔奏因言方面官又有司之表宜一体禁约得旨在外诸司有科克害民事迹显著者抚按官参劾重治禁饬方面官俱如所拟
　　○升顺天府府尹童瑞为工部右侍郎浙江右布政使方良永为都察院右副都御史提督军务抚治郧阳等处地方
　　○升南京户部右侍郎蒋昪为本部尚书大理寺卿赵鉴为南京刑部尚书巡抚云南都察院右副都御史何孟春为南京兵部右侍郎
　　○吏部尚书石珤上＜锍-釒＞乞致仕  上以珤旧臣清谨为士论所服且考察公明特慰留之
　　○太子太保刑部尚书张子麟以父母皆年九十乞归终养  上不许曰卿累朝旧臣朕所简任顷＜锍-釒＞乞休已令鸿胪寺宣谕朕意宜亟出供职毋稽大狱以称朕钦恤至意
　　○南京工部尚书丛兰应诏自陈求去  上不许
　　○礼部言弋阳等王府将军中尉及所生子女例应袭爵及请名请封选婚者皆因宸濠挟私不为奏请过期不得授封婚配失朝廷睦族之意宜亟议处令江西镇巡官核实奏行从之
　　○罕东左卫袭都督佥事日羔剌等诣京师奏乞赏赐礼部以为虏人越例要赏且番文不由通政司輙自奏御蠢虏固不足责伴送舍人苏林等乃不为省谕又失关防宜罪如律得旨苏林等俱下巡按御史逮问
　　○旌表河南新郑县民王科孝行山东郓城县监生樊泾妻李氏直隶吴县民顾应祥妻朱氏吴江县民庞荣妻顾氏太仓州儒士周野妻王氏山西寿阳县生员贾东妻陈氏四川泸州民翁仕章妻许氏浙江兰溪县民方良妻章氏俱贞节从礼部请也
　　○南京山东道御史董云汉条陈十事一遵成宪请以  祖训及累朝善政为法二勤圣学请先六经四书大学衍义及  祖训诸书次通鉴纲目其诸子书及诗文不必进览三持定志谓宜以  祖宗帝王为必可师勿眩于因循勿夺于众欲四审时弊言顷者权奸乱国弊孔亦多宜审其缓急轻重而厘正之五隆大孝言  陛下内承  慈寿太后及  武宗皇后远迎  圣母宜益隆孝敬六慎近习言给役左右之人宜简驯谨抑畏者充之犯法者勿贷七精选任言辅臣讲读及六卿台谏必以行实节义为本器量才识为先八广延纳言御讲之后宜令讲读及科道官各一员分番禁直详加＜訁恣＞访九节财用言近年所藉入及豹房各处所积宜尽出之户部以资经费乘舆服御之物悉从简约以为天下先十修武备请慎简将材严役占之禁责训练之实各州县皆设民壮以清军官领之令简阅有法讲武有时不得拘留科索＜锍-釒＞入  上采其切已者余下所司议之
　　○南京山东道御史张彦杲以灾变言太监萧敬素党宸濠不宜召用南京守备成国公朱辅威望才识不堪重任宜诛敬罢辅得旨敬留用辅令自陈
　　○乙卯巡按山东监察御史杨百之劾奏先任大学士杨一清不宜起用南京国子祭酒贾咏不堪任礼部侍郎吏部覆请得旨一清系言官论荐起用咏已升任俱遵前旨行
　　○以南京户科给事中乐頀工部营缮司主事华湘俱为光禄寺少卿管钦天监事以其素精天文历数也
　　○丙辰南京太仆寺卿杨禠自陈衰病乞致仕许之
　　○初广西右田荔浦等处獞贼入境杀指挥朱铠守备指挥同知李文山当坐守备不设戍边自言有斩贼首夺卤获功御史屠垚核勘谓其罪应赎兵部覆奏谓宜如御史言  上曰文山守臣贼至不能御铠死不能救罪大功微岂足相准更命核实以闻兵部乃当文山附近充军报可
　　○夜一更土星逆行犯代星
　　○丁巳遣兵部车驾司郎中查仲道治舟迎  圣母
　　○虏小王子二千余骑由庄浪马场沟入边指挥刘爵与战却之
　　○都察院右都御史张纶等会议太监张锐等罪言张锐张雄受逆藩贿赂乱朝廷纪纲张忠以巡游蛊惑冒功黩货于经以税课逄迎取尽锱铢刘祥因江彬进幸孙和与宁瑾交通刘养盗官物赵林夺子女苏缙马英佛保周昂张信马锡吴经或传镇守以纳贿或托进贡以行私皮德钱安翟福张洪或冒边功而滥膺封爵或以将裔而冒姓天潢皆窃弄威柄变乱成法罪在大辟法不可赦宜依交结朋党紊乱朝政律弃市＜锍-釒＞上留中十余日司礼监传言＜锍-釒＞有点污趣都察院易＜锍-釒＞以进于是福建道御史屠侨言锐等所犯古今之大恶理官所议  祖宗之公法也法岂可易哉今议寝不出必萧敬张佐等阴为之地挟私舞弄  陛下一失操持则怀奸欲逞者乘间而起治乱安危之几所系不细  上乃下纶等＜锍-釒＞令会官覆讯以闻
　　○己未吏部言故礼部主客司员外郎冯泾尝谏  毅皇帝巡游被杖因以病死其子贫弱不能以丧还宜加恤典  上悯之命给米十石诏有司厚恤其家
　　○吏科都给事中张九叙等云南道御史李献等以考察拾遗劾奏右都御史张纶滥司风纪不厌众心吏部右侍郎秦金骤贰铨曹大亏衡鉴太常寺卿杨一渶汪举左右通政安金柴义张瓒太仆寺少卿周金附昵要津席宠罔赂皆蠹政害治之尤不可一朝居者总理边关副都御史李瓒竞进而不知止巡抚都御史郑阳衰病而不知退工部左侍郎童瑞太常少卿黄堂南京刑部尚书赵鉴大理寺卿任汉光禄寺卿王绍太仆寺卿杨禠太仆少卿李＜王弁＞皆贪鄙庸劣忍耻苟禄不为公论所容宜悉罢黜以清仕路时杨禠已致仕得旨令李＜王弁＞黄堂致仕张纶赵鉴李瓒杨一渶王绍等自陈调秦金户部余皆留用
○江西道御史陈克宅劾奏南京工部尚书丛兰党附宁彬计为三窟南京左都御史陈玉虽素负才望今已耄荒南京吏科给事中孙懋等亦言国子祭酒陈霁太常少卿张道荣并失士望御史熊允懋言南京刑部侍郎边宪不协人心皆请罢黜以彰国典得旨霁道荣致仕兰玉宪留用
○大学士袁宗皋以疾乞归  上以宗皋辅导藩邸备竭忠诚优诏留之命太医院官往视疾
　　○户部奏前给事中邵锡等屡请以钱宁刘瑾江彬等籍没财物及豹房累岁所积皆贮之太仓以充经费令民无出今年租税已得旨报可而内库尚未给发恐奸蠹之徒将有乾没其中者请亟如诏旨以佐国用以示大信  上是之
　　○户部覆巡按御史范永銮奏言静海县濒海地多闲旷小民自行垦辟办纳赋税已百有余年近皇亲沈传吴让受奸民投献冒请夺之因而蚕食侵占延袤百里履亩而税贫氓采捕鱼蛤者皆令输租不堪其扰又天津诸卫逆瑾受献为庄田者不下千顷幸瑾败入之官而诸内臣又一切传奉号为皇庄虽屡奉明诏查核而不令主者得还故产日以流移宜令抚按官查勘二皇亲家田系冒占者即以予民诸凡勋戚功臣庄田皆宜如有司例禁勿多取遇灾则蠲之有不奉诏者罪如律  上曰可
　　○礼部覆御史王佩条陈节贡献事言四夷进贡国有常期顷渐多违越或到处輙止州县驿递骚然烦费宜申明禁例令出入不得过时  上是其议
　　○兵部言近畿多盗请添设把总指挥二员隶都督桂勇以便调遣  上从之
　　○以广宁卫都指挥佥事杨镇充辽东游击将军
　　○刑科都给事中刘洙等言迩者日精门灾  皇上幸诏理官＜锍-釒＞系囚理冤抑诚以实应天之至意臣以为留都及诸省宜皆如京师且制五载一审录法司奏遣练达公正者往今岁适及期而法吏刻深或迎合傅致者往往而有宜敕部使者悉心申理以导迎善气广钦恤之仁刑部覆奏报可
　　○庚申升户部左侍郎郑宗仁为本部尚书总督仓场总理南京粮储都察院左副都御史蒋恭为南京户部右侍郎山西左布政使徐蕃为顺天府府尹
　　○工部右侍郎兼都察院左佥都御史陈雍奉诏引年自陈乞罢  上不许
　　○南京户部言龙江盐仓二岁所积余盐青色者四十九万五千六百七十余斤足支南京百官俸粮十之二宜令如例兼支以省京储其色白者九千六百三十余斤请留给太常户部覆奏从之
　　○南京给事中陈江上言三事一恤角□羊户言南京甲字等库及各监局内官科索百端浮费与正额等民不胜苦宜严加禁革一恤民隐言仪以北张家湾以南诸濒河地方疲困已极复被水灾宜加优恤令民无出今年租一通商贾言通州张家湾蜜切京畿当商贾之辏而皇亲贵戚之家列肆其间尽笼天下货物令商贾无所牟利宜亟禁治使商民乐业＜锍-釒＞下户部覆言濒河诸郡诏书已减半税不得悉蠲致亏国计恤角□羊户通商贾俱宜如御史言  上是之乃禁皇亲贵戚家不得列肆夺民产仍敕御史察不法者以闻
　　○诏祀故太保尚书黄福于昌邑福昌邑人莱州知府常道奏福在  先朝有大功其名德为乡里所重虽曾为之建祠设像而未得祭于有司请令守臣岁时致祭载在祀典以励风化礼部覆请  上特允之
　　○万寿圣节命群臣不得称贺至日暂服青素以  大行在殡也
　　○铸康陵卫及所属印信五十八颗
○分守庄浪参将鲁经以疾乞罢巡按狭西御史许翔凤言经以力战被创致疾疾行愈且经世将敢战知名虏中今边患孔棘非人臣安枕之时经移疾未可许也兵部谓御史言是  上乃褒谕经命亟出供职仍以银币劳之
　　○巡按狭西御史曹圭以星变劾奏延绥总兵戴钦宁夏副总兵路瑛参将阎勋榆林参将瞿江贪残不法事下兵部覆勋前已逮问江钦罪与之等宜并逮之瑛任未几请勘实具奏  上皆从之
　　○辛酉升广西左布政使王启为都察院右副都御史巡抚云南
　　○巡抚山东都御史王珝劾奏太监张阳都指挥佥事魏玺党附江彬矫先帝命挟皇盐百艘贸易荆襄间所至为害玺闻彬败与指挥李刚千户刘政俱亡玺独为逻者所获诸奸利事皆有验宜按问巡按御史范永銮亦以为言事下户部言阳所贸物皆前输之官奉旨处分矣而玺等所犯在有司宜诏抚按官验问如律上乃命徵玺下吏捕未获者并鞫之诘责阳令自以状对
　　○兵部言皇城天下根本  祖宗禁约至为严蜜迩者以门禁为虗文以榜例为故纸杜渐防微不可不慎宜悬布榜文饬守卫官军关稽出入  上曰门禁重事如所议行
　　○兵部覆巡按御史杨铨劾奏江西镇守太监丘得诸奸利不法事并请裁革各省镇守内臣得旨得已逮问镇守内臣贪恶害民者多已更易以后有缺司礼监择廉慎老成者用之
　　○东厂太监鲍忠请添拨旗校二十人如成化弘治间数兵部议许之  上报可敕忠严加钤束勿为民害
　　○初巡视浙江佥都御史许庭光巡按御史唐凤仪主事江珊俱劾奏杭州抽分太监马俊贪婪恣横及挟敕诈取官银诸不法事并请裁革抽分内臣而以原遣部臣领之工部覆俊罪宜下法司究问所侵盗官银仍责之偿得旨令法司逮俊鞫实以闻自今抽分内臣罢勿遣
　　○壬戌改封长乐王显榕为楚世子时楚王荣＜氵戒＞年五十嫡妃已薨无出而庶子显榕最长例得改封故从其请
　　○升吏部文选司郎中姚继严为太常寺少卿南京太仆寺少卿潘希曾为本寺卿
　　○南京吏部尚书廖纪奉诏自陈求去  上以纪历事先朝老成练达特慰留之
　　○赐故致仕应天府府尹王宸祭葬如例宸神武右卫人由进士历前官卒于正德十五年八月其妻为乞恤典至是始得请云
　　○兵部言  先朝太监总兵官奏带随征书办皆冒边功得升除官职宜依诏书裁革乃＜锍-釒＞郁金赵滋等十有四人差别情罪以请  上曰此曹冒滥名器大坏治体降黜发遣俱如所拟行
　　○癸亥工部右侍郎童瑞南京刑部尚书赵鉴皆以被劾自陈乞罢  上不许
　　○升蔚州卫指挥佥事祁岳署都指挥佥事充宣府游击将军
　　○巡按山东御史胡松请裁革东厂官校如不可骤革则宜申明旧章令谨守约束不得越理民词参预外事其关防非  祖宗制请亟毁之兵部覆言东厂设自文庙顷有旨勿革而御史复以为言宜敕东厂自举其职无越旧制  上从之命验关防所在以闻
　　○赦死罪以下强义等四十二人
　　○湖广道御史方凤等上言三事一定大礼言  兴献王称号宜如礼官议一正大法言太监张锐等罪恶与钱宁江彬同理官从末减论死奏上留中御史以为言乃命覆讯中外不知所谓愿奋然独断勿惑近习之言一急大务请早定经筵日讲之仪时勤  圣学召见内阁大臣咨询治理优容言官省览章奏以广聪明＜锍-釒＞入  上报闻而以正大法一事下法司议
　　○甲子  上御文华殿召大学士杨廷和等以  御批礼部会官所议称号＜锍-釒＞示之且谕之曰至亲莫如父母卿等宜体朕意廷和等退而上＜锍-釒＞言近日臣等恭诣文华殿进呈  祖训序文直角□羊伏蒙  皇上赐茶且进臣等于黼座之前特以礼部会议兴献王称号本并  御批旨意授与臣等退而伏读仰见  皇上欲拟尊崇  所生先谕臣等犹有从容□量之意则  圣心于此犹有不自安者又  御批首言卿等议得是朕已知悉则多官所议者  皇上亦未尝不以为是也特以  圣孝纯笃故御批旨意既谓父母生育之恩时不能忘又面谕臣等谓至亲莫如父母臣等岂不欲仰体  圣意实以为人后者为之子既为人后则不得复顾其私亲此天地之常经古今之通谊也舜禹有天下而天子之号不以加诸瞽瞍与鲧舜禹岂不孝于其父母者盖天下万世之公议诚不可以一人之私情废也宋英宗欲追崇所生濮王亦竟以众论不合而止  皇上方将上法舜禹顾可使所行反出英宗下耶此国家典礼关系至重臣等实不敢阿谀顺旨谨以钦奉  御批礼部本并原票封进伏望圣明俯纳群臣之议仍依原票发出则  圣孝光于舜禹而臣等辅导之责亦可以少尽矣＜锍-釒＞入留中
　　○升巡抚四川右佥都御史胡世宁为吏部右侍郎改巡抚江西右副都御史郑岳为大理寺卿
○前户部尚书致仕孙交以衰老不能赴召辞  上答曰卿累朝耆旧清慎老成顷以佥言召用且令吏部遣官趣行其遵初命即日就道以副朕简贤图治至意慎勿再辞
　　○户部右侍郎秦金经略边关右副都御史李瓒俱上＜锍-釒＞求去  上皆留之
　　○罢镇守宣府总兵官署都督同知朱振回卫闲住以御史吕秉彝劾其那移借支浪费军饷故也
　　○狭西提学副使何景明以疾求致仕抚按言景明学行过人甚称其职虽乞归不宜听许然核其病有状惟  上裁之吏部请如  先朝例暂听致仕病愈有司奏闻起用报可
　　○命工部按行街渠淤塞者自金水桥玉河桥及京城九门壕堑皆次第修浚之
　○刑科左给事中许复礼言顷者逆彬于西安门外立镇国府于西市建新房夺民居以图市利百姓怨恨痛入骨髓又宣府行殿邻于北虏巍峨灿烂恐生戎心皆宜亟毁以安众心而杜边衅至于京师诸逆党第宅庄田僣侈踰度招引无籍相匿为非亦宜拆毁改正或官为鬻之以助经费工部覆奏  上许之
　　○乙丑都察院右都御史张纶屡乞致仕  上察其诚恳许之命有司月给米二石岁给人夫三名
　　○荫礼部尚书刘春子延年为中书舍人仍补荫一人入监读书春尝二品满考又为经筵讲官东宫讲读者数年其子主事彭年援例以请故有是命
　　○土鲁番使失黑把息儿等撒马儿罕使把好丁等乌思藏大乘法王差番僧失劳陆竹等弘化寺番僧著巴藏卜等海西塔山前卫女直都督速黑忒等兀思哈里卫女直都督佥事忽答木等俱入贡方物诏赐文绮靴袜有差
　　○巡按狭西监察御史王杲劾奏总兵官赵文党附江彬与魏彬结为姻属纳贿邀功罪恶显著言官屡劾＜锍-釒＞皆中寝今江彬已诛戮赵文魏彬不宜独逭刑章请以前后劾＜锍-釒＞尽下法司明正其罪于是兵部覆奏逮文下吏魏彬俟勘报并鞫以闻报可
　　○丙寅南京都察院右副都御史邹文盛以御史何鳌劾其巡抚贵州时事上＜锍-釒＞自明且辞任有旨文盛亟就职所劾事情已明勿复置辩
　　○巡抚宁夏右佥都御史王时中＜锍-釒＞乞终养  上不许
○升河南道监察御史唐龙为狭西按察司副使提调学校
　　○户科都给事中邵锡等十三道御史黎龙等言边储告匮边军赏赐不给请依前诏旨以内库所贮逆赃发户部给官军一岁俸粮及准作兵部马价许之
　　○巡抚大同都御史杨志学等言大同官军其先倒死官马有朋合买补之例迨后不继乃责概城官军办之顷边陲多警凶岁相属边军贫困逋负者多请罢勿徵兵部覆奏  上遽命罢之
　　○指挥樊靖领兵剿贼至武清以刍粮不给为请且言聚兵一县则供亿不支移兵他县则事机坐失请议所以佐军兴者兵部言贼已奔溃官军不及今四出剿逐而株守一方屯兵坐食是以徒费储峙而无成功宜令量贼缓急相地远近分兵为营遣善谍者侦贼所向转相告语或出死力设奇计擒之无或怠玩户部从宜给以刍粮或客兵可省者还之原伍以节馈饷从之
　　○丁卯敕礼部曰朕惟讲学修德乃帝王首务兹欲于八月初二日御经筵尔礼部其具仪并合行事宜来闻
　　○以奉迎圣母敕谕太监秦文等令以长行船数及夫役多寡示所过有司如数为备内外官随侍者皆宜安静行事供应悉从简约勿生事扰民
　　○周府汝阳王同铚以老且病不能习礼仪训治宗族请以长子安复代治事下河南布政司核实至是以闻  上特允之
　　○湖广左布政使周季凤等言  圣母还京人船供亿之费不赀若加歛于民民必重困其禄粮旧逋皆以灾伤故不能输若并徵之势必转徙臣等议以便宜发库银给诸费徐以有司赃罚补之庶事济而民不劳  上以处置得宜报允仍命行两直隶及山东诸司知之
　　○户科给事中易瓒等劾奏镇守两广太监王堂河南董文贵州王闰分守开原太监刘岑参将孙棠守备南京成国公朱辅皆贪冒幸进请急罢黜以戒奔竞兵部覆言王堂孙棠皆前已斥罢董文等宜如给事中奏得旨王闰刘岑朱辅俱罢还京遣人代之
　　○巡抚凤阳等处都御史臧凤言顷者遣官迎  圣母有司传报用船四千艘人夫四十万濒河丁男数不能给  陛下方蠲租除歛与民休息而动众劳民恐非  圣心所安请敕内外官所至供应悉从简约仍阅实其数明示有司无生事扰民  上谓奉迎内外官前已降谕饬戒其船夫供应之数悉如湖广例行
　　○命工部除道自京城至  山陵以  大行梓宫将发引也
　　○戊辰乌撒军民府遣使贡马以其过期止给半赏
　　○贵州道御史成英言比者御马监监丞何泽应诏陈言初获俞允既而言近习并二十四监局奸利事即被搒掠窜之  孝陵＜锍-釒＞既寝不下又取通政司副本灭之臣谓诏书方求直言而泽首以言得罪非  陛下意也盖监局任事者恶其害己近习党恶者嫌其相攻构陷欺蔽遂至于此泽一内臣不足惜而治乱几微不可不慎  陛下不见  先帝时事乎昔内臣王岳范亨皆有除奸疾邪之志逆瑾与八党共致之死而后离间宫闱诖误  先帝斥逐大臣紊乱朝纲几危  宗社今岳等之冤方雪而泽之事又似之恐后视今犹今视昔此臣所为  陛下惜也夫是非易位则邪正不分谗言得行则忠直杜口臣愿亟召泽还且旌其直而诸朋奸构害者即据法罪之庶可以遏壅蔽之萌作忠直之气＜锍-釒＞入报闻
　　○礼部言八月初八日当遣官祭先师孔子初九日祭  太社  太稷十八日祭太岁风云雷雨等神兹遇  武宗皇帝梓宫未入山陵请如孟秋时享例免升殿奏致斋及传制至期乐设而不作从之
　　○己巳敕谕南京守备太监戴义等成国公朱辅等参赞机务南京兵部尚书乔宇提督巡江南京都察院左佥都御史胡瓒曰朕即位之初念尔等效职勤劳宜有赐赉以隆恩典尔等其体朕至意益尽忠诚用副委任及敕各处镇守总兵督抚等官文俱同各颁赏彩币银两有差
　　○复除四川左布政使张琮于广西
　　○升浙江按察使胡锭为山西左布政使
　　○户部右侍郎秦金称疾乞休再四  上不许
　　○巡抚山东都御史王珝言登州府广积库官攒库役本收掌海运布花今海运久废布花皆折角□羊轻赍官攒宜裁革户部覆奏  上从之
　　○京师久雨  上谕礼部曰淫雨伤稼朕心忧惶其令钦天监择日斋戒祈祷乃遣定国公徐光祚武定侯郭勋惠安伯张伟礼部尚书毛澄分祀  天地  社稷山川及城隍之神
○南京礼部以  武宗皇后徽号未定庆贺笺文有碍题称且笺文旧式有中宫协相之文尤非今日所宜移文礼部议请暂称  皇后为  武宗皇后笺文旧式稍加删正颁示在外文武诸司  上命如议暂行之
　　○以  万寿圣节遣建昌侯张延龄安仁伯王桓安昌伯钱承宗分祀  诸陵
　　○兵部覆御史张仲贤陈守卫夙弊＜锍-釒＞言旧制皇城各门守门内官内使不过四员止以提督卫士关防出入而已比者添设既多规利无餍朘削军士至于逃亡而门禁日弛顷诏书虽已刬革而较之旧额尚有余员臣以为非旧制所设者皆黜勿留其留者严示禁约勿令科害卫士有不如令及觊复用者逮治之  上命禁约如成化十八年事例仍饬守门官及卫官有犯者论以重罪
　　○兵科参奏镇守狭西太监刘宝假以进贡恣行科索关中之民恨入骨髓顷御史曹圭＜锍-釒＞其罪恶未见允行及宝自陈乃令回京别用宝罪大法轻未足示惩兵部请逮问之得旨宝已罢勿问于是兵部执奏言御史曹圭劾宝事皆有验不宜以私昵废法  上乃令御史圭覆按所劾事以闻
　　○庚午总理河道工部右侍郎龚弘自陈乞休不许
　　○六科给事中俞敦等请早定大礼以隆大孝言礼官及廷臣集议  兴献王称号皆稽经订史酌古准今幸  皇上断在不疑以成一代典礼十三道御史王溱等亦以为言  上俱命所司详议
○兵部奏居庸紫荆倒马三关修筑墩堡城楼墙壕凡九百有奇都御史李瓒所经略也
　　○巡抚凤阳副都御史臧凤言淮扬二府水灾民困甚请以本色马匹改折色量减其价如初例俟丰年而后复之兵部言先岁马多寄养于民故马价贱顷以南征数徵发马少价贵民率以四十金致一马而徵折色止二十金最为便民且本折中半出旧制未可猝改请如抚臣言今岁未徵马匹暂改折色其迁延误事及侵冒者太仆按有司罪状以闻报可
　　○以甘肃副总兵武振升署都督佥事充总兵官镇守延绥协守宁夏副总兵傅铎充总兵官镇守宣府分守大同参将麻循充副总兵镇守山西兼提督鴈门等关分守宣府左参将江桓充副总兵协守宣府
○法司覆治宸濠逆党奏镇守太监毕真以朝廷腹心为宸濠羽翼在江西则密谋内助在浙江则阴作外援其参随张浩助杀宪臣胁射郡守俱当叛逆律凌迟处死锦衣卫都指挥廖鹏指挥佥事齐佐都督同知王瓛或托造氊帐以蛊惑  先朝或代干镇守而规图厚贿俱当斩家口缘坐财产没官内臣卢明商忠与谋护卫而陷忠良秦用赵秀漏泄事机而贪货利吏部尚书陆完交外藩而遗金不却处护卫而执奏不坚锦衣卫指挥陈善薛玺或因贸易而寄财或因勘事而受赂律亦当斩其余缘坐者宜窜戍极边知情藏匿及冒功者黜罚有差  上皆从之
○辛未改南京兵部尚书乔宇为吏部尚书仍太子太保遣官趣其赴任
</div>
    <div class="pagination">
<a href="明实录世宗实录_page263.html">上一页</a><span>...</span><a href="明实录世宗实录_page259.html">259</a><a href="明实录世宗实录_page260.html">260</a><a href="明实录世宗实录_page261.html">261</a><a href="明实录世宗实录_page262.html">262</a><a href="明实录世宗实录_page263.html">263</a><span class="current-page">264</span><a href="明实录世宗实录_page265.html">265</a><a href="明实录世宗实录_page266.html">266</a><a href="明实录世宗实录_page267.html">267</a><a href="明实录世宗实录_page268.html">268</a><a href="明实录世宗实录_page269.html">269</a><span>...</span><a href="明实录世宗实录_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
