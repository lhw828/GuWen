<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 12 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 12 页/共 245 页
  </h1>
  <div class="content">
   增寿中山武宁王第三子母谢氏生而眉宇秀朗少尝侍父入见　太祖高皇帝奇其机警赐名增寿长而勇敢善骑射选勋卫带刀侍从谨实寡过升有军都督府左都督尝奉命从　上征胡寇乃儿不花臾有劳绩虽生长贵盛而所居一室左右图书公退延贤士其中讲论古今成败得失之迹亹亹忘倦　上之举义增寿最效勤诚有发其事于朝遂囚之　上入金川门建文君将自焚命捽至杀之右顺门庑下　上追悼之首褒赠武阳侯赐谥忠愍敕有司治丧具祔葬其父中山武宁王墓次寻赠钦承父业推诚守正武臣特进荣禄大夫右柱国加封定国公命其子景昌袭爵 

　　○定国公徐景昌（杨士奇） 

　　杨士奇 
　　中山王四子长辉祖袭爵魏国公次增寿当　太宗皇帝靖难之际有翼戴功而竟死非命初追封武阳侯进定国公谥忠愍公其嫡嗣也时年十五召见赐名景昌遂命袭爵定国公授钦承祖业推诚奉义武臣特进荣禄大夫右柱国食禄二千五百石子孙世袭命吏部慎简名儒道之学问公天资英敏巳嶷嶷负智识从师讲授日谨其师丰城丁秀恒重厚雅则公惟其教之率未尝或违而寒暑朝夕所以事师礼咸备踰年始趣朝参　上察其进退恭谨喜遂欲任以事永乐四年命掌左军都督府虽细务必亲而智日广明汴河溢命公代祀河患以宁十三年车驾幸北京以公事入见顾问再三进对称旨赐御厩马三疋钞六万缗十七年修凤阳皇陵宫殿命公董之益竭祗勤抚绥奖励人竞劝功十八年侍　仁宗皇帝入朝洪熙元年命掌行在后军都督府是年丁母太夫人沐氏忧宣德初起复高煦构逆　宣宗皇帝下诏亲征命公等守北京师还　赉良厚后车驾三出巡边公皆扈从祀岳渎及册封宗室皆秉虔将命先是　仁宗皇帝笃念外家孜孜勉公兄弟子侄于学公祗体德意克力进修朝退闭门手不释卷遂多识古人言行之善与凡治乱兴衰之由闲暇吟咏自适家居事亲孝人简静寡所交处惟名儒贤士过之必起趍迓相与倾写极欢未尝苟附权贵享年五十讣闻　上命赐祭赐赙敕有司治葬葬宛平县京西乡黄家台之原配张氏封定国夫人子男二长显忠次显义 

　　○黔国公沐英传 

　　沐英字文英定远人父讳超母顾氏英八岁而孤属元末大乱母携之迯难又故时　太祖高皇帝龙飞濠梁英往依之恻然抚之子则以国姓年十八帐前都尉甲辰迁广武卫指挥使寻加昭勇大将军改广信卫勤于军政高城利兵以俟攻取士卒有蹂践民田禾者必加重谴百姓安之洪武元年二月从天军下崇安剪陈友定拔溪寨破漳泉等州遂定闽中三月命复姓仍调守建宁节制邵武延平汀州三卫三年授镇国将军佥大都督府事四年升本府同知进阶荣禄大夫署掌府事时开创之初四方文移甚剧英剖决如流九年巡劳关陕以西疾苦事多所便宜十年副卫国公邓愈征西戎直抵昆仑山值霖雨浃旬馈运弗继英与士卒同甘苦病者医治之士皆感悦効死大战辟地数千里遂进封西平侯赐号开国辅运推诚宣力武臣阶仍荣禄大夫勋柱国食禄二千五百石授以铁券俾子孙世袭十一年拜征西将军将京师及河南陕西山西兵复征西蕃降其众二万俘马牛羊二十余万得纳降七站之地擒其酋长曰三副使曰瘿膆子者献于京威震西土十三年春元孽脱火赤国公爱足知院边患英将陕西兵略亦集乃西路渡黄河经宁夏历贺兰山涉流沙至其境分军四一袭其背二掩其左右英自率帐前骁勇当其前夜衔枚以进合兵攻之俘其全部以归十四年大将军魏国公徐达北征英副之将一军由嵩高全宁过驴驹河获知院李宣寻上以元遗孽梁王栢匝刺瓦尔密恃云南险远戕虐使臣以英副颍国公傅友德率师三十万征之遂繇辰沅遵陆路出罗鬼攻普定普安循格孤山之南出奇兵袭毕节击可渡河皆下之梁王遣其司徒达里麻驻兵曲靖拒守英谋于友德曰云南兵屯曲靖必意我军深入疲劳且以程计之谓未能猝到彼必懈惰我若兼程以进出其不意掩其不备此批亢捣虚之术也曲靖一破余可传檄而定友德然之遂乘大雾进至白石江阻水而止雾敛败巳薄其营矣江阔仅一里许其浅处可涉也众咸欲与战英视其阵曰我军远来形势既露固利于速战然亟济则所伤必多宜多方以谂之乃整众鸣鼓若将济者彼悉拥精锐拒于水上英别遣一军泝流暗渡循山而出其阵后吹铜角以张声势仍于山林岩谷间树旗帜疑达里麻惊惧急撤阵后军以御之水上军觉之心动而阵乱莫于是拔刀蹙兵以济士有猛而善泅者数百人皆蒙盾而渡以长刀仰斫山上军却我军得登者人百其勇彼军退数里结阵而待我军毕济既就列旌旗烜耀铠仗鲜明彼军夺气友德麾兵进战火炮交发鼓噪之声震动天地接战数合犹未分胜负英察其气巳衰纵铁骑直捣其中坚连斩数百人出入其阵彼众彼靡遂败之生擒达里麻俘甲士二万马万匹死者不可胜计横尸十余里梁王闻败走死滇池岛中英乃驻兵金马山父老焚香迎拜入城禁士卒毋掳掠收梁王金宝并官府符籍云南平果如所计遂分兵下乌撒得七星关以通于毕节十五年春正月分遣将士略建昌澄江临安沅江寻甸楚雄洱海等处独大理酋世据南诏皮罗阁故城不服英命常茂从间道绕点苍山后攀崖缘木而上据其巅树旗帜以乱之英乃斩关而入遂拔其城擒世调胜兵取鹤庆掠丽江下金齿收三营砦破石门关军威大振由是摩此夕和泥车里平缅相率来附云南大定奏分乌撒鸟蒙东川芒部建昌会川罗鬼普定普安水西毕节隶四川自是云南列郡邑凡府州县宣慰司长官司一百八籍其户七万四千六百余分设军卫犬牙相制以守其地夏四月回军与友德会于滇池之上时乌撒东川建昌皆有变志友德曰蛮夷叵测若不乘我兵刀以定之终于叛乱英深然之遂相与合兵皆攻下之并克芒部斩首三万级所获牛马羊数万余立乌撒毕节二卫以镇之师回秋九月云南诸部复率众攻城都督冯诚固守设楼橹强夕于埤贼近辄射之稍怠则出劲兵以击之英闻变兼程还曲靖遣健步怀羽檄走报城中约内应贼所得健步曰总兵官领大军至矣贼散走安宁罗次邵甸富民晋宁大棋江州等处据险自保英分兵剿除之斩首六万级生禽四千人云南复平留英镇守十七年广南特磨遁作耗英亲入其地按兵不进谕以天道祸福遂降之二十年春浪穹逋寇扇羣蛮乱鹤庆剑川相应英调大理卫指挥郑祥乘其未集掩而歼之二十一年春正月百夷屯摩沙勒犯边调都指挥寗正领兵击破之斩首千五百级三月复悉众号三十万战象百余寇定边以报摩沙勒之役亲率兵二万抵贼营与之对垒出轻骑三百挑之贼以万人象二十迎战锋始交获一象杀贼百余人而还于是军气益壮咸曰贼易杀也英乃召诸将校谓之曰定边受围巳久若不即破贼设定边失守则贼势益张彼徒恃其象以恐慑我军今方少以骑士挑之已获一象又何足畏乎吾知所以破之之术矣可多置火铳神箭于前作三行参差而阵伺彼象近则前行之铳箭齐发象若未退则第二行者继之第三行又继之使铳声不绝象必惊而却走然后以大军乘之破之必矣明旦分军三队都督冯诚领之寗正领其左都指挥同知汤昭领其右乃下令曰主上平日恩养将士正欲效肤寸之力于战阵之间尔今日之事有功者赏退衂者戮全队三令而五申之将士鼓勇争进则悉众出营盗驱战象结陈以待英驻马于高冈以观左队小却英望之怒遽遣使驰取左队将之头左队遥见使者横刀飞马而来复拥士卒大呼突入其阵无不一当百大战破之斩首三万余级俘万人象中矢死者过半生获四十有七杀其酋余党尽殪百夷酋长思伦发闻之遣人奉方物犀象来降愿输贡赋英之请于　朝许之遂定其地秋八月东川蛮据乌路山结砦而叛其地重关迭巘县崕峭壁上下三百余里人迹阻绝调寗正帅云南兵会京军犄角讨而降之冬十月广西阿赤部酋长者满矣情结越州土酋阿资叛英自将直捣阿赤部者满矣情皆服诛俘男女五千余口牛马如之阿资降二十二年春二月阿资复叛再调寗正讨之杀火头弄宗等五十九人冬十月入觐　上宴劳赐黄金二百两银五千两钞二万五千贯文采百纯别赐钞五万贯使建第于乡居十日而还英初如京云南之民无老幼惟恐其不来也咸戚然东向望者累月及闻还各相率远迓数百里之外二十三年秋九月临安教化三部不供租赋调本卫指挥王执讨平之冬十月普安酋密即作乱调贵州都指挥张泰讨之俘获二千余众获马牛数千得粮四万斛二十四年春正月顺宁蒲蛮猛吾马忒争袭伤及官军调都指挥俞辅往问其罪夏四月阿资又叛英集诸将佐议曰云南地方数千里仗　天朝威武金齿百夷车里平缅摩此夕和泥及诸种罗罗蛮獠悉以降伏惟阿资恃险累叛若不复其巢穴虽曰弹九黑志终梗化于是简士卒亲入至补冲贼众迎敌英麾兵击之杀获殆尽阿资仅以身免遣其子请降秋七月英以八百媳妇弗率命遣使招之其酋长刀木板惧遣招刚关都奉方物贡于朝而归附焉二十五年五月十七日得未疾卒年四十七讣闻　上哭之恸辍朝遣官致祭其词有曰使我无西南之忧者英之功也命长子春迎丧官军护至京师　上遣中使祭临追封黔宁王谥昭靖配享庙庭　赐葬江宁县观音山之原英人寡言笑沈毅有智量好贤礼士抚御卒伍尤有恩意所至未尝滥杀既镇云南乃筑城垣设卫御简官僚修惠政剔奸蠧抚酋豪兴学校饰馆传严祠祭治水利立屯田谨斥堠垦田一百一万二千亩辨方物以定其贡税视民数以均其力役疏节目以宁便其人尝从容询一儒生曰吾亦欲观书何者要对曰儒者之学必自小学四书始以至五经诸史莫不欲遍通今公国重臣春秋鼎盛但当究辅弼之大义以安天下巳任岂欲效书生博学强记之习哉惟大学衍义一书乃宋儒西山先生所撰其格致诚正修齐治平之道与夫天人相感治乱之所由皆具此书公必欲观书请观此书则大人之事备矣遂欣然令左右售而得之退朝之暇即延缙绅讲解切磋间之以通鉴纲日不三二年学问大进论事辍援引典故其在云南于铃阁之素壁间命善书者大书周子太极图说张子东西二铭朱子敬斋箴孔明出师二表李密陈情表韩愈佛骨表朝夕瞻对求其理趣又择民间之俊秀及土官之子弟皆令入学肄业使知礼义曰首善之地风化攸出不可后也间于朔望释菜毕延师生坐于堂设广席坐诸生于庭烹羔羊以食之土官子弟于冬夏制时衣以衣之尝得大极图善本并白鹿洞规善之刻石置文庙平居无所嗜惟有马癖尝语人曰天用莫如龙地用莫如马支遁一僧尔犹爱其神骏而畜之吾将也驰逐于两阵之间顺吾驱策与吾一心以立功者在良骥耳是不可爱而他爱乎蕃息甚富其良者以充岁贡余遇有征讨分给将校将之勇敢善战者所得多至十余匹然未尝售于人以规利后云南父老与蛮夷土官愿即府城立庙合辞以闻　上报可及追王三代妻冯继耿俱追封黔宁王夫人子男五春晟昂日永昕 

　　○西平惠襄公沐春行状（唐愚士） 

　　唐愚士 
　　公讳春字景泰世凤阳定远人考黔宁昭靖王幼失怙恃当元末大乱甫八岁会　太祖高皇帝龙飞濠梁见而怜之命　孝慈皇后育以子迨长总兵四征咸着勋烈命复故姓颁赐铁券号开国辅运□诚宣力武臣阶荣禄大夫勋柱国官大都督府同知爵西平侯食禄二千五百石子孙世袭及薨乃追封而赐谥焉公则王之冢嗣也生未朞适母夫人丧鞠于外祖氏长归就学洪武己未始十有七岁即侍王考征西蕃洮州擒元三副使明年从征亦集乃擒国公脱大赤等归又明年从征云南历功先士卒十六年还京师遂掌禁旅冬江西寇僭号顺天王煽诸郡作乱公与征焉独冒矢石奋勇先登歼之明年师还初天兵既平云南留王镇守机务之密者非他人所能道凡有遣辄命公一岁之内驰驿再三所报悉称旨十八年秋授骠骑将军佥后军都督府事廷臣请试职　上曰是儿我家人非他比也实授后军辖幅员之北视他府剧公割决如流事无壅滞是年冬系天下重罪于烈山公录而询之奏释数百人十九年蔚州民告变那海等构逆　上命公驰驿往至则巡城厉士袭而捕之推校得实白其诬枉　上悉恩宥又全活数百人二十年春从征虏大将军宋国公帅师三十万北出沙漠剿元之余孽未庭者次金山降其署丞相开元王纳哈出俾朝京师公护送□□出与其属见其威严甚敬惮之二十五年六月王薨于云南公往奔丧十月奉柩还葬哀毁尽礼寻有诏起公袭爵继任诰曰曩命尔父副征云南留镇其地能布恩德蛮夷率服朕无西南之忧者十有一年今命尔袭父之爵当思尔父相逢之幸忠诚国梦寐存心则鬼神有鉴福禄永昌矣及命云南各卫军马悉听节制一切事务应奏者必经由然后来闻陛辞奏曰臣父镇滇畜马驹以劳战士藏宠锡以赉远夷请以其赢归数有司　上弗之许仍厚其赐以遣至镇则宣　上德意发号令修戎抚民柔远怀迩无改于父之道又谓食兵天屯政实第一事较多寡之入严赏罚之例穑功乃倍饷馈以足二十六年春缅国酋南速刺来朝贡于京和泥禄谷边患遣元江刀平控御之罗雄法束啸聚命都督何福讨降之东川酋弗靖奏复摄赛知府境遂宁谧秋维摩阿的等一十砦构王弄山撒哈诸酋拒命调都督瞿能平其地俘一千一十九斩六百五十四级获马五十二牛羊四千有奇皆给战士遂詟服不敢携二十七年春越嶲贾哈刺连西蕃衅边出没北胜浪渠州公潜遣百户蔺宗贤轻骑而往集民兵伏其要覆之擒斩二百四十三请立澜沧卫以填其地缅复献方物秋施甸蒲阿董等众犯永昌境公命指挥使胡渊乘间出奇袭杀贼三百三十二获马七十二众遂披靡先是越州蛮龙海子阿资据龙窝纵杀掠累民害　朝廷命诸将率兵数万征之师无功自后无敢议伐者得肆猖獗公复讨之众以难进兵紫溪山擒其党者宗乃谋曰历年不获此寇者彼恃其地多险阻及各处土酋皆姻娅得匿今调土酋悉从征设谋羁绊俾不能通复多置营堡相犄角制其出入授首必矣乃分驻陈宁逼之二十八年正月六日兵至赤窝果获阿资尸诸市及诛同恶沙陀普也等二百四十一人越州平阿资素桀黠至是捷闻　上嘉奖之众亦叹服冬广南酋侬佑阻兵负固公调都指挥王俊征之尽殪其众凡俘斩二千一百七十马牛四百八十八榖二万一千六百四十石广南通明年顺宁酋猛丘结外夷云龙酋羌纳逋逃皆蓄异志公遣大理卫指挥使郑祥往讨猛丘惧而毙羌伏诛改立猛朋海食其地宁远州右七十城门壤交址恃险远肆强犷公命何福率兵一战蛮台江擒杀男妇二千四百五十尽获其乘象军实酋刀拜□始惧乞降奏复其官麓川宣慰思伦发先酗于□其下多怨三十年春刀于孟弄兵谋逐其主以自立思伦发穷奔告援公与之入朝面受　宸筭以归三十二年二月永宁卜八如加复通贾哈刺寇边调何福擒之戮其胁从二十三俘获男妇二百余余党悉溃三月公以思伦发之告驻师怒江谕刀干孟释兵不听四月乃戒何福瞿能率劲卒八千口缶亍枚倍道直捣刀名孟砦渠魁乘象突出追射杀之遂奋兵纵击大破其众四万余斩三千六百余级获象四十马一百五十回击景罕空蓬二砦皆下之时党众七万裨将请屠以逞公曰杀降不武乃止诛其尤余尽释之捷闻大廷以征虏前将军印授公命总四川贵州云南各道兵欲尽平其地时公得疾巳三四寒暑尝竭诚殚思气血愈耗及闻太祖升遐哀痛甚疾革然未尝告惫有问者则曰迩稍间也将以秋复征而遂不起矣九月十二日甲申夜半长星自东坠西其声如雷众咸见闻公随薨享年三十有六讣闻　赐祭葬谥惠襄公在镇七载增辟田以亩计三十万五千九百八十四益粮饷以石计四十三万五千八百有奇复民户五千七百五口五万二千四百二十四又尝凿铁池河三十六里灌宜良涸田数万亩民受其利初王之薨父老立庙请诸　朝报可将鸠工适外至曰元咸阳王功德崇懋庙废不治当先之乃新其祠宇议者谓公不私其亲夷人嗜异端有得胡神肖像于旧井者讹言沸腾有神异倾城骇观至万人公立命焚之通衢识者知公不惑于怪谲唐有武臣曰李晟提孤军抗羣贼身佩安危而气不少衰爵封西平图像凌烟其子凉公愬亦克以偏师破蔡复唐土宇君子以其父善教其子善继称之方之今黔宁王父子之功德劳烈未知其孰优而孰劣必有能辨之者 

　　○黔国公赠定远王谥忠敬沐晟神道碑（杨士奇） 

　　杨士奇 
　　正统四年三月十八日黔国沐公薨于云南之楚雄讣闻　上悼念辍视朝加隆恤典追封定远王谥忠敬其子护丧归南京葬江宁县长宁北乡观音山先茔之次沐氏凤阳定远人王之高祖考曾祖考祖考以昭靖贵皆追封黔宁王高祖妣曾祖妣祖妣妣耿皆追封黔宁王夫人昭靖四子伯讳春袭封西平侯殁谥惠襄仲即王叔昂右军都督府同知季昕驸马都尉王讳晟字景茂自少气宇闳厚端悫凝重聪悟过人而博学远识恭慎寡言喜愠不形于色　高皇帝重之既授后军都督府佥事夙夜秪勤升授特进荣禄大夫左都督惠襄继昭靖镇云南薨王嗣封西平侯仍奉命镇云南王承父兄之后秉诚殚虑益弘远图威服德怀恪励夙夜先是麓川不靖诸蛮逐宣慰使而分据其地王适至奏发兵平之后奏以其地置孟养木邦孟定三府镇沅威远二州千潞江湾甸大侯者乐五长官司而岁征其贡赋又于潞江之西置腾冲千户所以控制之夷遂帖息　太宗皇帝临御之三年八百蛮酋侵边王遣将先率兵讨之躬率兵继之后及蒙自县蛮闻王来遂遁进擒其酋诛之事闻赐壐书白金劳王四年安南叛命征夷将军率兵及湖广等都司兵讨罪命王佩征夷副将军印充左副将军率云南等都司兵分道进□□率兵由蒙自经野蒲斩木通道以入先遣偏裨□集猛烈棚华关隘贼徒悉遁遂筑堡驻兵造舟分遣诸将出宣光江口夺澳沕寺沙升舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将咸欲奋击王曰受命吊伐所欲得凶渠数人而巳纵杀非　皇上好生之心乃止遂造浮梁渡师时征夷将军大兵至乃合攻□之多邦城栅继捣其东西二都及盘滩困枚橹江□侣等寇悉破之寇首黎季犁父子狼狈弃其众独挈家属及左右心腹远遁于海王合征夷将军兵追至日南州奇罗海口禽俘无遗械送京师凡得郡四十八县百八十六户三百十二万五千九百获象马牛畜军资器仗无筭安南平六年春班师入朝赐号显忠辅运推诚宣力武臣特进荣禄大夫右柱国封黔国公食禄二千石赐诰券玉带金币命子孙世袭既大宴　上亲制诗褒嘉又日赐宴于便殿还镇云南是冬安南余寇携二命王佩征夷将军印总兵讨之王师压境寇遁入乂安海岛追至占城之境禽寇首陈季扩阮师邓容等送京师诛之师还仍镇云南十七年富州蛮酋积逋赋不入　朝廷命王发云南贵州兵讨之蛮据险以抗王遣兵断其后诸将请急攻王曰威服不若德服遂使人谕以祸福蛮即遣子诣京师谢罪悉偿所逋　仁宗皇帝嗣位重王勋德老成诏兼太傅召至恩礼加厚遂命佩征南将军印还镇　宣宗皇帝初嗣位遣使□□书金币劳之　皇上嗣位恩礼视宣德之初明年改元正统赐金币加厚是年冬四川会川□溪蛮合底泊等乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时今官军巳集如贼能畏威悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在后政等夜渡江破贼栅贼众奔北官军乘势追至景罕等寨斩首三千余级象三十余政奋勇独进贼伏兵四发政力战死之时春巳半王虑瘴发非官军利遂旋师将驻金齿会有旨命王还镇王至楚雄疾遂薨方疾革时顾弟昂曰吾父子兄弟受国家罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼不可不贷汝勉之勉之言讫而逝归榇所过道路城郭无贵贱大小迓拜哀恸葢王在镇久惠爱之被于下者深也配程氏追封定远王夫人子男一俨袭封黔国公 

　　○袭封黔国公谥荣康沐公斌神道碑（吴节） 

　　吴节 
　　公讳斌字文辉初名俨字可观世凤阳定远人□考黔宁昭靖王讳英伯考西平惠襄侯春考定远忠敬王讳晟叔考定边武襄伯讳昂历世以勋□总握兵符镇守滇南公人谦恭纯笃宽厚慈祥日读论孟子史兵家韬略诸书手不释卷符人未尝一毫骄矜形于言貌忠敬王镇滇四十余年公侍祖妣太夫人耿氏妣夫人程氏居金陵调适温清曲尽孝道曁奉祭祀接宾客睦内治外咸合其宜人无间言正统戊午麓贼叛逆　上命忠敬举兵伐之明年己未班师遘疾薨于僰道公闻讣痛哭几绝匍匐赴滇奉丧归葬庚申春三月入觐诏袭公爵居京师侍从凡五年方忠敬之薨也　朝廷以西南夷獠素服沐氏恩信命公叔父武襄总兵往镇乙丑武襄薨遂命公挂征南将军印总兵继抚其地　陛辞赐今名且敕之曰尔出勋阀夙谙礼教宜抚恤军民宣布恩信怀服远人务使盗息民安近悦远服斯称重托驰驿至滇适缅甸执麓贼思任发欲送京师复后其子思机发窥觇邀截公于是会同镇守太监萧保参赞侍郎杨宁参将冉保毛福寿提军沿途接取公议宜先都指挥李升进兵孟琏以促之缅甸宣慰卜剌浪惧□□首并妻孥来献　上悦遣主事何瞻赐宝钞彩以劳其功丁卯思机发复据孟养患敕公同镇守监丞郝宁都督方英参赞侍郎侯琎统军往腾冲包砌城垣以抚以捕时春气瘴发班师还镇戊辰　上虑贼子负固不廷延蔓无辜欲草薙而禽狝之命兵部尚书靖远伯王骥平蛮将军宫聚总诸道兵讨之敕公往金齿腾冲南甸千崖等处操练土军督运粮饷遥振军威九月公同侍郎焦宏自腾冲一路列诸营堡鱼贯而进直抵贯屯金沙江转输接济大军时王师深入孟养思机发潜遁公严督军士固守桥梁未几诸军毕集攻毁寨栅禽馘贼党班师而归以公之后拒也次年已巳回镇秋八月贵州苗民私结党与攻围城邑焚烧屯堡所过残戮驿报相承公与藩臬重臣谋曰贵州乃吾滇南喉襟之地今若待命发兵边境赤子恐无噍类矣乃遴委都指挥刘玉率轻骑倍日兼程往救之贼闻之势遂披靡由是普定普安诸卫赖以安全未几水西诸蛮攻围毕节等卫告援甚急公遣人驰入贼所谕以祸福遂解围而遁议者谓非公威信以摄之则迤西城守将不支矣景泰改元今　上嗣登大宝遣行人黄裳奉敕褒嘉曰□祗事我国家清勤公正茂着才猷朕嘉念尔劳特赐银币其益效忠勤以副委任公承命奉职唯谨寻以疾薨年五十有四 

　　○黔国公赠特进光禄大夫右柱国太师谥武僖沐琮墓志铭（倪岳） 

　　倪岳 
　　弘治丙辰九月七日镇守云南总兵官征南将军太子太傅黔国沐公以疾卒于镇是夜有大星自东北坠于西光芒天人皆见之　非偶然也公无子既卒合镇文武军耆之属相向而哭者皆失声巳乃胥相告曰云南非沐氏不能守遂合辞请以故右参将锦衣卫都指挥诚之子昆公后镇巡重臣具以公讣及合羣情以闻　上震悼辍视朝一日赠特进光禄大夫右柱国太师赐谥武僖命礼部谕祭者十六东宫诸王皆赐以祭纶驿归其丧工部营坟以葬复以云南重镇遂从所请命昆就镇嗣封黔国公爵充总兵官佩征南将军印继守其地嗣公既受命始获□□奉公之丧归葬南京江宁之祖茔公讳琮字廷芳姓沐氏别号益庵又号东山居士其先凤阳定远人曾大父英开国辅运推诚宣力武臣特进荣禄大夫柱国西平侯追封黔宁王谥昭靖大父晟显忠辅运推诚宣力武臣特进荣禄大夫右柱国太傅追封定远王谥忠敬父斌总兵官黔国公谥荣康母梅氏赠黔国大夫人公生之日百鸟翔集人以异未晬失怙从兄璘号继轩有文武才由都指挥升右都督充总兵官佩征南将军印继镇云南抚公友爱笃至四五岁时尝抱置膝上教以诗书八岁就学不数月即能了涉孝经论语小学诸书大义善属对应荅如响未几璘卒　朝廷以公尚幼复命璘苐瓒嗣兄职都督同知继镇云南仍授公冠带食禄之半以俟公日与缙绅士夫游揖让进退有老成风嗜学不怠词翰兼美人咸器之成化乙酉入朝嗣黔国爵　宪庙宠眷有加丙戌春奉敕河南主行郑靖王丧礼有白金文绮之赐丁亥三月命还镇云南如祖宗故事敕旨谆切锡赉优渥仍俾兄赞恊同赞理公沈毅有不妄言笑勤于政公退不入私室冠带终日寒暑无间精究簿书事无壅滞凡白事者虽仆隶走卒亦引见于庭上下之情无复壅遏每遇修贡或拜进表文必焚香遣使不遑宁处　圣寿岁节行礼敬肃如在　上前朔望谒孔子庙退坐明伦堂使诸生执经进讲诱掖奖劝无所不至作兴学校完饬礼器给学田展解额设宴礼以兴起后进惠养鳏寡驱除贪暴物害既去人隐毕宣尝奉敕督理军储留意屯田修治水利慎简羣僚分任其事不数年间田无惰农庾有余积矣或雨旸愆期有祷辄应民讴歌之农暇修边垒饬驿传因时训练振扬威武道路险要之处增建哨堡置兵守之是以盗贼消弭疆圉晏然每边夷执贽来见一无所受赏以酒肉币帛谕以　朝廷恩威而遣之威德远被诸夷敬服甲午安南国王遣陪臣何瑄至边以假道名窥觇虚实公逆知其情拒不许诈不得骋则侵老挝以启衅公具以闻请　敕切责复命各夷酋长整搠军马慎固封守以防不虞交人知我有备不敢肆侮遣使诣　阙谢罪云戊戌寻甸府土官知府安晟卒弟倘谋杀其子瑄欲争袭兄职公遣官兵擒倘以闻明正典刑广西府土官知府昂贵残暴虐民抗拒官司其千百夫长龙判龙各逞夷情动辄雠杀委官审勘擒捕及昂贵死遗子不许承袭二府皆奏请革去土官铨流官以治之开设学校教之礼义百姓安焉其马隆丽江剑川顺宁罗雄等处蛮夷弗率皆量遣官军以次扫定既而临安府石屏州昌明里强贼番撒聚众抢虏附近村寮势渐猖獗命三司都指挥吴瑢等调汉土官军及民兵往征之格杀番撒斩贼首级百余残孽溃散民免于扰己亥铁箐赤石崖等处罗罗克习啸聚山林流刧大理等府公奏调楚雄等府卫汉土马步官军民兵命三司都指挥周佐等按以成算督率分守指挥马铉等分道进兵攻散其众斩获克习俘男妇百余贼平复请添设大罗卫兵川州以保障从之　朝廷嘉其功赐敕奖谕寻遣使赐以盔甲壬寅奉　敕偕都御史程公琮往抚孟密所过州县秋毫无扰时有以平孟密方略献者公斥之曰自征麓川以来军民凋弊极矣我宁被不善控御之名不忍复事穷兵黩武之祸闻者韪之癸卯桥甸贼首师五聚众乱张旗帜称总管剽剠乡村焚毁廨宇支解军民敌杀官军安宁镇南广通禄丰易门十数州县咸被其害乃与镇巡重臣合议命三司都指挥赵晟等调汉土官军民兵分道进攻斩首千余级俘男女数百人生禽师伍曁其妻孥境内始安具录将校首功以闻　朝廷特赐敕历叙公在镇功绩加授太子太傅以嘉奖之乙巳南窝蒲贼莽丘负固距险搔扰永昌等处地方行旅不通民多杀伤复命晟等率兵以往□□之曰山路险阻难于攻围宜以计取至则果如公命生擒莽丘及同恶渠魁以归宥其胁从一境悉平弘治改元戊申　今上即位之初念公久镇外藩特遣使赐以白金文绮己酉赏平桥甸功将校升秩有差复遣使赐公白金文绮公生勋冑颖敏过人端勤有守苞苴不敢及门精究武经诸家兵法及阴符奇门诸书知用兵之要每命将出师算无遗策所向有功平居孳孳嗜学手不释卷至于阴阳卜筮星命之术靡不究心善草书自成一家歌诗乐府富丽可观性孝友自痛早孤事母竭尽子职及卒哀毁丧葬以礼待族党咸有恩意御下宽而有制不事严刻雅量汪洋喜怒不形势位巳极戒满思危兢兢业业未尝有过众方以远大期之而遽止于斯惜哉其生景泰庚午闰正月十有三日春秋四十有七而巳配王氏成山侯某女继王氏金吾左卫指挥同知某女皆封黔国夫人 

　　○黔国公谥庄襄沐公昆墓志铭（蒋冕） 

　　蒋冕 
　　自黔宁昭靖王以西平侯奉　高皇命统兵下云南留镇其地继以王之伯子惠襄侯仲子定远忠敬王及忠敬之子荣康公未几而忠敬叔弟定边伯武□之孙右都督东楼居士继之既而东楼之弟都督同知与荣康之子武僖又继之以至于公首洪武癸酉讫正德乙卯公卒之年传五世历八人阅百四十年世笃忠贞敷宣德意绥辑民夷前后如一日忠敬在镇余四十年佐以武襄虽国封启于忠敬而益固封守安内攘外则武襄之功尤不可冺者武襄讳昂公之高大父也曾大父讳　锦衣卫副千户赠右都督大父讳瓒即都督同知父讳诚锦衣卫都指挥使充右参将嗣守金齿母徐氏生母李氏俱封夫人以成化壬寅某月日生公生甫九阅月而参将没大母贾夫人育之弘治庚戌贾夫人没公虽童孺巳哀毁如老成人明年授锦衣卫指挥佥事以年纔十龄如例优给初武僖无子以公后丙辰武僖卒廷议谓公于武僖从孙止宜嗣昭靖初封侯爵事下云南守臣复议咸谓百余年来云南人习知黔国之称一旦改公侯而称西平恐人心惊疑或致生变　孝庙俞其议命公不必赴阙就彼嗣公爵敕佩征南将军印镇守云南时弘治丁巳之十月己卯也踰旬仍特诏谕公亲贤取善修德进学以不坠前烈公既拜稽首受命旦夕惴惴思所以仰副圣训以光世美者事无大小必谋之寮寀访之耆旧务俾允合人情不违法制而后行之令严而不苛法简而能信自食采外毫发不取于人所部文武吏士蛮夷酋众无不服其廉静政务既修乃简阅士卒缮治城守汲汲以攘寇安民事庚申统兵剿山竹子箐及梁王山等处蛮贼寇平而人不扰辛酉孟养侵孟境土檄三司抚谕之复其村寨十三处壬戌偕廵抚都御史应城陈公会贵州守臣合兵讨普安贼妇米鲁及蛮贼福佑等首恶就戮余党悉平正德丁卯师宗州贼张受辛未安南长官司上舍那代相继扇乱流刦邻近郡邑公次第剿平先后事闻降敕褒谕者三加岁禄至百石者再赐白金文绮者五丙子加太子太傅丁丑以母夫人李氏柩将祔葬南京祖茔恳乞护送疏至三上　朝廷以公永可离任不允而优诏褒荅特深委重焉己卯六月十八日以疾卒于正寝得年三十有八讣闻　天子嗟悼辍视朝一日命有司给棺敛赙米五十石布以匹计者如米之数赠特进光禄大夫右柱国太师赐谥庄襄公讳昆字符中姓沐氏别号玉冈自幼端悫凝重寡言笑喜愠不形于色说者谓其有忠敬风槩而学问之力尤有过人者天性明敏 

　　○成国公赠东平王谥武烈朱公能神道碑（杨士奇） 

　　杨士奇 
　　东平武烈王姓朱氏讳能字士弘世家凤阳之怀远父亮从　太祖皇帝征伐有功累升武毅将军燕山中护卫副千户谨持行善抚士有誉于时母某氏生王有令质自少喜读书事父母至孝洪武甲戍袭父职事　文皇帝于藩邸小心慎恭未尝少懈而抚恤下人一如其父甚　上所信任旦夕侍不去侧奉天靖难之师初兴帷幄密议惟河间忠武王与王预焉时北平三司之交构造祸者王与忠武建议率麾下首擒之遂夺城九门抚缓城内外三日人以大定引兵攻蓟州擒其将都指挥马宣等遂取遵化永平密云从　上攻滦河既还从克雄县首破其东门敌众败走追及于月漾桥执其总师都督杨松潘忠等□追其□众于漠洲斩获不可数计乘胜长驱入定大败长兴侯耿秉文兵时王独与敢死士三十余属追奔至滹沱河秉文众尚数万复列阵向王王奋勇大呼冲入敌阵敌众披靡自相蹂兰死者无算弃甲来降者三千余人　上大悦赐书褒谕永平□报江阴侯吴高以辽东兵攻城急王从　上赴援高道走王追及之多所杀获遂从定大宁戮其拒命抚辑其众而还时曹国公李景隆率兵攻北平城王从　上至郑村埧与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻　上亲拒之王前锋午至白沟河败其都指挥平安军及申又与敌兵战大败之明日王领左哨当前锋又大败敌兵尽克其砦栅敌走保济南王率众追之至铧山敌严兵列阵以待王连破之敌众释兵降者万余人王以闻　上悉抚而纵之葢自是敌兵戴德皆愿来归无复鬬志然　上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战　上以数千骑出阵后敌围　上数匝王奋力翼　上以出进战夹河王奇兵先锋大败敌将盛庸兵又败平安兵于藁城追奔至定战其东门斩首万余级遂略彰德及定州剿西水寨巳而败敌将李文于德州遂克东阿东平破汶上诸寨设大淝河败平安兵十余万进战小河敌所乘稍却诸将遽请旋师独玉力劝上行曰用兵未必常胜岂可因小挫辄自沮项羽百战百胜竟汉高屡败而终兴自殿下举兵来克捷多矣此小挫何足置意但当以宗社重整兵前进耳　上抚掌叹曰尔言深合吾心遂行至灵璧敌盛兵迎战王先登陷阵大败之生擒其副总兵陈晖平安参将马溥徐及都指挥三十余人获马二万敌众死者尸蔽原野降者十万人悉纵遣之进克泗州渡淮败盛庸兵遂克旴日台下扬州从　上渡江入京师内难平诸王臣民推戴　上承大统论靖难功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰券追封三代考皆成国公妣皆成国夫人永乐二年命兼太子太傅四年安南黎季犂弒其国主毒虐下人拒遏诏使数谕弗悛遂发兵讨罪命王总兵佩征夷大将军印率左右副将军左右参将及神机横海骠骑游击鹰扬五将军兵八十万讨之临行　上亲送之龙江师至广西　上顾侍臣曰朕夜察天象西师有忧其未能乎然能足办斯事朕苐虑气候非其所习耳踰旬讣闻　上震悼辍视朝五日一时同王从举义者永康侯徐忠等十数人皆入奉慰　上洒泣曰方艰难时□□□心相济能其首也且其素存心行事皆应远到曷遽止此言巳益酸楚左右皆流泣莫敢仰视葢王至龙州婴疾薨十月初二日也春秋三十有七　上亲文祭之宸衷悲怆溢于言表读者皆泣下赙恤特厚追封东平郡王赐谥武烈并加赠其三代皆王爵　仁宗皇帝临御时诏王配享太宗庙廷赐祭之文尤极褒重葢当时元功之首也 

　　○成国公赠平阴王谥武愍朱公勇神道碑（李贤） 

　　李贤 
　　王姓朱讳勇字惟贞世家凤阳之怀远卫累业多着令德祖讳亮当元末天下土崩乃从　太祖高皇帝屡立战功历升燕山中护卫千户考讳能才略过人克承前业当　太宗文皇帝靖难之初以心膂之寄独克奋力所向必捷功居第一授封奉天靖难推诚宣力武臣特进荣禄大夫右柱国太傅成国公永乐四年安南乱命挂大将军印率师往征之未至殁于军追封东平王谥武烈赐以诰券逾年王袭公爵闻王自幼岐嶷不与凡伍出就外傅无纨縠豪奢之习惟澹泊自处与韦布之士同读书不事寻章摘句必求其要领于忠孝之大义利之微辨之弗明弗□主师席者之击节验其所履殆无违焉爵既在躬恭□□傍无一毫骄态见于言面而敦厚简静之誉籍甚　文庙大异之日加眷注巡狩北京扈跸往来历掌帅府留守南京葢老成可托故委以心腹也王握兵权号令不繁训练有法不怒而威时　仁庙监国尤见礼重十八年命王随侍北京二十二年从驾往征北虏有劳绩及　仁庙继承大统眷顾益隆左右股肱不二三人而赏赉优渥王独加焉未几　宣庙嗣位以王勋旧恩典频繁白金文绮之赐极厚宣德初宗室有谋不轨者京师震动王密劝　上亲率六师以征之遂用其计兵出近郊忽雷雨大作王知吉兆遂白于　上曰天意有在不战而克遂计日兼行师至围其城彼方大惊不意　上亲征而兵至之速也即日出降罪人既得乃班师还京而运赞之功在王多于是白金楮币人口之赉特兼之焉二年随　上北征沙漠有功加太子太保特命总管大营兵权王益殚心极虑务精训练兵威大震　上深倚重尝御制重阳歌挥宸翰赐之五年土以南北两京及□海陕西诸军操备漕运远近相乖请以南军漕运北军操备沿海陕西诸军还营操守　上从之人以便自是每岁巡边谒陵必命王综理其务屡有金绮之赉六年冬至以京军分调大同一带防守者多进言恐非居重御轻之意　上以然乃命兵部选精兵六十万以益之七年　上虑勋臣子孙过于优逸后不堪事于是属王督练之而武艺遂精时万全诸军劳民供饷王进屯种之计以息转运又言减放宣府调操者及留宣府诸军备辽者悉准行之九年扈从巡边慨然欲选将士抵其巢穴以剿绝之会胡虏自相雠杀阿鲁台部落离散多相率众顺遂还十年正月　今上皇帝嗣位之初王宿卫禁闼防范严密介冑不除久之益重委托金绮币楮之赐尤侈王愈感激竭诚辅导兼知经筵事每偕儒臣进讲以成圣学王以天下虽安不可忘战复奏选锐兵四万以备边用正统改元之秋　上敕王曰勋臣子孙袭爵者操习之暇令读书史讲明理义以成其才尔其体朕至怀王于是亲讲解书史大义至于忠孝之道尤恳恳焉后各有成立之效四年加授特进荣禄大夫右柱国九年边报有警王统兵出喜峰口败虏寇于富峪川追及热水川俘获人口马驼牛羊还以功进太保复赐蟒袭并介冑十四年虏寇犯边王复领兵随驾往讨之还至土木不意胡兵来袭进逼宣府　上即命王提兵四万以御之至鸡鸣山会虏前锋少却王促兵援之杀伤甚重巳而虏众悉至王遂力战以死是年八月十三日也距生洪武辛未七月二十二日寿五十有九天顺改元　皇上复登大宝重念往者死事之臣赐王诰命追封平阴王谥武愍王配王氏都督官同之女阃范素闲克相其家封成国夫人子男二仪袭公爵佶任指挥使女五 

　　○成国公赠太师谥庄简朱仪神道碑 

　　公姓朱氏讳仪字炎恒世凤阳怀远人祖讳亮元末时从　太祖高皇帝起义兵累功授燕山中护卫正千户祖讳能嗣职从　太宗文皇帝靖内难以元功封国公加授太傅追封东平王谥武烈配享太庙妣封东平王夫人曾祖祖考皆封王妣皆王夫人考讳勇嗣成国公爵历事累朝皆总大兵掌中国中军都督府事以功授太保正统末从　英宗睿皇帝北征死于土木追封平阴王谥武愍妣沐氏继妣王氏皆封夫人公王出也生而器宇凝重具文武材景泰壬申嗣成国公　景皇帝当祀太庙偶不豫夜宣旨遣公摄事仓卒无违礼丙子命治周世子丧财省事集天顺丁丑　英宗复位见公曰平阴有后矣　孝恭章皇后之合葬景陵让皇后之改册皆命公行礼有游幸或召以从壬午命持节封蜀王劳锡无所受尝较射内苑连中的　上喜甚赐实镪一箧葢自是始有意大用之癸酉南京守备官缺敕公往兼掌中军都督府事赐白金三十两金织蟒衣一袭甲申　宪宗纯皇帝嗣位申命以行时南畿饥命公赈救公议令狱囚赎米及都城商税钱钞皆市米诸藩给僧牒亦准是法所活甚众时游食颇盛公议京伍未实宜使此辈应募兵得若干人盐徒彭钊强贼李相江路患将校迹至九江获焉仪守备官缺荐都指挥胜胜果以廉明官至总漕都督戊子旱奉敕会谳狱囚多所矜释又议都郡岁轮军储许临船预放三月省耗数船直得十余万石贮于仓效古常平法行之会有诏诸守臣符验皆进缴公言南京根本地事有缓急非符验不能速达又遣官勾稽营籍公言旧制军数不宜泄事皆寝城门守兵尽肄营伍止留老羸数人公谓宜养锐示威始定番代法议久不决后四年公复力争又言营卒多病死请官置医药皆从之　今上皇帝之正储位也廷臣方表请公率南□□大臣上表适至降诏优答且赐彩币海贼刘□□甚猖獗众议欲招之公谓必先詟以威乃遣舟帅分据要害贼势穷归罪械其首恶三十三人送京师胁从者皆释弗冶海道以宁乙巳星变求直言公所陈多切时弊屡上疏辞任诏以公廉静老成不许加太子太傅视事如故　宪宗既升遐公哀恸极至燕不举乐者三年　今上御极赐彩币一袭白金二十五两公复辞任亦不许有言武臣多不畏法请严降黜之令公言皆是祖父功所积且律有法岂宜槩黜遂报罢辛亥　皇太子生公首请正储位受赐如前孝陵明楼坏公请修葺之又言钦山十庙亦当修二役成有旨嘉劳刻石纪功大胜龙江二关及浦子口教场水所迫亟请内图以免冲啮暹罗夷人入贡还泊龙江市中国子女奴婢事觉或言宜寘不治公以事关国体遂举正管押通事官追给夷价各遣归每岁录囚公当执笔必从容讯问务求其情尤严祀事凡代事南坛太庙者各四社稷山川孝陵及大江之神各三以常典祭者多不可纪皆夙戒发未尝少怠内外文武臣所与议事者前后四十人公处之皆寅恭恊一久而弥笃当弘治丙辰三月六日卒于正寝公始得疾即上疏辞　上优诏勉留遣医视疾命甫下而讣至矣　上震悼辍视朝一日赐诰赠特进光禄大夫右柱国太师谥庄简公疏髯丰颊面如頳玉简重寡言平生忠孝出于天性痛欲死难誓欲雪耻沙漠既官于南不得遂志每燕坐愤恨洒泪我先工安在而我享此禄乎赐第中道石寝圯或请修之曰此石先王所履吾不忍易也事母夫人极能顺志孝养居丧毁瘠去墓百余里徒跣以行吊者虽微亦拜谢于门庶弟佶荫羽林前卫指挥使父没财产听其自取及佶卒抚其子辂亦厚都督佥事郭鋐之母公女兄也尝迎养于南馈送至殷勤焉遇姻党皆恩义好拯人急尝早朝道得遗楮追其子还之使归至德州见鬻子女数辈尽收买之复遣其归不取其直家人梁敏者广东人娶妇生子矣其父见之徘徊不忍去公怜而遣之福英者凤阳人盗所卖穷而归公廉知其父止一子亦遣之有鬻子于仓官者官满子恋母不肻行公赎归之今袭爵千户有父母道死舟人弃其女于江涯公命有司收养后嫁百户王隆命妇公好读经史攻大小楷法间吟咏声伎狗马一无所好临财不妄取而赠施皆从厚故虽爵上公岁禄恒不给礼贤下士至忘势分汲引人物寸长片善必加甄录武学官士躬自课试官将领登科第者相望尤识治体莅政之初喜事者或有异议公谓留务至重不宜作聪明擅威福妄有更改守之不变久则民安而信之不疑矣守备三十余年上下辑服军民安堵外警不作古所谓无智名无勇功深长国之谋明哲保身之义兼尽而无遗矣顾事涉纲纪则力争之争之不得则叹惋累日恒曰事体易坏复之则难知者以名言配胡氏少傅忠安公之女封成国夫人贤而有则子长辅公教以忠义病革执其手以指画将士二字示之今辅嗣公爵恭谨有父之风 

　　○成国公赠太傅谥恭僖朱辅神道碑（徐阶） 

　　徐阶 
　　公讳辅字廷瓒东平武烈王之曾孙平原武愍王之孙守备南京成国庄简公之子武烈以靖难元勋配享　成祖庙庭而武愍死土木之变忠孝闻天下至公思益光大先世之烈遭世承平无以自见赐第有古槐一时时挟书册就其阴卧且读焉因自号枕槐又数从姊丈李文正公学诗长短篇什流传缙绅间而被服淡素言动恂恂如诸生诸缙绅相与称曰儒者正德丙子秋虏寇白羊廷议遣将往御公毅然请行既奉诏佩平胡将军印充总兵官会虏退而止丁丑守备南京己卯逆濠犯安庆远近震恐公与司马白岩乔公画策战守以身任其安危贼觇知遁去遂以败缚人于是知公古冯异祭遵之流亚也辛巳召还京嘉靖癸未予幸举进士公实主宴恩荣释褐之日予从两同年修故事谒公私第公豫具以俟属有风霾诏百司修省状元姚君请公撤酒与乐公曰　上未必知也姚君曰人臣之义固当不欺公柰何以教后进耶曰吾姑试君君言诚是虽然吾愿君他日无忘于兹言也遂进疏食见其二子麟凤再拜以别今三十余年予每念此不异前日事而公则巳久不可作二子亦次第嗣爵卒矣予蒙恩入直无异间与公孙今太傅公追论畴昔之恻然太傅兄弟因属予铭公神道之碑予不得辞太傅公名希忠以忠谨修雅　上所眷倚其弟希孝右都督管锦衣卫事恭慎而甚文皆公次子嗣公凤出 

　　○成国公追封定襄王谥恭靖朱希忠神道碑（张居正） 

　　张居正 
　　今制异姓不王惟元功佐命有大勋劳于国者殁乃得追封焉　明兴以来朱氏王者三人东平从　文皇帝靖难用决筴力战封平阴死土木之难今定襄又以忠劳受知　三圣得赐封如其祖夫朱氏之先岂亦古神明之冑耶何其历世久远寖隆寖昌也初　世宗肃皇帝南幸承天道卫辉行宫夜火侍卫仓卒不知驾所在独王与陆都督炳翊　上以出世宗常言诸从我于难者功当与开靖等顷余侍　今上于便殿会有司奏王恤典引令甲非军功不王　上独顾余言希忠昔事　皇祖有扈跸功　皇祖遇之甚厚朕今推　皇祖意王之不踰制遂定封定襄王谥恭靖　孝哉冲圣乃能追念先德不忘迨其所亲信故臣也定襄王者讳希忠字贞卿其先凤阳怀远人七世祖亮从　高皇帝起义以功授燕山中护卫正千户六世祖肇封成国追封东平武烈王能五世祖平阴武愍王勇曾祖太师庄简公仪祖太傅恭僖公辅父太傅荣康公凤母成国夫人陈氏王生而警敏绝人稍长通尚书周易兼涉韬钤有文武志略嘉靖丙申袭封成国公年甫二十一初拜表谢恩　世宗望见王丰度秀整独伟税之自是遂被恩□承天府奉命告祭　显陵戊戌上　皇天泰号充捧策表进使礼成加太子太傅　世宗将有事　显陵召王与勋辅诸臣于慈宁宫幕次及文华殿南城议南幸并册立　东宫事日见亲信己亥正月　世宗御启祥宫召诸大臣见　皇太子特命王扶掖　皇太子以行因指示　皇太子曰此汝将来师保也二月使持节册封　穆宗裕王　圣驾南巡佩都护副将军印掌行在左府事至卫辉以身卫　上出于火渡河侍御舟赐诗命和王操笔立成　上谓辅臣曰勋裔中如此人才绝少称善者久之是岁秋充神机营总兵官庚子提督团营及五军营王坚明约束抚循将士军整以和壬寅夏掌右军都督府事督营如故秋加太保丙午加特进荣禄大夫太傅庚戌加特进光禄大夫柱国九月虏穿塞直薄近郊王部署诸将卒昼夜捍御虏知有备遁去解严加兼太子太师癸丑改掌后府事壬戌加太师王力辞不获乃拜命　穆宗践祚奉敕监修　世宗实录知经筵事　上眷倚方隆而王以疾不起时万历癸酉九月三十日也王历事三朝中间代祀圜丘三十有九方泽二十有九他中祀尤众穆宗及　今上加冠俱王持节掌冠进士恩荣宴者十九先后蒙被恩泽赐泛舟大液赐肩舆赐秘书赐禁中乘马荫子锦衣者三岁加禄至七百石诸衣带金币器物人口之赉不可胜纪其卒也　上震悼之辍朝赙祭营葬皆视旧制有加至特赐追封王爵尤异数云王器宇凝重至性夙成始弱冠即受知　世宗恩宠举无与比然以是益斤斤勤恪每奉命摄祀必端肃熏沐致其精洁临祭登降周旋咸中准度　世宗在位久以威严驭下虽素所亲任辅旧往往被谴斥唯王以忠慎自结于上　世宗尝称之曰恪恭敬慎曰忠谨勤诚又曰卿可谓臣允忠以故独被隆眷三十年无丝发不当上意指者逮事　穆宗及　今上以累朝勋硕百辟具瞻而小心翼翼始终一节进止殿陛皆有常度不失尺寸事父荣康公冠带侍养立终日不欹仄母陈太夫人病亟王方直西内不敢言归忧形于色　世宗见而异之以问辅臣具以实对乃谕令归视母病无何陈夫人卒王哀毁骨立与其弟左都督掌锦衣卫事太保公希孝友爱笃至朝夕过从怡怡如也抚庶弟希慎无殊同胞与士大夫处贵而能降久而□敬饮酒至数十斗虽大醉终不失一语练于□□□故而口吶吶若无所知每廷议大事常逊居后不敢发端或称引川言咸中肯窽　世宗晚年诸大典礼即辅臣有不及知者常命问王以王少在左右明习故事也然不问即终不言其周慎如此余尝以王兄弟孝谨如石庆石建而才略过之其重厚可属大事如金日磾而文雅风仪日磾远不及也桃李不言下自成蹊王生平笃厚谨饬未尝自表异希称誉而士大夫咸称倾慕之唯　天子以国器殁之日吊容皆掩涕嗟乎非其中心诚信孚于人乌能得此乎 

　　○英国公忠武张玉传（朱睦木挈） 

　　朱睦木挈 
　　张玉字世美祥符人也以元枢密知院来归　太祖礼遇甚厚玉感奋思效洪武二十一年从征小渔海子哈喇哈之地以功授济南卫副千户又从征粉红帖木儿至延安延州进安庆卫指挥佥事二十四年北虏侵轶边境玉逐之至鸦寒山而还调燕山左护卫明年转都指挥同知三十一年　文皇举靖难之师首用玉策敓北平九门三日城内外悉定师将出　上问玉何之对曰蓟州要地不先平将后患蓟平余不足图师至蓟谕之不下玉环城而攻蓟守马宣率众出战遂执宣杀之并执指挥毛某玉知其才释之送诣北平是夜玉趋遵化简勇敢士四鼓登陴开其城门将士皆入城中始觉守将率兵拒战执其将斩之余不歼一人将吏悉随玉上谒而永平密云皆望风输欵谍报长兴侯耿炳文率兵二十万屯定玉自请往觇还言军无纪律不足虑也若径趋彼虽众新集我军乘其未备一鼓可破也　上曰然明日遂抵定接战炳文大败俘其左副将军李坚右副将军宁忠及都督顾成等斩首三万余级　上谓玉曰此行汝之功也非汝与吾意合不及此是时江阴侯吴高以辽东兵攻永平城甚急而曹国公李景隆引兵数十万将下北平　上与玉谋先援永平既至高望风弃辎重而去玉从　上追之俘获甚众玉因言大宁去此不远请移军袭之遂攻大宁自辰至午城破斩其都指挥朱鉴执都指挥房宽下令抚辑城中顷刻而定乃趋北平而景隆兵巳围城数日玉请先击然后人援于是径捣景隆营大战三日城中亦鼓噪出内外夹攻景隆不支遁去复攻广昌蔚州大同诸城皆下无何景隆收溃散卒号百万且复至玉曰兵贵神速先事者胜请往驻白沟河以待后三日景隆果至玉击之斩馘无筭景隆退保济南玉乘胜追蹑围其城既而解围攻沧州获其大将徐凯进攻东昌而东昌兵巳列　上以数□骑绕其阵后忽被围冲击而出玉不知　上所在突入阵大战连杀百数十人玉亦被创而没时年五十有八　上闻哭之恸既旋师诸将皆侍语及东昌事　上曰胜负兵家常事不足计所恨艰难之际失张玉良辅耳吾迄今寝不帖席食不下咽乃澘然泪下诸将□感泣　上既践祚顾侍臣曰张玉才备智勇论靖难功当第一惜其早没赠奉天靖难推诚宣力武臣特进荣禄大夫右柱国追封荣国公谥忠显　昭皇嗣位加□河间王改谥忠武配享　文庙子三人长辅自有传次輗天顺初以翊戴功封文安侯卒子斌嗣坐祝诅国除軏与兄輗同日封太平侯卒子瑾嗣成化初以冒功国除 

　　○英国公赠定兴王张辅传（朱睦木挈） 

　　朱睦木挈 
　　张辅字文弼河间忠武王冢子器宇雄壮顾盻有威弱冠从　文皇靖难以功封信安伯未几进新城侯永乐三年交趾国王陈日焜具臣黎季□所弒季牦诡姓名胡一元子苍胡大互矫称陈氏绝嗣大互其甥请署国事　上不逆其诈从之未几求袭王爵又许之踰年陈氏孙天平始从老挝潜至京奏愬季牦闻之惧上表请迎天平还以国四年春遣使者送天平归至其境季牦伏兵杀之及其使者又僭称尊号改国曰大虞改年曰元圣时占城亦告季牦侵轶疆界强授以印服　上震怒乃议兴兵讨罪羣臣咸赞遂遣大臣告于郊庙分遣近侍徧告天下名山大川秋七月辛卯制谕成国公朱能佩征夷大将军印充总兵官辅右副将军丰城侯李彬左参将云阳伯陈旭右参将会同左副将军镇滇南西平侯沐晟□□□之命兵部尚书刘儁□军事都指挥□知程宽指挥佥事朱贵等神机游击横海□扬骠骑□将军刑部尚书黄福大理寺卿陈洽给事中冯贵督馈饷癸卯出帅　上亲幸龙江誓于众曰朕命汝等率师吊伐罪惟元凶胁从必释尚体朕心母究武母杀降母系累老稚母毁坏室慕母恣取货财母掠人子女有一于此虽劳弗勚且底于罚能等受命以行九月壬申师次龙州大将军遘疾以师授右副将军十月戊子大将军薨辅代总其众以进遣使驰奏乙未辅率师发凭祥度坡垒关望祭境内山川告以黎贼弒君虐民内侵上侮之罪令都督同知韩观于关下驻营督广西军运粮修道出游兵侦逻遣鹰扬将军吕毅等前哨至隘留关贼三万余人依山结砦掘濠堑率众拒守毅等督军进攻以盾翼蔽而上斩捕九十余人贼散走大军遂度关留兵守之辅以　上意传檄安南数黎氏父子之罪二十其略曰季牦两弒其主以据国罪一也贼杀陈氏子孙殆尽罪二也不奉正朔僭改国名妄称尊号罪三也视国人如雠淫刑暴敛茕独罔依罪四也世本黎民背祖更姓罪五也既篡主窃位乃诈称权署其事以罔□朝廷罪六也表请陈氏孙还以国及命使送之乃敢拒过罪七也诱杀主孙罪八也袭宁远州七寨罪九也杀土官刁猛因虏其女尽征其金罪十也威逼边吏致其骇走罪十一也侵思明禄州西平永平之地罪十二也诈称还地刧杀命使罪十三也占城国王古巴的刺新遭亲丧举兵攻夺其地罪十四也攻板达郎白黑等州掠其人民罪十五也勒取占城象百余及沙离牙之地罪十六也占城中国蕃臣乃擅造金印冤服逼使其从罪十七也责占城国王惟知尊事中国凡两加兵罪十八也朝使送占城陪臣还其国以兵刼于毘陵港口罪十九也入贡不遣陪臣乃以罪人充使罪二十也交人读檄莫不恸愤黎氏僭逆延颈以待王师庚子辅入鸡翎关至芹站谍知芹站两旁有伏辅令吕毅等索之贼遁去是日遣鹰扬将军方政游击将军王恕等抵富良江北嘉林县哨探大军由芹站西道至北江府新福县闻左副将军西平侯晟军至白鹤遂遣骠骑将军朱荣往会晟亦遣都指挥俞让来初大军入境辅以　上命戒部下秋毫无犯所至感悦至是三带州伪佥判邓原南策州人莫邃等来降言贼恃伪东西都及宣江洮江沲江富良江以固乃自三江府沲江南山伞圆山循富良江南山东下至宁江又于富良江北岸循海潮江希江麻牢江至盘滩困枚山缘江树栅多邗隘增筑土城城栅相连九百余里尽发江北诸府州人二百余万守之驱老幼妇女以助声势又于富良江南岸缘江置桩尽取国中舟舰列于桩内诸江口又设捍木以防攻击伪东都守备亦严陈列象阵于城栅内贼众水陆号七百万守险以老我师辅遂自新福县移营于三带州个招市江口造舟候进丁未　上闻能即薨命辅充总兵官且谕之曰昔我　皇考命开平王常遇春大将军岐阳王李文忠偏将军率师北征而开平王卒于柳河川岐阳王率诸将扫荡残胡终建大勋著名青史尔宜取法前人殄灭逆寇以建万世之功辅受命惟谨十一月辛卯骠骑将军朱荣败贼于嘉林江北先是辅等于上流济师遣荣率马步军于下流十八里与贼对列且作舟筏欲济之势贼疑果分兵渡江刼我舟筏荣奋击大破之丙申辅率大军与西平侯晟合贼所立栅皆近江唯多邦城下沙滩平阔可止师然新筑土城高峻贼于城下设重濠濠外坎地又置竹刺于坎内外其城□□真严备贼兵往来如蚁辅乃下令军中曰贼所□者此城先登者受上赏军士皆踊跃欲往是日辅等军于沙滩议分兵辅攻城之西南晟攻城之东南部列巳定别遣将士距欲袭之处里许设攻具出夜明火俾军士执之约登城即然吹铜角号夜四鼓辅遣都督佥事黄中等衔枚攻具过重濠至西南城下以云梯附城都指挥蔡福等先登以刀乱斫贼众惊呼城上火然吹角应之士皆蚁附而上贼众仓皇矢石不及发皆跃下城散走我军遂入城贼将于城内列阵接战驱象当前辅令游击将军朱广等以□狮蒙马分翊而前象皆股栗又铳箭所伤皆退走奔突贼众溃乱我军长驱而进杀贼帅梁民献蔡伯乐追至伞圆山贼自相蹂藉及被杀而死者不可胜计获象十二器械无筭癸卯辅令丰城侯彬云阳伯旭率师攻贼伪西都贼闻多邦城陷焚西都宫室仓库逃入海顷之贼党有以兵由生厥江潭舍江犯我军者辅□都督黄中等败之于是三江路宣江洮江等州县次第诣军门降五年正月丙辰辅调清远伯王友晟调都指挥柳琮等合兵贼自注江济师袭筹江□□之又攻困枚山万刼江普赖山斩贼首三万七千三百九十余级获伪团副丁部曲杀之贼将胡杜复聚舟于盘滩江辅因南荣州土人队正陈封来降即使击之杜败走闷海口尽得其舟仍使封招抚谅江东潮等处人民俾皆安业于是郡邑闻风相继而降上书论季牦罪逆者日以百计己巳辅得谍报贼舟往来于富良江距交州下流二十里又言季牦及其子澄屯于黄江遂率兵次木丸江晟及丰城侯彬率步骑战舰由富良江进次鲁江季牦以舟五百余艘犯我军辅等水陆夹击贼舟胶浅遂破之歼伪将阮仁子阮磊阮劣获舟百艘又擒其党黄世纲彤文杰冯宗实莫铁范鞋阮利等百余人斩馘万级溺死者甚众三月辛巳辅遣都指挥柳升守咸子关毋何升报贼入富良江舟联十余土以劲卒数万由陆来战我军既至贼又用海舟横截江中载木立栅以拒辅乘栅未备躬督将士力战升等继以舟师击之贼大败擒伪工部尚书阮希周斩伪翊卫将军胡射等及将卒收万人江水赤辅乘胜长驱至黄江抵闷海口季牦父子仅以数小舟乘夜遁去翌日伪吏部尚书范元览大理卿阮飞卿千牛卫将陈日昭华额军将黎威等诣皆降五月甲子辅追贼至典臾海门泾鹊浅久晴水涸贼弃舟走及我军至大雨水涨数尺众既度大喜以似有神助辅率步骑至茶龙舟师亦至伪四辅大尹阮谨来降言季牦走乂安遂遣升率舟师前进辅及晟循举厥江进至日南州奇罗海口升破贼得舟三百余艘辅等复引兵出奇罗海口以遏奔逸永定卫卒王柴胡等七人与贼遇贼困败党与皆散走柴胡等遂禽季牦及其子澄于海口山中乙丑获伪大虞国王苍苍伪太子芮及伪梁国王潡伪柱国东山乡侯胡杜凡黎氏亲属俘获无遗南土遂平所得府州四十八县一百八十户三百十二万象马牛羊舟粮器械无筭遣升赍露布献俘阙下诏下季牦等于狱而赦其子澄芮初辅受命时上令求陈氏之后立之至是戡定辅徧访国中踰月诸郡邑官吏耆老等千一百二十人诣军门言陈氏子孙向被季牦歼夷巳尽无可承继者安南本中国故地其后沦弃外夷化异类今幸扫除凶孽再覩衣冠愿复立郡县设官治理庶一洗夷俗永沾圣化辅即疏闻　上俞其请乃立交址等处承宣布政使司都指挥使司按察司分其地十七府四十七州一百五十七县据其地要害设卫十一守御千户所三又于交广分界设丘温卫及坡垒隘留二守御所军隶广西民隶交址以相制驭又设水马驿一十九自南宁府至龙州水道差远增置驿舟并置逓运所以便朝贡皆辅条列　上悉从之六月以平安南复古郡县大诏天下复敕有司陈王赠谥凡宗戚季牦所害者各赠以官又建祠树碑葺坟墓禁樵采仍给户三十守之六年春辅班师秋七月策功行赏进封辅英国公晟黔国公友清远侯升安远伯余皆升赏有差赐辅诰券玉带金绮子孙世袭加禄三千石　上赐宴亲制平安南歌以示褒异是年冬季牦余孽简定作乱僭号大越改元兴庆　上命黔国公晟往讨久之无功廷议非辅不可七年二月复命辅充总兵官清远侯友副总兵会晟剿之五月癸巳辅率兵抵仙游县闻简定等自相谋害阮帅等各怀疑贰推简定伪上皇立陈季扩伪皇纪元重光窃据江河出没患辅乃就叱览山取材造舟招谕谅江北江等府避寇人民使皆复业六月戊辰师次慈廉县贼率众据喝门江粉社树栅以拒辅攻破之进至威州孔目册伪金吾将军黄巨剑等闻之遁去诸州县胁从者皆降窜伏山箐者皆归□八月辛丑辅遣都指挥同知徐政戍盘滩贼党邓景异等来攻政率兵出御飞鎗洞贯其胁政犹督众而战贼败去政腹溃而死己未景异等复据南策州卢渡江太平桥诸处辅出师向咸子关伪金吾将军阮世美以众二万守之对山立营栅列舟六百余艘于江中又树桩东南山以扞御时西北风急辅率云阳伯旭都督朱广都指挥俞让方政等以划船战船齐进火器迅烈矢发如雨禽伪监门卫将军潘伭等二百余人斩首无筭九月庚午辅军追捕至太平海口遥见贼舟三百余艘泊海州南岸亟督都指挥方政李龙等往捣之贼分舟迎敌我军鼓噪而进联舰夹战贼大败溺死者甚众擒伪海宁卫大将军范必栗景异遁走十月辛丑季扩妄称安南前王孙遣伪官自始致书军门求封爵辅曰陈氏子孙尝徧求国中无有存者兹奉命讨贼不知其它遂杀自始麾兵前进遣都督朱荣蔡福以步骑先行辅率舟师继之初贼于各处江海口多树桩以土石实之舟楫不通至是辅由黄江阿江大安海口至福成江转入神投海皆决其壅塞而行十余日至清化水陆之师毕会而简定巳逃入演州季扩往乂安阮帅胡具及景异等皆散走于是辅留清化取支党尽歼之巳而简定至巨勒册欲从地册趋天关镇聚众拒敌晟率兵从磊江南趋巨勒册都督朱荣都指挥罗文等以舟师从磊江趋牛鼻关辅率都督朱广都指挥陈怀等以步骑从磊江趋地册比至天关镇简定巳从东黄册趋多杯册我军追至美良县简定方寓民家见军至即弃马及印带等物走入山辅率兵四围搜之十一月戊寅获简定并伪将相陈希葛阮汝厉阮宴等槛送京师伏诛是时贼党阮师桧伪称王与伪金吾上将军杜原措等据东潮州安老县及宜阳社有众二万时出黄江麻牢江大全等处海口刼掠八年正月辅以兵围宜阳社师桧率众拒不支斩贼首四千五百余级擒伪监门卫将军范支羽林卫将军陈原卿镇抚使阮人桂等二千余人尽歼之敛其尸京观焉二月召辅还以兵属晟及云阳伯旭剿灭余□未几季扩闻辅还复与景异等啸聚作乱九年春　上复命辅督师征之秋七月丙子师次常月江贼闻辅至树椿江中四十余丈江口两山皆置栅延二三里许江内列舟三百余艘设伏于山右景异及邓容阮帅胡具等以众来逆辅调都督同知朱广□□挥张胜俞广领划船拔桩以进躬率都指挥方政等以步队剿其伏兵至江岸季扩等败走禽伪金吾将军邓宗穆宁卫将军黎德彝武卫将军阮忠威卫将军阮轩等及其党斩俘殆尽获贼舟百二十余艘十一月癸亥辅率舟师追捕季扩于缘海闻石室福安诸州县贼党伪龙虎将军大都督黎蕊范慷等逼交址城患断锐江浮桥阻截生厥江交州后卫道路不通遂往征之蕊慷等合五千人拒战败之蕊中流矢死杀伪翊卫将军大都督阮陀于阵禽伪卫将军杨汝梅防御使冯翕枭贼首千五百人以狥余贼散入林莽中而死慷杜个旦邓明阮思瑊等相继就获十年八月癸丑辅驻舟师安谟海口遥见贼舟四百余艘由□大入神投海遂率都指挥方政等往击贼舟□□□投海分二队锐且辅督众冲其中坚左□□□□□攻贼不能敌即解缆走我军追剿相与□□殊仇战自卯至巳贼大败擒伪翊卫大将军陈□□虎将军邓□戏黎目金吾武卫威卫宁卫等将□□□安□□□巡检等使阮林等七十五人及其□□□余人□□等望风奔溃辅亟督军出海追之不及而还□□四十人被重创皆斩以狥汝戏等三十五人槛送京师伏诛十月戊寅辅军至土黄县恶江搜捕伪少保潘季佑等贼众闻之皆走匿季佑亦窜可雷山遣子僚请降遂给榜招之季佑父子与伪官吴噉等十七人诣降辅承制授季佑交址按察司副使管乂安府事招抚军民巳而伪将军知府观察安抚招讨等使陈敏阮士勤陈全勖陈全敏陈立阮爽阮掩阮掉等悉降十一年冬辅晟合兵至顺州贼党阮师等屯爱子江设伏辅等列阵以进贼亦据险分三队拒战各列象于前辅策马先薄左队引弓射象象遽退走蹂贼阵阵乱指挥杨鸿等奋击贼遂败都督同知朱广等当贼右队辅调指挥薛聚接战贼益溃散斩伪少尉阮山擒伪将军潘径阮徐阮原熊黄原可及伪校尉阮度等五十六人并贼众八百七十人追至爱子江得阮帅所遗伪入内检校太傅并乂安新平顺化三镇骠骑大将军印贼党既奔不复能聚邓镕弟伪乡亭侯邓铁伪金吾卫将军潘勤伪知州制巨彻等相继出降伪大将何栗潘溪亦遣子来隶十二年正月壬辰辅率兵至政和县叱黄庄贼帅胡同降闻景异镕领伪龙虎大将军黎蟾等七百余人逃暹蛮昆蒲册辅即追至罗蒙江其地皆悬崕伺径□□可上遂舍骑而徒将士皆步从比至昆蒲册景异等巳遁又至叱蒲捺册贼及其土人皆遁不知所之遂大索夜行二十余里闻更声辅率都指挥方政等衔枚而往黎明至叱蒲干册江北贼据南山立寨我军渡江围而攻之贼不能拒飞矢连中景异伤其胁遂禽镕复遁政率军追捕并其弟铳擒之尽获贼徒黎蟾及景异等伪印景异创甚不能行遂剐之函其首传送京师阮帅逃暹蛮辅遣都督朱广率兵捕之广往来暹人关诸山箐中悉获镕季扩家属阮帅等逃依南灵州土官阮茶汇辅复遣指挥薛聚□丹师奄至遂获帅斩茶汇以狥闻季扩势穷走老□□遣都指挥师佑率兵索之老挝惧请获季扩以献及辅遣檄往取不得仍令佑进克老挝三关至金陵个贼党散走弃季扩与其妻妾于及蒙册南么之地我军悉生絷以归季扩弟季揝称伪相国驩国王先助乱于靖安州知季扩就缚乘舟走入海镇夷卫指挥李鉴□至多渔海口并其姊伪公主等悉擒槛送季扩及阮帅等至京师诛之三月庚子辅与晟议请建升华思义四州承制授降人阮荛杨梦松范公议阮险知州胡交张原注武征范昉同知仍以书报占城王使知建置之故六月庚戌辅以四府与老挝占城暹蛮接境土官广远夷民繁伙宜有控制议请于各府置卫所籍土军以土官指挥千户理其事仍给印信从之九月戊申辅以交址叛寇悉平委都指挥朱辉廖春率官军五千留交址备御遂班师明年二月还赐辅白金三十斤宝镪二万锭文绮五十袭四月　上以交人新附命辅佩征夷将军印充总兵官往镇其地是时逆寇陈月湖纠合清化磊江蛮作乱自称月湖王及辅至交址贼闻遯走追至赤土县执月湖及其党郭元庆等戮之自是交人皆帖然服矣辅乃言自广东钦州天涯驿经猫尾港至涌沦佛淘从万宁县抵交址多由水道陆行止二百九十一里宜置水马驿传以便往来于是命防城等处设九水驿龙门等处设二马驿宁越等处设七逓运所佛淘设巡检同改交址嘉林县嘉林马驿交州府泸江钦州天涯俱水马驿广西横州州门水驿隶南宁府皆如辅所请云十四年冬　上念辅久劳于外召还二十二年夏从　上北征七月庚寅至榆木川　上不豫明日大渐召辅受遗命凡军务悉属辅统之是年八月　昭皇即位进辅太师掌中□□督府九月礼部尚书吕震言于　上曰丧服巳踰二十七日请仿汉制释衰易吉大学士杨士奇谓震曰不可　仁孝皇后崩　文皇衰服后犹数月白衣冠绖带矧　上于皇考乃遽即吉乎尚书蹇义兼取二说以闻诘旦　上素冠麻衣绖带视朝惟辅与二三学士如　上所服朝退召士奇及蹇夏等谕曰昨震请易服云皆与卿等议定然后奏时吾巳疑其非及闻士奇有言始知震妄因叹曰张辅知礼六卿乃有不及洪熙元年五月命辅监修　文皇实录八月复命监修　昭皇实录书成俱有金绮之赐宣德初高煦欲图不轨遣素亲信人枚青入约旧功臣应青至辅所辅即絷其人以献　上鞫之悉得其情顷之山东亦来告高煦反　上遂亲督六师伐之命辅曰其一切机务卿其相朕辅对曰高煦徒怀觊觎然实怯懦无能也愿假臣二万卒当　陛下擒之　上曰任卿一人足以破贼但朕新即位小人尚有怀二心者亦当有以摄服之及汉平大班褒赉三年冬十二月刑部奏决重囚命辅同都督尚书九卿都御史审覆谕之曰古者断狱必讯于三公九卿所以合至公重民命也巳而辅奏枉者五十六人　上令法司更勘释之四年二月　上用都御史顾佐言益加优礼乃谕辅曰卿以亲以贤祗事　祖宗多历年所忠存社稷功着国家逮朕缵承大统勤诚辅弼元勋厚德岿然于今方当注倚之时矧居爕理之任不烦以政乃理攸宜可辍中都督府事官职俸禄悉如旧朝夕在朕左右相与究论军国重务共保邦家卿其专精神明道德益弘启沃之功用臻治平之效三月戊申加辅特进光禄大夫左柱国甲寅免其朝参但朔望入侍九月壬子赐宴　上亲制诗赠之有辅弼寅亮之句岁时宠赐甚蕃不可胜纪正统间屡知经筵从容进退凛乎儒者气象又命监修　章皇实录成仍赐金币鞍马十四年秋扈从北伐死于土木之难年七十有二追封定兴王谥忠烈子懋嗣懋薨子钦嗣钦薨子仑嗣论曰予观定兴四履夷境歼厥渠魁复我中华数百年之故地易榛莽田畴变左衽冠晚而又建立郡县分画疆圻一统之盛古莫与比定兴之功大矣哉往见大学士丘公浚着平交录其叙功次讹舛且略予因备识于篇以竣史氏者采焉 

　　◆续封世侯 

　　鄂国公常遇春神道碑（常茂附　宋濂） 
　　曹国公岐阳武靖王李文忠神道碑（李景隆附　董伦） 
　　卫国公赠宁河王谥武顺邓愈神道碑（朱梦炎） 
　　信国公追谥襄武封东瓯王汤和神道碑（方孝孺） 

　　○鄂国公常遇春神道碑（常茂附　宋濂） 

　　宋濂 
　　洪武二年己酉秋七月七日银青荣禄大夫上柱国中书平章军国重□兼太子少保鄂国常公薨于军中二十三日讣闻　皇帝之震悼罢朝在廷之臣莫不洒泣越明日诏中书定议赠翊运推诚宣德靖远功臣开府同仪三司上柱国太保中书右丞相追封开平王谥曰忠武八月朔日柩车至龙江　上往临奠恸哭而还亲择地于钟山草堂之原营建宅兆及栖灵之祠凡百须之具一给于官不以烦其家至冬十月九日始葬复推恩及其三代皆王爵生荣死哀可谓至矣　上犹念其功不置召臣濂于庭而谓之曰朕东抚高丽西抵吐蕃北际沙漠南来交址占城莫不稽首奉命计其开拓之功以十分而言王葢居其七八朕今手录战伐次第以授尔尚文勒诸丰碑以着王之功于无穷焉臣濂受诏而退谨再拜序而铭诸幽王讳遇春姓常氏濠州怀远人世农家赋性刚毅膂力绝人岁壬辰羣雄并起江淮之鼎沸时王年二十有三羣盗刘聚所得聚覩王状貌奇伟拔于行伍而信任之王察聚所终不能有成欲择所依乙未闻　上驻兵和州领众数十人弃聚来归居两月余请前部先锋　上曰□□来者士卒粮绝故就食耳尔自有主我安得而留之王请之再三至于涕泣　上曰尔姑从吾渡江竢克太平委身事吾未晚也夏六月　上先抵采石矶元兵阵于矶上而矶干巨舟如织相距仅三丈余猝难登山王乘快舸相继而至　上麾之使前王即舍舟挺戈先登众皆披靡遂拔采石乘胜取太平从　上守御乃始授总管府先锋冬十月升管军总管丙申春二月元中丞蛮子海牙复以兵屯采石南北不通　上虑将士虽渡江而其父母妻孥尚留淮西势莫可致命王统兵攻之王至设疑兵以分其势而以正兵与之合及战别出奇兵捣败之悉俘其精锐自是元兵扼江之势衰矣寻守溧阳攻建康功诸将先三月从今大将军右丞相徐公达克镇江夏四月授承信校尉领军先锋秋九月再攻常州会新军叛去与伪吴张士诚合徐公被围于牛塘王与诸将力战大败其众擒士诚枭将张将军冬十有一月除统军大元帅丁酉春三月遂克常州迁中翼大元帅夏四月从徐公下宁国秋八月克马驮沙冬十月取池州戊戌春擢江南行中书省都督马步水军大元帅冬十有二月　上亲攻婺州己亥夏四月转镇国上将军同佥书江南等处行枢密院事守婺城寻命攻衢州降之冬十月升佥院十有二月攻杭州庚子夏五月召还京师从徐公拔安庆赵普胜之水寨时伪汉陈友谅扬言援安庆王策其必□池州以羸弱守城伏锐士于九华山明日友谅兵果来攻城伏兵四合俘杀万余人六月友谅入太平犯龙湾王共谋击败之巳而　上整舟师袭友谅留王守京师军民无敢哗辛丑春三月拜江南行中书省参知政事秋七月从　上取安庆破江州回守龙湾冬十有一月张士诚出兵寇长兴　上时驻九江闻报还京师命王往援士诚兵败俘杀五千余人壬寅春修安庆城罗友贤构乱据池州神山寨将与士诚通杭歙震动冬王往攻之癸卯春正月禽斩罗友贤余党悉平三月张士诚遣兵围刘福通于安丰王从　上击之将战王突入其阵三战三胜敌兵大败巳而俘获士马无筭遂同徐公围庐州凡三月城将下适陈友谅攻南昌王解围而还秋七月从　上率诸将往援八月遇友谅于彭蠡湖之康郎山王与之联舟大战呼声动天地无不一当百纵火焚伪平章舟风急火炽十里之间湖水尽赤敌将张定边素号枭猛奋前迎敌王射之定边中矢走友谅乃退保鞋山诸将以友谅兵尚强请纵其去王独不言及我师出湖口皆言江流湍急欲放舟而下　上知其情命以舟扼上流王应之诸将乃遡流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解　上所乘舟及王舟皆胶于沙王既脱御舟而巳舟被围复力战于脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衔璧出降荆湖之地望风皆附升中书平章政事秋七月从徐公取庐州八月遂自将兵平临江之沙坑麻岭十洞牛皮诸寨进取赣州乙巳春正月克之悉定南安南雄韶州夏五月还兵取安陆襄阳冬十月从徐公克泰州丙午春三月复从克高邮夏四月淮安濠泗徐宿安丰皆下秋八月诸将攻浙西师次太湖伪万户尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵援屯于旧馆出我师之背王统奇兵于大全港入结营东阡复出敌背且填壅沟港绝其归路士诚知事急出亲兵拒鬬王一鼓胜之士诚复遣其将徐义统赤龙船亲军来援王复击败于乌镇冬十月旧馆降得兵六万十有一月湖州亦下遂进围平江丁未围之益急士诚收合余烬犹背城百战降其将士且尽秋九月始克之缚士诚来献籍其兵二十有五万乃加授中书平章军国重事疏封鄂国进爵上公冬十月复授征虏副将军同徐公奉命北伐戊申春正月　上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攒槊剌王王一箭中其前锋大呼杀入悉获其众而河南诸城先后皆平　上幸汴京谋取燕都秋七月徐公与王渡大河河北诸郡又平八月二日燕都不战而克元君北奔师次太原其守将廓廓帖木儿帅众来御其锋锐甚王与徐公谋曰我骑兵虽集而步卒未至何以能战莫若遣精骑夜劫其营其众可乱众乱主将可缚也徐公如王言廓廓帖木儿果中伤而遯己酉春正月进攻大同竹贞弃城走河东又平遂西入秦张良弼遁李思齐迎降奉元凤翔巩昌临洮又平夏五月元将也速兵侵通州有旨命王以所部军东还拒之遂捣永平过惠州获江文清士马以千计至大宁也速遁破开平元君又北奔追至北河俘其宗王三人及平章鼎住等凡得军士万人车万辆马三千牛五万全师还燕次柳河川得疾而薨享年仅四十尔王之人守谦而不矜有功而无过运筹决胜之方不学而能其从大将军东征西伐而能遵守节制及其自将兵则所至无不克捷由其智识明而材力雄故施之各得其宜呜呼若王者可谓开国之殊勋者矣复推恩王其三代皆赐谥妻定远蓝氏封开平王夫人子男三人曰茂曰升曰森皆　上所赐名女三人长许　皇太子妃 
　　上所任将帅其最著者三人曰平章邵荣右丞徐达与遇春荣最宿旧且善战既贵而骄有所不得志辄谋伏兵置酒要　上饮而刧之事发就缚　上犹语诸将吾欲宥荣死以宥劳臣众唯唯遇春直前曰人臣而以反名宁可宥臣谊不与之共生　上乃饮荣酒流涕而戮之以是心益爱重遇春 
　　封鄂而谥忠武唐之尉迟氏宋之岳氏并开平而三 【 弇州续集】 
　　论遇春功赐金币一与大将军等而封子茂郑国公岁禄三千石予诰券配享　高帝庙廷与祠鸡笼山功臣庙皆次大将军第二遇春人沈鸷果毅抚士卒与同甘苦皆乐之用出则椎锋退则殿后未尝败北虽不习书史而用兵决胜与古人合年差长于大将军二岁数从征伐奉节制进止赴期不敢爽毫发大将军雅亦推爱之终始无小间惟性稍好杀而淫以此不能比大将军而一时称名将者犹曰徐常徐常云而　上亦均重之晚节每举以励诸将帅必曰中山开平二王不偏废也郑国公茂者弱冠而封其妇父复宋国公冯胜以是益贵骄不练事　上亦知之故不复使将封十七年而隶宋国公胜比北征纳哈出茂念诸彻侯位其下皆得有偏裨任而巳独不得偏裨任邑邑不乐多不奉宋国公约束而宋国公儿子畜之数加责诮茂故慢辞以应宋国公恚而会纳哈出请降诣右副将军蓝玉营让酒与衣□忤纳哈出悔欲出而茂直前抟之纳哈出走茂复斫之伤而部卒颇有惊溃者宋国公得修恚上书增饰其状以茂激变诏即军械系至京而茂亦列上宋国公贪淫不法事　上乃收宋国公大将军印而削茂爵安置广西然犹念遇春功别封次子升开国公茂至流所而龙州守某土夷也慕茂家世以爱女事之而与他土夷争所发茂闻之伏毒死或云龙州守隐之他所实不死　上穷索茂且发大兵继之而卒不得茂踪迹或云定死矣乃小解而升嗣公之明年加太子太保建文末以抗靖难师得罪安置云南之临安以忧死子继祖继祖子宁宁子复弘治中录六王后得拜南京锦衣卫指挥使子绍袭绍卒子经袭经卒子凤袭凤卒子玄振袭嘉靖中继绝世封怀远侯号开国辅运推诚宣力武臣阶特进荣禄大夫勋柱国岁禄千石卒子文济嗣文济卒子胤绪嗣 
【 弇州续稿开平世家】 

　　○曹国公岐阳武靖王李文忠神道碑（李景隆附　董伦） 

　　董伦 
　　洪武十有七年春三月开国辅运推诚宣力武臣特进荣禄大夫右柱国大都督府左都督曹国公同知军国事李公薨于第　皇上辍视朝三日亲制文遣使致祭追封岐阳王谥武靖赐葬地于钟山之阴越三年秋有司奏王神道碑石巳具而未有刻辞明日诏臣伦文撰次王之勋德以宠其子孙于无穷臣伦再拜稽首而退谨按王讳文忠字思本姓李氏世泗州旴日台人父陇西恭献王尚曹国长公主生王十有二岁而公主薨时元末大乱恭靖携王走军中几不能存闻　皇上驻兵滁阳始来见焉　皇上喜甚即自养育择师傅以教之一日取所业示近臣曰是亦可矣当于马上习之岁丁酉乃以舍人领军策□池州伪汉陈友谅发兵寇城王奋击败之戊戌春正月进攻青阳石埭太平旌德皆下二月败元判院阿鲁灰于万年街遂破苗獠于于潜昌化获其妇女辎重甚众王恐士卒恃此富骄莫有鬬志因激怒使其尽杀所获焚其辎重曰此何足惜能努力破敌何患不富贵乎众咸奋厉进次淳安夜袭破伪洪元帅营降其众千余三月会宁河王邓愈越国公胡大□兵取严州授帐前总制亲兵都指挥使司左副都指挥兼领元帅府事守严州时严新破城壁未备而伪吴张士诚遣其徒率苗獠水陆奄至王与战大败其众复取所斩俘馘载巨筏中乘流而下水寇见之亦遯冬十有二月帅师攻诸曁克之壬寅春三月擢浙江等处行中书省左丞癸卯春二月苗獠蒋英构乱金华贼杀越国胡公王闻乱率兵驰赴贼委城遁去夏四月守将谢再兴据诸曁以叛　上命筑新城于诸曁之西以拒之秋九月再兴诱士诚寇东阳王自严将锐师破之冬十月升右丞乙巳春正月士诚遣伪司徒李伯升大率其徒号二十万寇新城王闻之即合将士未至新城十里许有地曰龙潭立营□□新城守将遣人由间道诣王曰众寡莫敌姑宜避之以俟大军之至王曰以众论之则我非彼敌以谋论之则彼非我敌且八千之谢玄破八十万之符坚庸非众乎吾若未战而退则彼势益炽虽大军至亦难攻矣莫若与战死中求生正在今日何避之有遂下令曰彼众而骄我少而锐以锐当骄可一战而擒擒彼之后辎重皆汝等有也明日交战王□槊□□□□十余□乘高□下直出阵后冲其中坚敌列□逆战王格杀数人出入阵中所向披靡因督众乘之敌遂大溃乱自相蹂躏城中将士亦鼓噪而出呼声动地莫不一当百斩首数万级擒将士七百余人委弃铠仗弥山丘自是张不能军矣丙午八月召还京师□受宸筭总水陆之师下江浙冬十月师进克□庐新城富阳至余杭谢再兴子五人婴城固守王合围攻之一日而拔杭守将潘允明闻之恐遣员外□彝诣军门请降王曰师来临城而员外远来得无以计缓我师乎彝曰大人奉命伐叛所过秋毫无犯□虽孤城生齿百万择所托而来尚有他意乎王见其诚引入卧内欢笑款接因命条画入城次第翌日遣归允明遂封府库籍军数出城拜降王入宿于城上令曰敢有擅入民居者斩有一卒下借民釜即磔以狥由是内外帖然民皆不知有更革事就加荣禄大夫浙江等处行中书省平章政事戊申春正月　上即皇帝位国号大明改元洪武二月闽中既平余烬复合诏王讨平之二年春以王偏将军副开平王常遇春征进迤北由遵化度鹿儿岭败江文清于□川次大宁元将也速逆战一鼓败之追至滦河斩其宗王庆生遂进次大兴王度其必走乃分兵千余伏其归路虏果夜遁遇伏大破之斩其将鼎住进克上都秋七月开平王薨于军中八月诏王领其众接援庆阳师至太原大将军中山王徐达巳讨平之王闻大同受敌甚急因谕众曰吾与若等受命而来阃外之事有利于国者专之可也若候进止吾恐大同之敌愈盛不可复制于是出鴈门次马邑元逻骑数千猝至王与战擒其将刘平章进次白阳门又擒黠虏四大王前军巳去敌五十里营王至遽令迁之复前进五里阻水营是夜虏果悉锐来攻王坚壁不动委二营以待敌督令死战自寅至辰度其饥疲乃分兵左右翼出击大破之乘胜逐北擒其将脱列伯降众万余遂进兵至莽哥仓不见虏而还三年春正月授征虏左副将军总兵北伐二月师出野狐岭降其守将进师察罕脑儿擒其平章祝夏五月克应昌获元孙买的里八刺及后妃宫女金宝玉册以归元太子仅脱身走追之不及而还过中兴擒元将江唐国公进攻红罗山其拥兵自固者皆请降冬十月朝廷论功行赏加开国辅运推诚宣力武臣特进荣禄大夫右柱国大都督府左都督曹国公同知军国事食禄三千石赐铁券四年西蜀平诏王帅兵镇抚五年春诏王同中山复征迤北王总兵东道五月取和林师进可温至哈刺莽来虏连遁去王曰兵贵神速千里袭人难多重负乃留东平侯韩政驻辎重于庐车河令士卒各持二十日粮兼程并进至土刺河元将哈刺张蛮子悉起营渡河列骑以待王督军力战虏却追至骋海虏来益众王据险营示以单弱虏疑有伏遯去军还失故道乏水渴死者甚众王患之至哥儿麻思出野寻水脉忽所乘马以足跑地泉随涌出三军赖之乃刑牲以祭六年冬十月将兵屯代县出朔州擒元太尉伯颜不花七年春诏总兵北征王驻兵代县遣将各出至三不刺者擒其平章陈安礼木屑飞至顺宁阳门者斩其将珍珠驴至白登者俘其国公邓孛罗帖木儿秋七月攻大宁高州大石克之斩其宗王朵朵失理擒承旨伯家而还自是边境肃然矣十三年诏参赞国事裨益恒多至十六年冬十有二月王有疾明年春疾转亟东宫视明日　上亲幸其第抚悼良久乃还王召诸子训以大义翌日而薨时三月丙戌日也享年四十有六王器量沈宏人莫测其际临阵蹈厉奋发至遇大敌胆气益壮故有不战战必胜及释兵家居□恂者□生尝师金华范祖干胡翰讲明性理之学其处身处家一循理度惟谨及出诗词皆伟壮可观至音乐华靡泊如也呜呼王起贵戚际风云之会东征西讨挺立殊功名满天下生有大国之封死有王爵之赐寿虽不及而耿耿者固将与国相永久非可与身同泯也 
　　二子景隆增枝景隆生而长身伟姿疏眉目顾盻晔如既少奉文忠教齿诸生间与天台方孝孺善多习典故善谈论每朝会进止雍容甚都　上亦目属之既袭爵与魏国公辉祖等分镇中原要害地所使多称进掌左军都督府加太子太傅　上崩皇太孙立景隆益以肺腑见亲任而增枝亦屡迁至左都督进加景隆太子太师时兵部尚书齐泰太常卿黄子澄得幸　上谋削弱诸王至燕而露燕兵起长兴侯耿炳文武定侯郭英等攻之前后皆败于是齐泰黄子澄皆才景隆而荐之乃命景隆征虏大将军北伐用裴度故事赐通天犀带人主推轮亲送之江浒且令得以一切便宜诛赏时诸宿将多物故鲜存者而存者亦巳老又皆景隆诸父行怏怏不肻之下而景隆暴得意自尊大每升帐踞高坐毋敢与抗礼者皆唯唯不能词组而退景隆会兵五十万于德州乘燕王之攻大宁遂进薄北平筑垒九门长围以困之王还师自救景隆逆战大败死者十余万明日九门之师复溃死者复数万乃退走王复攻大同景隆引兵出紫荆关时寒甚士卒堕指者什二三乃移书燕王请罢兵辞骄蹇王亦贻书来报而心恨之甚遂战于白沟河北凡三日而景隆复大败杀溺及被俘者几三十余万济南遂见围以参政铁铉坚守不下始人主未知败问与泰子澄谋以景隆权尚轻特赐黄钺金钲朱弓矢使者渡江而风失之复制以赐而景隆败问至矣召还既陛见黄子澄惭愤极执景隆于朝班恸哭请诛以谢天下人主莫能问也又二载师屡覆燕兵悉渡江驻龙潭人主惧乃使景隆同尚书茹瑺都督王佐来谒燕王以割地讲和王笑曰事至此何地可割吾但欲得奸臣耳于是景隆等蒲伏密输欵归佐谷王守金川门燕王至景隆等开门迎之　王即位以景隆等默相事机改号曰奉天靖难阶曰光禄大夫勋曰左柱国增岁禄一千石其太子太师如故赏埒淇成二公改修　高庙实录监修总裁诸裁定功赏大兴革景隆犹以班首主议天子虽外示崇重而心恨之益甚诸功臣咸扼腕谓彼白刃剚我而今以降虏而据我上其又明年刑部都察院大理寺臣论劾曹国公景隆包藏祸心蓄养命与其弟左都督增枝谋不轨巳文武大臣太子太傅成国公朱能等吏部尚书蹇义等复言之巳六科都给事中张信复言之乃下诏尽削景隆勋阶官号绝朝请勒归私第犹以长公主故不夺其爵何文臣羣臣复言诇事者至其家景隆犹坐受阍人伏谒如君臣礼大不道复株及左都督增枝因诏并夺增枝荆州帅符逮之与景隆同系私第尽没其庄田宝货图籍臧获入之官而所系者皆亲属矣尝绝其食旬日不死始稍稍给食至永乐末而景隆竟以冻馁卒正统中增枝犹在以恩例听自便又数传至其玄孙璇南京锦衣卫指挥使卒子濂袭卒子性袭嘉靖中继六王后封临淮侯勋号阶禄同怀远侯卒无子叔父沂嗣卒子庭竹嗣数领营府漕事卒子言恭嗣好文学有岐阳王风委寄大约如庭竹 
【 弇州续稿岐阳世家】 

　　○卫国公赠宁河王谥武顺邓愈神道碑（朱梦炎） 

　　朱梦炎 
　　洪武十年冬十有一月初九日开国辅运推诚宣力武臣特进荣禄大夫右柱国卫国公邓愈自河州召还至寿春以疾薨讣闻　上哭之哀辍朝三日诏追封宁河王谥武顺其月十九日柩车至三山门车驾临奠且亲视其葬地而旧茔在凤台乡者狭隘弗称　上乃徧览傍近冈阜择于城南西山之原宽平爽垲敕有司营建墓兆仍命迁王母夫人及弟哻之丧同葬焉凡丧事所需皆官给之恩至沃也　上犹念其功不巳名臣梦炎等于廷谕之曰愈事朕二十二年东征西讨勋劳至甚历镇八州有功无过尔其撰文刻之石以昭不朽臣谨按公牍所载赐名愈泗州虹县人三世弗仕以王贵曾祖父大父赠资善大夫中书右丞追封临淮伯曾祖母孟氏追封临淮伯夫人祖父大公赠荣禄大夫中书平章政事柱国追封南阳侯祖母戚氏追封南阳侯夫人父讳顺兴赠特进荣禄大夫大都督府右都督右柱国追封卫国公母张氏追封卫国公夫人王生而魁伟幼有大志勇力过人元季壬辰天下云扰王父卫国公起兵于乡遂戍临濠与元兵战死之王兄友隆代领其众□几友隆病卒众推王领军事年方十六王出战必挺身破敌军中咸服其勇岁乙未　上驻师滁阳王自旴日台率所部来附充管军总管其年夏六月从渡大江克采石取太平继而元将蛮子海牙以舟师扼采石陈也先合兵数万逼城下　上亲督兵御之调王与魏国公以奇兵出其后大破之生擒也先丙申三月定金陵拔溧水破镇江王皆与有功升元帅出守广德冬十有一月长鎗谢元帅率众来寇王出城奋击俘其总管武世荣及军士一千余人丁酉三月转行枢密院判移戎宣州七月领兵取休宁绩溪乘胜克徽州元将败走十月浙江苗杨元帅率众十余万来攻城时徽州新附城郭未完守御之器未备王激厉将士明立赏罚与越国公胡大海等分门并出奋兵力战大败其众生擒部将胡辛等一百五十八人贼众奔溃婺源元江同佥领兵来降戊戌正月击破铁木儿不花元帅寨斩首五百余级追至婺源东门擒杀铁木儿不花获士卒三千余人遂克婺源三月取严州四月攻淳安县贼帅金子珍败走获马一百余疋降其头目军士三十余人迁同佥枢密院事五月浙江茜阳复率众屯徽州乌龙岭拒却之九月转佥书行枢密院事己亥正月领兵略浙江临安大败张寇于闲林寨庚子七月鄱阳院判于光右丞余椿击走伪汉部将辛问知取饶州遂以其城来附有旨命王往镇之饶城彭蠡湖而伪汉主陈友谅尚据江州数遣州师来攻城王敛兵东门外与余椿于光等连营以拒之屡歼其众贼兵遂退辛丑正月除江南行省参政仍兼佥书行枢密院书总制各翼军马饶之境内弄兵者尚怀疑阻王推诚结纳抚以恩信于是左丞吴宏等皆请降八月领兵袭浮梁伪参政侯邦佐弃城遁八月取乐平击败萧总管五千余众擒万户彭寿等六十八人饶境悉定进取江西十月驻兵于临川之平塘时邓克明据抚州遣使通欵而实无献城之志王知其情卷甲夜趋比旦入城克明单骑遁翌日遣人以分省印来献王号令严肃秋毫无犯江右之民室家相庆争持牛酒迎胜王悉却而不受是时　上亲讨伪汉主陈友谅于江州友谅败走遂下江西命王以步兵来会车驾至南昌有旨授王江西行省参知政事留镇之时壬寅正月四日也癸卯夏四月陈友谅悉国内之兵围江西□水暴涨寇丹直抵城下王与诸将协谋固守屡挫其锋贼势大沮相持者凡三月会　上亲率援兵至湖口友谅惧而退大战康郎山友谅竟死甲辰三月新淦土豪邓青叛以卒二万人据永丰王调兵破之擒首贼刘理问刘右丞五十二人八月从开平王平临江之沙杭麻岭十洞诸山寨合兵围贑州降之南安南雄韶州皆送款乙巳正月进江西右丞加湖广行省平章出镇襄阳西抵巴蜀北控河洛烽火相望新附之民未有定志王抚而镇之民怀其惠军忘其劳遐迩悦服吴元年十月擢拜御史大夫洪武元年命大将军经略中原而以王征戍将军取江淮未附州郡三月攻唐州克之又取南阳生擒蔡国公史克新等二十七员军士一千五百人马一百五十疋七月克随州右丞王诚降九月进取洪山老马刘寨夜四鼓斩关而入擒杀甚众冬十有一月率兵讨蜀河莽张获之金商均房之境悉定三年命王征虏左副将军平陇右大败王保保于定西招谕河州土番诸酋元□何琐南普花儿只汪来等皆纳印请降于是河州以西朵甘乌思藏等郡来归者甚众冬十有一月定功行赏特封卫国公食禄三千石赐以铁券五年命王征南将军讨澧州等处溪洞蛮夷平之九年吐番所部州城邀阻乌思藏使者掠其辎重有旨命王征西将军往讨之十月王与副将分所将兵三并力齐入覆其巢穴穷追至昆仑山斩首不可胜计获马牛羊十余万　上嘉其功遣使召还未至薨王以元后至元丁丑二月十五日生享年四十有一 
　　嘉靖中继绝世续封定远侯给诰券世袭 【 封爵考】
  </div>
  <div class="pagination">
   <a href="国朝献征录_page11.html">
    上一页
   </a>
   <span>
    ...
   </span>
   <a href="国朝献征录_page7.html">
    7
   </a>
   <a href="国朝献征录_page8.html">
    8
   </a>
   <a href="国朝献征录_page9.html">
    9
   </a>
   <a href="国朝献征录_page10.html">
    10
   </a>
   <a href="国朝献征录_page11.html">
    11
   </a>
   <span class="current-page">
    12
   </span>
   <a href="国朝献征录_page13.html">
    13
   </a>
   <a href="国朝献征录_page14.html">
    14
   </a>
   <a href="国朝献征录_page15.html">
    15
   </a>
   <a href="国朝献征录_page16.html">
    16
   </a>
   <a href="国朝献征录_page17.html">
    17
   </a>
   <span>
    ...
   </span>
   <a href="国朝献征录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
