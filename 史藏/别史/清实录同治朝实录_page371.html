<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 371 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 371 页/共 505 页</h1>
    <div class="content">
○谕军机大臣等、文盛奏、独石口应建兵房。请仍归地方官办理一摺。伊犁官兵安插独石口。应建住房一百四闲。前经文盛奏请由该都统衙门派员兴修。并在库存军需项下拨银动用兹据奏称、招商估计。工价浩繁。库存军需。不敷应用。请饬直隶总督令地方官办理以期妥速等语。自系实在情形。所有此项官兵房闲著曾国藩责成该地方官蹋勘地势。妥为建盖。俾资栖止现在节逾秋分。水土渐冻。既据该都统奏称今岁未能兴工。应如何先行借给住房毋令该官兵失所之处。著文盛妥筹办理。将此各谕令知之。　　

○又谕、左宗棠奏分道进剿。布置情形一摺。甘省北路兵力已厚。渐可肃清。南路河州踞逆近无大股出窜兰州运道。渐已疏通。惟土匪张贵盘踞静甯州属威戎镇等处聚众甚多。分扰静庄会甯各境此贼不除。为平凉秦州一大患。左宗棠现调黄鼎、＜??闲＞敬临等、分捣威戎镇水洛城贼巢著即饬令迅速攻剿务将此股克期歼灭毋稍迁延。其秦安神峪河另股回逆。并著严饬吴士迈等实力摉剿俾中路早日廓清庶兵力不至为其牵掣。陕甘逆回。萃于平罗灵州中卫一带。刘松山已抵花马池。著左宗棠饬令该提督克日进兵并遵前旨。檄饬郭宝昌军合力进剿。节节埽荡。毋任日久蔓延。边外之贼。虽经张曜等叠次击败。而此时大兵进偪甯灵。恐该逆以边外为逋逃薮据该督奏称、金顺等马步各营已行近磴口。著金顺联络张曜等军。勤加侦探。遇有贼踪。务须实力堵剿。杜其向东北奔窜之路。并著该副都统将北路贼势军情。随时据实具奏。甯夏防兵甚单。如遇有警。并著金顺相机援应。前因穆图善奏称南路军情紧要谕令左宗棠酌量移扎秦州。兹据左宗棠奏称、泾州为适中之地可以兼顾南北。即著暂时驻扎该处妥筹调度。穆图善即将总督关防。迅速派员赍交左宗棠接受。毋庸再行请旨。该大臣接篆后兰州省垣防务。应交何人接办。或左宗棠即赴省城驻扎。以便居中调度之处。即著酌度办理。傥有疏虞。仍惟该大臣是问。将此由六百里各谕令知之。　　

○又谕、锡纶奏、厄鲁特人众。不能顺听分安。设法办理情形。布伦托海贼首自投各一摺。厄鲁特人众附近科城者。佥欲赴杜尔伯特安插。不愿赴喀尔喀。并有喇嘛奈恺等七人。聚集五百余众。抢掠扎哈沁乌梁海等部落。经锡纶招致奈恺等派为头目。收集流亡。现在已得一千余名分赴杜尔伯特安插。其余散往各处之人。分安喀尔喀。众情既有不愿。而杜尔伯特一处。又不能安置五千余人之多。应如何设法安插消患未萌之处。著福济、文硕、锡纶、统筹全局。妥为办理。棍噶扎勒参剿办变民获胜。贼首张敖亲投到营。张＜?与心＞亦为众所缚献。一并解送至科。经锡纶讯明正法。其余胁从人众。虽经收抚。仍著福济、文硕、锡纶、会商棍噶扎勒参妥筹安置。毋令该人众失所。致滋事端。将此由六百里各谕令知之。　　

○钦差大臣左宗棠奏、请调前任陕西汉中府知府林士班赴营差委。允之。　　

○己未。谕军机大臣等、定安、桂成奏、官军截剿窜匪。连获大胜一摺。据奏提督蒋东才剿贼情形。与李宗羲前奏。大略相同。现在达尔济一军。剿办达拉特旗窜匪在布噜鲁招地方大获胜仗。悉将贼匪歼灭。并将郡王旗境另股回匪剿除。仅由西村窜出马贼二三十骑。往西逃窜。准噶尔达拉特郡王等旗已无贼踪。惟屡据获贼供称、甯灵一带踞匪。屡欲分股出边掠食。鄂尔多斯七旗沿边地方。亟应严密防范。著定安、桂成、咨催杜嘎尔、饬令达尔济等。将窜出边外贼匪悉数歼除。与宋庆各军联络声势。确探贼踪。节节进剿。并饬各队严防沿边要隘。不得稍有疏虞。金顺一军。昨据左宗棠奏称行近磴口。现在究抵何处。日久未见奏报。著查明具奏。并催令该副都统懔遵叠次谕旨。会合张曜等军迅速前进。将边外窜匪合力埽荡。不得稍有迟误。将此由五百里各谕令知之。　　

○以镶红旗汉军都统奕劻署镶白旗蒙古都统。正蓝旗蒙古都统灵桂署镶蓝旗汉军都统。正白旗汉军副都统铭安署右翼前锋统领。　　

○以刑部左侍郎志和署镶黄旗蒙古副都统。镶黄旗汉军副都统托伦布署正蓝旗汉军副都统。　　

○庚申。谕内阁、刘昆奏、查明安乡等县被灾情形。分别拨款抚恤一摺。本年湖南省春夏多雨。各属被水轻重不一。安乡华容沅江等县。地势本洼。江湖并涨。被淹甚宽。浏阳醴陵等县。山水陡冲。灾区甚广。该抚已饬司筹款赈抚。酌碾仓谷。接济民食。小民荡析离居。谅可不至失所。仍著该抚督饬属员。选派地方公正绅士。将抚恤事宜。妥为经理。其近省各县灾民。流离转徒。并著酌拨经费。分别遣抚。总期实惠及民。毋任丁胥舞弊。用副轸念民艰至意。　　

○谕军机大臣等、都兴阿等奏、贼匪聚众滋扰。截留厅官。现派官兵剿捕一摺。匪首丛俊茂、赵日先等、率领土匪由大东沟进边。在北井子向各铺商偪索钱文。即奔赴凤界龙王庙地方滋扰。并将岫岩厅通判截留庙上。实属藐法已极。奉天地方。近年盗风稍息。乃此股贼匪。胆敢聚众滋扰。截留厅官。若不亟予剿除。何以安善良而戢奸宄。都兴阿等现已派毓昌等督兵会剿。著即严催各该员确探贼踪。迅速扑灭。将匪首悉数捦拏。不准稍涉稽迟。致滋延蔓。并一面劄饬丛登甲驰赴孤山。严为防范。该处山路纷歧。现当木篺偷运之时。尤恐有奸匪从中煽惑。该将军等务令色楞额详察情形。妥为布置。以便合力剿捕。绥靖地方。将此由四百里各谕令知之。　　

○辛酉。谕军机大臣等、金顺奏、驰抵缠金。克日西进。及河东协饷请免匀扣。并饬速拨欠饷各摺片。近日边外窜匪。叠经张曜等截剿。已无贼踪。前围定远营股匪。亦经提督杨春祥等击退。由石觜子山迤南至甯夏中卫境内。大股陕回屯踞。猖獗异常。金顺驰抵缠金。拟即会合张曜、乌尔图那逊之师。径由石觜子山节剿而南。直赴平罗。所筹尚合机宜。惟查该副都统七月二十四日驰抵缠金。至本月初十日。始拟拔队西进。虽因筹运军粮。而顿兵已半月之久。著即懔遵叠次谕旨。会合张曜各军。迅埽逆氛毋再迁延不进。并著定安饬令张曜等乘胜进兵。以期一鼓歼除。甯夏军饷。专恃河东盐课接济。自左宗棠提拨后。骤少八万两。金顺虑续有提拨。如前匀扣。该军饷糈奇绌。亦是实情。著户部嗣后如有提拨河东盐课。免于甯夏指拨十八万两内匀扣。以清款目。至河东道欠解甯夏丁卯戊辰两纲协饷共九万二千两。并己巳纲应解十八万两。著李宗羲严饬该道赶紧分批拨解。源源接济。毋误要需。将此由六百里各谕令知之。　　

○又谕、崇实、吴棠奏、援黔官军叠胜。阵斩苗酋。现筹进取一摺。黔省下游。自楚军黄飘失利后。苗酋张老熊等、纠集各股苗匪。窥扑牛场瓮安。经唐炯檄饬副将向长曙等军分路进剿。将该匪金干干等击败。阵斩逆酋多名。张老熊仍率党由翁巴而来。官军突起。即将该逆枪毙。余贼由罗坳五里桥等处回巢。复为伏兵要杀。其出扑重安之贼。现已退至河外。擦耳崖王家牌各处苗匪。亦经官军先后击退。此次川军进剿黔苗。屡歼贼首。实足以壮声援。惟黔境下游。处处皆贼。非各路官军合力剿办。不能痛埽逆氛。崇实等仍当饬令唐炯稳固后路。一面檄催总兵李有恒迅率所部。前往会击。刘昆亦当分饬席宝田等军探踪前进。与川黔各军联络声势。乘胜规取。并著曾璧光统筹全局。调拨黔中将士。分投兜剿。不得专藉客援。坐失机会。崇实等另片奏、昭通文武禀留提督唐友耕等语。昭通为迤东门户。关系紧要。前谕刘岳昭饬令唐友耕将汉回各事妥办。即带张文林等驰援省城。兹据称该处回匪招聚抗拒官军各情。是唐友耕一军。势难克期前进。惟滇省城围未解。岑毓英等待援甚功。若将该军专守昭通。则于省事无济。此时或留唐友耕剿办昭通回匪。或分军往解省围之处。均著刘岳昭熟审情形。从长办理。岑毓英于诸军未到之前。仍著懔遵前旨。会同马如龙督军防剿。毋稍疏虞。将此由六百里各谕令知之。　　

○又谕、伊勒屯奏、侦探西路贼情。现筹防范一摺。据称乌垣踞逆。自上年击退后。本年五月闲。吐鲁番踞逆约有数千。窜扎木垒河。该逆复潜出驻扎奇台所属马厂窝子地方。经军功邓生玉带领民勇。力击获胜等语。乌城等处逆匪。时思窜扰。巴城防务。极关紧要。著伊勒屯、何琯、督饬官民兵勇严密防堵。毋得稍有疏虞。至所称文麟派员协同肃州委员赴乌招抚。并著速行知照文麟等。严饬各该委员斟酌情形。妥为办理。毋为该逆所绐。将此由五百里谕知伊勒屯、并传谕何琯知之。　　

○又谕、棍噶扎勒参奏、招抚难民。会商安置。及克复布伦托海。报解首犯。请将出力弁兵酌保。并土尔扈特亲王等出力捐输。分别请奖各摺片。布伦托海变民。经该呼图克图带兵收复。尚属出力。其随征弁兵。著锡纶会同查核。酌请奖叙。以示鼓励。该处贼首张敖、张＜?与心＞、业经锡纶讯明正法。其胁从人众。并被难各民。应如何筹给口食妥为收抚之处。现在棍噶扎勒参前赴乌科。即著福济、锦丕勒多尔济、奎昌、明瑶、文硕、锡纶、会同筹商。毋令稍有失所。致生事端。土尔扈特亲王等、于棍噶扎勒参带兵进剿时。捐输马匹羊只。以济要需。并各带队随同进剿。洵属好义急公。自应酌给奖励。惟该呼图克图所请奖叙。未免过优。著福济、文硕、锡纶、再行查明奏奖。以昭核实。棍噶扎勒参另片奏、科布多主事阿柯敦布、讲求时务。深有远见。熟谙情形通晓蒙语。可否饬令帮同锡纶办理一切等语。布伦托海地方。甫经安定。办事需人。如果阿柯敦布才具可用。即著文硕、锡纶、就近访查。酌量差遣。不得稍存迁就之见。致有贻误。将此由六百里各谕令知之。　　

○以四川官军援剿贵州牛场等处苗匪获胜。予副将向长曙以总兵官＜??闲＞放。并赏巴图鲁名号。投诚贼目韦文蔚以守备用。并赏花翎。　　

○旌表守正捐躯河南祥符县民徐化桂妻丁氏。新野县民赵四礼妻郑氏。　　

○壬戌。世宗宪皇帝忌辰。遣官祭泰陵。　　

○上诣寿皇殿行礼。　　

○以神灵显应。加东河杨四将军封号曰赞顺。曹将军封号曰显佑。陈九龙将军封号曰护国。　　

○癸亥。谕内阁、吴棠奏、甄别州县开单呈览一摺。四川筠连县知县传有霖、井研县知县王凤翥、年力就衰。难期整顿。均著原品休致。广安州知州溎溥、办事迟钝。著开缺。俟有相当缺出再行奏补。犍为县知县陈启衔、永川县知县方翊清、才具短绌。难膺民社。均著以府经历县丞归部铨选。南部县知县庆泰、信任家丁。才识卑陋。西昌县知县姚继祖、质地庸闇。谳狱失平。前署合江县知县候补通判王容章、声名平常。前任邛州直隶州知州胡兴倬、前署名山县知县试用通判寇用平、吏事疲玩。不洽士情。均著勒令休致。　　

○以四川筠连等处截剿滇匪出力。予总兵官胡尊贤、唐桂林王聚兰、钟玉胜、唐友胜、陈再益、刘华灿、以提督＜??闲＞放。赏提督胡日祥、刘名崇、彭顺五、一品封典。参将方明鉴等花翎。千总彭祖龄等蓝翎。余加衔升叙有差。　　

○旌表守正捐躯河南陕州民员喜迎妻赵氏。　　

○甲子。谕内阁、溥楙等奏、拏获夥窃官物各犯。请旨严办一摺。景陵裕陵神厨库内。竟有窃犯邵贝纠同贼夥。先后偷窃木槽木盆牲匣锡里多件。业经溥楙等督饬司员会同地方文武。将首犯邵贝暨夥犯姚帼志等共四名拏获。发交地方官审讯。陵寝重地。该犯等竟敢夥同偷窃。实属暋不畏法。窃犯邵贝、张五、姚帼志、姚三楞、均著交刑部严行审讯。从重定拟。其逸犯四名。仍著严饬各属认真缉拏。务获究办。所有内关防司员内管领暨绿营将备等。于官物被窃。毫无觉察。本有应得之咎。姑念其立即会同缉获首从各犯多名。功过尚足相抵。均著免其置议。其该管八旗总管翼长及该班章京等。既疏防范。又不能协同获贼。实属咎有难辞。著俟讯明失窃确日。查取职名。送部参处。另片奏、请将首先获犯之并非该管各员弁地方官奖励等语。著刑部于定案时声明请旨。寻奏、遵讯邵贝叠窃官物。实属藐法。应从重发往黑龙江安置。为从之张五等。杖一百。流三千里。获犯之各员弁地方官。请由吏兵二部查奏请奖。从之。　　

○又谕、李宗羲奏、遵查藩司未能胜任一摺。山西布政使胡大任、饮酒自娱。遇事健忘。废弛因循。实不胜藩司之任。胡大任著即休致。　　

○谕军机大臣等、文麟奏、西路贼情。并遵钞前给乌城逆首谕帖呈览一摺。该大臣所给逆首妥得璘谕帖。措词尚为妥协。惟迄今两月有余。该逆首曾否与各回目会商定局。未见回信。亦未见委员乌仁泰等禀覆。是否妥得璘从中挟制。使逆目不敢投诚。殊为可疑。近日该逆又有与邓生玉等寻衅之说。该大臣以回逆诡谲异常。已调前留敦煌防军。来哈协防。著一面密为侦探。一面严加防范。此中操纵机宜。在该大臣随时妥筹。不可稍稍大意。景廉既据安敦玉等处绅民禀留。著准其暂缓赴任。将安西等处力筹保卫。并将哈密后路妥为料理。即行西进。昨据伊勒屯奏、乌垣等处踞逆不时骚扰。成禄叠经谕令出关。现在行抵何处。杳无奏报。直将历降谕旨。视若弁髦。岂以派一委员赴乌招抚。遂可了事耶。著该提督迅速出关。相机剿办。一面以起程日期具奏。如再迁延。自问当得何罪。将此由六百里各谕令知之。　　

○工部右侍郎石赞清因病解职。以前任山东巡抚阎敬铭为工部右侍郎管钱法堂事。　　

○调湖北布政使何璟为山西布政使。以湖北按察使张建基为布政使。　　

○乙丑。遣官祭贤良祠。　　

○谕军机大臣等、前据御史徐景轼奏请饬挑浚运河。并筹办河运各情。当经降旨交该部议奏。兹据户部奏酌拟三条。请饬核议。详加披览。如导河南行。应如何将兰仪以东故道设法疏浚。汶河之分水口移于南旺之北。泗水口开于南旺之南。筑戴村坝以遏汶水。复于临清以南引卫入运。是否可行。著马新贻、张之万、苏廷魁、李鹤年、丁宝桢、派员相度。会议具奏。至江浙军船。久已无存。即豫东军船。亦多残缺。应如何借用民船。抑或酌量分造。著各该督抚等一并筹议。其河运经费。亦当豫为筹计。不得另动正款。并著马新贻、丁日昌、李瀚章、李鹤年、妥为筹议具奏。户部摺均著钞给阅看。将此各谕令知之。寻奏、刻下黄河穿运北徙。挟汶东趋。不特兰仪故道骤难修复。即将汶河分水口移北。亦不过随黄入海。不能达于临清。至于引卫入运。及南徙泗口。里段遥远。工费浩繁办理殊无把握。惟有将运河各工。择要兴修并筑坝偪溜。以免冲刷而济运行。下部议。从之。　　

○又谕、都兴阿等奏、拏获著名要犯。请将出力之蒙古官兵奖励。并剿捕凤属贼匪获胜。额勒和布等奏、贼匪滋扰。现已闻拏逃逸各一摺。逸犯程广学、前因官兵捕拏就势远扬兹经台吉诺林丕勒。追至康家屯村西。将该犯拏获。并其妻属子女及窝主高姓等解送到案。当于讯明后正法。余均经该将军分别办理。所有出力之蒙古官兵。著准其择尤奏保。在逃之宋英一犯。仍著都兴阿劄饬各该地方官。严拏究办。毋任漏网。凤属龙王庙贼匪。在北井子一带滋扰。并刀伤通判英斌。复由西山头大路直扑官军。经防御怀谦等带兵迎剿。生捦张才等多名该匪向西南分窜。其由边外大东沟窜来贼匪。现复进边窥伺奉天。凤属地方。向多伏莽。此次官兵会剿。虽将龙王庙匪股击散。而匪首丛俊茂、赵日先等、尚未就捦。难保不纠合余党。乘机肆扰。都兴阿等务当懔遵前旨。严饬毓昌等督兵合击。并会同额勒和布、恩锡、分饬附近一带地方官。派兵堵截。将各股匪犯歼除净尽。以靖地方。将此由四百里各谕令知之。　　

○又谕、昨日明降谕旨。将何璟调补山西布政使。令其即赴新任。无庸来京请训。现在山西署臬司李庆翱带勇赴防。巡抚李宗羲亦出省前赴河保一带。察看情势。转眴河冰凝冱。又直下忙徵收吃紧之时。筹饷筹防。均关紧要。著郭柏荫传知何璟即日起程。迅速驰赴新任。毋稍延缓。将此谕令知之。　　

○又谕、刘昆奏、汇报楚军援黔剿办情形一摺。贵州台拱之贼。出窜黎平。经提督龚继昌攻破冰廖二洞贼寨。道员李光燎等又将分扰寨蒿等处贼匪击退。至镇远施秉各城新复。刘昆责成提督彭芝亮、道员邓善燮等、驻守附近施城之黑石蚊子坡等处。各寨之贼。均经彭芝亮等截剿。大获胜仗。六七两月以来。楚军声威颇振。刘昆现筹转运接济。兵粮已足。际此秋深瘴退。正可乘胜进兵。著刘昆飞饬席宝田。于假满后。赶紧赴营督剿。毋误戎机。苗径丛杂。楚军深入。后路必应严防。湖南兵力尚单。著崇实、吴棠、迅催驻扎重安江清平牛场等处各军。星速进剿。曾璧光务当竭力策应。川黔两省军自上游摉剿而下。楚师由下游转战而上。庶可削平逆寨。尽埽苗氛。将此由五百里各谕令知之。　　

○以通政使司通政使于淩辰署工部右侍郎管钱法堂事。　　

○以记名按察使刘策先为湖北按察使。　　

○予贵州廖洞阵亡副将杨文行祭葬世职加等。　　

○丙寅。以神灵显应。加河南漳河神封号曰昭惠。　　

○谕军机大臣等、穆图善奏、官军追剿盐关等处窜匪。并伏羌剿匪获胜各一摺。甘肃南路回匪。窜扰西和礼县盐关一带。经提督喻正祥等督率兵勇。连日追剿。斩馘甚多。将盐关礼县等处窜匪次第歼除。城堡均获保全。其窜扰伏羌之匪。亦经梅开泰击剿获胜。办理尚为妥速。著左宗棠、穆图善、饬令喻正祥等军乘胜追剿。将南路零星股匪迅速埽除。毋留余孽。前据左宗棠奏。该大臣驻扎泾州。可以兼顾南北。即著穆图善懔遵前旨。将总督关防。派员赍交左宗棠接受。该大臣于接篆后。务将甘肃全省情形。妥为筹画。省垣防守。尤关紧要。该大臣未到之先。应责成何人经理。亦著先事豫筹。是为至要。将此由五百里各谕令知之。　　

○以正红旗汉军副都统璟德署正白旗汉军副都统。　　

○予甘肃黑山岭等处阵亡提督饶得胜等二十七员祭葬世职加等。　　

○丁卯。山西巡抚李宗羲奏、毅军在蒙古寒达召地方剿贼获胜。得旨、著该抚咨会宋庆。督率所部。觇贼所向。相机进剿。务绝根株。现在准噶尔及郡王旗北境。虽无贼踪。所有晋省边防。仍应严密布置。毋稍疏虞。　　

○以正黄旗蒙古副都统富明署正白旗蒙古副都统。　　

○以大理寺卿彭久余兼署都察院左副都御史。　　

○旌表守正捐躯四川彭县民妇郑杨氏。　　

○戊辰。以内阁学士庆升署镶红旗蒙古副都统。　　

大清穆宗继天开运受中居正保大定功圣智诚孝信敏恭宽毅皇帝实录卷之二百六十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。九月。己巳朔上诣绥履殿问慈安皇太后安。平安室问慈禧皇太后安。至戊戌皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、景廉奏、驰援安玉贼匪东窜入关。并由安起程赴任一摺。肃州收复后。零匪时出窜扰。安西州属黑山桥村外堡突被越进。虽经赵寿汝等击退。而布隆吉尔等处。时有贼匪抢掠。西甯河州回匪。又在上赤金堡滋扰。由天津卫分股前窜。景廉恐后路有失。督队驰抵安西。该匪已东窜入关。现在玉门所属地方。亦无贼踪。该大臣以哈密防务吃紧。将靖边各营。交总兵张玉春驻守安西。即日起程赴任。惟肃回一日不清。则安敦玉三属亦一日不靖。现虽有各军防守。而无地方官约束。难免不四出滋扰。即著左宗棠穆图善分饬该处镇道及文武各官加意防范。毋任时窜出关。以维大局。其筹办口粮修理堡寨等事。已经景廉劄饬张厚庆及各绅董赶办。该督等如可兼顾。并著随时督催。俾免疏失。景廉刻已抵任。所有哈密防剿事宜。著即会同文麟妥筹布置。其各路投诚回目。现在情形若何。亦著懔遵叠次谕旨。彼此商办。不可掉以轻心。成禄叠经谕令出关。乃日久迁延不进。不知是何肺肝。此时景廉已赴哈垣。该提督若再带兵前往。自可倍壮声威。即著整队出关。会合剿办并将起程日期迅速具奏。如仍畏葸不前国法具在。岂能为该提督稍宽耶。将此由六百里各谕令知之。　　

○又谕、寄谕云贵总督刘岳昭、贵州巡抚曾璧光。曾璧光奏、请饬道员刘岳曙督办兴义等处军务等语。刘岳曙所部果后后军。本系留黔援剿。旋经该督调赴曲靖。现在嵩寻杨林已克自无须该军拔赴昆垣。而贵州兴义贞丰等属。逆回盘踞四出扰害。普安虽已解围。根株尚未净尽。著该督察看情形。如刘岳曙可以回黔。即饬迅率所部。督办兴义等处军务。以便与署总兵杨发贵署知府叶正邦等军。力捣回巢。规复城邑。该军月领口粮银两。暨军装等件。即由曾璧光咨会吴棠仍由川省照旧支给。俾利师行。将此由五百里各谕令知之。　　
</div>
    <div class="pagination">
<a href="清实录同治朝实录_page370.html">上一页</a><span>...</span><a href="清实录同治朝实录_page366.html">366</a><a href="清实录同治朝实录_page367.html">367</a><a href="清实录同治朝实录_page368.html">368</a><a href="清实录同治朝实录_page369.html">369</a><a href="清实录同治朝实录_page370.html">370</a><span class="current-page">371</span><a href="清实录同治朝实录_page372.html">372</a><a href="清实录同治朝实录_page373.html">373</a><a href="清实录同治朝实录_page374.html">374</a><a href="清实录同治朝实录_page375.html">375</a><a href="清实录同治朝实录_page376.html">376</a><span>...</span><a href="清实录同治朝实录_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
