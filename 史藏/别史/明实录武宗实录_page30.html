<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 30 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 30 页/共 127 页</h1>
    <div class="content">　　○升贵州布政司右参政孙春为广西右布政使
　　○针工局奏正德三年分成造内官长随内使小大者李荣等一万二千四百二十员年例铺盖人用白绵一斤户部查无见贮诏每斤折银五钱共折银六千二百一十两给之
　　○大同平虏城灾焚毁草束一百四十七万工科给事中叚豸奉命往查奏劾都指挥佥事姜义等有失防护诏令各罚米有差其管粮郎中王翀行巡按御史俟事宁究问
　　○先是哈密忠顺王卒无嗣土鲁番酋长速坛阿力据其城寻死弟速坛阿黑麻立朝廷令忠顺王甥都督罕慎守哈密为速坛阿黑麻所杀复求得忠顺王之裔狭巴立之速坛阿黑麻又拘之及我兴师征剿迁其贡赐于远方速坛阿黑麻乃送狭巴归哈密狭巴嗜酒掊克众心不服头目阿孛剌等构于速坛阿黑麻逼狭巴弃城走沙州立速坛阿黑麻幼子真帖木儿为王朝廷遣人往谕仍令狭巴复国阿孛剌不听都督奄克孛剌同使人诛之狭巴始归朝廷命送真帖木儿回土鲁番时其父已死其兄速坛满速儿立兄弟讐杀真帖木儿求依于都督奄克孛剌使人虑狭巴忌之取入居之于甘州正德元年狭巴卒子速坛拜牙即袭爵速坛速儿乃通和于哈密且遣使人入贡求其真帖木儿甘肃巡抚总兵官为之奏言留之则彼得为辞复讐哈密不若因其纳贡来请而与之乞给真帖木儿衣服靴帽彩叚及原来夷使亦量给之赐宴遣还仍请敕省谕本番令其归化从新又言土鲁番求彩叚三百哈密忠顺王无以应之使都督奄克孛剌至甘州陈乞亦当量为给济以慰其心事下兵部议得土鲁番恃其族大种恶侵虐哈密欺寡王母夺其土地伤罕慎逐狭巴稔恶既久天实厌之今见速坛拜牙即既有哈密又得我中国捍蔽声势渐张顾乃卑辞求贡以请真帖木儿为名其真帖木儿羁留我郊正得古人质其所亲爱之意未可即发宜移文该镇守臣再行议处须仍要其定约敦忠信保疆域善睦邻邦共图永久然后降敕开谕其真帖木儿虽被羁留馆谷丰厚始以孱弱入今以强壮出亦是朝廷怀柔之意守臣盍先以此讯彼情款得其肯綮具实奏请其乞彩叚亦合查处＜锍-釒＞入得旨命镇巡官审度议处务求至当奏来处分速坛满速儿奄克孛喇令该镇官量加赏劳
　　○辛卯昌化王府镇国将军成鑇南渭王府镇国将军膺金□只各乞封其生母为夫人  上以非  祖宗旧制不允时宁王宸濠请以其宫人方氏徐氏为夫人皆得允故各王府多引以为例云
　　○甘肃闲住都督佥事刘胜自陈在边年久有克复哈密抚回罕东赤斤番夷及斩获虏首之功乞回京养疾以便祭扫得旨召胜还别用所言功次兵部看详以闻
　　○命兰州领军署都指挥佥事杨义守备环庆地方
　　○壬辰  孝庄睿皇后忌辰  奉先殿行祭礼遣驸马都尉黄镛祭  裕陵
　　○是日午漏下朝后御道上遗匿名文簿一卷侍班御史奏之司礼监随传旨面加诘问诸司官皆跪于丹墀午后执后班三百余员通送镇抚司究问次日大学士李东阳等奏曰匿名文字出于一人其阴谋诡计正欲于稠人广众之中掩其行踪而遂其诈术也各官仓卒拜起岂能知见况一人之外皆无罪之人今并置缧绁互相惊疑且天时炎热狱气薰蒸若拘挛数日人将不自保矣惟  皇上仁急好生睿普烛物望特降纶音先行释放而后密加体访寘之典刑  上从而释之时暴而死者刑部主事何釴顺天府推官周臣礼部进士陆伸暍而病者无筭
　　○命给居庸关军士马一百二十九匹时马死遇诏蠲其偿故也
　　○癸巳御马监太监谷大用先是奏请访求各番西儿骒马扇马下狭西甘凉镇巡官镇巡抚官问诸夷使云马出于天方国远不可至差人往求非惟致有疏虞亦恐徒劳无益欲谕各番贡回使臣传谕各番令其互相传至天方国晓谕番王头目速择善马入贡事下兵部尚书刘宇言前马系内厩孳牧应用之数宜移文甘肃镇巡官选差官员率领通事前赴各番善谕之则良马可自至  上从宇议
　　○命镇远侯顾仕隆兼管红盔将军○甲午  孝穆皇太后忌辰  奉慈殿行祭礼遣驸马都尉黄镛祭  茂陵
　　○大学士李东阳等奏  皇上比来励精图治威令大行中外臣民罔不悚惧但霜雪之后必有阳春雷电之余必有甘雨此固上天之道君人所当法者臣姑举一二上尘睿览如逃军及拐马人犯谪令戍边而窝主邻佑火甲发戍近卫虽亦惩奸至意然罪有差等请量情拟之或责限令其自首如各衙门有犯通查历年经该佥书职名追究惩治虽亦除奸至意但以一时之失而穷一二十年之远以一事之差而累数十人之众非惟人才难得抑且情有可矜请于侵盗钱粮并受赇人命重情不宥外其犯公错者罪坐本犯经手者止坐该年迁官去任者依律发落如各处查盘粮草亏折浥烂者罪逮巡抚甚至加倍追偿虽亦慎重钱榖至意然职有大小责有专否陪补亏折律有明条管粮管屯等官固难辞责若巡抚之职督理欠严别无侵盗情节请从轻罢黜如各处见差官校真伪莫分问有假名挠法罪逮各官虽亦杜绝时毙至意但远迩惊疑请于轻犯责令抚按问拟前项官校罢其差出真者不差则伪者无由而入＜锍-釒＞入  上嘉其深为国计切于辅治然以见逃官军并亏折粮草皆重事犹令该部斟酌以闻
　　○兵部言近缉捕逃军一概置之于法劫之使为恶群之使合谋非善计也乞令在京者自命下日为始限三月内赴部投首免其送问发各营卫供役在外者自移文至日为始限三月内赴清军御史及布按二司清军官投首一体免罪解发补役限外不首告者仍照旧例缉捕从之○乙未升通政司右通政熊伟为都察院左佥都御史巡抚大同地方赞理军务
　　○朝鲜国王李怿遣陪臣左议政朴原宗等贡马匹方物赐宴并金织衣彩叚绢物有差
　　○命署都指挥佥事刘瑁守备永平等处
　　○丙申升山西按察司佥事胡希颜为江西副使平阳府知府张文佐为山东布政司左参政
　　○诏授孔子六十二代孙衍圣公孔闻韶族人孔彦邃为洙泗书院学录孔彦章为尼山书院学录
　　○致仕都察院右佥都御史杨澄卒澄字宪父四川射洪县人成化己丑进士授行人擢监察御史尝董两淮盐课筑泰堤以通盐利人便之按北直隶云贵等处有声历大理寺寺丞左少卿升右佥都御史巡抚山西兼提督鴈门等关颇留心边事致仕后尝施地为义冢及出榖济贫乡人多德之者大明武宗承天达道英肃睿哲昭德显功宏文思孝毅皇帝实录卷之三十九
　　明武宗毅皇帝实录卷之四十
　　正德三年秋七月丁酉朔享  太庙
　　○命忠义右卫署都指挥佥事王勇分守通州等处地方
　　○戊戌蜀府华阳王宾□□正奏乞湖广沣州安乡河泊所鱼课户科都给事中张弘至等劾其扰民生事乞行巡按御史罪其辅导等官并拨置营谋之人从之
　　○益王奏先年之国原给赐食盐一千引弘治十四年以后止给三百引乞仍支旧数以资日用户部执奏因言王府食盐原无运司支给事例自正统年间始有之其后各府遂援例以请共计岁支盐一万余引给赐已多奏乞未已该部会议凡赐盐一千引者俱照襄陵王例止支三百引奉有  先帝旨钦遵已久难以再更仍乞参究该府承奉长史官员不能辅之罪  上可之
　　○己亥以行人郁侃何沾学录林伟汪景芳助教周谟张祐学正夏廷芝知县刘经朱俨曹岐薛凤鸣王纶贺锐雷宗平世用杨凤马溥然推官范嵩尹纶李锡俱为试监察御史侃伟浙江道经江西道祜福建道嵩湖广道俨广东道岐廷芝广西道凤鸣山东道纶山西道锐狭西道纶宗四川道世用云南道谟锡贵州道凤南京浙江道溥然南京湖广道沾南京广西道景芳南京贵州道
　　○升赏大同宁阳铺并管家堡获功官军一百人有差镇守太监侯能岁与禄米十二石巡抚都御史崔岩升俸一级总兵官署都督佥事温恭左副总兵署都指挥同知马昂升实授协谋御史郭东山区画粮草郎中王翀各赏白金五两文绮一袭都指挥佥事陈勋升署都指挥同知
　　○总督两广都御史陈金太监潘忠总兵官毛锐广西副总兵康泰太监蔡昭等各遣千户等官来献柳庆之捷先是柳州府马平洛容二县獞贼数万为患金等会调两广汉达官军土兵并借湖广官军分为四哨委泰等从柳州三江铺等地方四路进剿共擒一百二人斩六千六百三十余级俘一千五百余人柳庆遂平捷上诏赐敕奖励赍奏者升赏如例忠昭仍各岁与禄米二十四石金升左都御史泰升实授一级时纪功巡按御史卢翊已迁官而代者未至金等恐造册稽误升赏后期士卒解体以为请乃命翊俟造册完日乃赴任
　　○庚子  仁孝文皇后忌辰  奉先殿行祭礼遣驸马都尉蔡震祭  长陵
　　○礼部以光禄寺牲口缺乏先是借用太仓银十三万两无可补还乞再鬻僧行度牒一万五千张酌量南北地方多者价十三两少者八两取补负欠户部之数从之
　　○令起复广东按察司佥事方良永致仕良永守制违限三月例应免究吏部请以补河南信阳州兵备抚民佥事之缺是缺乃弘治间所添设者也瑾尝谓  先帝崇重文臣言及辄齽齘不平凡弘治间政令皆欲革之于是矫旨责吏部夤缘作弊且谓新添官职既议革矣而良永何乃营谋选补遂有是命
　　○给事中张贤监察御史阎睿等奏查盘甘肃洮岷等粮料银两草束之类自弘治十七年迄于正德二年十二月浥烂侵盗数多已将经该官吏人等问拟监追其督理官员副使高崇熙张天衢李端澄参议贾璇佥事王相官贤行太仆寺卿陈宽寺丞田美俱合逮问并劾巡抚都御史毕亨曹元杨一清张泰才宽等罪户部议覆各官多迁官去任会亨等亦各奏辩诏端澄相璇美行巡按御史逮系追陪余皆宥之
　　○兵部奏守备山丹署都指挥佥事汪淮及百户范荣等坐虏贼入境抢掠法应谪戍但情轻律重淮又颇有斩获功可录总兵都督刘胜副总兵都指挥白琮都御史曹元皆当罪而胜罢元迁例应宥诏荣等各降一级带俸差操淮罪准以功赎胜元皆宥之琮免逮夺其俸三月戴罪杀贼
　　○壬寅升通政使司左参议丛兰为右通政
　　○给事中潘希曾等查盘湖广各边桃川等仓库粮料以浥烂亏折弊多劾管粮参议华福管屯副使刘逊朱文金献民巡抚右副都御史韩重王鉴之汤全经收屯粮千户蒋廷玉舒良臣时全福逊献民及廷玉良臣己逮系令镇抚司并鞫之鉴之到任未久重已迁官文已致仕皆宥之重乃夺俸五月
　　○命守备  天寿山龙骧卫带俸署都指挥佥事王辅守备怀来城
　　○甲辰调刑部员外郎李天衢为陈州知州初天衢坐公罪法应运炭还职瑾矫旨责其粗俗无才调之
　　○升守备归德等处南阳卫指挥同知李鲸为中都留守司副留守
　　○乙巳荣王将之国辞  长陵等陵
　　○降致仕陕西都指挥佥事苗英为指挥佥事仍致仕追论其固原失事罪也
　　○丙午巡按福建监察御史罗善奏福建都转运盐使司所属上里牛田海口等三场灶丁附海者十二例纳盐依山者十八例纳银及开中支与商人亦盐二而银八以行盐地狭报中者少三场见积银九万三千六百五十两有奇自后每年仍有八千三百六十三两之数宜将弘治十八年以前所收银七万六千九百三十两起解赴部以供边饷其余正德元年以后徵收者则仍留备支商户部议覆既地狭报中者不多不若免其开中自后每年附海所纳盐亦易银起解其在司存积额办没官囚徒等盐共二十三万五千三百九引尽行定价变卖并见积银一体差官解部从之
　　○发太仆寺马价银一万七千三百二十两给宣府买马
　　○升大宁前卫指挥同知王寿为署都指挥佥事守备  天寿山
　　○丁未  太皇太后圣旦命妇朝贺
　　○戊申命武平卫指挥使石玺守备归德武平等处地方
　　○己酉升通政使司右参议罗钦忠为左参议
　　○孔颜孟三氏学生员孔弘礼等奏欲如天下学校例得纳银入监  上允纳六名以其入学先后分为廪增附学各二名以为纳银多寡之数时以财用匮乏屡开纳银事例士风日坏故虽圣贤之裔亦有此请可慨也
　　○庚戌诏许武靖伯赵承庆之子弘泽袭伯爵
　　○辛亥中元节遣驸马都尉马诚崔元林岳分祭  长陵  献陵  景陵  裕陵  茂陵  泰陵文武衙门各分官陪祭
　　○乌思藏阐教王遣番僧头目坚咎劄挂等并王子遣番僧你麻藏卜等各贡马及佛像等物赏彩叚衣服有差
　　○壬子  上谕钟鼓司太监康能等曰庆成大宴华夷臣工所视当举大乐近来音乐废缺非所以重朝廷也于是礼部议请选三院乐工年力精壮者严督教习从之仍令礼部移文各省选有精通艺业者送京供应自是筋斗百戏之类盛于禁掖矣
　　○晋府云丘王仪宾韩瑀以钱贷人有久负不偿者与之争斗入诉于按察司拊公座呼号不逊佥事采天球不知瑀为仪宾也欲刑之闻瑀申辩乃止既而听其讼又不令贷者尽偿所负瑀衔之诬以他事奏天球亦诉辩  上令法司锦衣卫往会镇巡勘之瑀复奏连佥事萧渊时中狱上诏禠瑀冠带令习礼罚天球俸五月调别省渊中各俸三月
　　○兵科给事中潘希曾监察御史刘子厉查盘边储复命以参官不明下锦衣狱仍阙下杖之三十发为民
　　○癸丑南京工部右侍郎张恕卒恕字希仁顺天霸州人成化辛丑进士初授山东夏津知县入为南京山西道监察御史弘治己未迁河南按察司副使专修河道乙丑迁云南按察使正德改元擢南京都察院右佥都御史提督操江寻进南京工部右侍郎卒于官赐祭葬如例恕清慎笃厚性俭素虽老且贵如未仕时始终三十余年田庐无所增益卒之日家无遗财士论贤之
　　○甲寅  太宗文皇帝忌辰  奉先殿行祭礼遣驸马都尉游泰祭  长陵
　　○辽东总兵官毛伦奏欲令副参游击三司等官文移体统俱如制敕听其节制且欲每岁巡辽阳及东西二路以饬兵备兵部覆伦言良是但应敕伦诸务须与镇巡等官协议而行庶不以专而偾是之
　　○兵部议覆英国公张懋奏殚忠效义二管原选舍余一万八千六百有奇尝选七千余人送团营今见操之数不及九百以卫所官员隐占户丁不报故也宜移该营提督官稽勾送补得旨隐匿者许自首免罪否必并家属徙边邻佑人等不首者罪如之
　　○命管领偏头关游兵镇西卫指挥使李经与大同领班操备署都指挥佥事刘镇更易其任以大同地重镇之谋勇不及经故也
　　○乙卯山东都转盐运使司致仕运使连盛坐拖欠盐折布银系狱具奏辩理且言为判官严兰并各场官吏总秤人等作弊所累下户部覆议因言高家港场盐课当折银解部彼时御史秦锐不行查奏止据同知林焕勘报径徵布疋合并罪之诏兰并该场官吏人等令巡按御史查提究问严限追完焕锐亦提问今后盐课俱纳银不必折收布疋是狱之兴巡盐御史宇文钟增俸二级以讼受服闻者愧之
　　○英国公张懋奏幼官舍人立营操练盖欲其渐知事体以备任使也今按旗手等卫都指挥千百户等官实二万三千七百有奇而见操官舍并在逃者较之官数才十二余俱隐蔽在卫乞会官清查送操下兵部议请移文存恤科道官及本部委官按籍清查但年十七以上者必送营操练而后听其袭代或隐而不报报而不送者俱如例参究其已送而三逃者于祖职降袭一级庶人不怠玩从之
　　○淮安府山阳县雨雹如鸡卵狂风暴雨交作毁伤秋禾二百余顷坏船一百余艘溺死者二百余人
　　○丙辰升兵部员外郎潘子秀为江西按察司副使提调学校
　　○调浙江都司都指挥佥事牛洪于江西都司四川行都司都指挥佥事句玺于广东都司佥书管事以不胜任故也
　　○戊午荣王之国是日  上御奉天门早朝毕退宝座后王冕服至御前行五拜礼  上赐王酒送至门东阶王叩头而下  上目送至午门王叩头阖  上还宫
　　○赐给荣王长芦盐三百引从王请也
　　○起复浙江布政使司右参政雷士旃乞致仕许之
　　○诏裁革山东福建管海并南直隶管屯兵备副使
　　○两浙都转运盐使司解到水乡盐价银一十二万六百三十两有奇诏以十万两贮太仓以待边需余进内承运库
　　○己未升提督操江南京都察院右副都御史雍泰为南京户部尚书后四日遂令致仕或谓其不媚中贵也
　　○巡抚辽东赞理军务左佥都御史刘瓛奏辽东地方山海隔阻舟楫不通原无民运止有田粮每年所入止足岁用三分之一今仓库空虚军士缺食查得所属二十五卫卫有盐场每年例该煎盐三百八十五万六千四百三十斤给军食用但盐场去卫颇远运送甚难欲自正德四年为始每年盐课通收在场召商中买所得价银俱听管粮郎中召商籴买粮料以备官军月廪如此则边储有助而盐课不致虚费户部覆奏从之仍命升瓛一级赐敕奖励且令事有可兴革者其悉以闻
　　○给丰城侯李旻岁禄一千石本色折色均支
　　○命金吾右卫指挥佥事司铭提督古北口等五营把总以都指挥体统行事
　　○调大宁都司都指挥佥事刘昶于浙江都司江西都司都指挥佥事徐永于四川行都司俱掌印管事
　　○庚申礼部奏刊正德三年殿试录  上命一甲吕楠等三名二甲第一名焦黄中三甲第一名胡缵宗并录所对策旧制殿试策止录一甲所对三道时大学士焦芳私其子黄中故特命录之
　　○太监刘瑾奏访得扬州两淮运司商人杜成等各名下革支盐引一百一十六万引堆放在库若不早处日久弊生乞差科道官各一员往督运司等官查盘见数变卖银两解京送库户部议覆有旨遣给事中御史各一员驰驿以往限三日起程
　　○辛酉给庆云侯周寿丰润县来安务庄田八百七十顷初寿有赐田一区在宝坻因与建昌侯张延龄土地相连  孝庙听其辞以给延龄而以丰润田与寿时丰润田尚属荣府待之国乃给焉其后雍靖王妃吴氏奏乞庄田诏亦以丰润田赏之寿以为言乃仍给寿别以定兴满城二县田赐雍王妃畿郡赐田既多小民多失业云
　　○发太仆寺马价银三万两给大同买马仍以寄餋马二千匹给之延绥游奇义三项客兵时方调大同策应亦给马九百六十四匹
　　○夜月犯天樽下星
　　○壬戌升河南布政使司右参议田彭为贵州左参政
　　○癸亥命协同分守宁夏西路都指挥佥事王勋充左参将协守延绥中路而以署都指挥佥事蓝海代勋以提督军务兵部左侍郎文贵言延绥选锋三千缺官统领听调故也
　　○夜北方流星如盏青白色光明烛地起自阁道西行至云中
　　○乙丑升河南左布政使朱恩为南京都察院右副都御史提督操江
　　○户部奏天下军卫有司预备仓粮额数俱有题准事例今巡抚湖广都御史张子麟缴到粮册惟武昌等府崇阳沣州随州襄阳四州县足原拟之数余多不及盖因各府州县卫所正官不能措置分巡分守管粮等官又不依期比较宜行各处抚按官督同司府州县掌印等官将各仓粮斛自弘治十八年以后备查放过并见在之数通筭三年之内某处足数并不及有余备开等第年终同查盘粮册并咨本部以凭奏处其放过赈济之数自弘治十六年蠲免以后务于秋成时月抵斗追还此外或纸价引钱量留三分之一于本处籴买或地方有力之家可以劝借或山林川泽之利可以区画俱听所在官司尽心处置务使三年之内足勾原拟粮数诏以预备仓粮数少及不完皆由所在官司侵盗所致其迁官去任致仕为民者命差去侍郎韩福及巡抚巡按官查提加倍陪纳以闻
　　○庶吉士孙绍先丁忧服阕命仍送翰林院同今科庶吉士读书旧例庶吉士服阕未经考校者量授科道或部属官无再送读书者绍先冀留翰林托其同年检讨叚炅为言于大学士焦芳故有是命
　　○济州卫管屯指挥佥事关锐奏各屯军民人等拖欠子粒银两不能追完节奉明文住俸艰苦户部议覆屯田之弊盖因无官督理所致不独济州一卫为然乞敕都察院照依巡仓事例每岁选差风力御史一员专督在京并北直隶等卫所屯粮禁其奸弊其拖欠非灾伤并例该蠲免者务要严限徵完年终造册送部查考庶事体归屯田易完  上从之
　　○陕西礼县地震声如雷
　明武宗毅皇帝实录卷之四十一
　　正德三年八月丙寅朔兵部奏宣大二镇自今年正月以来虏贼侵扰我军屡败之虽所获不多实足以折其方张之势是固将士效力而守臣运谋功不可诬乞均加奖劳以责将来诏二镇节有警报设策御敌念官军劳甚侍郎文贵并镇守巡抚官副总兵各赏纻丝二表里羊二只酒十瓶游击参将分守守备内外官员并巡按御史赏各半之管粮郎中及方面官各纻丝一表里二镇官军各布一疋
　　○丁卯释奠先师孔子遣大学李东阳行礼
　　○戊辰祭  大社  大稷遣新宁伯谭祐代行礼
　　○太监李荣奏内府甲子库收贮阔白三梭布旧赏内官内使用之迩来内外莅其事者交通受赂乃混同赃罚等物以充文武官折俸包儿以致库藏空虚供赏缺乏乞遣官查究于是命司礼监左少监张淮给事中张云御史王注户部郎中董锐查盘计折俸己支者为布八万六千六百余疋亏欠者又万有九千五百余疋遂论建议停徵及擅拟折俸者之罪内外官当究问者凡一百七十三人户部议覆内官张诚侍郎王俨给事任良弼御史蓝章主事刘思贤等十三员已逮问尚书顾佐李鐩给事中张维新等五十二员已夺俸其该库大使何纶等三人及给事中李禄等二十五人御史饶榶等四十一人以陈言附合都御史彭礼以折银违例尚书曾鉴等五人及郎中徐键等二人以查处未详给事中邹轩等八人以估计未当内官王堂等十四人以失于觉察法应究问然其中迁官去任事故者多矣敢以请有旨各官见逮问者俟狱成以闻何纶等令巡按御史逮系来京送镇抚司鞫问李禄而下以连及者众姑宥之各罚赎罪米百石顾佐李鐩及张维新等既夺俸王堂等到库未久俱不究仍令户部将前后罚俸并赎罪米一同收贮年终并上其数未几再命淮等通盘十库皆有不应折俸辄擅估计之弊再劾内外失事官户部覆奏有旨夺郎中白圻俸五月鐩维新等前已被罚及内官杨恩刘伟等俱宥之内官阎纪等既逮系俟问结以闻淮等又言赃罚库折俸当美恶相兼仍配定包封以杜拣换各官积留恶物损坏数多户部覆奏有旨再宥被罚者惟给事中邹轩以他罪逮系令所司并鞫俄又有旨促具狱杖刘思贤二十勒致仕
　　○革监察御史王润职润巡盐浙江以督价迟延为户部所参命下锦衣卫狱瑾欲重其罪法司承望风旨遂拟监守自盗得旨润承委巡盐隐匿正课致误边计令锦衣卫杖之三十发为民因著为令后有违者置之死仍令榜示诸盐场○己巳升都察院左佥都御史刘瓛为右副都御史瓛巡抚辽东奏欲将各卫盐场召商报中籴粮以备军储户部请行其言诏以瓛不负重托进一级吏部以宪臣无从三品衔故升今秩
　　○南京守臣奏都城民家火起延及数百家男女死者九人其间贫不自存者甚众请赈济之诏南京户部遣官同应天府长吏发上元江宁二县仓粮验口赈济毋致失所
　　○给总督苏松等处粮储关防以都御史罗鉴奏粮储事重出纳文书恐有奸弊当预防也
　　○庚午升河南右布政使南镗为左布政使
　　○赐镇守山西副总兵都指挥叶椿织金飞鱼文绮一袭从其请也
　　○恭勤夫人李氏卒  上命赐祭治葬太常寺岁时祭享　　○癸酉升浙江按察使屈直为河南右布政使
　　○命吏部尚书许进致仕罚左侍郎白钺俸三月文选郎中员外郎主事俸五月时刘瑾欲迁刘宇吏部急罢进会南京刑部缺郎中进等＜锍-釒＞署员外郎主事刘吉余祜二人请补瑾坐以不用实授者而用署职者为钺制除官责进吐实进言因无实授者故以署者上亦故事也瑾又谓其不输情内批三覆诘难进不得已＜锍-釒＞请罪竟罢之而波及钺等云
　　○命浙江绍兴卫指挥同知冯恩于本都司管理屯田以都指挥体统行事
　　○调山东把总漕运指挥同知李正把总通州等九卫粮运而以临清指挥同知陈言代正各仍以都指挥体统行事
　　○淮府顺昌王以迎敕为名出城游玩惧罪请贷于淮王王责其教授不能阻劝有司及守巡官以闻诏王私出城有违祖训既能悔过置之仍令逮问其随从者
</div>
    <div class="pagination">
<a href="明实录武宗实录_page29.html">上一页</a><span>...</span><a href="明实录武宗实录_page25.html">25</a><a href="明实录武宗实录_page26.html">26</a><a href="明实录武宗实录_page27.html">27</a><a href="明实录武宗实录_page28.html">28</a><a href="明实录武宗实录_page29.html">29</a><span class="current-page">30</span><a href="明实录武宗实录_page31.html">31</a><a href="明实录武宗实录_page32.html">32</a><a href="明实录武宗实录_page33.html">33</a><a href="明实录武宗实录_page34.html">34</a><a href="明实录武宗实录_page35.html">35</a><span>...</span><a href="明实录武宗实录_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
