<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 431 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 431 页/共 505 页
  </h1>
  <div class="content">
   ○以甘肃省城历年防守暨护运军需出力。赏都司赵琦等花翎。把总董殿元等蓝翎。余加衔升叙开复有差。　　

○旌表守正捐躯顺天大城县民萧林妻马氏。直隶无极县民袁永义女银姐。　　

○癸巳。谕军机大臣等、前因李鸿章奏、永定河漫口工需不敷银两。请由部筹拨。当谕令户部速议具奏。兹据该部奏、遵拨山东地丁银五万两。河南地丁银五万两。因恐外拨之款。缓不济急。拟由部库先行借拨银十万两等语。永定河工程紧要。被水灾民。四出求食。亟宜以工代赈。著照所请。由部库借拨银十万两。即著李鸿章迅即派员赴部请领。解交工次。克日勘办兴工。俾饥民就食有方。不至流离失所。该督务当严饬厅汛各员。将应行堵筑疏浚各工认真办理。以期经久。毋任偷减工料。致贻后患。其部拨山东河南地丁银各五万两。并著丁宝桢、李鹤年、严饬藩司赶紧筹措。务于十一月以前。解还部库。以供支放。仍将起程日期先行报部。毋稍延缓。将此由五百里各谕令知之。　　

○又谕、据冯子材奏、广西署太平府知府兼理龙州同知徐延旭、将回籍降人驱逐出关。致受抚之周仲汶等。仍附苏帼汉等。复在越南滋扰。且纵勇通贼。抢掠夷人财物。虚开勇额。冒领饷糈。该员于所属境内。私设厘卡船埠。每年所获。不下万金。其幕友包揽土官贩买人畜分肥。徐延旭亦明知故纵。并有滥保官亲家丁等情事。据实严参。请革拏治罪等语。徐延旭由县令起家。叠膺保奖。前据苏凤文密保该员才兼文武。器识宏深。若如冯子材所奏。是该员贪劣不职。苏凤文荐举非人。且于该员官亲丁役捏功滥保。未能觉察。为所蒙蔽。亦应查明惩处。著刘长佑按照所参各节。确切查明。据实具奏。毋稍徇隐。原摺单。均著钞给阅看。所呈私厘照票三十五张。著一并发给阅看。将此由五百里谕令知之。　　

○甲午。谕军机大臣等、前因有人奏、已革提督李世忠、在皖豫交界叶家集修筑堡寨。私藏炮械。招集亡命。谕令李鹤年、英翰查奏。嗣据英翰奏称、该革员回籍后。已移居商城县境之锁口。未闻别滋事端等语。李世忠移居商城后。现在能否安静。著李鹤年、英翰、严密防查。据实奏闻。马德昭所部勇丁滋事。步行逃勇。业经截杀殆尽。其抢有马匹者。向东散逃。曾据蒋志章奏称逃往阌乡卢氏等境。此项溃勇。现窜何处。李鹤年务当督饬派出官兵。会同地方官悉数摉捕。毋令再滋事端。将此各谕令知之。　　

○又谕、张廷岳等奏、库防情形危急。请饬催援军。并贼匪偪近库伦各摺片。逆匪于八月十四十七等日。窜至翁音河哲林等处。扰及哲林台迤东之图尔里察布齐尔台站。赛尔乌苏西北台路已断。另股逆匪。于二十至二十二等日。分窜图谢图汗部落乌克尔哈什雅图地方。距库伦不过。七八台。有直扑库伦之信。情形甚为危急。达尔济一军。已驰抵乌勒干呼秀地方。著张廷岳等就近檄令会合齐默特多尔济、伯克瓦齐尔等。迎头截击。力遏狂氛。古北口练军。叠经催令出口。现在库伦待援甚急。著李鸿章严饬贾吉龄统带遄行。庆春一面迎提到口。即将驼马等项妥为应付。催今克日进发。驰抵库伦。毋任延缓。杜嘎尔带兵剿贼。是其专责。数月以来。未见大挫逆锋。且前据奏报贼数无多。而于大股分窜之贼。并不探明确实。设法截剿。实属不知缓急。现在贼踪窜近库伦。情形万紧。该副都统岂得徘徊于无贼之地。任令贼势狓猖。著即督带各队。兼程前进。将翁音河一带贼匪实力剿办。迅埽逆氛。定安前饬侍卫永德统率马队。由济斯洪果尔驰赴乌喇特旗。著懔遵前旨。即饬此起官军。迅速取道前赴杜嘎尔营中合队。以资进剿。并著催令萨萨布赶紧前往督带。不得藉病延宕。将此由六百里各谕令知之。　　

○以詹事府少詹事何廷谦为詹事。　　

○命闽浙总督英桂留京当差。以江苏巡抚张之万为闽浙总督。调山西巡抚何璟为江苏巡抚。以户部右侍郎鲍源深为山西巡抚。　　

○命兵部右侍郎夏同善提督顺天学政。　　

○乙未。谕内阁、荣毓等奏、查明紧要工程。请派大臣查勘一摺。泰陵。隆恩殿宝城。慕陵。隆恩殿等处。均有渗漏臌闪情形。著派荣禄前往。将应修各工敬谨查勘具奏。另片奏、泰陵宝顶松树。被风刮卧。著荣禄一并敬谨查勘。奏明办理。　　

○谕军机大臣等、庆春奏、台站官兵溃散。现饬赶紧设复一摺。察布察尔等台官兵。闻警溃散。现在台站不通。大同官兵。停滞中途。前敌各军粮饷军火。均虞梗阻。亟应赶紧设复。以利遄行。著庆春严饬玉和。车林多尔济、迅将该台官兵设法招集。并将未散各台加意拊循。以保台路。庆春现饬辙德恩拨队驰往防剿。惟兵力过单。不足以资捍御。著定安迅拨马队。驰赴察布察尔一带。相机截剿。迅埽逆氛。毋稍延缓。库伦情形吃紧。昨谕杜嘎尔带队驰往剿办。著懔遵前旨。星速拔队兼程前进。将翁音河一带贼匪实力剿除。不得迁延贻误。致干重咎。古北口练军。已于初六日由口起程。著庆春饬令迅速到防。以厚兵力。将此由五百里各谕令知之。　　

○调礼部左侍郎温葆深为户部右侍郎管钱法堂事。未到任前。仍以刑部左侍郎贺寿慈兼署。兵部左侍郎黄倬为礼部左侍郎。礼部右侍郎胡瑞澜为兵部左侍郎。以内阁学士徐桐为礼部右侍郎。吏部左侍郎胡家玉兼署兵部右侍郎。　　

○丙申。遣官祭历代帝王庙。　　

○谕内阁、万青藜、梁肇煌奏、援案请拨银米筹办赈济一摺。顺天各属。本年被灾较重。现经万青藜等派员查勘。筹议赈济。加恩著照所请。除由截留南漕并奉天粟米酌拨三万石外。再添给赈米三万石。赈银四万两。即著户部仓场侍郎分别拨发。由万青藜等妥为散放。未经查明被灾各处。著该兼尹等赶紧查勘灾分。毋稍延误。其黄村礼贤镇庞各庄卢沟桥定福庄清河等六处分设粥厂。并著督饬委员认真经理。著派于淩辰、王榕吉、惠林、色普哲纳、龚自闳、彭祖贤、前往稽查弹压。实力监放。务当实惠及民。余著照所议办理。　　

○又谕、都察院奏、江苏职员陈文霦等、遣抱以积弊病民恳请革除等词。赴该衙门呈诉。据称高邮州知州徵收钱粮。于粮差地保外。添设现年名目。具限领催。凡贫疲抗欠之户。均由现年包完。一有逾限短缴。即禀提追比。甚至破产等语。地方官吏。原期兴利除弊。绥辑闾阎。若如所控各情。殊属大干例禁。著两江总督江苏巡抚确切查明。如有前项弊端。即行禁革。并将办理不善之地方官严参惩处。毋稍徇庇。寻何璟等奏、遵查高邮州现年名目。列于州志。并非始于今日。拟请永远革除。现任知州姚德彰、曾禁破串脚串之弊。不令现年代完。办理尚无不合。应免置议。从之。　　

○又谕、都察院奏、福建职妇林戴氏、以伊子林文明被林应时等挟嫌捏控。委员凌定国索银未遂。与台湾道黎兆棠潜谋陷害各节。遣抱向该衙门呈诉等语。此案于上年五月闲。经英桂奏称、查明福建在藉副将林文明恃强霸产结党滋事等情。当将该副将拏获正法。胁从人众。分别办理。何以该职妇复以挟嫌陷杀赴京呈控。是否林文明被杀冤枉。抑或该职妇砌词捏控。亟应彻底查明。著闽浙总督福建巡抚确切详查。奏明办理。　　

○谕军机大臣等、有人奏、已革提督李世忠、闻有招集党与私买火药情事。请饬查拏正法等语。前据英翰覆奏、李世忠革职回籍后。移居商城县境之锁口。尚未别滋事端。朝廷既已保全于前。该革员果能安分守法。自不必格外苛求。遽加诛戮。惟若辈犷悍性成。设因聚党寻仇。或萌异志。则是自外生成。亦不能曲法以纵奸宄。著曾国藩、英翰、李鹤年、严密查察。如该革员竟有叛逆形迹。即著乘其尚未起事。迅速掩拏。散其党与。一面请旨正法。以遏乱萌。英翰前摺内声称、商城虽隶豫省。距皖中各处防兵甚近。如该革员渐形跋扈。兵力尚足制其死命等语。是英翰于此事办法。确有把握。即著责成该抚勤加侦查。相机妥办。商城系李鹤年辖境。尤属责无旁贷。务当随时戒备。不可稍涉大意。陈国瑞籍隶湖北。曾否回里。李世忠有无前往寻衅之事。并著李瀚章、郭柏荫、暗中查察。先事防维。毋稍疏忽。此系密查之件。该督抚等总宜慎固机密。不得稍事张惶。致有洩漏。原摺均著钞给阅看。将此由五百里各密谕知之。　　

○又谕、苏廷魁奏、黄水入湖窜运。情形吃重等语。黄水由王家桥地方。窜入牛头河。将芒生牐月坝冲开。南旺湖西北两岸旱石桥赵家口等处。均漫水入湖。土地庙元帝庙二牐冲开。倒流入运。西岸天仙庙等处。亦均漫水入运。东岸情形吃紧。赵王河水又灌入牛头河。北岸村庄。悉被淹没现在南旺湖水。已深至七尺余。倒漾入运。清浊并流。已成大患。亟应力筹堵御。著苏廷魁严饬运河道。督率该厅营文武各员。赶紧集夫。抢护西堤。毋再疏失。东堤为蜀湖屏蔽。关系紧要。并著劝谕居民。协力防守。不可稍涉松懈。其被水各村庄。丁宝桢务当遴派妥员前往查勘。分别被灾轻重。妥为抚恤。毋令一夫失所。该抚身任地方。其应行协同修筑疏浚之处。并著督饬各该地方官实力筹办。以维河运全司。将此各谕令知之。　　

○追予广东各属阵亡殉难绅民曹振清等暨兵勇妇女二千五百九十名口分别旌恤如例。　　

○丁酉。谕军机大臣等、左宗棠、穆图善奏、官军进剿获胜。夺据康家厓要隘一摺。左宗棠由静甯会甯驰抵安定。察看地势贼情。知安定为贼踪出没之冲途。而康家厓又贼踪必由之津要。督饬徐文秀、刘明灯、各军分路进剿。叠有捦斩。乘胜合围。将康家厓庄堡全行攻拔。歼毙贼匪二千数百名。阵毙贼首马尔和。哈然麻。官军即分据康家新厓等处立营。以扼冲要。现值秋深水退之时。左宗棠务当饬令前敌各营。迅架浮桥。渡过洮河。节节攻剿。迅奏肤公。穆图善与左宗棠筹商一切。意见相同。现已由安定旋省。即著将省城防守事宜妥为布置。将此由六百里各谕令知之。　　

○又谕、前因袁保恒奏请饬催各省关欠解西征协饷。当经谕令曾国藩等查照户部奏催银数。迅速筹解。兹复据左宗棠以军饷待用孔亟。各省新旧协饷延不照争。奏请饬催等语。该军进规河湟。师行愈远。劳费愈增。且又筹垫哈密军饷。暨派拨队伍进驻肃州。其克复地方应需赈粮等项。亦藉饷源支应。亟须速筹接济。著各该督抚监督懔遵前旨。迅将原拨续拨西征月饷。按月如数解清。其从前积欠。并著查明陆续筹解。傥再任意迟延。致误戎机。必惟该督抚等是问。将此由六百里谕知曾国藩、瑞麟、文煜、李瀚章、吴棠、张之万、英翰、丁宝桢、何璟、李鹤年、王凯泰、杨昌浚、郭柏荫、刘昆、并传谕崇礼知之。　　

○又谕、文硕奏、遵旨详查程途道里。及筹办大概情形一摺。文硕现在询悉西路情形。实有俄官带兵三千收复伊犁之信。玛纳斯昌吉县皆有贼匪盘踞。民勇时往攻击。文硕已檄令委员李昶等、查明绥来昌吉迪化各州县境内实在贼情。有无俄人前赴该局。著俟委员等呈报后。随时知照照荣全。妥为筹办。毋失机宜。由科布多前往伊犁及塔尔巴哈台路径。文硕既已查明。是荣全驰赴伊犁。既属有路可通。即当克期起程。不得藉词延宕。将来转运军饷。能否取道西湖。著文硕悉心酌度。设法妥办。其库尔哈喇乌苏迤西。如何设站安台。接护转运。著荣全、奎昌、多布沁扎木楚、体察情形。奏明办理。拨兵运粮各事宜。最关紧要。并著会商文硕妥议具奏。另片奏、新到俄官尼克勒幅。称系带兵驻扎备贼。并非查界之人等语。中国徵兵欲往俄国争界。究竟谣传何自而起。俄人声言调兵备边。或系因此流言。心怀疑惑。著文硕檄令委员明魁等。查看情形。设法解释。其请调游击施绍恒差委一节。已谕何璟饬令该员驰驿赴科交文硕差委矣。文硕当将该城防务妥筹布置。以期有备无患。将此由六百里各谕令知之。　　

○又谕、曾璧光、周达武奏、筹办苗疆大概情形一摺。黔省清平等处。尚未规复。丹江凯里。贼坉林立。金干干等各酋。亦尚未歼除。现在下游防剿各军。不足三万。曾璧光所称援黔一军。分半回楚。兵分力薄。进不能战。退不能守。亦系实在情形。楚黔唇齿相依。而黔省下游军务。亦正在得手。所有此军应如何布置始臻妥协之处。著刘昆等通筹全局。会商办理。不得顾此失彼。稍分畛域。李包各逆。现窜八宝山。复合古州等处贼众。蜂聚三脚。邓有德已拨营赴援。即著曾璧光檄饬该提督。迅速前进。并力兜剿。至广西能否拨兵协助。仍著该抚随时与刘长佑、冯子材筹商。以期联络夹击。迅埽贼氛。将此由六百里谕知刘昆、曾璧光、并传谕周达武知之。　　

○贵州巡抚曾璧光奏、请调湖北候补道周康禄赴提督周达武军营差委。允之。　　

○以贵州克复都匀等城出力。赏总兵官曾敏行、刘元勋、道员岑毓祥、知府叶正固、知州余渭、巴图鲁名号。知府任伟堂、都司田兴和等花翎。同知李世依等蓝翎。余加衔升叙有差。　　

○以克复贵州麻哈州城。赏总兵官邓千胜、钟开兰、黄马褂。邓千胜、副将黄正久、周莲生、周定堃、罗芳林、熊复元、巴图鲁名号。守备赵祖德等花翎。县丞顾玉成等蓝翎。余加衔升叙开复有差。予阵亡参将周文和等祭葬世职加等。　　

○己亥。谕军机大臣等、左宗棠、穆图善奏、截剿窜匪获胜一摺。本年八月闲。副都统双福等、在平城堡大涝池等处截击窜匪。均有斩捦。凉州镇总兵王仁和、带队至永昌等县地方。节节摉剿。叠获胜仗。著左宗棠、穆图善、仍饬该将领等实力防剿。遇贼即击。毋稍疏懈。穆图善另片奏、现由安定回省。并陈会商布置情形等语。康家厓攻克后。官军拟进偪三甲集。而中隔洮河。难以徒涉。现饬各营搭造浮桥。安定迤西之车道岭地方。经穆图善派队前往修垫车道。以通粮路。著饬令将桥道各工迅速办竣。俾得克日进取。穆图善拟抽拨数营。赴康家厓填扎。腾出左宗棠所部。得以台意前进。即著左宗棠、穆图善、悉心会商。妥筹布置。左宗棠务当督饬官军节节进剿。以期捦渠埽穴。早靖边陲。将此由五百里各谕令知之。　　

○蠲免山东濮州、范县、被水地方民借牛具耔种银。　　

○庚子。谕军机大臣等、豫师奏、筹防甘凉肃一带情形等语。豫师接奉前旨。筹防要隘。所称自平番至威远各隘口。分投防堵。贼匪不能由此出窜。是已确有把握。即著责成豫师妥为布置。不得徒托空言。至由巴燕戎格山后。可达西甯之大通。出扁渡口。即系永昌山丹镇番地界。贼如绕窜此路。则甘凉辖境。均被骚扰。亟应加意严防。豫师已知照王仁和、杨占鳌等、力扼要隘。以备不虞。仍著会商瑞云随时防范。务臻周密。不可稍有疏懈。肃州收抚陕回。溃叛东下。甘凉戒严。西甯匪徒。亦四出窜扰。西路几成贼薮。豫师未可以屡挫贼锋。稍存大意。尤当相机戒备。以卫地方。左宗棠仍当懔遵前旨。拨兵助剿。并著穆图善妥筹兼顾。将此由五百里各谕令知之。　　

○派礼部左侍郎黄倬知武举。以刑部尚书庞钟璐为武会试正考官。户部左侍郎潘祖荫为副考官。　　

○以甘肃克复高寨出力。赏游击黄金福花翎。从九品刘肯堂等蓝翎。余加衔升叙有差。　　

○辛丑。谕军机大臣等、都兴阿等奏、福陵石堤被水冲淘。请旨办理一摺。福陵前圆唇泊岸石堤。被浑河水流入引河。冲淘倒落十二丈余尺。该处为明堂以前保护圆唇泊岸之地。非障水石堤可比。前于乾隆四年暨咸丰八年两次奏请停修。此次工程。自应援照成案暂缓办理。惟陵寝重地。关系紧要。著都兴阿、奕庆、随时亲诣查勘。如有应行兴修情形。即行据实奏闻。候旨办理。并著将福陵形势及石堤被冲处所。详细绘图贴说呈览。将此各谕令知之。　　

○又谕、传谕广东提督张曜、张曜奏、遵办甯夏沿边及阿拉善旗防剿情形一摺。阿拉善旗西界红柳园等处地方。时有马贼窜入。抢夺牲畜。另股贼骑。复突窜胡莫克巴音诺尔根等处肆扰。虽经官军迎剿。捦斩多名。惟该旗地方辽阔。平坦无险。深恐防范难周。张曜已添派李葆珠带队前往。即著饬令该提督、将窜入该旗匪股。迅速剿捕净尽。毋任滋蔓。至甯夏河西三县投诚回众。与汉民杂处。尤虑藉端寻衅。复滋事端。张曜业经酌拟章程。咨商左宗棠督饬地方官核办。所有抚绥弹压各事宜。仍著该提督随时相机办理。毋稍大意。左宗棠现在进剿河州。难保该逆不伺窜北路。并著该提督先事豫防。随时与定安筹商布置。以期周密。自甯夏沿边迤北一带。道路绵长。如平罗中卫靖远平番古浪镇番之大靖土门金塔等处。匪徒处处可以出边滋扰。亟应设法严防。著该提督遴派明干员弁。将甯夏至肃州沿边一带口隘。由近而远。确切查明。何处贼匪可以出窜。何处可以扼要设防。绘图贴说。详细奏闻。　　

○壬寅。上奉慈安皇太后慈禧皇太后幸漱芳斋。侍午膳。　　

○谕内阁、醇郡王奏、属员被参冤抑。请旨查究一摺。据称前经派赴荣全军营之左翼翼尉桂祥、以刑部控案未结。赴该部朝房。向管理刑部事务大学士瑞常面递禀词。经刑部以该员自恃派往军营。辄入朝房递呈。奏参议处。该员在朝房递呈。如果违例。何以瑞常率行接收。并令司员作审理。旋又将桂祥奏请议处。前后自相矛盾等语。著瑞常明白回奏。其桂祥乌什哈等控讦一案。据称右翼总兵达明阿贪秽无行。皆乌什哈为线索。嗣乌什哈为桂祥列款禀揭。步军统领存诚意存偏袒。始令右翼翼尉文秀等向桂祥说合。令递退呈。继又授意乌什哈反控桂祥。藉口于各执一词。奏交刑部。该部已审有确供。瑞常连次驳令再讯。是以永无了期等情。均应彻底根究。除醇郡王毋庸会审外。著派御前大臣军机大臣提集全案。会同讯明具奏。　　

○又谕、知武举黄倬奏、武举不候放门。径行出闱。请将疏防各员分别议处。监试御史安祥等奏、特参弹压督门等官防范未周。请交部议处各摺片。本年武会试内场。各该武举于交卷后。不候放门。遽行扭锁。陆续出闱。实属不成事体。该弹压副都统博崇武疏于防范。督门官亦不认直把守各门。均属咎无可辞。博崇武著交部议处。其督门等官。并著该部查取职名。一并议处。寻议、博崇武照管辖不严例罚俸一年。从之。　　

○谕军机大臣等、本日内阁代奏中书端木埰条陈、近来奉天盗风日炽。抢案叠见。率由讳盗成习。凡有报案。绅衿之家。尚止阁案不办。乡民则先令取保。遂同管押。破财失时。求即日归业而不可得。命案相验。有迟至数日数十日者。地方官并有论价委缺之说等语。奉省盗贼横行。叠经谕令该将军等认真缉捕。不啻三令五申。今该中书所奏各情。不但盗匪日多。且吏治亦废弛已极。尚复成何事体。著都兴阿、瑞联、德椿、破除积习。将择吏安民诘奸缉盗各事宜。实心整顿。务绝弊端。至吉林吏治废弛。前经有人参奏。马贼根株。亦未净绝。并著奕榕一体认真整饬。以肃官方而清盗源。原摺均著摘钞给阅看。将此各谕令知之。　　

○又谕、本日内阁代奏中书端木埰条陈、灾区宜豫防盗风等语。本年直隶地方。被灾较重。虽经筹办赈抚。第恐莠民乘机生事。为害闾阎。不可不豫为防范。该中书所陈力行保甲操练营兵及举办转练各节。尚为思患豫防起见。著李鸿章酌量情形。分别筹办。总期除莠安良。消患未萌。毋稍大意。原摺著摘钞给阅看。将此谕令知之。　　

○又谕、奎昌等奏、达尔济击贼获胜。张廷岳等奏、伯克瓦齐尔击败窜匪。并围攻贼股情形各摺片。此次贼匪。由翁音河一带分股肆扰。经达尔济一军。于喀喇地方迎击获胜。大股之贼。直犯库伦。复经伯克瓦齐尔绕出贼前。至阿达哈楚克山额里音华地方截击。一日之内。连获三捷。剿办甚为奋勉。现在毕留图庙内盘踞之贼。尚有七八百名。亟应乘其穷蹙。悉力围攻。聚而歼旃。断不可再令窜出。致贻后患。张廷岳现已添派官兵助剿。并亲往察看布置。著即督饬官军稳慎图功。毋稍疏失。库伦防务。仍著张廷岳、阿尔塔什达、妥为筹办。不可稍涉大意。此外贼匪。尚有几股。现窜何处。达尔济现暂扎翁音河。著奎昌等饬令探明贼踪。认真截剿。并著张廷岳等随时知照该总管。互相联络。以资策应。杜嘎尔现在行抵何处。著即懔遵叠次谕旨。驰赴翁音河一带。相机剿办。迅殄逆氛。不得迁延观望。任贼滋蔓。萨萨布所部马队。仍著定安催令星速前进。以资厚集。将此由六百里各谕令知之。　　

○以库伦剿贼叠获大胜。予总管达尔济优叙。赏四等台吉扎齐鲁克齐伯克瓦齐尔以二等台吉世袭。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。年未。九月。癸卯。谕内阁、张之万奏、官犯乘闲脱逃。请饬查拏。并将疏防各员先行摘去顶带等语。已革浙江候补府经历赖其勋、前以诈称知县。招摇生事。经张之万咨部斥革。奏参审办。交长洲县转发代理县丞王启曾看管。该革员欲赴素识之候补同知樊毓桂公寓。王启曾遂与偕行。及至寓所。樊毓桂他出。遂在房东徐姓屋内暂歇。该处与樊毓桂寓所相通。该革员直入内室。乘闲脱逃。著张之万咨行沿途及该革员本籍各该地方官。严拏务获。傥该革员潜行来都。并著步军统领衙门顺天府五城一体查拏。解赴江苏。归案审办。王启曾于收管奏案官犯。应如何小心看守。乃竟任令脱逃。实非寻常疏忽可比。樊毓桂任令该革员潜匿内室。因而脱逃。难保无先事豫谋情弊。该二员谨予摘去顶带。未免太轻。著改为革职。交该督抚严讯有无同谋贿纵情弊。即行据实参办。　　

○谕军机大臣等、庆春奏、派员设复台站。并催马队保卫台路一摺。察布察尔等台阻滞。现经庆春派员驰赴赛尔乌苏。会同管站各员弁。赶紧招集设复。并携银雇觅驼只。饬催马队驰往。保卫台路。扼贼东窜。即著庆春饬令色布什新泰等。赶将溃散之第三十八台至第四十一台。迅速设复。一面催令大同官兵。及乌科两城饷银等项。依次起程。陆续前进。毋任中途逗留。其余附近各台。亦当加意拊循。以臻妥善。辙德恩所拨马队。庆春已催令驰赴台路。即著严檄该参领于所拨队伍到台后。妥为布置。遇贼即击。以卫台站。前因辙德恩兵力过单。谕令定安迅拨马队。驰赴察布察尔一带截剿。即著咨催该将军赶紧派拨。将此由五百里谕令知之。　　

○又谕、刘铭传奏、病难速痊。恳恩赏假回籍调理。并请派员接统淮军各摺片。刘铭传著赏假三个月回籍调理。至请饬曹克忠来陕。统带马步各队。本日已谕令李鸿章传知该提督即行前往矣。甘省军情紧要。曹克忠未经到陕以前。刘铭传仍当妥筹布置。不得以接统有人。遽行诿卸。俟曹克忠到陕。该提督再行回籍调理。以重防务。将此由四百里谕令知之。　　

○又谕、本日据刘铭传奏、病难速痊。请假离营。并请饬曹克忠赴陕接统淮军等语。铭军营数较多。素尚整饬。曹克忠现在天津。前经李鸿章奏称堪备将材之选。自必知之有素。若令该员接统淮军。是否相宜。如果实能胜任。即著迅速奏明。派令赴陕。一面仍遵前旨。饬令来京陛见。至刘铭传所称、由平凉至肃州。转运较难。拟分配马步二十营。交曹克忠统率赴甘。至兰州归穆图善会商调度。由甘凉相机前进。兵数较少。转运稍易。以后该军饷项。即由李鸿章饬知后路。拨归西征粮台。搭解兰州。再由穆图善派队护运。其余队伍。或就地遣裁。或撤回两江。酌量遣留等语。所筹各节。是否合宜。并著李鸿章妥筹奏闻。将此谕令知之。　　

○兵部以武会试中额请。得旨、满洲蒙古取中四名。汉军取中三名。奉天取中一名。直隶取中十五名。陕西取中四名。广东取中十三名。河南取中七名。山东取中九名。江苏取中八名。安徽取中七名。山西取中六名。湖北取中四名。湖南取中四名。四川取中八名。广西取中二名。福建取中五名。浙江取中七名。江西取中八名。云南取中二名。贵州取中三名。　　

○追予江西吉安阵亡知府陈宗元谥武烈。于江苏吴江县原籍建立专祠。　　

○追予江苏各属阵亡殉难绅民顾继昌等暨妇女一千七百四名口分别旌恤如例。
  </div>
  <div class="pagination">
   <a href="清实录同治朝实录_page430.html">
    上一页
   </a>
   <span>
    ...
   </span>
   <a href="清实录同治朝实录_page426.html">
    426
   </a>
   <a href="清实录同治朝实录_page427.html">
    427
   </a>
   <a href="清实录同治朝实录_page428.html">
    428
   </a>
   <a href="清实录同治朝实录_page429.html">
    429
   </a>
   <a href="清实录同治朝实录_page430.html">
    430
   </a>
   <span class="current-page">
    431
   </span>
   <a href="清实录同治朝实录_page432.html">
    432
   </a>
   <a href="清实录同治朝实录_page433.html">
    433
   </a>
   <a href="清实录同治朝实录_page434.html">
    434
   </a>
   <a href="清实录同治朝实录_page435.html">
    435
   </a>
   <a href="清实录同治朝实录_page436.html">
    436
   </a>
   <span>
    ...
   </span>
   <a href="清实录同治朝实录_page432.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
