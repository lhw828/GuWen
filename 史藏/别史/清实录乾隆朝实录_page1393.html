<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1393 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1393 页/共 1860 页
  </h1>
  <div class="content">
   ○乙巳。谕曰、桑斋多尔济奏称、据总管通阿岱咨称、巴尔虎马甲吉木丕勒、哈勒章扣、偷窃俄罗斯马十一匹经俄罗斯呈报。即行拏获。查例载。凡偷盗俄罗斯牲畜者。押赴边界斩决。将所偷牲畜。以一罚十。仍给俄罗斯等语。但如此办理。不但俄罗斯徼幸。愈肆猖狂。且现已暂停贸易。固毕尔纳托尔、尚无回文。所罚牲畜。似亦不便发给。现已行知黑龙江将军等语。内地民人。与俄罗斯互相偷盗。既有定例。凡遇盗案。即应照例办理。且此案是内地民人偷盗。若不照例办理。倘将来俄罗斯有偷盗内地之案。又何以责其遵例乎。桑斋多尔济、所见甚小况停止贸易。另系一事。与此无涉。著传谕傅玉、将偷盗马匹之巴尔虎马甲吉木丕勒等。即解至俄罗斯边界。正法示众。其应赔应罚牲畜。仍照定例。如数追给俄罗斯。仍传谕桑斋多尔济、令其移咨固毕尔纳托尔云。今虽停止贸易。然内地人民。偶有偷盗。一经呈报。即行拏获。照例押赴边界正法。并将所盗马匹。如数罚十赔给。尔等应知天朝于一切事。俱秉公办理。并未因从前玛玉尔妄自尊大。致伤和好。即不为尔等办理。其停止贸易一事。俟尔等回文。再行查办。并不以此遂废定例也。将此传谕俄罗斯固毕尔纳托尔知之　　

○谕军机大臣等、据鄂宝、戴第元奏、黄河南岸。水势浅涩。江广帮船。艰于渡黄情形一摺。已传谕萨载、上紧挑浚。迅即覆奏。其摺内又称、总缘天气久晴。上游湖水。不能充畅。淮安一带。近日虽已得雨。奈多东北顶风。以致清水日缩。一面虔诚祈祷。俾水长船行等语。是淮安一带。雨泽未能优沛。高晋、杨魁、何以未经奏及。著传谕高晋等、即查明淮安等处。缺雨景象若何。该地方官、是否设坛祈祷。并查明江宁、苏州、一带。曾否被旱各情形。迅速覆奏。如仍有应行诚祈。及或有偏灾之处。即行实力筹办。此旨著由五百里发往。仍著据实由驿速奏　　

○又谕、据鄂宝等奏、现今彭家马头水深一尺。高家马头。水深亦仅一尺三四寸。缘湖水不能充畅。近日又多东北顶风在在淤浅。而江广粮艘。体质本重。空船尚须水二尺三四寸。今水势浅涩。江广各帮未渡黄船。尚有七百三十二只。河臣萨载、督令河员。集夫疏挑。今已深有一尺八寸。仍竭力挑挖。以期迅渡等语。览奏深为廑念。萨载何以未经奏及。今年三月下旬。高家马头一带。因东北风兜阻。长有嫩淤。粮船艰于渡黄。曾谕令萨载、上紧设法挑浚。俾漕船迅速通行。嗣据萨载奏、业经多集人夫。竭力挑浚。河水渐充。漕船陆续渡黄无阻。至河内渐淤。必得清水刷冲。方能尽涤。自该总河奏办以来。又经数月。粮艘陆续北上无滞。今江广帮船。尚有七百余只未能渡黄。而高家马头等处。河水仅有一尺许。河身淤阻可知。自由今岁豫省缺雨日久。淮源微弱。致洪泽湖水不充。未能畅出清口。以资刷黄之用。但河身现既淤浅。不可不尽心设法。多集兵夫挑浚。使粮船遄行无阻。今河南已普得透雨。淮水必增。洪湖亦可渐次加长。清水出口。应较前略盛。但萨载、不可因此稍为坐待。必当竭尽人力。以期裨益河漕。至萨载初二日奏摺。仅称江广船身。吃水较重。现已多备小船。量为起剥。陆续挽渡。而于高家马头一带水势。止云时消时长。其阻滞之故。未经奏闻。岂尚有讳饰耶。著传谕萨载、即速上紧疏浚。使江广帮船。及早渡黄。毋致迟误。此旨著由五百里发往。谕令萨载、速为筹办。仍著将挑浚淤浅。及近日清水出口多少。并帮船曾否衔尾径渡各情形。迅速由驿奏覆。以慰悬注。并谕鄂宝等、及高晋知之　　

○又谕、据裴宗锡奏、弥渡军犯张振奇、谋财害命案内。所有李枝健、尚氏、张升、庄尔功等四犯。业已接准部覆。即应处斩。但有同案待质之田老大等。尚未解到。请将李枝健等四犯。暂为监禁等语。所办太觉拘泥。已于摺内批谕。此等凶恶夥党。均当立寘典刑。且经接准部覆。何得复以田老大等、尚须质对为词。致令凶恶之徒。得稽显戮耶。至所称恐凶恶夥党。恃无活口对质。转得狡供漏网。该犯等已经部覆定案。问拟斩决。何虑狡供漏网。况张顺旺等各犯。近据郑大进奏、即于豫省正法以免押解疎虞。裴宗锡、岂转未见及此耶。又滇省解送土夷开锁一事。业经将湖南道员王鸣、知县吴鐄、贵州护道吴光庭、三员解京。令军机大臣讯明、该夷等解至湖南。并未上锁。且据索诺木策凌奏到。询之土夷。面供在镇远上船后。经长解官开锁。情词确凿。已无所疑。乃裴宗锡、于催令解员陈英栋等赴京质讯摺内。又称、据豫省开造夷人清册。于头、二、三起名下。现注有锁项字样。而于开锁补锁之处。转未填注。情节亦属未明等语。尚欲为陈英栋开脱。豫占地步。更属非是。裴宗锡、平日办事。不无意存姑息。今于决不待时之犯。希为苟延数日。图积阴功。而于属员。狡饰之处。转复委婉其词。曲为回护。是其旧时积习。仍属未能悛改。裴宗锡、著传旨严行申饬。嗣后务须痛自湔洗。毋再怙终干咎　　

○吏部议准、广西按察使哈靖阿奏、佐杂因擅受而酿人命者。斥革后别无余罪。向例仍准捐复。但思该员即不贪酷。其违例擅受。致令蠹役滋累。即不应令其复登仕途。应照永不叙用之例。概不准其捐复。载入例册通行。从之　　

○旌表守正捐躯河南舞阳县民安珩妻李氏　　

○丙午。谕军机大臣等、昨据鄂宝等奏、高家马头一带。河水仅有尺许。江广重船阻滞。不能渡黄。及现在祈祷大雨等因一摺。已传谕询问高晋、萨载、杨魁、令其查办覆奏矣。兹据陶易奏、海州、及所属沭阳、赣榆、二县。雨泽稀少。高阜二麦黄萎。已成一隅偏灾。现在核实照例查办。其余各属。麦收后。即渐翻犁栽种。六月初二、初六、两次得雨。尚未沾足。日内再得透雨。高下田畴。方可插莳齐全等语。是各属实有望雨之意。陶易何为隐跃其词。已于摺内批示矣。海州、沭阳、赣榆、既有偏灾。淮安一带。雨泽又复短少。高晋、杨魁、何以未经奏闻。该处现在曾否得有透雨。及扬州、徐州、各属。是否亦有望泽情形。及近日曾否普遍得雨。并著高晋、杨魁、即速查明。据实覆奏。又萨载前奏。仅称高家马头等处之淤。时长时消。江广重船。止须起剥。即可挽渡。与鄂宝等昨所奏河水淤浅。粮艘阻滞。各情节不符。萨载前奏、又何以不及早详悉奏闻耶。至河身南岸长淤。萨载前奏、以为因清水出口不畅。未能冲刷所致。固系今岁豫省缺雨。淮源微弱。是以洪泽湖水。不能充足。现在河南已普得透雨。洪湖自可以渐加增。近日清水出口。曾否较畅。于刷淤稍有益否。并现在疏浚淤浅若何。著萨载、即速据实覆奏。又前此每年清口至夏秋时。惟虑倒漾。并未闻有河身淤浅之事。今岁何以屡次停淤。是否因开引河。清黄交汇之处。未能经理妥协。抑或另有别情。并著高晋、萨载、即查明实在情形具奏。此旨著由五百里发往。仍著高晋等、迅速由驿覆奏　　

○丁未。谕、据伊勒图奏称、领队大臣纳旺、巡查布噜特边界回程。据有顶带之布噜特玛木伯特、诉称、情愿于边内特穆尔图诺尔等处游牧。与哈萨克一体进贡。查布噜特性情。较哈萨克奸诈。若前来伊犁恳求。察其情状。出于诚心。指与卡座远处。令其游牧纳贡。试看一二年。若以进贡为名。别求侥幸之处。即行逐回等语。哈萨克地方雪大。隆冬牲畜多伤。故准其于雪大时。移居边内。所牧牲畜。百中贡一。交春雪化。仍各回游牧。布噜特非此可比。伊等平时、即私行进边耕种。今若准所请。伊等必至春种秋收。至冬又称避冷。终年居住。其所进牲畜。尚属细事。若居住日久。别生事端。彼时再行逐回。转恐更生觖望。况布噜特等、时常潜往哈萨克、肆行掳掠。今若令其进边游牧。相离甚近。必易滋事。尤为不妥。不若于来求内徙之时。即不准行。著传谕伊勒图、布噜特不来恳求则已。若前至伊犁。即晓示伊等云。布噜特非哈萨克可比。哈萨克因游牧处雪大。故准其于隆冬进边暂住。春季仍回游牧。尔等欲于边内终年居住。断然不可。亦不敢奏闻大皇帝。并将此事晓谕哈萨克阿布赉知之。令其和好邻封。毋相侵扰。以无负朕矜恤至意　　

○吏部议奏、各省更改繁简各缺。应令各该督抚。分别缺之大小。如丞倅牧令之缺。应请改繁者。即于丞倅牧令缺内。改简互换。佐杂之缺。即以佐杂内酌改。不准仍以州县以上之缺。与佐杂互易。从之　　

○戊申。谕军机大臣等、据李湖奏、临湘县民妇黎李氏、呈控监生黎大本、私刻资孝集。语多僭越。又查出所作得失图。刊载坟山图形碑记。现饬提集有名各犯。亲押赴省。彻底根究。从重定拟等语。并将图集进呈。朕详加披阅。资孝集中。众人所作诗文。将伊母比之姬姜、太姒、文母。皆系迂谬不通之人。妄行用古。与今年巴延三所奏、举人王尔扬、代人作墓碑。率用皇考字样者。仿佛相似。并非狂悖不法。如王锡侯之显肆悖逆者可比。本可无庸深究。尤不宜概行提问。株累多人。但须讯明黎大本、平日武断滋事各款。如果属实。亦止须照现办刘翱之案、问拟外遣。已足蔽辜。所有该犯亲属。及集内有名之人。俱不必提究。仍将朕旨。出示宣谕。俾众各晓。且令庸陋无识之徒。此后行文。各知检点。毋再故犯干咎。将此由四百里传谕李湖、并令三宝知之　　

○军机大臣等奏、朝考拔贡。向例礼部奏请简派御史二员。点名给卷。稽查弹压。恐耳目难周。请再添派御史四员。俾于至公、聚奎、两堂。及大门。分头照料。得旨、是　　

○旌表守正捐躯河南罗山县民李某妻黄氏　　

○己酉。谕军机大臣等、据萨载奏、高家马头一带。黄河又复淤浅。江广重运船只。未能挽渡。及现在祈雨情形一摺。所奏甚迟。已于摺内批示。此事于本月十七日。即据鄂宝等具奏。当经降旨传询萨载。次日又因陶易具奏、各属均有望雨之意。又经降旨询问该督抚等。并令萨载据实覆奏。萨载、身任总河。河工是其专责。既有淤浅阻运情形。即应一面上紧挑挖。一面奏闻。何以所奏转在鄂宝等之后。且迟至两日。殊不可解。著传谕萨载、即将高家马头一带淤浅处所。曾否挑浚宽深。江广粮船。是否足资挽渡。湖水现在有无增长。出口能否较畅于前。并该处如何祈祷。曾否得有大雨各情形。迅速具奏。此旨著由五百里发往。传谕萨载知之　　

○庚戌。谕、前因查办木商刘思远、亏缺官项一案。究出前任总管全德、福海、监督老格、有借用刘思远银两之事。当经降旨。将全德等、分别革职解任。送京审讯。并将各任所、及京中赀财房屋。暂行查封。原因伊等各有经管关税。恐有侵蚀钱粮。以便按数抵扣。今据军机大臣等节次审明。伊等尚无侵蚀亏短各项钱粮情事。且全德所借刘思远银二万两。福海所借刘思远银一万七千两。均于此案未经发觉以前。陆续归楚。老格所用刘思远银七百余两。亦因代替该商催办木植用去。是全德等之咎。实在于所管任内。向运木商人借用银两。祇须照此科断。其罪尚不至抄没家产。所有全德、福海、老格、三人。借用刘思远银两。均照数著追入官。其从前查封任所、及京中财产。俱著加恩发还。朕办理庶务。一秉至公。从不肯畸轻畸重。设全德等、果有侵短钱粮之事。自当按律严惩。不容稍为宽贷。若讯无重大情弊。又岂肯过事苛求耶。至明德、继德、将伊弟全德名下银一千三百两。私行寄顿。亦自有应得之罪。祇须将明德革职。同继德、一并按律定拟。将寄出银两。照数追出入官。所有查封财产。并著发还收领　　

○辛亥。遣官祭火神庙　　

○谕曰、曹文埴、著仍在南书房行走。其未得缺以前。并加恩令其食俸　　

○又谕、今日览镶红旗满洲世袭佐领呈进家谱。将一支父子之名。其首一字、俱用齐字。又一支数人之名。首一字俱用杜字。齐杜二字。见之汉姓。以此命名。必致数传而后。竟成伊家之姓。沾染汉习。莫此为甚。嗣后满洲命名。断不可数代俱用一字起头。我满洲原有满洲姓氏。岂可忘旧。将此通行宣谕八旗、及各省城将军副都统等遵行　　

○谕军机大臣等、前据勒尔谨奏、甘肃各属。多有缺雨之处。业经屡次传谕。询问该督。本日勒尔谨奏到各摺。俱系寻常日行事件。而于该省曾否得有透雨之处。未经奏及。尤为廑念。著传谕勒尔谨、即将甘省近日曾否普遍得雨情形。迅速覆奏。如有被旱成灾之处。该督即饬属实力查办。务使贫黎俱各得所。将此由五百里传谕知之。　　

○又谕前据鄂宝等奏、黄河高家马头一带。水仅尺余。江广重船。尚多阻滞。现在虔求大雨。以期增益河流。并据陶易奏、赣榆、沭阳、被旱。及淮安各处缺雨情形。已节次驰谕萨载、高晋、询问。朕心深为廑念。今据高晋奏、六月初六、初九、等日。江宁大雨霶霈。第为时未久。土性本乾。得此仅能滋润。而连日阴云四合。远处似亦均沾。幸遇闰节候较晚。六月内得雨。尚不为迟等语。是各属并皆望泽。南省夏至以后。正当插秧之时。畏旱而不畏潦。与北省情形不同。六月需雨甚急。不得以遇闰节迟为解。未知近日。曾否普霈渥膏。得以及时莳插否。尤为悬注。又据称、上下运河。水势尚属深通。江广重运漕船。出清口后。量为起剥。即可渡黄等语。所奏不实。已于摺内批示。高家马头一带。存水仅至尺余。为向来所未有。固由淮源微弱。清水不能畅出所致。但淤浅处、不可不尽力疏挑。以利挽运。又豫省已得透雨。淮水必当加长。近日洪湖、曾稍增长否。该处虔诚祈祷。曾得透雨利运否。著传谕高晋、萨载、即速将近日清水出口、能否稍畅。及黄河内淤阻之处、疏挑若何。粮艘曾否遄渡各情节。迅速据实覆奏。此旨著由六百里发往。仍著由驿覆奏。并谕令杨魁知之。将通省曾否得雨情形。一并由六百里速奏　　

○旌表守正捐躯广东南海县民郭以文妻刘氏　　

○壬子。上还宫　　

○癸丑。上御太和殿视朝。文武升转各官谢恩　　

○幸圆明园　　

○谕军机大臣等、据萨载奏、高家马头一带淤浅。因河面宽阔。水势涣散。施工较难。现于该处扎枕筑坝。收束水势。一面分段派员。率领兵夫。上紧捞挖。竭力赶办等语。已于摺内批示矣。萨载此摺、于六月二十一日拜发。距初四日粮船阻滞未渡之期。已逾半月。尚未得挽运通行。虽今年遇闰。亦不宜过于稽缓。致误程期。萨载、务须董饬所属。多集人夫。设法上紧挑浚。使江广重运。及早渡黄北上。衔尾遄行。方为妥善。至所称淮河内。陆续长水三尺三寸。洪泽湖内。长水五寸。自系初长水时情形。未知近日湖水、复得逐渐加增否。再据称、湖内连前存水七尺。较上年此时、尚少四尺六寸。似上年湖水尺寸。即系最小之时。若盛涨亦不过如此。无藉高堰五坝之减水。及酌量水志、展拓清口矣。是否如此情形。著萨载查明覆奏。又清水不能畅出。固系湖水浅少之故。抑或因改开新河。未能经理妥协所致。然清黄交汇处。较前移下数里。清水尚不能敌黄畅流。若似从前未改时黄河形势。则今年必致倒漾侵运。不可问矣。著萨载、将实在情形。详悉具奏。又该处自祈雨以来。曾否得有透雨。河淤挑挖若何。粮艘曾否陆续挽渡。并著萨载迅速具奏。此旨著由六百里发往。并著萨载亦由驿速奏。并谕令高晋、杨魁、鄂宝、知之　　

○甲寅。以前任詹事曹文埴、为左副都御史　　

○乙卯。谕军机大臣等、前因甘省、本年春夏。雨泽稍稀。业经屡降谕旨。传谕该督。如已成灾。即饬属实力查办。今据奏到、兰州省城。已于六月十七、十八日。得雨六七寸。及深透不等。看来阴云密布。势甚宽广等语。览奏稍慰廑念。但各属是否一律均沾。于秋禾足资长发。其未种地亩。是否可以补植。即著该督、逐一查明。迅速由驿覆奏。至各州县内。如尚有未得透雨。不能补种之处。并著传谕该督勒尔谨、确查实在情形。遵照前旨。督率所属。实心经理。务使贫黎得所。毋稍讳饰。将此由五百里传谕知之　　

○丙辰。谕军机大臣等、据高晋奏、五月至今。各属未尝无雨。而多寡不等。未能一律普遍。江宁、镇江、扬州、通州、海州、等属。山乡田地。因雨水不足。尚未种齐。各州县均在祈雨。寺遇闰节气较迟。若六月内得有透雨。仍可补种等语。是该处田禾。望泽甚殷。倘或迟至闰月。始得透雨。秧田尚可补插否。抑堪改种别项粮食。若各该处、间或成有偏灾。即应照例查办。毋稍讳饰。仍将缺雨各属。曾否得雨普遍情形。迅速奏闻。以慰廑念。又据奏、高家马头一带。复有浅涩。业经筹酌疏治。而通湖引河。亦应一体疏浚。并将惠济等三闸。暂行下板。使湖水全出清口。并力刷沙等语。亦属补偏救弊之一法。而萨载昨日覆奏之摺。未经提及。或因粮船尚未全出运河之故。若此时粮船已全过闸。则暂闭惠济等三闸。以助清水之势。自属有益。著萨载、即速妥办覆奏。至前据鄂宝等奏、江广重船。尚有七百余只未能渡黄。因谕令萨载等上紧疏浚。以利漕船。昨萨载已经奏到。而鄂宝尚未覆奏。著将现在漕船。能否设法挽渡之处。迅即奏闻。此旨著由六百里发往。仍各将应行覆奏之事。迅速由驿覆奏。并谕杨魁知之　　

○丁巳。谕军机大臣曰、杨魁奏、江宁、苏州、一带。自六月上旬得雨后。半月以来。连日晴霁。高阜田地。待雨栽插。农民望泽甚殷。并据常州、镇江、扬州、淮安、各属。亦禀报缺雨。现在设坛祈祷等语。深为廑念。江南六月。正当秧田栽插之时。尤须雨水滋灌。若得雨过迟。于田禾不免有碍。同日据巡漕御史西平奏、济宁等处。于六月二十二日。自申至亥。雷雨大作。入土深厚。阴云浓密。势甚广远。似迤南亦应普遍。而杨魁于二十三日拜发此摺时。尚未奏及得雨。是此次山东大雨。江南竟未均沾。尤为悬注。前因河南、山东、及直隶、各属缺雨日久。大吏等屡祈不应。因谕各督抚、于名山灵泽、有龙潭处。专遣大员前往。虔诚请水。悉皆应祷而得。甘＜雨澍＞霶霈。阖省均得沾足。颇著灵应。江苏各属。自亦必有龙潭。可以请水祈泽。著传谕高晋、杨魁、若此时尚未得透雨。即于各属名山灵泽。专派司道大员。前往虔祈请水。自可望膏＜雨澍＞优沾。期于农田有益。该督抚务即诚心妥办。仍即速行奏闻。至此时黄河南岸淤浅。曾否疏浚稍深。粮船能否陆续挽渡。并著萨载、即据实覆奏。此旨著由六百里发往。仍各将应行覆奏情形。亦即由驿迅奏。并谕鄂宝知之　　

○又谕、九江关监督事务。向来俱派内务府司员管理。是以设有协造二员。帮办窰务。亦由内务府派往。今九江关事务。已令苏凌阿管理。则以道员而兼司关税。所属州县等官。均可差委。似无须并派协造之员。著传谕苏凌阿、酌量情形。如仍须该员等在彼帮办。则自可照旧留用。倘就近之州县等官内。可以拣员兼理。即著将协造二员。一并裁彻。将此谕令苏凌阿、妥协筹酌。据实覆奏。寻奏、州县有刑钱案件。不能长往工所。协造似应存留。报闻　　

○旌表守正捐躯江苏桃源县民王二聘妻彭氏。　　

○戊午。谕军机大臣等、据高晋等覆奏、高家马头一带。挑挖淤浅。及清水未能畅出各情形。深为廑念。高晋等以该处河面宽阔。水势散漫。因筑坝束水。扎筏挑溜。俾其冲出河泓。再加挑浚。固属因势利导之计。然总不若盼得大雨。使清水畅流。方能迅速。此时如已得透雨。自属甚善。若甘＜雨澍＞未能即霈。清水必不能骤通。而粮艘渡河稽阻。于漕务甚有关碍。乃日久株守无策。不可不为变通之计。因思黄河毛城铺、峰山闸、皆与洪泽湖相为委输。若暂令粮船经由洪泽湖而行。或出毛城铺、或出峰山闸、入黄河。可避清黄交汇处之淤浅。自较迅便。但不知粮船过闸入河。是否妥协。可行不可行。朕实不能遥定。高晋、萨载、熟悉河务。知之必真。著速为筹画。如事属可行。即一面办理。一面奏闻。不但于目前有益。且以备将来或有淤阻。亦可为豫防之一法。如不可行。亦即据实奏闻。不得因朕有此谕。稍为迁就之见。著将此旨。由六百里发往。高晋、萨载、即速查明。由驿覆奏。并著将各属曾否得有透雨。及挑浚淤浅各情形。一并覆奏。并谕鄂宝、杨魁、知之。寻高晋等奏、峰山闸、实止丈许。势若建瓴。漕船难于出闸。且径由洪泽湖而行。或出该闸。或出毛城铺。仍走黄河。由陶庄绕至杨家庄。入运北上。计纡程一千四五百里。似不可行。现在高家马头一带。河流渐深。漕船已可挽行。日内得霈甘霖。尾船自能迅渡。得旨、知道了。想迩来亦得优渥雨泽矣　　

○旌表守正捐躯山西榆次县民许吉荣女许氏　　

○是月山东巡抚国泰奏、昌邑县海堤久废。估需银三万五千余两。即可修成。不虑潮患。堤内鹻废地一千三百二十八顷。堤成即可耕种。现在居民已认垦一千二百二十七顷。虽系旱田。实可照水田例。六年升科。其修堤银。先于藩库借发。分年按地徵还。得旨、所办好。知道了　　

○河南巡抚郑大进奏、豫省望雨各属。均于五月下旬。及本月初一、二、初五、六、等日得雨。普遍深透。得旨、览奏稍慰。既得普沾。则及时补种之事。应妥速为之。勿怠勿缓。更不可自满　　

○陕甘总督勒尔谨奏、现在臣衙门。译汉事少。满洲笔帖式一员。请裁。下部知之　　

○甘肃布政使王廷赞奏、通省惟宁夏等五属。夏禾有收。其得雨较迟各府州。已成偏灾。得旨、凡有成灾者。尽心查办。俾穷黎均沾实惠。勉之　　

○署云贵总督云南巡抚裴宗锡奏、据苏尔相禀称、缅匪进贡还人之说。尚在观望。恐有信到关。伊与得鲁蕴熟识。易于交言集事。请仍留职守。俟边事办毕。再回籍省视。得旨、好。如所请留用　　

○又奏、普洱境外磨黑汛、为各路赴普洱总路。应派员弁驻守。其盘查分别赏罚。照潞江等处例。至思茅以外。惟九龙江为锁钥。地有烟瘴。刁士宛、已复土职。责令专司查缉。又倚邦、茶山、一带。商民采贩之所。严饬思茅同知。加意查核。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十九


大清高宗法天隆运至诚先觉体元立极敷文奋武孝慈神圣纯皇帝实录卷之一千六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。夏。闰六月。己未朔。四川总督文绶、成都将军特成额奏、成都军标副将。承办新疆屯防。及边外土司事务。现无衙署办公。请添建。报闻　　

○庚申。谕军机大臣曰、勒尔谨奏、兰州府属金县之滨临黄河旱地。岸高河低。难资引灌。请设水车十五具。引水溉田。计需银三千两。恳借项兴修。分作六年徵还等因一摺。所办未为妥协。甘省山高土厚。水利最宜加意讲求。今既查明什川堡等处。可以成造水车。引河灌溉。实系地方急应兴举之事。至所称动借帑银。令民间按年扣缴。殊属非是。制车引灌利民。自宜官为经理。岂可复以所费。累及闾阎。府县官各有养廉。理应捐办。以尽牧民之责。即或守令力难独办。而总督岁入俸廉丰厚。尤宜捐赀济公。方无忝封疆重寄。乃勒尔谨、既知事属应办。复请借项应用。令民缴还。吝已赀而罔恤民隐。实属见小。若费至数万之事。朕即赏给矣。此项工费银、不过三千两。即著勒尔谨、于养廉内全行捐出。上紧成造。以利民用。不得复令小民扣缴滋累。将此传谕知之。仍著将捐办完竣情形即行覆奏　　

○辛酉。上御勤政殿听政　　

○谕军机大臣等、前因两淮老少盐觔一事。高晋等所定章程。未能妥协。已令军机大臣会同户部、议交该督抚。会同萨载、伊龄阿、就该处实在情形。另行确筹妥议矣。昨因桂林奏、请裁广东老少盐觔名目。惟严禁私盐。以杜弊源。所见颇为近理。已敕部核议。并令查两淮现在情形若何。兹据查称、两淮惟附近场灶之通州等十州县。并无官引。准令贫难小民。背负盐觔。易米度日。毋许过四十斤。例不禁捕。亦不纳课。乾隆元年。经直隶总督李卫奏、老少盐觔。定以年岁。给予腰牌。经部覆准通行。嗣据两淮盐政尹会一等题请。无庸分别年岁给牌。止许贫难老幼残疾。于不销官引地方。负盐四十斤。易米度日。均系现行成例等语。是此项贫难老幼。所负盐觔。止在附近场灶、不行官引地方。售卖便民。原可无庸禁止。第恐愚民贪利。挑负邻境有引州县售卖。即属私盐。而邻近州县奸民。其盐价较官盐为贱。私相售卖。遂致流弊相沿。不能禁戢。若酌令将近场十州县之邻境行引地方。现定盐价。酌减数文。则邻境之民。无利可图。自不复趋之如骛。而邻境居民。计盐价官私相仿。必不敢违禁售私。自亦防杜之一法。第恐商人见小。以减价恐亏成本。未必乐从。不知私盐既禁。则商引自必畅销。零计得价似少。而通计获利定多。又不可不通盘筹画也。但其事是否可行。朕亦难以悬定。著高晋等、会同伊龄阿、悉心熟筹妥议。即行据实奏闻。至贫民挑负。及场灶零剩盐觔。向来多有奸民。隐载车船偷买。转售他处。实为私枭弊薮。如果地方文武、及盐场各官。实力严行查禁。庶可使奸徒敛迹。此尤宜妥定章程者也。此旨著由五百里发往。一并谕令知之。仍著将作何定拟之处。即速行覆奏。　　

○又谕曰、杨魁奏、江宁、扬州、通州、三属。并淮属之山阳、盐城、种秧地亩。久晴缺雨。高阜之区。未能插莳。旱象已成。又苏州、常州、镇江、太仓、各属。近水之处。均已种植。山乡高地。未得赶种。其已种之田。亦望泽甚殷。俱各设坛祈祷。目下节届大暑。即续经得雨。未种之田。止可补种杂粮。现在飞饬行查。如有已成偏灾之处。惟当实力筹办等语。深为廑念。未知此时曾否得雨。未种地亩。赶种杂粮。其中或有已成偏灾者。务须率属确查妥办。勿稍讳饰。至杨魁、于六月二十八日、拜发此摺时。各属尚未得雨。清水自未能加长。刷沙敌黄。江广重船。共七百余只。未能渡河北上。现在挑浚淤浅。既未能迅速见功。而洪湖待雨增流。又难期以时日。徒尔株守河干。殊为非计。且每岁江广重运。俱应于八月二十左右。抵通收兑。回空方可不致贻误。若闰月十五以前。甘膏滂沛。清水畅出涤淤。粮船得以及时挽运。沿途上紧催趱。自可不误抵通之期。即或迟至闰月底、全数渡黄。亦尚可设法趱办。若交七月后。始能挽渡。则各帮抵通太迟。回空之船。必致冻阻稽延。有误明年漕务。所关甚钜。不可不豫为筹画。俾免守滞误时。著传谕高晋、萨载、鄂宝等。就现在情形。悉心筹画。如约计闰月以内。粮船尚不能全数渡黄北上。或令各帮船仍回运河。将所载之米。酌量分贮淮、扬、各属府县仓内。即令各船回空。俾无误开兑期日。其米或酌令分年搭运。亦属通融办理之道。且该省今岁现有偏灾。并可留备赈恤之用。但如此办理。与粮石漕艘。是否两便。旗丁等是否乐从。并著高晋等会同鄂宝、妥为筹办。据实覆奏。豫期于事有济。不得稍涉含糊。此旨著由六百里发往。仍将如何筹办情形。及曾否得雨。清水能否畅出刷淤。迅速仍由六百里驰奏。并谕杨魁知之　　

○又谕、据姚立德奏。自济宁前赴河南。沿途经过东省之金乡、单县、曹县、豫省之商虞、仪考、等属。于六月二十二、至二十七等日。连遇大雨等语。豫省今年五六月以前。缺雨日久。朕心时为廑念。屡经传旨询问。该抚亦节次覆奏。今自前月十九、二十四等日。奏报通省普得透雨以后。各属曾否续又得雨。秋禾是否赶种齐全。其各处庄稼长发情形如何。自应陆续奏报。以慰朕怀。乃至今并未续行奏闻。殊深悬注。著传谕郑大进、即速查明。近日各属。是否续得甘霖。其庄稼是否一律补种。并禾苗长发情形若何。据实由驿覆奏。将此由四百里传谕知之　　

○以洗马梦吉、为詹事。太常寺少卿德明、为太常寺卿
  </div>
  <div class="pagination">
   <a href="清实录乾隆朝实录_page1392.html">
    上一页
   </a>
   <span>
    ...
   </span>
   <a href="清实录乾隆朝实录_page1388.html">
    1388
   </a>
   <a href="清实录乾隆朝实录_page1389.html">
    1389
   </a>
   <a href="清实录乾隆朝实录_page1390.html">
    1390
   </a>
   <a href="清实录乾隆朝实录_page1391.html">
    1391
   </a>
   <a href="清实录乾隆朝实录_page1392.html">
    1392
   </a>
   <span class="current-page">
    1393
   </span>
   <a href="清实录乾隆朝实录_page1394.html">
    1394
   </a>
   <a href="清实录乾隆朝实录_page1395.html">
    1395
   </a>
   <a href="清实录乾隆朝实录_page1396.html">
    1396
   </a>
   <a href="清实录乾隆朝实录_page1397.html">
    1397
   </a>
   <a href="清实录乾隆朝实录_page1398.html">
    1398
   </a>
   <span>
    ...
   </span>
   <a href="清实录乾隆朝实录_page1394.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
