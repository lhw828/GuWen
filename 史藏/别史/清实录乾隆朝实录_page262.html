<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 262 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 262 页/共 1860 页</h1>
    <div class="content">
○前任两江总督宗室德沛奏报、江西赣州府城。于二月三十日。猝被狂风雹雨交作。时值学臣按试。宁都、石城、两邑童生。打伤七十余人。压毙四十余人。经南赣道动关税盈余银。将压毙者。每名给棺殓银四两。打伤者。每名给医药银二两。得旨。览。　　

○江苏巡抚陈大受奏。向来办理水利工程。淮郡有积惯包揽者。名曰。淮夫。查黄运两河。如卷埽钉桩。必须淮夫指点者。准量为收用。至挑河筑埂之工。概用农民。以工代赈。并饬属平粜。俾免米贵之虑。柴草为民间必需。其装柴船只。多恐派差不前。因严饬工员。发价另雇。不用柴船。至发帑做工等事。并派道员周流巡查。务期修筑如式。得旨。所奏俱悉。妥酌为之。　　

○又奏、苏郡米价。至三四月间。恐致高昂。已饬司道、于上年留漕米内。多为截留平粜。至禁米出洋。严查全在近海各口。饬文武员弁。赴口查验。其洋贩食米。准计口按日。分别验放。不使溢额。并饬属于崇明等处。查以印票购买者。均不得多买滋弊。惟贫民一遇价昂。多以禁价遏粜二事为请。复恐禁价。则商贩不前。遏粜、则缓急莫济。均属难行。不便徇民所请。得旨。是。应如是权宜轻重而为之。　　

○又奏、淮、扬、徐、海、成灾州县。交春以后。商贩流通。籴粮尚易。若于赈给米谷内。酌折银两。于民颇便。其匀存米石。并可稍资储备。得旨。所奏俱悉。通融料理。原系汝等职分。岂有止赖官帑官谷。而均匀散给。即为了事耶。　　

○江南河道总督白钟山、漕运总督顾琮、奏。中河运道。一分黄河之水。由竹络坝灌入。一引骆马湖之水。由董家沟灌入。以济漕运。所谓十字河是也。但黄河常久流通。并无节制。而每年运河之水。大小不等。前河臣高斌、奏明。如遇湖水过弱。暂时开坝。引黄水以济漕运。如湖黄水势相平之际。将竹络坝支河。相机堵闭。不令长久通流在案。上年春雨不匀。上源来水本微。骆马湖又蓄水无多。是以设法、于河浅处筑坝。束水济运。惟是运河本无来源。骆马湖蓄水有限。嗣后应请随时酌量。如遇中河水弱。黄河水大之时。仍照高斌原奏。将十字河坝。暂时开放。于水势相平之际。即行堵闭。于运道工程。两有裨益。得旨。所奏俱悉。　　

○白钟山又奏、石林工程。系大溜顶冲。而新筑埽坝。形势兜湾。尤为险要。且埽工不甚宽厚。埽内又刷成极大深塘。埽外河水。高于埽内塘水、八尺有余。一遇伏秋大汛。深为可虑。必得浇筑里戗。以为埽坝内靠。庶可著实坚固。臣已面谕道厅。速行办理。得旨。朕正为此廑念。所见甚是。　　

○两淮盐政准泰奏。淮、泰、两属场灶。去秋被水。今春又两雪连绵。不能煎晒。上年成灾者。穷丁给赈已毕。即不成灾者。亦资本耗尽。虽官仓平粜。无以籴食。请照乾隆三年场灶借给麦价之例。查明实在贫灶穷丁。于存备运库商人捐赈银内。先拨一万六千四百两。酌量借给。以资接济。俟秋成扣收盐价归款。得旨。知道了。　　

○江西学政金德瑛奏、臣岁试按临赣州。于二月三十日。合考宁都、石城、二县文童。猝被风灾。吹倒考棚二十余间。非旬日可以修竣。赣郡十二县文武童生。共一万七千余人。孤寒贫乏。守候已久。势难令其散回。查知府官廨。尚属宽敞。因酌量划分署西一所。并让出大堂二堂。以为考试阅文之所。臣即权移府署办理。得旨。是。应如此者。　　

○闽浙总督那苏图、调任福建巡抚刘于义奏。三月初四日。据古田县、访获奸匪黄天瑞、黄元贵、陈文、郑简、罗惠能、等。各有绫符戳印。语涉悖逆。现在臣等审明具奏。将为首者。当众予诛。俾咸知警惕。其被惑自首者。照例减等发落。得旨。览。应如是办理。被惑自首者固应宽。而亦不可失于纵。此等惟应尽法处之。不可姑息。庶可惩一警百耳。　　

○那苏图又奏。查禁台地偷运偷渡。不专在台地之对岸。尤在台地之各口。臣饬属防范。惟自台返棹船只。查非捏报遭风。量给食米。并寄庄佃租。运回漳泉者。均报官给照。准其出口。其余商贾贩运。及捏报遭风各船。一概禁止。各口小船。编号约束。止令照旧往来支海。以抵郡为率。如有偷越大洋。将守汛员弁重惩。仍严饬文武协力查禁。得旨。知道了。应时刻留心者。　　

○浙江巡抚常安奏报、海塘之华岳庙。至马牧港一带。涨有新沙。东西计长四千二百八十丈。南北约宽九百余丈。足为石塘保护。士民无不欢忭。得旨。欣慰览之。摺内又称、臣庆幸之中。益用小心。仍谕在事各员。倍常防范。得旨。朕所喜者此耳。若谓涨沙可恃。则二年三年间。不曾涨沙乎。　　

○调任湖北巡抚范璨奏。上年九月。具奏襄阳郡城。有不法奸徒。捏造李梅等姓名。妄写悖逆伪示。当即饬属严缉。今闻郧阳府属。房县地方。有一道士。招集多人。襄阳人亦有入其党者。且上年襄城。检获伪示之时。该犯亦在襄郡。臣查奸徒诱惑。羽党必多。现饬该地文武严密访查。并差臣标弁兵。协力办理。俟访明获犯。当再据实奏闻。得旨。此等事。断不宜存姑息了事之见也。　　

○又奏。上年安荆一带水灾。各属买籴过多。粮价未平。其有仓贮可济者。毋庸酌拨。至仓贮无多。与虽有贮积。而地属灾祲之后。必须多为筹备。当将自川买回米石。酌量分拨。俾敷春粜之用。正月后积雪经旬。穷民无可佣趁。令地方有司。将社仓谷麦。分别借给。其社仓不敷之所。则酌借常平仓谷。至汉阳之汉口、与荆州之沙市、二巨镇。本境外来之人。聚集甚众。经两淮商人、及本地绅士。好善乐输。并令地方官。代为经理。均各得所。得旨。所奏俱悉。　　

○四川副都统永宁奏。兵丁甲面。旧坏应修。惟川省向无绣匠。甲面多用素色。不足壮观。请于八旗官兵内。选派干练官一员。领催、马甲、八名。赴江宁采办绣花甲面。一律修整。其需费、即于滋生项内息银。并牧场地粮粜价内动用。得旨。著照所请办理。此滋生银两。免令兵丁补还。　　

○四川巡抚硕色、提督郑文焕、奏报。黎雅营之富林汛。为清溪县地。于本年二月十二日。有夷人三百余名。各持器械。蜂拥而来。经该营游击李继经。带兵赶退。据被获贼蛮供。系大渡河南曲曲鸟夷人。过河劫杀。官兵追及。旋即闻风奔散。居民俱各安堵。臣等复恐潜来滋扰。并有无河北夷人。串通勾结。现饬该管文武。调集各蛮头目。逐加研讯。并相度该处形势。应作何添兵设汛。稽查弹压之处。俟查覆另奏。得旨。知道了。此等事。不可以姑息处之。亦不可滥及无辜。须料理妥协。方免贻日后之患也。　　

○广西巡抚杨锡绂奏。各属米谷。间有价贵之处。然杂粮可望丰收。民间亦多自设乡禁。不令米谷出外。臣饬属于梧州江口。查有零星小贩。听其流通。多者酌行抽买。以实仓储。西省既有撙节。而东省仍藉流通。得旨。虽云如此。然汝但顾本省。而东省之受累。已不小矣。可再酌量情形。弛禁为是。又奏、各营兵丁。连年借项。现在陆续坐扣。颇觉艰难。而不通水次各营。每米一石。向例折银八钱。偶值价贵。亦购买不敷。今已札商署督臣庆复、于青黄不接之时。令通省各营。均借支一月粮米。秋成后、分月扣还得旨。览。　　

○又奏。安南进贡陪臣阮翘等。行经浔州。闻管理税厂之知府刘暐潭。于例看随从船只之外。并看陪臣船只。办理甚属固执。俟查确后。酌办奏闻。得旨。此岂失于固执。并失柔远之道。可参处。以为后来戒。　　

○又奏。粤、楚、滇、黔、地处边荒。苗猺土獞。种类错处。自雍正八年。广东逆匪李梅、逃匿西省之后。每有挖窖取银之说。造说愈妄。结夥愈多。即湖南、滇、黔、在在有之。应请密敕粤、楚、滇、黔、数省文武大吏。严饬地方官员。将挖窖妖言一事。留心严察。共相整饬。久之或可望此风渐息。得旨。所奏是。知道了。　　

○又奏报、泗城府属之西林县。访有王姓岑姓二人。与李梅案内之李捷三、廖士美。年貌相似。由西林而过滇省之土富州。随饬属前往追缉。旋据西隆州报。贵州永丰州。拏获妖言惑众之黄三、岑显亮、等犯。供有西隆州夥党。旋于西隆获王文甲、王文魁、二犯。讯与李梅案合。或李捷三等。易名藏匿。正可从此跟究。当即饬属赴西隆地方。上紧办理查拏。俟缉获后。再行奏闻。得旨。上紧妥办。不可使奸匪漏网。并不可有并案完结之意。审有确实。即速行奏闻。　　

○贵州总督兼管巡抚张广泗、贵州提督韩勋、奏。黎平府属之清水河、乌孟江猺箐内。并该府冲隘地方。缉获粤西归随寨逆苗姚奉明、龙老元。二犯。讯有窝藏黔省逆苗石金元情事。现饬司审拟另题。至此外黔省各苗。俱极安静守法。仍饬属加意防范。务期奸匪绝迹。民苗安堵。得旨。此等妖言惑众之事。难保其必无。但能有则发觉。发觉则缉获。斯边隅保无事矣。若存无事之念。一切置之不理。将来酿害。可胜言哉。　　

○贵州安笼镇总兵宋爱奏。永丰州地方。缉获李梅案内逆匪黄三、韦阿三、罗阿韦、罗龙、四名。搜出悖逆符纸。并续获之王祖先等。即讯供咨报督提二臣查核。复将供出未获各犯。于本省上紧严缉。其在滇、粤、各省者。亦即飞咨各督抚提镇。转饬查拏。得旨。所奏俱悉。断不可存此疆彼界之心。一切查拏。惟应上紧。以靖根株。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十七


大清高宗法天隆运至诚先觉体元立极敷文奋武孝慈神圣纯皇帝实录卷之一百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。夏四月。甲申朔。享太庙。遣諴亲王允秘恭代行礼。　　

○上诣畅春园、问皇太后安。　　

○谕王大臣等。太皇太妃溘然薨逝。太妃将朕自幼抚养。前亦曾顾复皇考。今因薨逝。朕心不胜悲伤。但太妃系皇贵妃。国家典礼。不便加上谥号。朕躬意欲持服。以稍展哀敬之心。其应行与否。著现在此处之王大臣等即行议奏。庄亲王允禄等议、太皇太妃薨逝。奉特旨辍朝十日。又命相度地方。另建园寝。皆有加于皇贵妃定制。已足以昭皇上追慕之诚。而妥太皇太妃之灵矣。祈免持服。得旨。王大臣所奏已悉。朕欲尽心之处。仍当请旨于皇太后。　　

○训饬九卿勤事。谕、国家政务。俱资九卿办理。朕之诰诫训勉。亦不啻再三。乃就近日观之。虽未显有废弛之实迹。而诸臣情形。宽缓因循之意多。而恪共振作之意少。此则速宜省改者。凡人之心。习勤甚难。而习怠甚易。今日所办之事。减少于昨日。则明日之事。又将减少于今日。狃于便安。耽于逸乐。久之习为固然。精神不能复振矣。此等习气。朕亦无督课之法。即位之初。曾令其轮班奏事。而诸臣所奏。不过摭拾细故。苟且塞责。无裨益于政治。仍蹈袭乎虚文。朕无所取。惟在诸臣各矢荩诚。视国事如家事。毋涉因循。毋稍瞻顾。殚心竭虑。以效赞襄。副朕之期望。古人所谓夙夜匪懈者。盖志气奋兴。表里一致。无一息之或惰。不仅奔走趋承之谓也。朕愿九卿共勉之。　　

○训饬督抚各官奏事。谕、近来各省督抚奏事。较前甚少。而此三日内。竟无一奏摺。实数年以来之所未有。岂地方果无可陈奏之事耶。抑督抚渐趋于宽缓之习。有事而不奏耶。夫政简刑清。自古以为上理。然必治行廉平。风移俗美。而后可收政简刑清之实效。若徒骛乎其名。则不过习于苟安。身自暇逸。久之而事皆废弛。百弊丛生。其害非浅鲜矣。即如督抚摺奏属员贤否一事。原欲其常为留心。随时访察。陈奏朕前。以备简用。乃督抚等多有于奉旨之后。陈奏一次。虚应故事。后遂置之不办者。夫一省之中。二三年之久。属员更换者不少。岂不当秉公甄别。将才守可称者。举以奏闻耶。嗣后各省督抚奏举属员。著定以三年一次举行。又见督抚所奏。皆系藩臬道府等官。此等大员。朕皆知之。或较该督抚更为明晰。若即以此塞责。岂朕造就人材之意。况今日之道府。即将来之藩臬。今日之州县。即将来之道府。若督抚不将州县等官治迹。据实上闻。朕何由知悉而量材器使耶。即武职总兵副参等官。亦所以储干城之选。各督抚均应留心。至于藩臬。在雍正年间。原不时奏事。而比来亦觉寥寥。学政亦有奏事之责。今竟有莅任三年。未奏一事者。夫有意搜寻以滋纷扰。固非政体。而应奏不奏。缄默因循。朕何以收明目达聪之益。可传谕各省督抚等。其各振作惕励。悉朕意焉。　　

○凉州总兵王廷极奏。安西新添兵一千三百名。又补实亲丁公费名粮七百五十六名。兵部原议。令于现在驻防甘、凉、肃、兵内酌留。其不足之数。就近派拨。安西所添之兵。即于肃州拨往。靖逆等处所添之兵。即于甘州拨往。甘、肃、两处拨出之缺。就近于凉州未裁新兵内。如数拨补等语。查凉属未裁新兵内。现在遵拨甘州马步兵四百九十七名。肃州马兵一百九十三名。尚有不敷拨甘、肃、马步兵一千一百四十八名。各就近募补。下部知之。　　

○以兵部侍郎纪山、为镶蓝旗满洲都统。裕亲王广禄管理镶黄旗汉军都统事务。　　

○免安徽寿州、宿州、凤阳、临淮、怀远、定远、虹县、灵璧、凤台、阜阳、颍上、霍邱、亳州、蒙城、太和、泗州、盱眙、天长、五河、怀宁、桐城、宿松、望江、贵池、东流、六安、滁州、来安、等二十八州县。凤阳、凤中、长淮、宿州、泗州、安丰、六卫。本年水灾额赋有差。　　

○乙酉。上诣畅春园、问皇太后安。　　

○诣寿祺皇贵太妃金棺前奠酒。　　

○丙戌。上诣畅春园、问皇太后安。　　

○丁亥。大学士等议准、前任两江总督宗室德沛、调任安徽巡抚喀尔吉善、江苏巡抚陈大受疏陈。两江水利河工。河旁民田房屋挑废者。酌给价值耔种工本。并豁除粮额各条款。一、河道挑压地内。应输钱粮。令该处办公之员丈估。有粮之地。将业户姓名丈尺亩数。并田地之上下。编号记册。工竣日、地方官覆加勘丈。开明粮则题豁。一、淮、扬、徐、海、凤、颍、泗、等府州属。兴修水利。民间房舍。如有拆毁。工员就近确勘。准给修费。豁除粮额。一、江省积歉之区。应将未种菜麦之地、借过耔种者。祇须豁粮。不给工本。已种者按亩免偿。如系业户自办耔种。查明照例给领工本银两。每亩酌给八分。一、河防如遇民间坟墓。不得挖废。至无粮官地或有欺隐偷种者。虽有麦苗。亦不给耔种。并不得混冒豁除。得旨。依议速行。　　

○闽浙总督那苏图、福建巡抚刘于义奏。台属常年买谷。每石四钱。从前谷贱。足敷购买。近年谷价运费。约需五六钱不等。请酌增价。奉部驳与定例不符。但谷价委系增长。仍请在泉、漳、等府盈余项下。每石加银五分。岁丰不以为例。得旨。著照所请行。该部知道。又谕、著户部存记。俟二三年后请旨。　　

○赈江南凤阳、淮安、颍、泗、徐、海、六府州属。乾隆七年水灾饥民。　　

○戊子。大学士等议奏。督抚身任地方。向来笞杖等轻罪减省之处。原可自行酌办。请嗣后凡遇地方雨少时。应清理庶狱者。除徒流等罪外。其各案内牵连待质。及笞杖内情有可原者。一面量减。一面奏闻。得旨。依议速行。　　

○己丑。谕、江南淮、徐、扬、凤、颍、泗、等处。上年水灾甚重。米价高昂。朕念各处营汛兵丁。食用艰难。准在司库内借支一季饷银。于今年分作四季扣还。今朕闻得各处被灾之余。春间粮价渐增无减。目下又值青黄不接之际。兵丁不无窘乏。若再扣还借项。则食用更苦不支。朕心深为轸念。著将前借一季饷银。缓至本年秋成后。于散给冬饷时扣起。匀作四季扣除还项。以纾兵力。该部即遵谕行。　　

○大学士等议准、左都御史杭奕禄、理藩院侍郎觉罗勒尔森、署直隶总督史贻直、等奏。查彻直属各州县庄头。私行典卖当差官地事宜。一、分别应追全价。酌给半价之处。照雍正十三年查彻园头牲丁地亩之例办理。一、白契典卖官地。淮自雍正十三年分别前后。酌给半价。其应彻地内。已种秋麦者。毋庸议给工本。俟秋收后。退交庄头管业。一、庄头名下。应追全价半价。不能当时交还。将其养家余地。及自置田地。或将彻回地亩内。酌量拨出。议定租数。令民人承种。限年以租抵偿。至应追全价。著落用印官。及庄头各半之处。已属有著。应准恩免。一、清查后。倘有故智复萌者。事发、照盗买盗卖之例治罪。地方官徇隐。及漫无觉察者。议处。从之。　　

○兵部议准、原任江南总督宗室德沛疏称。泰兴县境内。添建营署。拨兵防守。将凌家桥汛外委一员。移驻包家桥汛。其黄桥汛。再添兵二十四名。并委把总一员。驻劄防守。季家市。乃如皋、靖江、交界。添设大汛。派兵十名。并建营署九十六间。从之。　　

○以原任内阁学士刘藻为宗人府府丞。　　

○以詹事敷文、充日讲起居注官。　　

○命内阁学士开泰、仍提督江苏学政。　　

○起革任詹事鄂容安、为国子监祭酒。　　

○以浙江瑞安营副将胡贵、为江南苏松镇总兵。　　

○庚寅。总理行营事务和硕庄亲王允禄等议准、奉天将军额尔图奏称。皇上恭谒陵寝。由口外进克尔素边门。道经围场边界。自营河以至长山岭。应修道路桥梁。皆不用民夫。除臣等自率所属旗下官员兵丁平垫搭造外。所需薪炭。并令兵丁于有木之处伐取。仍令盛京工部事领屯丁烧造运至尖宿顿次备用。如经过地方乏水。必须掘井备汲。在围场则专派兵丁。在边界则旗民共役。自英莪边门至盛京。应用薪炭。令盛京工部屯丁专办。自盛京至山海关之红墙。应用薪炭。则令地方官率领旗民共办。自长山岭下至英莪边门桥道。令该处兵丁及台夫修搭。自英莪边门至永陵。自永陵至抚顺迤东之二道房桥道。令盛京工部就近率领旗丁修搭。至边内无木可伐。应动项采买备用。照例报销。自抚顺迤西至山海关之红墙桥道。令旗员会同地方官。率领旗民修搭。所需木料。除选用旧料外。不足者亦动项采买。又原任府尹吴应枚奏准、广宁所属胡家窝棚起。至奉天城止。所有道路桥梁。业经委员估修妥备。毋庸另动帑项。其巨流等河。所需浮桥船并渡船。共四十只。应派员估用州县钱粮兴修。其应备米石草料等项。均令盛京户部筹办。按站豫备。并通谕沿途商民。均立街市货卖。不致有误。得旨。依议。但旗民等修路豫备。朕心深为轸念。应如何施恩之处。届期具奏。　　

</div>
    <div class="pagination">
<a href="清实录乾隆朝实录_page261.html">上一页</a><span>...</span><a href="清实录乾隆朝实录_page257.html">257</a><a href="清实录乾隆朝实录_page258.html">258</a><a href="清实录乾隆朝实录_page259.html">259</a><a href="清实录乾隆朝实录_page260.html">260</a><a href="清实录乾隆朝实录_page261.html">261</a><span class="current-page">262</span><a href="清实录乾隆朝实录_page263.html">263</a><a href="清实录乾隆朝实录_page264.html">264</a><a href="清实录乾隆朝实录_page265.html">265</a><a href="清实录乾隆朝实录_page266.html">266</a><a href="清实录乾隆朝实录_page267.html">267</a><span>...</span><a href="清实录乾隆朝实录_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
