<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 85 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 85 页/共 505 页
  </h1>
  <div class="content">
   ○又谕、据文煜奏、冠县降众张锡珠等沿途滋事。因官兵追剿。由广宗逃回邱县一带。现分饬堵御等语。此股匪徒。据称系由钜鹿威县追剿。窜入广宗东董里一带。往来窜逸。现又逃回山东邱县之乾集村。该处与直境之威县南宫曲周平乡等处接壤。尤应严防北窜。现在直东骑马贼匪。并未翦除净尽。若不将此股匪徒。赶紧剿灭。万一北窜。致令与马贼句结。该督等又将何以措手。遮克敦布现已飞饬北路各该地方官。先期防范。仍著迅拨兵勇。驰赴威县邱县一带。会合各路兵勇剿击。文煜于春闲即操演精兵五百名。此时已成劲旅。即著选派得力员弁。管带此项官兵。驰往该处。会合遮克敦布派出兵勇。迎头截击。其大名镇道及接壤之天津正定各镇汛所属附近地面。均著文煜饬令该地方官。严密堵御。不准稍有松懈。并著崇厚选派兵弁。会同协力堵御。务将此股悉数歼除。毋得任令匪徒飘忽纷窜。致干重咎。将此由四百里各谕令知之。　　

○又谕、左宗棠、李鸿章奏、中外官军。攻克上虞县城一摺。并李鸿章奏、遵查曾秉忠等参款。催调常胜军前进。左宗棠奏、官军偪攻龙游汤溪等城。及给发勒伯勒东劄付。并请将张景渠暂缓拏问。派兵驻防歙休地方各摺片。已明降谕旨。将克复上虞情形宣示矣。惟据法国哥士耆函致总理各国事务衙门。言及克复该城。系先在城外蹋毁贼营。夺桥焚卡。中国官兵。以少胜多颇称得力。惟轰城竟日。而城中绝无动静。遣人往视。始知贼已宵遁等语。与此次所奏官兵奋勇登城。贼由西南逃窜。情形不符。与外国人共事。全在孚以诚信。若稍有粉饰。即为所笑。史致谔等禀报军情。沾染军营恶习。必须严加训饬。庶可力挽颓风。并饬令嗣后务须据实详报。不得一字虚假。以杜外国口实。张景渠前次弃城而逃。并有侵帑情事。此时岂得遽请暂缓拏问。准令留营。仍著李鸿章、左宗棠、查明该革员随同克复各城。是否认真出力。及从前甯波失守情形。据实具奏。江南大股逆匪。会合九洑州踞匪。出窜江北。屯扎于江浦浦口一带。其势甚张。现在白齐文已由甯波带勇回至松江。即著李鸿章催令赶紧调齐人数。兼程进发。迅速入江。如能将九洑洲等克复。不独江浦之贼。不剿自退。即长江亦可疏通。于大局甚有裨益。勒伯勒东业经左宗棠发给劄凭。令其统率一军。惟以洋人教兵领队。流弊极多。朝廷早已虑及。是以前此有准减不准增之谕。左宗棠所陈各情。与朝廷之意吻合。想该抚等必能遵旨妥办也。曾秉忠一军。既已渐知儆畏。并无纵兵通贼情事。著准其暂留沪防。协同黄翼升实力防剿。至沪上厘捐事务。经李鸿章派令王大经等认真整顿。每月所入。可得二十余万两。各军赖以接济。具见该抚办事实心。综核精当。仍著随时厘剔。务令税务日见其增。庶于饷糈有裨。金鸿保既知刻厉自新。即照该抚所请。暂留厘局。仍著留心查察。如有贪婪确据。即予严参。龙游汤溪等城。攻剿叠获大捷。而贼垒尚坚。每战必伤精锐。左宗棠拟一面断其接济。一面调取大炮。购觅炸弹。轰攻城垒。所筹甚是。即著设法购买。运往应用。以制贼死命。汤溪地道。是否赶办完竣。如能迅下两城。则金华兰溪。一水可达。方有进兵之路。此时上虞既复。嵊县新昌亦相继而下。浙东大有转机。著左宗棠饬令史致谔等会合中外各军。迅速进兵。规复金华绍兴各郡县。以牵贼势。该抚谋略素优。于进止一切机宜。必能调度合宜也。徽防关击紧要。王文瑞驻守草市一军。及王沐驻防遂安一军。仍当严饬该员等实力扼守。随时策应。以为该抚后路声援。将此由六百里各谕令知之。　　

○又谕、胜保奏、督兵剿办王阁村回匪。连日获胜。并咸阳接仗情形。及请饬多隆阿分剿回匪各摺片。据称同属回匪。凶悍善斗。现在连次进剿。毙贼二千余名。该逆始窜过洛河。胜保拟催调黄得魁等所部。进捣王阁村老巢。自应如此办理。著即相机进剿。节节前进。毋稍迁延。该大臣等既亲赴前敌。攻剿万紧。自未便遽回潼关。熙麟尚未赴任。准其暂留坐镇。泾阳之围已松。而凤翔正值危急。雷正绾所部。兵力甚单。胜保务当兼顾。所称新募四营。现在训练已否可用并著察看酌调。以资攻剿。多隆阿分剿陕回。本系夏闲所降谕旨。因值荆子关发逆分窜。该将军追剿回豫。此时多隆阿尚未入关。俟该将军抵陕后。再行酌量。候旨遵行。另片奏、饷需支绌。请于山西协饷十万两内。截拨五万两。解交该大臣军营等语。所奏亦系实在情形。著瑛棨于山西解到后。即随时分拨一半。解交胜保军营。以资接济。其另片所奏。请留萧宗干在营差遣。该员系黔省知州。迹近规避。与新定章程不符。惟陕省差委需人。著准其暂留交穆腾阿差遣。将此由六百里各谕令知之。　　

○又谕、胜保奏、汉南官兵。剿贼获捷。及分兵防范川匪等语。蓝逆占踞洋县日久。经毛震寿饬令易偑绅与罗亨奎等掩击获胜。蓝逆几致成捦。现复死踞不出。曹逆一股。窜至石泉之铜车坝滋扰。郭逆残匪。又由徽县西走横川。是汉南逆匪。凶焰未衰。徽县迤西。即近甘省。尤虑句结为患。前因风闻毛震寿所带川勇。甚不得力。曾谕骆秉章确查酌办。是陕南现在兵力。不尽可恃。胜保驻军同州一带。尚觉贼众兵单。不敷分布。且相距较远。尤有鞭长莫及之势。川省军务。渐次肃清著即迅派得力将弁。统带劲旅。与易佩绅等合力兜剿。将徽县一带窜匪。悉数歼除。洋县城池。迅图攻拔。务期陕南地方。早日廓清。毋得稍存畛域。致令曹蓝二逆。及郭刀刀等股匪。蔓延陕甘边境。日久为患。已革知县罗亨奎、因有擅杀同官之案。曾经谕令该督提省严讯。现尚未据覆奏。何以胜保此次奏称罗亨奎在陕南带兵剿贼。是否该革令尚未提解到省。抑其中别有情节。并著查明据实迅速具奏。将此由六百里谕令知之。　　

○钦差大臣胜保奏、遵查西安贼匪攻扑东关之际。阎丕敏正在本营与贼相持。未遑兼顾。尚无畏葸情事。报闻。　　

○添设黑龙江呼兰理事同知巡检各一员。从将军特普钦请也。　　

○以直隶大名守城出力。追赠故道员刘煦按察使衔。赏都司张化龙等花翎。知县龚怀等蓝翎。余升叙开复有差。　　

○以贪劣不职。浙江署知县綦思本、黄宗贵、苏金策、革职汛办。　　

○以克复浙江上虞县城。英国税务司日意格得旨嘉奖。予阵亡县丞查廷桢祭葬世职加等。　　

○免浙江本年例贡果品。　　

○缓徵直隶武清、蓟、东安、束鹿、安、青、静海、沧、南皮、盐山、晋、永年、邯郸、肥乡、广平、鸡泽、磁、元城、大名、南乐、清丰、丰润、玉田、衡水、深、武强、饶阳、任邱、钜鹿、成安、柏乡、甯晋、三十二州县歉收村庄新旧额赋租课暨民借仓谷有差。　　



大清穆宗继天开运受中居正保大定功圣智诚孝信敏恭宽毅皇帝实录卷之四十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十六次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十一月。己未。谕议政王军机大臣等、前据张之万奏、请变通河南折漕。以裕仓储。当经交户部速议具奏。兹据该部奏称、张之万所陈折漕银数。与河南历年办理成案。加增一倍有余。于仓储军需及本省办公经费。均有裨益。应照所请办理。惟本年漕折。据称可解部银三十五六万两。请饬督属赶紧徵办等语。河南应徵正耗额漕蓟粮。共计三十余万石。前据郑元善奏称、本年秋收。核计通省。仅止五分有余。显系轻信州县。豫图迁延。该署抚于抵豫后。即能将历年漕弊。不避嫌怨。据事直陈。自必确有把握。现在库款支绌情形。张之万甫由京外任。自能深悉。著即照户部所议。暂率各属赶紧徵解。务于年内埽数解清。毋任各州县藉词延宕。嗣后该署抚遇有关涉国计民生。务宜随时体察情形。实心实力。勿倦推行。将此由四百里谕令知之。　　

○以记名总兵官易开俊为安徽寿春镇总兵官。　　

○命贝勒载治带领侍卫十员。往奠故予告大学士彭蕴章茶酒。予祭葬。谥文敬。　　

○庚申。谕内阁、崇纶、董恂奏、宝泉局东厂被窃。贼匪拒捕。刃伤大使。现将该匪拏解刑部审办一摺。宝泉局炉作匠役。胆敢夤夜进作伦铜。经该厂大使亲往查拏。仍敢持刀拒捕。致该大使与家人均受重伤。实属不法已极。若不尽法惩治。何以戢凶暴而儆效尤。李文辉、苏瑞、贾喜即贾瀚、著刑部严行审讯。从重定拟具奏。东厂存铜。有无遗失亏短。著崇纶等查明办理。　　

○谕议政王军机大臣等、冯子材、魁玉奏、镇防近日军情。并上游探报情形一摺。汤冈肃清之后。逆党遁回句容等处。于附近村庄掳粮。运送金陵老巢。复于句容六里店亭子地方。分党肆掠。扰及高资炭渚等处。经冯子材等饬派总兵陶茂森、副将关松志等军。奋击掩杀。余贼遁回亭子。逆踪飘忽。狡计四出。冯子材等于镇防战守。尚能尽力妥办。仍应严密备御。督令镇防官兵。相机剿击。毋以逆氛少挫。稍涉大意。其炭渚高资等处。不得任贼筑垒分屯。窥伺江防。致驱除又形棘手。金陵各营解围。伪忠逆等大股。计索鼠窜。难保不去而复来。冯子材所奏摉获忠逆伪文。徵索苏杭银米。先窜皖省一带。后解金陵之围等语。曾国荃等谅已豫为之备。不至疏虞。其所称伪忠侍对纳诸逆党数万。由九洑洲北渡。浦口一带。已有贼营屯扎。势颇鸱张。著曾国藩等仍遵前旨。饬令李世忠所部实力堵剿。都兴阿等于分防水陆各军。及通泰各处隘口。督饬在事各员。并力严防。江浦浦口。情形危急。即派拨劲兵前往援应。以免疏虞。至北渡逆党。谋窜皖北庐州和州及江浦六合。以犯上游。计将牵掣金陵大营官军。得以乘虚复扑。谅曾国藩成算在胸。必能豫为部勒。有备无患。使贼狡计无所可施也。吴煦已抵镇营。仍著饬令督率常胜军与江面师船。速即攻取九洑七里等洲。并著都兴阿、冯子材等、于南北两岸。联络策应。妥筹办理。俾速奏功。实深殷盼。将此由六百里各谕令知之。　　

○督办镇江军务冯子材奏、总兵官文龙德、呈请归宗复姓为张文德。允之。　　

○以江南徐州军营出力。予同知黄琦等升叙有差。　　

○辛酉。圣祖仁皇帝忌辰。遣官祭景陵。　　

○谕内阁、前因都察院奏、盛京兵部解任侍郎讷尔济、遣抱告以案悬四年有余未结。赴该衙门呈控。降旨令玉明、和润、迅速定拟具奏。迄今又及半年。仍未据该将军等奏结。此案经讷尔济呈诉承审官结案。故意迟延。并牵涉现任侍郎。有沿用陋规情弊。亟应彻底根究。以期水落石出。著玉明、和润、懔遵前旨。将此案秉公研讯确情。按律定拟。迅速具奏。毋再玩延。致干咎戾。　　

○又谕、兵部奏、请饬各省督抚及各路领兵大臣。按期具报兵勇数目一摺。各省兵额。例于年终题报到部。岂得藉词军务未平。延不造报。任令提镇协营。互相徇隐。现据该部奏称、除湖北四川两省。依限题到外。其余各省。均未依限造报。实属疲玩已极。嗣后各省督抚。务须痛除积习。将存营出师各兵数。核实稽察。按限造报。傥再任意迟逾。即日该部奏参。将该督抚及各营员从严议处。以儆玩泄。其各路军营徵调兵勇。及添裁数目。粮台文案。既有册载可稽。何难随时报部备查。嗣后各路统兵大臣。著于此次奉旨之日起。限三个月内。将现存兵勇名数。并管带员名。征防处所。一并分晰报部。此后随时有无增减。均著按限三个月咨报一次。如敢视为具文。延玩不报。即著该部查明严参。请旨办理。以杜浮销而除隔阂。并著各省督抚及各路统兵大臣。另备详细册籍一分。按限送报军机处。以备查核。毋许藉词稽延。　　

○又谕、詹事府左中允钱宝廉奏。请饬各大臣督抚。不得将降革获罪之员。率行请留请调等语。朝廷赏罚。一秉大公。凡系降革获罪人员。必其咎有应得。始予罢斥。近来缘事久经黜退之员。往往谋入军营。希图奏留奏调。为将来开复起用地步。虽其中不尽无可用之人。而庸劣各员。汇缘巧借者居多。一经留调。始则谋据要差。继则滥竽荐牍。甚至把持要挟。无所不为。其实在出力人员。转因之壅蔽挤排。末由自效。何以明惩劝而肃官常。嗣后各路统兵大臣暨各直省督抚。务当破除情面。认真厘剔。凡降革获罪之员。必其人实有才能超卓。人地相需者。始准胪陈事迹。专摺奏请。仍由该部将该员带领引见。候旨遵行。不准仅以差委需员。摭拾虚词。率行请留请调。以儆徇滥而杜诡随。　　

○又谕、前因前任给事中林之望、先后奏参涿州知州邓锡恩贪婪扰害。贿买保呈各情。当经谕令顺天府将邓锡恩暂存革职。递呈之候选县丞万嵩龄等、一并暂革职衔讯办。兹据万青藜、林寿图奏、提集全案人证。逐加研诘。查邓锡恩由州判保升知州。并未撤参。尚无展转营谋开复情事。其逐案得赃。吸食洋药。按亩摊派钱文。查验并无确据。原奏该员被参后。派役下乡备席。邀人公保一节。查系州民赵玉、起意邀约绅民。写就公禀。来京呈递。并未与邓锡恩见面。实无书役设席。邀往具保等语。惟该州甫经撤任卸事。尚未出署。于绅民联名具呈违例妄保之事。虽非贿买。何以不能先事阻止。亦有不合。邓锡恩著开复革职处分。仍交部严加议处。候选县丞万嵩龄、理问衔周应鲜、候选训导解开兰、捐职州同丁维均、仅止听从。并无纠邀情事。万嵩龄、周应鲜、解开兰、均著开复暂革职衔。丁维均著免其斥革。所得杖罪。照律收赎。　　

○又谕、给事中徵麟奏、请严定盗案起赃章程一摺。各该衙门缉捕贼盗。原以保卫地方。若如该给事中所奏。兵役人等。随贼供指。恣章牵连。贪婪差役。难保不藉为索诈之端。其中句串撞骗。流弊不少。若不严行禁止。何以儆刁风而安良善。著步军统领衙门顺天府五城严饬官役人等。嗣后遇有拏获盗案。除同谋及窝赃。照例查拏。即行呈送该管衙门审办外。其仅止买赃。不知窃盗情事之铺户人等。即由各该衙门派押对赃属实。令其如数交出。即予省释。如再有带领多贼。各处诬指良民。及冒差撞骗等情。即将该役照诈赃例从重治罪。至商民人等开设各铺。于当物易银等事。亦宜加意小心。傥有希图贱价。明知贼赃故买者。一经发觉。即行照窝赃例治罪。并著该该衙门一体出示明白晓谕。　　

○又谕、御史佛尔国春奏、州县衙役。包庇贼匪。请宽免失察处分。并禁率提原拏弁兵对质等语。前因吏部议覆宽减州县缉捕处分章程。业经降旨将捕役窝盗一节。如经该管官自行查出。即将失察处分。概行宽免。各该州县等既无所用其回护。于破获盗案。如审有衙役包庇情事。自当据实申明该管上司。严行惩办。以杜盗源。惟缉捕贼匪。全在兵役互相摉拏。实力盘诘。而贼情狡谲。往往将原拏兵役。捏词诬陷。任意株连。承审官听贼一面之词。辄将原拏弁兵。提案对质。牵连拖累。受害滋深。以致兵役视捕盗为畏途。并不实力协缉。无怪盗风日炽。劫案繁兴。嗣后各直省将军督抚府尹等于所属地方。务当饬令该管文武明白晓示。如遇有抢劫盗匪。准兵役及居民行旅等格杀勿论。其拏获者。立即讯明正法。不准其任意妄供。牵连原拏之人。致滋拖累。并著内外问刑各衙门于移交贼犯。破除锢习。认真审办。不准轻听贼犯一面诬扳之词。将原拏兵役。率行提质。以杜累扰而重缉捕。　　

○谕议政王军机大臣等、僧格林沁奏、督军进击蒋集援贼获胜。现在进攻马村桥贼寨情形。并查明德楞额被参各款。博崇武业已到营。请饬马新贻赴亳。办理安抚各摺片。官军进攻蒋集捻巢。逆首张落刑句结蓝白各旗捻首孙丑儿、姜台淩等、率党麕聚涡河南北两岸。欲与官军拌死一战。经僧格林沁督饬翼长舒通额等军迎剿。毙贼甚多。蒋集贼势穷蹙。捻首陈万幅南遁。其弟陈万详率领寨中胁从。悔罪投诚。办理甚为得手。其刘集迤东马村桥贼寨负嵎。亦经官军进攻。诱击出拒贼匪甚多。仍著僧格林沁乘势督军。迅速进攻。惟逆首张落刑等、叠次纠党北来迎拒。均经拏败回巢。指日官军将涡河北岸肃清。移营前进。直捣其巢。势必穷极铤走。复图滋蔓。既现在陈万幅遁走。亦必须严行追捕。务绝根株。前经叠谕皖豫清淮各军。大军进捣捻巢之际。东南西面。各专责成。齐力兜击。现在僧格林沁之军。自北而南。节节进剿。业将近偪巨捻老巢。即著吴棠、张之万、毛昶熙、唐训方等、各率所部。严行备御。并著随时勤密侦探。一有贼由何路窜逃之信。即行迎击。毋令贼得乘闲远扬。陈万幅既系南遁。势必逃往清河一带附近地方。正当发逆渡江北窜。吴棠尤应严督各地方及各带兵员弁。迅即摉捕。毋使窜匿句串。又致死灰燎原。僧格林沁奏、捻首李城纠约宿永捻圩。定期欲窜山东打粮。或至清江掳掠等语。僧格林沁仍饬富和严密侦探。督兵追剿。德楞额一体严防。并著吴棠随时侦探堵剿。其德楞额被参各款。据僧格林沁查明多属不实。且据知县张振荣呈称。谭廷襄所参各款。与原禀不符。军营带兵剿贼。与地方禀报。偶涉歧异。及难免民练怨尤之处。虽亦时有。此次德楞额偾机失事。固属咎有应得。且其带兵日久无功。舆情不洽。又岂能曲为原宥。僧格林沁仍应严督该革副都统力图振刷。奋勉立功。毋再迁延贻误。致干重罪。东省兵饷。自应随时接济。并本省官兵。应与如何相为策应之处。著谭廷襄仍遵叠次谕旨。妥筹办理。不准稍涉松懈。皖豫一带收复各寨。亟须良有司官妥为安抚。叠经谕令该抚等慎选贤能。前往妥办。兹据僧格林沁所奏、署亳州知州刘兰馨、办事迟延。才具亦不开展。何以辄令署理此等紧要地方。颍州府遗缺。系＜??闲＞放全升。该省拣员调补。系属何人。署知府博铭、虽于皖境尚称熟习。但非实任。即恐呼应不灵。著唐训方即饬署安徽布政使马新贻迅即前赴亳州。督同博铭将该处一切安抚事宜。妥为办理。博崇武既已到营。亦无经手要事。即著僧格林沁饬令来京。黄元吉于参将曹福云欲照虚数支领勇粮。及抗令不赴前敌等情。即使属实。何得并不禀报。辄将该参将擅行正法。殊出情理之外。既经僧格林沁劄饬庐凤颍道查访禀明核办。即著唐训方督饬该道、务将黄元吉擅杀等情。确切查明办理。黄元吉部勇。业经溃散。所有朱圩各寨贼匪。肆扰沙河南北。并著唐训方饬令蒋凝学之军。就近剿办。毋令鸱张。苗沛霖所禀僧格林沁自到展沟。各圩俱献捻匪。淝河以南。一律归诚。所破牛圩李圩。均未获有捻首。惟三义集练圩。生捦匪犯张兰勋。伤重不能送案等情。苗练所获匪首。必系真正积恶凶渠。著僧格林沁饬令苗沛霖。即将张兰勋一犯。解交该大臣军营。抑或咨会唐训方。仍交凤台蒙城县地方讯办。均著僧格林沁酌度办理。所有亳州涡河南北一带。山川道路。民圩捻巢。及官兵驻扎处所。著僧格林沁绘图贴说。详细陈奏。又郑元善奏、收复白杨树寨。进攻李楼一摺。项城白杨树寨刘绍碌等股匪。与汝甯陈大＜?氵喜＞等股。句结狓猖。经郑元善调派参将尹嘉宾所部乘闲收复。捦斩甚多。并将捻首李金棠生缚。所办甚好。著张之万即饬尹嘉宾等、速将李楼乘胜攻克。刘绍碌等匪悉数歼除。将此由六百里各谕令知之。　　

○以勇丁索饷滋事。革河南副将杨长春、游击石得胜、守备杨长龄职。仍留营。参将卢得胜、游击李大成、革职讯办。　　

○壬戍。以神灵默佑。颁甘肃循化厅关帝庙扁额。曰显武绥边。城隍庙扁额。曰神功永佑。　　

○谕内阁、前因陕西回匪猖獗。特命胜保以钦差大臣督办陕西军务。责重任专。宜如何迅埽贼氛。力图报效。乃抵陕已经数月。所报胜仗。多系捏饰。且纳贿渔色之案。被人纠参。不一而足。实属不知自爱。有负委任。胜保著即行革职。交多隆阿拏问。派员迅速押解来京议罪。不准逗遛。多隆阿著即授为钦差大臣。所有关防。即著胜保交多隆阿祗领。所部员弁兵勇。均著归多隆阿接统调遣。　　

○又谕、宝鋆等奏、遵查中仓米石。亏短过多。请从严究办等语。中仓米石。经宝鋆等逐廒查明。止存米一万八千二百余石。实计亏短竟至二万五百余石之多。仓庾正供。岂容任意亏短。若不严办。何以惩侵盗而重仓储。中仓甲斗头役于泳漋、著交刑部严行审讯。其因何亏短之处。务期水落石出。不准稍有含混。中仓监督荣魁、著先行撤任。听候传质。仍俟定案时。将应得处分之仓场侍郎查仓御史中仓监督声明请旨。至该仓历年存米数目。自咸丰三年存米一千五百余石。嗣后结存米数。均在数万石以上。从未通盘清理。应如何著落赔补之处。著刑部讯明亏短缘由。于奏结后由户部查明成案。分别办理。　　

○又谕、给事中谢增奏、直隶马贼肆行。请饬严拏。并举行团练一摺。据称直隶通省。抢劫公行。不特商贾裹足。即官吏亦有戒心。其他或抢劫摺差。或杀害捕役。以及乡试士子中途失事各案。层见叠出。请饬严拏等语。骑马贼匪。扰害行旅。叠经谕令文煜等督属捕拏。已据该督等奏称叠次捦斩多名。南北大路。一律疏通。所有该给事中所奏各项抢案。现在地方官曾否捕获。著文煜查明具奏。至该匪此拏彼窜。根株尚未净尽。并著文煜等严饬所属。实力摉拏。务令有案必获。无处藏奸。不得以破获数案。一奏塞责。保甲为捕盗要务。并著文煜酌度情形。实力举行。毋令有名无实。以靖地方而清奸宄。寻刘长佑奏、遵查直隶各属盗窃各案。均经前督臣据报饬饬缉。按限开参。闲有获犯。已尽法惩治。至保甲为弭盗良法。亦经前督臣通饬照办。报闻。　　

○谕议政王军机大臣等、前因有人奏、热河回民刘宽聚众滋扰。当经谕令瑞麟严密查拏。实力究办。本日又有人奏、贼首刘宽招集匪徒。在平泉州永清县所属各村庄。叠次行劫。抢夺标银。并拒伤标丁多人。嗣经平泉州捕役将刘宽拏获。而该州知州金龄私行释放。迨标局职员常生财控交热河都统查拏。而金龄之子与门丁萧八。复敢纵令刘宽逃跑。又捏报萧八病故。以遂其延宕之计。刘宽仍在赤峰县地方聚匪抢劫各等语。热河为畿北岩疆。似此盗贼纵横。地方有司暗与通气。若不从严惩办。必至酿成巨患。著瑞麟恪遵前旨。督饬地方官弁。将首犯刘宽及其平日夥盗。严密缉拏。悉数弋获。不准一名漏网。并将金龄之子与其门丁萧八。一并提到严讯。如有纵贼通匪情事。即著据实严参。毋稍讳饰。瑞麟现在到任未久。无所用其回护。想断不敢将此等重案。设法消弭也。原片著钞给阅看。将此谕令知之。　　

○又谕、有人奏、山东署甯海州知州王赞思、于上年九月闲。捻匪未入境之先。即将城门壅闭。致令难民被杀甚惨。该员并未与贼接仗。捏报冒功。复苛派经费。浮开报销。绅民捐输军饷数目。以多报少。捐户亲笔所书。竟改册呈报。本年飞蝗入境。百姓有奔告者。立予杖责等语。现在山东各匪横行。民困已极。全赖地方官尽心御侮。勤恤民隐。如摺内所称各款。则是庸懦贪婪。玩视民瘼。殊堪痛恨。著谭廷襄按照所奏。逐款认真确查。不得稍有瞻徇。致干咎戾。原片著钞给阅看。将此谕令知之。寻丁宝桢奏、王赞思参款。查无实据。惟批解捐银。不候批准。遽行开销。究属不合。应请交部议处。从之。　　

○又谕、前因胜保督办陕西军务。骄恣欺罔。日久无功。叠经密谕多隆阿回军入陕。于行抵潼关。即行驰奏。兹据多隆阿奏、后队已抵陕州。即可进扎潼关等语。览奏深慰廑怀。胜保以钦差大臣督办陕西军务。宜如何恭行天讨。上纾朝廷西顾之忧。以期救民水火。乃自到陕后。即捏报胜仗。贿赂苞苴。荒淫渔□。如王天保、阎丕敏、廖庆谋等、皆系获罪之员。胜保竟敢收诸幕下。代为哓哓奏辩。视谕旨如弁髦。胆大妄为。莫此为甚。其叠次被人奏参各款迹。业经僧格林沁等查明属实。朝廷原不难立予拏办。因彼时无人接统其军。是以暂予姑缓。今多隆阿亲督大军。即日行抵潼关。即著多隆阿传旨将胜保革职拏问。派员迅速押解来京议罪。不准逗遛。胜保所部。半多降众不逞之徒。著多隆阿一面挐问胜保。一面设法安抚其众。明白宣示。俾知朝廷止逮问胜保一人。其部下将卒。概行免究。仍隶多隆阿麾下。杀贼立功。量予保奏。以安其心。胜保拏问解京以后。著多隆阿即将胜保各款迹。详细访查。据实参奏。其营中文武。谄谀胜保。声名最为恶劣者。并著多隆阿商同李宗焘查访确实。如戴鸾翔、窦型等、择尤惩办。以儆其余。至宋景诗、刘占考等、皆带有降众。素不安分。多隆阿当设法驾驭。恩威并用。不可稍涉大意。以上拏问胜保。驾驭降众。一切办法。惟在多隆阿先事详细筹画妥协。即行遵旨迅速办理。不可迟缓。尤不可稍露风声。致未办之前。或生枝节。拏办胜保以后。一切抚绥弹压。及进兵机宜。均须妥筹布置。不可稍有疏失。熙麟现在潼关。似可将守御事宜。交付该督。多隆阿即行酌带兵勇。亲赴同州。接统胜保之军。出疾雷不及掩耳之计。较为妥善。如胜保抗不遵旨。始终跋扈。多隆阿即将其正法军前。亦不为过。将此由六百里密谕知之。　　

○又谕、多隆阿奏、督军入陕。已抵潼关。所部楚军。现值严寒。衣履过单。请筹拨银两。以资接济等语。英桂于各处协饷。陆续报解。向未宕延。颇为可嘉。此次该将军疾趋入陕。力图埽荡。秦省军务。当日有起色。惟陕省已属糜烂。军饷亦难为接济。著英桂无论何款。迅速筹拨银三万两。委员解赴潼关。以资接济。将此由六百里谕令知之。　　

○又谕、耆龄奏、围攻汤溪。蹋毁贼垒。进取武义。并拨兵援剿台湾逆匪各摺片。汤溪为金华门户。现经闽浙各军。痛加剿洗。贼势已蹙。谅可不日得手。即著耆龄饬令康国器等、随同蒋益澧迅拔坚城。以期进攻金华。林文察已抵李村。偪攻武义。并著催令迅速攻克。得以并力南下。该逆势不能支。图窜遂昌松阳。以为牵掣我军之计。实在意中。著该督严饬曾元福等、分投防范。毋稍松懈。斗六失陷情形。前据徐宗干奏报。已严谕设法进剿。可见在事将弁。前报贼党穷蹙各情。全不足信。现经耆龄派令关镇国等管带师船。并添派陆兵三百名前往。是否足敷剿办。斗六地处紧要。密迩台郡。断不可任其日久迁延。曾元福现虽未能抽调。仍著该督察看军情。妥为调度。并严饬在台各将弁。迅图肃清。如有不得力者。从严参办。恐该郡孤悬海外。该将弁等恃督抚不能觉察。肆意欺饰。耆龄务当留心察访。会同徐宗干随时整饬。以期克日荡平。署金门左营守备黄炳南、派令管带师船。中途折回。实属不知缓急。且难保无畏葸不前藉词逗遛情事。著先行革职。解省交耆龄、徐宗干、严行审讯。如有捏词延玩等情。即行从严参办。秦如虎现未销假。惟甯波防务紧要。著即催令克期就道。驰赴甯郡。接署提督印务。毋得稍涉迁延。致干咎戾。将此由六百里谕令知之。　　

○又谕、张凯嵩奏、筹办莲塘军务情形一摺。莲塘山势峻险。路径纷歧。张逆盘踞其中。实为桂平两郡肘腋之患。现在修仁县城业经收复。该逆慑于军威。由老县以至桂岭。穵掘长濠十余里。希图抗拒。著张凯嵩恪遵叠次寄谕。严饬在事文武。激励诸军。合力攻剿。务将积年巨匪。迅速歼除。如该员弁等有畏葸退缩情事。即著该抚从严参办。以整戎行。至粤西士民。久苦兵燹。各地方团练。自必激于义愤。志切同仇。该抚业经劄饬各官绅大集练众。协力助剿。仍当于策励之中。寓抚绥之意。俾该绅民等知感知奋。会合兜围。以助官军所不逮。则剿办自易得手。刘长佑驻军浔州。自应俟刘坤一到浔后。方可交卸东下。著张凯嵩迅催该司星速赴浔。该抚关防。自不难克期赍到。以重职守。近来封疆大吏。往往瞻徇情面。遇有府厅州县等缺。酌量肥瘠。为人择地。并不为地择人。以致吏治日非。民生日蹙。积习相沿。殊堪痛恨。张凯嵩由知县不数年闲。擢任封圻。受思甚重。务当振刷精神。力图整顿。属吏中有循良称职才能出众者。自应随时保奏。以备录用。其庸懦无能。及贪劣不职之员。即著据实严参。以肃吏治。断不准稍事姑容。致负委任。勉之懔之。将此由五百里谕令知之。　　

○以福建闽安协副将颜青云为南澳镇总兵官。　　

○癸亥。谕议政王军机大臣等、文煜奏、道员出境剿贼阵亡。遮克敦布奏、追剿冠县匪徒情形各一摺。秦聚奎奋勇剿贼。遇伏捐躯。大顺广一带。失此贤员。殊为可惜。此股匪徒。有马贼千余名。步贼二三千名。断非仓卒可以招集。文煜身任封疆。毫无备豫。可谓形同聋聩。遮克敦布专办直东防剿事宜。徒知粉饰奏报。所派巡防之参将王恩第、并不认真剿贼。致令贼匪横行。本日已降旨将该督等先行交部议处。该督等务当激发天良。督率员弁兵勇。迅将张锡殊等悉数殄灭。毋致养痈成患。大顺广道一缺。关系紧要。既据文煜奏称、新放贵西道徐志导、于剿匪一切。尚能谙悉。著准其暂行署理。饬令星驰前往署任。实力办理防剿。勿尚空言。但观实效。傥办无实际。不过希图暂免远行。即著从严参办。臬司孙治本有捕盗之责。著文煜饬令带兵出省。前往馆冠一带。会同遮克敦布妥办防剿。马贼聚至千余。非马队不能制其死命。文煜前次奏称、添设马勇三百余名。现在是否办齐。并著酌量添拨。以利追逐。其省标官兵五百名。即著催令游击阿洪阿迅速管带起程。并著崇厚再于训练有成之官兵内。另挑马步数百名。于前次所保之参将春霖、兴福、各员内。酌派数员管带前往。以资得力。此次马步贼匪聚至三四千名。其著免凶悍之匪。为数必多。诚恐裹胁日众。剿办更形棘手。著文煜等严饬带兵各员。迅速筹办。尤应四面兜击。毋令旁窜纷扰。致滋蔓延。参将王恩第派防河口。何以不认真堵截。任贼纷窜。并著文煜等查明参办。将此由六百里各谕令知之。　　

○又谕、唐训方奏、九洑洲逆党窜陷和州等处。庐郡吃紧。请留张得胜带队攻剿一摺。此次逆匪。由浦口屯扎后。两日闲叠陷三城。情形极为飘忽。巢县距庐州甚近。石清吉所部仅止四营。自属不敷守御。该署抚新募楚勇。已抵舒城。虽未经训练。以之守御。尚属可用。谅己催提到庐。曾国藩所调之萧庆衍、毛有铭两军。已否前进。即著催令迅速前往庐郡。以资防剿。现在曾国藩所部兵勇。叠次分援雨花台。及堵御徽甯等处。兵力未厚。都兴阿素顾大局。著派兵泝江而上。节节会剿。毋任滋蔓。九洑洲系李世忠之军围攻。何以任令贼匪窜出。是否不肯出力。抑或兵少贼众之故。著曾国藩等查明具奏。至巢县之濡须口。和州之梁山。地处险要。是否未为该逆占踞。曾国藩尤当设法保全。彭玉麟等水师。应酌调驶入巢湖。会合攻剿。其南岸芜湖等处。为曾国荃大营后路。更应严加防范。著曾国藩饬令水师在江面梭巡。毋令逆匪偷渡。曾贞干已赴雨花台大营。芜湖等处防兵。是否尚厚。甚为悬系。刻下吴煦等所带之常胜军。计已行抵九洑洲。务令将南岸之贼截住。窜出之贼四路兜击。迅拔各城。尽歼丑类。惟在该大臣等随时相机。妥为调度。至此次北窜逆匪。前据都兴阿、冯子材奏称、忠侍各逆。纠党七八万。由金陵约同九洑洲踞匪北窜。而曾国藩奏称忠逆已遁回苏城。揆度贼势。似南岸贼匪击败。轮船拟入江攻剿九洑洲。该处踞逆。知己无援。闻风先遁。以致乘虚窜入和州等处。故都兴阿前奏有该逆均已薙发之说。若上下游官军。会同痛剿。必可击散。傥忠侍各逆。纠党北窜。必须厚集兵力。方能制胜。著曾国藩查明实在情形。会同都兴阿、富明阿、唐训方、妥筹剿办。此股北窜贼匪。究有若干。贼目何人。如何窜陷和州等处各情。唐训方所奏甚属疏略。著曾国藩查明具奏。总兵张得胜受恩甚渥。值此军务吃紧之时。岂可率行回籍。著仍留皖省。饬带所部前赴定远防剿。以资得力。李续宜自回湘后。已逾两月。本日谕令毛鸿宾迅催起程东下。并著曾国藩函催。以资臂助。将此由六百里各谕令知之。　　

○又谕、唐训方奏、临淮军士饥疲。请仍照袁甲三所请。饬令文清将徵存未解现税银八万两。徐宗干将司库那用未还银四万两。勒限一月。迅速解到。并请饬令李鸿章于江海关税项下。先提两月饷银四万两。英桂将本年冬季应协银一万两。谭廷襄于地丁并临清关税项下拨银二万两。郑元善于地丁项下拨银二万两。均克期委解来营。以拯饥军而支危局等语。临淮军饷。积欠过多。现值隆冬严寒。军士益形支绌。且九洑洲贼匪。出巢肆扰。连陷和含巢县。临淮防剿。正当吃紧。若饷需不继。哗溃可虞。著文清、徐宗干、李鸿章、英桂、谭廷襄、张之万、按照唐训方指拨各款。如数筹拨。迅即解赴临淮军营。以济急需。毋稍迟误。将此由六百里各谕令知之。　　

○又谕、前因山东军务吏治。急切需人整顿。是以将阎敬铭赏给二品顶带。署理山东巡抚。并谕令官文等选募新勇。遴委得力将弁。管带赴东。谅该督等必能妥速办理。惟山东幅教各匪。日益鸱张。该省兵勇单薄。不敷分布。又无得力将弁统带。屡战屡挫。其势涣散。不可收拾。谭廷襄本不知兵。又复交卸在即。呼应不灵。本日据奏棍教各匪。句结出窜。进剿兵勇。被贼冲退。现在兵无可调。勇无可增。竟至一筹莫展。览奏曷胜焦急。东省为畿辅屏蔽。匪众肆意横行。毫无阻遏。实为腹心巨患。阎敬铭赴晋奔丧。前次夺情授职。本属万不得已之举。已谕令移孝作忠。迅赴东省接印任事。昨据英桂奏该员现在尚未到晋。是否仍在楚省。抑或业已起程赴晋。著官文、严树森、查明该署抚现在何处。立即饬令赶紧赴东。毋得稍事迟留。致误事机。楚省新募勇丁。著克期选练成军。派委出色将弁。管带赴东。军装口粮。著遵奉前旨妥为筹备。楚省文员内。有材能出众可备折冲之选者。酌派数员到东。听候阎敬铭差遣。俾该抚到任后。即可指挥如意。无虞掣肘。该督等务当不分畛域。顾全大局。是为至要。本日又据唐训方奏、九洑洲贼匪。窜陷和含巢县等城。皖北军情万紧。必须调度有人。方不至贻误大局。李续宜回籍后。已逾两月。既遂其奔丧之志。并足慰伊父倚闾之情。此时事势艰危。该抚受恩深重。想不忍恝视。著毛鸿宾催令迅速赴皖。督办防剿事宜。以副委任。毋再迟延。将此由六百里各谕令知之。　　

○又谕、谭廷襄奏、棍教各匪。联合大股。出扑邹曲一带。连日督军截剿一摺。另片奏、莘冠降众张锡珠等抢掠滋事。现在派兵进剿等语。东省教棍等匪。本不联属。自邹曲大军。进偪山寨。教匪穷蹙。潜与棍幅各匪。句结合股。该匪倾巢而出。图扑邹县前敌营盘。总兵保德等督率马队。前往抵御。东路步兵不至。保德坠马受伤。该匪乘势图扑县城。经员外郎刘锡鸿等驰赴援剿。因匪势太众。致被压下。该逆直至兖城二十里外放火。谭廷襄严饬各营。以守为战。将该匪偪退。现尚盘踞邹县西北一带村庄。而捻首李城复有由宿州窜赴山东之信。且本日据文煜等奏、张锡珠由馆陶窜回冠县。道员秦聚奎力战阵亡。是东省军情。万分吃紧。谭廷襄所称兵无可调。勇不能增。亦系实情。僧格林沁攻剿亳州捻巢。正当吃紧。惟东省为畿辅屏蔽。关系甚重。现在贼势甚为狓猖。若不将各股迅图扑灭。后患曷可胜言。著僧格林沁酌度情形。如能抽拨得力兵勇。前往东省。尽力剿洗。方能挽回大局。其李城由宿东窜之匪。即由僧格林沁迅即知照吴棠、就近饬令黄开榜等军相机截剿。毋令教棍各匪合夥。德楞额前经谭廷襄参奏。若仍留东省督兵。恐与该抚意见不合。贻误事机。应否饬令该革员赴该大臣军营。带兵自效。另派出色将领前来。接统其众。并著僧格林沁斟酌办理。该大臣公忠体国。素顾大局。谅必能妥速援剿。以纾朝廷南顾之忧。阎敬铭到任需时。谭廷襄责无旁贷。仍当振刷精神。就现有兵力。分□□刀又□堵剿。傥豫存五日京兆之见。任令棍教各匪。蔓延贻患。恐不能当此重咎也。翼长海群是否因骽疾不能带队。保德是否因坠马跌伤腰骽。东路步兵。何以阻于峄山。不能会合马队。均著谭廷襄确切查明。据实具奏。张锡珠股匪。据文煜等奏、马步约三四千人。遮克敦布现在亲赴馆冠一带剿办。并著谭廷襄督饬派出之副将文英等会同进剿。以靖地方。署冠县知县李焴、何以于张锡珠等毫无觉察。率行送至遮克敦布军营录用。以致乘闲逃逸。势焰日张。李焴办理不善。咎无可辞。即著谭廷襄从严参办。毋稍回护。谭廷襄另片奏、进攻淄川踞匪。开穵地道。药发太骤。未能得手。并非据该员禀报之词。含糊粉饰。道员陈显彝奋发有为。任劳任怨。洵属有用之才等语。淄川踞匪。本不甚多。岂容任令久踞。既据谭廷襄奏称、陈显彝于现带各军。均能设法笼络。即著责成该道激励将士。迅将淄川县城攻克。傥徒以开穵地道空言。迁延日月。定将该道员从重惩办。决不稍宽。至其与吴载勋办理错谬。有无通贼各情。仍著查明具奏。将此由六百里各谕令知之。　　

○又谕、总理各国事务衙门奏、江西等省教民事件。请饬迅速完结。并钞录法国照会呈览一摺。法国派兵在上海等处助剿。已非一次。此次照会内所称各情。显因教民案件。未能尽遂所请。作此恫喝之词。岂能遽为所慑。第天主教自弛禁以后。教民案件。即系地方大吏应办之事。况外国人性情卞急。值此多事之秋。不能不稍顺其意。免致掣肘。中外交涉事件。如果中国理长。固可与之力争。然尚有多方狡执之事。若贵州等省教民一案。难保非滥杀无辜。若再迁延不结。难免外国人藉口有意延阁。总理衙门王大臣、仅能以口舌争论。自不足以折服其心。劳崇光现在行抵何处。即著兼程驰赴黔省。潘铎早已抵黔。著即会同崇实、先行妥商筹办。骆秉章前有旨令无庸办理教民事件。惟该督久任封圻。见识周到。或崇实有呼应不灵。以致办理或有未能得力之处。该督仍应暗中商酌。至江西湖南教民案件。沈葆桢、毛鸿宾、亦当克期妥办完结。毋任日久迁延。致生意外要求。该将军等于中外情形。谅亦知之有素。傥再延缓不结。致滋事端。恐该将军督抚等不能当此重咎也。法国原照会著钞给阅看。将此由六百里各密谕知之。　　

○以疏防降众窜扰。直隶总督文煜、副都统遮克敦布、下部议处。　　

○以江苏捐输军饷。永广泰州学额六名。通州五名。
  </div>
  <div class="pagination">
   <a href="清实录同治朝实录_page84.html">
    上一页
   </a>
   <span>
    ...
   </span>
   <a href="清实录同治朝实录_page80.html">
    80
   </a>
   <a href="清实录同治朝实录_page81.html">
    81
   </a>
   <a href="清实录同治朝实录_page82.html">
    82
   </a>
   <a href="清实录同治朝实录_page83.html">
    83
   </a>
   <a href="清实录同治朝实录_page84.html">
    84
   </a>
   <span class="current-page">
    85
   </span>
   <a href="清实录同治朝实录_page86.html">
    86
   </a>
   <a href="清实录同治朝实录_page87.html">
    87
   </a>
   <a href="清实录同治朝实录_page88.html">
    88
   </a>
   <a href="清实录同治朝实录_page89.html">
    89
   </a>
   <a href="清实录同治朝实录_page90.html">
    90
   </a>
   <span>
    ...
   </span>
   <a href="清实录同治朝实录_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
