<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 331 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 331 页/共 1316 页</h1>
    <div class="content">○又谕、前有旨电知岑毓英、严饬各营。仍扎原处。傥法兵竟来扑犯。惟有与之决战。并传知刘永福。率部来归。兹据岑毓英奏严防备战情形一摺。所陈布置各节。尚为妥善。即著该督竭力筹备。不得稍涉大意。如果衅自彼开。务即督率防营。及刘永福一军。奋力迎击。以遏凶锋。总期办理得手。不准退缩。所奏赏给刘永福官职。其部下头目。亦量予位置。与朝廷之意。正相吻合。著仍遵前旨。于传知后、将刘永福如何答覆之处。迅速具奏。候旨施恩。将此由五百里密谕知之。洋务　　

○吏部以大学士文煜应定何殿阁请。得旨文煜著授为武英殿大学士。现月　　

○转户部右侍郎嵩申为左侍郎。兼管三库事务。调工部左侍郎景善、为户部右侍郎。兼管钱法堂事务。　　

○调镶白旗满洲副都统阿昌阿为正白旗满洲副都统。正红旗蒙古副都统托伦布为镶白旗满洲副都统。镶白旗蒙古副都统长春为正红旗蒙古副都统。　　

○以降调前镶白旗满洲副都统容贵为左翼总兵官。　　

○以正蓝旗汉军副都统英廉为马兰镇总兵官。兼总管内务府大臣。　　

○以记名提督苏元春署广西提督。现月　　

○乙巳。谕内阁、理藩院奏、遵议回子郡王、请领恤赏银两。并恳借支廉俸一摺。新袭库车回子郡王阿密特。吐鲁番回子郡王马木特。均因墓署待修。遗榇待葬。各请领伊故父恤赏银两。著照所请。即由刘锦棠就近照数给发祗领。报部核销。并准其借支三年俸银。以示体恤。现月　　

○命工部尚书福锟、理藩院尚书昆冈、都察院左都御史锡珍、工部右侍郎徐用仪、内阁学士兼礼部侍郎衔廖寿恒、在总理各国事务衙门行走。洋务　　

○转工部右侍郎乌拉布、为左侍郎。未到任前。以户部左侍郎嵩申署理。调礼部右侍郎熙敬、为工部右侍郎。兼管钱法堂事务。以内阁学士庆福、署礼部右侍郎。现月　　

○以通政使司副使胡瑞澜为太仆寺卿。　　

○以记名副都统福魁为正蓝旗汉军副都统。　　

○丙午。谕内阁、光禄寺卿沈源深奏、前詹事府少詹事文治。内行肫笃。澹于荣利等语。即著该旗传知文治豫备召见。现月　　

○又谕、沈源深奏、遵旨保荐人才等语。河南开归陈许道陈彝。著交军机处存记。现月　　

○又谕、前因御史屠仁守奏、湖北钱粮积弊。当经论令该督抚饬属查禁。兹复据该御史奏、引伸前议。酌拟六条。冀得切实整理等语。著湖广总督、湖北巡抚、归入该御史前奏。一并饬属认真整顿。务使弊革利兴。催科不扰。以副轸念民生至意。现月　　

○丁未。谕内阁、前直隶提督刘铭传。著赏给巡抚衔。督办台湾事务。所有台湾镇道以下各官。均归节制。洋务　　

○谕军机大臣等、谭钟麟奏、饷糈支绌。请旨严催。并将报解银数。开单呈览一摺。据称西路十年军饷。自正月起。至四月底止。仅据各省报解银三十五万三千余两。粮台摉括一空。欠饷无款设措。请饬速解等语。西饷关系紧要。自应迅速筹解。以济急需。著户部咨行欠解各省关。无论如何为难。力筹大批解用。毋任延玩。将此谕令知之。现月　　

○又谕、法越交涉各事。前经李鸿章与法酋议定＜闲＞明条约。叠次谕令该署督。将详细条目。豫为筹画。现在法使将次到津。所有界务商务一切应议事宜。关系重大。彼族狡谋极多。稍一不慎。即贻无穷之患。著派锡珍、廖寿恒、陈宝琛、吴大澂、会同李鸿章详细妥筹。临机因应。其最要者。分界究以何处为限。商税不得逾值百抽五之法。格外通融越南为我封贡之国均须切实声明。不得稍涉迁就。刘永福一军。亦须由我措置。此外如有应行辩驳之处。尤当事事留心。争得一分。即有一分之益。李鸿章著俟锡珍等到齐后。再行会商开议。届时议论如何。奏明候旨遵行。不准仓猝定议。致为所绐。陈宝琛接奉此旨。即著迅速驰赴天津。毋稍迟延。将此谕知锡珍、廖寿恒、并由五百里密谕李鸿章、陈宝琛、吴大澂、知之。洋务　　

○又谕、彭玉麟五月二十一日具奏摺内、密片一件。所筹尚合机宜。如事有翻覆。当即电旨传知。均照所请各节。妥速办理。至何雄辉是否可靠。务当悉心察看。断不可以粗疏喜事之人。与闻机密。懔之慎之。将此由五百里密谕知之。洋务　　

○办理广东防务。兵部尚书彭玉麟奏越将刘永福。宜加保护。得旨、已谕令岑毓英随时接济军火饷项。俾为我用矣。随手　　

○以记名总兵郑金华为甘肃肃州镇总兵官。现月　　

○戊申。谕内阁、顺天府奏、遵议添改平粜局。并豫筹备赈一摺。现在京师尚未得雨。粮价昂贵。著照所请添设平粜三局。赏拨京仓米一万石。粟米四万石。以为开办平粜及筹备赈济之用。该府尹等、务当督饬属员。妥为经理。余著户部议奏。现月　　

○又谕、顺天府奏、请旨催解充公银两一摺。现在顺天办理赈务。所有阜康银号。应交充公银十万两。著拨给顺天。以充赈需。即由刘秉璋严行催追。如数解交顺天府。毋稍迟延。现月　　

○己酉。以京师雨泽稀少。上诣大高殿昭显庙祈祷行礼。　　

○遣惇亲王奕誴诣时应宫。惠郡王奕详诣宣仁庙。贝勒载滢诣凝和庙。庄亲王载勋诣觉生寺贝勒载漪诣黑龙潭拈香。内记　　

○庚戌。谕内阁、都察院奏、已革云南补用道刘凤苞。遣抱以被□□□尔□冤抑等词。赴该衙门呈诉。据称该革员、在滇服官十有余年。毫无贻误。上年告病后。唐炯以居心鄙诈。惟利是图□□□尔□劾。名节所关。不得不辨等语。著岑毓英、张凯嵩、确切查明。该革员是否有鄙诈图利实迹。奏明办理。嗣后各督抚甄别属员。务当据实纠□□□尔

□。不得仅以空言弹劾。至被□□□尔□人员。纷纷呈诉。亦属不成事体。如查无冤抑。定当照例惩办。现月　　

○又谕、前据张树声覆奏、内阁学士周德润。所□□□尔□倪文蔚滥保徇私各款并无情弊。当降旨毋庸置议。兹复据周德润奏、督臣覆奏欺饰。请旨严议等语。广东试用知府邹觐皋。经张树声委赴广西查办案件。综计该员往返程途日期。何能远至关外。著有劳绩。其为徇私滥保。有心回护。毫无疑义。邹觐皋保案著即撤销。张树声、倪文蔚、均著交部议处。现月　　

○又谕、太常寺卿徐树铭奏、直隶献县城西陈家庄等四十八村。自光绪八年新开横河。及堵塞古洋河后。各村均因河流倒灌。淹渍成灾。上年被水尤重。请饬妥筹保卫等语。河务关系民生。亟应相度利害。以弭水患。即著徐树名驰往该县。详细查勘。应如何妥筹保卫之处。奏明办明。现月　　

○谕军机大臣等、有人奏、广西梧州关税。加费过多。请饬永远全裁等语。又有人奏、广西积弊太深。亟宜剔除一摺。所陈梧关弊窦。大略相同。均应确查严禁至所称厘金各卡。应行酌量裁并。州县案件。株连太多。请饬随到随结。不得拖累无辜。藩司衙门吏房。为肇庆黄姓盘踞。百弊丛生。应饬查明驱逐各节。该省积习相沿。必应严查禁革。著张之洞、潘鼎新、按照所奏各条确切查明。将一切弊端。悉行厘剔。毋得有名无实。是为至要。原摺片。均著钞给阅看。将此各谕令知之。现月　　

○又谕、左宗棠请调黄少春带营赴粤。未经奏定。即用内阁印文照会该提督。殊属非是。嗣后务当随事审慎。不得稍踰体制。所取备用印封。均著交回内阁。本日已谕令黄少春带营驰赴广西关外。与潘鼎新会办防务。该大学士在京供职。所请调度之处。著毋庸议。现月　　

○又谕、广西防军。需饷孔亟。著户部查明节次指拨协济广西军饷各省分。催令迅速拨解。毋稍迟延。现月　　

○又谕、现据张树声、转达潘鼎新电报。本月初一初三等日。法兵至北圻、谅山、观音桥等处。无故扑犯我营。衅自彼开。我军已与之接仗获胜。法兵经此次惩创。自可遏其凶锋。第恐其不得志于北圻。势必至中原沿海各口岸。及台湾琼州等处、肆扰洩忿。亟应格外防范。以备不虞。著李鸿章、曾国荃、彭玉麟、穆图善、何璟、张树声、张之洞、卫荣光、刘秉璋、张兆栋、陈士杰、倪文蔚、陈宝琛、吴大澂、张佩纶、督率各军。认真操练。并随时严密侦探。务期有备无患。毋稍疏虞。将此由六百里各密谕知之。洋务　　

○又谕、本日阅张树声递到潘鼎新电报、法兵攻扑观音桥营盘。我军枪炮互击。于本月初三日获胜。杀毙法人千余。生擒多名。此次衅自彼开。原非中国违约。惟彼族狡很。若为滇粤各军所扼。不能得志。必将四出滋扰。广东与越南切近。首当其冲。现在张树声行将交卸。张之洞甫经赴任。诸事生疏。该处一切防务。彭玉麟务当妥筹兼顾。以期严密。至该尚书密陈一节。仍遵初四日密谕。不动声色。豫为布置。一俟奉有电旨。即可应机办理。惟此事关系重大。总须慎密图维。勿稍孟浪。将此由六百里密谕知之。洋务　　

○又谕丁宝桢奏遵查鲍超现已病痊。精力尚堪重任一摺。鲍超病体已痊。深慰廑系。现在法人于谅山一带。无故开衅。我军接仗获胜。并有攻犯保胜之说。云南边防紧要。著丁宝桢于四川现有各营中。酌拨五营。交鲍超统带。驰赴云南。择要驻扎。为岑毓英后继之师。一切粮饷军机。由丁宝桢赶紧拨给。嗣后随时接济。毋任缺乏。本年正月闲。丁宝桢曾有备兵拱卫之奏。具见悃忱。此时谅早成军。必可迅速应赴也。鲍超向称勇往。接奉此旨。即著迅速起程。带营前进。到防后、与岑毓英和衷会办。以副委任。将此由六百里各谕令知之。洋务　　

○又谕、张树声转达潘鼎新电信、初一初三与法兵接仗获胜。各军奋勇。著传旨嘉奖。仍饬益加严密。不可因胜而骄。如续有战功。当加以优奖。法人狡狯多端。必须奇正相生。多设伏兵。层层接应。方足制胜。如果法人败挫。竟至内地寻隙。则北甯一带。彼必空虚。潘鼎新务与岑毓英迅速会商。合力进兵。为规复北圻地步。并先将此意知会岑毓英。豫为筹备。本日已有旨令黄少春酌带江南五营。驰赴广西。与该抚会办军务。著即传知各营。以壮声势。各省协饷已谕令户部催拨矣。洋务　　

○又谕、御史唐椿森奏、广西兵勇数目饷项。请饬详核以重度支等语。著该部详晰查核。奏明办理。现月　　

○又谕、内阁学士尚贤奏、时局艰难。度支奇绌。铁路之举。无益于民。有损于国。请饬妥筹久远。并机器船政各局。应从实核减。以节浮费。著该衙门议奏。洋务　　

○辛亥。谕内阁、陈士杰奏、新筑黄河两岸长堤。一律告竣。绘图呈览。请派大员验收。并堤工所余银两。请作为防汛经费各摺片。山东黄流剽悍。为害闾阎。节经筹拨钜款。谕令陈士杰修筑长堤。藉资捍卫。兹据奏称全工告成。统计南北两岸堤长一千余里。高宽如式。夯硪坚实。用款亦均核实等语。此项工程。朝廷不惜重帑。责令督属兴修。即著该抚亲往履勘。详细验收。如果保固限内。稍有疏失。贻害民生。定惟陈士杰是问。至余賸银两。即著照所请办理。图留览。现月　　

○又谕、内阁学士尚贤奏、遵旨保荐人才一摺。湖北荆宜施道于荫霖。著交军机处存记。刑部郎中王应孚。著该堂官出具切实考语。由吏部带领引见。至已革礼部侍郎宝廷。前因差次不自检束。厥咎甚重。当照部议革职。已革河南巡抚李鹤年。办理命案。有意罗织。前经降旨罢斥。该学士率请将该革员等量予起用。殊属冒昧。尚贤著传旨严行申饬。现月　　

○谕军机大臣等、电寄曾国荃等、现年粤省电信。法兵在谅山地方、来扑我军营盘。衅自彼开。我军已与之接仗获胜。第恐法人不能得志。势必并力来犯。广西关外各处。自应厚集兵力。著曾国荃传知黄少春。于左宗棠所留江南各营中。酌带五营。克日驰赴镇南关外。会同潘鼎新筹办战守事宜。或江南防务紧要。未能抽足五营。并准其酌量添募足数。所有该军粮饷。由曾国荃、庞际云、力筹解济。其军火器械。并著曾国荃、张树声、张之洞、庞际云、源源接济。毋任缺乏。曾国荃接奉此旨。即著知照湖南广东各督抚。并传知黄少春速赴江南统营前进。电

寄

　　

○又谕、电寄潘鼎新。昨谕令潘鼎新督饬各军。不可因胜而骄。该抚当传知王德榜等益加严密。稳扎稳守。总署现已照会法使。责以先行开炮。衅自彼开。应认赔补之费。并令彼国外部。饬知法兵。勿再前进。如彼仍来扑犯。惟有奋勇迎击。勿稍松劲。傥该国知悔。按兵不动。我兵亦扼扎原处。不必前进。以免藉口。此旨并密速知会岑毓英一体遵照。电寄　　

○旌表仰药殉夫河南原任礼部郎中梁璨妾吴氏。　　

○壬子。谕军机大臣等、继格奏、匪徒滋事。现筹剿捕、暨咨调古北口练军各摺片。本年二月闲。匪首杨步澐等。在热河建昌县札兰营子等处滋扰。经地方文武。督饬兵役。前往捕拏。胆敢率党抗拒。当经毙匪多名。杨步澐等、现窜至围场边境沙里河等处盘踞。聚众至八九百名之多。亟应迅速扑灭。以绝乱萌。即著李鸿章、李长乐。刻即调拨古北口练军。迅速前往。会同剿办。并著李鸿章、继格、李长乐、严饬所属员弁。务将该匪等克日歼除。毋留余孽。不准稍涉玩延。所有阵亡之六品军功什长林喜。壮夫王焕。均著交部议恤。出力员弁。著俟拏获杨步澐等地方肃清后。再行奏请奖励。该匪等于二月闲滋事。继格陈奏迟延。著传旨申饬。将此由五百里谕知李鸿章、继格、并传谕李长乐知之。现月　　

○又谕、前据李鸿章奏、前往旅顺口巡阅水陆各军。该处所筑炮台。是否坚实。布置防守。是否足恃。天津至山海关一带。沿海地段绵长。备豫当已严密。炮台共若干处。即著李鸿章、吴大澂、查明详确情形。将直隶口岸。及旅顺烟台各炮台。绘图贴说。即行呈进。并将防军分扎地方。某处兵勇若干。何人统领。山海关防兵。是否足敷扼守。一并迅速详晰具奏。法人将以兵舰北来。意图要挟。北洋防务。关系极重。李鸿章身膺重任。务当力筹战备。与吴大澂会商办理。总期毫无罅隙。用纾朝廷廑念之殷。将此由五百里各密谕知之。洋务　　

○癸丑。谕内阁、步军统领衙门奏、拏获纠夥持械、抢夺妇女棍徒。请交部审办一摺。所有此次拏获之田群儿、尹七、六儿、段二、陈四、均著交刑部严行审讯。按律惩治。其未获之段三等犯。仍著严缉。务获。归案究办。至获案出力之员弁。著俟刑部定案时。声明请旨。现月　　

○又谕、给事中秦钟简奏、前任广西临桂县知县张秉铨、丁忧卸事。并未回籍。辄逗遛粤省。种种钻营。干预公事。谋充随营委员。贪利忘亲等语。丁忧人员。自应回籍守制。张秉铨从前屡被□□□尔□劾。何以仍在广西营求差使。即著潘鼎新查明。勒令回籍。不准逗遛。现

月

</div>
    <div class="pagination">
<a href="清实录光绪朝实录_page330.html">上一页</a><span>...</span><a href="清实录光绪朝实录_page326.html">326</a><a href="清实录光绪朝实录_page327.html">327</a><a href="清实录光绪朝实录_page328.html">328</a><a href="清实录光绪朝实录_page329.html">329</a><a href="清实录光绪朝实录_page330.html">330</a><span class="current-page">331</span><a href="清实录光绪朝实录_page332.html">332</a><a href="清实录光绪朝实录_page333.html">333</a><a href="清实录光绪朝实录_page334.html">334</a><a href="清实录光绪朝实录_page335.html">335</a><a href="清实录光绪朝实录_page336.html">336</a><span>...</span><a href="清实录光绪朝实录_page332.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
