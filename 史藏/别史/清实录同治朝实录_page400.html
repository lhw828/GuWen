<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 400 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 400 页/共 505 页
  </h1>
  <div class="content">
   ○又谕、英桂奏、请饬山东省赶办闽硝一摺。闽省需用额硝。向由山东代办。前因道路梗阻。暂行购用洋硝。系属权宜办理。英桂现遵照议章程。委员解价赴东办运。丁宝桢自应查照向章。饬属如数办齐。不得以现办部硝未能兼顾为词。诿令该省委员自行采买。著即将应办闽省同治八年额硝。分派所属产硝各州县。赶办足数。派员秤收。分别滤出净硝运闽。此后递年额硝。仍著照章采办。俾免缺乏。闽省委员抵东守候已久。毋再稽迟。致误要需。将此由四百里谕令故之。　　

○派户部尚书董恂、礼部左侍郎察杭阿、恭修昭西陵隆恩殿暨陵寝门工程。　　

○予奉天开原伤亡骁骑校鸣翔祭葬世职加等。　　

○己未。遣官祭贤良祠。　　

○谕军机大臣等、前因德英奏请饬催部拨新陈各饷。当交户部议具奏。兹据奏称、长芦直隶河南山东等省积欠黑龙江饷银。业经奏请提银共三十万两。令各该省赶紧先解。其本年应解新饷。一并源源接济。现在黑龙江待饷孔殷。亟应迅速筹解。请旨饬催等语。著李鸿章、李鹤年、丁宝桢、按照户部前请提催积欠项下。长芦盐课银五万两。山东地丁银十万两。河南地丁银十万两。直隶旗租银五万两。迅速提前赶解。其原拨长芦山东河南直隶应解黑龙江本年新饷银二十三万五千两。一并克期分批赶解。不得稍有蒂欠。此项银两。系黑龙江专饷。各省解至奉天时。额勒和布自应迅速知照德英。派员领解回省。不得擅行截留。德英接到此项饷银。务当樽节动用。以归核实。将此由五百里各谕令知之。　　

○又谕、曾国藩等奏、审明天津案内各犯。分别定拟。开单呈览。并天津府县未能克日解京各摺片。天津滋事一案。为时已久。必应赶紧办结。曾国藩等以此案棘手甚多。碍难拘守常例。不得不变通办理。现据讯明各犯拟办正法者十五人。拟办军徒者二十一人。既属供证确实。情真罪当。即著照所拟办理。其情节较重讯有端倪供证尚未确实之犯。仍著认真研鞫。迅速定拟具奏。未获各犯。并著上紧饬缉。归案讯办。至所称将来第二批奏结。或再办首从犯各数名。或与洋人订定抵偿实数。由总理衙门核定行知等语。所奏殊属拘泥。此次津民逞忿滋事。几至酿衅。案情重大。自不得不严行惩办。但衡情定罪。惟当以供证为凭。期无枉纵。岂能豫为悬拟。强人就案。著曾国藩等审讯明确。持平定拟。不必拘定成见。至应行正法各犯。著俟刑部议奏。已革天津府张光藻等罪名时。再降谕旨。前谕该督于本月二十五日。将该革员等解交刑部。何以迟迟未经起解。著曾国藩等仍遵前旨。迅将该革员等解交刑部。听候核办。毋庸俟陈国瑞到津质讯。以期迅速。曾国藩另片奏、请令丁日昌于李鸿章到津后即行回任等语。丁日昌著俟李鸿章抵津商办一切后。再行请旨。曾国藩因此案办理迟延。自请交部严议。著加恩宽免。将此由六百里各密谕知之。　　

○又谕、沈葆桢奏、请＜??闲＞派轮船统领一摺。据奏新设轮船。约束操演。以及稽查联络。其难较战船数倍。亟需知兵大员统率。藉资训练。福建水师提督李成谋、前隶杨岳斌外江水师。叠著战功。著作为轮船统领。英桂、沈葆桢、即传谕该提督。务当申明纪律。严加约束。以肃营规。兵船恃枪炮为声威。若枝艺生疏。非特不能制胜。且临敌苍黄。将有自焚之患。近日轮船所用枪炮。多于后膛安放子药。非海外绝岛试之。则恐伤人。英桂等即责成李成谋。随时驾驶出洋。周历海岛。勤加操演。俾该员弁等熟习风涛。悉成劲旅。不得性耽安逸。致令训练皆屡具文。有名无实。轮船号数渐多。不能不分布各口。若彼此各不相习。势必心志不齐。难期用命。李成谋身为统领。尤当将各船联络一气。以壮声援。将此各谕令知之。　　

○庚申。谕内阁、御史刘瑞祺奏、请崇俭德。以维风化一摺。方今物力艰难。民生雕敝。允宜黜华崇实。力挽颓风。屡经明降谕旨。期与中外臣民力除浮靡。谅已共见共闻。兹览该御史所奏各情。尤宜倍加儆惕。嗣后当益求撙节。为天下先。中外臣民。亦应一体从俭戒奢。毋蹈从前积习。以副朝廷敦崇节俭至意。　　

○辛酉。谕军机大臣等、李瀚章奏、会匪聚众滋事。立时扑灭一摺。本年七月闲。哥弟会匪首杨竹客即杨玉春、在湖北宣恩县境纠党起事。图扑县城。经该县知县向光谦、督同绅团兜捕。当将匪首杨竹客等捦获正法。余党解散。办理尚为迅速。所有在事尤为出力官绅。著准其酌保数员。以示鼓励。近来此等匪徒。到处结会。随地纠人。实为东南数省隐患。前据刘昆奏报。湖南湘乡浏阳。均有会匪滋事之案。现在宣恩地方。复有此事。该处界连川楚。匪首杨竹客、又系四川彭水县人。虽已歼捦。恐尚有伏莽潜藏。乘闲窃发。著李瀚章、吴棠、郭柏荫、刘昆、各饬所属。一体赶紧查拏。随时互相知照。毋任此拏彼窜。并力行保甲。整顿团练。以期消患未萌。该督抚等职任封坼。责无旁贷。务当严饬各该地方官实力稽查。认真摉捕。尽绝根株。毋得日久生懈。将此由五百里各谕令知之。　　

○壬戌。秋分。夕月于西郊。遣顺承郡王庆恩行礼。　　

○谕内阁、御史文明奏、捕务废弛。请饬整顿一摺。据称七月十八日。镶红旗满洲步军校兴全、被步甲福成扎伤身死。迟至数日。始行奏交刑部审讯。八月十八日。户部主事福珣、在车内被人刺死。凶犯逃逸未获等语。辇毂之下。胆敢行凶戕害职官。实属不法已极。除步甲福城、业经交部审办外。其福珣被刺一案。该管地面各官。何以未将凶手即行拏获。该衙门迟至旬日。保以尚未具奏。怠玩因循。殊属不成事体。所有此案凶犯。著步军统领衙门顺天府五城一体迅速严拏务获。送交刑部审办。以儆凶顽。至京城地面。捕务废弛。著各该衙门认真整顿。毋稍懈怠。　　

○荆州左翼副都统苏章阿因病解职。调正红旗汉军副都统希元为荆州左翼副都统。　　

○以雇勇获盗。予福建同知富乐贺以知府用。　　

○癸亥。谕军机大臣等、曾国藩等奏、遵解天津府县赴部。并钞录陈国瑞供词呈览。请令丁日昌回任各摺片。张光藻等既经解部。该革员等应得罪名。刑部自当秉公定拟。至陈国瑞所递亲供。既与津案并无干涉。即无庸再令总理衙门刑部核办。江苏地方紧要。现在天津之事。既有李鸿章会同曾国藩等办理。丁日昌即著速行回任。以重职守。所有天津应讯应缉各犯。仍著曾国藩等赶紧办结。总以愈早愈妙。曾国藩另片密陈传教情形。已令总理各国事务衙门妥议矣。将此由五百里各密谕知之。　　

○又谕、豫师奏、团勇会剿回匪。克复贼寨。及出省筹办后路各摺片。高寨白马寺等处踞匪。现经豫师饬令团勇会同官军兜剿。该逆渡河而逸。立将高寨全沟克复。白马寺一带。业已肃清。惟大股回匪。尚踞河南老巢。亟应迅图剿灭。著豫师饬令李春海等协同该处团丁乘胜进攻。直捣逆巢。务当埽穴捦渠。毋留余孽。西碾绅民捐赀杀贼。尚属著有微劳。著准其择尤酌保。以示鼓励。豫师出省后。拟暂驻平番。著将后路事宜赶紧筹办。俟部署稍定。即亲率勇队驰赴前敌。相机进剿。迅殄逆氛。将此由五百里谕令知之。　　

○又谕、张廷岳、阿尔塔什达奏、酌减官兵一摺。库伦防兵。张廷岳等拟令于额尔德尼招等四处。扼要分布。此外沙毕官兵。亦令罗列于各该招庙。以期防守严密。并拟将此项驻防官兵分为两班。每届三月。往来更替。以节虚糜。即著照所拟办理。库伦现在有无贼踪。张廷岳等仍当随时侦探。严密防守。毋稍疏虞。将此由四百里各谕令知之。　　

○拨部库银五万两。解赴库伦。以备军需。　　



大清穆宗继天开运受中居正保大定功圣智诚孝信敏恭宽毅皇帝实录卷之二百九十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。九月。甲子朔。上诣绥履殿问慈安皇太后安。平安室问慈禧皇太后安。至壬辰皆如之。　　

○奉慈安皇太后慈禧皇太后幸漱芳斋。侍午膳。　　

○乙丑。谕军机大臣等、左宗棠奏、北路官军连克寨垒。暨中路攻剿叠胜情形各一摺。北路刘锦棠等各军。进偪金积老巢。叠次大获胜仗。夺取蔡桥水口。越过贼濠立营。乘胜攻克小何家寨蔡家寨等处贼巢。大股援贼。屡经击败。蹋毁金积附近贼卡十余处。官军偪贼而营。金积与王洪胡家各堡声息不通。河西通昌通贵贼粮亦断。正可乘此破竹之势。迅拔坚巢。将马化漋及著名各逆目悉数捦斩。以竟全功。中路雷正绾等各军。又将张恩堡峡口夺回。连克金积西路各卡垒。险要既得。贼势更蹙。金积西门外。仅存洪乐等数堡。左宗棠已饬雷正绾、黄鼎、会同刘锦棠、金运昌、相机进剿。自不难一律廓清。现在中北两路官军。业已声势联络。合力大举。事机极为顺利。金积已成孤立。断难久支。贼众槛兽釜鱼。谅不能再施诡计。是在该大臣妥为调度。迅奏肤公。以慰廑系。将此由六百里谕令知之。　　

○又谕、定安奏、甯灵东南饷道渐通。拟请拨队分扎。以便腾出毅军。力固冬防一摺。据称宋庆所部十营有奇。分扎沿河沿边。兵力本形单薄。前因甯灵各军粮道梗阻。商令宋庆分拨毅军五营。疏通北路粮运。半载以来。幸无贻误。现据刘锦棠函报。灵州南路官军叠胜。分扎要隘。即可与湘卓各营合围。是东南运道通畅。无虞复阻。惟东路自花马池以至榆林。千里之遥。并无重兵扼守。请拨留陕淮军。前往驻扎定边等处。至张曜等军粮储渐足。不日进剿。恐该逆铤险肆窜。西北一带。不可稍有疏虞。请饬左宗棠迅拨劲旅。进扎平罗。庶可腾出毅军五营。回扎河西等语。前据李鸿章奏、酌留谭仁芳一军保卫秦境。惟该提督所统仅七营。除分二营护运外。其留驻西安者。止有五营。能否拨令扼驻定边。著蒋志章酌量情形。妥筹调派。如谭仁芳一军不能远驻定边。即著左宗棠饬令刘锦棠等。分兵严防后路。毋稍疏虞。甯夏道路纷歧。一经大军进剿。逆氛北窜。本在意中。毅军五营。护饷有余。剿贼不足。转瞬冬防吃紧。兼顾尤难。定安所陈。自系实在情形。左宗棠务当统筹全局。迅派劲兵。进扎平罗地方。以壮声威而顾粮运。其沿河防守事宜。即著定安檄饬各军。并知照宋庆随时妥筹。务臻严密。将此由五百里各谕令知之。　　

○以故柰曼扎萨克达尔汉郡王萨哈拉子玛什巴图尔袭爵。　　

○以刑部右侍郎达庆兼正红旗汉军副都统。仍兼署镶黄旗汉军副都统。镶蓝旗汉军副都统富和署正红旗蒙古副都统。　　

○以服阕詹事府詹事夏同善为詹事。　　

○荆州将军巴扬阿六十生辰。赐御书扁额。曰机钤笃祜。并赏文绮珍玩。　　

○予甘肃金积堡等处阵亡副将赵彩照等十七员祭葬世职加等。　　

○予甘肃马家堡阵亡守备赵霭廷、千总焦金凤、祭葬世职加等。　　

○丙寅。谕军机大臣等、天津道周家勋现已开缺。所遗员缺紧要。必须得人而理。前据曾国藩奏请以丁寿昌署理天津道。任事以来。于地方情形。是否熟悉。若＜??闲＞授斯缺。是否相宜。著曾国藩、李鸿章、悉心察看。俟津案完结后。即行据实具奏。听候谕旨。将此各谕令知之。寻奏、遵查丁寿昌沉毅有为。才大心细。自署天津道缺。适值事势艰窘之际。而该员措置裕如。可否即请＜??闲＞授斯缺。得旨、直隶天津道员缺。著丁寿昌补授。　　

○缓徵直隶大城、雄、任邱、成安、河闲、献、清苑、安、邯郸、定兴、十州县被水被旱地方新旧额赋。并酌减差徭。　　

○丁卯。谕内阁、丁宝桢奏、江北漕船阻滞。现筹接运各摺片。据称本年江北漕粮。初因兑米时水小不能进船。嗣因过牐提挽颇艰。迟至七月中旬。方得到济。黄水消落。不能前进。暂在东阿县境八里庙一带停泊。现拟抽沟戽水。倒剥接运等语。江北试办漕运。历届均无贻误。此次始则以水甚旺而船不至。继则船已到而水旋消。办理迟延。已可概见。该粮道及委员等贻误情形著两江总督江苏巡抚漕运总督确切查明据实参奏。至漕船停泊河干。岂可束手坐待。著丁宝桢督饬运河道等。赶紧设法挑沟引水。雇船转剥。以期无误漕运。　　

○谕军机大臣等、成禄奏、择期拔营。并将收支饷银数目。开单呈览一摺。成禄军营。欠饷至二百三十万两有奇。该将士等现因库款支绌。情殷报效。恳请无庸扣还。尚属忱悃可嘉。该提督现拟拔营前进。惟该营饷需缺乏。若遽行进兵。亦属不能得力。著暂缓拔营前进。听候谕旨肃州一带。现在有无窜匪。仍著随时防剿。毋稍疏虞。至各省欠解成禄军营饷银。为数甚多。著户部查明迅速催解。以济要需。将此由六百里谕令知之。　　

○又谕、前谕令左宗棠将成禄应否撤回。或酌留该大臣军营。其所部勇丁三千余名。是否可以留用。抑或遣撤之处。酌核奏闻。兹据成禄奏、顿兵日久。不特协饷屡催未到。即军士逐日口食。因本地民力拮据。未能续捐。若再迁延时日。恐有溃散之虞。拟于八月闲拔营前进等语。成禄一军。饷缺兵疲。恐未必即能得力。本日已谕令暂缓拔营前进。听候谕旨。惟该大臣接奉本年二月二十九日寄谕。时逾半年之久。何以尚未覆奏。现在成禄一军。应俟该大臣查明后。再定进止。著懔遵前旨。迅速覆奏。毋再迟延。至成禄所部粮饷两缺。困苦难堪。亦系实在情形。著左宗棠力筹接济。以拯饥军。将此由六百里谕令知之。　　

○予山东夏津殉难妇女张二姑、卢时氏、旌表如例。　　

○戊辰。谕军机大臣等、刘岳昭、岑毓英奏、收复新兴州城。现筹剿办情形。暨提督马如龙叠著勤劳。垫发饷银各摺片。云南新兴州城。久被逆回占踞。经提督马如龙督兵进剿。断其粮路。连破玉枕山石灰窑及附城逆垒多处。四面偪攻。歼毙逆众无数。当将州城克复。逆首田庆余等。均已捦获正法。剿办尚为得手。惟就抚降众。多系建水河西所属之馆驿东沟难民。该二处尚未肃清。难以分遣回籍。马如龙现已派员清查户口。令该难民等暂居州城。并于城内及后裕乡等处派兵驻扎。即著该督等饬令在事员弁。随时认真弹压。妥办善后事宜。以期汉回相安。免致另生枝节。新兴既克。自应进剿东沟馆驿等处。迅埽逆氛。马如龙因伤发回省调治。先派都司王正坤等规取东沟馆驿。该提督堂赶紧调理痊愈。即时前往督剿。以资得力。收复新兴出力人员。俟东沟馆驿肃清。汇案请奖。至马如龙连年剿贼。均能身临战阵。奋勇图功。深堪嘉尚。此次进剿新兴。于湖南拨饷未到时。复筹垫饷银三万两。洵属顾持大局。敌忾同仇。著发去白玉翎管一支。白玉搬指一个。火镰一把。大荷包一对。小荷包两个。交该提督祗领。以示优异。将此由五百里各谕令知之。　　

○予云南新兴伤亡阵亡游击冯胜标、守备马锡晋等、祭葬世职加等。　　

○己巳。谕军机大臣等、前据曾国藩奏、已革天津府县。已于八月二十八日押解起程。至今尚未到部。闻该革员等现抵通州。张光藻因病未能前进。著万青藜、王榕吉、即行派员前赴通州。将张光藻、刘杰、刻即解送刑部。不能藉病迁延。将此各谕令知之。　　

○又谕、曾璧光奏、川军退扎牛场。黔省军务紧迫。请饬川楚两省仍前进取各摺片。川楚援黔。历有年所。今夏两军剿匪得手。营垒相望。声息渐通。曾经谕令乘胜进取。以竟前功。何以唐炯当声威正盛之时。不候咨会。不俟接防。遽将全军撤退。致苗匪势复猖獗。提督陈希祥以孤军无援。退扎贵定等处。实属贻误事机。著崇实、吴棠、查明该道擅退情形。据实参奏。曾璧光摺内称唐炯本拟移师杨老以图下司。分规都匀凯里。续闻川督有裁撤安定果毅两营之议。已具禀听候遣撤。遂移扎平瓮就粮。以待批示等语。是崇实、吴棠、于叠次谆谆谕旨。并未实力奉行。惟以节省饷需为事。殊属不知缓急。况近防不如远剿。援黔即以保川。岂可畛域攸分。不顾大局。仍著崇实、吴棠、严饬唐炯迅速进兵。与楚黔各军联络声援。以收夹击之效。不得再涉迁延。致干重咎。现在秋气已深。刘昆当懔遵前旨。督饬席宝田等军。仍前进取。期与川兵势成掎角。迅奏廓清。毋稍观望。曾璧光身任黔抚。责无旁贷。务当督饬各营分剿上下两游。以与援军会合。绥靖岩疆。将此由六百里各谕令知之。　　

○以散秩大臣恒惠为京口副都统。　　

○以贵州遵义等处剿平土匪。赏道员蹇訚布政使衔。同知徐培元等花翎。知县耿光祺等蓝翎。余加衔升叙有差。　　

○庚午。谕内阁、福济等奏、特参玩懈军务之盟长一摺。赛因诺颜盟长厄鲁特扎萨克贝子察克都尔扎勒、当军务吃紧之际。竟不遵调遣。展转推诿。显系有心规避。察克都尔扎勒、著即撤去盟长。仍留贝子之爵。以示惩儆。傥不知愧奋。仍前玩懈。即著从严参办。　　

○谕军机大臣等、文硕奏、遵送厄鲁特人众。并密陈巴彦特古斯观望情形各摺片。前因厄鲁特人众。欲回布伦托海。经福济酌给牛羊银两。令其折回。当谕令福济迅饬巴彦特古斯等派员迎护。并令奎昌等一体饬属护送。兹据文硕奏、厄鲁特人众。两月之久。始至青格里河一带。意欲盘踞度冬。现接巴彦特古斯来文。以布城难以安插。请示遵行。意存观望等语。该人众沿途逗遛。依然抢掠。亟应妥为控驭。著奎昌、文硕、迅速将青格里河一带认真保护。并设法将该人众等暂示羁縻。毋令扰害地方。文硕自请议处之处。著加恩宽免。该厄鲁特人众。应如何妥为驾驭俾就范围之处。著福济斟酌情形。会商奎昌、文硕、妥筹办理。以靖边陲。署领队大臣巴彦特古斯、何以不派员迎护。是否意存观望。并著福济确查具奏。一面严饬该领队遵奉前旨。派委妥员迎护收管。俾得各安生业。将此由六百里各谕令知之。　　

○又谕、崇实奏、遵义教案办理就绪。请将出力官绅酌保。总理各国事务衙门奏、贵州教案未结。请饬崇实仍赴遵议筹办各摺片。前据曾璧光奏、黔省教案九起。全行议结。并未将如何议结之处详细声叙。此次崇实摺内所称设堂行教一事。业开导就绪。而教士迟久并无出省日期。是民教两面。尚未切实议结。不得遽谓完案。据法国使臣罗淑亚照会内开。转遽任教士函称。贵州各案入奏之后。并无会同甘结。且胪列遵义等处教案。亦未设法办理等语。可见该教士并未贴服。是否各案本未议妥。含糊了结。抑系该教士之言不实不尽。若不赶紧办妥必至另生枝节。仍为不了之局。崇实现已起程回省。著即迅速折回。驰赴遵义。会同曾璧光、督饬余思枢等妥速筹办。总须民教两面。各无异词。实有完案确据。方不至再滋口实。所有此案办理出力官绅。著俟全案完结后。准由崇实会同曾璧光择尤酌保。总理各国事务衙门摺。著钞给阅看。将此由六百里各谕令知之。　　

○壬申。谕军机大臣等、金顺奏、官军截剿沿山窜贼获胜一摺。回逆马化漋、因河东官军进攻寨堡。嗾令河西回酋马沅纠合马贼数百。由西山窜入潮湖一带。沿山肆扰。以图阻截军粮。经金顺会同张曜、督饬副都统托云布等军截剿获胜。枪毙逆酋马沅。其阿拉善旗沙拉布尔都地方马贼。亦经副将郝永刚等驰往迎剿。该匪向西窜逸。据获贼供称。西甯回匪。有欲由草地东窜之说。现在刘锦棠、黄鼎各军。于中北各路连克寨垒。金积堡势已大蹙。该逆四出纷扰。自在意中。而西路贼众。又图东窜。防范岂可稍疏。即著金顺会同张曜选派得力马步各队。分路巡防。毋令河西逆匪再图窜突。以顾湘卓两军粮道。并饬各军严防东窜之匪。遇贼即击。不得稍有松劲。将此由六百里谕令知之。　　

○又谕、刘昆奏、援黔各军荡平苗寨。暨川军撤退。仍请饬令进兵各摺片。湖南援黔各军自攻克亮摆岩门司等城寨后。提督唐本有等复督队攻毁花滩各岩洞及四星各寨。李光燎等又将朗洞城池攻克。附近数十里贼寨一律荡平。八寨诸苗。已有畏威乞抚者。楚军方拟乘胜进规台拱。若川军通力合作。进剿凯里诸寨。不难将逆苗丑类次第埽除。乃崇实、吴棠、不知顾持大局。辄因省饷撤兵。唐炯一军。遂回牛场瓮安候撤。以致瓮谷陇已有贼踪。重安黄平复为贼踞。实属贻误事机。前据该将军等奏请裁汰援黔兵丁。即谕令汰弱留强。仍饬唐炯会合席宝田等军合力进攻。不可遽行松劲。何以不候谕旨。竟撤援军。弃已成之功。贻将来之患。不知缓急。一至于此。曾璧光前次奏到。已严谕崇实等迅饬唐炯进兵。不得迁延干咎。著即懔遵前旨。檄令唐炯克期拔队。迅赴戎机。时已秋凉。刘昆即当催令席宝田督兵迅平台拱。毋令贼势复张。唐炯此时应否进扎黄平。抑或即会楚军。兜剿清江南岸。著斟酌情形办理。台拱若平。苗疆善后及进取事宜。尚须悉心经理。席宝田未可遽行离营。届时仍著刘昆酌度奏闻。刘昆所奏唐炯致席宝田函内。有川省函商黔中全撤川师。有协饷五万。归黔自办。闻黔中意甚欣然等语。黔省兵力。岂能不须协助。即敷剿办。曾璧光果允其议。何以前奏又请饬催川军。唐炯所言。恐非确实。著曾璧光详细具奏。戈鉴一军出力员弁。准刘昆先行酌保。其余各营出力人员。著暂行存记。俟攻克台拱。并案请奖。将此由六百里各谕令知之。　　

○以户部左侍郎魁龄兼署吏部左侍郎。　　

○予贵州黎平等处阵亡副将朱长林、知州朱嘉瑞等、祭葬世职加等。
  </div>
  <div class="pagination">
   <a href="清实录同治朝实录_page399.html">
    上一页
   </a>
   <span>
    ...
   </span>
   <a href="清实录同治朝实录_page395.html">
    395
   </a>
   <a href="清实录同治朝实录_page396.html">
    396
   </a>
   <a href="清实录同治朝实录_page397.html">
    397
   </a>
   <a href="清实录同治朝实录_page398.html">
    398
   </a>
   <a href="清实录同治朝实录_page399.html">
    399
   </a>
   <span class="current-page">
    400
   </span>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <a href="清实录同治朝实录_page404.html">
    404
   </a>
   <a href="清实录同治朝实录_page405.html">
    405
   </a>
   <span>
    ...
   </span>
   <a href="清实录同治朝实录_page401.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
