<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 280 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 280 页/共 505 页</h1>
    <div class="content">
○遣官祭文昌帝君庙。　　

○谕内阁、郑敦谨奏、据实陈明。并自请议处一摺。前任湖广总督官文提用竹木商捐余款。致送胡家玉等夫马费用。时该前抚尚未到任。此外致送何人。均未与闻。惟官文动用捐款。致送过客。该前抚到任后。未能查出。究有失察之咎。郑郭谨著交部议处。寻谭廷襄奏、据官文查明公商提取竹木捐款。系前任巡抚吴昌寿任内之事。上年登覆文内。缮写郑敦谨名。系属一时误记。恳为奏明更正。得旨、吴昌寿著交部议处。官文缮写错误。著一并交部议处。　　

○谕军机大臣等、乔松年奏、陕省需饷万紧。请饼两淮运库指拨协济一摺。据称陕省回捻纷扰。钱粮无出。刘松山等军。采买米粮筹办转运等事。皆属刻不可缓。请于两淮协甘专饷内。每月拨银二万两以应急需等语。所奏尚属实在情形。著曾国藩转饬两淮运司。自同治六年正月为始。于协甘专饷内。按月筹银二万两。专解陕西藩库。以供支放。此项银两。准其划抵积欠甘饷。该督当饬该运司源源报解。毋稍延误。将此由五百里谕令知之。　　

○陕西巡抚乔松年奏、遵查灞桥之败。谭玉龙分路追贼。未为贼困。是以全军而归。黄鼎一军。且战且退。鄢太愚冲围而出。均无闻风先退情事。至败衄之提督刘玉兴、应请即行革职。提督邱时成、副将洪殿元、请革职留营。以观后效。提督萧德见、萧聚林、彭绪庆、总兵萧群魁、副将萧以纯、均请摘去顶带。仍令带队效力。从之。　　

○予山东莱阳殉难绅民妇女五百三十四名口分别旌恤如例。并予建祠。　　

○戊子。祭大社。大稷。遣定郡王溥煦恭代行礼。　　

○奉慈安皇太后慈禧皇太后幸漱芳斋。侍午膳。　　

○谕内阁、都兴阿、桂清奏、查勘陵寝应修各工。请择吉派员兴修一摺。著钦天监于本年三四月内选择吉期。即派都兴阿、延煦、届期敬谨修理。　　

○又谕、翰林院侍讲学士夏同善奏、礼贵因时。请缓行幸一摺。据称因道路传闻。将幸惇亲王府。并闻传集梨园各部。请即行停止等语。览奏实深诧异。前曾传旨于本月初五日。朕奉两宫皇太后虔诣惇亲王府第神殿前行礼。所以循旧章而展懿亲。断无传集梨园之理。且此事惇亲王并未陈奏。谅亦未敢豫备。朕念典方殷。日存寅畏。何至以耳目嗜好为天下先。如惇亲王果有传集梨园之事。著即撤去。所有初五日诣府行礼之处。仍照例豫备。　　

○引见各衙门保送京察一等人员。得旨、此次京察一等钤出人员。著各该堂官再行出具切实考语。交吏部带领引见。钤出之满洲蒙古中书笔帖式等官。著归入理事同知通判内。遇有缺出。与旧记名人员一体带领引见。汉军汉人。著交部以抚民同知通判等官分别选用。起居注主事毓秀、大理寺寺丞松龄、太常寺寺丞乌勒登额、光禄寺署正果昌、侍卫处主事富瑞、钦天监冬官正陈希龄、上谕处委署主事崇禄宗人府笔帖式宗室桂勋、翰林院待诏刘启镛、通政使司经历温忠恕、太常寺赞礼郎德克继、庆联、读祝官庆福、国子监助教文郁、江方衔、鸿胪寺鸣赞觉罗宽裕、銮仪卫鸣赞鞭官海寿、钦天监灵台郎长福、俱著交部照例以应升之缺升用。所有此次引见不到之兵部笔帖式保盛、由吏部另行照例办理外。其内阁侍读图麟等二百六十六员。俱著准其一等加一级。　　

○以宗人府府丞温葆深为都察院左副都御史。　　

○己丑。上奉慈安皇太后慈禧皇太后幸惇亲王第。侍午膳。　　

○遣官祭昭忠祠。　　

○谕军机大臣等、谭廷襄、曾国荃奏霆军追贼西上。鄂军扼守唐白河。堵剿获胜。余贼由枣阳窜豫一摺。鲍超一军。追贼获胜。唐协和又败贼于两河口等处。贼向豫境桐柏一带奔窜。现在鄂军唐协和、豫军蒋东才、淮军刘铭传、均已先后追到。著曾国藩、李鸿章、李鹤年、督饬各军前截后追。毋任再有窜突。谭廷襄、曾国荃、仍当派军出境追剿。不得稍分畛域。鄂省水陆各营。或迎头截击或蹑尾力追。亦有微劳足录。著谭廷襄、曾国荃择尤酌保。毋许冒滥。此次贼入鄂境。曾国荃谓可痛歼于山巅水隈之际。卒任该逆东西奔窜。仍复逸出豫疆。办理毫无把握。该抚自请议处。实属咎有应得。曾国荃著交部议处。以示薄惩。另片奏、郭松林受伤甚重。请准回籍养伤等语。郭松林著准其回籍养伤。一俟伤病就痊。即行咨调来营。将此由六百里各谕令知之。寻吏部议、曾国荃应降二级留任。不准抵销。从之　　

○予湖北罗家集阵亡提督曹仁美等六十四员祭葬世职。　　

○庚寅。谕军机大臣等、李鸿章奏督军赴豫。并筹度军情一摺。任赖股匪。经鲍超在鄂境痛剿。叠获胜仗。该逆被创狂奔。窜入豫境桐泌一带。势必日向东趋。李鸿章现调潘鼎新一军。由济甯赴豫省之尉氏扶沟等处暂驻。著即饬令迅速拔营。择要扼截。不可迟延。致落贼后。该大臣现由徐州督兵西进。著于归德周家口相机驻扎。就近调度。湘淮各军。多聚鄂境。李鸿章务当檄令迅速折回豫省东路。探贼所向。迎头绕截。其陕汝等处。亦须筹拨兵勇。扼要严防。以杜贼踪折趋陕境。毋稍疏忽。将此由五百里谕令知之。　　

○又谕、吴棠、马新贻奏、遵勘浙省海塘要工。筹拨款项。分别工程办理一摺。浙江海塘。工程浩大。值此经费支绌之时。若一时悉行兴办。必至有名无实。自应循照旧章。分别最要次要次第办理。吴棠等以堵御缺口之柴坝为最要。保护残损石塘为次要。拟每年拟定银八十万两。佐以海塘捐输。次第兴修。此亦就目前情形而论。惟所筑柴坝赶镶外埽建复坦水各工。不过暂时堵御潮汐。将来仍需兴建石塘。马新贻当通盘筹画。使现办各工。坚实稳固。石塘兴建后。即可以保护塘身。则此次办理各工。钱粮不至虚糜。而于将来有益。若止为目前一时之计。则日后兴建石塘。仍须多费帑项。未免漫无规画。马新贻既知以十年为期。谅能筹画及此。海甯塘工。现在止办有二成。马新贻饬令酌加锭锔。自当益臻坚固。闻道光年闲。帅承瀛在浙江巡抚任内。修理海盐石塘。最为精密。历久不坏。即著饬令在工各员。仿照办理。傥此次海甯塘工。办理不能经久。必将承办各员赔修治罪。决不宽贷。海塘用款虽繁。历届办理银数。皆有案可稽。现即工料较昂。何至七八百万。该督抚等不可任听属员张大之词。稍存畏难之心。是为至要。吴棠另片奏、降调道员陈璚请留浙差委等语。陈璚人既明干。著准留于浙江办理海塘工程。交马新贻差遣。将此由四百里各谕令知之。　　

○又谕、英桂奏、道员丁杰交出竹枝词。牵涉督抚司道大员。钞录呈览一摺。据称护巡抚周开锡咨称。署藩司夏献纶、持有刊本竹枝词。系盐法道海钟所交。询之海钟。则称得自道员丁杰。及传丁杰面询。前后供词两歧等语。匿名揭帖。例应销毁。立案不行。惟出自丁杰之手。亲供又复支离不无疑窦。且皆关系地方公事。著英桂面传丁杰切实研诘。究系何人所编。吴棠初抵闽省。无所用其回护。并著会同英桂认真查究。如有挟嫌污蔑情事。必应从严惩办。以杜刁风。词内所指各节。亦当悉心察访。核实办理。毋稍容隐。将此各谕令知之。　　

○镶白旗蒙古副都统孟保、奏进繙译醒世要言。得旨、即著孟保刊刻板片。送交武英殿刷印。颁发八旗各学。　　

○以故乌喇特扎萨克镇国公旺楚克色楞子色楞那木济勒袭爵。　　

○豁免山西兴、丰镇、猗氏、榆社、平定、五台、垣曲、山阴、代、灵石、太谷、汾阳、沁、应、大同、怀仁、朔、右玉、左云、平鲁、甯远、归化城、托克托城、和林格尔、萨拉齐、二十五厅州县民欠仓谷。　　

○辛卯。孝淑睿皇后忌辰。遣官祭昌陵。　　

○谕军机大臣等、杨岳斌奏、哈密失守。请饬催成禄出关。伊勒屯奏、巴城危急。请饬催援兵。及筹拨月饷各一摺。成禄一军。前已叠谕克期出关。祗因肃州无兵接替。迁延年余现据杨岳斌派令王仁和、黄祖淦、两军前往。成禄自无牵掣之虞。著即懔遵前旨。迅速出关。先行克复哈密。再候大兵云集。相机进剿。毋许再有藉口。致干重咎。巴里坤饷绌兵单。情形甚可悯念。该处兵民。于困苦之中尚能坚守。洵属难得。若不亟筹接济。必至贻误大局。著自本年正月为始。每月拨给银六千两。即于各省解到新疆饷银内。由福兴、桂成、提解乌里雅苏台。交德勒克多尔济转拨。毋稍短缺。此次伊勒屯请领正二两月饷项。并著德勒克多尔济照数拨给。以资接济。巴城关系甚要。李云麟谅亦筹及。其应如何援救之处。即著酌量办理。伊勒屯原摺。著钞给李云麟阅看。将此由六百里各谕令知之。　　

○又谕、杨岳斌奏、哈密失陷。请催成禄出关。并请饬穆图善暂缓东行各摺片。前据讷尔济等奏称哈密失守。叠经谕令成禄出关。并谕杨岳斌添派兵勇。前赴肃州。以便成禄交替西行。本日复谕令成禄督率所部出关。成禄起程后。肃州兵力益单。不敷攻取。著杨岳斌遵奉前旨。迅即添派兵勇。归并王仁和、黄祖淦统带。速图攻拔肃城。毋稍迟缓。庆阳被围日久。势甚危急。前经叠谕穆图善移军东援。现在甘省回匪。又复窜扰陕境之耀州三原宜君同朝等处。捻股窜踞盩鄠。势将与回匪句合。陕疆兵力甚单。军事益棘。著穆图善斟酌陕甘两省情形。先其所急。如不能亲行援陕。即著分兵东顾。先解庆阳之围。仍驻防甘陕之交。以杜回匪东窜。陕境西路防兵。力甚单薄。周显承又复阵亡。著杨岳斌迅拨重兵。扼截泾州等处。毋任回匪续窜陕境。前据林寿图奏称、雷正绾被捉放归。是否实有其事。著杨岳斌确切查明。毋稍隐饰。平固一带军情。仍著随时具奏。将此由五百里各谕令知之。　　

○又谕、据杨岳斌奏、请将玩视邮政之知县革职。并陈藩司偷安溺职各等语。前因杨岳斌奏参藩司林之望贻误公事各节。当经降旨交左宗棠查明具奏。兹复据该前督奏参该藩司于理财察吏诸端。久已废弛。赵国栋盘游省城。并不催令回任。委署各员。逗遛数月。均置不问。地丁仓粮厘捐。任听州县中饱。各军饷绌。营官屡次往催。概拒不见。奉拨庄浪满营粮石。亦未运解。以致军士离心。吏治益形败坏各等情。所奏是否属实。即著左宗棠于到任后。确切查明。并将前次该藩司被参各节。汇案具奏。毋稍徇隐。原片著钞给阅看。甘肃署金县知县赵国栋、于所属定远驿遗失摺报。迟至二十余日始行禀报。平日安居省城。驿站来往夹板公文。多致延误。实属玩视邮政。赵国栋著即革职。以示惩儆。杨岳斌另片奏、甘省兵单饷绌。请饬左宗棠多带精兵。豫筹有著之饷。迅速赴甘。著左宗棠斟酌情形。妥筹办理。将此由五百里谕令知之。　　

○又谕、杨岳斌奏、前派总兵龚良臣往湖南募勇十营。赴甘助剿。请饬经过省分给发军火银两各项等语。龚良臣于上年夏间赴楚募勇。日久尚未到甘。刻下甘省剿贼。需兵孔亟。著李瀚章查明该员曾否如数招募。催令迅速起程。所需帐房军火等项。即由湖南军需局发给。其募勇之赀。并沿途费用。湖南湖北各发银一万两。并著谭廷襄、曾国荃、李瀚章、于协甘饷银内。即行拨给。俾利遄行。该军行抵陕西境内。著乔松年即饬所属经过州县。支给面斤。毋令缺乏。将此由五百里各谕令知之。　　

○以甘肃华亭等处叠获胜仗。予提督雷正绾优叙。赏参将滕世耀钟本起、张有富、游击皮昌魁、巴图鲁名号。知府刘校书等花翎。余加衔升叙开复有差。予阵亡副将钱葆恩祭葬世职加等。　　

○予江苏军营病故总兵官龚耀伦祭葬恤荫。　　

○予甘肃隆德殉难知县宋继昌等祭葬世职。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、御史李德源奏、京城时疫流行。请饬太医院拟方散药一摺。著太医院即行拟方刊刻。并将药饵发给五城。随时散放。以育群生而消沴疠。　　

○引见京察六十五□山戊不□以上人员。得旨、吏部员外郎百英等、均著照旧供职。　　

○癸巳。遣官祭文昌帝君庙。　　

○以神灵显应。颁甘肃合水县关帝庙扁额。曰洛盘保障。　　

○谕军机大臣等、英翰奏、援陕官军起程日期。并派兵在商固迎剿一摺。郭宝昌一军。业于正月二十四日拔队入关。任赖等逆。已由白雀园一带。窜过坡陂河盘踞。英翰已饬黄秉钧等马步各军。前往迎剿。并令程文炳等自商城叶集两路同进。令同知赵济川等分守三河尖等处。布置均尚妥协。著即督饬各军。探贼所向。痛加剿洗。毋任深入为患。如贼趋涡阳一带。著该抚亲督劲旅迎剿。各军接仗情形。并著随时驰奏。以慰廑系。另片奏、请将部驳郭宝昌留营之案查销等语。郭宝昌此次援陕。尚为迅速。著准其留营效力。所有部议郭宝昌不准留营之案。即著撤销。将此由五百里谕令知之。　　

○又谕、乔松年奏、雷正绾击贼获胜。并请调军兼顾西路一摺。回逆由泰昌扑雷正绾营。分窜泾州邠州一带。经雷正绾于正月十九日督军苦战。将泰昌等处踞贼击退。著乔松年飞咨雷正绾乘胜进攻。务将此股逆匪。就地歼除。毋令再肆蔓延。庆阳甯州。贼踪遍地。且有另股分扰鄜州及邠州之长武。若该逆悉数南窜。剿办更形棘手。前有旨谕令库克吉泰、德兴阿、就近击剿大荔等处回逆。现在西路军情更紧。即著该将军等统率所部。由邠长大路。前赴泾州。与雷正绾各军合力夹击。如贼已南窜。即著迎头拦截。埽荡贼氛。三原等处之匪。著乔松年檄饬刘厚基等。分股追剿。捻逆近窜何处。刘松山等军。是否业已接仗。著该抚随时奏报。将此由六百里各谕令知之。　　

○补铸福建漳州府知府、漳州镇右营游击、广东潮州镇左营游击、各印信关防。从总督左宗棠、署总督瑞麟、巡抚徐宗干请也。　　

○以甘肃靖远等处剿匪出力。赏副将葛东庭、周保和、陈致祥、安万全、吴学富、赵占魁、许吉祥、参将黄益瑞、李明泰、周文翔、祝胜祥、彭胜发、颜其发、巴图鲁名号。副都统瑞云等花翎。县丞刘祥汇等蓝翎。余加衔升叙开复有差。　　

○甲午。遣官祭先医之神。　　

○谕内阁、库克吉泰奏、请将革员留营效力等语。已革二等侍卫讷依楞阿前因带队不恤官兵。藐视统将。并玩视营规。滥刑肆虐。先后经都兴阿、穆图善、奏参革职。勒令回旗。永不叙用。此等劣员。即令留营。亦安能得力。所请著不准行。　　

○谕军机大臣等、前因庆林奏称、拨款不敷办运。恳请添拨济用一摺。当交户部议奏。兹据户部奏称、请饬苏抚体察情形。酌量添拨等语。苏省织造应办大运缎?。系宫中例用及传办之件。并内外缎库豫备颁赐各项俸赏之用。势难停止。除由该省拨解银三万两外。著曾国藩、郭柏荫、每年于藩库款项内。约照杭州拨款。酌量添拨五万数千两。以济要需。经此次酌拨后。该织造如复运解耽延。致误支放。即由户部参奏。以儆玩泄。将此谕知曾国藩、郭柏荫、并传谕庆林知之。　　

○甘肃提督曹克忠因病解职。调广东提督高连升为甘肃提督。以安徽皖南镇总兵官刘松山为广东提督。记名提督潘鼎立为安徽皖南镇总兵官。　　

○以国史馆续纂大臣年表告成。予内阁侍读图麟等加衔升叙有差。　　

○予广西容县殉难教谕陆邵采等绅民妇女一千二百五十一员名口分别旌恤如例。并予建祠。　　

○乙未。孝康章皇后忌辰。遣官祭孝陵。　　

○谕军机大臣等、前因山东议募黑龙江等处壮丁。谕令特普钦等遵照挑选。兹据特普钦、克蒙额奏、遵饬各属在于打牲人内选择挑备。即著俟山东委员携饷到日。饬令会同认真拣选。不得苟且塞责。所请援照徵调西丹。每名给整装实银二十一两。著阎敬铭、丁宝桢、即饬该委员遵照办理。其每名月支养赡银一两。并著照所请。由特普钦按月发给。将此由四百里谕知特普钦、阎敬铭、并传谕丁宝桢知之。　　

○又谕、库克吉泰奏、带兵追剿捻匪一摺。捻匪由秦渡镇鄠县一带窜扰郿县。库克吉泰现由同州派兵驰赴西安。著于到省后。与乔松年商度情形。会同刘松山先行追剿。惟回氛业已偪近。库克吉泰未便久留陕省。著酌度形势。遵奉前次谕旨。驰赴泾州一带。会合雷正绾进剿。并扼要防守。以杜甘回续窜陕境。毋得迁延贻误。将此由六百里各谕令知之。　　

○又谕、左宗棠奏、筹拟购练马队。请免马税。并请调喜昌赴营各摺片。左宗棠现在督兵剿办捻回。必须先练马队。以资得力。吉林所属地方猎户。平素习骑耐劳。火枪有准。颇属可用。著富明阿、德英、于旗民台站各丁内。挑选枪马娴习年力精壮炮手二千五百名。并购办鞍＜?革占＞三千盘。作为六起。每起编成五扎兰。并著德英于通省实缺协佐领内。拣委得力营总。并于实缺及即补防御骁骑校官内。选派扎兰正副各官。权为管带。以资约束。每马队百名。另募长夫四十名。所有挑选事宜。即由德英专办。并著富明阿饬令地方各员。帮同办理。务期迅募足数。不可推诿迁延。致滋贻误。所需战马三千匹。著裕瑞于张家口各处。如数购买。务择口轻膘壮之马。精益求精。不得以疲□

□穴□又□老羸充数。如张家口各处。一时不敷采买。即著裕瑞移咨福兴、桂成、在归化城就近精为选购。足数。统由裕瑞亲为验别。毋许稍有含混。此项马匹。俟吉林所募炮手行过京师时。由裕瑞解交该营总验收。转解左宗棠军营。其应需鞍马价银。及选募炮手经费。即著富明阿、裕瑞、于该处库项暂为划拨。由左宗棠解还归款。如不敷拨给。即著户部先行筹拨。于山西协甘月饷项内提拨归款。经过地方马税。均著免其交纳。吉林佐领喜昌。现在告假回旗。著富明阿饬令于假满后。统带新募马队。仍赴左宗棠军营听候差委。将此由五百里各谕令知之。　　
</div>
    <div class="pagination">
<a href="清实录同治朝实录_page279.html">上一页</a><span>...</span><a href="清实录同治朝实录_page275.html">275</a><a href="清实录同治朝实录_page276.html">276</a><a href="清实录同治朝实录_page277.html">277</a><a href="清实录同治朝实录_page278.html">278</a><a href="清实录同治朝实录_page279.html">279</a><span class="current-page">280</span><a href="清实录同治朝实录_page281.html">281</a><a href="清实录同治朝实录_page282.html">282</a><a href="清实录同治朝实录_page283.html">283</a><a href="清实录同治朝实录_page284.html">284</a><a href="清实录同治朝实录_page285.html">285</a><span>...</span><a href="清实录同治朝实录_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
