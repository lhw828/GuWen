<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 64 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 64 页/共 505 页</h1>
    <div class="content">
○又谕、前因郑元善出省剿办捻匪。河南乡试。降旨派黄赞汤入闱监临。兹据郑元善奏、秋汛险工叠出。黄赞汤现已亲赴工次。督率抢护。该抚业经回省。仍请照例办理监临等语。所有本年壬戌恩科河南乡试仍著郑元善照例入闱监临。　　

○谕议政王军机大臣等、庆端奏、天台等处克复。并剿办沙县等邑土匪各摺片。现在新昌既克。自可进攻绍兴。庆端已饬知县王兴杞激励民团。会同绍郡绅团。迅图克复。即著相机。妥办侍逆李侍贤经左宗棠击败后。以金华为巢穴。该抚既从龙游进剿。贼势必并力抗拒。正可乘此空虚之时迅克绍郡。断贼左臂。以为进图杭城地步。处郡尚未克复。并著克期进攻。毋稍迟缓。沙县等处土匪。势颇蔓延。亟应添派兵勇。迅图歼除断不准任其迁延。至成巨患。庆端本系革职暂留本任之员。自到浦城后。仅据克复温处各属城池数处其余均系民团之力。并无奇功足录。昨复授以杭州将军。耆龄到闽节节迁延。本有革职留任处分。昨复畀以总督重任。此系朝廷格外殊恩。冀其感愧思奋。该将军等务当益加勉励用副期望。毋谓宽典之可屡邀也。将此由五百里各谕令知之　　

○又谕、郑元善奏回省日期并派洪贞谦督兵追剿粤匪。又酌调副将杨长春驻扎陈州一摺。南阳败匪。分窜镇平安皋等处。势已穷蹙惟副将王佐臣、参将卢得胜等军。事无统属恐不免推诿迁延。该抚派署臬司洪贞谦驰赴宛郡。督率调遣。即著饬令该员克日出省。严督各军。将此股穷寇悉数歼除毋留余孽傥敢迟延不进纵匪他窜。即将洪贞谦严参治罪。杨长春所部四营即饬令迅速前进。驻扎陈郡。以剿为防俟僧格林沁督兵大举进捣捻巢该员即可就近听候调遣。黄赞汤虽已＜??闲＞放广东巡抚。惟秋汛为日正长中河上南现在险工叠出。谭廷襄远在兖州。恐一时尚难兼顾。仍著黄赞汤驻工。认真办理。俟险工平稳以后。再行来京请训。将此由五百里各谕令知之。　　

○又谕、成明奏、渡河获胜。并哨弁携带回匪诉呈。来营禀报各摺片。据称督队过河。适回匪在朝邑县北关滋扰。侍卫皂成等率马队迎击。该匪往西北败窜。护军校明祥等巡哨在洛河北岸。见有二回匪凫水过河。手捧诉呈。哀怜禀告各等语。回匪性情狡诈。所禀各情。殊难凭信。叠据瑛棨等奏报。回匪攻扑省城。协领图克唐阿等力战阵亡。该逆佯为不知。但称械斗。前副都御史张芾往油房街安抚回匪。竟被拘留。据陕绅李应选等呈称业已被害。而该逆则称张芾劝谕汉人。不知所之。察其情词。殊多闪烁。显系闻大兵将至。藉词以缓我师。第成明所部。兵力不厚。未便遽行深入。自应在同朝一带。扼要驻扎。该回匪既有禀诉。即乘机再行出示晓谕。令其听候胜保到陕查办。不准焚掠。以示羁縻傥。该回匪仍在附近州县残杀。即著成明督饬将领。随时援剿。毋得以匪势鸱张不敷调拨等词。藉端推诿胜保计已统带大队。驰入潼关。著即相机前进大张挞伐。将围扑省垣逆垒。悉数荡平慑以兵威再行察看办理。不可以该逆悔罪投诚。轻议招抚。转致堕其奸计。贻患将来。将此由六百里各谕令知之。　　

○命吏部尚书朱凤标为国史馆副总裁官　　

○以浙江台州、甯波、两府暨所属各县城上年被贼窜陷。革副将萨尔善、参将苏方拱、博忠、都司林发荣、陈韶虞职。都司蓝新浩革职逮问。　　

○予浙江瑞安阵亡千总邱龙高等祭葬世职。　　

○以浙江台州绅民集团御贼。叠克城池。豁免临海、仙居、天台、黄岩、甯海、太平、六县本年暨同治二年额赋。　　

○壬子。上诣观德殿几筵前供奠。　　

○谕内阁、据恭理丧仪王大臣等奏、文宗显皇帝梓宫。暨孝德显皇后梓宫。奉移隆福寺行宫暂安。查照道光三十年成案。开列王大臣等名单。请派轮流守卫一摺。皇考文宗显皇帝梓宫。暨皇妣孝德显皇后梓宫。暂安隆福寺行宫。自应＜??闲＞派王大臣等敬谨直宿。以昭慎重。所有恭理丧仪王大臣。著派仁寿、义道、奕誴。宫门直宿。著派庆恩、溥庄、载容。散秩大臣著派德鉴、鹤龄、乐英、松秀、载森、瑞兴。稽查直班兵丁大臣。著派奕贵、孟保、福钤。并著御前大臣德木楚克扎布、景寿奕山。御前侍卫棍楚克林沁、安兴阿、西拉绷阿、乾清门侍卫德徽、载崇、德长、索布多尔扎布、福锡、载坤。均著分为三班。轮流在隆福寺行宫守护。著一个月一换。　　

○又谕、前因京师时疫未除。谕令在京问刑各衙门。赶紧清厘庶狱。迅速次第结案。现在星变频仍。上苍垂儆。弭灾之法。尤重恤刑。允宜格外推恩。以承天戒。除上年十月初九日恩诏以前军流以下各犯业经分别饬部减等外。其自咸丰十一年十月初九日恩诏以后至本年奉旨之日止。著刑部将现审各案。所拟军流以下等罪官常各犯无论已结未结曾否发配均著查照旧章。一并分别奏请减等。其步军统领衙门顺天府五城及各直省督抚将军都统等。均著遵照刑部奏定章程。一体查办。以清庶狱而迓祥和。　　

○又谕、军兴以来需饷浩繁。各直省捐输抽厘。藉资民力。实朝廷万不得已之举叠经谕令各督抚严禁科勒并将捐输名目及抽厘各局酌量裁减各该督抚大吏。宜如何仰体朝廷子惠黎元之意加意拊循。痛除积弊以期康济时艰乃本日据协办大学士倭仁奏、胪陈河南省官民情形内称该省州县。诛求无厌。钱漕之浮收。杂派之讹索。日增日盛。其捐输抽厘等项。虽至零星小户。偪勒无遗。胥役劣绅。从中私饱。似此情形。小民何以堪之。因思各直省州县积习相沿。洁己奉公。殊难其选。此等藉端苛勒朘削小民者。恐不乏人各该督抚等平日果能正己率属。廉洁自持断不能为属员挟制。亦何至任令不肖官吏。浮收杂派。罔恤民瘼。用特申谕各直省督抚。于所属各州县。嗣后务当实力痛除前弊。如有贪鄙地方官。藉捐输抽厘名目。加徵勒派。中饱私囊。一经查出。即著严参治罪。该督抚等亦当廉隅自励。痛绝苞苴。以期大法小廉。各尽厥职。用副朝廷澄叙官方。抚绥黎庶至意。　　

○谕议政王军机大臣等、御史刘庆奏、关中回匪猖獗。敬陈堵剿之方。并请饬专意主剿各摺片。据称剿回情形。必先将渭河南岸回匪。大申挞伐。再将北岸逆回歼剿。惟此拏彼窜。亟须豫谋堵截。宜先由西路起手。东路豫先咨照豫晋堵御。又渭南等县交界处所。宜先令各该府州县亲带兵团扼堵。然后会合大兵进偪。乃可尽除丑类等语。该御史所筹应先防堵之各交界处所。及进剿机宜是否切中窾要。若照其所议。先由西路进兵。其山西河南等要隘。能否遏截兜剿。后起亳捻入陕。能否杜其句结。均著胜保酌度情形。相机办理。所称回匪宜专意主剿。叠经谕令胜保入关剿办。谅该大臣定能遵照。断不至轻议收抚。希图将就了事。转贻后患于无穷也。又称富平县知县江开、保境安民。无一回匪敢犯其境。署洵阳县知县刘昌蕃、值回匪扰及县境。督团剿灭净尽。是否实有其事。著胜保确切查明。如果实系剿匪得力即著核实保奏。刘庆摺著钞给阅看。正在寄谕闲。据胜保奏、拨兵驰赴潼关。并留兵河洛。摉捕滋事团练各摺片。王佐臣一军。由卢氏灵宝阌乡一带。与成禄等军同赴潼关。互为策应。河洛等处恃团抗粮蠢蠢思动。该大臣酌留兵一二千名。派委得力妥员管带。会同该地方官摉捕惩办。一俟布置妥协。即驰赴潼关调度。所筹均尚周妥。陕省回匪。凶焰日张。民不聊生。省垣待援尤亟。该大臣务当先其所急。统率大军。兼程前往。痛加剿洗。以申天讨而解倒悬。毋稍迟延。本日据毛昶熙奏、亳东捻匪。将由鹿邑西窜潼关。且有移巢西山套之信等语。此股捻匪西窜。势必经由河洛。移师入关。该逆适乘其后。殊属可虑。该大臣于河洛一带既拟酌留兵一二千名。应如何抽拨若干。迎头截击之处。并著统筹兼顾。妥为布置。将此由六百里谕令知之。　　

○又谕、李鸿章奏、官军攻克青浦县城并常胜军克复余姚县城一摺。此次围攻青浦县城。华尔管带常胜军。躬冒矢石。争先效命。将南门城垣轰裂。冒烟直上。诸军乘势拥进。遂将县城克复。实属异常出力。该抚自应善为驾驭。俾华尔益加奋勉所有青浦防守事宜。亦须妥为布置。以防贼匪大股。复来窥伺。现在沪防较松。兵力有余。亟宜进规苏常。以图进取。曾国藩上游之师。业已攻克甯国。广德州贼目童容海亦欲归顺献城。鲍超一军拟由东坝溧水一带进攻金陵南路。若李鸿章乘松沪屡胜之势。拨兵西攻苏郡。便可与鲍超东下之师。声势相接。俾贼匪应接不暇。且可使浙省贼势与金陵隔断。著李鸿章相度机宜。妥筹办理。李鸿章所派驻扎甯波之常胜军。据华尔声称、已于七月初八日会同各军。攻克余姚县城。其详细情形。仍著李鸿章、左宗棠、查明具奏。余姚克复后。系何人带兵守御。能否得力。并如何布置防守之处。均著李鸿章、左宗棠、查明办理。将此由六百里各谕令知之。　　

○又谕、曾国藩奏称、李续宜接受钦差关防。忧惶失措。仍恳恩赏假归籍。俾少申哀慕等语。朝廷以李续宜忠勇素著倚畀正殷。且皖省军务。乏人接替。势不得不破格夺情。实出万不得已。谅该大臣等亦必能体此苦衷。李续宜当皖省军情防剿万紧之际。势难暂令离营。较之前胡林翼胜保丁忧时。军务尤为紧要。前次业经详细谕知现在江南北大军。进攻金陵。皖省官军。相为掎角。即如曾国藩所奏目下军情。该督即应移扎甯国。与金陵苏杭徽州皆可联络。又可就近料理各贼目投诚事件。极为动中窾要。若许李续宜赏假回籍。则曾国藩当兼顾皖北六安一带。不能移扎皖南。岂不机宜坐失逆贼横踞金陵。俶扰东南。已阅十载。东征将士血战之力。方能得此时会可乘。又幸浙东郡县。义旗竞举。甯国坚城克拔。东南局势大可转旋。金陵虽未即能旦夕收功。而逆渠徙避苏城。其夺魄情形。灭亡正当立待。朝廷深倚楚军。不啻推心置腹。以望成功。李续宜以国愤家仇。阗塞胸臆。久思待时乘势。以洩普天之忿。况国家倚畀方隆。即曾国藩亦臂指相须实属无人可为暂替允宜移孝作忠亟图灭贼。即所以慰其先灵李续宜著仍遵前旨毋庸赏假回籍该抚一门忠孝谅于金革无避之义。讲之已熟。著曾国藩将此次谕旨。迅速传知。其毋再行渎请固辞。一俟军务大定。即仍准令请假回籍。补行守制。以遂孝思。曾国藩无须兼顾皖北。即著移扎甯国。联络一切。以图进取。将此由六百里谕令知之。　　

○又谕、多隆阿奏、兵抵襄樊。飞拨马步各营前进并督率后队相继入秦一摺毛昶熙奏亳东各捻。分窜鹿邑。欲趋太康。其蓝白二旗自泡河西窜。杂旗由鹿邑西走。势将窜扰潼关等语关中军务。改派胜保赴陕督办。其多隆阿之军。节经谕令将南阳西窜之匪剿办肃清仍候曾国藩酌量檄调。或即为金陵后路援应。雷正绾一军。曾谕官文飞饬绕截贼前。杜其入陕之路。昨据郑元善奏、南阳败匪。分窜镇平及安皋等处。势已穷蹙。经该抚派令署臬司洪贞谦赴宛。督率副将王佐臣等军。乘势剿洗。兹据多隆阿复奏、金国琛等军。跟踪追杀。并经饬令马队五营。由光化一路。闲道疾趋。迎头截击。正可与洪贞谦所督各军。联络兜剿。严行堵贼北窜及南犯楚疆之路。此股残匪。谅亦不难迅速歼除。现在亳东各捻。恐官军会合。捣其老巢。分旗出窜。意图牵掣我师。并有移巢西山套之信。该处山势延亘。西南通宛洛。东北即至汴城。断不可任令蔓延。且贼势既趋太康。更距汴省不远。郑元善业经回省。毛昶熙现亦亲赴省垣。即著与该抚会筹守御。并饬各属团练。扼要防堵。仍即赶回归德。与僧格林沁筹商会攻亳北捻巢之计。并严督守备李玉得等及参将陈禄兴会合楚勇。与僧格林沁所派营总恒龄等马队。将亳东窜出各旗捻匪探踪剿击。多隆阿由樊城进发。仍催督金国琛等会合豫军。埽除镇平败匪。并可沿途侦探。如亳捻由鹿邑西窜潼关。势必经由河洛。且恐其移巢西山套。更成负嵎。即著一面相机击剿。一面听候曾国藩调度。择要驻扎。雷正绾与穆图善之军。未知现抵何处。著官文、多隆阿、催令迅速前赴商南。迎头截剿。其楚省边防。与豫省交界之处。即著官文妥筹防范。毋稍疏虞。将此由六百里各谕令知之。　　

○又谕、胜保奏、军饷缺乏。请饬催各省协饷等语。胜保之军。由河洛拔队西行。该大臣军营原拨协饷。仅止五万有余。而报解又未能如期。兵勇枵腹荷戈何能集事。著文煜、英桂、瑛棨、督饬藩司。无论何款。迅速如数赶解胜保军营。不准再事迁延。零星报解。致误事机。其三河尖周口厘局。据该大臣奏、每月共计可得制钱数千串于军务不无小补。即著郑元善、李续宜饬令该委员等按月解济胜保军营。至该大臣督军援陕。其粮台军火饷银一切。自应仍由河南省筹办。以免临时掣肘。并著郑元善照旧源源接济。毋分畛域。又胜保前次所请饷盐十五万包。据称西坝存盐无多。各营纷纷领运几至不能分拨等语。并著吴棠转饬乔松年、于板浦盐斤起运时。另将胜保所请盐斤划出一分。候该大臣委员到坝。即行领运。以免稽延而维大局。将此由六百里各谕令知之。　　

○以翰林院编修童华、黄钰、署日讲起居注官。　　

○以河南截剿安徽窜捻、暨山东会匪出力。赏参将敖天印、都悜邵春仁、巴图鲁名号。守备刘明发等花翎。知州郑邦勤等蓝翎。余加衔升叙有差。　　

○癸丑。谕内阁、御史刘庆奏、请将捐纳军功出身之州县人员。严加甄别一摺。据称捐例叠开。流品日杂。市侩无赖。滥厕其闲。不识吏治民生为何事。至于军功人员。半皆起自勇下。往往有捐一佐杂虚衔。即归入文职保举。递升至州县以上者。傥任犷悍之性。身任地方。疮痍余生。何堪听其陵虐等语。捐纳军功各员中为守兼优。贤能素著者固不乏人而贪婪严酷肆意虐民。如该御史所奏各情亦必不少。贻害地方。所关非细嗣后各直省督抚。于捐纳军功两项人员到省时。务当秉公考察。严加甄别。如有不谙吏治难膺民社之任者。即著随时劾参。毋得稍存徇庇。以副澄叙官方至意。将此通谕知之。　　

○谕议政王军机大臣等、刘长佑奏、督军剿办浔匪。叠获胜仗。及平梧各路剿抚情形一摺。刘长佑到浔两月。屡破贼巢。惟匪首均未就捦。仍恐句结为患。著即督饬郑金华等分带兵练。将贵县等处窜匪。一律削平毋任漏网。至所称荔浦张羔友股匪及前窜永福寨沙之匪。经道员易元泰等捦斩不少。该匪复分千余人。由马岭窜出阳朔。肆行劫掠等语莲塘踞匪。既经易元泰等剿办。何以任令分股窜扰。著即严饬该道等就地歼除。毋任再事延蔓。苍梧匪窜广平。并著刘松芳等实力剿除。毋留余孽。前据毛鸿宾奏派兵越境援剿。已令将陈士杰、赵焕联等酌量派往。著刘长佑即行催提。俟楚军到后。会合剿办。务将莲塘等处踞匪。次第削平。以副委任。藤县金鸡艇匪。据称已派委员弁前往招抚。随营立功。著饬该带兵官严加管束。随时察看。以期得力。将此由六百里谕令知之。　　

○又谕、刘长佑奏、请饬催广东湖南协饷等语。现在广西浔州平梧一带。军务方殷。需饷甚急。该省既无款可筹。若邻省再无协济。势将停兵待饷。于军务殊有关系。著劳崇光、毛鸿宾、于应拨广西协饷。按月酌量筹解。务须源源接济。毋得稍分畛域。致误要需。将此由六百里各谕令知之。　　

○以国子监祭酒衍秀为福建乡试正考官。司业马寿金为副考官。　　

○予广西浔州阵亡参将唐荣全等祭葬世职加等。　　

○甲寅。谕内阁、本年九月初九日。文宗显皇帝暨孝德显皇后梓宫。奉移山陵。前曾谕令沿途地方。毋庸另备御道。第梓宫经由之路一切应办事宜。该地方官。自应循例敬谨豫备。而小民仰荷皇考厚泽深仁。遇有借资民力之处当亦必踊跃急公。争先恐后藉以抒其爱戴之忱。惟当此民力拮据。尤应量加体恤。著直隶总督顺天府府尹严饬各该地方官。务当仰体朝廷惠爱之仁。不准格外藉端苛派。致滋扰累。以副轸念民艰至意。　　

○又谕、九月初九日。朕奉两宫皇太后。恭送文宗显皇帝暨孝德显皇后梓宫。途次长芦盐政应进食品。两淮盐政应进银锞缎?。俱著毋庸呈进。　　

○谕议政王军机大臣等、前因有人奏都司陶昌培作奸犯科。无所不为。劳崇光委令赴梧募勇该员奸淫掳掠。肆行扰害挟嫌截杀乡勇。抢夺行装银两。劳崇光均曲为庇护复有人奏、陶昌培即降贼陶八。在省河包揽走私。开设赌博。无恶不作。又有陶二等为羽翼。大为民害各等语。当将陶昌培革去职衔。并令劳崇光、昆寿、派兵将该革员捦拏。并将黎英、莫江、章昇耀即章顺、陶二等、一并严拏务获。研究得实。即行正法。该督于特旨严拏重犯。迄今已五阅月。并无一字覆奏。朝廷谕旨。竟敢视同弁髦其为有心徇庇。已可概见况节次纠参该督之件。朝廷推心置腹。径以询问该督。纵使其中办理或有棘手。亦当据实奏明。请旨遵办。乃数月之久。并无只字覆奏。不知该督是何居心。劳崇光如天良尚未尽泯。接奉此次谕旨。著即迅速覆奏。并即将陶昌培、黎英等、一并严拏务获。归案审办。务将被参各节。逐款严讯确情。奏请即行正法。以肃法纪而靖地方。傥再不迅速覆奏。始终怙过。阳奉阴违。必将劳崇光从重治罪。朝廷纪网具在。断不能为该督曲法示恩也。将此由五百里谕令知之　　

○又谕、托明阿瑛棨等奏、回匪扑犯省城连日获胜情形并请饬鄂省筹拨军饷各摺片。七月十七十八两日。回匪叠扑官军营盘经马德昭督率守备张显祖、营总台斐音布等、带队迎击。斩获甚多。该匪败窜回巢。马德昭矛刺悍贼多名。实属奋勇出力。殊堪嘉尚孔广顺扎营城外。何以未接一仗。该提督恇怯无能。一至于此。著传旨严行申饬。如再不知愧奋。定将孔广顺重治其罪。决不稍宽。现在回匪所到之处。火光四起。咸阳等县。被围更紧。亟应设法兜剿。以解倒悬。胜保计已入关。著即督率大军尽力剿洗。节节埽荡。直抵西安托明阿、瑛棨等、惟当激励兵勇乡团。且战且守。指日大兵云集。蠢兹小丑。不难次第廓清。雷正绾等军。经多隆阿令其由荆子关西行。著严饬该总兵速赴商南一带。将发逆截剿。即驰赴秦中。歼除回匪。何绍彩前在郧属摉捕余匪。著官文等速饬该员督带所部。就近入陕援剿。秦楚唇齿相依。秦境肃清。则楚疆益臻安谧。官文等务当先其所急。毋误事机。成明所带京兵。止有二千。固应慎重。第附近州县。如有回匪焚掠。或张宝禧等军均已赶到。即当懔遵前旨。会兵进剿。毋得株守一隅。致居民惨遭杀戮。成明已驻朝邑。何以此次瑛棨奏报。尚请饬其前赴同州。想系成明起程。未经知照瑛棨。以后著即随时知照。多隆阿已由樊城进发著将镇平败匪剿除后。如探闻亳捻西窜。仍当相机迎击。务将由豫入陕之股匪。剿除净尽。再行听候调拨。至陕省富饶之区。多被回匪焚毁。库款支绌。自系实情。多隆阿一军。向由鄂省拨给粮饷。且陕省协济鄂省军饷。亦不遗余力。此次援陕之雷正绾、何绍彩等军。除由山陕两省就近接济外。其余仍应由楚省解济。至援陕之军。虽经改派胜保。亦与多隆阿无异。官文等素顾大局。仍著酌量协济。源源拨解。彼此通融筹办。庶不至贻误军行。将此由六百里各谕令知之。　　

○乙卯。谕内阁、满庆、恩庆奏、哷徵呼图克图带印逃走。请饬查拏究办一摺。另片奏、请赏加汪曲结布名号等语。哷徵哷图克图阿旺伊喜楚称嘉木参、自咸丰八年掌办商上事务。不思维持地面。辄因布施小事。激怒众僧。致与布赉绷噶勒丹两寺。互相仇杀。哷徵呼图克图一味负气。扬言已调果洛克野番来藏助战。布赉绷等两寺喇嘛。互相攻击。哷徵呼图克图见势力不敌。携带掌办商上印信图记潜逃。实属辜恩怙恶。有玷黄教。所有从前赏给阿旺伊喜楚称嘉木参慧能名号。广衍黄法阿齐图呼图克图敕印及黄缰等件。均著一并注销。不准再令转世。仍著理藩院衙门、沿边各省督抚、口外将军大臣蒙古王公、一体查拏究办。追出携带之掌办印信图记。送交西藏。以免招摇。达赖喇嘛公事紧要。既据藏中僧俗大众。公举已辞噶布伦汪曲结布堪以辅佐办理。著照满庆等所请。即以汪曲结布协理西藏事务。并赏给诺们罕名号。　　

○谕议政王军机大臣等、前因文煜奏、平山等县蝻孽萌生。稿城等县。飞蝗过境。当经谕令该督饬属赶紧扑灭。兹复有人奏、良乡涿州安肃一带。闲有蝻孽萌生等语。本年雨泽沾足。近畿一带。可望有秋。现在蝻孽蝻动。若不赶紧扑灭。深恐蔓延贻患。著文煜万青藜、石赞清、各饬所属。实力扑除。并令逐处摉查。或设法收买。总期一律净尽。毋留余孽。傥地方官扑捕不力。即著查明严参。以肃功令而重民食。将此各谕令知之。　　

○又谕、满庆、恩庆奏、哷徵呼图克图带印潜逃。请饬查拏各摺片。哷徵呼图克图任性妄为。因布施细小事故。激成僧俗互斗重案。复敢携带印信。私自逃走。自应严拏务获。从重究办。惟两寺僧众。调兵争杀。于欲得而甘心之人岂容任令潜逃。且回寺居住三日僧众岂毫无知觉满庆等所奏情节支离显有不实不尽之处著将确切情形据实具奏。不准稍有回护粉饰。此次汪曲结布已准协理商上事务。既据满庆奏称诚实可靠。且名号仅止协理。自不至如掌办事务者之恃权妄作。现在藏地危而复安。僧俗各安生理。即著满庆等妥为抚绥安辑。嗣后如再有别项事端。致边地骚然不靖。惟满庆等是问。毋谓宽典可以幸邀也。将此由五百里谕令知之。　　

○又谕、满庆等奏、哷徵呼图克图业已逃走。僧俗人情稍定地面安靖。已公举汪曲结布协理商上事务是藏中人情已安。毋须再行派兵弹压。所有前谕调拨番兵饷银。均著骆秉章即行停止。此事虽据满庆等奏称事已安定。而哷徵呼图克图既为僧俗所恨。何以任令逃逸。其中恐别有情节。满庆前保哷徵呼图克图代办商上事务。何以并不审择众心悦服之人致令僧俗激变。其滥保已可概见。恐尚有受贿等情。计此旨到日景纹已行抵西藏即著严密查办。务得实情。详晰具奏。断不准稍有瞻徇。以致僧俗心怀不服。此次所举汪曲结布。是否众心悦服之人哷徵呼图克图去后人情是否安定。并著景纹一并具奏。事关边疆重务。谅景纹不敢含混。自干罪戾也。将此由五百里各谕令知之。　　

○上以祭社稷坛。自是日始斋戒三日。　　

○丙辰谕内阁、此次查办文职废员钤出之刘韵珂、朱兰、张集馨等三员。著吏部查明在京各员。先行带领引见。其在籍各员。即由该部咨行各该员原籍督抚。饬令来京。同四品以下钤出在京在籍之京外各员。查明分别带领引见。　　

○谕议政王军机大臣等、成明奏称、京兵及豫省刚锐勇队。在同郡接仗失利。并官文、多隆阿奏、楚军先后入关各一摺成明督军渡河。不能激励兵勇奋力接战。致为贼匪所乘挫动锐气。马队各营。均皆失守。实堪痛恨该署提督庸懦失机。非寻常惩处所能了事现在退守朝邑县城。著即收集溃散。严申纪律。养精蓄锐以期重整军威。并严饬张宝禧所带刚锐营勇丁。扼守同州。毋稍疏懈。傥再贻误事机。定将该署提督军法从事。胜保督军援陕。计此时已抵潼关。著即探明回匪趋重之处。迎头痛剿。惟该匪党与众多。蔓延日广潼关以西。自华阴等县以至省城数百里均系回匪巢穴。其渭河以北。由白水至泾阳城外各村镇。均为贼匪焚毁。现复扰及咸阳。围攻城池甚急。洛河以西。大荔朝邑等县。俱有贼踪。胜保亟宜会合雷正绾所部楚军。分路并进。以分贼势。多隆阿前已令雷正绾一军。由荆子关西行。并令穆图善一军继进。著即饬令由武关一带。驰入蓝田。直抵省垣。并著官文速饬何绍彩一军。由郧阳商雒一路驰赴西安。为雷正绾等后路接应。毋稍迟延。胜保入陕以后。即著与成明一军。联络声势。毋令贼匪沿河东窜。致晋省情形。益形震动。现在陕省情形。非常紧急。多隆阿一军。著仍遵前旨。截剿河洛一带窜陕股匪。即在河洛适中之地驻扎。为各省策应之兵。藉资休息而壮声援。豫省镇平一带窜匪。著郑元善迅派兵勇剿办。并著官文饬令金国琛所部。越境追剿。务就豫境歼除。毋令西窜陕境。其河洛一带防务。郑元善亦宜督饬在事文武。严密布置。毋稍疏懈。晋省西南一带。防务紧要。此时益宜加意筹画。英桂务当饬令沿河兵勇。密为防范。不可有名无实。任令匪踪偷渡。阑入晋疆。将此由六百里加紧各谕令知之。　　

○又谕、谭廷襄奏、派军攻破兰山县属匪围并兰郯境内。剿匪叠胜。暨现办教匪情形一摺。教匪全股。屯聚凤凰山内。凭险负嵎。该抚节次分饬兵团进攻。虽小有斩捦。并未大受惩创。据称以断贼接济为主。俟募勇到齐再行进攻。惟此股匪徒人数众多。必当密速剿办。以期净绝根株。叠经谕令该抚驻扎兖沂适中之地。居中调度著即相度情形。移军进扎前敌。使贼势日蹙。方可一鼓荡平兰费匪围林立。必须饬带兵各员。实力痛剿。未可率尔议抚。云谷山匪众无多。即饬德楞额赶紧攻克。不准再有迁延另片奏、遵查王叔喆设团越境肆扰。前次扰及东境冠馆等县。仍即窜回直境。已由该抚派兵堵剿等语王叔喆系遮克敦布营内委员王仲甡之弟。经该副都统派令代理河西团务。胆敢纠集匪党多人。约期赴临清州境之尖庄等处亮团。经文煜、谭廷襄、先后具奏。何以遮克敦布并未奏闻。该副都统奉命办理直东防务乃敢纵令委员藉团滋事。实属谬妄糊涂。大负委任。著即将王叔喆所聚之人。妥为解散。若系另股匪徒。即应知照谭廷襄会同山东派出兵勇。迅图扑灭。并著查明王叔喆如何越境滋事。及现在办理情形。迅速具奏。如再有纵令私团扰害情事。必将该副都统从重惩处。决不宽贷。懔之。将此由五百里各谕令知之。寻遮克敦布奏、遵查王叔喆越境亮团。并无滋扰情事。报闻。　　

○以大学士贾桢为顺天乡试正考官。吏部尚书瑞常、户部尚书罗惇衍、为副考官。　　

○以刑部尚书绵森兼署吏部尚书。都察院左都御史李棠阶署户部尚书刑部右侍郎载崇兼署吏部左侍郎。礼部右侍郎存诚署步军统领。户部右侍郎崇纶署京营左翼总兵。　　

○以正黄旗满洲都统惇亲王署正蓝旗满洲都统。　　

○以约束勇队不严。革湖北参将易鸿翔、邹品武、游击杨清和职。均夺花翎。易鸿翔永不叙用。　　

○丁巳。祭先师孔子。遣大学士周祖培行礼。　　

○谕议政王军机大臣等、御史裘德俊奏、门禁仍前废弛一摺据称八月初五日。进内奏事。行抵东华门前三座栅栏。甫经下车。忽来一人。将马夺去查夜兵丁。俱属目睹等语。禁门重地。守卫宜严。叠经明降谕旨。不啻三令五申。该步军统领等宜如何督饬弁兵。力加整顿。痛戒因循。乃于宫禁森严之地。劫掠公行。胆敢将入直官员马匹。恃强抢去。情形极为可恶。此外地面任令匪人肆行不法。不问可知该直班官兵等怠惰偷安。形同木偶总由该步军统领等视谕旨若弁髦。并不认真整顿。以致玩愒成风。毫无畏惮。养痈贻患。实堪痛恨。著即查明该御史被抢马匹地面之该管官。及直班官兵等。分别究办。加等治罪。并责令缉捕贼犯务获。按律严办。以期惩一儆百。毋得稍有徇纵。嗣后务当申明旧章。痛除积习。傥再仍前玩泄。定将该步军统领等一并严惩。懔之将此谕令知之。　　

○又谕、明谊等奏、接见俄使情形豫商分界事宜及俄人堆立鄂博情形各摺片。俄人在塔城南边卡伦外莫多巴尔鲁克等三处。私立鄂博十七处。经明绪等派员向该国使臣理论。并委员带同该使臣所派之人。前往卡伦。将鄂博拆毁。其北边开齐鄂博数处。亦经该国使臣允俟南边拆毁鄂博官差回。再随中国委员前赴北边拆毁。此次明谊等豫破俄人欺饰隐情。令其拆毁私垒鄂博。办理尚属周妥。该将军等务宜与俄国现到使臣。面行订明。俟两国界址勘明换约后。再行会同设立界牌鄂博。不得豫行私立。以昭信守。其乌里雅苏台科布多等处边界。难保无俄人私行堆垒鄂博之事。并著麟兴、广凤、严饬守卡官弁稽查如有俄人运料兴工。即行善为开导令其听候会议换约后。始准建立界址。一面飞速知照明谊等。以便向该国使臣理论。毋稍疏忽至俄国头人。私入伊犁边界内设立卡伦。并率领哈萨克、布鲁特多人。驮运炮械。阻我查边之路。擅称哈萨克等处为该国地方等情并著明谊等向该国使臣剀切理谕务令各守疆界。毋任侵占其前此恣横情形该国是否知情。并可向该使臣探询明确以破匡苏勒官之诡谋明谊等所称特木图淖尔、斋桑淖尔等处。均在伊犁塔尔巴哈台界内。由此议分。则我国原设卡伦被其包入。且距伊犁之索伦锡伯营不及百里。距塔尔巴哈台仅三五十里。日久恐为心腹之患。所虑甚为周备。该将军等与该国使臣会议时务将常清所送之伊犁库存地图。与之质对。据图剖晰。俾该国无所侵占。再行互换信约其科布多图内阿勒坦淖尔乌梁海地方。俄夷旧盖木房。亦宜据图诘问明白。毋令俄人得据木房为侵占之计。将此由四百里各谕令知之。　　

○戊午。祭大社。大稷。遣惇亲王奕誴恭代行礼。　　

○谕议政王军机大臣等、巡视中城御史承继等奏、筹议团防保甲章程。及请饬步军统领会同巡查各摺片。京师外城。人烟稠密。奸宄易于潜藏。该御史等所拟严饬司坊各员。分查地面。编注门牌。造具清册各章程。尚属周备。惟保甲虽为良法。行之不善。往往视为具文。全在该御史等实力奉行。按日亲历巡查。既不可稍涉张惶。更不可始勤终怠。庶弭盗安良。地方藉资绥靖。至逐日分段亲查。助理需人。著都察院查照咸丰年闲办理团防成案。将外城居住之科道十员。缮写名单。候旨＜??闲＞派。内城团防。如清查十家户。及稽察地面。均系步军统领衙门应办之事。惟内城地面广阔。所有查旗科道各员。并著派令督办内城团防事务。其从前襄办内团防科道。亦著一同办理。庶事有责成。不至推诿。至额设堆拨。严防宵小。极为周密。乃日久玩生。半就废弛。实堪痛恨。著步军统领衙门会同五城。认真整顿。并著循照旧章。申明夜禁。营汛等官。各回汛地。以专责成。其外城堆拨官弁兵丁姓名人数。并著按照地面造册。分送五城查核。经此次明定章程之后。傥该营汛地面员弁。仍敢阳奉阴违。巡查不力。致抢劫肆行。盗贼无获。辇毂之下匪类潜踪。定将该管官员等从重惩办。决不稍宽。将此各谕令知之。　　

○又谕、英桂奏、督兵抵蒲。探悉回匪出巢。成明督率豫勇晋兵出队。该匪马步万余来扑。兵勇溃退。该匪将官军营盘围困。请催胜保派兵往援等语。英桂此奏。尚未知成明马队各营。均已失守。该回匪势甚狓猖。非大张挞伐。不足以示惩创。胜保于入关后。著即统带大兵。驰赴同州一带。率领成明所带兵勇奋力进剿。迅埽逆氛同郡安敉。则晋防益固。该大臣谅能权衡缓急。毋误事机。雷正绾、穆图善两军。昨据官文等奏、由荆子关西行。已入陕境。并著飞催该总兵等督兵由商南或淅川进剿。或径赴西安。以固根本。其楚省何绍彩所部。并著催令由郧西一带进兵。使回匪备多力分。我军方可制胜。晋省河防紧要。蒲州为入省咽喉。河东膏腴之地。贼所觊觎。如该处兵力实在空虚。著胜保酌量分兵扼守。保全完善。珠尔杭阿等、如尚未折回晋省。并著英桂一面催提。一面就现有兵力。将沿河各口岸。严密布置。毋稍疏虞。将此由六百里各谕令知之。　　

○补铸直隶柏乡县知县印信。从总督文煜请也。　　

○蠲缓山东泗水、钜野、齐东、滨、泰安、新泰、曲阜、峄、蒙阴、沂水、乐安、寿光、昌乐、邱、菏泽、城武、定陶、郓城、金乡、嘉祥、莒、汶上、甯海、福山、胶、二十五州县。暨卫所屯庄被扰被灾地方新旧额赋暨杂课银两有差。　　

○己未。太宗文皇帝忌辰。遣官祭昭陵。　　

○上诣观德殿几筵前供奠。　　
</div>
    <div class="pagination">
<a href="清实录同治朝实录_page63.html">上一页</a><span>...</span><a href="清实录同治朝实录_page59.html">59</a><a href="清实录同治朝实录_page60.html">60</a><a href="清实录同治朝实录_page61.html">61</a><a href="清实录同治朝实录_page62.html">62</a><a href="清实录同治朝实录_page63.html">63</a><span class="current-page">64</span><a href="清实录同治朝实录_page65.html">65</a><a href="清实录同治朝实录_page66.html">66</a><a href="清实录同治朝实录_page67.html">67</a><a href="清实录同治朝实录_page68.html">68</a><a href="清实录同治朝实录_page69.html">69</a><span>...</span><a href="清实录同治朝实录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
