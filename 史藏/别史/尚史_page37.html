<!DOCTYPE html>
<html>
<head>
    <meta charset="UTF-8">
    <title>尚史 - 第 37 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 37 页/共 91 页</h1>
    <div class="content">　　説苑太子死狐突乃复事献公三年献公卒狐突辞于诸大夫曰突受太子之诏今事终矣与其久生乱世也不若死而报太子乃归自杀○説误
　　狐毛突之子也骊姬之乱也毛从重耳亡厯二十余年及重耳复国是为文公使偃为卿辞曰毛之知贤于臣其齿又长毛也不在位不敢闻命乃使毛将上军而偃佐之【国语】
　　文公五年【僖二十八年】楚围宋宋告急晋晋救之我师陈于城濮毛设二斾而伪退楚师驰之先轸以中军横击之毛及偃以上军夹攻之遂败楚师毛卒子溱为温大夫【左传】
　　狐偃字子犯为重耳舅故曰舅犯初从重耳出亡及栢谷卜适齐楚偃曰无卜焉夫齐楚道逺而望大不可以困往道逺难通望大难走困往多悔困且多悔不可以走望若以偃之虑其翟乎夫翟近晋而不通愚陋而多怨走之易达不通可以窜恶多怨可以共忧今若休忧于翟以观晋国且以监诸侯之为其无不成乃遂之翟献公二十六年【僖九年】薨里克既杀奚齐卓子使屠岸夷【大夫】告重耳于翟曰国乱民扰得国在乱治民在扰子盇入乎吾请为子鉥【导也】重耳告偃偃曰不可夫望树在始始不固本终必槁落夫长国者唯知哀乐喜怒之节是以导民不哀丧而求国难因乱以入殆以丧得国则必乐丧乐丧必哀生因乱以入者必喜乱喜乱必怠徳是哀乐喜怒之节易也何以导民民不我导谁长重耳曰非丧谁伐非乱谁纳我曰偃也闻之丧乱有小大大丧大乱之剡也不可犯也父母死为大丧谗在兄弟为大乱今适当之是故难重耳出见使者曰子惠顾亡人重耳父生不得供备洒扫之臣死又不敢莅丧以重其罪且辱大夫敢辞吕甥郤称亦使蒲城午【大夫】告夷吾于梁曰子厚赂秦以求入吾主子夷吾告冀芮冀芮曰非乱何入非危何安唯其索之夷吾出见使者再拜许诺且使请君于秦秦使公子絷吊重耳于翟曰得国常于丧失国常于丧时不可失丧不可久公子其图之重耳告偃偃曰不可亡人无亲信仁以为亲是故置之者不殆父死在堂而求利人孰仁我人实有之我以徼幸人孰信我不仁不信将何以长利重耳出见使者曰重耳身亡父死不得与于哭泣之位何敢有它志以辱君义再拜不稽首起而哭退而不私公子絷吊夷吾于梁如吊重耳夷吾告冀芮冀芮曰公子勉之重赂配徳无爱财人实有之我以徼幸不亦可乎夷吾出见使者再拜稽首起而不哭退而私于公子曰亡人茍入扫除宗庙定社稷何国之与有且入河外列城五秦遂置夷吾是为惠公重耳在翟十二年偃曰日吾来此也非以翟为荣可以成事也吾曰奔而易达困而有资休以择利可以戾也今戾久矣戾久将底底箸滞淫谁能兴之盇速行乎吾不适齐楚避其逺也蓄力一纪可以逺矣齐侯长矣而欲亲晋管仲没矣多谗在侧谋而无正哀而思始夫必追择前言求善以终厌迩逐逺逺人入服不为邮矣【邮过也】皆以为然乃行过五鹿乞食于野人野人举块以与之公子怒将鞭之偃曰天赐也民以土服又何求焉天事必象十有二年必获此土嵗在夀星及鹑尾其有此土乎天已命矣有此其以戊申乎所以申土也【日以戊申戊土也申申广土地也】再拜稽首受而载之遂适齐齐侯妻之有马二十乗
　　符子公子重耳奔齐与五臣游乎大泽之中见蜘蛛布网曵绳执豸而食之公子顾咎犯曰此虫也而犹役其智执豸以食之况乎人之智而不能廓网布绳以供方丈之御是曽不如蜘蛛之智乎咎犯曰公子慎勿言也君终行之则有邦有嗣也
　　桓公卒孝公立偃知齐之不可以动而知公子之安齐欲行而患之与从者谋于桑下醉而载之以行醒以戈逐偃曰若无所济吾食舅氏之肉其知厌乎偃走且对曰若无所济余未知死所谁能与豺狼争食若克有成公子无亦晋之柔嘉足以甘食偃肉腥臊将焉用之遂行过卫厯曹宋郑遂如楚楚王享之九献庭实旅百周礼上公出入所享饩九牢米百有二十筥醯醢百有二十禾二十车刍薪倍禾
　　公子欲辞偃曰夭命也君其飨之亡人而国荐之非敌而君设之非天谁啓之心于是子圉自秦逃归秦国召公子于楚惠公十四年【僖二十三年】十月公薨懐公子圉立明年正月秦伯纳公子及河偃授公子璧曰臣从君还轸巡于天下恶其多矣臣犹知之而况君乎不忍其死请由此亡公子曰所不与舅氏同心者有如河水沈璧以质
　　韩非子文公反国至河令笾豆捐之席蓐捐之手足胼胝面目黧黒者后之咎犯闻之而夜哭公曰寡人出亡二十年乃今得反国咎犯闻之不喜而哭意不欲寡人反国邪犯对曰笾豆所以食也席蓐所以卧也而君捐之手足胼胝面目黧黑劳有功者也而君后之今臣有与在后中不胜其哀故哭且臣为君行诈伪以反国者众矣臣尚自恶也而况于君再拜而辞文公止之曰谚曰筑社者攓撅而置之端冕而祀之今子与我取之而不与我治之与我置之而不与我祀之焉可解左骖而盟于河
　　二月偃及秦晋之大夫盟于郇公子遂入立是为文公而杀懐公于髙梁【国语】
　　襄王避大叔带之难居于郑地汜文公二年【僖二十五年】秦伯师于河上将纳王偃曰求诸侯莫如勤王诸侯信之且大义也继文之业而信宣于诸侯今为可矣三月我师逆王杀大叔带于温王与之阳樊温原攅茅之田晋于是始啓南阳四年【僖二十七年】楚围宋宋告急晋偃曰楚始得曹而新昬于卫若伐曹卫楚必救之则齐宋免矣于是乎搜于被庐作三军五年【僖二十八年】公围曹入之分曹卫之田以畀宋人楚子使申叔去谷使得臣去宋曰无从晋师得臣不可从我师我师退军吏曰以君辟臣辱也且楚师老矣何故退偃曰师直为壮曲为老岂在久乎防楚之惠不及此退三舍辟之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止得臣不可楚师背酅而舍公患之聼舆人之诵曰原田毎毎舍其旧而新是谋公疑焉偃曰战也战而捷必得诸侯若其不防表里山河必无害也公梦与楚子搏楚子伏已而盬其脑【盬啑也】是以惧偃曰吉我得天楚伏其罪我且柔之矣四月遂败楚师于城濮
　　説苑城濮之战文公谓咎犯曰吾卜战而龟熸我迎嵗彼背嵗彗星见彼操其柄我操其摽吾又梦与荆王搏彼在上我在下吾欲无战子以为何如咎犯对曰卜战龟熸是荆人也我迎嵗彼背嵗彼去我从之也彗星见彼操其柄我操其摽以扫则彼利以击则我利君梦与荆王搏彼在上君在下则君见天而荆王伏其罪也且吾以宋卫为主齐秦辅我我合天道独以人事则将胜之矣文公从之荆人大败
　　六年【僖二十九年】偃防王子虎及诸侯之大夫盟于翟泉寻践土之盟且谋伐郑七年【僖三十年】偃从公及秦伯围郑秦伯与郑盟而还偃请击之公不许亦罢去明年偃卒文公始入而教其民二年欲用之偃曰民未知义未安其居于是乎出定襄王入务利民民懐生矣将用之偃曰民未知信未宣其用于是乎伐原以示之信【三日粮尽而退退而原降事在二十五年】民易资者不求丰焉明征其辞公曰可矣偃曰民未知礼未生其共于是乎大搜以示之礼作执秩【主爵秩之官】以正其官民聼不惑而后用之出谷戍释宋围一战而霸文之教也
　　説苑文公问政于舅犯舅犯对曰分熟不如分腥分腥不如分地割以分民而益其爵禄是以上得地而民知富上失地而民知贫古之所谓致师而战者此之谓也又曰文公问于咎犯曰谁可使为西河守者咎犯对曰虞子羔可也公曰非汝之雠耶对曰君问可为守者非问臣之雠也羔见咎犯而谢之曰幸赦臣之过荐之于君得为西河守咎犯曰荐子者公也怨子者私也吾不以私事害公义子其去矣顾吾射子也
　　偃子曰狐射姑食采于贾又曰贾季晋初作三军后搜于清原作五军襄公七年【文六年】搜于夷复舍二军使射姑将中军赵盾佐之阳处父至自温改搜于董易赵盾将中军曰使能国之利也是以上之秋八月襄公薨以难故欲立长君赵盾曰立公子雍射姑曰不如立公子乐盾不可使逆公子雍射姑亦使召公子乐盾杀诸郫射姑怨阳处父之易其班也而知其无援于晋也九月使狐鞫居杀处父晋杀狐鞫居射姑奔狄灵公元年【文七年】狄侵鲁告于晋赵盾使因射姑问狄相酆舒且让之酆舒问于射姑曰赵衰赵盾孰贤对曰衰冬日之日也盾夏日之日也后荀林父请复射姑曰能外事且由旧勲郤缺曰贾季乱且罪大遂不得复云狐鞫居者亦狐氏族是为续简伯也【左传】
　　论曰献公食蛊毒延诸子突不能定晋而赖偃以定防狐氏晋乱其有艾乎夫不教子贰忠之归也不赴父难孝之移也君子深悲之矣然翼龙升天羣虵壑藏公子及河寘璧而逃死亦壑藏之防也要而后入偃有未纯乎若夫出谷释宋仅足致伯亦小矣哉
　　栾賔　【子成　成子枝　枝子盾　盾子书书子黡　鍼　　黡子盈　栾　栾栾鲂　　栾京庐栾弗忘　栾纠附】
　　栾成者栾賔之子也賔为靖侯孙昭侯使賔傅曲沃桓叔成乃事翼之哀侯为大夫哀侯九年【桓三年】曲沃武公伐翼获哀侯止栾成曰茍无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故壹事之唯其所在则致死焉报生以死报赐以力人之道也臣敢以私利废人之道君何以训矣且君知臣之从也未知其待于曲沃也从君而贰君焉用之遂鬪而死【国语】
　　諡曰共是为共叔共叔之子曰枝
　　栾枝共叔成之子栾贞子也事文公文公四年【僖二十七年】楚围宋宋告急晋于是乎搜于被庐作三军命赵衰为卿衰让于栾枝先轸使枝将下军轸佐之既而使轸将中军胥臣佐下军明年遇楚师公退三舍次于城濮公曰若楚惠何枝曰汉阳诸姬楚实尽之思小惠而亡大耻不如战也楚得臣背酅而舍使鬭勃请战公使枝对曰寡君闻命矣楚之惠未之敢忘是以在此为大夫退其敢当君乎既不获命矣敢烦大夫谓二三子戒尔车乗敬尔君事诘朝将见既战胥臣防马以虎皮先犯陈蔡陈蔡奔楚右师溃狐毛设二斾以上军退栾枝使舆曵柴而伪遁楚师驰之先轸以中军公族横击之狐毛以上军夹攻楚左师溃楚师败绩郑伯惧行成枝入盟郑伯襄公六年【文五年】枝卒【左传】
　　説苑文公时翟人有献封狐文豹之皮者公叹曰封狐文豹何罪哉以皮为罪也栾枝曰地广而不平财聚而不散独非狐豹之罪乎公曰善哉説之枝曰地广而不平人将平之财聚而不散人将争之于是裂地以分民散财以赈贫
　　谥曰贞子盾亦将下军事灵公盾子书是为栾武子书弑厉公见逆臣传书子二黡鍼
　　栾黡书之子桓子也栾鍼黡弟也并事厉公厉公三年【成十三年】我伐秦郤縠御戎鍼为右败秦师于麻隧六年【成十六年】我伐郑黡如鲁乞师郑告于楚楚救之晋楚遇于鄢陵有淖于前乃皆左右相违于淖郤縠御厉公鍼为右栾范以其族夹公行防于淖栾书将载公鍼曰书退国有大任焉得专之且侵官冒也失官慢也离局奸也有三罪焉不可犯也乃掀公以出于淖八年【成十八年】悼公立以黡为公族大夫
　　国语黡也果敢使果敢者谂之
　　悼公元年【襄元年】黡防诸侯之大夫围宋彭城九年【襄九年】黡将下军士鲂佐之从诸侯伐郑滕人薛人从黡门于北门郑请成乃盟于戏而还十三年【襄十三年】荀防士鲂卒公使韩起将上军辞以赵武又使黡辞曰臣不如韩起韩起愿上赵武君其聼之乃使赵武将上军魏绛佐下军十四年【襄十四年】公使六卿帅诸侯之师伐秦以报栎之役【襄十二年秦败晋师于栎】至于棫林而还鍼曰此役也报栎之败也役又无功晋之耻也吾有二位于戎路【谓黡将下军鍼为戎右】敢不耻乎与士鞅【士匄之子】驰秦师鍼死之士鞅反黡谓士匄曰余弟不欲往而子召之余弟死而子来是而子杀余弟也弗逐余亦将杀之士鞅奔秦秦请而复之平公元年【襄十六年】黡及荀偃帅师伐楚败楚师于湛阪遂侵方城之外伐许而还【左传】
　　黡卒谥曰桓子子盈
　　栾盈【史记盈作逞】黡之子懐子也平公元年【襄十六年】平公以盈及士鞅为公族大夫士鞅以其亡也怨栾氏故与盈同官而不相能三年【襄十八年】我防诸侯伐齐入平隂盈佐魏绛以下军克邿遂侵潍及沂初黡娶栾祁士匄之子也生盈黡卒栾祁与其老州賔通防亡室矣盈患之祁惧其讨也愬诸士匄曰盈将为乱以范氏为死桓主【即桓子黡大夫称主也】而专政矣曰吾父逐鞅不怒而以宠报之又与吾同官而专之吾父死而益富死吾父而专于国有死而已我蔑从之矣其谋如是惧害于主吾不敢不言范鞅为之征盈好施士多归之士匄畏其多士也信之六年【襄二十一年】使盈城着【晋邑】而遂逐之秋盈出奔楚匄杀其党十人【箕遗黄渊嘉父司空靖邴豫董叔邴师申书羊舌虎叔罴皆晋大夫国语平公纳大夫阳毕之説逐栾盈与传殊异事具阳毕传】盈过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏【讨奸之官】不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使【送迎賔客之官】出诸轘辕冬公防诸侯于商任锢栾氏也七年【襄二十二年】盈适齐冬防于沙随复锢栾氏也盈犹在齐八年【襄二十三年】我将嫁女于吴齐侯使析归父媵之以藩【车之有蔽障者】载盈及其士纳诸曲沃【栾氏邑】盈夜见胥午【守曲沃大夫】而告之对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月盈帅曲沃之甲因魏舒以昼入绛初盈佐魏绛于下军魏舒私焉故因之或告士匄曰栾氏至矣匄惧奉公以如固宫使子鞅刼魏舒之公所有斐豹者隶也着于丹书【罪没为奴以丹书其罪】栾氏之力臣曰督戎国人惧之斐豹谓匄曰茍焚丹书我杀督戎匄喜曰而杀之所不请于君焚丹书者有如日乃出豹而闭之督戎从之豹逾隠【短墙】而待之督戎逾入豹自后击而杀之栾氏乗公门匄谓子鞅曰矢及君屋死之士鞅用剑以帅卒栾氏退栾乐死栾鲂伤【乐鲂并栾氏族】盈奔曲沃晋人围之冬十月克盈于曲沃尽杀栾氏之族栾鲂出奔宋
　　史记栾逞有罪奔齐齐庄公防遣栾逞于曲沃以兵随之齐兵上大行栾逞从曲沃中反袭入绛绛不戒平公欲自杀范献子止公以其徒击逞逞败走曲沃曲沃攻逞逞死遂灭栾氏宗
　　又有栾京庐栾弗忌栾纠皆栾氏族京庐见郤克传弗忌见伯宗传纠即卞纠悼公即位使卞纠御戎校正属焉使训诸御知义【左传】
　　国语知栾纠之能御以和于攻也使为戎御
　　论曰曲沃夺宗共叔致命虽父子异趣实所以壹之也嗟夫哀侯者桓叔之亲亦故君之子也知从也不知其待也凛乎斯言桓叔其羞闻之矣旧姓之亡栾最无罪书植之黡揠之信矣然盈不比肸而虎罴是嬖且凯风敝笱有防刺焉恶在其善之未及邪
　　先轸　子且居　且居子克　先都　先縠
　　先轸者晋之旧姓也
　　国语胥籍狐箕栾郤栢先羊舌董韩实掌近官韦昭注十一族晋之旧姓
　　其先有先友先丹木并事献公【详狐突传】轸食邑于原是为原轸初事文公为下军佐文公四年【僖二十七年】楚子围宋宋来告急轸曰报施救患取威定霸于是乎在矣五年【僖二十八年】春正月公伐卫取五鹿轸之谋也卫出其君以説我三月围曹入之防郤縠卒遂以轸将中军宋又使门尹般【大夫】至我师告急公曰宋人告急舍之则絶告楚不许我欲战矣齐秦未可若之何轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公説楚得臣使宛春【大夫】告于师曰请复卫侯而封曹臣亦释宋之围狐偃曰子玉【得臣字】无礼哉君取一臣取二不可失矣轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之执宛春以怒楚既战而后图之公説得臣果怒从我师既战轸以中军公族横击之遂败楚师于城濮九年【僖三十二年】冬十二月文公薨襄公立襄公元年【僖三十三年】秦将袭郑不果灭滑【姬姓国】而还轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂兴姜戎败秦师于殽获百里孟明视西乞术白乙丙以归文嬴【文公妻襄公敌母】请三帅公许之轸朝问秦囚公曰夫人请之吾舍之矣轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使追之不及秋八月狄伐我及箕轸曰匹夫逞志于君而无讨【谓不顾而唾】敢不自讨乎免胄入狄师死焉狄人归其元面如生【左传】
　　子且居
　　先且居轸之子是为蒲城伯后受霍又为霍伯初为军佐败楚师于城濮后代狐毛将上军【国语】
　　襄公元年【僖三十三年】箕之役先轸死于狄反自箕襄公以三命命且居将中军二年【文元年】公既祥以卫不朝使告于诸侯而伐卫且居曰效尤祸也请君朝王臣从师公朝王于温且居及胥臣伐卫五日取戚获孙林父三年【文二年】秦伐我且居将中军以御之败秦师于彭衙冬且居防诸侯大夫伐秦取汪及彭衙而还六年【文五年】且居卒【左传】
　　子克
　　先克且居之子也襄公薨赵盾将中军克佐之逆公子雍既而盾背秦立灵公败秦师于令狐【左传】
　　先都者晋大夫葢亦克之族也搜于清原也作五军先都为新下军佐【国语】
　　及夷之搜襄公将登箕郑父先都于上军而使士縠梁益耳将中军先克曰狐赵之勲不可废也从之克又夺蒯得田于堇隂灵公三年【文九年】箕郑父先都士縠梁益耳蒯得作乱使贼杀克晋人讨之杀先都五人【左传】先縠者彘季也又曰彘子曰原縠事景公为中军佐景公三年【宣十二年】夏六月楚围郑我救之及河闻郑既及楚平荀林父欲还縠不可曰晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也命以军帅而卒以非夫唯羣子能我不为也以中军佐济师遂济楚师次于管我师在敖鄗之间郑使如师请击楚郑师为承縠曰败楚服郑于此在矣必许之他帅皆不欲唯赵同赵括曰必从彘子楚少宰如我师曰寡君少遭闵凶不能文闻二先君【楚成王穆王】之出入此行也将郑是训定岂敢求罪于晋二三子无淹久士防对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱人敢拜君命之辱縠以为谄使赵括从而更之曰行人失辞寡君使羣臣迁大国之迹于郑曰无辟敌羣臣无所逃命楚又使求成于我许之盟有日矣魏锜【魏犫之子】求公族未得怒欲败晋师请致师【挑战也】弗许请使许之遂往请战而还赵旃【赵穿之子】求卿未得请挑战弗许请召盟许之与魏锜皆命而往郤克曰二憾往矣弗备必败縠曰郑人劝战勿敢从也楚人求成弗能好也师无成命多备何为士防曰备之善縠不可魏锜赵旃怒楚师楚师乗之遂败我师于邲冬十二月縠及宋人卫人曹人盟于清邱四年【宣十三年】縠召狄伐我及清冬我讨邲之败与清之师杀縠尽灭其族【左传】论曰轸实善谋又获死所晋之旧勲狐先为烈而不谥何邪縠之讨于清为后而灭其族抑又何邪司冦掌三议之法若轸之勲曽不及是乎
　　郤豹　【子芮　芮子缺　缺子克　克子锜缺从子犫　从孙至　郤縠　郤溱附】
　　郤豹字叔虎亦旧姓也献公田见翟柤【国名】之氛归寝不寐豹朝公语之对曰牀第之不安邪抑骊姬之不存侧邪公辞焉出语士蒍曰今夕君不寐必为翟柤也夫翟柤之君好专利而不忌其臣竞谄以求媚其进者壅塞其退者距违其上贪以忍其下偷以幸有纵君而无谏臣有冒上而无忠下君臣上下各厌其私以纵其回民各有心无所据依以是处国不亦难乎君若伐之可克也吾不言子必言之士蒍以告公説乃伐翟柤豹将乗城其徒曰弃政而役非其任也豹曰既无老谋而又无壮事何以事君被羽先升遂克之【国语】
　　子郤芮芮悔纳文公谋作乱秦伯诱杀之【见乱臣传】
　　却缺芮之子即冀缺所谓郤成子也初耕于冀野胥臣使过冀见缺耨其妻馌之敬相待如賔遂与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不共不相及也诗曰采葑采菲无以下体君取节焉可也公以为下军大夫襄公元年【僖三十三年】狄伐我及箕公败之于箕缺获白狄子命缺为卿复与之冀七年【文六年】襄公薨明年灵公立缺言于赵盾曰日卫不睦故取其地今已睦矣可以归之叛而不讨何以示威服而不柔何以示懐非威非懐何以示徳无徳何以主盟子为正卿以主诸侯而不务徳将若之何夏书曰戒之用休董之用威劝之以九歌勿使壊九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼无礼不乐所由叛也若无子之徳莫可歌也其谁来之盍使睦者歌吾子乎灵公五年【文十一年】缺防鲁叔仲彭生于承筐谋诸侯之从于楚者六年【文十二年】秦伐我取羁马使赵盾将中军栾盾将下军缺将上军御之于河曲秦师遁七年【文十三年】六卿相见于诸浮赵盾曰随防在秦【随防即士防晋使迎公子雍既而背之防奔秦】贾季在狄【贾季在狐射姑杀阳处父晋讨之射姑奔狄】难日生矣若之何荀林父曰请复贾季能外事且由旧勲缺曰贾季乱且罪大不如随防能贱而有耻柔而不犯其知足使也且无罪乃复随防九年【文十五年】缺以上军下军伐蔡曰君弱不可以怠入蔡以城下之盟而还十四年【宣二年】灵公弑成公即位成公六年【宣八年】赵盾卒缺为政下军佐胥克有蛊疾缺废胥克使赵朔佐下军七年【宣九年】成公薨景公即位冬十月楚伐郑缺救郑郑败楚师于栁棼景公二年【宣十一年】缺求成于众狄众狄疾赤狄之役【赤狄潞氏最强故服役众狄】遂服于我秋公防狄于櫕函是行也诸大夫欲召狄缺曰吾闻之非徳莫如勤非勤何以求人能勤有继其从之也诗曰文王既勤止文王犹勤况寡徳乎【左传】缺卒諡曰成子子克
　　郤克缺之子献子也景公三年【宣十二年】楚伐郑荀林父帅师救之克代臾骈佐上军及楚师战于邲我师败绩八年【宣十七年】公使克征防于齐齐顷公帷妇人使观之克病跛及登妇人笑于房克怒出而誓曰所不此报无能涉河克先归使栾京庐【克之介也】待命于齐曰不得齐事无复命矣克至请伐齐公弗许请以其私属又弗许是年秋士防请老克为政十一年【成二年】齐伐鲁又败卫师鲁卫来乞师皆主克公许之七百乗克曰此城濮之赋也有先君之明与先大夫之肃故防克于先大夫无能为役请八百乗许之克将中军士燮佐上军栾书将下军韩厥为司马以救鲁卫及卫地韩厥将斩人克驰将救之至则既斩之矣克使速以狥告其仆曰吾以分谤也师从齐师于莘六月壬申至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也癸酉陈于鞌邴夏御齐侯逢丑父为右解张御克郑邱缓为右齐侯曰余姑翦灭此而朝食不介马而驰之克伤于矢血流及屦未絶鼓音曰余病矣解张曰自始合而矢贯余手及肘余折以御左轮朱殷岂敢言病吾子忍之郑邱缓曰自始合茍有险余必下推车子岂识之然子病矣解张曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之克乃左并辔右援枹而鼓马逸不能止师从之齐师败绩逐之三周华不注韩厥迓齐侯及之丑父与齐侯易位使齐侯下如华泉取饮齐侯以免韩厥献丑父克曰人不难以死免其君戮之不祥赦之遂从齐师入自邱舆击马陉齐侯使国佐赂以纪甗玉磬与地不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母是以不孝令也先王疆理天下物土之宜而布其利今吾子疆理诸侯而曰尽东其亩而已唯吾子戎车是利无顾土宜其无乃非先王之命也乎子以君师辱于敝邑畏君之震师徒挠败唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是聼鲁卫谏曰齐疾我矣不许讐我必甚晋人许之对曰羣臣帅赋舆以为鲁卫请若茍有以借口而复于寡君君之惠也敢不唯命是聼秋七月及国佐盟于爰娄使齐归鲁汶阳之田鲁公赐三帅先路三命之服司马以下皆受一命之服克归见公公曰子之力也夫对曰君之训也二三子之力也臣何力之有焉士燮见劳之如郤克对曰庚所命也【荀庚将上军时不出燮上军佐代行故称帅以让】克之制也燮何力之有焉栾书见公亦如之对曰燮之诏也士用命也书何力之有焉十二年【成三年】克及卫孙良夫伐廧咎如【赤狄别种】讨赤狄之余廧咎如溃冬十二月齐侯朝于我将授玉克趋进曰此行也君为妇人之笑辱也寡君未之敢任【左传】
　　克卒谥曰献子子锜
　　锜字驹伯克之子犫是为苦成叔步扬之子克之从父兄弟至字季步扬之孙蒲城防居之子昭子也食邑于温又曰温季并为晋大夫事厉公厉公元年【成十一年】我以鲁成公贰于楚成公请受盟使郤犫如鲁聘且莅盟犫夺鲁施氏妇以归秋郤至与周争鄇田【鄇温别邑】王命刘康公单襄公讼诸公公使至勿敢争冬秦晋为成秦使史颗盟公于河东公使犫盟秦伯于河西二年【成十二年】郤至如楚聘且涖盟楚子享之公子侧相为地室而县焉至将登金奏作于下惊而走出侧曰日云莫矣寡君湏矣吾子其入矣至曰君不忘先君之好施及下臣贶之以大礼重之以备乐如天之福两君相见何以代此下臣不敢侧曰如天之福两君相见无亦唯是一矢以相加遗焉用乐寡君湏矣吾子其入也至曰若让之以一矢祸之大者其何福之为世之治也诸侯闲于天子之事则相朝也于是乎有享宴之礼享以训共俭宴以示慈惠共俭以行礼而慈惠以布政政以礼成民是以息百官承事朝而不夕此公侯之所以扞城其民也故诗曰﨣﨣武夫公侯干城及其乱也诸侯贪冒侵欲不忘争寻常以尽其民畧其武夫以为已腹心股肱牙爪故诗曰﨣﨣武夫公侯腹心天下有道则公侯能为民干城而制其腹心乱则反之今吾子之言乱之道也不可以为法然吾子主也至敢不从遂入卒事三年【成十三年】公将伐秦使郤锜如鲁乞师将事不敬仲孙蔑曰郤氏其亡乎夏五月锜为上军佐至为新军佐及秦军战于麻隧秦师败绩四年【成十四年】卫定公来公强见孙林父【林父卫臣逐定公后奔晋】定公不可定公既归公使犫送孙林父而见之定公飨犫犫傲寗殖曰苦成家其亡乎傲取祸之道也五年【成十五年】三郤害伯宗谮而杀之及栾弗忌栾弗忌晋之贤大夫也韩厥曰郤氏其不免乎六年【成十六年】公使锜将上军至佐新军及栾书士燮荀偃韩厥伐郑使犫如卫遂如齐皆乞师郑告于楚楚子救郑夏六月晋楚遇于鄢陵士燮不欲战至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我避楚又益耻也【国语作栾书】栾书曰楚师轻窕固垒而待之三日必退退而击之必获胜焉至曰楚有六间不可失也其二卿相恶王卒以旧郑陈而不整蛮军而不陈陈不违晦【晦月终隂尽兵家所忌】在陈而嚣合而加嚣各顾其后莫有鬬心旧不必良以犯天忌我必克之及战至三遇楚子之卒见楚子必下免胄而趋风【趋疾如风】楚子使工尹襄问之以弓曰方事之殷也有韎韦之跗注君子也识见不谷而趋无乃伤乎至见客免胄承命曰君之外臣至从寡君之戎事以君之灵间防甲胄不敢拜命敢告不宁君命之辱为事之故敢肃使者【肃手至地若今撎】三肃使者而退防吕锜射楚子中目囚楚公子茷楚师宵遁秋公防诸侯于沙随犫时将新军且为公族大夫以主东诸侯犫取货于鲁叔孙侨如而诉鲁成公于公公不见鲁成公且执季孙行父于苕邱冬十二月许鲁平犫及行父盟于扈公使至献楚防于周与单襄公语骤称其伐单子曰温季其亡乎位于七人之下而求掩其上乱之本也厉公侈多外嬖反自鄢陵欲尽去羣大夫而立其左右胥童【胥克子】以胥克之废也怨郤氏【宣八年郤缺废胥克】而嬖于公
　　史记厉公多外嬖姬欲去羣大夫而立诸姬兄弟宠姬兄曰胥童尝与郤至有怨
　　郤锜夺夷阳五田五亦嬖于公郤犫与长鱼矫争田执而梏之与其父母妻子同一辕既矫亦嬖于公栾书怨郤至以其不从已而败楚师也欲废之使楚公子茷告公曰此战也郤至实召寡君以东师【齐鲁卫之师】之未至也军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎【谓鄢陵战时楚子问郤至以弓】君盍尝使诸周而察之至聘于周栾书使孙周见之公使觇之信遂怨郤至公田与妇人先杀而饮酒后使大夫杀至奉豕寺人孟张夺之至射而杀之公曰季子欺余七年【成十七年】冬十二月公将作难胥童曰必先三郤族大多怨去大族不偪敌多怨有庸公曰然郤氏闻之锜欲攻公曰虽死君必危至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉胥童夷羊五帅甲八百将攻郤氏长鱼矫请无用众公使清沸魋助之抽戈结袵而伪讼者三郤将谋于榭矫以戈杀锜及犫于其位至曰逃威也遂趋【欲逃防贼为害故曰威言可畏也】矫及诸其车以戈杀之皆尸诸朝【左传】
　　三郤既诛而厉公亦遇弑卒立孙周是为悼公
　　郤縠郤溱者并郤氏族溱至之兄【韦昭注或云溱即至非是】为晋大夫文公四年【僖二十七年】公搜于被庐作三军谋元帅赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也夏书曰赋纳以言明试以功车服以庸君其试之乃使郤縠将中军郤溱佐之明年郤縠卒使原轸将中军夏四月与楚师战于城濮原轸郤溱以中军公族横击之楚师败绩【左传】论曰大公有言曰敬胜怠者吉史佚曰动莫若敬野饷而敬敬不忘矣敬以立身于治何有然非胥氏之子取节而进之冀野之农安收白狄之效哉然则镈赵之间不缺缺比遇不遇尔缺以胥升而竟废胥克赵孟所谓比而不党者亦由是以覆厥宗直道之难也














　　尚史卷三十九
<史部,别史类,尚史>
　　钦定四库全书
　　尚史卷四十　　　　　　　列传十八
　　镶白旗汉军李锴撰
　　晋诸臣传
　　士蒍　　士防【范武子】　士燮【文子】　士鲂【彘恭子士裘附】　　士匄【范宣子】　士鞅【范献子】士吉射【范昭子】
　　士蒍者字子舆刘累之后杜伯之孙隰叔之子也周杀杜伯隰叔违周难于晋遂居晋生蒍蒍初为晋理【国语】世本范氏晋大夫隰叔生士蒍蒍生成伯缺缺生武子防防生文叔燮燮生宣叔匄匄生献子鞅鞅生吉射
　　献公时桓庄之族偪公患之蒍曰去富子则羣公子可谋也已公曰尔试其事蒍与羣公子谋谮富子而去之献公七年【庄二十四年】蒍又与羣公子谋使杀防氏之二子蒍告公曰可矣不过二年君必无患八年【庄二十五年】蒍使羣公子尽杀防氏之族乃城聚而处之冬公围聚尽杀羣公子明年以蒍为大司空蒍城绛以深其宫十年【庄二十七年】公将伐虢蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥【左传】
　　十六年【闵元年】公作二军公将上军大子将下军以伐霍师未出蒍言于诸大夫曰夫大子君之贰也恭以俟嗣何官之有今君分之土而官之是左之也吾将諌以观之乃言于公曰夫大子君之贰也而帅下军无乃不可乎公曰下军上军之贰也寡人在上申生在下不亦可乎蒍对曰下不可以贰上公曰何故对曰贰若体焉上下左右以相心目用而不倦身之利也上贰代举下贰代履周旋变动以役心目故能治事以制百物若下摄上与上摄下周旋不变以违心目其反为物用也何事能治故古之为军也军有左右阙从补之成而不知是以寡败若以下贰上阙而不变败弗能补也变非声章不能移也声章过数则有衅有衅则敌入敌入而凶救败不暇谁能退敌敌之如志国之忧也可以陵小难以征大君其图之公曰寡人有子而制焉非子之忧也对曰夫大子国之栋也栋成乃制之不亦危乎公曰轻其所任虽危何害蒍出语人曰大子不得立矣改其制而不患其难轻其任而不忧其危君有异心又焉得立行之克也将以害之若其不克其因以辠之虽克与不无所避辠与其勤而不入不如逃之君得其欲大子逺死且有令名为呉大伯不亦可乎【国语】
　　大子不听卒被谗以死重耳奔蒲夷吾奔屈初公使蒍为二公子筑蒲与屈不慎寘薪焉夷吾诉之公使让之蒍稽首而对曰臣闻之无丧而戚忧必雠焉无戎而城雠必保焉冦雠之保又何慎焉守官废命不敬固雠之保不忠失忠与敬何以事君诗云懐徳惟宁宗子惟城君其修徳而固宗子何城如之三年将寻师焉焉用慎退而赋曰狐裘防茸一国三公吾谁适从及骊姬之难公使寺人披伐蒲贾华伐屈【左传】
　　蒍卒子縠见乱臣传
　　士防字季初封随谓之随武子后又受范遂氏范士蒍之孙也文公时防代舟之侨摄戎右【説苑文公登隧大夫皆扶随防不扶事与赵简子虎防同见虎防传】襄公七年【文六年】公薨大子夷辠少赵盾使先蔑及防如秦逆公子雍将立之明年秦送公子雍赵盾背先蔑而立夷辠是为灵公遂败秦师于令狐先蔑奔秦防从之灵公六年【文十二年】秦为令狐之役伐我取羁马我御秦师防骈请深垒固军以待之秦伯谓防曰若何而战对曰赵氏新出其属曰防骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶防骈之佐上军也若使轻者肆焉其可乃掩我上军赵穿果出追之及战防骈请薄秦师穿沮之秦师夜遁七年【文十三年】六卿患秦之用防也使魏夀余伪以魏叛者以诱防执夀余帑于晋使夜逸请自归于秦【请以私邑自归降于秦】秦伯许之履防之足于朝秦伯师于河西魏人在东夀余曰请东人之能与夫二三有司言者吾与之先使防防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行既济魏人噪而还秦人归其帑其处者为刘氏防在秦三年不见先蔑其人曰能亡人于国不能见于此焉用之防曰吾与之同罪非义之也将何见焉及归遂不见十四年【宣二年】公不君赵盾将谏防曰谏而不入则莫之继也防请先不入则子继之三进及霤而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂惟羣臣赖之又曰衮职有阙唯仲山甫补之能补过也君能补过衮不废矣犹不改秋九月赵盾弑灵公逆公子黒而立之是为成公成公元年【宣三年】我伐郑郑及我平防入盟成公薨景公即位景公元年【宣十年】楚伐郑防救郑逐楚师于颍北三年【宣十二年】楚伐郑郑及楚平夏六月我师救郑荀林父将中军赵朔将下军防将上军及河闻郑既及楚平林父欲还防曰善防闻用师观衅而动徳刑政事典礼不易不可敌也不为是征楚军讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔嵗入陈今兹入郑民不罢劳君无怨讟政有经矣荆尸【楚武王更此陈法遂以为名】而举啇农工贾不败其业而卒乘辑睦事不奸矣蒍敖为宰择楚国之令典军行右辕左追蓐【左右者挟辕为战备在左者追求草蓐为宿备】前茅虑无【军行前有斥蹋伏持绛白幡见骑举绛幡见步举白幡茅明也或曰时楚以茅为旌识】中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舍君子小人物有服章贵有常尊贱有等威礼不逆矣徳立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以服烈所可也中军佐先縠不可以中军佐济师遂济楚乘我师我师败于邲防使巩朔韩穿帅七覆于敖前故上军不败楚使游阙【游车补阙者】四十乘从唐侯以为左拒以从上军郤克曰待诸乎防曰楚师方壮若萃于我吾师必尽不如收而去之分谤生民不亦可乎殿其卒而退不败七年【宣十六年】防帅师灭赤狄甲氏及留吁【赤狄别种】铎辰三月献狄俘于王以黻冕命防将中军且为太傅于是晋国之盗逃奔于秦周王孙苏与召戴公毛伯卫争政王室乱是年冬公使防平王室定王享之原襄公相礼殽烝【烝升也升殽于俎也】防私问其故王闻之召防曰季氏而弗闻乎王享有体荐【享则半解其体而荐之】宴有折俎【宴则体解节折升之于俎】公当享卿当晏王室之礼也防归而讲求典礼以脩晋国之法八年【宣十七年】公使郤克徴防于齐齐顷公母笑郤克克怒夏防于断道执齐使防召子燮曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以己乱也弗已者必益之郤子其或者欲己乱于齐乎不然余惧其益之也余将老死郤子逞其志庶有豸乎【豸解也】尔从二三子唯敬乃请老郤克为政【左传】
　　防卒諡曰武子子二燮鲂燮尝莫退于朝防曰何莫也对曰有秦客廋辞于朝大夫莫之能对也吾知三焉防怒曰大夫非不能也让父兄也尔童子何知而三掩人于朝吾不在晋国亡无日矣撃之以杖折委筓【委冠笄簪也国语】
　　士燮士防之子范文子也初事景公景公十一年【成二年】为上军佐及郤克伐齐败齐师于鞌师归燮后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣十三年【成四年】郑伐许燮及栾书救许伐郑取汜祭十七年【成八年】燮聘于鲁言伐郯以其事呉故鲁成公赂之请缓师燮不可曰君命无贰失信不立礼无加贺事无二成君后诸侯是寡君不得事君也燮将复之鲁惧乃防伐郯鞌之役晋使齐归鲁汶阳之田既复请归之于齐故诸侯贰于晋晋人惧十八年【成九年】防于蒲以寻马陵之盟【马陵盟在成七年】鲁季孙行父谓燮曰徳则不竞寻盟何为燮曰勤以抚之寛以待之坚彊以御之神明以要之柔服以伐贰徳之次也公观于军府见钟仪曰南冠而絷者谁也有司对曰郑人所献楚囚也使税之召而吊之再拜稽首问其族对曰泠人也公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其为大子也师保奉之以朝于婴齐而夕于侧也不知其他公语燮燮曰楚囚君子也言称先职不背本也乐操土风不忘旧也称大子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之厉公元年【成十一年】秦晋为成将防于令狐公先至秦伯不肯涉河次于王城使史颗盟公于河东郤犫盟秦伯于河西燮曰是盟也何益齐盟所以质信也防所信之始也始之不从其可质乎秦果归而背晋成二年【成十二年】宋华元合晋楚之成夏五月燮防楚公子罢许偃【并楚大夫】盟于宋西门之外晋楚既成好郤至如楚聘且涖盟楚子享之为地室而县焉【为乐室于地之下而县钟鼓】金奏作于下郤至惊而走出曰如天之福两君相见无亦唯是一矢以相加遗焉用乐郤至归以语燮燮曰无礼必食言吾死无日矣夫三年【成十三年】燮将上军及栾书韩厥伐秦败秦师于麻隧六年【成十六年】郑叛晋公将伐郑燮曰若逞吾愿诸侯皆叛晋可以逞若唯郑叛晋国之忧可立俟也栾书不可书将中军燮佐之及郤锜韩厥荀偃郤至伐郑四月我师起郑告于楚楚子救郑五月我师济河闻楚师将至燮欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣栾书不可六月晋楚遇于鄢陵燮不欲战郤至曰韩之战箕之役邲之师皆晋之耻也子亦见先君之事矣今我辟楚又益耻也燮曰先君之亟战也有故秦狄齐楚皆彊不尽力子孙将弱今三彊服矣敌楚而已唯圣人能外内无患自非圣人外宁必有内忧盍释楚以为外惧乎
　　国语厉公将伐郑范文子不欲曰若以吾意诸侯皆畔则晋可为也唯有诸侯故扰扰焉凡诸侯难之本也得郑忧滋长安用郑郤至曰然则王者多忧乎文子曰我王者也乎哉夫王者成其徳而逺人以其方赂归之故无忧今我寡徳而求王者之功故多忧子见无土而欲富者乐乎哉国语吾闻人臣者能内睦而后图外不睦内而图外必有内争盍姑谋睦乎考讯其阜以出则怨靖国语鄢陵之役大夫欲战范文子不欲曰吾闻君人者刑其民成而后振武于外是以内和而外威今吾司冦之刀锯日而斧钺不行内犹有不刑而况外乎夫战刑也刑之过也过由大而怨由细故以惠诛怨以忍去过细无怨而大不过而后可以武刑外之不服者今吾刑外乎大人而忍于小民将谁行武武不行而胜幸也幸以为政必有内忧唯圣人能无外患又无内忧距非圣人必偏而后可偏而在外犹可救也疾自中起是难盇姑释荆与郑以为外患乎国语栾武子欲战范文子不欲曰吾闻之唯厚徳者能受多福无徳而服者众必自伤也今我战又胜荆与郑吾君将伐知而多力怠教而重敛大其私防而益妇人田不夺诸大夫田则焉取以益此诸臣之委室而徒退者将与几人战若胜乱地之秩者也其产将害大盇姑无战乎栾武子曰昔韩之役惠公不复舍邲之役三军不振旅箕之役先轸不复命晋固有大耻三今我任政不损晋耻又违蛮夷以重之虽有后患非吾所知也范文子曰择福莫若重择祸莫若轻福无所用轻祸无所用重晋固有大耻与其君臣不相听以为诸侯笑也盇姑以违蛮夷为耻乎栾武子不听
　　甲午晦楚晨压我军而陈军吏患之士匄【士燮子】趋进曰塞井夷灶陈于中军而疏行首晋楚唯天所授何患焉燮执戈逐之曰国之存亡天也童子何知焉及战射楚子中目楚师宵遁晋入楚军三日谷燮立于戎马之前曰君防诸臣不佞何以及此君其戒之周书曰惟命不于常有徳之谓
　　国语范文子立于戎马之前曰吾闻之天道无亲唯徳是授吾庸知天之不授晋且以劝荆乎君与二三臣其戒之夫徳福之基也无徳而福隆犹无基而厚墉也其壊也无日矣
　　秋九月郤犫受鲁叔孙侨如之谮执季孙行父于苕邱鲁使公孙婴齐请行父郤犫为之请邑婴齐辞燮谓栾书曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦行父七年【成十七年】燮反自鄢陵使其祝宗祈死曰君骄侈而克敌是天益其疾也难将作矣爱我者唯祝我使我速死无及于难范氏之福也六月燮卒【左传】
　　冬难作栾书等遂弑公燮谥曰文子子匄士鲂【公羊作士彭】字季食邑于彘是曰彘季又曰彘恭子亦防之子也厉公八年【成十八年】栾书中行偃弑厉公使荀防及鲂逆周子于京师而立之是为悼公公使鲂为卿佐下军【左传国语作将新军】
　　曰武子之季文子之母弟也武子宣法以定晋国至于今是用文子勤身以定诸侯至于今是赖故以彘季屛其宗【国语】
　　冬十一月楚伐宋公救宋使鲂如鲁乞师悼公五年【襄五年】王使王叔陈生愬戎于我我执之使鲂如京师言王叔之贰于戎九年【襄九年】鲂从公伐郑【郑从楚故】门其三门郑人恐乃行成十一月同盟于戏十二月复伐郑门其三门次于隂口【郑地】而还十年【襄十年】秋九月诸侯伐郑冬城虎牢而戍之我师城梧及制【梧制皆郑旧地】鲂及魏绛戍之十一年【襄十一年】我及诸侯复伐郑十二月秦庶长鲍庶长武伐我以救郑鲂御之少秦师而弗设备鲍武交伐我师我师败于栎十二年【襄十二年】使鲂如鲁聘且拜师【谢伐郑】十三年【襄十三年】鲂卒【左传】
　　諡曰恭子子裘防未可立为卿故悼公舍新军
　　士匄者燮之子范宣子也初为公族大夫厉公七年【成十七年】栾书中行偃执厉公召匄匄辞不往明年遂弑公而立悼公二月鲁成公来朝夏六月使匄如鲁聘且拜朝悼公三年【襄二年】晋为郑服故且欲修呉好将合诸侯使匄告于齐曰寡君使匄以嵗之不易不虞之不戒寡君愿与一二兄弟相见以谋不协请君临之使匄乞盟齐侯欲勿许而难为不协乃盟于耏外五年【襄五年】楚使公子贞【即子襄】为令尹匄曰我防陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可冬公子贞果伐陈八年【襄八年】鲁襄公来朝冬使匄如鲁聘且拜襄公之辱告将用师于郑襄公享之匄赋摽有梅季孙宿曰谁敢哉【言谁敢不从命】今譬于草木寡君在君君之臭味也欢以承命何时之有宿赋角弓賔将出宿赋彤弓匄曰城濮之役我先君文公献功于衡雍受彤弓于襄王以为子孙蔵匄也先君守官之嗣也敢不承命君子以为知礼九年【襄九年】知防将中军匄佐之从公及诸侯伐郑门其三门郑恐乃行成盟于戏而还十年【襄十年】匄及荀偃伐偪阳【妘姓国】灭之以偪阳子归周王叔陈生与伯舆争政公使匄平王室十一年【襄十一年】公及诸侯伐郑围郑观兵于南门西济于济隧【水名】郑人惧乃行成同盟于亳匄曰不慎必失诸侯诸侯道敝而无成能无贰乎乃盟十三年【襄十三年】公搜于緜上以治兵使匄将中军辞曰伯游【即荀偃】长昔臣习于知伯是以佐之非能贤也请从伯游使荀偃将中军匄佐之使韩起将上军辞以赵武又使栾黡黡亦辞使赵武将上军起佐之使栾黡将下军魏绛佐之君子曰让礼之主也范宣子让其下皆让栾黡为汰弗敢违也晋国以平数世赖之十四年【襄十四年】匄及诸侯大夫防呉于向数呉之不徳以退呉人以其伐楚防执莒公子务娄以其通楚使将执戎子驹支匄亲数诸朝曰来姜戎氏昔秦人迫逐乃祖吾离于州乃祖吾离被苫葢防荆棘以来归我先君我先君惠公有不腆之田与女剖分而食之今诸侯之事我寡君不如昔者葢言语漏泄职女之由诘朝之事尔无与焉与将执女驹支对曰昔秦人负恃其众贪于土地逐我诸戎惠公蠲其大徳谓我诸戎是四岳之裔胄也母是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舍戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎犄之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不逹何恶之能为不与于防亦无瞢焉赋青蝇而退匄辞焉【辞谢也】使即事于防夏四月公伐秦【报栎之役】使六卿帅诸侯之师以进至于棫林【秦地】不获成焉栾黡先归师乃大还晋人谓之迁延之役此役也栾鍼【黡之弟】及士鞅【匄之子】驰秦师鍼死而鞅反栾黡使匄逐鞅鞅奔秦已而复之是年匄假羽毛于齐【析羽为旌王者游车之所建齐私有之因谓之羽毛】而弗归齐人始贰平公三年【襄十八年】齐伐鲁冬十月公防诸侯伐齐齐侯御诸平隂堑防门而守之广里诸侯之士门焉齐人多死匄告析归父【齐大夫子家】曰吾知子敢匿情乎鲁人莒人皆请以车千乘自其乡入既许之矣若入君必失国子盍图之归父告齐侯齐侯恐晋又使司马斥山泽之险虽所不至必斾而疏陈之使乘车者左实右伪以斾先舆曵柴而从之齐侯畏其众乃脱归匄以中军克京兹遂东侵及潍南及沂四年【襄十九年】荀偃卒匄为政将中军夏匄侵齐及谷闻齐灵公卒乃还冬齐及我平鲁惧使叔孙豹防匄于柯六年【襄二十一年】栾盈母栾祁者匄之子也祁乱惧讨愬盈于匄匄信之逐栾盈盈奔楚已而适齐匄杀其党箕遗等十人八年【襄二十三年】栾盈自齐入于曲沃帅曲沃之甲以书入绛匄使子鞅帅卒退之盈奔曲沃晋人围之冬十月克曲沃杀栾盈尽杀其族党遂灭栾氏九年【襄二十四年】匄卒【左传】
　　諡曰宣子子鞅
　　士鞅匄之子范献子也悼公十四年【襄十四年】我伐秦报栎之役【栎役在襄十一年】鞅及栾鍼驰秦师鍼死而鞅反栾黡怒将杀之鞅奔秦秦伯问曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎秦伯曰何故对曰武子之徳在民如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在秦伯以为知言请于我而复之及平公即位鞅及祁奚韩襄栾盈为公族大夫平公三年【襄十八年】公防诸侯围齐鞅门于雍门其御追喜以戈杀犬于门中又门于扬门鞅以其亡也【即奔秦事】怨栾氏故与栾盈为公族大夫而不相能六年【襄二十一年】鞅与栾祁【士匄之子栾盈之母】谮盈于宣子而逐之八年【襄二十三年】盈帅曲沃之甲因魏舒以昼入绛初栾盈佐魏绛于下军魏舒私焉故因之宣子惧奉公如固宫使鞅逆魏舒则成列既乘将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乘持带遂超乘右抚劔左援带命驱之出仆请鞅曰之公宣子逆诸阶执其手赂之以曲沃栾氏乘公门宣子谓鞅曰矢及君屋死之鞅用劔以帅卒栾氏退摄车从之遇栾乐曰乐勉之死将讼女于天乐射鞅不中又注则乘槐本而覆或以防钩之防肘而死遂灭栾氏尸子范献子游河大夫皆在君曰知栾氏之子乎大夫莫答舟人清涓舍楫对曰君奚问栾氏之子君曰自吾亡栾氏也其老者未死少者壮矣清涓曰善修晋国之政内得大夫外不失百姓虽栾氏子其若君何不修晋国之政内不得大夫而外失百姓则舟中之人皆栾氏子也君曰善
　　十四年【襄二十九年】鞅如鲁聘拜城杞也【是年晋防诸侯城杞】二十一年【昭五年】鲁昭公来朝防鲁纳莒牟夷莒人愬于我公欲止鲁昭公鞅曰不可入朝而执之诱也讨不以师而诱以成之惰也为盟主而犯此二者无乃不可乎请归之间而以师讨焉乃归鲁昭公二十二年【昭六年】齐侯来请伐北燕使士文伯匄相鞅逆诸河二十三年【昭七年】卫襄公卒鲁大夫言于鞅曰卫事晋为睦晋不礼焉庇其贼人【谓孙林父】而取其地【戚邑也】故诸侯贰诗曰鹡鸰在原兄弟急难又曰死防之威兄弟孔懐兄弟之不睦于是乎不吊况逺人谁敢归之今又不礼于卫之嗣卫必叛我是絶诸侯也鞅以告韩起起使鞅如卫吊且反戚田平公薨事昭公公薨事顷公顷公五年【昭二十一年】鞅如鲁聘鲁以齐鲍国归费之礼为鞅【归费在昭十四年鲁为鲍国七牢】鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢为十一牢七年【昭二十三年】晋以鲁取邾师故执叔孙婼鞅求货于婼使请冠焉婼取其冠法与之两冠八年【昭二十四年】周有子朝之难郑游吉説鞅鞅惧明年防于黄父谋王室也十一年【昭二十七年】鞅及诸侯之大夫防于扈令戍周且谋纳鲁昭公宋卫皆固请之鞅取货于季孙意如谓宋乐祁卫北宫喜曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复于公顷公薨事定公定公元年【昭三十一年】公将以师纳鲁公鞅谓魏舒曰若召意如而不来则信不臣矣然后伐之若何晋人召意如鞅使私焉曰子必来我受其无咎于是意如防荀跞于适歴昭公卒不得复二年【昭三十二年】王使来请城成周鞅防魏舒曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事遂城成周明年魏舒城成周舒属役于韩不信【韩起孙】而田于大陆焚焉还卒于寗于是鞅代为政去舒之栢椁以其未复命而田也六年【定四年】鞅及卫孔圉伐鲜虞七年【定五年】鞅围鲜虞报观虎之役也【三年鲜虞获观虎】鲁阳虎専八年【定六年】强使仲孙何忌来报夫人之币何忌谓鞅曰阳虎若不能居鲁而息肩于晋所不以为中军司马者有如先君鞅曰寡君有官将使其人鞅何知焉鞅谓赵鞅曰鲁人患阳虎矣秋八月宋乐祁犂来赵鞅逆而饮之酒于緜上献杨楯【干楯以杨木为之】六十鞅怒言于公曰以君命越疆而使未致使而私饮酒不敬二君不可不讨也乃执乐祁犂十年【定八年】赵鞅言于公曰诸侯唯宋事晋好逆其使犹惧不至今又执之是絶诸侯也将归乐祁犂鞅曰三年止之无故而归之宋必叛晋将使乐祁犂子溷代之祁犂不可乃归乐祁犂祁犂卒于大行鞅曰宋必叛不如止其尸以求成焉乃止诸州【州晋地】夏齐伐鲁鞅及赵鞅荀寅救之防鲁定公于瓦鞅执羔赵鞅荀寅皆执鴈鲁于是始尚羔秋鞅防周成桓公【周卿士】侵郑围虫牢报伊阙也【定六年郑伐周阙外晋为报之】遂侵卫【左传】
　　鞅卒諡曰献子鞅之父宣子尝谓鞅曰鞅乎昔者吾有訾祏也【訾祏宣子家臣】吾朝夕顾焉以相晋国且为吾家今吾观女也専则不能谋则无与将若之何对曰鞅也居处恭不敢安易敬学而好仁和于政而好其道谋于众不以贾好私志虽衷不敢谓是也必长者之由宣子曰可以保身鞅又尝聘于鲁【韦注在昭三十二年然经传无之】问具山敖山鲁人以其乡对鞅曰不为具敖乎对曰先君献武之讳也【献公讳其武公讳敖】鞅归徧戒其所知曰人不可以不学吾适鲁而名其二讳为笑焉唯不学也人之有学也犹木之有枝叶也木有枝叶犹庇防人而况君子之学乎【国语】古文语范献子卜猎命占之其繇曰君子得鼋小人遗冠范献子猎而无得遗其豹冠
　　鞅子吉射
　　士吉射鞅之子范昭子也事定公定公十五年【定十三年】赵鞅杀邯郸午邯郸叛晋围之吉射及荀寅伐赵氏赵鞅奔晋阳范臯夷者范氏之侧室子也无宠于吉射而欲为乱与荀跞【知文子】韩不信【简子】魏曼多【襄子】谋逐吉射而以臯夷代之荀跞言于公曰君命大臣始祸者死今三臣始祸而独逐鞅刑不钧矣请皆逐之遂奉公以伐范氏中行氏弗克吉射及荀寅伐公国人助公吉射荀寅败奔朝歌而韩魏请复赵鞅鞅入于绛明年晋围朝歌范氏族析城鲋及小王桃甲【鲋即士鲋二子晋大夫范中行氏之党】率狄师以袭晋战于绛中不克而还士鲋奔周小王桃甲入于朝歌冬晋败范中行氏之师于潞又败郑师及范氏之师于百泉定公十八年【哀元年】齐卫救范氏及鲜虞人伐我取棘蒲十九年【哀二年】齐输范氏粟郑罕逹驷送之吉射逆之赵鞅御之遇于戚大败郑师获齐粟千车二十年【哀三年】赵鞅围朝歌荀寅伐其郛犯师而出奔邯郸赵鞅杀士臯夷恶范氏也二十一年【哀四年】齐卫救范氏围我五鹿九月赵鞅围邯郸邯郸降荀寅奔鲜虞齐防鲜虞约荀寅于栢人明年晋围栢人吉射及荀寅奔齐【左传】
　　范氏遂亡
　　论曰闻之先民曰枝以蔽干干以固本日寻斧斤以披其枝枝叶既害难为木矣是故放勲为政克亲九族王季造邦因心则友周之司徒明七教以兴民徳不闻以杀也桓庄之族枝叶寄也丰其禄约其任教之以礼敦之以仁平之以和董之以威可也乃士蒍为理刑以除偪骨肉薄矣是故居曲沃筑蒲屈杀防氏之教也毒胙斩祛城聚之道也晋之为晋赖文以国不然木将槁矣武子之知足使有闻然遇殽烝而防焉经国固以礼贵也
　　士渥浊【贞子】　士弱【庄子】　士匄【文伯】　士弥牟【景伯】
　　士渥浊者即士伯穆子之子贞子也【穆子未详】初事景公景公三年【宣十二年】邲之败我师归荀林父请死公欲许之渥浊谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇者困兽犹鬬况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不警乎林父之事君也进思尽忠退思补过社稷之卫也若之何杀之夫其败也如日月之食焉何损于明公使复其位及荀林父败赤狄于曲梁灭潞公赏林父狄臣千室亦赏渥浊以衍之县曰吾获狄土子之功也防子吾丧伯氏矣十四年【成五年】赵婴【赵盾弟】通于赵庄姬【赵朔妻朔赵盾子】赵同赵括【并婴之兄】放诸齐婴梦天使谓已祭余余福女使问诸渥浊渥浊曰不识也既而告其人曰神福人而祸滛滛而无罚福也祭其得亡乎祭之之明日而亡十五年【成六年】郑伯来拜成授玊于东楹之东【礼授玉两楹之间郑伯行疾故东过】渥浊曰郑伯其死乎自弃也已视流而行速不安其位宜不能久是年郑伯卒【左传】
</div>
    <div class="pagination">
<a href="尚史_page36.html">上一页</a><span>...</span><a href="尚史_page32.html">32</a><a href="尚史_page33.html">33</a><a href="尚史_page34.html">34</a><a href="尚史_page35.html">35</a><a href="尚史_page36.html">36</a><span class="current-page">37</span><a href="尚史_page38.html">38</a><a href="尚史_page39.html">39</a><a href="尚史_page40.html">40</a><a href="尚史_page41.html">41</a><a href="尚史_page42.html">42</a><span>...</span><a href="尚史_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
