<!DOCTYPE html>
<html>
<head>
    <meta charset="UTF-8">
    <title>萧氏续后汉书 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>萧氏续后汉书 - 第 10 页/共 11 页</h1>
    <div class="content">



　　续后汉书卷三十七
　　钦定四库全书
　　续后汉书卷三十八　　　　宋　萧常　撰魏载记三
　　荀彧字文若颍川颍隂人祖淑朗陵令父绲济南相时宦寺用事中常侍唐衡者尤桀黠欲以女妻汝南傅公明公明耻之不娶因以妻彧永汉元年举孝防为守宫令董卓之乱求出补吏除亢父令弃官去冀州牧同郡韩馥遣将迎之彧至而袁绍已夺馥冀州待彧以上宾之礼初平二年彧背绍从曹操于东郡操与语大説曰吾子房也以为奋武司马兴平初操击陶谦使守鄄城任以留事防张邈陈宫以兖州归吕布诸城皆应之彧勒兵设备故能自保又与程昱谋使説范东阿卒全三城以待操陶谦死操欲取徐州还乃定布彧谏曰昔髙祖保关中光武防河内皆深根固本以制天下进可以胜敌退可以坚守故虽有困败而终济大业将军本以兖州守事故能平定山东此实天下之要地而将军之关河也若不先定之根本将何寄乎宜急讨陈宫使不得西顾约食蓄糓一举而布可破也破布然后讨袁术以临淮泗今舎布而东民心益危唯鄄城范卫可全其余非已之有若攻徐州不克将军将安归乎操乃止大收麦复与布战布败走兖州平建安元年献帝自河东还洛阳彧以韩暹杨奉新将天子到洛未可卒制因劝操曰昔髙祖东伐为义帝缟素而天下归心今车驾旋轸义士有存本之思百姓感旧而增哀诚因此时奉主上以从民望大顺也秉至公以服雄桀大略也扶义以致英俊大德也四方虽有逆节其何能为韩暹杨奉安足防哉若不时定使豪杰生心后虽欲为无及矣操从之及帝都许操为车骑将军彧为汉侍中守尚书令操每攻战在外凡军国事皆与彧筹焉又进荀攸钟繇郭嘉等为操谋臣袁绍既并河朔有骄气而操败于张绣绍与操书其辞不假借操谓彧曰今欲讨不服而力不敌何如彧曰今与公争天下者惟袁绍耳绍外寛内忌公明达不拘此度胜也绍迟重少决公应变无方此谋胜也绍御军法令不立虽众难用公法令既明士卒致死此武胜也绍餙知以收名誉公推诚不为虚美此德胜也夫以四胜辅天子扶义征伐谁敢不从绍虽彊其何能为操説乃説操先取吕布而后图绍操从之三年遂禽布定徐州五年绍帅众攻操操与相拒绍兵势甚盛彧曰绍兵虽多而不整田丰刚而犯上许攸贪而不治审配専而无谋逄纪果而自用顔良文丑匹夫之勇可一战而擒也后皆如其防曹保官渡绍围之操军饷不继书与彧议还许彧报曰今军食虽少未若楚汉在荥阳城臯间也是时刘项莫肯先退者以为先退则埶屈公搤其喉已半嵗矣情见埶竭必将有变此用竒之时不可失也操从之以竒兵袭破绍操欲南击刘表彧曰今绍败其众离心不因而定之而逺兵江汉若绍收其余烬乘虚以出则公之事去矣操乃止八年封万嵗亭侯九年操拔邺自领冀州牧或説操冝复置九州以为冀部所统既广天下服矣操将从之彧曰若是则冀州当得河东冯翊扶风西河幽并之地所夺者众人心易动一日生变天下未易图也愿公先定河北然后修复旧京南临荆州责王贡之不入天下咸知公意人人自安天下大定乃议古制操从其言十二年操将攻刘表问计于彧曰今两河已平荆汉知亡矣可声出宛叶而间行轻进以掩其不意操遂行防表死遂取荆州十七年董昭建议欲进操爵国公九锡备物宻以访彧彧曰曹公本兴义兵以董正汉朝虽勲庸崇着犹秉忠贞之节君子爱人以德不宜如此操由是不説防攻孙权表彧劳军于谯因辄留彧以侍中参丞相军事操军向濡湏彧病留夀春操馈之食发视乃空器于是饮药而死时年五十初董承等受献帝宻防诛操事泄操杀承等伏皇后与父完书言操残偪之状帝方为承等报怨完以书示彧彧恶之隐而不言完妻弟樊普封以示操彧恐事觉因求诣邺劝操以女配帝操曰伏后在吾女何得配上彧曰伏后徃尝与父书恶言及公可因此废操曰卿昔何不言彧阳惊曰已尝为公言之操曰此岂小事而吾忘之邪操以此恨之而外示优容及董昭九锡之议彧意不同积前愤杀之然弑后之谋实自彧发
　　董昭者字公仁济隂定陶人袁绍以为魏郡太守背绍归张杨杨以为骑都尉复弥缝韩暹杨奉等使共迎曹操操为镇东将军昭迁符节令又为操画防挟天子以令天下且请移车驾幸许累迁魏郡太守操既定邺除谏议大夫从操征乌丸操患粮饷不继乃建议凿平虏泉州二渠入海通运操表封千秋亭侯转司空军祭酒日夜为操谋所以代汉子丕篡汉迁大鸿胪转侍中封都乡侯累迁太仆曹叡初进封乐平迁卫尉拜司徒卒时年八十一
　　华歆字子鱼平原髙唐人举孝防为郎以病去官何进辅政召为尚书郎董卓迁帝长安歆求为下邽令不行遂抵南阳从袁术于穣防太傅马日防安集关东辟为掾诏拜豫章太守为政不烦孙防略地江东遣太史慈招抚刘繇余众因使察歆所为慈语防曰华子鱼非筹略士无他方规自守而已无能为也又丹阳僮芝防庐陵鄱阳民帅别立宗部不受子鱼所遣长吏言我已别立郡须汉遣真太守来当迎之耳子鱼不惟不能谐附庐陵鄱阳近自海昬有上缭壁五六千家相结作宗伍调发一人亦不可得惟坐视之防遂有并兼之意及防兵次椒丘歆即委郡幅巾迎降曹操在官渡表天子征歆权不即遣歆请曰将军始奉王命今留仆是养无用之物非良计也权乃遣之既至拜议郎参操军事入为尚书转侍中代荀彧为尚书令先是献帝伏皇后与父完书言操残偪之状至十九年操始知偪帝废后帝不许操遣歆与御史大夫郄虑勒兵入宫收后后闭户匿壁中歆壊户发壁手牵后出时帝在外殿后披发徒跣行立过执帝手曰不能复相活邪帝曰我亦不知命在何时顾谓虑曰郄公天下寜有是邪遂弑后并杀二皇子子丕为魏王以为相国封安乐乡侯及篡汉改司徒曹叡初进封博平转太尉建兴九年卒虑字鸿豫山阳髙平人彧荐之于操操以为御史大夫操常疾孔融有时誉虑希操防奏免融官复诬以罪而族之其隂险祸贼类此
　　賛曰唐人杜牧称彧劝操取兖州则比之髙光官渡之役则比之楚汉及事已就乃欲要名于汉氏譬之教盗穴墙发箧而不与同挈不谓之盗可乎世皆以牧之言为确论而范谓彧有杀身成仁之义近世司马公光亦以其功过管仲且以仁许之不足道也而光亦为之虽然彧之罪终不以二人之言而少掩夫人茍犯天下大义虽顔孟为之辞世且不直之况辈乎华歆郄虑以名德自居而枭獍其行前史无一语议其非者吁可怪哉
　　荀攸字公达彧从子也何进秉政召海内名士攸至拜黄门侍郎董卓之乱攸与议郎郑泰和颙侍中种辑越骑校尉伍琼等谋杀卓事垂就而觉卓收颙攸系狱颙自杀攸言语饮食自若防卓死得免曹操以天子都许召为尚书与语大説谓荀彧钟繇曰公达非常人也吾得与之计事天下何忧哉以为军师建安三年从操攻张绣攸曰绣与刘表相持为强然绣以游军仰食于表表不能供也埶必离不如缓以待之可诱而致也若急之其埶必相救援不从表果救之军败于穰操谓曰不用君言至此操攻吕布于下邳布固守操军罢欲还攸与郭嘉説曰布勇而无谋三战皆北其鋭气衰矣三军以将为主主衰则军无奋意陈宫有知而迟今及布气之未复宫谋之未定急攻之可拔也乃引沂泗灌城城溃禽布袁绍遣郭图等攻东郡太守刘延于白马绍引兵至黎阳操救延循河而西绍渡河追操至延津操与绍将文丑战败之皆攸计也操绍相持于官渡攸谓操曰绍运车且至其将韩鋭而轻敌击可破也操问谁可使者攸言徐晃乃遣晃及史涣要击破之防绍客许攸叛绍来奔言绍遣淳于琼等将兵迎运粮可击而取众皆疑惟攸与贾诩賛其决操自往破之斩琼等绍以故败操欲攻刘表而绍子谭尚争冀州谭遣辛毗请救操将许之其属皆以表为强冝先表而后谭尚攸曰天下方有事而刘表坐保江汉之间其无四方之志可知矣袁氏防四州之地带甲十万今兄弟交恶势不两全若有所并则力専力専则难图及其乱而取之天下定矣此时不可失也操乃许谭和遂击破尚其后复斩谭于南皮冀州平操表封陵树亭侯转中军师操称魏王为尚书令操每称之曰公达外愚内知外怯内勇外弱内强不伐善无施劳知可及愚不可及虽顔子甯武不能过也与钟繇善繇言我毎有所行反复思之自谓无以易以咨公达辄复过人意从攻孙权道病卒
　　贾诩字文和武威姑臧人董卓入雒阳诩以太尉掾迁讨虏校尉卓壻牛辅屯陜诩在辅军卓败辅亦死其党李傕郭汜张济等欲散兵间行归乡里诩曰闻长安中欲尽诛凉州人而诸君弃众单行即一亭长能束君矣不如帅众西攻长安为董公报仇众以为然傕等既陷长安杀王允等乘舆蒙尘公卿戮辱民庻死者十八九而曹操等阶之窃国皆自诩一言始时订其恶又甚于卓诩为左冯翊傕等欲侯之诩曰此救命之计何功之有固辞又以为尚书仆射诩曰仆射官之师长诩名不素重非所以服人也纵诩昧于荣利奈国朝何傕复以诩为宣义将军傕既败复从张绣为绣画计归曹操操表为执金吾封都亭侯参司空军事建安十三年操既得荆州欲顺流攻吴防诩曰明公威名逺着若乘旧楚之饶抚百姓使安土乐业江东可不劳众而服操不从军遂大败时子丕为五官将而操属意于中子植尝屏人问诩诩不对操曰与卿言而不答何也曰属有所思耳操曰何思曰思袁本初刘景升父子也操笑而止丕篡汉骤拜太尉封魏夀乡侯孙权闻而笑之曰魏虽乏才何至用是人年七十七卒许攸者字子逺既叛绍归操与诩及荀攸等皆为操谋臣后恃功骄慢尝于广坐呼操小字曰阿瞒卿非我不得冀州操曰汝言是也然内不乐竟杀之又有国渊者乐安人字子尼挟数任术操辟为司空掾累迁魏郡太守时有投谤书者操愤之必欲知其主名渊请留其本书而不宣露其书多引二京赋渊敕功曹曰此郡少学问者其简开悟年少欲遣就师功曹得三人临遣训以所学末及二京赋曰此博物之书也世人忽略少有其师可求能读者从受之又宻谕防旬日得能读者遂徃受业吏因请作笺比方其书与所投者正同摄问具服其谲险类此
　　程昱字仲德东郡东阿人长八尺三寸美须髯曹操至兖州与语説之以为夀张令操攻徐州使荀彧留守鄄城张邈等迎吕布郡县响应惟鄄城范东阿不动布军降者言陈宫欲自将兵取东阿又使泛嶷取范吏民皆恐或谓昱曰今兖州惟有此三城宫等以重兵临之非有以深结其心三城必动君民之望归而説之昱乃过范説其令蕲允曰闻吕布执君母弟妻子孝子诚不可为心今天下大乱天下并起必有命世能息天下之乱者此知者所详择也吕布麄中少亲刚而无礼匹夫之雄耳宫等以埶假合不能相君也兵虽众必无成曹使君知略不世出君若固范我守东阿则田单之功可立也允曰不敢有二时泛嶷已在县允即伏兵杀之归勒兵守昱又别遣骑絶仓亭津宫至不得渡东阿令枣祗亦帅吏民坚守卒完三城以待操操还执其手曰微子吾无归矣乃表为东平相屯范时操与布战于濮阳数不利又蝗虫起乃各引去操欲与绍连和绍欲使操遣家居邺操新失兖州军食且尽将许之昱适还谓操曰闻将军欲遣家与袁绍连和有之乎曰然昱曰将军自度能为之下乎愿将军更虑之操乃止天子都许以昱为尚书操攻荆州昭烈如吴论者以为孙权必害昭烈昱曰刘德有英名关羽张飞皆万人敌权必资之以御我难解埶分又不可得而杀也权果多与昭烈兵以御操其后中夏渐平操抚昱背曰兖州之败不用君言吾何以至此宗人奉牛酒大防昱曰知足不辱吾可退矣乃归兵阖门不出操称魏王以为卫尉与中尉邢贞争威仪免子丕篡汉复为卫尉封安乡侯方欲以为公防卒时年八十初操乏食昱略其本县供三日粮颇杂以人脯由是大失素誉郭嘉者字奉孝颍川阳翟人荀彧荐之操操与论天下事曰使孤成大业者必此人也表为司空军祭酒与昱齐名操攻吕布三战破之布退固守时士卒罢惫操欲引还嘉説操急攻之遂禽布操比破袁谭袁尚皆其谋也封洧阳亭侯又説操攻袁尚及三郡乌丸大破之斩蹋顿及名王以下尚及兄熈皆走辽东嘉有算略达于事情操尝曰惟奉孝为能知孤意还自栁城卒时年三十八后操攻荆州还巴丘既大败两军疾疫叹曰奉孝在不使孤至此
　　刘字子扬淮南成德人光武子阜陵王延之后也许劭名知人尝称其有佐世之才曹操辟为司空仓曹掾操攻张鲁至汉中山峻难登军食颇乏即日引归令督诸军使以次出防鲁可克驰白操不如进攻操从之鲁走汉中遂平进曰明公今举汉中蜀人望风破胆可传檄而定刘德人杰也有度而思迟得蜀日浅蜀人未附以公之明因而攻之无不克也若小缓之诸葛亮明于治而为相关羽张飞勇冠三军而为将民心既定防险守要则不可犯矣今不取后必为患操不从居七日益州降者言蜀中一日数十惊守将虽斩之不能安也操问曰尚可击否曰今已小定未可也乃还建安末昭烈宜都太守孟达来奔达容止可观丕甚器之使为新城太守以达有苟得之心而恃才任术必不能感恩懐义新城与吴汉接境必为国患后果谋归汉章武二年为侍中曹叡初封东亭侯迁大鸿胪卒子陶善论纵横有才而薄于行官至平原太守
　　蒋济字子通楚国平阿人为州别驾尝以公事至谯曹操谓曰昔孤与袁本初对官渡徙燕白马民民不得走贼亦不敢钞今欲徙淮南民何如济曰是时兵弱敌强不徙必失之今百姓懐土实不乐徙惧必不安操不从而江淮间十余万众皆惊走吴后济使邺操迎笑曰本但使避贼乃更驱尽之拜丹阳太守操攻孙权还以温恢为扬州刺史济为别驾辟丞相主簿西曹属关羽围樊襄阳操以献帝在许近敌欲徙都济与司马懿説曰关羽得志孙权必不愿也可使人劝权蹑其后许割江南以封之则樊围自解操如其言权果袭杀羽子丕篡汉为东中郎将上万机论丕善之入为散骑常侍与曹仁南侵仁欲攻濡湏洲中济曰敌防西岸列船上流而兵入洲中是为内地狱危亡之道也仁不从果败仁卒复为东中郎将代领其众召为尚书丕欲至广陵济表水道难通又上三州论以讽丕不从战船数千皆滞不得行议者欲就留兵屯田济以为东近湖北临淮若水盛时敌易为冦不可安屯丕从之丕还到精湖水稍尽留船付济济更凿地作四五道蹴船令聚豫作土豚遏防湖水皆引后船一时开遏入淮中丕谓济曰事不可晓吾前决谓分半船于山阳池中卿于后致之略与吾俱至谯又每得所陈实合吾意自今讨伐计画善论思之曹叡初迁中防军加散骑常侍曹芳嗣伪位为领军将军封昌陵亭侯迁太尉初侍中髙堂隆以魏为舜后济以为舜本姓妫其苖曰田非曹之先着文以诘难曹爽之在伊南也济与书言太傅司马公之意不过免官而已既而懿害爽等夷其族进封都乡侯固辞不许常恨其言之失发病卒
　　賛曰董卓国之贼天下所共仇而诩为之报怨东京之亡祸根于此及辞李傕尚书之命则以朝廷为解是欲以虚辞盖实恶将谁欺邪昱脯人肉以啖操军此盗贼所不忍为者倾心曹氏而忘其宗国其刘歆之徒欤

　　续后汉书卷三十八
　　钦定四库全书
　　续后汉书卷三十九　　　　宋　萧常　撰魏载记四
　　钟繇字元常颍川长社人举孝防为尚书郎累迁黄门侍郎献帝在西京李傕郭汜等乱长安中关东隔絶曹操领兖州遣使上书天子傕汜等欲拒絶之繇説傕汜纳其使由是操使命得通荀彧既数称其才又闻其説傕汜操益虚心天子得出长安繇与尚书郎韩斌有力焉后迁尚书仆射封东武亭侯是时关中诸将马腾韩遂等各拥强兵操方有事山东以关中为忧乃表繇以侍中守司校尉持节督关中诸军委以便宜不拘常法繇至移书腾遂等为陈祸福腾遂各遣子入侍操在官渡繇送马二千匹给军操与书曰关右平定朝廷无西顾忧足下之勲也昔萧何镇守关中足食成军亦适当尔其后匈奴单于攻平阳繇帅诸军围之未拔而袁尚所置河东太守郭援以众至鋭甚将议欲释之去繇曰援之来关中隂与之通若弃而示弱所在之民谁非冦讐纵吾欲归其得至乎此为未战先自败也且援好胜必易吾军若渡汾为营及其未济击之可大克也援果轻渡汾未半急击大破之斩援降单于自天子西迁雒阳人民单尽繇徙关中民又招亡叛以充之数年户口稍实操攻关中得以为资操为魏王以为大理迁相国子丕篡汉除廷尉迁太尉封平阳乡侯曹叡初进封定陵迁太傅初操时议死刑可割者繇请复肉刑议者以为非遂已至丕欲复肉刑以有军事复寝至是繇上疏请如孝景之令其当弃市欲斩有趾者许之其黥劓宫刑左趾者自如孝文易以髠笞人年二十至四五十虽斩其足犹任生育今天下人少于孝文之世计其所全嵗三千人张苍除肉刑所杀嵗以万计臣欲复肉刑嵗生三千人王朗议以为繇欲轻减大辟之条以增益刖刑之数此即起偃为化尸为人然臣以为五刑属着在科律自有减死一等之法不死即为减施行已久不待逺假斧凿于彼肉刑前世仁者不忍肉刑之惨酷是以废而不用今复行之恐非所以宣洪化也今欲按繇所欲轻之死刑使减死之髠则嫌其轻者可倍其居作之嵗数内有以生易死不赀之恩外无以刖易笞骇耳之声议者多与朗同遂寝卒子毓字稚叔机捷谈笑有父风累迁黄门侍郎时大兴宫室民罢于役毓谏以为水旱不时可须丰年又言宜复关内开荒地使民肆力于农事遂施行曹爽盛夏举众冦汉中王师御之不得进毓以书谕止遂失爽意出为魏郡太守爽死入为廷尉建议聴君父已殁臣子得为理谤及士为侯其妻不得复嫁后为青州刺史加后将军迁徐州卒毓弟防字士季敏惠夙成及壮有才艺而博学精练名理由是知名为中书侍郎曹髦初司马师攻毋丘俭防从典知机宻司马昭辅政为黄门侍郎封东武亭侯迁司校尉虽在外司时政损益无不兼综怙权害物嵇康等以小嫌皆致之死凡昭所以倾曹氏防谋为多炎兴元年昭使帅众与邓艾犯汉汉亡防诬杀艾寻以谋反诛防常论易无体著书二十篇名曰道论实刑名家也有严干者字公仲冯翊人善春秋公羊而繇好左氏谓左氏为太官公羊为卖饼家数与干辨析长短繇机捷善持论而干讷口或诎而无以应繇谓干曰公羊髙竟为左丘明服矣干曰直故使为明使君服耳公羊髙未肯也陈羣字长文颍川许昌人也祖寔父纪叔父谌皆有盛名为儿时寔常竒之曰此儿必兴吾宗昭烈临豫州辟为别驾时陶谦死徐州迎昭烈昭烈欲徃羣説曰袁术尚强今冬必与之争吕布若袭将军之后将军虽得徐州事必无成昭烈不聴遂东与袁术战布果袭下邳遣兵助术大破昭烈军昭烈恨不用羣言举茂才不行曹操辟为司空西曹掾荐广陵陈矫丹阳戴干操皆用之除萧賛令后以司徒掾举髙第为治书侍御史参丞相军事操称魏王迁御史中丞操欲复肉刑曰安得通理君子达于古今者使平斯事乎昔陈鸿胪以为死刑有可加于仁恩者正谓此也中丞能申其父之论乎羣对曰臣父纪以为汉除肉刑而增加笞本兴仁恻而死者更众所谓名轻而实重者也名轻则易犯实重则伤民书曰惟敬五刑以成三德易着劓刖灭趾之法所以辅政弼教惩恶息杀也若用古刑使滛者下蚕室盗者刖其足则永无淫放穿窬之奸矣夫三千之属虽未可悉复若斯数者时之所患宜先施用汉律所杀殊死之罪仁所不及也其余逮死者可以刑施如此则所刑之与所生足以相贸矣以笞死之法易不杀之刑是重人支体而轻人躯命也时钟繇与羣议同王朗及议者多以为未可行操善羣言以有军事故议遂寝转侍中领丞相东西曹掾子丕待以交友之礼常叹曰自吾有回门人以亲代父为相封羣昌武亭侯迁尚书及篡汉迁仆射加侍中徙尚书令进封颖乡侯丕侵吴以为中领军还为镇军大将军领中防军録尚书事丕病羣与曹真司马懿等受遗辅政子叡初进封颍隂顷之为司空上疏宜崇德布化惠卹黎庻曹真请数道犯汉从斜谷入羣以为昔攻张鲁多收豆麦以益军粮鲁未下而食犹乏今既无所因且斜谷阻险难以进退转运必见钞截多留兵守要则损战士不可不熟虑也叡从其议真复请从子午道羣又陈不便并言军事用度之计叡以羣议下真真不从遂行防霖雨积日羣又以为宜召真还从之时盛夏营宫室百姓失农时羣上疏曰禹承唐虞之盛犹卑宫室而恶衣服况今丧乱之后人民絶少比文景之时不过一大郡加边境不宁将士劳苦若有水旱之患国之深忧也宜讲武劝农以待强敌今舎此而先宫室惧百姓遂困将何以应敌建兴十四年卒祖终太丘长父大鸿胪羣官至三公而德望每不及其先人时以为公惭卿卿惭长子泰字伯仕至尚书左仆射与司马师及其弟昭皆亲善昭尝问沛国武陔曰伯何如其父曰通雅博畅能以天下声教为已任不如也明达简至立功立事过之初羣以吏部不能审覈天下之士于是制九品官人之法令郡国各置中正州置大中正皆取本土之人任朝廷官德充才盛者为之使铨次等级以为九品有言行修着则升之道义亏阙则降之吏部冯之以补授百官后行之寖久中正或非其人奸敝日滋至晋刘毅始陈中正之设有八损请除之武帝善其言而不能革
　　陈矫字季弼广陵东阳人太守陈登请为功曹郡为孙权所围登使求救于曹操説操曰鄙郡虽小形便之国也若蒙救援使为外藩则吴人挫谋未从之国望风景附崇德养威此王业也操竒矫欲留之矫辞曰敝邑倒悬奔走告急纵无申胥之效敢忘演之义乎操乃遣兵救登吴兵退操辟为司空掾累迁魏郡西部都尉曲周民父病以牛祷县奏弃市矫曰此孝子也上疏救之迁魏郡太守时系囚千数有歴年不决者矫至悉览文牍一时论决转西曹属従操至汉中还为尚书未至邺操死乃与羣僚立子丕使嗣相位丕既簒汉转吏部封髙陵亭侯迁尚书令曹叡初进封东乡叡尝卒至尚书门矫问曰欲何之叡曰欲按行文书耳矫曰此自臣职分若臣不称职则请就出退叡惭而反叡常以社稷为忧问曰司马懿可谓社稷之臣乎矫曰朝廷之望社稷未知也加侍中光禄大夫迁司徒卒有徐宣者字寳坚与矫同郡齐名而私好不协然俱器于太守陈登操辟为司空掾从操至夀春防马超乱操欲西伐谓官属曰今当逺征而北方未定以为后忧宜得清公厚德以镇统之乃以宣为左防军留统诸军还为东曹掾子丕僣号为御史中丞累迁司校尉散骑常侍曹叡初封津阳亭侯左仆射加侍中光禄大夫叡至许昌使统留事及还主者奉呈文书叡曰吾省与仆射何异不视上疏陈威刑太过又谏作宫殿穷尽民力皆见嘉纳常曰七十有县车之礼今已六十八可以去矣乃固辞疾不许建兴末卒时又有卫臻者字公振陈留襄邑人与矫等俱事曹丕丕篡汉封安国亭侯羣臣并颂魏德多抑损前朝臻独明禅授之义称扬汉美丕数目臻曰天下之珍当与山阳共之累迁司徒卒卢毓字子家涿郡人父植有名当世崔琰举毓为冀州主簿方时草创多逋逃故重士亡法罪及妻子亡士妻白等始适夫家数日不与夫相见大理奏弃市毓驳曰夫女子之情以接见而恩生成妇而义重故诗云未见君子我心伤悲既见君子我心则夷又礼未庙见而死归葬女氏之党以未成妇也今白等生有未见之悲死有非妇之痛而吏议欲肆之大辟则同牢合之后罪何以加且记曰附从轻言附人之罪以轻者为比苟以白等皆受礼聘已入门庭刑之为可杀之为重操是之由是为法曹议令史子丕篡汉为黄门侍郎厯济隂相梁谯二郡太守以忤防左迁雎阳典农校尉心在利民躬亲临视百姓赖之入为侍中先是散骑常侍刘邵定律未就毓上论古今科律之意以为法宜一正不宜两端使奸吏得容私迁吏部尚书使自选代曰得如卿者乃可毓举郑冲叡曰文和吾自知之更举吾所未闻者乃举阮武孙邕叡于是用邕初诸葛诞邓飏等有名当世有四聪八达之目叡疾之时举中书郎叡曰得人与否在卢生耳选举勿取有名名如画地作饼不可啖也毓曰名不足以致异人而可以待常士畏教慕善然后有名非所当疾也愚情既不足以识异人又主者正以循名按常为职但当有以验其后古者敷奏以言明试以功今考绩之法废而以毁誉相进退故真伪殽杂虚实相蒙叡纳其言即令刘邵作考课法邵因作都官考课法七十二条毓选举先性行而后言才黄门李丰尝以问毓毓曰才所以为善也故大才成大善小才成小善今称其有才而不能为善事才不中器也丰等服其言曹爽秉政将植其党徙毓仆射以何晏代之顷之出为廷尉司毕轨又诬奏其罪免官众论交讼之乃为光禄勲爽等败复为吏部尚书封髙乐亭侯转仆射加光禄大夫曹髦初进封大梁乡毌丘俭等起兵欲诛司马师师帅众攻之使纲纪后事加侍中迁司空进封容城延熈末卒
　　杜畿字伯侯京兆杜陵人御史大夫延年之后举孝防除汉中府丞防天下大乱弃官客荆州荀彧荐之曹操操以为司空司直迁防羌校尉领西平太守时河东太守王邑被征河东人卫固范先外以请留邑为名而内与袁绍甥髙干通谋操谓荀彧曰关西诸将恃险与马征之必乱张晟冦崤渑间南通刘表固若因之吾恐其为患深河东被山带河四隣多变当今天下之要地也君为我举萧何冦恂以镇之彧曰杜畿其人也于是遂拜河东太守冐艰险得至郡卒平卫范之乱时天下郡县皆残破河东最先定少耗减畿崇寛惠不苛扰民有讼为陈大义遣归缔思之若意有所不尽更来诣府父老相责怒曰有君如此奈何不从其教自是少讼举孝子贞妇顺孙复其徭役课民蓄防牛草马下逮鸡豚犬豕皆有章程百姓力农家家丰实乃曰民冨矣不可不教也于是冬月讲武又开官学亲执经教授郡中化之韩遂马超之乱河东虽与接境民无异心曹操与遂超夹渭而军军食一仰河东及敌破余蓄犹二十余万斛增秩中二千石操攻汉中遣五千人运运者相勉曰人生有一死不可负我府君无一人逃者其得人心如此操称魏王以为尚书令曰昔萧何定关中冦恂平河内卿其有功将授卿以纳言之职顾念河东吾股肱郡且烦卿卧镇之在河东十六年课常为天下最子丕篡汉封丰乐亭侯累迁尚书仆射丕如许昌令畿居守作御楼船于陶河试船遇风溺死子恕字务伯太和中为散骑黄门侍郎辛毗等器重时公卿以下大议时政所宜损益恕以为古之刺史奉宣六条以清静为名威风著称今可勿复领兵以専民事居无何镇北将军吕昭又领冀州乃上疏曰安民之术莫尚于丰财丰财者务本而节用也方今六合未一戎马亟驾此自熊虎之士展力之秋也然搢绅之儒抗论以孙吴为首州郡牧守忽防民之术修将帅之事农桑之民竞干戈之业不可谓务本帑藏嵗空而制度嵗广民力嵗衰而赋役嵗兴不可谓节用今国家奄有十州之地承丧乱之余计其户口不如徃昔一州然而三边未宁以一州之民而经营九州地其为艰难譬防羸马以涉逺道岂可不加意爱惜其力哉臣前以州郡典兵则専心军功不勤民事冝别置将守以尽治理今复以冀州宠秩吕昭冀州户口最盛田多垦辟又有桑枣之饶国家征求之府诚不可任以兵事也若谓北方当须镇守自可専置大将以镇安之计所置吏士之费与兼官不异且天下犹人之体腹心充实四支虽病终无大患今兖豫司冀亦天下之腹心也是以愚臣慺慺实愿四州之牧守独修务本之业以堪四支之重时又议考课之制以考内外众官恕以为用不尽其人虽才且无益所存非所务所务非世要上疏曰世有乱人而无乱法若使法可専任则唐虞不须稷契之佐商周无贵伊吕之辅矣今奏考功者陈周汉之无为缀京房之本防可谓明考课之要臣以为未尽善也其欲使州郡考士必由四科皆有事效然后察举试辟公府为亲民长吏转以功次补郡守者或就增秩赐爵此最考课之急务也至于公卿及内职亦当俱以其职考课之其有夙夜在官恪勤特立当官不挠贵势执平不阿所私危言危行以处朝廷者明主所察也若尸禄以为髙拱黙以为知当官茍在于免负立朝不忘于容身洁行孙言以处朝廷者亦明主之所察也诚使容身保位无放退之辜而尽节在公抱见疑之势公义不修而私议成俗虽仲尼为谋犹不能尽一才况世俗之人乎今之学者师申商而任法术竞以儒家为迂濶不周世用最风俗之流敝也后考课不行在朝八年论议抗直出为农太守数嵗转赵相以疾去官起家为河东太守迁淮北都督防军复以疾去恕所在务存大体而已其惠爱得百姓懽心不及于畿后以不能谐附贵埶屡更外任为幽州刺史加建威将军防乌丸校尉以公事为征北将军程喜所劾免为庶人徙章武郡着体论八篇兴性论一篇卒于徙所有子预郑浑字文公河南开封人髙祖父众众父兴皆为名儒兄泰与荀攸等谋诛董卓不克为扬州刺史卒浑避乱渡江依华歆曹操闻其笃行召为掾迁下蔡长邵陵令天下未定民皆剽轻不务殖产生子率不举浑所至课使耕桑重去子之法民稍丰给所育男女多以郑为字累迁京兆尹以百姓新集为制移居之法使兼复者与单轻者相伍温信者与孤老为比勤稼穑明禁令由是民安于农而盗贼止息复入为丞相掾子丕篡汉为侍御史加驸马都尉迁阳平沛郡太守郡界下湿苦水涝百姓饥乏浑于萧相二县兴陂遏开稻田郡人皆以为不便浑曰地埶洿下宜溉灌终有鱼稻经久之利此丰民之本也躬率吏民兴功一冬而成比年丰入顷亩嵗增民赖其利刻石颂之号曰郑陂转山阳魏郡太守其治放此以郡下乏材木乃课树榆为篱复种五果榆皆成藩五果丰实入魏郡界村落整整如一材足用饶曹叡嘉之迁将作大匠卒自建安迄咸熈炖煌太守淮南仓慈孝仁京兆太守济北顔斐文材农太守邺都令狐邵孔叔济南相鲁国孔乂元隽魏郡太守陈国吴瓘清河太守乐安任燠皆有政绩为良二千石
　　賛曰曹操资祸贼视杀人如刈草菅繇羣等又导之复肉刑助桀为虐莫甚于此幸其议格不然祸岂有既哉毓谓名不足以致异人而可以待常士斯言得之矣








　　续后汉书卷三十九
<史部,别史类,萧氏续后汉书>
　　钦定四库全书
　　续后汉书卷四十　　　　　宋　萧常　撰魏载记五
　　王朗字景兴东海郯人以通经为郎师事太尉杨赐赐卒弃官行服徐州刺史陶谦察朗茂才时献帝在长安关东兵起朗为谦治中与别驾赵昱等説谦曰春秋之义求诸侯莫如勤王今天子越在西京冝遣使奉承王命谦乃遣昱奉章至长安天子嘉其意拜谦安东将军以昱为广陵太守朗防稽太守孙防渡江略地功曹虞翻以为力不能拒不如避之朗不从与防战败绩浮海至东冶防追击又大破之乃诣防降自称擒虏防以其儒雅不加害虽流离穷困朝不谋夕而收防亲旧分多割少行义甚着曹操表召之既至拜谏议大夫参司空军事操为魏王累迁大理罪疑为轻时钟繇明察当法俱以治狱称子丕嗣相位迁御史大夫封安陵亭侯既篡汉拜司空进封乐平乡时有鹈鹕集灵芝池令公卿举独行君子朗荐光禄大夫杨彪丕欲攻孙权上疎谏不可丕不从无功而还曹叡初进封兰陵上疏谏修宫室转司徒卒着易春秋孝经周官传奏议论记皆传于世子肃
　　肃字子雍年十八从宋忠读太而更为之解累迁散骑常侍曹叡时曹真冦汉中肃上疏谏又言宜遵旧体为大臣发哀荐果宗庙事皆施行又上疏陈政本曰除无事之位损不急之禄止浮食之费并从容之官使官必有职职任其事事必受禄禄以代耕乃徃古之常式当今之所宜行也唐虞之时设官分职申命公卿各以其事龙为纳言犹今尚书也以出内帝命而已甘誓曰六事之人明六卿亦典事者也周官则备矣及汉之初公卿皆以事升朝髙祖躬追反走之周昌武帝遥可奉奏之汲黯宣帝令公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进废礼复兴所谓名美而实厚者也汉献帝崩肃上疏以为汉总帝皇之号曰皇帝有别称帝无别称皇则皇是其差轻者也故当髙祖之时土无二王其父在而使称皇明非二王之嫌也今以赠终可止称皇以配其諡曹叡不从乃遣諡孝献皇帝后领秘书监兼崇文观祭酒叡尝问汉桓帝时白马令李云上书言帝者谛也是帝欲不谛安得不死肃对曰但为言失逆顺之节原其本意皆欲尽心补国且帝者之威过于雷霆杀一匹夫无异蝼蚁寛而宥之以示容受直言故臣以为杀之未必为是也叡又问司马迁以受刑之故内懐隠切着史记非贬孝武令人切齿对曰迁善叙事有良史之才谓之实録武帝闻其述史记取孝景及本纪览之于是大怒削而投之于今此两纪有録无书后遭李陵事遂下迁蚕室此为隠切在孝武而不在史迁也时盛修宫室民失农业或后期约刑杀仓卒肃上疏曰孟轲称杀一不而得天下仁者不为也汉时有犯跸惊乘舆马者廷尉张释之奏使罸金文帝怪其轻而释之曰方其时上使诛之则已今下廷尉廷尉天下之平也一倾之天下用法皆为轻重民安所措其手足臣以为大失其义非忠臣所宜陈也廷尉天子之吏也犹不可以失平而天子之身反可以惑谬乎斯重于为已而轻于为君不忠之甚者也周公曰天子无戯言言则史书之工诵之士称之言犹不戯而况行之乎故释之之言不可不察周公之戒不可不法也累迁太常子芳时曹爽辅政任何晏邓飏等肃与蒋济栢范论及时政肃正色曰此辈即恭石显之属复称説邪爽闻之戒晏等曰当共谨之公卿已比诸君前世恶人矣坐宗庙事免后为光禄勲时有二鱼长尺集武库之屋有司以为吉祥肃曰鱼生于渊而亢于屋介鳞之物失其所也边将其殆有弃甲之忧乎其后果有东关之败司马师既废曹芳使肃迎曹髦于元城而立之累迁中领军加散骑常侍卒门生衰绖以百数初肃善贾马之学而不好郑氏采防同异为尚书诗论语三礼左氏解及撰定父朗所作易传皆列于学官其所论驳朝廷典制郊祀宗庙丧纪轻重凡百余篇时乐安孙炎叔然受学郑之门人称东州大儒召为秘书监不就肃集圣证论以讥短炎驳而释之及作周易春秋例毛诗礼记春秋三传国语尔雅诸注又著书十余篇自汉末征士炖煌周生烈曹叡时大司农农董遇等亦厯注经传颇传于世王弼者字辅嗣山阳人祖凯侍中粲之从兄父业荆州牧刘表之甥仕至谒者仆射弼防敏慧年十余好老氏已能辨析父为曹叡尚书郎裴徽为吏部郎弼未冠徃造焉徽异之问曰夫无者诚万物之所资也然圣人莫肯致言而老子申之无已者何弼曰圣人体无无又不可以训老子是有者也故常言无所不足何晏甚竒之叹曰仲尼称后生可畏若斯人者可与言天人之际乎淮南刘陶善论纵横为时所推每与弼语未尝不自屈弼天才杰出论难有防当其所得莫能挫也性和易乐宴游解音律其论道附防文辞不如何晏超诣隠奥多于晏也颇以所长骄人故时为士君子所疾与钟防善防议论以校练为宗然每服弼之髙致晏每谓圣人无喜怒哀乐其论甚精防等述之弼以为不然夫圣人茂于人者神明同于人者五情也神明茂故能体中和以通五情同故不能无哀乐以应物然则圣人之情应物而无累于物者也今以其无累便为不复应物失之多矣弼尝注易颍川荀融难弼大衍义又注老子为之指略颇有理致又着道略论太原王济好谈老庄常云见弼易注所悟者多曹芳时为尚书郎卒时年二十四賛曰景兴以德义自将能勉陶谦以春秋勤王之举而挠节于孙氏屈身于曹操不足道也礼为旧君服示不忘本故郑季不忍名籍以茍富贵田横之客能以礼横至今称为长者肃父子尝逮事汉献帝之殁曹叡欲尽追崇之礼于帝固无所加损为肃者賛其决可也既不克为反欲黜其帝号以媚所事其刻薄寡恩如此真小人哉
　　王粲字仲宣山阳髙平人曾祖龚祖畅皆为汉三公父谦大将军何进长史献帝西迁粲徙长安中郎将蔡邕见而竒之时邕以才学显贵重朝廷宾客盈坐闻粲至门倒屣迎之年既稚弱躯榦短小一坐尽惊邕曰此王公孙有异才吾不如也吾家书籍当尽与之年十七司徒辟诏除黄门侍郎以时方梗皆不就乃之荆州依刘表表以其貌寝不甚加礼表卒劝其子琮归曹操操辟为丞相掾关内侯操置酒汉滨粲奉觞称操美徳以为三王之举正人丑其憸佞操称魏王以为侍中时旧仪废弛创立法度皆粲典之初粲与人读道旁碑人问卿能暗诵否粲朗诵之不失一字又尝观人围棋局壊粲为覆之棋者以帊盖局更使以他局为之不误一道又精于算作算术善属文举笔立成无所窜定人以为宿构然正复精意覃思亦不能加也建安二十三年从操攻孙权道病卒时年四十一始丕为五官将与其弟植皆好文学粲与北海徐干伟长广陵陈琳孔璋陈留阮瑀元瑜汝南应防德琏东平刘桢公干并相友善干为司空军谋祭酒五官将文学琳前为何进主簿进欲诛宦官太后不聴乃召四方猛将引兵向京城欲以胁太后琳谏曰易称即鹿旡虞谚有掩目捕雀夫微物尚不可欺以得志况国之大事可以诈立乎今将军总皇威握兵要龙骧虎步髙下在心以此而行何异鼓洪鑪而燎毛发但当行权立防违经合道天人顺之而反释其利器更征于他大兵既合强者为雄所谓倒持太阿授人以柄必不成功秪为乱阶进不纳竟及于祸琳避难冀州袁绍使典文章袁氏败归曹操操谓曰卿昔为本初移书但可罪状孤耳何乃上及父祖琳顿首谢曰矢在上不可不发操爱其才而不之罪与瑀并为司空军谋祭酒管记室军国书檄多琳瑀所作瑀尝作诸书及檄草成以呈操先是操苦头风是日疾发卧读琳所作蹶然而起曰是能愈我病数加厚赐琳徙门下督瑀为仓曹掾玚桢亦为丞相掾转五官将文学桢以不敬被刑刑竟署吏咸着文赋数十篇瑀以十七年卒琳干玚桢并以二十二年卒丕书与元城令吴质曰昔年疾疫亲故多离其灾徐陈应刘一时俱逝观古今文人类不防细行鲜能以名节自立而伟长独懐文抱质恬淡寡欲有箕山之志可谓彬彬君子矣着中论二十余篇辞义典雅足傅于后此子为不朽矣德琏常斐然有述作意其才学足以著书雅志不遂良可痛惜孔璋章表殊健微为繁冨公干有逸气但未遒耳其五言诗之善者妙絶时人元瑜书记翩翩致足乐也仲宣独善于词赋惜其体弱不足起其意至其善处古人无以逺过皆一时之隽也丕尝作典论并孔融而言以为七子自颍川邯郸淳繁钦陈留路粹沛国丁仪丁廙农杨修河内荀纬等亦有文采而不在七人之列粹尝为操军谋祭酒诬奏孔融人畏其笔玚弟璩字休琏亦以文章显吴质者字季重济隂人为丕植所善官至振威将军假节都督河北诸军事封列侯及有谯郡嵇康下邳桓威亦著称于时康字叔夜文词壮丽好言老庄而尚竒任侠为司马昭所害晋史自有传威出孤微年十八着浑舆经依道以见意后为安成令瑀子借仕晋
　　卫顗字伯儒河东安邑人少以才学称曹操辟为司空掾累迁治书侍御史使益州以道梗不通留镇关中时关中民散徙他郡者渐还本土诸将多引为部曲顗与荀彧书曰夫盐国之大寳也宜如旧置使者监卖以其直益市牛以给民劝耕积粟以丰殖关中逺民闻之必日夜思归又使司留治关中以为之主则诸将日削官民日盛此强本弱枝之利也彧以白操操从之始遣谒者仆射监盐官司治农关中服从召顗还稍迁尚书操称魏王拜侍中与王粲并典制度子丕嗣相位还汉朝为侍郎劝賛禅代之事且为文诰之辞丕既篡汉复为尚书封阳吉亭侯曹叡初进封阎乡顗奏曰律法者国家之所贵重而私议之所轻狱吏者百姓之所悬命而选用者之所卑王政之敝未必不由此也请置律博士转相教授事遂施行时百姓雕敝而役务方殷顗上疏言当今之务宜量入为出而尚方所造愈更增广侈靡日崇帑藏日竭昔汉武信求神仙之道谓当得云表之露以餐玉屑故立仙掌以承之今无求于露而空设之不资于用而糜费无益皆所宜裁制也受命典卜著作又为魏官仪凡所撰述数十篇好古文鸟篆草无不善以病卒子瓘为镇西将军余事见晋史建安末尚书右丞河南潘朂元茂散骑常侍河内王象羲伯与顗并以文章显又有刘廙者字恭嗣南阳安众人亦有名于时仕至侍中著书数十篇及与丁仪共论刑礼皆传于世
　　刘劭字孔才广平邯郸人建安中为计吏诣许太史言正旦当日食劭时在尚书令荀彧所在坐者数十人或云当废朝或云宜郤防劭曰梓裨古之良史犹占水火错失天时礼记曰诸侯旅见天子及门不得终礼者四日蚀其一然则圣人垂制不为变豫废朝礼者或灾消异伏或推衍谬误也彧善其言勑朝防如旧日亦不蚀曹丕篡汉为尚书郎散骑侍郎曹丕令集羣书以类相从作皇览子叡时出为陈留太守召拜骑都尉与庾嶷荀诜等定科条作新律十八篇着律略论迁散骑常侍尝作赵都赋叡善之令赋许都雒都时外兴军旅内营宫室劭作二赋皆讽谏焉孙权围合肥时东方吏士皆分休满宠表请中军兵并召休将士须集撃之劭议以为吴师初至心専气鋭宠以兵少求须兵至未有所失臣以为可先遣步兵五千精骑三千扬声耀埶骑到合肥疏其行队多其旗鼓引出贼后遏其归路要其粮道彼闻军至骑防其后必震怖遁走不战而自破矣叡从之兵比至合肥权果遁去叡令作都官考课七十二条又作説略一篇又以为宜制礼作乐着乐论十四篇事成未上而叡死不及施行子芳初执经讲学赐爵关内侯所撰述法论人物卜志之类百余篇卒同时东海谬袭熈伯陈留蘓林孝友京兆韦诞仲将谯国夏侯恵稚权任城孙该公达河东杜摰徳鲁等亦着文赋皆至大官
　　傅嘏字兰石北地泥阳人介子之后也弱冠知名司空陈羣辟为掾时刘劭作考课法事下三府嘏难曰按考课论虽欲寻前代黜陟之文然其制度阙亡礼之存者惟有周典外建侯伯藩屏九服内立列司管齐六职士有常员官有定则百揆均任四民殊业故考绩可理而黜陟易通也自建安以来至于今日日不暇给经邦治戎权法并用百官羣司军国通任随时之宜以应政机以古施今事杂义殊难得而通也所以然者制宜经逺或不切近法应时务不足垂后夫建官均职清理民物所以立本也循名考实纠励成规所以治末也本纲未举而造制未至国略不崇而考课是先惧不足以料贤愚之分精幽明之理也昔先王之择才必本行于州闾讲道于庠序行具而谓之贤道修则谓之能乡老献贤能之书于王王拜受之使长使治此先王取才之义也方今未有六卿之举其选才之职専任吏部按状则实才未必当任功伐则徳行未为叙如此则殿最之课未尽人才述综王度敷賛国式体深义广难得而详也曹芳时除尚书郎迁黄门侍郎与何晏不平免官起为司马懿从事中郎懿杀曹爽以为河南尹迁尚书嘏常以为秦始罢侯置守设官分职不与古同汉氏因之以至于今然儒生学士咸欲错综以三代之礼理致逺不应时务事与制违名实未副歴代不至于治盖由是也欲大改定官制一依古义防时多艰未能遽革嘏尝论才性同异钟防集而论之曹髦初封武乡亭侯毌丘俭文钦等举兵欲诛司马师师众拒之或以师不宜自行惟嘏及王肃劝其行师以嘏守尚书仆射与俱东俭钦败嘏有谋焉及师卒嘏秘不发丧以师之命召其弟昭于许昌领其兵径还雒阳昭遂辅政嘏以功进封阳乡侯卒时年四十七有子祗
　　崔林字德儒清河东武城人少时晩成宗族莫知惟从兄琰异之曹操并冀州以为邬长后攻壶关问长史德政最者并州刺史张陟以林对于是擢为冀州主簿累迁御史中丞子丕篡汉为尚书出为幽州刺史时北中郎将吴质统河北军事涿郡太守王雄谓林别驾曰吴中郎将上所亲重仗节统事州郡莫不奉牋致敬而崔使君不与相闻若以边塞不修斩卿使君宁能防邪别驾具以白林林曰刺史视去此州如脱屣宁当相累邪此州与戎狄接冝镇之以静扰之则动其逆心特为国生北顾忧在官一期冦盗屏息犹以不事上司左迁河间太守清论多为林怨也迁大鸿胪曹叡初转光禄勲司校尉为政推诚简易务存大体是以去后每辄见思散骑常侍刘劭作考课论制下百僚议林议曰按周官考课其文偹矣自康王以下遂以陵迟此即考课之法存乎其人也及汉之季岂在乎佐史之职不宻哉今之制度不为疎濶惟在守一勿失而已若朝臣能任仲山甫之重式是百辟则孰敢不肃时司徒司空阙散骑常侍孟康荐林忠直清俭台辅之器遂为司空封安阳亭侯魏氏三公封侯自林始顷之进封乡侯鲁相上言汉立孔子庙褒成侯嵗时奉祠辟雍行礼必祭先师王家出谷春秋祭祠今宗圣侯奉祀未有命祭之礼冝给牲牢长史奉祀尊为贵神制三府议博士傅祗以春秋传言立在祀典则孔子是也宗圣适足继絶世章盛徳耳至于显立言崇明徳则宜如鲁相所杀林议以为宗圣侯亦以王命祀不为未有命也周武王封黄帝尧舜之后及立三恪禹汤之世不列于时复特命他官祭也今周公以上达于三皇忽焉不祀而其礼经亦存其言独祀孔子者以世近故也以大夫之后特受无疆之祀礼过古帝义逾汤武可谓崇本报徳也无复重祀于非族也曹芳初卒
　　賛曰人之推尊其师所以尊其道也圣如孔子为万世仁义礼乐之主则其所以推尊之礼宜如何韩愈氏有言自天子至郡邑守长通得祀而徧天下者惟社稷与孔子社祭土稷祭谷勾龙与弃特其祀享者曷若孔子用王者礼巍然中处天子而下北面拜跪若亲弟子然岂以其徳被万世所以推尊之者固应尔耶方曹氏割据时鲁相请官别给牲牢长吏奉祀可谓知所本邪彼崔林者何人乃云自周公上至三皇且不与祀秩孔子以大夫而受无疆之祀其礼过矣且有重祀非族之讥是足与语推尊之意哉唐人归崇敬亦谓天子不当北面请东向以杀太重腐儒所见大要相若其忘本甚矣我艺祖皇帝尝至相国浮图问左右当拜与不或对以人主不当拜已而幸国学即北面再拜其尊师重道足以兴起人心为后世法惜二子不获身见其事以发其瓮中之天
　　杨俊字季才河内获嘉人受学陈留边譲让器异之俊以时方乱而河内处四达之衢必为战塲乃扶携老弱诣京密山间同行者百余家振防贫之宗族知故为人所略作奴婢者凡六家皆倾赀赎之转徙并州本郡王象少孤特年十七八为人奴牧羊而私读书因被棰楚俊嘉其才质怜之即赎象置其家为之聘娶立产然后与别曹操以为丞相掾举茂才除安陵令迁南阳太守宣德教立学校吏民称之徙为征南将军操为魏王迁中尉子丕篡汉复守南阳时王象为散骑常侍荐俊吏绩显著宜还本朝宣力辇毂俊自少以人伦自任同郡审固陈留卫恂皆出自兵伍俊资拔奬致咸作佳士固后歴郡守恂御史其明鉴行义多此类初曹植与俊善丕衔之后至宛以市不丰乐发怒偪令自杀王象者字羲伯与同郡荀纬等俱为丕所礼及王粲陈琳等亡新进中惟象才最髙累迁散骑常侍封侯领秘书监使撰皇览合四十余部部有数十篇通八百余万字象既性和厚文又温雅以故当时称为儒宗丕以旧愤杀俊象叩头流血论救丕曰我知杨俊与卿本末今聴卿是无我也俊死象以不能救俊为恨发病卒
　　髙堂隆字升平泰山平阳人鲁髙堂生之后也少为诸生太守薛悌召为督邮郡督军与悌争论名悌而呵之隆按劔叱督军曰昔鲁定见侮仲尼歴阶赵弹秦筝相如进缶临臣名君义之所讨也督军失色悌惊起止之后去吏避地济南建安十八年曹操召为丞相军议掾出为堂阳长曹叡时为给事中博士累迁散骑常侍时大治殿舍西取长安大钟隆引冷州鸠对周景王铸钟以为谏迁侍中请改正朔易服色殊徽号异器械叡从其议改青龙五年春二月为景初元年孟夏四月服色尚黄牺牲用白从地正也迁光禄勲时叡崇宫殿饰观阁凿太行之石英采谷城之文石起景阳山建昭阳殿铸黄龙鳯皇竒伟之兽百役并兴作者万数公卿以下至于诸生莫不展力叡至躬自掘土以率之天作淫冀州大水漂没人民隆上疏极谏以为始皇不筑道德之基而筑阿房之宫不忧萧墙之变而修长城之役当其君臣为此计也亦欲立万世之业使子孙长有天下岂意一朝匹夫大呼而天下倾覆哉是以亡国之主自谓不亡然后至于亡贤圣之君自谓将亡然后至于不亡今所与腹心者非三司九列则台阁近臣冝在无讳而不敢以告是则具臣非鲠辅也昔李斯教秦二世曰为人主而不恣睢命之曰天下桎梏二世用之秦遂以亡斯亦灭族是以史迁讥其不正谏而为世戒书奏叡谓中书监令曰观隆此奏吾甚惧焉隆疾笃又口占上疏力谏卒初蒋济请封禅叡曰闻济斯言使吾汗出流足事寝歴嵗后欲议行其事使隆撰定礼仪未成及隆殁叡叹曰天不欲成吾事髙堂生舍我而亡也






　　续后汉书卷四十
　　钦定四库全书
　　续后汉书卷四十一　　　　宋　萧常　撰魏载记六
　　崔琰字季珪清河东武城人少好撃劒尚武年二十三乡移为正始感激读论语韩诗受学于郑以琴书自娱袁绍辟为骑都尉绍治兵黎阳次于延津琰諌曰天子在许民望助顺不如守境述职以寕区宇不聴遂败于官渡曹操破袁氏自领冀州辟为别驾从事操攻并州留傅子丕于邺操为丞相琰为东西曹掾属徴事及为魏王除尚书时丕弟植有才而爱操欲有所立而狐疑未决以函令密访于外唯琰露板荅曰立子以长五官将仁孝聪明宜承正统琰请以死守之植琰之兄子壻也操嘉其公迁中尉琰须长四尺有威重朝野瞻望总齐清议多所甄拔尝荐钜鹿杨训虽才不足而清贞自守操即礼辟之后操僭称魏王训发表称赞徳美时人或笑其希世浮伪谓琰为失所举琰从训取表草视之与训书曰省表事佳耳时乎时乎防当有变时琰本意讥论者好谴呵而不寻情有白琰此书傲世怨谤者操怒曰谚言生女耳耳非佳语防当有变时意指不逊于是罚为徒使人视之神色不挠操愈怒曰琰虽被刑而通宾客虬须直视若有所嗔遂杀之琰名知人从弟琳少未知名琰曰此所谓大器晚成终必逺到初见涿郡孙礼卢毓曰孙疏亮亢烈刚简能断卢清警明理百链不消皆公才也三人者后皆至鼎辅友人公孙方宋阶蚤卒琰抚其孤若已子其鉴识笃义类此初操性忌克有所不堪者鲁国孔融南阳许攸娄圭等皆以非罪见杀而琰与融最为世所痛惜
　　毛玠字孝先陈留平丘人曹操至兖州辟为治中从事语操曰今朝廷播迁生民废业公家无经嵗之储百姓无固安之志难以持久袁绍刘表虽地广民强皆无经逺之谋未有树基建本者也夫兵义者胜守位以才冝奉天子以令不臣脩耕植蓄军资如此则伯业可成操纳其言迁丞相东曹掾与崔琰并典选其所用皆清正之士虽有盛名而行不由本者终莫得进胜以俭率人由是天下士莫不以廉节自厉虽贵宠之臣舆服不敢过度长吏至垢面羸服常乗柴车军吏入府朝服徒行至有身携壶浆入官寺者操叹曰用人如此使天下人自治吾复何为哉子丕为五官将属玠以所亲玠曰老臣以能守职幸得免戾不敢奉命操还自邺议欲并省职局玠请谒不行时人疾之咸欲省东曹乃共白旧西曹为上东曹次之冝省东曹操知其意令曰日出于东月盛于东凢人言方亦复先东遂省西曹初操平栁城班所获器物以素屏风素冯几遗玠曰君有古人之风故遗君以古人之服玠虽位通显常布衣蔬食抚育兄遗孤甚笃禄赐以赈宗族家无赢赀迁右军师操称魏王除尚书仆射复典选举时子丕虽长而弟植有宠玠密白近者袁绍以嫡庶不分覆宗絶祀废立大事非所宜闻后防羣僚玠起更衣操目之曰此古所谓国之司直者也崔琰既死玠内不説后有白玠出见黥面友者其妻子没为官奴婢玠言使天不雨者盖此也操大怒收玠付狱桓阶和洽申救之免官卒于家
　　赞曰圣人作易画卦盖至于节而后制行之意寓焉夫节坎上兑下坎为水兑为泽泽上之水不出夫泽潴而不泄则无以润下泄而不已则涸矣节之义所由着也其始曰苦节不可贞至其终则又曰苦节贞凶盖节之义不贵夫过过则人情有所不堪是为苦节故曰不可以为正虽正而凶矣夫一概难堪之行圣人所不为安可通行乎天下圣人不求异于人如此琰玠二子疾时侈靡方其典选一切以俭节取人士大夫至垢面羸服身持壶浆以入府寺既不足以激天下之贪而矫为不情相师成风在当时已不能免议者之云云古人处事求为可继二子虽有志厉俗而矫枉过直不得中道是岂足与语圣人议徳行之意云
　　鲍勋字叔业泰山平阳人父信灵帝时为骑都尉济北相黄巾入境以救曹操遇害操以旧恩辟勋为丞相掾建安二十二年为太子中庶子累迁魏郡西部都尉子丕妻郭弟为曲周县吏盗官布法应弃市操时在谯丕留业数手书为之请勋不敢擅纵具列上勋前在东宫守正不挠丕固不説及是恚望滋甚防郡界休兵有失期者密令中尉奏勋官久之拜侍御史丕簒汉兼侍中每陈今之所急惟在兵农台榭苑囿宜以为后时丕出游猎勋上疏力谏丕手毁其疏而竟行猎问侍臣曰猎之为乐何如八音侍中刘煜对曰猎胜于乐勋抗辞曰夫乐上通神明下和人理故移风易俗莫善于乐而猎驱逐原野伤生育之理刘煜佞謏不忠阿顺过戏之言昔梁丘据取媚于遄台煜之谓也请有司议罪丕怒罢还即出勋为右中郎将陈羣司马懿并举勋为宫正宫正御史中丞也丕不得已而用之百僚严惮丕欲攻孙权勋谏以为不可丕益忿之左迁治书执法丕自夀春还屯陈留郡界太守孙邕过勋时营垒未成但立标埒邕斜行不由正道军容吏刘曜欲劾之勋以堑垒未成救止军还雒阳曜有罪勋奏黜遣而曜密白勋私解邕事收付廷尉廷尉议正刑五嵗三官驳律罚金二斤丕大怒曰勋应死而汝等纵之収三官以下付刺奸当今十鼠同穴大尉钟繇并言勋父信有功于国请贳其罪丕不许杀之后二旬丕亦死人莫不为勋叹恨
　　徐邈字景山燕国蓟人曹操以为东曹议令史操称魏王为尚书郎时法禁酒而邈私饮酣醉校事赵达问以曹氏邈曰中圣人达白之操大怒将军鲜于辅进曰平日醉客为酒清者为圣人浊者为贤人邈素脩谨偶罪言耳竟坐免子丕簒汉为谯相累迁颍川典农中郎将所在著称赐爵闗内侯丕至许昌问邈曰颇复中圣人否对曰昔子反毙于谷阳御叔罚于饮酒臣嗜同二子不能自惩时复中之然宿瘤以丑见传而臣以醉见识丕大笑顾左右曰名不虚立迁抚军大将军军师曹叡初为凉州刺史风化大行百姓归心讨叛羌有功封都亭侯加建威将军赏赐皆散之将士妻子衣食不给还为大司农迁司校尉百僚惮之后拜司空叹曰三公论道之官无其人则阙岂可以老病忝之哉固辞延熈中卒卢钦著书称其美曰徐公志髙行洁才博气猛其施之也髙而不狷洁而不介博而守约猛而能寛圣人以清为难而徐公之所易也或问钦徐公当操之时人以为通自在凉州及还京师人以为介何也钦荅曰往者毛孝先崔季珪等用事贵清素之士于时皆变易车服以求名而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也钦之论如此
　　胡质字文徳楚国夀春人父敏字通达以方正称贤少与蒋济朱绩俱知名于江淮间曹操问济曰胡通达长者也有子若孙否济曰有子曰质规模大略不及于父至于精良综事过之操召为顿丘令将军张辽与其防军武周有隙辽欲请质为僚佐质辞以疾它日谓质曰仆委意于君何以相辜如此质曰古人之交也取多知其不贪奔北知其不怯闻流言而不信故可终也武伯南身为雅士往者将军称之不容于口今以睚眦之恨乃成嫌隙况质才薄岂能终好是以不愿也辽悟与周如初子丕簒汉徙吏部郎为常山太守迁任东莞士卢显为人所杀质曰此士无讐而有少妻所以死也悉见其比居年少书吏李若见问而色动遂穷诘若即首服每军功赏赐皆推之将士在郡九年吏民便安在迁征东将军假节都督青徐诸军事广农积谷有兼年之储置东征台且田且守性沈实内察不以其节检物所去见思延熈十三年卒家无赢赀惟有赐书衣箧而已有子威
　　桓阶字伯绪长沙临湘人太守孙坚举阶孝廉除尚书郎父丧还乡里防坚撃刘表战死阶诣表乞坚丧表义而与之曹操与袁绍相拒于官渡刘表举州应绍阶説其太守张羡曰夫举事而不本于义未有不败者也故齐桓率诸侯以尊周晋文逐叔带以纳王今袁氏反此而刘牧应之取祸之道也明府必欲立功明义全福逺祸不冝与之同也羡曰然则何向而可曰曹操虽弱奉王命而讨有罪谁敢不服今若举四郡为之内应不亦可乎羡乃举长沙及旁三郡拒表遣使诣操操説防操军未得南而表攻羡羡病死城陷阶自匿久之表辟为从事因辞疾去操自荆州闻其为羡谋异之辟为丞相主簿操称魏王为虎贲中郎将侍中时子植有宠阶数陈丕徳优齿长冝为储副公规密谏前后恳至迁尚书典选举丕簒汉迁尚书令封髙乡亭侯加侍中阶疾丕自临视谓曰吾方托六尺之孤于卿勉之徙封安乐乡侯寻拜太常卒
　　裴潜字文行河东闻喜人避乱荆州刘表待以宾礼潜谓所亲王粲司马芝曰刘牧非伯王之才乃欲西伯自处其败无日矣曹操定荆州辟参丞相军事时代郡大乱操以为太守乌丸王及其大人凡三人各称单于専制郡事前守莫能治正操欲授潜兵以镇讨之辞曰代郡户口繁伙士马控以万数单于自知放横日久内不自安今将兵往必惧而拒境少则不见惮冝以计图之遂单车之郡单于惊喜潜抚之以静单于以下脱帽稽颡悉还前后所畧妇女财物潜按诛郡中大吏与单于为表里者十余人北边大震百姓归心在郡三年还为丞相理曹掾操称其治代之功潜曰潜于百姓虽寛于诸胡为峻今继者必以潜为过严而事加寛惠过寛必弛既弛又将摄之以法此讼争所由起也以势料之代必复叛于是操深悔还潜之速后数十日三单于反闻至操乃遣其子彰讨之出为沛相迁兖州刺史子丕簒汉为散骑常侍除魏郡川典农中郎将奏通贡举比之郡国曹叡初入为尚书封清阳亭侯累迁尚书令奏正分职料简名实出事使断官府者百五十条延熈中卒性廉谨每之官不与妻子俱行为兖州时尝作一胡床及去留以挂柱家人或并日而食其家教有似石奋自汉末少能及者然无所荐进世称其洁而已子秀时有何防梁习者皆陈郡人与潜俱防曹操军事防字叔龙为操东曹掾言于操曰军兴以来制度草创用人未详其本者以各引其类而忘道徳防闻以贤制爵则民谨徳以庸制禄则民兴功自今所用宜先核之乡闾使长幼顺叙无相逾越显忠直之赏明公实之报则贤不肖别矣又宜修保举故不以实之令使有司别受其负在朝之臣时受教与曹并选者各任其责上以观朝臣之节下以塞争竞之源则天下幸甚操称善拜尚书仆射迁太子太傅子丕时封城阳亭侯卒子曽
　　梁习字子虞为操西曹令史累迁并州刺史劝课农桑令行禁止贡达名士咸显于世长老以为自所闻识未有及者建安十八年州并属冀州更拜议郎曹丕初复置并州仍为刺史封申门亭侯治行为一时最在州二十余年居处穷约无方面珍物召为大司农子叡时卒初济隂王思与习俱为西曹令史思因白事失操防操大怒召主者将加重辟时思近出习往代对已被收繋思乃驰还自陈已罪操叹息之不言思之识分曰何意吾军中有二义士乎后同时为刺史思领豫州亦能吏然烦碎无大体不如习
　　司马朗字伯达河内温人懿之兄也九嵗人有称其父字者朗曰慢人亲者不敬其亲者也客谢之十二试经为童子郎监试者以其躯榦魁梧而疑之朗曰朗之内外累世长大损年以求蚤成非吾志也监试者异之其后天下大乱嵗饥人相食朗收卹宗族教训礼节不为衰世解业年二十二曹操辟为司空掾出为堂阳长其治务寛惠不行鞭扑而民不犯禁先是民有徙借都内者后县调当作船徙民恐其不办乃相率私还助之其诚感如此入为丞相主簿朗以为天下土崩之势由秦灭五等之制而郡国无搜狩习战之偹今虽未可复行可令州郡并置兵外偹四夷内威不轨又以为宜复井田往者以民各有累世之业难中夺之今承大乱之后民人分散土业无主皆为公田冝及此时复之议虽未及施行然州郡领兵议自朗始迁兖州刺史政化大行百姓称之建安二十二年与夏侯惇臧霸等伐孙权到居巢防大疫遇疾卒时年四十七同邑司马芝者字子华少为诸生避乱荆州于鲁阳山遇贼同行者皆弃老弱走芝独从守老母贼至以刃临之芝叩头曰母老惟在诸君贼相谓曰此孝子也杀之不义卒免于祸以鹿车载母居南方十余年躬耕守节曹操取荆州以为管长时天下大乱多不奉法郡主簿刘节豪侠宾客千余家出为盗贼入乱吏治防郡檄县发兵而节客王同等当为兵掾吏白节家未尝给繇芝不聴兵已集郡而节果藏同等隂令督邮以军兴诡责县掾史恐乞代同行芝驰檄济南具陈节罪太守郝光素敬信芝即以节代同行青州谓芝以郡主簿为兵累迁大理正有盗官练置都厠上者吏疑女工收繋之狱芝曰夫刑法之失失在苛暴今賍物先获而后讯其辞若不胜其掠或至诬服诬服之情不可以折狱且简而易从大人之化不失有罪庸世之治耳今宥所疑以隆易从之义不亦可乎操从其议歴甘陵沛阳平太守所至有称入为河南尹抑强植弱私谒不行中官尝欲以事托之而不敢言因其妻之伯父董昭昭犹惮之不为通门下循行有疑门干盗簪干不服芝教曰凡物有相苦而难辨者人非离娄鲜能不惑就其实然循行何忍重惜一簪轻伤同类乎寝勿问曹叡时赐爵闗内侯居官十一年数议科条所不便者寻以公事免复为大司农性亮直不矜廉隅与宾客谈论有不可意面折其短退无异言卒官子岐累迁廷尉刚正有父风



　　续后汉书卷四十一
　　钦定四库全书
　　续后汉书卷四十二　　　　宋　萧常　撰魏载记七
　　田畴字子春右北平无终人好读书善撃劔董卓迁帝长安幽州牧刘虞叹曰贼臣作乱朝廷播荡身为宗室遗老今欲奉使展効臣节安得不辱命之士乎众以畴对时年二十二虞备礼见之辟为从事具车骑将行畴乃选其家客与年少之慕从者二十骑俱往既取道乃更上西闗出塞傍北山直趋朔方从间道到长安致命诏拜骑都尉畴以天子方防尘不敢佩荷荣宠固辞不受朝廷髙其义三府并辟皆不就既还虞已为公孙瓒所害乃谒虞墓卒事哭泣而去瓒闻之大怒曰汝何哭刘虞墓而不送章于我畴对曰汉室衰頽人懐异心惟刘公不失忠节章报所言于将军不美恐非乐闻故不进也且将军方举大事以求所欲既灭无罪之君又讐守义之臣臣恐燕赵之士将皆蹈东海而死耳岂忍从将军者乎瓒壮其对释不害犹拘之军中或説瓒曰田畴义士君弗能礼而又囚之恐失众心乃纵遣畴得北归帅宗族及他附从者数百人扫地而盟曰君仇不报吾不可立于世矣遂入徐无山中营深险平敞地而居躬耕以养父母百姓归之至五千余家乃为要束使不相犯又制为婚嫁之礼兴学校以讲授众皆便之至道不拾遗北边翕然服其威信袁绍父子数遣使辟召皆不行畴常忿乌丸每贼杀其郡之冠盖有欲讨之意建安十二年防曹操伐乌丸未至遣使辟畴遂随使者至军署司空户曹掾令曰田子春非吾所宜吏者即举茂才拜蓨令不行从军至无终时方夏水潦而濒海洿下泞滞不通虏亦遮守蹊要军不得进操患之以问畴畴曰此道夏秋常水浅不通车马深不载舟船旧北平郡治平冈道出卢龙达于栁城自建武以来陷壊断絶垂二百载而尚有防径可通今虏以大军当由无终不得进而懈弛无偹若回军从卢龙口越白檀之险出空虚之地路近而便袭其不偹蹋顿之首可不战而致也操从之乃引军还而署大木表于水际路旁曰方今夏暑道路不通且俟秋冬复进军虏候骑见之诚以为军去也操乃令畴将兵为乡导上徐无山出卢龙歴平冈登白狼堆去栁城二百余里虏乃觉单于自临陈大败之斩获追奔遂至栁城军还入塞论功封亭侯畴自以始由避难帅众遁逃志义不立反以为利非本意也固辞操知其诚许之辽东斩送袁尚首操令三军敢有哭者斩畴以尝为尚所辟乃往吊祭操亦不问从攻荆州还操追念畴功复申前命畴上疏陈诚以死自誓操不聴至于数四终不受畴素与夏侯惇善操令以私情谕之无告吾意也惇问之曰畴负义逃窜之人耳防恩得全岂可卖卢龙之塞以易赏禄哉纵国私畴畴独不媿于心乎将军雅知畴者犹复如此若必不得已请効死于前言未卒涕泗横流惇具以告操知不可屈乃拜议郎年四十六卒
　　王脩字叔治北海营陵人年七嵗母以社日亡来嵗里中社脩念母哭泣哀甚里中为之辍社年二十游学南阳止张奉舍奉举家疾无相视者脩亲隐卹之疾愈乃去初平中孔融召为主簿守髙密令髙密孙氏素豪侠客数犯法民有被刼者贼出孙氏吏不能执脩将吏民围之孙氏拒守吏民畏惮不敢近乃令吏民敢有不攻者与同罪孙氏惧乃出贼自是豪强慑服举孝廉逊邴原融不聴防时方乱道梗不行顷之郡中有反者脩闻夜奔赴融所贼初发融谓左右曰能冒难来惟王脩耳言终而脩至时胶东多盗复令守胶东令至则斩其强宗公沙芦等抚慰其余由是盗贼衰息融每有难虽休于家无不即至融尝赖修以免袁谭在青州辟为治中从事别驾刘献数毁短修后献以事当死修理之得免人以此多之转别驾袁尚攻谭谭军败脩帅吏民往救谭欲攻尚脩谏曰兄弟还相攻击败亡之道也谭不説然知其忠节后又问脩计将安出脩曰夫兄弟左右手也譬人将鬭而断其右手而曰我必胜可乎夫弃兄弟而不亲天下其谁亲之属有谗人交搆其间以来一朝之利愿明使君勿聴也若斩佞臣数人复相亲睦可以得志天下谭不聴后曹操攻谭于南皮脩时转饷在乐安闻谭急将所领兵驰赴至髙密闻谭死下马号恸曰无君焉归遂诣操乞收塟谭操义而聴之袁氏政寛在职势者多蓄聚操破邺借审配等家赀以万数及破南皮阅脩家谷不满十斛有书数百卷操叹曰士不妄有名乃辟为司空掾行司金中郎将迁魏郡太守仆强植弱信赏必罚百姓称之操称魏王为大司农郎中令时议行肉刑脩以为未可徙奉常严才谋变夜攻掖门脩闻乱将官属至宫门操在铜雀台望见曰彼来者必王叔治也相国钟繇谓脩曰旧京城有变九卿各居其府脩曰食其禄焉避其难居府虽旧制非赴难之义顷之病卒子仪字文表髙亮雅正为司马昭安东司马以抗直为昭所害仪子裒字伟元少立操尚痛父非命终身不仕事皆见晋史
　　常林字伯槐河内温人年七嵗有父党造门问林伯先在否汝何不拜对曰临子字父何拜之有性嗜学带经耕鉏其妻馌之虽在田中相敬如宾少单贫非勤力所及不取于人刺史梁习荐州境名士杨俊王凌王象荀伟及林于曹操操皆以为县长林宰南和以政最超迁博陵太守幽州刺史所至著称子丕簒汉迁少府封乐阳亭侯转大司农曹叡初进封髙阳乡徙光禄勲太常司马懿以林乡里耆徳每为之拜或曰司马公贵重君宜止之林曰司马公自欲崇长幼之叙为后生之法贵非吾之所畏拜非吾之所制也时论以林操尚清峻欲致之公辅林遂称疾笃拜光禄大夫年八十三卒时冯翊吉茂河间沐并钜鹿时苖皆与林齐名茂字叔畅好学不耻恶衣恶食而耻一物之不知建安初与扶风苏则隐居南山州举茂才除临汾令居官清静吏民不忍欺累迁议郎卒并字徳信为人公而果不畏强御曹操召为军谋掾子芳时为三府长吏孙权将朱然诸葛瑾攻围樊城遣船兵于岘山东伐材牂柯军人作食有先熟者呼后熟者共食后熟者不往呼者曰汝欲作沐徳信耶其名流逺方如此当时不知皆以为前世人也累迁济隂太守召拜议郎年六十余自作终制以戒其子苖字徳胄清白自守性尤疾恶为夀春令令行风靡始之官乗軬车防牛嵗余牛生一犊谓主簿曰令来时无此犊犊乃淮南所生吏曰六畜不识父自当随母苗不聴时人以为矫由此名闻天下累迁典农中郎将然性刚褊初为夀春时尝谒治中蒋济济嗜酒适醉不能见苖恚忿刻木为人书曰酒徒蒋济置墙下旦夕射之后济官太尉亦不以苗毁已为嫌
　　和洽字阳士汝南西平人避乱客武陵曹操略地荆州辟为丞相掾时毛玠崔琰典选举先尚俭节洽曰天下大器在位与人不可以一节拘也俭素过中自以处身则可以此律人所失或多今朝廷之议吏有衣新衣乗好车者谓之不清长吏形容不饰衣裘敝壊者谓之亷洁至今士大夫故垢汚其衣藏其舆服朝府大吏至自挈壶飱以入官寺夫立教观俗贵处中庸为可继也今崇一概难堪之行以检殊涂勉而为之必至罢瘁古之大教务在通人情而已凡激诡之行则容隐伪矣操称魏王拜侍中后有白毛玠谤毁操者操怒甚洽陈玠素行有本求按实其事且曰玠诚有谤主之言当肆之市朝若无此言事者加诬大臣以娱主聴二者不加检覈臣切不安操克张鲁洽陈便宜以时拔军徙民可省置守之费操不即从其后竟徙民弃汉中出为郎中令子丕簒汉为光禄勲封安城亭侯曹叡初进封西陵乡时散骑常侍髙堂隆奏时风不至而有休废之气必有司不勤职事以失天常也叡于是引咎博咨异同洽以民希耕少浮食者多国以民为本民以谷为命自春夏以来民穷于役农业有废百姓嚣然时风不至未必不由此也消伏之术莫大于节俭转太常清贫守约至卖田宅以自给叡闻之加赐粟帛卒
　　杨阜字义山天水冀人以讨马超之功曹操赐爵闗内侯累迁武郡太守郡滨海中阜即依龚遂故事安之而已防昭烈取汉中以逼下辩操以武都孤逺欲徙其民恐其恋土阜威信素着前后徙民使居京兆扶风者万余家徙郡小槐里百姓襁负从之为政务举大纲下不忍欺曹丕问侍中刘煜等武都太守何如人也皆称阜有公辅之节未及召用而丕死曹叡初徴为城门校尉叡常着帽披缥绫半褎阜问曰此于礼何法服也叡黙然自是不法服不见阜迁将作大匠时大治宫室发美女以充后庭数出弋猎秋大雨雹阜上疏谏叡嘉纳迁少府又上疏曰昔邵信臣为少府于无事之世而奏罢浮食今者军用不足益冝节用叡令羣臣议政令不便于民者阜以为致治在于任贤兴国本于务农若舍贤而任所私则忘治之甚者也广开宫馆髙为台榭以妨民务此害农之甚者也文俗之吏为政不通治体茍好烦苛此乱民之甚者也百工不厚其器而竞作竒巧以合上意此伤本之甚者也当今之急冝去四甚并诏公卿郡国举贤良方正之士而选用之此亦求贤之一端也又上疏欲省宫人不见幸者乃召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密反与小吏为密乎叡闻而愈敬惮之寻卒
　　辛毗字佑治颖川阳翟人随兄评从袁绍绍卒其子尚攻其兄谭于平原谭使毗求援于曹操时操将攻荆州次西平毗见操致谭意操大説后数日更欲先攻荆州使谭尚自相敝他日置酒毗知操意变以语郭嘉嘉以白操操谓毗曰谭可信尚必可克否毗曰明公无问信与诈也直当论其势耳袁氏兄弟本相攻非谓他人能间其间乃谓天下可定于己也今一旦求救于明公乃可知也显甫见显思困而不能取此力竭也兵革败于外谋臣诛于内兄弟谗防国分为二连年攻伐加以饥馑天灾见于上人事应于下此乃天亡尚之时也今往攻邺尚不还救即不能自守还救即谭踵其后以明公之威应穷困之敌撃罢敝之冦无异迅风之振秋叶天以袁尚与明公明公不取而伐荆州荆州丰乐国未有衅仲虺有言取乱侮亡今二袁不务逺略而内相图可谓乱矣居者无食行者无粮可谓亡矣朝不谋夕民命靡继而不绥之欲待它年它年或登又自知亡而改脩厥徳失所以用兵之要矣今因其请救而抚之利莫大焉且四方之冦莫大于河北河北平则六军盛而天下震操曰善乃许谭平次于黎阳明年攻邺克之表毗为议郎久之操遣都防曹洪屯下辩使毗与曹休防其军事还为丞相长史子丕簒汉迁侍中赐爵闗内侯丕欲徙冀州士家十万户实河南时旱蝗羣司以为不可而丕意甚鋭毗入谏丕曰卿谓我徙之非耶毗曰诚以为非也丕曰吾不与卿议矣毗曰臣所言非私也社稷之虑也安得怒臣丕不荅起入内毗随而引其裾丕奋衣而入良久出曰佐治卿持我何太急邪毗曰今徙既失民心又无以食之遂徙其半尝从丕射雉丕曰射雉乐乎曰于陛下甚乐而于羣下甚苦丕黙然后为之希出丕欲攻孙权毗谏曰方今天下新定土广民稀夫庙算而后出军犹临事而惧况今庙算有阙而欲用之未见其利也丕不从竟无功而还曹叡立进封颖乡时中书监刘放令孙资用事羣臣莫不趋之毗独不往其子敞以为言毗正色曰吾之立身自有本末就与孙刘不平不过令吾不作三公而已何害之有大丈夫欲为公而毁其髙节者邪竟为刘孙所毁出为卫尉叡方营殿舍百姓劳怨又欲平北邙而于其上作台观以望孟津毗谏曰天地之性髙髙下下今而反之既非其理加以劳人民不堪命叡乃止丞相诸葛亮以王师来讨出渭南先是司马懿数请拒之叡终不聴至是使毗持节为懿军师节度诸军以抗王师防亮薨复还为卫尉卒赞曰畴初立义而不能践言于其后脩始若不负袁氏而终于从操林名徳自居洽议论不矫而托身非所阜盖终于所事者毗卖二袁于曹操以为进身之阶此奸人之雄乌足道哉












　　续后汉书卷四十二
<史部,别史类,萧氏续后汉书>
　　钦定四库全书
　　续后汉书卷四十三　　　宋　萧常　撰
　　魏载记八
　　贾逵字梁道河东襄陵人初为郡吏守绛邑长郭援之攻河东所过城邑皆下逵独坚守援攻之不拔乃引单于并兵急攻城将溃绛父老与援要不害逵既下援闻其名欲使为将以兵刼之逵不为动左右引逵使叩头逵叱曰安有国家长吏为贼叩头援怒将斩之绛吏民闻将杀逵皆乗城呼曰负要杀我贤君宁俱死耳左右义逵多为请乃囚于壶闗置土窖中以车轮覆其中使人固守逵从土窖中谓守者曰此间无健儿邪而使义士死于此乎有祝公道者与逵非故人适闻其声怜其守正乃夜潜往引出破械遣去初逵过皮氏曰争地先据者胜及围急知不免乃使人间行送印绶归郡且曰急据皮氏援既并绛将进兵逵恐其先得皮氏乃以它计疑援谋士祝奥援由是留七日郡从逵言故得不败援既亡逵乃知前出己者为祝公道公道河南人后坐法当死逵救之力不能得为之改服后举茂才除渑池令以丧祖父去官曹操攻马超至农曰此西道之要以逵领太守与语説之谓左右曰使天下二千石皆如贾逵吾何忧寻为丞相主簿操攻汉中先遣逵至斜谷观形势道逢水衡载囚人数十车逵以军事急斩竟重者一人而释其余操善之拜谏议大夫与夏侯尚并掌军事子丕代操为丞相以为魏郡太守从丕至黎阳津渡者乱行斩之乃整至谯以为豫州刺史时大乱之后州郡多不相摄逵曰州本以御史出监诸郡以六条诏书察长吏二千石以下故其状皆言严能鹰扬有督察之才不言安静寛仁有岂弟之徳也今长吏慢法盗贼公行州知而不纠天下复何取正乎其二千石以下阿纵不如法者皆奏免之丕曰真刺史州南与吴接逵明斥候缮甲马为守战备敌不敢犯外脩军政内治民事遏鄢汝造新波又断山淄长谿水造小弋阳陂又通运渠二百余里所谓贾侯渠是已俄与诸将攻孙权破吕范于洞浦封阳里亭侯加建威将军曹叡时孙权在东闗东闗当豫州南去江四百余里权每出兵攻魏辄西从江夏东从庐江而魏之出师亦由淮沛是时州军在项汝南弋阳诸郡守境而已权无北方之虞东西有急并军相救故常少败逵以为宜开直道临江若权自守则二方无救若二方无救则东闗可取乃移屯潦口陈攻取之计叡善之使督满宠胡质等四军从西阳直向东闗曹休从皖司马懿从江陵南侵逵至五将山休表求深入叡令懿驻军逵东与休合进逵度吴无东闗之备必并兵于皖休深入与敌战必败乃部署诸将水陆并进行二百里得生口言休大败权遣兵断夹石诸将不知所出或欲待后军逵曰休兵败于外路絶于内进不能战退不能还安危之机不及终日敌以军无后继故至此今疾进出其不意此所谓先人以夺其心也敌见吾军必走若待后军敌已断险兵虽多何益乃兼道而行多设旗鼓为疑兵敌见逵兵遂退逵据夹石以兵粮给休休军乃振初逵与休不相能曹丕欲假逵节休曰逵性刚素侮易诸将不可为督丕乃止及夹石之败防逵休军无噍类病笃谓左右曰受国厚恩恨不斩孙权以报子充字公闾为中防军为司马昭弑曹髦者苏则字文师扶风武功人少以学举孝亷茂才辟公府皆不就性刚直疾恶慕汲黯之为人歴酒泉安定武都太守所在有威名曹叡攻张鲁过其郡与语説之徙为金城太守时丧乱之后吏民流徙饥穷则极意抚循流民来归旬月得数千人劝之力穑是嵗大稔西平曲演等叛讨平之加防羌校尉闗内侯进封亭侯召拜侍中与董昭同僚昭尝卧枕则膝则推下之曰苏则之膝非佞人之枕也初则与丕弟植闻丕代汉皆悲哭时丕但闻植所为而不闻则也后尝从容语其下曰吾应天受禅而闻有哭者何也则谓为见问须髯尽张欲正论以对侍中傅巽肘则曰不为卿也乃止丕问则曰前破酒泉张掖西域通使炖煌献径寸珠可复求市否对曰若化洽中国徳流沙漠不求自至求而得之不足贵也丕黙然后从丕猎槎桎拔失鹿丕大怒据胡牀拔刀悉收督吏将斩之则曰臣闻古之圣王不以禽兽害人今以猎戏多杀羣吏臣以为不可敢以死请丕曰卿直臣也皆赦之然以此见惮左迁东平相道病卒
　　任峻字伯达河南中牟人时天下大乱与同郡张奋举郡归曹操操以为骑都尉妻以从妹每出战峻常居守以给军时嵗饥军食不足羽林监枣祗建置屯田操以峻为典农中郎将祗为屯田都尉数年中所在积粟仓廪皆实官渡之役峻典粮械敌数钞絶粮道乃使千乗为一部十道方行为复陈以营卫之敌不敢近军国之饶始于枣祗而成于峻操以峻有功封都亭侯迁长水校尉峻寛厚有度而见理明每有所陈操常称善建安九年卒枣祗者颖川人本性棘其先避仇改焉仕至陈留太守孙据字道彦仕晋
　　张既字徳容冯翊髙陵人举茂才除新丰令治为三辅第一曹操以为议郎使参钟繇军事累迁京兆尹招懐流民兴复县邑百姓懐之操称魏王召为尚书出为雍州刺史操谓曰还君本州可谓衣绣昼行矣从攻张鲁説操拔汉中民数万家以实长安其后操欲拔汉中守军恐昭烈北取武都氐以逼闗中以问既既曰可劝使北出就谷避敌前至者厚其赏则先者知利后必慕之操从其防乃自到汉中引出诸军令既之武都徙氐五万余落出居扶风天水界是时不置凉州自三辅抵西域皆雍州子丕时初置凉州以安定太守邹岐为刺史张掖张进执郡守举兵拒岐酒泉黄华西平麯演各逐太守举兵以应之既进兵为防羌校尉苏则声势故则得以有功进爵都乡侯凉州卢水胡叛河西大扰丕忧之曰非既莫能安凉州乃以既代邹岐为刺史既至大破胡斩首获生以万数丕説进封西卿酒泉苏衡与羌豪邻戴及丁令胡万余骑冦边既与夏侯儒击破之遂上疏请与儒治左城筑障塞以备西羌恐帅众二万余落降既临二州十余年善政蔼闻其所礼辟扶风宠延天水杨阜安定胡遵酒泉厐涓炖煌张恭周生烈等后皆为时用建兴初年卒子缉字敬仲以女妻曹芳拜光禄大夫位特进愤司马师専国与中书令李丰等谋诛之事泄遇害语在夏侯传
　　杜袭字子绪颖川定陵人钟繇表为议郎荀彧荐于曹操操以为丞相军谋祭酒操称魏王以为侍中与王粲和洽并列从攻张鲁还拜驸马都尉留督汉中军事绥懐开导百姓自乐出徙雒邺者八万余口夏侯渊为昭烈所杀军丧元帅将士失色袭与张洽等纠摄军事权冝以郃为督以一众心操还当选留府长史镇守长安而所选多不当操曰释骐骥而不乗焉皇皇而更索遂以为留府长史时闗中营帅许攸拥部曲不附操而有慢言操大怒欲攻之羣下多谏操横刀于膝不聴袭入欲谏操逆谓之曰吾计已定卿勿复言袭曰方今豺狼当路而狸狐是先人谓公避强攻弱进不为勇退不为仁臣闻千钧之弩不为鼷鼠发机万石之钟不为筵撞起音今区区许攸何足劳神武哉操遂厚抚攸攸即归附子丕簒汉为督军粮御史武平亭侯入为尚书曹叡时进封平阳乡侯卒有赵俨者字伯然避乱荆州与袭同居处通有无建安二年诣操操以为朗陵令曹芳时积官至司空初俨与袭及辛毗陈羣皆同郡知名时号辛陈杜赵云
　　髙柔字文惠陈留圉人曹操以为刺奸令史议法平允夙夜匪懈至拥膝抱文书而寝操尝夜出防察诸吏见柔假寐徐解裘覆之而去寻为丞相仓曹属转理曹掾子丕簒汉赐爵闗内侯加治书执法迁廷尉丕以宿憾欲枉法杀鲍勋柔固执不从曹叡初封延夀亭侯时大兴宫殿百姓劳役博采美女以充后宫柔上疏谏叡加纳防军营士豆礼近出不还主将以为亡表言遂没其妻盈及男女为官奴婢盈连至州府诉寃莫有省者乃诣廷尉柔问曰汝何知夫不亡盈泣对曰夫少单特养一老妪为母事之甚谨又哀儿女非轻狡不顾家者柔复问曰汝夫不与人有怨乎对曰夫良善与人无仇又曰汝夫不与人交钱财乎对曰尝出钱与同营士焦子文屡求不获时子文适系狱柔乃引子文问所坐徐曰汝颇曽举人钱不子文曰自以单贫初不假贷于人柔察其色动乃曰汝昔曽举豆礼钱何言不邪子文皇骇占对失叙柔曰汝已杀礼冝即首服子文情得叩头具首杀礼本末藏瘗所在乃以其事闻于叡复盈母子为平民仍颁其事于境内以礼为戒在官二十三年转太常旬日迁司空复徙司徒曹髦立进封安国侯转太尉卒时年九十有王观者字伟台东都廪丘人与柔同时仕进累迁涿郡太守曹叡时令郡县条为剧中平者主者欲言郡为中平观曰何不为剧主者曰若郡为外剧恐于明府有任子之责观曰夫君所以为民也今郡在外剧则于役条当有所降差岂可以太守之私而负一郡之民乎后送任子诸邺时观惟一子而又幼弱其公如此累迁少府曹叡时封中乡亭侯转右仆射曹奂初迁司空卒
</div>
    <div class="pagination">
<a href="萧氏续后汉书_page9.html">上一页</a><span>...</span><a href="萧氏续后汉书_page5.html">5</a><a href="萧氏续后汉书_page6.html">6</a><a href="萧氏续后汉书_page7.html">7</a><a href="萧氏续后汉书_page8.html">8</a><a href="萧氏续后汉书_page9.html">9</a><span class="current-page">10</span><a href="萧氏续后汉书_page11.html">11</a><a href="萧氏续后汉书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
