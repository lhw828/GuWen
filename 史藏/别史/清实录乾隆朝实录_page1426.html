<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1426 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1426 页/共 1860 页
  </h1>
  <div class="content">
   ○谕军机大臣等、据李世杰奏、审拟参令严秉政、任听丁役婪索多赃。并典史阎＜广疌＞、纵恣贪污一摺。已交该部议奏矣。向来审案奏章。案情叙毕。于定拟罪名处。俱空一格书写李世杰此摺。案情与定拟罪名。接连缮写。眉目不清。已于摺内用朱笔点出。著传谕李世杰、此等体式。幕友书吏。无不知之。李世杰虽初任巡抚。但起自外吏。且为藩臬有年。何于办理审案奏章。全未谙悉耶。李世杰、著传旨申饬　　

○予故喀尔喀闲散多罗贝勒丹津、祭如例　　

○甲寅。上御卷阿胜境。赐扈从王公大臣、蒙古王公台吉等食　　

○谕、近来凡有谕旨。兼蒙古文者。必经朕亲加改正。方可颁发。而以理藩院所拟原稿。示蒙古王公等。多不能解。缘繙译人员。未能谙习蒙古语。就虚文实字。敷衍成篇。遂致不相吻合。又如从前德通所繙清文。阿岱阅之。往往不能尽晓。夫阿岱、素精国语。无不备知。其所以不晓德通之清文者。非阿岱不通清语。乃由德通拘泥汉字文义。牵缀为文。于国语神理。全未体会。是歧清语与清文而二之。无怪其相背也。则蒙古王公等之不解理藩院之蒙古文。其义亦然。总由国朝定鼎至今。百有余年。八旗满洲蒙古子弟。自其祖父生长京城。不但蒙古语不能兼通。即满洲语亦日渐遗忘。又复惮于学习。朕屡经训饬。而率教者无几。固由习俗所移。亦其人之不肯念本向上耳。朕因絜矩而思之。非特此也。即如制义。所以代圣贤立言。虽古今时会不同。而中国语言。相沿未改。无难会意追求。乃今之所为时文。朕览之多不能解。朕虽不喜作时文。然向在书斋中。于明季及国初名家大家之文。亦曾诵习。其中如归有光、黄淳耀、纯乎古文。读之心喜。余亦理精义正。足供玩味。柰何今之作者。相戾若此。至于文体之变。固不始于今时。曩者魏晋六朝。习尚浮靡。斯文极敝。韩愈出而起衰八代。约六经之旨以成文人见之转以为怪。故其言曰。作俗下文字下笔令人惭。及示人必以为好。小惭者谓之小好。大惭者即以为大好。是文士趋向之坏。在韩愈时且然。何况今之距唐。又将千载乎。夫文风递降。说者每以比之江河日下。然听其流而不返。甘甚一日。伊于何底。昔韩愈尚思回狂澜于既倒。矧有移风易俗之责者乎。文以明道。宜以清真雅正为宗。朕曾屡降谕旨。谆谆训诫。无如听之藐藐。恬不为怪。读书人于此理。尚不能喻。安望他日之备国家任使乎。大抵近来习制义者。祇图速化。而不循正轨。每以经籍束之高阁。即先正名作。亦不暇究心。惟取庸陋墨卷。剿袭挦扯。效其浮词。而全无精义。师以是教。弟以是学。举子以是为揣摩。试官即以是为去取。且今日之举子。即异日之试官。不知翻然悔悟。岂独文风日敝。即士习亦不可问矣。嗣后作文者。务宜沉潜经义。体认儒先传说。阐发圣贤精蕴。务去陈言。辞达理举。以蕲合于古人立言之道。慎毋掉以轻心。试官阅卷亦当严为甄别。一切肤词烂调概摈不录。庶几共知谨凛。文化蒸蒸日上。以副朕崇雅黜华之至意。其繙译清文蒙古文。亦当实力讲求。勿仍陋习。此旨著颁示贡院。暨各省学政。及繙书房。理藩院。各书一通。揭之堂楣。俾皆触目警心。钦承毋忽。并谕中外知之　　

○谕军机大臣等、据阿桂等奏、二十六日辰时。引河上唇。已启放三四十丈。大溜竟似吸动。午后流势渐缓。至夜长水又已顿落等语。实属可惜。已于摺内批示矣。据称、现在一面疏浚引河之淤。一面筑坝挤水。俟引河疏淤将次完竣。再行计算时日。趱紧堵办合龙等语。亦祇可如此筹办。引河开放。既不能得势。惟有蓄水逼溜。以期堵筑合龙。惟在阿桂等、悉心妥速为之。朕亦无可指示也。看来该处情形。蒇事尚须时日。计此旨到彼。已近万寿。阿桂正不必以趋赴行在为急。务须上紧筹度。择万安之计。趱办合龙。以副朕怀。至今岁豫省汛水不大。由陕西夏间雨少之故。本日据富纲奏、西安省城。于七月二十日。甘霖大霈。极为透足。现犹阴云密布细雨连绵远近谅必均沾等语。陕西既得透雨则上游河水自必盛长。汛水应亦加增。或于助放引河之势有益。亦未可定。将此由六百里加紧谕令知之。仍将办理情形若何。即速覆奏。以慰廑念　　

○命编修朱筠、提督福建学政　　

○乙卯。土尔扈特贝子奇布腾等入觐。上御卷阿胜境。召见赐食。并赐扈从王公大臣、蒙古王公台吉等食　　

○谕军机大臣等、昨据阿桂等奏开放王家庄引河。初甚畅顺。半日以后。河水顿落。引河口门一带。仍复停淤等因一摺。深为可惜。阿桂等、现在一面挑浚引河之淤。一面赶筑坝工逼溜。亦只可如此办理。舍此更无良法。已谕阿桂等、悉心熟筹。迅速妥办矣。黄河漫口之事。所经已多。速或一两月。迟亦不过三四月。无不堵筑合龙。从无似此次之经年未成者。朕因此烦懑异常。悬念无时或释。今开放引河。又成虚望。览奏徊徨。竟夕不能成寐。因思汛水未经加长大溜自必稍平。既不能助势畅达引河。则十六堡漫口之水。应亦不似从前之汹涌。今引河既不足恃。自仍以堵筑漫口为急。但十六堡口门跌有深坎。难以施工。自应即就现做坝工之处。速为堵筑。前据阿桂等奏、挑水坝已做成二百丈。北岸之顺黄坝。亦做有四十丈。即系恐河水不能甚长。设法豫办。以期有成等语。所筹甚当。莫若即将顺黄坝。迅速接筑加长。步步镶培厚实。俟与南岸之挑水坝、相离不远。即可相机设法合龙。目今新料已收。足供应用。计无有出于此者。未识阿桂等主见如何与朕意相合否。著传谕询问。令其即速妥酌奏覆。豫省黄河。漫已经年。滔滔不止。长此安穷。总之漫口一日不堵。民患即一日不息。朕心亦一日不宁。今年漫水下游各州县。幸河流不甚泛滥。田庐未致大受灾伤。实赖上天嘉佑然岂能保其长久如是。思之深为可虑。且黄河未能即归故道。则由江南入海之路。已失其常。殊属不成事体。而浑流旁溢。变黄为淮。以达洪泽。今岁南河。宣洩清水。已大不易。幸值来水尚小。犹可以人事经营。若日久黄河沙性。淤及洪湖。再遇水大之年。湖必不能容纳。虽人力亦无所施。清水溢流。其伤并不止下河一带。所关甚大。思之益复可惧。是仪封漫口。不独为豫省急图。实为全河关键。阿桂等不可不善体朕意。熟思妥计。速使河循旧轨。弭患卫民。以副廑念。将此由六百里加紧传谕知之。并将迩日情形若何。即由驿迅速覆奏　　

○丙辰。上御卷阿胜境。赐扈从王公大臣、蒙古王公台吉、土尔扈特贝子等食　　

○兵部议覆、署陕甘总督陕西巡抚毕沅奏称、查乌噜木齐、凉州、西宁、肃州、固原、巴里坤等镇协营兵。操演鸟枪铅丸。俱动项制办。惟甘肃提标。宁夏镇标。及红德等营。系各兵自备。近因奏请颁发枪靶式样。勤加演习需用更多该营兵、非征剿金川、即系新疆彻回。所关粮饷除扣借制衣装路费外。力难自备。请一体动项制办。应如所奏。报部核销。从之　　

○丁巳。祭先师孔子。遣协办大学士英廉行礼　　

○杜尔伯特扎萨克台吉伯拜等入觐。上御卷阿胜境。召见。赐食。并赐扈从王公大臣、蒙古王公台吉、土尔扈特贝子等食　　

○谕军机大臣等、据恒瑞等奏、西藏各庙熬茶大锅。及塔上成造飞檐。均需铜觔。照依乾隆二十三年、三十八年之例。派人给与路票。前往云南中甸地方。采买废铜一万三千斤。行文总督李侍尧。据覆称、现在中甸地方。并无废铜。且各废铜觔缺少。严禁私卖。未便令西藏采买。致藉端偷漏。所有来人。不便令其入境等语。李侍尧所办。未免过当。西藏需用铜觔。告之驻藏大臣。查照向例。行文滇省。并给与所派之人路引。赴滇采买。事属可行。且从前既经买过两次。今所买不过一万余觔。为数有限。又系废铜。并无关碍。李侍尧即因查禁私铜起见。止须严饬地方官。实力稽查。毋使偷漏官铜。若伊等从商人购买。不但废铜在所不禁。即商人等以余铜转售。亦无庸遏禁。至其价之轻重。地方官并不必过问。倘来人因索价过重。不成交易而回。亦可听之。乃李侍尧将藏内原文驳回。又不准其来人入境。一如待外国非我所属之例。殊属不成事体。况达赖喇嘛班禅额尔德尼、向来恭敬。若将赴滇买铜缘由。告恳恒瑞等、先行奏闻。朕必降旨。准将官铜卖给。以示体恤。李侍尧办事。素称明练。何竟见不及此。且该督即欲如此办理。亦应据实入奏。何以并未奏及。殊不类平日所为。著传谕李侍尧、即遵照妥办。并即详悉覆奏。将此由五百里传谕知之　　

○顺天乡试。以刑部尚书兼管府尹事胡季堂、为监临官。兵部尚书蔡新、为正考官。礼部右侍郎达椿、为副考官　　

○以故喀尔喀多罗郡王车木楚克扎布子贡楚克扎布、袭爵　　

○戊午。祭大社大稷。遣豫亲王修龄、恭代行礼　　

○上御卷阿胜境。赐扈从王公大臣、蒙古王公台吉、土尔扈特贝子、杜尔伯特扎萨克台吉等食　　

○礼部会同九卿议、浙江巡抚王亶望等奏、请裁浙省商籍学额一摺。查杭府、仁、钱、二县。向为人文渊薮。商籍学额。实为仁钱士子进身一途。况该省商学。向拨杭府仁钱三学。凡廪增出贡中式。即占仁钱之额。诚如谕旨。与长芦山东。由别省寄籍者不同。未便议裁。应遵旨照旧办理。其现在行盐。及商人子弟。一并收考。仍饬该抚学政。随时稽察。勿滋顶冒影射等弊。至商籍各生。既附杭府仁钱三学。即与民籍无异。乡试散入民卷。无庸另编卤字号。从之　　

○己未。上御卷阿胜境。赐扈从王公大臣、蒙古王公台吉、土尔扈特贝子、杜尔伯特扎萨克台吉等食　　

○遣官祭昭忠祠　　

○军机大臣等议覆、西安将军伍弥泰、陕甘总督勒尔谨等奏称、移驻伊犁眷兵。及汉军出旗。改驻京兵各事宜。一、移驻兵三千。分两年派往。现初次一千五百由甘省河西各标营。就近先派。于七月至九月、分起前进。毋误春耕。一、弁兵眷口。除游击都司守备。自行料理外。千把外委兵丁。每口每百里。给盘费一钱二分。小口减半。每三名给车一两。一、汉军马兵二千。原有左右翼官房四千间。请将北城右翼兵房。给本年移驻京兵。其南城左翼衙署兵房。估价卖给出旗官兵。房价、于改补绿营俸饷内。官分四季、兵分八季扣还。一、出旗汉军。有拨补别营。愿携眷同往者。请量给盘费。及穷苦闲散。迁徙他往。按户赏给赀本。一、移驻兵一千五百。应马步各半。今汉军八旗马兵、共二千二十四名。步兵、仅三百八名。请即择马兵中家计稍可者。令补步甲。余于明岁。一并改补绿营。一、各营派出带领移驻眷兵之游击都司守备千把总等缺。即将出旗汉军之协领防御骁骑校等按品改补。一、汉军各有自立马匹。请给价留厂。即拨给派出京兵。一、阵亡兵家属。及食一两钱粮之鳏寡孤独。请各给守粮一分。均应如所奏。谕、此项官兵。认买兵房衙署。议令按季坐扣缴价。固属照例办理。但汉军官员。改补绿营。所得廉俸较优。自应作四季坐扣。至兵丁改补后。所领饷银有限。若坐扣缴价。于伊等生计。未免拮据。所有兵丁认买房间。著即加恩赏给居住。毋庸扣饷。以示体恤。其应派京兵。著留京王大臣。会同该旗。详慎挑选。奏闻发往。余依议　　

○直隶总督杨景素奏、永定河北三工六号、南三工十五号以下。河身仅宽八九十丈。到一百五十丈。与上下游宽四五百丈者逈异。形势至此一束。水难畅洩。拟于北三工四号至十号、展筑新北堤九百三十五丈。再将十号至十五号旧北堤。加帮培筑。南三工十五号至十八号旧越堤。十八号至二十一号旧南堤。亦分别加高培厚。其南北临河旧堤二道。酌量废去。则河身均在四百丈外。一律宽展。不致与水争地。不但上游免致出险。且可省附近险工抢修之费。现饬确估兴工。得旨允行。下部知之　　

○庚申。太宗文皇帝忌辰。遣官祭昭陵　　

○谕曰、徐嗣曾、著调补云南按察使。其安徽按察使员缺。著汪圻调补。徐嗣曾现署云南布政使事务。俟新任藩司福明安、到任后。再接臬司之印任事。汪圻再赴安徽新任　　

○又谕、户部议打箭炉徵收税银。比较上三届。均属短少。应照亏短最多之数赔补。数年来核办各关应赔款项。俱系如此。何以文绶、遽请酌中赔补。致启向后递行短绌。避多就少之弊。殊属非是。文绶之意。不过欲令该监督少赔千余金。以图知感。封疆大臣。岂宜如此存心。文绶既有此奏。即著照伊酌中所定之二千七百二十二两零。令监督满禄赔补。其比较不足银一千五十三两零。著文绶五倍罚出。以为市恩邀誉者戒　　

○兵部等部议覆、护广西巡抚按察使哈靖阿奏称、粤西水乡偏僻。差使无多。向无驿马。所有全省站船。及站夫水手等项。设驿盐道一员管理。兼巡桂林、平乐、梧州、郁林等府州。今各省驿传。奉谕改归巡道分管。以臬司总其成。请将粤西驿务。敕令该道、与左江、右江、二道。各按分巡地方管理。每月应付勘合。接递本章。及工食夫粮等事。州县呈道移臬。汇详督抚。至一切驿站奏销。详缴印花。俱归臬司汇办。即拨驿盐道书吏二名。以供书算。工食照旧。其驿站支剩银两。州县径解藩司。无庸另设臬司银库。改铸广西提刑按察使兼管驿传事务印信。均应如所奏。从之　　

○辛酉。户部议覆、江苏布政使吴坛奏称、凡捐纳官生贡监。全以执照为凭。若由寄籍改归原籍。其初捐时、弊止冒籍。犹属可原。乃近年改籍者。辄以出继归宗为词。全改姓名三代。核之原照。竟属两人。假冒顶充。何所底止。请照乾隆二十八年例。将原照注销。应如所奏。除实有应改情节。无关弊窦者。准其声明换照外。概将原照注销。至冒籍捐监。前准顺天府奏、限一年呈首。今于六月满限。而呈请换照者尚多。若即不准改归。仍听滥行占籍。并恐尚有未及呈报者。闻风隐匿。日久更难核查。请展限一年。饬各督抚通行晓谕。本处具地方官保结。在京具同乡官印结。报部移查改归。如实系无籍可归。照例、寄籍二十年。准令入籍。再俟一年限满停止。从之　　

○壬戌。太祖高皇帝忌辰。遣官祭福陵　　

○兵部议覆、吉林将军和隆武奏称、三姓地方。办理薓务。请拨吉林备用银一千五百两。借给无力刨夫接济。于秋间交薓时完纳。再三姓公中佐领缺出。因该处向无防御。例以骁骑校拣补。嗣后请将三姓骁骑校。与别城防御。一体拣补。其骁骑校。并请准补别城防御。遇各城佐领缺。一同拣补。以杜瞻徇。再每年收纳官薓后。内务府止将吉林、宁古塔、官员议叙。其各城给放薓票人员。并无劝惩。以致疎怠不力。请将三姓、伯都讷、阿勒楚喀等处。照原定正票余票之数。多放者分别议叙。短放者议处。均应如所奏。惟三姓骁骑校。既准补各城防御。其佐领缺。应将各城防御拣补本处骁骑校。毋庸一体入选。从之　　

○伊犁将军伊勒图奏、查哈萨克、布噜特、向来构衅。今哈萨克汗阿布赉、知布噜特畏惧天朝。请内地派员前往调停。臣恐调停后。或布噜特不守示谕。再犯其境。转多未便。且其构衅非止一处。即哈萨克汗。亦难保其属人。不复互相抢夺。因令其于适中之地。设卡防守。晓谕遣回。得旨、所办是。知道了　　

○赈恤湖北钟祥、京山、潜江、天门、荆门、江陵、监利、石首、沔阳等州县。及荆州、荆左、沔阳、三卫。被水灾民。并缓徵新旧额赋　　

○癸亥。上御卷阿胜境。赐扈从王公大臣、蒙古王公台吉。土尔扈特贝子、杜尔伯特扎萨克台吉等食　　

○谕军机大臣等、前经降旨。令鄂宝督催各帮粮船。迅速抵通。并摧押回空。毋误冬兑。不必至行在陛见。嗣于七月二十八日。据该督覆奏、湖广粮船脱帮情形。及严催各帮迅速抵通回空各缘由。而于遵旨毋庸前来之处。未经奏及。本日鄂宝、又有奏粮船尾帮。全出临清日期摺内。亦未将回任缘由奏明。岂此旨未接得乎。著传谕鄂宝、即将粮艘于何日可以全数抵通。及该督何日遵旨回任之处。遇便覆奏。寻奏、奉到谕旨。正在督催重运前进。拟俟江广帮船。抵通交卸后。谨将遵旨督押。回任日期具奏。至重运尾帮。约月内全数抵通。臣即回任。赶办新漕。得旨、何糊涂至此　　

○甲子。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上御澹泊敬诚殿。扈从王公大臣、蒙古王公台吉、土尔扈特贝子、杜尔伯特扎萨克台吉等、行庆贺礼　　

○御卷阿胜境赐宴　　

○乙丑。秋分。夕月于西郊。遣理郡王弘＜日为＞行礼　　

○上御卷阿胜境。赐扈从王公大臣、蒙古王公台吉、土尔扈特贝子、杜尔伯特扎萨克台吉等食　　

○谕军机大臣等、据李湖奏、接奉催运铜觔谕旨。查滇省应运乾隆四十三年分京铜。本年四五月内。先后接准滇省来咨。头运一起。委员姚州知州黄韶音、已于四十三年十二月二十日。自滇起程。二起、委员?峨县知县邵滋、于四十四年二月初五日。自滇起程。该委员等到泸之后。受兑装载。开帮启行。迄今并无日期咨会等语。该委员等、于上年十二月、本年二月、陆续自滇起程。距今已踰半载。何以尚未报在泸州受兑开行。殊属延玩。向来铜船过境。各地方官。虽有催趱之责。往往视为具文。并不实力董促。是以运员得以沿途逗留。本属非是。此次铜运。尤关紧要。更不宜稍有稽延。昨据图思德等覆奏、现于峡内豫雇小船。俟铜船一到。即为起剥。其汉口换船。亦令地方官豫为觅定。随到随令过载开行。不使其复拘四十日旧限。并酌派都司游击一员。又添委丞倅一员。逐程查督。俟铜船出境。方许回销。以专责成等语。所办亦是。但仅派丞倅。职分尚轻。不足以资整饬。著派吴之黼、于汉口一带。往来严催。俟铜船全出楚境。再行回任。其臬司印务。著该督等另行派员。奏闻署理。其余各省督抚。并当一体留心。核实办理。务使铜船迅速抵京备用。将此由六百里一并谕令知之　　

○又谕、据萨载参奏、广西桂林府通判欧阳鈀、护送安南贡使。捏禀船户偷卖私盐。因降旨将欧阳鈀革职。沿途截解。赴江审讯。今据图思德等奏称、欧阳鈀行抵湖南零陵县地方。称病不能前进。现在衡州调治等语。欧阳鈀、前因挟船户折价不遂之嫌。捏写守备积广、联名诬禀偷贩私盐。今又于中途逗留。看来欧阳鈀、竟系一荒唐不堪之人。著传谕李湖、即速严查。如该参员尚在衡州、托病耽延。立即锁拏。派委妥员。押解江南听审。并饬该委员、沿途小心管押。毋任疎虞。将此由五百里发往。各将查办情由。迅速覆奏。并谕萨载、李世杰、知之　　

○丙寅。上谕卷阿胜境。赐扈从王公大臣、蒙古王公台吉、土尔扈特贝子、杜尔伯特扎萨克台吉等食。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十八


大清高宗法天隆运至诚先觉体元立极敷文奋武孝慈神圣纯皇帝实录卷之一千八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。八月。丁卯。大学士等奏、查国子监、未经颁刊世宗宪皇帝训饬士子碑文。臣等敬谨检查。凡有关士习文风者共四道。内雍正五年三月辛亥日。谕旨一道。尤为切要。恭缮进呈。候钦定。即交国子监、及各直省学。一体敬谨刊刻。得旨、即用第一道
  </div>
  <div class="pagination">
   <a href="清实录乾隆朝实录_page1425.html">
    上一页
   </a>
   <span>
    ...
   </span>
   <a href="清实录乾隆朝实录_page1421.html">
    1421
   </a>
   <a href="清实录乾隆朝实录_page1422.html">
    1422
   </a>
   <a href="清实录乾隆朝实录_page1423.html">
    1423
   </a>
   <a href="清实录乾隆朝实录_page1424.html">
    1424
   </a>
   <a href="清实录乾隆朝实录_page1425.html">
    1425
   </a>
   <span class="current-page">
    1426
   </span>
   <a href="清实录乾隆朝实录_page1427.html">
    1427
   </a>
   <a href="清实录乾隆朝实录_page1428.html">
    1428
   </a>
   <a href="清实录乾隆朝实录_page1429.html">
    1429
   </a>
   <a href="清实录乾隆朝实录_page1430.html">
    1430
   </a>
   <a href="清实录乾隆朝实录_page1431.html">
    1431
   </a>
   <span>
    ...
   </span>
   <a href="清实录乾隆朝实录_page1427.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
