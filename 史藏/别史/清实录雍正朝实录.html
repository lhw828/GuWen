<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 1 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 1 页/共 216 页</h1>
    <div class="content">大清世宗敬天昌运建中表正文武英明宽仁信毅大孝至诚宪皇帝实录卷之一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

世宗敬天昌运建中表正文武英明宽仁信毅大孝至诚宪皇帝讳胤禛圣祖合天弘运文武睿哲恭俭宽裕孝敬诚信中和功德大成仁皇帝之第四子也。母、孝恭宣惠温肃定裕赞天承圣仁皇后吴雅氏。原任护军参领加封一等公卫武之女。端庄恭肃。慈惠安和。事圣祖仁皇帝。恪襄内治。著范宫庭。嘉祥肇集。尝梦月入怀。华彩四照。已而诞上。时康熙十七年戊午十月三十日寅时也。诞生之夕。祥光煜爚。经久弗散。阖宫称异。上天表奇伟。隆准颀身。双耳丰垂。目光炯照。音吐洪亮。举止端凝。大智夙成。宏才肆应。允恭克让。宽裕有容。幼耽书史。博览弗倦。精究理学之原。旁彻性宗之上□日。天章浚发。立就万言。书法遒雄。妙兼众体。每筹度事理。评隲人材。因端竟委。烛照如神。韬略机宜。皆所洞悉。而性尤纯孝。婉愉爱慕。悉本乎至诚。逮事孝庄文皇后、孝惠章皇后、备膺慈眷。侍奉圣祖仁皇帝、孝恭仁皇后、尽礼尽敬。仰惬欢心。偶遇圣祖违和。必躬亲汤药。问视惟虔。昼夜无少懈。圣祖常称为诚孝焉。又谊敦友爱。值二阿哥罪废。众议当幽禁。上独涕泣不能起。圣祖为之动容。平日无私文。无党援。无干誉。秉道守义。嶷然自重。尝奉命随征。统率将士。军纪肃然。初封多罗贝勒。晋封和硕雍亲王。每值銮驾巡方。翠华驻跸。輙命扈行。军国大计、亦多咨决。禋祀钜典、恒令恭代。圣祖尝谕诸大臣曰。朕万年后。必择一坚固可托之人。与尔等作主。令尔等永享太平。盖天心默定。神器攸归人矣。及奉大行遗诏。缵荷丕基。孝思弥切。哀慕无穷。一切丧仪隆备。庙号尊崇。素服三年。斋居别殿。奉安陵寝。亲掖龙轝。莫不定自宸衷。动符典则。至于抚驭臣民。乂安中外。揆几达变。振纪饬纲。体圣祖之心以为心。法圣祖之政以为政。钦若昊天。祗承列祖。隆师重道。敦族亲贤。恩膏溥浃于九垓。治化遐孚于八表。风俗移易。吏治澄清。仁渐义摩。熙熙皞皞。共游于尧天舜日之下。又复刊颁训谕。昭布章程。以觉世牖民。提撕而引翼之。彰瘅之用肃焉。君师之极备矣。武功赫濯。边堠用宁。威惠鬯敷。苗夷从乂。辟版图于绝域。徕职贡于遐陬。神功圣德。炳炳麟麟。与天同覆。与地同戴。与日月合其明。与四时合其序。盖临御者十有三载。垂裕者亿万斯年。殚宵衣旰食之劳。笃觐光扬烈之志。措海宇于晏安。登民物于康阜。苍穹应瑞。坤轴呈灵。从古郅隆之代。罕有比拟。从古忧勤之圣。亦罕有等伦。是以经纶美备。轨度光昭。允足为万世则傚云　　

康熙六十一年。壬寅。十一月。壬午朔　　

○甲午。圣祖仁皇帝宾天。先是、十月癸酉。圣祖自畅春园、幸南苑行围。遂驻跸南苑。至是月戊子。圣躬不豫。因回驻畅春园。庚寅。以冬至届期。将大祀于南郊。命上恭代行礼。谕曰。郊祀上帝。朕躬不能亲往。特命尔恭代。斋戒大典。必须诚敬严恪。尔为朕虔诚展祀可也。上遵上□日于斋所致斋。敬念圣躬。孝思笃切。每日三次、遣护卫等、恭请圣安。至甲午、丑刻。圣祖疾大渐。遣官驰召上于斋所。且令速至。随召诚亲王允祉、淳郡王允祐、多罗贝勒允禩、固山贝子允禟、敦郡王允＜礻我＞、固山贝子允祹、皇十三子允祥、尚书隆科多、至御榻前。宣谕曰。皇四子胤禛人品贵重。深肖朕躬。必能克承大统。著继登基。即皇帝位。上闻召驰至。趋进寝宫。圣祖告以病势日臻之故。是日、上问安、进见五次戌刻。圣祖宾天。上哀痛号呼。擗踊不已。尚书隆科多进曰。大行皇帝深惟大计。付授鸿基。宜先定大事。方可办理一切丧仪。上恸哭仆地。良久、乃起。趋至御榻前。抚足大恸。亲为圣祖更衣。遵用孝庄文皇后制赐御服。上皆敬加于首。然后进御。时诸王大臣恭议殡殓大礼。宜奉大行皇帝还宫。于是命淳郡王允祐、守卫畅春园。固山贝子允祹、至乾清宫敷设几筵。十六阿哥允禄、世子弘昇、肃护宫禁。十三阿哥允祥、尚书隆科多、备仪卫。清御道。上亲安奉大行皇帝于黄舆。攀依号哭。欲徒步扶辇随行。诸王大臣、以大行皇帝付托至重。神器攸归。当此深夜。执事繁杂。请上前导以行。上乃前导。哭不停声。至隆宗门。跪接黄舆。亲扶而入。安奉大行皇帝于乾清宫　　

○乙未。遣领侍卫内大臣公马尔赛、告祭奉先殿　　

○礼部奏大殓仪注。谕曰。皇考教养文武大小臣工。六十余年。孰不躬沐深恩。今一旦升遐。悲痛切至。实出衷忱。大殓时。著令王、贝勒、贝子、公、文武大臣、俱入乾清门内。令其瞻仰。得尽哀恋之情　　

○礼部又奏、仪注内。公主王妃、例于乾清宫丹墀齐集。谕曰。公主王妃、岂可远列丹墀。著仍入大内。亲近梓宫。使得尽哀。朕之兄弟子侄、亦令俱入乾清门。在丹陛上。随朕行礼　　

○戌刻。大行皇帝大殓。上痛哭失声。擗踊无数。既殓。遂行祭奠礼。凡尊罍簠簋、上皆躬自陈设。奠侑饮食、俨如视膳。哀感群臣。咸痛哭＜亻大＞地。莫能仰视　　

○是日、卤簿大驾全设。王以下、文武各官。俱成服齐集举哀　　

○诸王大臣、奏请谅阴之次或御昭仁殿。或御弘德殿。谕曰。朕遭皇考大事。哀痛方深。何忍安居内殿。其以乾清宫东庑为倚庐。自后上居乾清宫东庑。昼必席地。夜必寝苫。每日上香奠礼、凡五次。哭必尽哀。又虑皇太后高年。过于哀痛。每夜五鼓、必亲诣问安。乃回丧次　　

○命贝勒允禩、十三阿哥允祥、大学士马齐、尚书隆科多、总理事务。谕曰。朕苫块之次。中心纷瞀。所以启奏诸事。除朕藩邸事件外。余俱交送四大臣。凡有谕上□日、必经由四大臣传出。并令记档。则诸事庶乎秩然不紊。其奏事官员处、亦令记档。至皇考时所有未完事件。何者可缓。何者应行速结。朕未深悉。著大臣等、将应行速结等事。会同查明具奏　　

○谕总理事务王大臣等。西路军务。大将军职任重大。十四阿哥允禵。势难暂离。但遇皇考大事。伊若不来。恐于心不安。著速行文大将军王。令与弘曙二人驰驿来京。军前事务。甚属紧要。公延信著驰驿速赴甘州。管理大将军印务。并行文总督年羹尧。于西路军务粮饷。及地方诸事。俱同延信管理。年羹尧或驻肃州。或至甘州、办理军务。或至西安、办理总督事务。令其酌量奏闻。至现在军前大臣等职名。一并缮写进呈。尔等会议具奏。寻议谕上□日甚属周详。应速行文大将军王。将印敕暂交平郡王讷尔素署理。即与弘曙来京。得上□日、副都统阿尔纳。著随大将军王来京。副都统阿林保、著随弘曙来京　　

○谕内阁。贝勒允禩、十三阿哥允祥、俱封为亲王。二阿哥之子弘晳、封为郡王　　

○以户部尚书孙渣齐、暂理工部事务。两江总督查弼纳、暂理礼部事务。乾清门一等侍卫拉锡、暂管理藩院事务　　

○丙申。冬至。祀天于圜丘。遣镇国公吴尔占行礼　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵　　

○停止次日朝贺　　

○上哀恸不已。毁瘠过甚。圣母皇太后、屡传谕劝进饮食。上泣奏曰。若能进饮食臣必稍进。以慰慈衷　　

○诸王大臣等、合词奏请节哀。并劝进饘粥。谕曰。仰思皇考深恩。不但诸王大臣、哀慕无穷。凡官员兵民、均兹依恋。况朕亲承鞠育。尽孝尽哀。乃为子之道。奚能自已。且朕既受付托之重。朕自酌量。可进饮食、朕自少进。若勉强饮食、反于朕躬无益。嗣后不必劝奏　　

○谕理藩院。先时皇考甚爱惜诸蒙古王、台吉等。一应大事。其未出痘者、皆不令来京。朕何敢有违前上□日。著行文各蒙古处。其未出痘者、不必前来。诸蒙古皆感戴我皇考抚养重恩。今来朝谒梓宫。非常日可比。可增给口粮。以示优典　　

○赏给梓宫前太监皮衣　　

○以十六阿哥允禄、署理内务府总管　　

○以兵部右侍郎阿克敦、兼翰林院掌院学士。内阁学士励廷仪、兼管翰林院掌院学士事。吏部右侍郎张廷玉、兼内阁学士。协办翰林院掌院学士事　　

○丁酉。宣读大行皇帝遗诏。颁行天下。初、礼部奏进宣读遗诏仪注。止载自宫中捧出。未载皇上行礼之处。上命总理事务王大臣、及礼部、酌定典礼。遗诏捧出时。上立乾清宫檐下。大学士谨捧遗诏、由中路而出。上跪、俟诏过、乃起　　

○命总理事务王大臣、速行修理景山寿皇殿。谕曰。朕受皇考深恩。如天罔极。忽升仙驭。攀恋无从。惟有朝夕瞻近梓宫。稍尽哀慕之忱。今王大臣等所议安奉之处。或在南海子。或在郑家庄。此二处隔越郊外。离宫禁甚远。朕心不忍。缅惟世祖章皇帝大事时。曾安奉景山寿皇殿。朕意亦欲安奉于景山寿皇殿。庶得朝夕前往。亲行奠献　　

○又谕。先因京师米价腾贵。皇考宵旰焦劳。特命朕查视各仓。彼时见仓粮充溢。露积不少。因请将应行出仓之米、迅速办理。蒙上□日俞允。朕今仰体皇考轸念民生至意。务令米价渐平。著交与监督张坦麟、陈守创等、会同仓场总督、带领工部贤能司官、将仓廒确实料估。应修补者、速行修补。应添建者、于明岁春初添建。所需钱粮、动用捐贮驿站银两。其应否补项之处、再议。此事并非此时应下之上□日。系遵奉皇考原下之要上□日。是以特谕　　

○又谕。皇考念切天下兵民生计。因京师米贵。焦思极虑。当龙驭上宾之时。犹惓惓未释于怀。向来口外米谷、不准运进口内。而烧锅仍照常开设。可速令口外米谷、准其进口。其开设烧锅、著行禁止　　

○解顺天府府尹俞化鹏任。擢工科给事中陈守创、为顺天府府尹　　

○戊戌。礼部奏进登极仪注。上自乾清宫月台。坐御舆、出乾清正门。谕曰。乾清宫安奉梓宫。虽悬设帘幙。朕何忍在皇考前、乘舆而出中门。著移向乾清门外。朕出东旁门乘之　　

○礼部又奏请御殿行礼毕。例应列坐赐茶。谕曰。朕祗承皇考遗命。勉抑哀痛。以遵大礼。岂忍安坐饮茶。即在朝群臣、亦谁能下咽。著停止赐茶　　

○礼部又奏捧宝人员。应捧玉宝、由乾清宫御路中行。谕曰。此宝虽皇考旧日所御。今传之于朕。梓宫在上。岂可竟由中路而出。著由甬路旁行　　

○封固山贝子苏努、为多罗贝勒　　

○命兵部尚书白潢、协理内阁大学士事务　　

○以精奇尼哈番音德、为散秩大臣。署镶白旗护军统领　　

○正蓝旗护军统领宗室色亨图、缘事革职。升镶白旗汉军副都统希尔根、为正蓝旗护军统领。一等侍卫拉锡、为镶白旗汉军副都统　　

○命工部左侍郎署湖广总督满丕来京。在原任侍郎内行走。升广东巡抚杨宗仁、为湖广总督。以原任江南安徽布政使年希尧、署理广东巡抚　　

○命王以下。闲散宗室以上。于属下人员内、各保举一二人　　

○赠故大学士谥文端张英、为太子太傅。刑部侍郎谥文恪励杜讷、为礼部尚书。以从前内廷行走年久。端谨恪勤。亦曾教诸皇子读书。上笃念旧劳。特加恩恤也　　

○特赐间散觉罗查喇等千余人孝布。其年老病废、并未及年齿者、俱准全给　　

○己亥。上以大行皇帝遗诏。定制二十七日释服。谕诸王满汉大臣曰。三年持服。乃人子之道。若未遂朕志。必致懑恨无已。尔诸王满汉大臣、宜体朕意　　

○以总督仓场侍郎张伯行、办理户部右侍郎钱局事务。升内务府总管李英贵、为总督仓场侍郎　　

○庚子。上以登极。遣官告祭天、地、太庙、社稷、奉先殿　　

○礼部奏皇上登极。先诣皇太后前行礼毕。然后御殿。并启奏于皇太后。奉皇太后懿上□日、皇帝诞膺大位。理应受贺。至与我行礼。有何关系。况先帝丧服中。即衣朝服。受皇帝行礼。我心实为不安。著免行礼。是日王大臣等、又缮摺固请。皇太后仍不允。上又再三恳请。奉皇太后懿上□日、诸王大臣等、既援引先帝所行大礼。恳切求请。我亦无可如何。今晚于梓宫前谢恩后。再行还宫　　

○礼部又奏、皇上绍承大宝。应诣梓宫前、行告祭礼。至上食奠酒、请遣员恭代。谕曰。奠酒时、朕仍亲奠。强自节哀。朕得多近皇考梓宫。愈增福祉。更复何所避忌。明蚤上食。尔部大臣、引朕至乾清宫门外。朕亲奠毕。旁立。候彻祭。再行告祭礼　　

○辛丑。上即皇帝位。是日黎明。卤簿全设。各官齐集于朝。上素服。诣梓宫前。跪、上香、告受命于大行皇帝。行三跪九叩头礼。圣容哀感。受命毕。至东偏殿。易礼服。诣永和宫皇太后前。行礼毕。御太和殿。升宝座。鸣钟鼓。中和乐、设而不作。王以下、文武各官、行朝贺礼。免宣庆贺表　　

○颁诏大赧。诏曰。惟我国家受天绥佑。太祖、太宗、肇造区夏。世祖章皇帝、统一疆隅。我皇考大行皇帝。临御六十一年。德茂功高。文经武纬。海宇宁谧。历数悠长。不谓谢弃臣民。遽升龙驭。亲授神器。属于藐躬。朕皇考大行皇帝德妃之子。昔皇二子弱龄建立。深为圣慈钟爱。寝处时依。恩勤倍笃。不幸中年神志昏愦。病类风狂。皇考念宗社重任。付托为艰。不得已再行废斥。待至十有余年。沉疾如故。痊可无期。是以皇考升遐之日。诏朕缵承大统。朕之昆弟子侄甚多。惟思一体相关。敦睦罔替。共享昇平之福。永图磐石之安。孔子曰。三年无改于父之道。我皇考临御以来。良法美政。万世昭垂。朕当永遵成宪。不敢稍有更张。何止三年无改。至于皇考知人善任。至明至当。内外诸大臣、朕方亟资翊赞。以期始终保全。务宜竭尽公忠。恪守廉节。俾朕得以加恩故旧。克成孝思。傥或不守官箴。自干国纪。既负皇考简拔委用之恩。又负朕笃爱大臣之谊。部院属吏、直省有司、亦宜实心任事。洁已奉公。不得推诿上官。自旷厥职。天下百姓、受皇考恩泽日久。蠲赈频施。劝惩备至。间有愚氓、甘犯律令。皇考每遇谳决。必加详审。爰书累牍。披阅靡遗。少有可生之路。立施法外之仁。凡我百姓、各宜孝亲敬长。畏罪怀刑。以副朕仰法皇考如天好生之意。兹因诸王、贝勒、大臣、文武官员人等。佥谓天位不可久虚。宗社允宜蚤主。再三陈请。朕勉徇舆情。暂抑悲痛。于是月二十日。祗告天地宗庙社稷。即皇帝位。以明年为雍正元年。仰惟先志之宜承。深望皇图之永固。遹昭新化。期衍旧恩。于戏。追慕前徽。继述无忘于夙夜。广推圣泽。恩膏愿被于寰区。凡尔亲贤文武、其共矢荩诚。各输心膂。用绍无疆之业。永垂有道之庥。布告天下。咸使闻知　　

○诏内恩款、凡三十条　　

</div>
    <div class="pagination">
<span class="current-page">1</span><a href="清实录雍正朝实录_page2.html">2</a><a href="清实录雍正朝实录_page3.html">3</a><a href="清实录雍正朝实录_page4.html">4</a><a href="清实录雍正朝实录_page5.html">5</a><a href="清实录雍正朝实录_page6.html">6</a><span>...</span><a href="清实录雍正朝实录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
