<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 917 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 917 页/共 1860 页</h1>
    <div class="content">
○兵部议准。陕西巡抚鄂弼奏称、凯旋后各差。俱由南路。其北路惟递送文摺。请将原拨协济边塘马彻回。再通省均有递马。独宜川、安定、麟游、三水、商南、紫阳、白沙、平利、八县。并未额设。请于彻回递马内。视其现足敷用之州县。抽出一十六匹。将八县各给二匹。即定为额设。从之　　

○又议准云贵总督吴达善奏称、各省副将中军。前经兵部奏准。俱改为都司。黔省都匀。铜仁清江上江因苗疆新辟。须大员弹压。未经议改。今除都匀。铜仁二协。原系苗疆分防独营。应仍留游击外。清江。上江。二协中军游击。与副将同城。宜照各省之例。一律改为都司从之　　

○改四川夔州府云安厂同知为直隶石砫同知。万县市郭里巡检为石砫照磨。从总督开泰请也　　

○添建甘肃肃州镇中军衙署。从总督杨应琚请也　　

○癸亥。上诣皇太后行宫问安　　

○谕军机大臣等、从前邪教张银案内。有阿林家奴拴住入教。经步军统领衙门惩责释放。今量拴住于乾隆十六年。带领伊妻。并伊子赵明夫妇逃走。迄今未获。此等家奴。携带眷口潜逃。若各该地方官。果能认真躧缉。何难早就拏获。今逃走已逾十载。竟至毫无踪影。但该犯素系邪教案内之人。或仍有邪匪余党。潜行窝藏。亦未可定。直隶。山西河南。现有田金台等党羽。尚未净尽著传谕该督抚等。严饬属员。各于本境内留心访查。如有邪教余孽。流传未改。饬属一体查拏。勿得仅以文移往返。虚应故事。遂谓可以塞责也　　

○又谕曰、阿桂等奏本年七月。自哈萨克来投之厄鲁特巴桑告称、伊系塔尔巴哈沁之人。被哈萨克抢掠。曾在阿布勒比斯处。因充使来京。蒙恩赏五品顶带孔雀翎。今愿为天朝臣仆。将在哈萨克所有之牲只弃置。与妻室来投等语。厄鲁特巴桑。弃其所有产业。挈眷来投。诚悃可嘉著赏银五十两。缎二端。巴桑既经恩赏品级顶翎。著归入厄鲁特佐领下。照原品给与职衔　　

○军机大臣等奏、审得逆犯李怀林。阎景成攒砌大逆词语。陷害无辜。并究出孙耀宗传播邪教各情节。请将李怀林阎景成凌迟处死。孙耀宗斩决。即行正法。其应斯决绞决各犯。押回本籍正法示众。得旨李怀林。阎景成。俱著凌迟处死。孙耀宗著即处斩俱于热河即行正法李楷、李大良、李二良、李三良、李三良、俱著即处斩。陈武李张氏。俱著即绞决王太田道济依拟应绞。著监候秋后处决。著按察使王检将各犯押回各本籍正法示众其余家属并年幼子女。俱加恩免死著发往叶尔羌。赏给额敏和卓鄂对等为奴余依议　　

○参赞大臣阿桂等奏派往伊犁官兵应令与臣等驻劄处相近。以便操拣马仍令兵丁领回牧养报闻　　

○豁除陕西盩厔武功扶风。朝邑。四县乾隆二十六年。水冲沙压民屯厂地六十四顷额赋　　

○甲子。谕曰、朕阅刑部秋审招册内有参革四川绵州和州程嘉□□富婪赃妄断一案。该督开泰拟入缓决。九卿改定情实。初以为原拟姑息邀名。已失司宪之正。又详核全牍。开泰于定拟后。复将该犯限内完赃。声请减等此则谬戾乖方。殊出情理之外。于谳典尤有关系前以污吏亏帑。情罪重大。陈臬者率引限内完赃减等之条。使不肖劣员。平日既可恣意侵渔。事犯又可出赀末减。使不为执法严惩。是视帑项为重。而弼教为轻。岂国家慎重刑章转为言利起见。所降谕旨甚明夫蠹国与朘民。为害维均而因事鱼肉穷檐。其罪视盗臣尤重。程嘉□□富与家人婪索陕民季兴诗赃银入己。至六百两之多。是藉听断为肥槖之谋。而置民事于不问。九卿核驳。以情与枉法无异。实为百喙难辞。开泰乃曲为议贷。思以保全墨吏。自谓可积阴德。试问伊自负读书。于陈编所载一家一路之喻。岂尚未之知而顾欲纵奸顽以长民害。可乎在开泰原以溺于积习。遂致案情轻重失伦。虽不敢攫官犯之金巧为开脱。然推其流弊所极。无识之徒。踵而效尤。势将贿赂公行。细民含冤莫诉。夫朕之严于待墨吏。乃所以安民也开泰久任督抚。遇此等重案。不应出入任意若此。此案设令九卿等依样画题。亦自必同干重谴。然使非朕于一切谳案。悉心衡量。逐案细阅。在九卿等、安知不以模棱塞责。而开泰又安知不以改入情实。委其责于九卿。终自以骩法曲全为得计哉。朕于官方民瘼所关。惟慎持三尺。俾情罪一归平允。决不因若辈妄逞伎俩。稍为迁就以挠定宪。开泰著交部严加议处。并将此通谕中外知之　　

○乙丑。上诣皇太后行宫问安　　

○谕军机大臣等、扎拉丰阿奏称、科布多屯田。约计大小麦收获。在七分以上。惟所种之粟。因气寒霜早。秀而不实等语。杜尔伯特人等、在乌兰固木耕种。乌梁海人等、在布拉罕察罕托辉耕种。俱获丰收。科布多相距不远。从前扎哈沁等亦曾开垦。收成尚好。看来此次或播种稍迟。或霜雪早降。又或土性不宜种粟。著传谕扎拉丰阿。详询该处旧日居人。酌量办理。其青稞一种既系蒙古地方所宜。来年自当广为播种。毋致失时　　

○兵部议准。陕甘总督杨应琚奏称、乌噜木齐原派屯田之甘凉、西宁、河州、安西各官兵。今既告驻迁移。请俱归入乌噜木齐协标两营管辖。从之　　

○旌表守正捐躯之直隶定州民彭增朋女彭氏。河南项城县民郭三妻夏氏　　

○丙寅。谕曰诸徐孙条奏、七品以下官生帽顶不遵定制。概用素金。请嗣后编检知县等官。改用蜜蜡顶一摺。所奏原为慎重等威起见。但从前议定顶式。分别衔品。著在仪章。差等本为详备。今因官生等妄意希荣假借。乃不先惩其违例之咎。而转欲纷更品目。增出蜜蜡一项。则事涉烦琐。可不必行。但内外督抚部臣。俱应留心查察。即需次京城。未登仕版各员。亦有步军统领。及五城御史等各衙门。可以随时稽察。嗣后倘有故违成式。戴用混淆。不分金银花素。如该御史所奏者。即行参革治罪。以重名器　　

○又谕曰、杨锡绂奏、请将台庄闸内淤浅之处。实力挑挖一摺。著交张师载。阿尔泰。即行详悉查明如有必须疏浚段落。该处现有应动岁修银两。可即酌量动支办理。一面具摺奏闻。原摺并发　　

○谕军机大臣等户部覆奏、御史宁泰等、原参错支银两一摺。内称该部原系按例办理。并无错误。御史等将条例内字样。遗漏舛错是以摺奏等语。著将原摺交在京总理王大臣。将该部既未违例。御史因何查参之处。一并传齐询明。据实覆奏、寻奏御史宁泰永明等查参图米善张秉钧二案。因据镶蓝旗来文开载条例。系该旗繙译时错写遗漏致误会例意参奏请将该御史及繙译之章京交部察议得旨宁泰。永明巴延三。著免其交部余著交部察议　　

○又谕前因开泰定拟绵州知州程嘉□□富婪赃妄断一案情罪失当已降旨宣谕。并将该督交部严加议处今检阅刑部所进招册。贵州。广东四川三省原拟缓决经九卿改入情实者共九件而四川一省则有七件之多。秋谳大典该并不加意慎重一味意存姑息。是其徇名锢习牢不可破岂久任封疆者所宜出此开泰著传旨严行申伤　　

○又谕曰、温福等摺奏本年经纪应领运米脚价银两较少而一切置办口袋等项均系照常备办。其匀扣项下除抵补外。尚不敷银五千五百余两。请展限一年俟各项银两扣完日再行接扣还项等语本年天津截留备用漕粮虽系临时酌量降者而各省所有应留应缓之数。则先期可以约略而知所用口袋自可早为撙节筹备何必年年尽数制办此在经纪等或可藉口不知岂仓场侍郎及坐粮厅等亦可诿为不知乎此次不敷银五千余两。著加恩准其展限一年。嗣后该侍郎等、务须先时计算。酌量筹办。毋得概令按照每年常额豫办。徒致糜费周章　　

○又谕曰舒赫德查奏、安宁家产。现存银已有二万余两。其家人李忠。亦有二千余两之多安宁身任关差。即每年养廉稍有存积亦不应如此饶裕。其为负恩肥槖不问可知从前金辉奏安宁任内。应追采买丝觔多用银六千余两。并短少库贮闰月银一万余两。朕尚以其平日为人拘谨。于差务尚知黾勉。恐承办诸事不无垫用传旨萨。载等令其设法办理。今安宁败露若此。其家现拥厚赀。何用接任之人代为筹补。且安宁亏课渔利。萨载现与陈宏谋列名同奏。萨载岂不知之。其一切应追各项。自当于其任所赀财。及李忠等各家人所有产业。严查抵补。至定宁在关。所任用者。不独李忠一人。此外或有亲信书役。及买卖铺户人等。领赀营运情事。已密谕尹继善、令其详悉查办萨载现系接任。尤为切近。务须实力会同办理。毋稍徇隐。将此一并传谕知之　　

○山西道御史戈涛奏、访得本科顺天乡试。有割卷及誊录改文之弊乞敕闱中主司监临将各卷查封。钦派大臣勘阅。得旨著照所请行所有应派大臣官员。俟回銮后。该衙门奏请办理　　

○丁卯。谕军机大臣等、近日天气晴朗想畿辅各属情形自亦融和。方观承回抵天津经过积水地方及今夏被涝各州县其水势曾否消涸。所有补种秋禾。收成若何至永定河一带。秋汛虽已过期现在水势有无长落其一应堤埝。是否俱各完固。该督去后。未见陈奏及此深为廑念著传谕方观承。详悉查明。一并据实速奏。寻奏八月以来。运水归漕。淀水畅注各属秋禾。大势有收。永定河水减落。堤埝完固得旨、览奏稍慰　　

○军机大臣等奏李怀林案内。钞写逆词之赵文太。供认不讳。应与李怀林等一体办理。得旨、赵文太。著即凌迟处死。伊妻孙氏。子灯山幼女一口。俱著从宽免死。发往叶尔羌。赏给额敏和卓。鄂对等为奴。余依议　　

○又议覆、定边左副将军成衮扎布等奏、本年科布多所余粮石。尚敷二百人耔种。议于喀尔喀杜尔伯持、扎哈沁内。派往耕种等语。杜尔伯特、扎哈沁人等、甫经安插。不便迁移。惟扎萨克图汗部落。公品级扎萨克阿喇布坦属人。现在闲住。请派出二百名。于科布多耕牧。从之　　

○戊辰。兵部议准两广总督苏昌奏称、广东雷州协。并徐闻。海安。二营。向隶高州镇管辖。查雷州协距高州六七百里距琼州陆路无多。海面百里。且琼镇辖兵。不及高州之半。请将雷州协及徐闻、海安、二营。拨归琼州镇统辖。从之　　

○贷给甘肃陇西、靖远、宁远、伏羌、安定、漳县、通渭、安化、武威、平番、永昌、古浪、中卫。花马池等十四厅县。本年被早贫民口粮耔种。缓徵新旧额赋　　

○己巳。谕军机大臣等、阿桂明瑞等奏称、现在安插伊犁之察哈尔、厄鲁特兵丁。编设佐领。给与孳息牲只。仍先给口粮。以资接济等语。此项察哈尔、厄鲁特兵丁。除牧养性只外尤当以耕种为业。今既迁移安插。自应代伊等筹画生计。所有新到各户口。俱令其实力开垦。余俱如所议行　　

○军机大臣等议覆、都统巴尔品奏称察哈尔镶黄旗右翼四旗副总管。及捕盗官不晓清文蒙古语者甚多有名无实。应请出缺裁减。再命盗案件。俱由都统衙门汇办。请两翼各设笔帖式一员副都统衙门各设一员。均应如所奏。从之。　　

○参赞大臣阿桂等奏、叶尔羌喀什噶尔。送交布疋。正赋有余。请嗣后哈萨克。布噜特贸易。及屯田兵所需。俱于此项动支。又喀什噶尔布。质薄色浅系从回人采买。请停办送报闻　　

○庚午。上奉皇太后自避暑山庄回銮　　

○诣皇太后行宫问安　　

○谕军机大臣等、和其衷奏称、派往喀什噶尔等处官兵。自乌噜木齐起程。有向导外委把总丁建业。引路错误。多行五站。官兵口粮不足。已派德文速办。前往接济等语。官兵向道。宜派索伦。厄鲁特等、熟悉道路之人。始免错误。乃转令绿旗兵丁前引。以致马匹疲乏。口粮罄竭。殊不可解。著传谕旌额理等、令其明白回奏。外委丁建业甚属冒昧。该处虽经惩责。嗣后遇应升缺出。不必列名。以示儆戒　　

○喀什噶尔办事尚书永贵等奏、布噜特等、购买回城军器。应令各阿奇木。于各卡执照内。填写数目。若私行交易。及收买过多者。截留。报闻　　

○是日、驻跸喀喇河屯行宫　　

○辛未。谕军机大臣等、阿桂等将遣往哈萨克之侍卫翘苏勒等、禀棕阿布赉言词。并钞录阿布赉书呈奏。哈萨克自内附以来。颇知恭顺。朕屡次加恩。但伊等贪利性成。罔知大义。宜恩威并示。今年哈萨克越境游牧。塔尔巴哈台大臣。拏获其人口牲只。经朕降旨赏还。原因伊等无知误犯。故格外施恩。乃不知感愧。转以未经全数给还。作书索讨。阿桂答书训饬。甚是但措词尚有未当。伊等须峻词严饬。方知畏惧。倘稍形怯懦。反致启其骄纵。著传谕阿桂。若哈萨克再差人来。当即致书。谕以尔等自归降后。大皇帝嘉尔等恭顺。叠沛恩施。今年潜至塔尔巴哈台游牧。人众牲只。俱经擒获大皇帝矜恤尔等无知。悉令赏还。尔等理宜感戴厚恩。自知愧悔。乃不知厌足。妄自致书索讨。若将原书奏闻。大皇帝知尔等贪利昧义。必加惩责是以未经具奏。若照例办理。凡越境滋事者。将人犯治罪外。牲只等物。悉收取赏给兵丁。前因奉大皇帝恩旨。未经如此办理。嗣后若复越境游牧。务即照例严惩。虽悔无及矣。以尔阿布赉平素恭顺。特致书提撕。倘仍不改。我等必行入奏。尔时大皇帝天威不测。兴师问罪尔等游牧。尚能怗然乎。当以如此词气责之　　

○又谕曰、阿桂奏、阿布赉恳遣回章奇什等语。章奇什。归附受恩。伊等岂能索取。阿桂致书。乃云为之奏请。太觉姑息。著传谕明瑞、阿布赉遣使来问及章奇什时。当云厄鲁特、哈萨克。均系天朝臣仆。章奇什归附后。大皇帝用为侍卫。汝等何得索取。且汝书云。厄鲁特、哈萨克、孰嘉孰否。厄鲁特臣服已久。悉遵国法。尔哈萨克、系极边化外。是以大皇帝加恩。较厄鲁特为优。即有违犯。亦加宽宥。若恃恩而骄。妄生事端。纵大皇帝怜悯曲宥。我等亦必执法请惩　　

○吏部等部会议。两江总督尹继善等疏称、六塘河修防。向无专员。查有常州府海防同知。事简可裁。请移设六塘河。专司水利。及盐河各坝。再六塘河。绵亘六州县。须佐杂分管。查清河县杨家庄主簿。安东县长乐镇巡检。俱可就近兼管。海州惠泽司巡检。应移驻张家店。沭阳县县丞。移驻钱家集。宿迁县县丞。移驻永济桥。桃源县古城巡检。移驻史家集。听同知调遣。应如所请。从之　　

○礼部议覆、浙江学政李因培奏、乡饮宾、生监、耆民。请分别服色等语。贡监生、照应选之职服用。耆民应穿常服。滥用金顶补服者。饬地方官严禁从之　　

○又议准、浙江学政李因培奏称、浙省士子。窜身里役。如庄书、圩长、＜土斗＞长之类。请一概禁止。埠头、牙行、二项世业。生监之家。应令无顶带者。报名给帖。至福长。应以殷实农民承充。州县官不得滥报生监。应通行各省遵照。从之　　

○参赞大臣阿桂等奏、乌里雅苏台解到孳生驼只。查照甘省之例办理。从之　　

○叶尔羌办事都统新柱等奏、八月初六日。巴达克山穆喇特伯克。前来贸易。告称、爱乌罕头目爱哈默特沙遣使贡马。我头目素勒坦沙。亦遣使随同入觐。报闻　　

○以广西右江镇总兵书通阿。为阿勒楚喀副都统　　

○建福建闽安水师右营兵丁营房五百间。从总督杨廷璋请也　　

○是日、驻跸常山峪。行宫　　

○壬申。上御行殿。勾到各省情实官犯。及伦纪攸关并云南。贵州。四川情实罪犯。停决官犯内。河南斩犯一人。伦纪攸关内。直隶斩犯一人安徽斩犯三人。江西斩犯二人。福建斩犯一人。河南斩犯一人。山东斩犯一人。山西斩犯三人。四川斩犯三人。云南斩犯一人。又贵州情实斩犯三人。余一百十一人。子勾　　

○参赞大臣阿桂等奏、伊犁屯田。用牛较马为优。请将官牧牛给回人。令其孳生。不准倒毙。得旨、如所请行　　

○是日、驻跸两间房行宫　　

○癸酉。上诣皇太后行宫问安　　

○御行殿勾到广西。广东福建。情实罪犯。停决广东斩犯二人。福建斩犯二人。余一百六十九人予勾　　
</div>
    <div class="pagination">
<a href="清实录乾隆朝实录_page916.html">上一页</a><span>...</span><a href="清实录乾隆朝实录_page912.html">912</a><a href="清实录乾隆朝实录_page913.html">913</a><a href="清实录乾隆朝实录_page914.html">914</a><a href="清实录乾隆朝实录_page915.html">915</a><a href="清实录乾隆朝实录_page916.html">916</a><span class="current-page">917</span><a href="清实录乾隆朝实录_page918.html">918</a><a href="清实录乾隆朝实录_page919.html">919</a><a href="清实录乾隆朝实录_page920.html">920</a><a href="清实录乾隆朝实录_page921.html">921</a><a href="清实录乾隆朝实录_page922.html">922</a><span>...</span><a href="清实录乾隆朝实录_page918.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
