<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 557 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 557 页/共 1860 页
  </h1>
  <div class="content">
   ○又谕曰、山西布政使多纶奏请、暂宽科举之额。所见极为舛谬。科举分别省分。计取中之额以为额。其数已宽。学臣照额录送。尚恐未必无幸邀备数之辈。若更加滥取。徒启荒陋者幸进之念。转使石□民玉杂淆。耗主司目力而眩裁鉴。于遴选真才。培养实学之道。实无裨益。前者鄂敏、曾为此奏。朕以其沽名博士子称颂。严切批示。但或出于一己之见。是以未经传谕中外。今多纶亦为此言。当由听幕宾怂恿。抑或士子有此妄想。故相传播。以致听采入告。均未可定。以科举而论。中额有定。千人应试。与万人应试。所中止有此数。有何加损。何惜令其一体入闱。但试问其一体入闱者。为名乎。为实乎。违道干誉。弃实务名之事。朕所不为。况今特开恩科。士子群叨格外盛典。乃欲因此更思滥冒。则得陇望蜀。其不知足亦已甚矣。此所关于风俗人心者甚大。不可不为明切晓谕。令天下士子知之。　　

○又谕曰、山西布政使多纶奏请、酌更外省坛庙主祭之官。以肃祀典一摺。似有所见。布政使虽地方正印。究系督抚属员。况督抚正封疆大员。安得谓非地方官。至道员驻劄之地。以州县印官主祭。其品秩相悬。为之踧踖不安。何以严对越而重祀典。乾隆二年所定之例。过于拘泥。著该部另行定议具奏。寻议、嗣后坛庙春秋祭祀。省会、令督抚主祭。布政使以下陪祀。其有道员驻劄之府州县地方。亦令道员主祭。府州县等官陪祀。揆诸各省丁祭、督抚主祭之例。亦归画一。再、督抚道员。倘遇出巡时。仍令布政使。及该地方正印官摄祭。至将军都统提镇等。均系武职。仍照旧例陪祀。从之。　　

○户部议准、直隶总督分观承奏称、直属各州县民壮。部议有无虚充名数。应令裁汰之处。查额设民壮共六千一百八十七名。均系督理河工。专司驿务。照数设立。尚虑差遣不敷。未便更设裁减。从之。　　

○兵部议覆、贵州巡抚开泰奏称、黔省烈当一驿。原系安南县所属地方。该县兼顾甚易。请将驿丞缺裁。所有夫马钱粮。俱归县管理。其廉俸工食。一体裁彻。原设民壮十名。照旧留存。以资该县差遣。应如所请。从之。　　

○恤予广东海安营、因公浮海、遇风飘殁弁兵、祭葬银两。　　

○己丑。谕、今日刑部查奏秋朝审内、侵盗钱粮官犯陆开江等各案。将著落该上司分赔情由叙入。殊属错误。朕于侵盗劣员。定以重辟。严申限期者。原以警贪邪而肃法纪。初不为钱粮起见。前经屡降谕旨。其定例上司分赔。不过因其瞻徇属员。不早为觉察。以致属员恣行侵盗耳。若谓帑项有著。可即将本犯拟入缓决。则平日视官帑如已赀。肆意糜费。至定罪之后。恃有上司代为完项。藉以迁延岁月。幸逃刑戮。劣员更无所畏惧。且使各省转滋分赔著追之案。益觉纷繁。是国家以钱粮为重。人命为轻矣。殊未喻朕辟以止辟本意。且帑项之有著无著。自属农部职掌。法司谳决案内。只应于本犯限内完否。定其罪名。无容牵涉。办理刑名大臣等、其悉朕意。寻议、侵盗钱粮。与贪婪事同一例。均以二年限满。有无完赃为断。上司分赔。仍与本犯无涉。不在完赃之例。其畏罪完项者。例得邀恩。若限满不完。应由缓决改入情实。但侵盗各案。情罪轻重不同。嗣请每年秋审内。仍照例按限定拟。如情罪有与陆开江等相类者。虽限内亦拟情实。特将未经限满处。声明请旨。并令直省督抚、于所属侵盗各案。初入秋审时。即将限期、扣算起止。详细开明。以便临审公同查核。报闻。　　

○庚寅。孝慈高皇后忌辰。遣官祭福陵　　

○上诣畅春园、问皇太后安。　　

○谕、乾隆十三年。截留江省起运漕粮六十万石。分贮山东备赈。所有给过各帮旗丁行月耗赠银两。例应按其程途。照数追缴。经部行文。于应领。新项内。全行扣还。但各旗丁现年所领钱粮。仅供一运之用。若一时全扣。所剩无几。穷丁办运。必多竭蹷。著加恩将滁苏等十四帮。应追银三万一千余两。宽至壬申年为始。分作三年扣完。其江兴等十三帮。并无屯田赡运。及什军帮贴。情形更属拮据。应追银七万四千余两。亦自壬申年为始。分作八年扣完。俾军力舒展。该部即遵谕行。　　

○兵部议覆、直隶总督方观承疏称、沧州至砖河、水陆袤延。易藏奸宄。请于适中之地。添置塘汛墩台一处。设兵五名。于沧州汛、照旧派拨三名。砖河汛、添拨二名。内挑马兵一名。守兵四名。驻劄巡缉。应如所请。从之。　　

○命大学士陈世倌、管理礼部事务。　　

○两广总督陈大受故。调湖广总督阿里衮、为两广总督。以安西提督永常、为湖广总督。调甘肃提督李绳武、为安西提督。以原任陕西固原提督、署湖广宜昌镇总兵豆斌、为甘肃提督。　　

○以故翰林院五经博士关朝泰、子涛、承袭。　　

○辛卯。以加尊皇太后徽号。敕谕礼部曰、朕惟合九州以致养。非徒问视之常仪。统列服以尊亲。曷罄显扬之至愿。矧宫庭集庆。忻盛典之宏昭。而海宇腾欢。思鸿声之遹晋。式稽茂礼。允洽徽章。钦惟圣母崇庆慈宣康惠敦和皇太后。德懋安敦。功符厚载。恩垂教育。勖一人宵旰之勤。化启修和。锡兆庶昇平之福。懿徽允著。广敷及物之仁。舀履常绥。弥笃受天之祜。兹以一阳之月。恭逢万寿之期。值花甲之初周。际芳辰之正永。前者亲扶玉辂。见东南父老。共效嵩呼。今则庆溢璇宫。与中外臣民。同登寿域。河清海晏。幸际昌时。巷舞衢歌。悉惟慈福。用伸诚款。恭晋隆称。敬加上圣母皇太后徽号曰。崇庆慈宣康惠敦和裕寿皇太后。兰殿称觞。奉天颜之有喜。萱帏迓祉。祝圣寿以无疆。奉镠册而腾辉。合四海之欢心共戴。映金瓯而蔼瑞。与万年之景祚俱长。其应行典礼。尔部敬谨详议具奏。　　

○谕军机大臣等、开泰奏普安县红藤箐地方。奸徒私铸钱文一摺。看来私铸必由私销。而私销治罪例严。私铸尚得秋后处决。地方官查获奸徒。往往以私铸定案。而私销之由。即不复深究。乃向来积弊。此案务将私销实情。彻底严究。不可草率。况在深山密箐之中。聚集多人。且贿买里长地棍。通同庇护。种种不法。其情罪重大。于地方实有关系。开泰已起身赴京。著即饬交该护抚、从严办理。　　

○又谕、泾州生员朱绍恺等、赴都察院首告平凉县人甘普、妖言聚众、假号仙会、谋为大逆等情、已经交军机大臣审讯。其所供词。并无确据。而案内人犯。俱在甘省。一时无凭质对。现交步军统领衙门。选派司员。押同朱绍恺、前赴甘省。著该督即选派贤能道府一员。俟司员到西安。即令一同速往。严查审讯。如甘普果有妖言聚众情形。即行密速拏究。务尽根株。不得稍有宽纵。若系朱绍恺等、挟仇诬首。审出实情。即宜按律问拟。以警刁风。该督办理此案。务宜迅速严密。不可丝毫洩漏。致奸徒闻风远扬。可将此传谕黄廷桂知之。　　

○又谕曰、恒文覆奏、传播伪稿案内江舜五、原供江西天一堂寄来、确系正月初七八日。验查本年正月帐簿。开载收银日期甚明。与该犯所供相同等语。天一堂传寄伪稿。年月既确。而万仁汤供出之罗绍文、游国礼、又俱物故。惟有李德贞、罗云辉、可质。并傅万长、留稿未取之语。自当辗转研究。看来天一堂查取根由。于此案情节尚近。而官贵震等、转属枝叶。此伪造之人。贻累几许无知。陷于缧绁。揆之天道。岂容漏网耶。恒文摺、著钞寄舒赫德、尹继善、阅看。寻奏、奉谕即密咨山东抚臣。将傅万长解江质讯。嗣据东抚咨称、傅万长又系得自张二、现将张二留东省追究。至罗绍文、游国礼、虽已物故。而万仁汤供出与罗绍文同行之李德贞、罗云辉等。不可不严行究诘。是以移咨江西抚臣。将万仁汤、李德贞等、解江根究。则天一堂伪稿。是否系已故之罗绍文等钞传。自可得其确实。报闻。　　

○又谕、滇省传播伪稿一案。原从提塘吴士周禀出。则吴士周实首发其奸。如果见此稿词语悖逆。有愤恨之情。即为首出。则其人深属可嘉。宜加奖赏。或恐他省发觉。追究牵连。急为举首。因此根查得实。亦属有功无过。著该督等、以现将吴士周作何办理之处奏闻。寻奏、臣会同抚臣。提讯吴士周、据供前见此稿。误认为奏过本章。是以钞禀镇营。不过讨好之意。并不知系讹传等语。是吴士周非因情词悖逆。愤恨举首。亦非畏惧牵连。豫为禀出。身充外委提塘。见此逆词。不即首报有司缉究。钞送各营。以为讨好之具。情属可恶。应即革职。报闻。　　

○又谕、两广总督陈大受。才品优长。精明勤慎。扬历中外。倚任方殷、前因患病。奏明暂交督篆。随经降旨。令其在署调理。以冀速痊。忽闻溘逝。朕心深为轸恻。著入祀贤良祠。以奖贤劳。其应得恤典。著察例具奏。　　

○户部议覆、闽浙总督喀尔吉善疏称、浙省被旱成灾。前奉谕旨。浙江、江南、江西、三省生俊。准照在部收捐之数稍减。在浙报捐备赈。请按现在粮价。每谷一石。作银一两。俊秀捐谷一百八石。廪、增、附、及武生、青衣生、悉按部捐折色银数计算。如情愿捐米者。以一米作二谷。第米不及谷耐久。请准收加一耗、以敷盘量销耗之用。其江南、江西、两省士子。请令随地报捐。均应如所请。令士子于各该本省。备谷运往。毋得就浙购买。转致米价高昂。并饬督抚、不时稽察。以杜官吏藉端侵那。留难勒掯等弊。俟米粮充裕后。奏请照旧办理。得旨。依议速行。　　

○赈贷河南上蔡、浚县、信阳州水灾、罗山县旱灾饥民。口粮耔种。　　

○是日起。上以孟冬享太庙。斋戒三日。　　

○壬辰。孝敬宪皇后忌辰。遣官祭泰陵。　　

○铸给福建福州府属之屏南、福宁府属之霞浦、福鼎、等三县。新设训导钤记。从巡抚潘思榘请也。　　

○癸巳。谕军机大臣等、苏昌、定长、等奏到、委员查勘广西思陵土州。沿边地方。被安南夷人拔竹占地一摺。粤西与安南接壤。自来边境相安。上年舒辂奏称、沿边栽种筋竹。以杜私越。一面奏明。即交地方官办理。其办理之道。未经详悉筹画。并未饬交承办各员。妥协清查。因有凭祥、思陵、土目头人。乘机侵占交地。以致夷人不甘。而土目仍以拔竹毁墙。捏词禀报。转坐藩国以梗化不遵约束之罪。现据该道府等查明。分别完结。此皆由舒辂轻率举行于前。办理不善于后。致滋事端。边疆督抚。应慎重周详。以图久远宁谧。岂可任意妄有举动。舒辂著交部察议具奏。　　

○又谕、两广总督陈大受、患病溘逝。已经降旨入祀贤良祠。著再加恩照伊品级。给与应得三代封典。伊子陈辉祖、并著赏给一品荫生。　　

○策试天下中式武举詹文正、等八十五人。于太和殿前。　　

○赈恤福建霞浦、福安、寿宁、福鼎、等四县。风潮饥民。　　

○以湖南永绥协副将冯哲、为湖广宜昌镇总兵。　　

○是月。江苏巡抚庄有恭、谢恩并奏、蒙恩简任学政。四载以来。体察士习民风。略知梗概。诚如谕旨云。俗尚浮华。文而少实。嗣后惟正已率属。广布德心。提其固有之天良。策以尊亲之大义。其顽劣不悛者。则国法具在。断不敢姑息长奸。至积欠一项。前在学政任内。凡有衿士抗欠。从未姑纵。况今身任封疆。何敢稍有瞻徇。得旨。所言是矣。勉力行之。至随时随事。无不训诲。与凡臣工皆然。而况汝乎。　　

○江苏学政雷鋐、谢恩并奏、臣莅浙一年。未有涓埃之益。蒙恩调补江苏。惟有恪遵谕旨。操守以廉介为先。衡文以清真为尚。得旨。览。江苏更繁要于浙省。汝其勉之。又今年浙省被灾颇重。虽非汝司文者之责。然既周行数郡。灾黎之是否得所。赈恤之是否普被。汝何无一言奏及。此大非汝平时留心正学之本意矣。　　

○浙江处州镇总兵李琨、谢调补恩。并奏、抵浙面传谕旨。以地方偶被偏灾。所办诸事。全在督抚和衷妥协办理。即各文武亦应同寅协恭。始于地方有益。督臣、抚臣、敬谨遵循。所过嘉、湖、各属。晚稻陆续刈获。询之农民。佥云、有七八分收成不等。现米价大减。民情甚属宁谧。得旨。一切据实入告。毋为饰辞。　　

○福建水师提督李有用奏、巡查南路营汛缘由。并谢升授恩。得旨。览奏俱悉。福建水师提督。为海疆第一要缺。一切汝宜勉之。　　

○山东巡抚、原任河南巡抚鄂容安覆奏、豫省每年、额徵漕粮二十二万石。自雍正十年。乾隆九年。两次改徵黑豆九万九千三百余石。本年闰五月。遵旨体察情形。又改徵豆二万石。嗣接部咨。除此次改徵外。尚余漕米十万余石。或全行改徵。或再酌分数改徵之处议奏。查续改豆石。为数较前已多。虽粟价昂于豆价。以豆抵谷。民所乐从。但各属情形不一。产豆究不若产粟之多。收获亦迟。若再改徵豆石。不惟恐误漕限。且致价值昂贵。请如前议办理。较为妥便。下部知之。　　

○甘肃巡抚杨应琚、谢升任恩。得旨。汝在甘肃。可谓驾轻就熟。一切实心奋勉为之。毋庸多谕。至准噶尔贸易一事。乃汝专责。当思国体久长之计。不可迁就示弱外夷也。　　

○云南开化镇总兵张凌霞奏、营伍名粮。不得虚冒。开化书识、除本身名粮外。竟有分食空粮至二十余分之多者。名曰秋粮。伏思书识多一伙粮。即营中少一实卒。现饬所属。尽行裁革。再、兵丁每遇粮缺。动经屡月始补。将截存银米。留充公用。仍以随缺随补咨报。现有缺即行顶补。再、直省兵丁。原设马步战守等次。开化止分马步。不分战守。将每月应得饷银一两五钱之战兵九百四十名。与一两之守兵一千一百七十余名均摊。每名每月。给饷一两二钱。仍分战守捏报。以致优劣不分。同归玩愒。现随时挑选。由守升战。再、开化兵饷。按季支放。为时既久。银数自多。兵丁入手。任意花销。迨日食不继。每致犯法潜逃。且有外籍入伍者。关银到手。即行远扬。现酌改按月支放。以符定例。再、开化设有生息当铺二处。因原定以钱一千一百文。作银一两。出入之数。与市价高低不一。恐有亏折。概不当钱。兵民不乐赴当。遂至生息不敷。现搭换制钱二千余串。银出银入。钱当钱赎。原本无碍。赏赉亦敷。再、总兵衙门所需食物。相沿陋例。令夷民上纳。名虽给盐兑换。实有勒派之弊。现刊示晓谕。一概禁革。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十九



大清高宗法天隆运至诚先觉体元立极敷文奋武孝慈神圣纯皇帝实录卷之四百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。冬。十月。甲午朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○御紫光阁、阅中式武举骑射。　　

○颁乾隆十七年时宪书。　　

○顺天府行乡饮酒礼。　　

○谕军机大臣等、苏昌等查覆凭祥思陵土目越占交地。捏报交人拔竹毁墙一案。此事原因舒辂喜事造端。又当调任之时。草率交办。遂致土民乘机侵越。占夺夷田。而属藩并无梗化。已据该道府等查明。应速行完结。此等土目土人。原界在内地外藩之间。往往藉端起衅。所有起意图占夷业之土人。若从轻发落。仍令复归本处。必挟仇寻闹。报复不已。边境转益多事。著传谕该督抚等、秉公严审。其有强横不法、狡诈生事之人。即行正法以示惩儆。或另行安插。使离其故土。方不至贻害地方。再舒辂原奏、交该地方文武员弁查办。曾否派员总理。及分员承办。今该督等仅将吏目题参。此等微员。本不能稽查弹压亦应详悉查明指参。封疆大吏。必当经画久远。不宜以一己之见、轻举妄动。其遇有交关事宜。则惟秉公以服远人。尽法以杜奸匪。方得绥辑边圉之道。　　

○乙未。上御紫光阁。阅中式武举技勇。
  </div>
  <div class="pagination">
   <a href="清实录乾隆朝实录_page556.html">
    上一页
   </a>
   <span>
    ...
   </span>
   <a href="清实录乾隆朝实录_page552.html">
    552
   </a>
   <a href="清实录乾隆朝实录_page553.html">
    553
   </a>
   <a href="清实录乾隆朝实录_page554.html">
    554
   </a>
   <a href="清实录乾隆朝实录_page555.html">
    555
   </a>
   <a href="清实录乾隆朝实录_page556.html">
    556
   </a>
   <span class="current-page">
    557
   </span>
   <a href="清实录乾隆朝实录_page558.html">
    558
   </a>
   <a href="清实录乾隆朝实录_page559.html">
    559
   </a>
   <a href="清实录乾隆朝实录_page560.html">
    560
   </a>
   <a href="清实录乾隆朝实录_page561.html">
    561
   </a>
   <a href="清实录乾隆朝实录_page562.html">
    562
   </a>
   <span>
    ...
   </span>
   <a href="清实录乾隆朝实录_page558.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
