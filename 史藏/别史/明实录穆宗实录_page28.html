<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 28 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 28 页/共 59 页</h1>
    <div class="content">　　○发太仆寺寄养马七百匹常盈库马价银八千两给宣府镇备虏
　　○丁巳
　　○直隶巡按御史燕儒宦劾奏原任巡抚大同右佥都御史刘佑托疾避事欺罔不忠又尝纳部民女为妾动支商税千余两乞行追治得旨祐冠带闲住人臣之意当委身殉国此后边镇重臣如有托疾避难者科道官参奏治之其两京部院大臣告病该部仍核实以闻不得概为题覆致乖大义
　　○升大理寺右寺丞王好问为本寺左寺丞福建道御史郜光先为大理寺右寺丞南京吏部郎中李棠为南京通政司右参议
　　○户部覆四川抚按官奏蜀中茶引旧有边方内地之别在边者少而易行在内者多而常滞请将原设五万引内裁减一万二千以三万引派黎雅四千引派松潘诸边止留四千引于内地其在黎雅者宜比旧增税银一钱余悉如故每岁南京户部给发引目召中上纳共计岁税银一万四千三百六十余两角□羊部济边永为定规报可
　　○升延绥月牙海子小沙头等处获功阵亡官军姬爵等一十九人
　　○戊午  武宗毅皇帝忌辰  奉先殿行祭礼遣灵璧侯汤世隆祭  康陵
　　○少傅兼太子太师吏部尚书建极殿大学士李春芳再乞休致  上遣中官即私第谕曰卿耆顾元辅朕方切倚托岂宜以亲老求退宜即出辅政不必又辞春芳表谢未几求去益力且言今
　　○明主在上众正盈朝而臣自惟碌碌不能有所建明已负素飡之责久矣若贪恋不止则危辱随之惟止加怜察不允
　　○升江西布政司右参政殷从险为南京太仆寺少卿平阳府知府毛自道为湖广按察司副使
　　○发太仓银一十一万三千三百两充山西岁饷
　　○裁革河北守备官
　　○增设定南县于赣州龙南县之莲塘割龙南安远信丰三县丁粮与之以巡抚张翀言三策向化宜择道里适中之区置官以统辖之故有是命
　　○追赠总理河道右副都御史朱裳为户部右侍郎谥端简光禄寺卿马理右副都御史俱赐祭葬如例
　　○庚申
　　○起病痊太子少保兵部尚书赵炳然以原职兼都察院右都御史掌南京都察院事升刑部右侍郎戴才为本部左侍郎改南京兵部右侍郎吴百百朋为刑部右侍郎给假太仆寺卿董传策为南京光禄寺卿
　　○升福建按察司副使张凤来为江西布政司右参政
　　○辛酉
　　○改南京太仆寺寺丞范应期为尚宝司司丞赠故镇守贵州总兵官右都督石邦宪为左都督
　　○以湖广都司掌印署指挥佥事汤世杰充分守湖广镇筸等处参将
　　○四川巡按御史王廷瞻覆勘官兵剿平凤继祖功次  上命赏前建昌兵备副使叶应乾上川南道右参议吴文华成都府通判何朝佩利州卫经历黄清等各银两有差  户部覆给事中温纯所奏理财用事言今年京边诸费约用银三百七十余万两而赋入不过二百二十余万两且东南民力日竭西北戎马岁增加以天变物妖时世可虑今欲年例无增则当徵虚冒省召募欲武职无滥则当严比试核功实欲屯田修举则当明侦深讲战守而责在本兵及各边将吏宜令集议理财足用之策克期以闻报可
　　○壬戌
　　○升江西南昌府知府陈诏登为福建按察司副使
　　○升翰林院侍读马自强为司经局洗马管国子监司业事
　　○先是灵丘王府奉国将军聪渊长子镇国中尉俊禾□义次子俊蚞父子兄弟并以争财相告言不法事于王鼐镰所王贪索俊禾□义贿不嫌逼之以刑俊木□义语侵王王怒使人朴杀之于是梭檥父聦渊弟俊折□鸟等共告王王知惧俊蚞素凶校乃计诱入府因杀其中官王成物以相抵饬事闻下巡按核奏得实有旨鼐镰虐刑致死尊长姑免死发闲宅禁住与俊蚞俱降为庶人聦渊夺禄半年俊折□鸟等三月
　　○直隶巡抚御史燕儒宦勘上大同镇各官缮完城堡关台功  上命赏副总兵麻锦副使陈可大等银两有差广东官军擒获大埔县大麻巢贼首黎成之及其党黎宗林余寇悉平巡抚都御史熊桴上其功得旨黎成之等即会决岛示仍命巡按御史勘报功罪以闻
　　○癸亥  命岁给岷府故镇国将军夫人王氏养瞻米五十石
　　○甲子
　　○崇阳王府奉国将军荣氵□正妻封淑人郁氏通其表侄萧木木父韶知之欲举首木与郁氏遂毒杀韶事发木坐凌迟死狱中御史具郁氏狱奏上  上以荣氵□正治家不严夺禄米半年郁氏论死
　　○勒分巡普安佥事赵龙冠带闲住以巡按云南御史刘思贤论其贪滥不职故也
　　○旌表常州府武进县节妇蒋氏指挥佥事刘廷玺妻廷玺死时蒋氏二十五至是百岁矣巡抚右佥都御史林润称其完节上寿请特赐表扬下礼部勘实表其门曰贞寿
　　○赠故户部左侍郎孙禬为工部尚书赐祭葬如例
　　○金星昼见至二十二没
　　○丙寅
　　○礼科都给事中王之垣吏科左给事中温纯工科左给事中龙光云南道御史王圻等各疏请当  圣孝吉除之日延问群臣览决章奏以上先帝业下副舆情皆下所司知之
　　○漕运总督方廉奏革淮徐旧设管仓主事二员部议谓祖宗设官国计所系不宜惜小费而忘远图  上然其言
　　○丁卯
　　○提督腾黄通政司右通政赵灼以疾乞归许之
　　○升巡抚贵州右副都御史赵锦为大理寺卿巡抚凤阳右副都御史方廉为南京工部右侍郎补服阕工部侍郎李迁为南京兵部右侍郎
　　○以恩诏恤录复故兵部尚书丁汝夔右副都御史吕经吏科都给事中董进苐兵科给事中程辂浙江道御史王三聘户部郎中刘尔牧大理寺评事杜鸾山东副使陈大纲官
　　○直隶巡按御史陈于阶条陈边务八事一明职掌以便责成谓督抚总兵之设原以统领全镇非若各将官可画地而守也今蓟镇乃分为三路令逼遛观望者得以藉口宜申饬一体之义互相应援彼此功罪同之一恤军士以实行伍谓边兵应接士客之劳甚于防虏科索公需之苦甚于陷阵宜宽其力而厚其给以抚恤之一重京营以固根本谓先年近边御虏多资禁兵而今积弱无用谓一申饬戎政大臣责成将领严加简练以备缓急一复清军以严勾补谓嘉靖三十年而后以清军一差并于巡按御史责任不专行伍曰耗宜仍其旧一核名实以修职务谓各边将吏各本官守今行事则人怀异同有警则互相推调议论纷纷迄无成续宜亟为厘正一定久任以责后效诸边自庚戌被虏后将吏数易踵为故事宜明下敕谕著为十年二十年之规假以事权优其赏格然后可责之尽力一计钱粮以备兵食谓边饷几倍旧额势不能支宜择心计大臣裁劾宫府浮费减撤入卫士马而各边之占役虚粮及内地之侵欺抱欠者一切以法绳之一革边蠹以清宿弊谓仓粮付出纳于商人与积年吏书相构为奸请如旧制责之有司籴买给散无失其时便疏入所司覆议皆如其言惟清军一事则巡关御史可以兼领不必更设  上是之
　　○戊辰
　　○海贼曾一本勾引倭寇犯广东破碣石甲子谓卫所官军御之无功雷琼参将耿宗元御下素严及是声言欲斩败将周云翔廖凤曾德久廖廷相云翔等大惧乃谋作乱会宗元阅兵于教场云翔等忽鼓噪跃起手刃宗元执通判潘槐以叛遂与贼合已而潘槐自贼中诱擒廖凤献之巡抚都御史熊桴所桴具已闻给事中张卤因劾桴角□羊纷无略抵饬虚词原任总督张翰候代未行坐视不省及总兵郭成逼遛朝阳按察司副使张子弘监督无状乞并议罚得旨瀚降一级听用桴等俱住俸戴罪剿贼
　　○升赏隆庆二年六月中宣大二镇若黎麻等处获功阵亡被创官军刘缙等二十二人
　　○裁革山东利建鲁桥枣林新闸师家庄各闸官一员及各处闸夫溜夫浅夫泉夫埧夫浅铺夫停役夫共六千余名时新渠既成都御史翁大立乃建议请裁冗费以便民而尚书朱衡上其奏曰今运河自鱼沛一带乃元人故道而我  成祖命先臣宋礼浚治之于时测量水平计济宁平地视徐州境山山顶相准北高南下悬至三十丈故鲁桥闸以南稍启立涸自徐州至济宁往往侍水湏半月始达虽屡议增闸添夫犹不免胶浅之患盖东兖之民苦于力役者百六十年于兹矣属者改凿新渠舍卑就高因之远避黄流而地形平衍泉源密迩异时旧河之陡驶今皆无之是以自杨庄闸迄新店闸俱不时启闭舟揖日行可百余里即徐州至济宁度不过三四日止耳而济宁以北旧渠之水亦遂停蓄不竭故闸官与各夫徒株守河滨漫无事事请如大立言罢各官之虚谈者以所汰夫役僦直悉改编银差徵角□羊东省用储河渠之费报可
　　○己巳
　　○升赏隆庆元年八月中广宁城镇堡等处阵亡被创官军杨宝等一百六十九人
　　○升户部署郎中苏松为云南按察司佥事
　　○庚午
　　○时新定各王府旁支不许袭爵之例于是秦府隆德王敬镕襄府安福王戴尧俱以先是冒封法当革职袭礼部以为请得旨敬镕戴尧伊父既系例前承继并准袭封
　　○土星送行犯太微垣东蕃上相星  命四川都司佥书署都指挥佥事沈礼掌湖广都司事升江西万安守备指挥佥事董龙为署都指挥佥事佥书广西都司事
　　○勒云南总兵官黔国公沐朝弼闲住以其子昌祚暂领镇事候勘明承袭时朝弼既以抗违明旨屡被论劾常称疾不视事其嫂陈氏复以疾为角□羊不愿南行又诏书名捕蒋旭等不获事未及竟抚按官陈大宾等乃奏乞罢朝弼令其子昌祚暂领镇事务遣宁夏候夫人张氏亲至滇中就陈氏办验情实另行议处于是兵科给事中张卤言朝弼罪恶多端其大者在拘留母嫂匿旭等不出今两事俱不如诏而徒以袭替一事迁就塞责则朝廷之法纪安在宜仍行抚按勘结必朝弼之情罪既明处分已定乃许伊男承袭不得复持两端兵部是其议请革朝弼任而已昌祚领镇事可否俟上裁决  上以为可许故有是命
　　○升赏隆庆元年六月内广宁镇安堡障亡被创官军佟国勋等一百二十八人
　　○辛未
　　○湖广平溪卫雨雹平地水涌三尺漂没庐舍无数  景宁王载墋坐烝父婢及强夺民产废为庶人闲住禁住其弟辅国将军载垽以违禁为兄奏办罚禄米三月
　　○升赏隆庆二年四月宣大二镇东大山等处获功阵亡被伤官军麻承恩等八十二人
　　○壬申
　　○太仆寺少卿魏时亮以病乞归调治许之
　　○左军都督府带俸怀柔伯施嵩卒给祭葬如例
　　○癸酉
　　○巡抚山东右副都御史姜廷颐等奏改本省驲传副使一员专管河工清军副使一员专管驲传分巡济南佥事一员回省驻劄专理分巡事务武定兵备佥事一员兼管德州裁革清城县县丞沾化主簿青州左卫知事临淄河店巡检曹州税课局大使福山县豊盈仓大使宁海州常豊仓副使各一员武定东平胶州沾化县各训导一员吏部覆议从之  命湖广行都司佥事署都指挥佥事陈莭掌湖广都司事
　　大明穆宗庄皇帝实录卷之三十
　大明穆宗庄皇帝实录卷之三十一
　　隆庆三年四月甲戌朔
　　○孟夏享  太庙
　　○山西巡按御史宋纁覆勘隆庆元年九月中石州等处被虏官军失事状诏夺山西正兵营千总指挥钱杨等六人俸三个月发偏头关守备指挥杨时隆等八人充军下卫镇抚徐岐鸣等十人巡按御史按问准大同副总兵郭琥等九十五人以功赎其余获功死事者行总督官赏恤有差
　　○发太仆寺马价银五千八百九十二两于夏镇令市马兑给入卫官军  诏免河南开封归德卫辉三府明年河堡夫银其追徵概省节年扺负者自嘉靖四十三年为始已前者尽蠲之从总理河道御史翁大立之请也
　　○乙亥以  恩诏恤录赠故户部郎中杨淮刑部郎中魏应召太平府知府谢蕡胡琼为太常寺少卿兵部司务李可登为光禄寺少卿
　　○升刑科都给事中沈束为南京通政司右通政
　　○复故户部尚书李士翱南京刑部尚书顾璘兵部左侍郎刘源清刑部右侍郎王启巡抚河南右副都御史雒昂巡抚延绥右副都御史张问行给事中钱微沉汉安磐王科陆灿御史潘壮谢瑜原职仍赐祭葬赠官有差士翱赠太子太保源清兵部尚书昂户部右侍郎仍荫一子国子生与璘启问行俱照品级祭葬源清启昂特给全葬徽汉磐科灿俱赠太常寺少卿壮瑜俱太仆寺少卿
　　○丁丑
　　○先是四月中虏酋张摆失艾失哈等拥众近边声言欲寇鹻场孤山辽阳副总兵李成梁率中军指挥苏承勋等出边迎击之而以原任参将谢廷相督选锋冲其前至夷河山城□□尖入虏营斩获贼首张摆失等一百六十四级夺马一百余匹贼遂遁去捷闻兵部覆议李成梁首功及总督镇巡官均宜优录谢廷相罪当赎其余功罪仍候巡按御史覆奏得旨赏总督谭纶巡抚魏学曾总兵王治道并李成梁分守副使张邦土管粮郎中丁诚及指挥苏承勋等各银币有差
　　○云南抚按官奏黔国公沐朝弼庄户多不法乞将寻甸嵩明三泊澜沧十八寨等府州县卫所原属有司地方者令官为徵税以纾民害诏可
　　○升神枢营左击将军都指挥佥事王化熙为神机营练勇参将广东都司掌印都指挥佥事黄应甲为分守广西浔梧等处剿贼获功阵亡被创官军杨照等一百八十一人
　　○总理河道都御史翁大立言新河之成胜于旧河者其利有五地形稍仰黄水难冲一也津泉安流无事提防二也旧河陡峻今皆无之三也泉地既虚黍稷可艺四也舟揖利涉不烦牵挽五也顾道路之言或称未便者以渔台滕沛沮洳成湖各亭沽头市廛失利乃倡浮言以摇国是耳臣请以一得之虑熟陈于前夫漕河故资泉水而地形东高西下非有湖为之积潴则涸故漕以东皆有水柜非有湖为之宣洩则溃故漕以西皆有水□□土此先臣宋礼之訏画今新河寔师其意遇黄流逆奔则以昭阳湖为散衍之区遇山水东突则以南阳湖为潴蓄之池虑不可谓不周矣然水有归□□土提使无虞宜大兴人卒繇回回墓一带开通以达于鸿沟令谷亭湖陵之水皆入昭阳湖又引昭阳湖水沿鸿沟以出留城其湖地退摊者尽上腴之田按之可得千顷令民得种艺其中计亩出赋以供河渠之费计无便于此者  上从之
　　○戊寅
　　○铸定南县及儒学印记各一颗
　　○巡按贵州御史王时举上疏论救给事中石星及请停采办宝石疏入报闻
　　○乙卯
　　○升安庆守备指挥佥事郭坚江西南湖嘴守备指挥同知杨彝俱署都指挥佥事坚江西都司彝湖广行都司各佥书
　　○刑科给事中魏体明条上两广用兵事宜一选将领谓海寇曾一本猖獗而倭奴复巢碣石平山等处惠州危急师久无功宜选拔将才勿拘常格一募工著谓客兵害多利少不必再募东莞新会顺德香山惠潮沿海之民习水战知地利可召为兵令以其七出战而三屯耕以省粮饷且暂免其租一议征剿谓海寇日帜皆有司招抚之说误之如贼首五端黄世桥辈旋伏旋起遂成不制今宜劾守臣一意征剿而宥其胁从者一预海防谓广中御寇多资新会顺德东莞等处乌艚横江等舡在昔舡户有轮差之便无纳税之苦今既课其税而复役之如故民不能堪宜复其轮差而不入其税一核功实谓军中虚张捷报隐匿失事争取首级妄杀平民皆宜亟禁一专责成谓广中军法不振荡平无期宜责督抚申明纪律今后有怯敌偾事都指挥以下斩首阵前总副等官取死罪案奏请而督抚等官不能策励荡平者纪功御史论之御史故纵者科道论之  上采用焉
　　○释原任户科左给事中张齐为民仍行原籍追赃
　　○庚辰  命礼部侍郎兼翰林院学士吕调阳仍充经筵讲官升户部右侍郎赵孔昭为本部左侍郎兼都察院右佥都御史总理漕运巡抚凤阳大理寺左少卿王诤为都察院右佥都御史巡抚贵州兼督湖北川东等处俱提督军务
　　○发太仆寺罚工银一千两给赏桃浚城河官军
　　○辛巳
　　○江西道监察御史苏士润上言  陛下大阅已将届期而京营武备犹废弭如故宜治镇远侯顾寰失职之罪得旨营务久废诚宜及时修举寰姑令策励供职其训练事宜兵部详议以闻明日寰上疏辞任不许
　　○杖内使高朝一百下下刑部狱
　　○发  显陵神营监左监丞李禄充  孝陵卫军坐侄孙得智盗伐  显陵树木禄知而不举故也
　　○复原任给事中秦祐刘禄官寻升太常寺少卿致仕二臣皆建言得罪者至是以老年不堪起用故有是命
　　○壬午
　　○升湖广蕲州知州聂瀛为狭西按察司佥事
　　○兵部右侍郎冀炼以病乞归调治许之
　　○癸未
　　○总理盐法屯田都御史庞尚鹏言今军国之费与王府禄粮较之  国初不啻数十倍物力日蹙民生重困不惟  陛下不能尽知即天下宗藩与百司庶府或亦不及知也乞敕户工二部会察  祖宗时  郊庙之飨祀  内府之供亿监局之织造岁时之赏赍旧额几何今增几何王府之禄粮百官之俸薪卫寺之校尉厨役京边之兵马城池经理漕河供给匠作旧额几何今增几何至今各省军民之赋税天下山川之盐鉄凡有关  国家经费者各摄其总目照款类开责在＜闲＞明不用烦琐仍申言岁入几何岁出几何题曰隆庆某年会计录进呈  御览时或有所增减各于项下改填每季翻刻成书照常封进
　　○伏望  皇上朝夕置之坐右并颁行各王府及内外衙门使君臣上下共知国用之诎民力之窘务求所以樽节而变通之臣职司馈饷方切殷忧顾  陛下留神为  社稷生民计＜锍-釒＞下户部议闻  上谕户部取太仓银三十万两进内用尚书刘体乾言银库见存止三百七十万九边年例该发二百七十六万有奇在京军粮□价不下百万有奇蓟州大同各镇例外奏讨不与焉此皆急需一毫不可少者即尽发库银犹不足用若复取三十万经费何支前  诏乞且停止  上不允体乾复言今国计缺乏内外大小臣工所知  陛下试垂慱访若有一人异同臣甘伏欺罔之罪况此存库之数乃近差御史搜括所入明岁则无策矣万一有仓卒之变徵调四集军无见粮马无见草患生不测臣不足言如国事何于是给事中李巳杨一魁龙光御史刘思问苏士润贺一桂传孟春交章乞从体乾言大学士李春芳陈以勤张居正亦上＜锍-釒＞曰  祖宗朝国用边饷俱有定额各处库藏尚有嬴余自嘉靖二十九年虏犯京师之后边费日增各处添兵添马修堡修城年例犒赏之费比之  先朝庶几百倍奏讨求请殆无虚日加以连年水旱灾伤百姓徵纳不前库藏搜括已尽臣等备查  御览揭帖计每岁所入折色钱粮及盐课藏赎事例等银两不过二百五十余万而一岁支放之数乃至四百余万每年尚少银一百五十余万无从借处生民之膏血已罄  国用之费出无经臣等日夜忧惶计无所出方与该部计议设处支持目前尚恐不及若又将前项银两取供  上用则积贮愈虚用度愈缺一旦或有饥荒盗贼之事何以应之该部所以恳切具奏诚事势穷蹙有万不得已者仰惟  皇上嗣登大宝屡下宽恤之诏恭行节俭以先天下海内方幸更生顷者以来买办渐多用度渐广当此缺乏之际臣等实切殷忧輙敢不避烦渎披沥上请伏愿  皇上俯从该部之言将前项银两免行取进仍望念国储之日乏怀险德之永图莭赏赍以省财用停买办以宽民力如  上供之费有必不可已者照  祖宗旧例止于内库取用至于该部所储专以备军国重大之费庶  国用可以渐裕而民力可以少苏矣  上曰卿等所奏已喻但今内外库俱告缺乏且取十万两以济急用卿等传示不必再来奏扰
　　○升守备崔黄口指挥佥事何勋为神机营佐击将军
　　○甲申
　　○谕礼部  祖制宫中设六尚皆预教以读书使知礼法兹已缺少可照例选民间女子年十一以上十六以下者三百人进入礼部尚书兼学士高仪请差官选取京城内外并顺天等八府州县得旨各府太远止于京城内外选取
　　○起用吏部右侍郎林树声以病已休得旨准回籍调治
　　○升大理寺少卿黄正色为本寺左少卿原任大理少卿丘橓原职
</div>
    <div class="pagination">
<a href="明实录穆宗实录_page27.html">上一页</a><span>...</span><a href="明实录穆宗实录_page23.html">23</a><a href="明实录穆宗实录_page24.html">24</a><a href="明实录穆宗实录_page25.html">25</a><a href="明实录穆宗实录_page26.html">26</a><a href="明实录穆宗实录_page27.html">27</a><span class="current-page">28</span><a href="明实录穆宗实录_page29.html">29</a><a href="明实录穆宗实录_page30.html">30</a><a href="明实录穆宗实录_page31.html">31</a><a href="明实录穆宗实录_page32.html">32</a><a href="明实录穆宗实录_page33.html">33</a><span>...</span><a href="明实录穆宗实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
