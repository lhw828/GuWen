<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 210 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 210 页/共 1316 页</h1>
    <div class="content">
○以改名蒙损。革同知郑宝珩职。摺包　　

○庚子。上御太和殿传胪。赐一甲黄培松、周增祥、景元、三人武进士及第。二甲殷攀龙等十五人武进士出身。三甲周圭璋等一百四人同武进士出身。　　

○谕内阁、巡视中城御史札拉丰阿等奏、例给贫民棉衣钱文。查照旧章及上年办理成案。请饬拨交实银一摺。现届冬令。天气渐寒。贫民无衣。情殊可悯。著照所请。仍准于内务府生息项下。发交实银三千六百两。如长芦银两尚未解到。即于广储司存项内先行垫发分交五城。赶紧散放。以示体恤。现月　　

○又谕。张树声等奏、甄别贪劣不职各员一摺。广东候补道齐世熙。习气甚重。操守平常候补知府冒澄。性极巧滑。物议沸腾。知府用试用同知童镕。营私旷公。声名极劣。试用通判钱彝甫把持局务。遇事招摇。试用知县刘维桢。卑鄙营私专事讳饰候补知县段鸿举操守平常性情刚愎。试用知县李青培。营私肥己民怨滋深候补知县谌命禄。性情贪鄙。声名狼藉。署香山县事徐闻县知县许肇元。性情诡诈。巧于钻营。署翁源县事始兴县知县王寿仁。办事因循。毫无振作。祺潭司巡检诸安南。终日沉酣捕务废弛。候补训导李耀章。贪鄙无耻。有玷师表候补盐知事卢权。居心卑鄙。行止不端。张鸿佐声名甚劣。内行有亏。均著即行革职。试用通判周书中。贪鄙狡悍。物议沸腾。候补同知张振铎。品行卑污。踰闲荡检。潮阳县知县刘兆霖。昏愦贪纵鱼肉善良。候补知县郭溶。营私误公。不堪造就。石城县知县奎成。遇事勒索。民怨沸腾。阳山县典史黄凤诏。贪鄙狡诈。胆大妄为。试用巡检潘文焕。生性轻浮出身微贱。均著革职永不叙用。现月　　

○又谕。张树声等奏、运司不能胜任。请开缺另＜闲＞等语。广东盐运使何兆瀛。著开缺送部引见。现月　　

○谕军机大臣等。奕榕等奏、请饬调军防守一摺。据称前经咨商李鸿章调拨宣化练军二百五十名赴库。以资镇摄。嗣准李鸿章咨覆难以抽调现在防务紧要。请饬或仍酌调宣化练军。或挑选各镇原营步队一二千名赴库等语。宣化练军暨直省步队能否调拨。著李鸿章酌度具奏。将此谕令知之。寻奏、宣化练军及各镇步队。委难调往库伦报闻。现月　　

○两广总督张树声等奏、库项支绌请将塔尔巴哈台添练马队专饷。改拨筹解。又奏、欠解五年分陕甘协饷。请免补解。均下部议。摺包　　

○乌里雅苏台将军杜嘎尔等奏、俄人至乌兰等处游探绘图。得旨。该将军等当随时侦探。严密防范。毋稍大意。摺包　　

○吉林将军铭安等奏、□□穴□又□捕贼匪。官兵不敷分遣。请暂停各围。以资防剿。如所请行。摺包　　

○旌表守节湖南长沙县民栗维藩妻胡氏。湘阴县民楚直联妻卢氏。摺

包

　　

○辛丑。仁宗睿皇帝诞辰。遣官祭奉先殿。　　

○以黄河霜降安澜。发大藏香十枝。交署漕运总督谭钧培祗领。虔诣河神庙祀谢。现月　　

○湖南提督鲍超。奏报由津赴防择要驻扎。得旨。著仍遵前旨。约束兵丁毋得骚扰。并将防务随时整顿与李鸿章、曾国荃、妥筹办理。摺包　　

○署漕运总督江苏布政使谭钧培奏、裁并马步勇营。又奏、拆造淮扬漕标战舰并添勇驾驶。均下部知之。摺包　　

○以战阵创伤病故。予副都统依精阿、优恤。摺包　　

○加赏通州王恕园等处粥厂籼米八百石。现月　　

○壬寅。驻藏办事大臣色楞额奏、达赖喇嘛之父工噶仁青。请援案进贡。得旨。达赖喇嘛之父公衔工噶仁青进献贡物出于至诚。著照所请。准其随同达赖喇嘛应进贡物交巴雅尔堪布。一并呈进。嗣后达赖喇嘛例贡之年。并准其随同呈进。明发　　

○以光禄寺卿文晖为太常寺卿。现月　　

○旌表割臂疗亲。湖北孝女陈熊氏。摺包　　

○癸卯。闽浙总督何璟等奏、劝捐修拓彰化县城。下部知之。摺包　　

○甲辰。闽浙总督何璟奏、请以守备蔡福安等留闽补用。允之。摺包　　

○乙巳。慈禧端佑康颐昭豫庄诚皇太后万寿圣节。遣官祭太庙后殿。上率王以下文武大臣诣慈□□□皿□门行庆贺礼众官于午门外行礼。　　

○奉慈安端裕康庆昭和庄敬皇太后慈禧端佑康颐昭豫庄诚皇太后幸阅是楼。侍午膳。　　

○谕军机大臣等。富升奏、密筹奉天海防情形。及练兵事宜一摺。所请挑选三省土著之兵。不论旗汉。召募训练设立陆军暨裕饷选将制器各端。自系为防务紧要起见。著岐元、富升、揆时度势。详细筹商。择其可以施行者。请旨办理。务期实事求是。不得徒托空言。将此各密谕知之。　　

○丙午。河南巡抚涂宗瀛奏请以前南阳镇总兵赵鸿举留豫差委。允之。　　

○察木多帕克巴拉呼图克图呈进贡物颁给回敕诏曰。谕察木多帕克巴拉呼图克图。朕抚驭寰区惟愿薄海群生共跻昇平之域。如能广衍黄教。勤习佛经者。无不立沛恩施。旌扬善行。尔帕克巴拉呼图克图诚心向化。感沐朕恩。遣使请安。深堪嘉悦嗣后仍当抒尽悃诚。仰体朕抚驭群生之意。勤习经卷管辖所属黾勉从公。常承恩眷。勉之慎之。特降敕谕。加恩赏给三十两重银茶筒一件。各色大缎十二件大小哈达各七个。交尔来使赍回外赏锡瓦拉呼图克图等物件。一并赍回。其各祗领。明发　　

○丁未。谕内阁、涂宗瀛奏□□□尔□庸劣不职及人地未宜各员一摺。河南调署临漳县知县南阳县知县吴树勋。年力就衰。昏愦阘茸。前署淅川厅同知捐纳通判王豫扬。公事废弛声名平常。前署裕州知州候补知州吴维祁嗜好太深。怠玩公事。前署淮甯县知县候补知县杨丽堂办事乖谬利心亦重。均著即行革职。滑县知县张鉴堂。人地未宜。著开缺另补以肃官方。现月　　

○谕军机大臣等。俄国议约前以九月为期。该国现请展限两月。意殊叵测。恐其有意延缓。俟来春开冻后。以兵舶来华恫喝。冀得遂其所求各处防务。前经谕令该将军督抚等。严密备御。现在为日稍宽。正可及时布置。该将军督抚等。务当实事求是悉力经营。总期缓急足恃不得稍形松懈。将此由四百里密谕李鸿章。曾国荃。岐元。铭安。定安。刘坤一。何璟。张树声。吴元炳。谭钟麟。勒方锜。周恒祺。裕宽。喜昌。富升。鲍超。并传谕吴长庆。吴大澂知之。洋务　　

○盛京将军岐元等奏、筹备边防请饬部拨专饷。为添筹防兵购备器械之用。下部速议。摺包　　

○又奏、防务紧要才难胜任。请＜闲＞员接办。得旨。该将军办事尚属认真惟当将防守事宜。与富升悉心筹商。妥为布置。以副委任。所请＜闲＞员接办之处。著毋庸议。摺包　　

○刊刻盛京副都统会办奉天海防练兵事宜行营关防从盛京将军岐元请也。摺包　　

○己酉。谕内阁、文煜等奏、棍徒纠夥贩运私酒。聚众伤毙差役请饬严讯一摺。棍徒孙太占等贩运私酒经巡役王瑞等缉获。该夥犯胆敢中途拦夺并将巡役王瑞抢去。复拒捕殴伤差役实属目无法纪。现获之孙太占孙春荣朱福礼赵二等。著刑部严讯究办。至巡役王瑞被抢身死。该城指挥何以先不相验。遽行掩埋。迟延多日。始行会验难保不另有情弊。著巡视西城南城御史。查明据实□□□尔□办。现月　　

○又谕。李鸿章奏、东明黄河。漫刷成口。分别□□□尔□办一摺。直隶所属东明县境黄河堤岸。本年伏秋大汛。险工叠出。节经抢护平稳。九月闲因霜降撤防后。水势复长。大溜侧注。刷塌堤身风狂浪涌。遂致高村漫刷成口。水势东趋著即赶紧设法抢堵。所有被淹各处。有无损伤人口应否抚恤著李鸿章饬属勘明。分别办理。防汛各员。事前疏于防守。实难辞咎。开州协副将张桂芳。大名府经历章奏凯。候补县丞陈毓英。东明县知县张宗沂。均著革职。留任仍令在工效力。大顺广道刘盛藻。著摘去顶戴以示惩儆。　　

○谕军机大臣等。左宗棠奏、请饬迅解西征饷需等语。湖北应解西征协饷。除光绪四年以前欠饷外。五年分欠解银三十三万余两本年截至七月欠解银三十万余两。现该省筹备边防。需饷甚急。著李瀚章等督饬藩司。按月如数解足十成。交陕甘后路粮台转解。并补清新欠。毋再延缓。将此由五百里各谕令知之。现月　　

○又谕。左宗棠奏、库款支绌。青海王公等俸。请仍由山西筹解一摺。据称甘肃藩库。近来并未收过各省协饷应放各款。不敷拨解。其青海各王公等俸银。实属无从筹拨。请援案按年在晋省筹解等语。甘省库款。支绌自系实情。所有青海各王公台吉。自同治十二年起。每年应支俸银九千一百两。即著葆亨按年筹款拨解以资散放。俟关外军务大定。再照旧制。由甘筹给。现月　　

○又谕。前据总理各国事务衙门奏、拟结琉球一案各摺片。著交南北洋大臣等妥议具奏。俟覆奏到日再降谕旨。洋务　　

○又谕。刘坤一奏、巡察江防筹办情形一摺。刘坤一此次巡视沿江炮台。周历履勘。有应行改修培修及添筑明台之处。即著该督悉心筹画分别修筑。总期巩固适宜。以资扼守水陆各路。既分汛各专责成。当严饬该统领等妥为防御互相联络。以壮声势不得稍有疏虞。该督因吴长庆抽带防勇六营。前赴山东。不敷分布另召新湘勇五营补额请将吴长庆带去六营之饷。拨归山东应付江苏原解李鸿章粮台月饷。即将此项划扣。作为新湘勇薪粮。著李鸿章周恒祺查照办理。至江南防勇。淮军为多。若移调他往另召新军。骤难得力。自系实在情形。并著李鸿章一体知照。将此由五百里密谕李鸿章、刘坤一、周恒祺并传谕吴长庆知之。洋务　　

○总理各国事务衙门奏、美国修约。拟定华工限制条款。又奏、与美国使臣安吉立。议定华船到美徵税条款。并停止贩运洋药均从之。又奏、美国设立万国医会。请派出使美国大臣陈兰彬就近会商。如所请行。摺包　　

○陕甘总督左宗棠奏、本年计典。请缓至下届并案办理。又奏、哈密回务。请照吐鲁番例。由哈密通判兼管。均如所请行。摺包　　

○浙江巡抚谭钟麟奏、查明浙海关乍浦头围二品。税无可徵。委难设关。及常税短绌仍请拨补情形。下所司议。摺包　　

○两江总督刘坤一奏、请以总兵官。杨明海统带蚊子轮船。允之。　　

○以老病废事。勒两淮盐运使王溥休致。　　

○庚戌。谕内阁。御史莫勒赓额奏、考试恩监生。请仿照贡院别项考试办理。及八旗文童府院接连考试。请明定章程各摺片。著礼部议奏。现月　　

○又谕。左宗棠奏、甄别庸劣不职各员一摺。甘肃前署安州直隶州知州补用知府刘肇瑞。官声平常。兼有嗜好。岷州知州胡尔昌。嗜好颇深诸务废弛署敦煌县知县蒋其章。居心浮伪。办事颟顸前署迪化直隶州知州。补用同知严金清。虚报屯垦户口。心存欺饰均著即行革职。西甯县知县朱镜清。躁率任性器小易盈著以府经历县丞降补以肃官方。现月　　

○甯夏将军善庆等奏、选派甯夏满营繙译人员。驰赴新疆军营。听候差委。报闻。摺包　　

○以监修乌里雅苏台城工出力。并报效屯地。赏三音诺彦部落札萨克辅国公额尔奇木济尔噶朗双眼花翎。明发　　

○以性情躁妄。革甘肃副将邓昔斋职。摺包　　

○予甘肃新疆历年阵亡伤亡病故文武员弁四百八十五员名。分别议恤如例。摺包　　
</div>
    <div class="pagination">
<a href="清实录光绪朝实录_page209.html">上一页</a><span>...</span><a href="清实录光绪朝实录_page205.html">205</a><a href="清实录光绪朝实录_page206.html">206</a><a href="清实录光绪朝实录_page207.html">207</a><a href="清实录光绪朝实录_page208.html">208</a><a href="清实录光绪朝实录_page209.html">209</a><span class="current-page">210</span><a href="清实录光绪朝实录_page211.html">211</a><a href="清实录光绪朝实录_page212.html">212</a><a href="清实录光绪朝实录_page213.html">213</a><a href="清实录光绪朝实录_page214.html">214</a><a href="清实录光绪朝实录_page215.html">215</a><span>...</span><a href="清实录光绪朝实录_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
