<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 466 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 466 页/共 505 页</h1>
    <div class="content">
○丙申。上御乾清宫赐大学士尚书等宴。　　

○谕内阁、本月二十六日亲政以后凡遇慈安端裕皇太后慈禧端佑皇太后万寿及元旦令辰。并一切庆典。应行呈递如意之王大臣等、均著照旧于两宫皇太后前呈递。　　

○谕军机大臣等、前因瑞云奏请划拨凉庄官兵饷项。当经谕令吴棠在四川协甘饷内按月划扣银五千两。作为凉庄两营八九两年俸饷。由该副都统派员领取。毋庸统解西征粮台。以清款目。兹据额尔庆额奏、凉庄官兵困苦。请饬四川援案续行划拨饷项等语。著吴棠仍在四川协甘饷银二万两内续行按月划拨银五千两。作为十年十一年凉庄两营官兵俸饷。由额尔庆额派员领取。毋稍迟滞。并知照西征粮台查照办理。将此各谕令知之。　　

○丁酉。谕军机大臣等、王文韶奏、援防各军。分别遣留一摺湘省援黔各军。防剿数年欠饷甚钜。王文韶已将席宝田等营勇裁撤一万二千余人。其留防黔境之龚继昌等营一万三千余人。仍令扼要设防。以资镇守。办理尚为妥协。现在黔省上游甫就肃清。诸事尚须布置。其下游楚军所复之地。黔省尚难兼顾。龚继昌各营一时遽难裁撤。且遣散游勇。尤须安插得宜。即著王文韶审慎图维。妥为办理。湘省防军。分扎长衡永及沅晃一带。并著饬令统带各员认真防堵。毋稍疏虞。至留黔各军月饷。现照防军一律酌减三成支发。自为节省饷需起见。惟减成后每月是否能放足饷。暨嗣后应如何次第酌裁营勇并清厘饷需之处。仍著王文韶随时酌度情形。妥慎筹办。将此谕令知之。　　

○以甘肃武威击剿窜贼获胜。赏骁骑校全安等蓝翎。　　

○戊戌。谕军机大臣等、总理各国事务衙门奏、请派员办理日本国换约事宜一摺。日本国通商条约。上年经李鸿章与该国使臣会同议定。兹该国派使臣来津换约。著派李鸿章将上年所立条约妥为互换。其条规二本即由总理各国事务衙门发交李鸿章祗领照办其觐奉国书一节著李鸿章于换约时体洼情形。妥慎酌办。将此谕令知之。　　

○己亥。上御抚辰殿大幄次。赐蒙古王。贝勒贝子公额驸。台吉暨朝鲜使臣等食。　　

○谕内阁、杨昌浚奏、特参庸劣不职各员一摺。浙江淳安县知县白瑛、才识庸闇。办事颟顸。候补县丞王绳浚、居心巧诈。声名陋劣。候补县丞翟寿昌、试用从九品王超、委办厘捐。操守不洁。均著即行革职。候补通判胡秉璠、貌似有才。不知检束。著以县丞降补。德清县知县詹仪桂、性缓多病。难期振作候补知县张兆基、步履艰涩。年力就衰。均著勒令休致以肃官常。　　

○予甘肃四合原被戕总兵官魏纪鋆等祭葬世职。　　

○蠲缓江西莲花、南昌、新建、进贤、清江、新淦、新喻、安福、永新、东乡、鄱阳、余干、乐平、万年、星子、都昌、建昌、安义、德化、德安、瑞昌、湖口、彭泽、丰城、上高、新昌、峡江、广昌、二十八厅县暨九江府同知所属歉收地方新旧额赋并杂课有差。　　

○缓徵两浙钱清、西兴、长亭、横浦、浦东、鲍郎、六场被灾地方灶课。　　

○庚子。谕内阁、景霖奏、请拨银两以备要差一摺。朕于今年三月间。恭奉慈安端裕皇太后慈禧端佑皇太后祗谒东陵。沿途驻跸地方。搭桥修道。并修理行宫等处工程。自应早为办理。现在该处永济筹备两库并无存款。景霖请援案于直隶藩库拨银一万二千两。以备支用。即著李鸿章饬令藩司迅速筹拨银一万二千两。派员限二月初间解到。毋得迟延。致误要需。景霖一面赶紧派员撙节动支。妥为供办。此项银两。于事竣后。即著景霖核明用数。分别资送报销。毋稍浮冒。　　

○谕军机大臣等、李鹤年、王凯泰奏、请饬署任提督统领轮船等语提督李成谋现在调补长江水师提督轮船事务势难兼顾。李鹤年等以署提督罗大春在闽年久。熟悉情形。拟令该员接统。著即照所请。所有轮船统领应办事宜。即责成该署提督经理。务令随时校阅。俾臻娴熟。沈葆桢现已到工任事。亦当随时查察。督饬认真妥办。毋稍懈弛。将此各谕令知之。　　

○辛丑。孝穆成皇后忌辰。遣官祭慕陵。　　

○谕内阁、都兴阿、奕庆奏、查勘福陵昭陵应修各工。请择吉派员兴修一摺。著钦天监于本年三四月内选择吉期。先行知照。即著盛京将军会同工部侍郎届期敬谨兴修。　　

○又谕、都兴阿奏、请准侍卫回京供职。并恳奖叙一摺。御前头等侍卫索布多尔札布、前在天津南路。随同都兴阿带队防剿捻匪。旋经调赴奉天驻扎巡防。前后五载。始终勤奋。尚属著有微劳。索布多尔札布著赏加副都统衔。以示奖励。并准其回京供职。　　

○又谕、庆恩、春佑奏、祖茔被贼偷掘。请饬查拏一摺。顺承＜??闲＞郡王伦柱之侧福晋暨顺承勤郡王春山之侧福晋等坟茔。在西直门外二里沟地方。突于本年正月内被贼偷掘。该王祖茔墙外镇国将军春定等墓。亦有被掘情形。发掘坟墓。法所必惩。况京城附郭地面。郡王祖茔。竟至被掘多处。匪徒肆行无忌。捕务废弛已极。著步军统领衙门顺天府五城将该犯等迅速查拏。送部从严惩办。并将看守坟茔家人究迅有无句匪情事。一并从重办理。以儆凶顽。　　

○谕军机大臣等、前据左宗棠奏成禄糜饷迁延举动乖张。当经谕令穆图善密查具奏。旋据穆图善覆称成禄不知检束。参款俱属有因。本应治以应得之罪。因念成禄业经出关。所部乏人接统是以未经降旨本日复据左宗棠奏、成禄前在高台苛派捐输。迨士民赴营申诉。复指为聚众抗粮诬为叛逆。并将寄寓之权家囤庄围定掩捕杀毙二百余人。犹且虚报胜仗。吁请奖叙等语是该提督丧心昧良。情罪重大。实难一日姑容。金顺前奏行抵凉州。即日督饬后队赴肃。此时计已驰抵肃州。著即酌带所部兼程出关。接统成禄各队。一面传旨将成禄革职拏问。即日遴派员弁押解来京。听候治罪。毋得稍涉迟延。致有洩漏。肃州军务已谕令左宗棠责成徐占彪等迅速攻剿。应否酌增劲旅。即由该督调派。金顺于拏问成禄派员押解起程后。即在安敦玉一带扼要驻扎。听候谕旨。该将军所部各队及分扎后路之军应如何调赴前敌留顾运道之处。即著金顺斟酌军情。妥为筹画。奏明办理。将此由六百里密谕知之。　　

○又谕、本日据左宗棠奏、成禄在高台时苛敛捐输。诬民为逆纵兵冤毙多命。所犯情节重大。断难一日姑容。已密谕金顺传旨将成禄革职拏问。解京治罪矣。关外距京窎远。解送务须严密。除由金顺派员押解外著左宗棠多派得力员弁。沿途护解并饬经过地方官接续递解前进。不得稍涉疏虞。前署高台县知县管笙著左宗棠一并派员押解来京质证。毋任成禄得以狡展至金顺所部兵勇。或调赴前敌或分扎后路。军粮关系紧要。左宗棠务当随时妥筹接济。毋令缺乏一切运送军粮军火并檄饬地方官毋得稍分畛域。肃州军务。即责成徐占彪等认真剿办。迅埽逆气。如须添拨兵勇。即著酌量调派。以资得力。所请将通判王佳植等免议生员李载宽等昭雪之处俟定案时一并降旨。将此由六百里密谕知之。　　

○又谕、前因成禄一军出关需饷紧急。谕令户部于款项稍裕省分酌拨。兹据该部奏称、拟在四川积欠饷内先提银十万两。湖北积欠饷内先提银五万两。共银十五万两请饬筹解等语。著照该部所议即由吴棠、李瀚章、郭柏荫、各饬藩司如数筹拨。解至西征粮台。运送出关。毋稍延宕此项提拨饷银。仍在四川湖北欠饷内扣抵归款。将此由五百里各谕令知之。　　

○壬寅。谕内阁、李鸿章奏、请豁免积欠旗租一摺。各直省民欠钱粮。业经于上年九月闲恩诏内分别豁免。惟直省民佃旗地完纳官租。与民粮事同一律。近年灾患频仍。佃种旗地之民。亦甚困苦。著加恩将直隶各州县同治六年以前实在民欠各项旗租并各案补徵银两。一体豁免。以纾民力。　　

○蠲缓直隶安、河闲、任、隆平、甯晋、五州县被水村庄上年额赋。　　

○蠲缓广西武宣、宣化、横、崇善、左、养利、永康、淩云、雒容、来宾、柳城、迁江、归顺、天保、奉议、新甯、永淳、隆安、思恩、河池、临桂、灵川、永安、修仁、武缘、宾、上林、贵、二十八州县被扰被旱地方上年额赋暨兵米有差。　　

○癸卯。孝圣宪皇后忌长。遣官祭泰东陵。　　

○谕内阁、朕奉慈安端裕皇太后慈禧端佑皇太后懿旨。三载考绩。为国家激扬大典。中外满汉诸臣。有能恪共职守劳勚最著者。允宜特加甄叙。以示优眷。兹当京察届期。吏部开单题请详加披阅恭亲王首赞枢廷。历久不懈尽心辅政。钜细糜遗懋著勤劳。深资倚任。著交宗人府从优议叙大学士文祥、吏部尚书宝鋆、兵部尚书沈桂芬、工部尚书李鸿藻、和衷赞画。矢慎矢勤均著交部议叙。大学士直隶总督李鸿章。尽心民事。宣力弥勤。陕甘总督左宗棠公忠谋国。艰钜克膺。均著交部从优议叙。余著照旧供职。　　

○谕军机大臣等、李鸿章奏、宣化古北口练军。未便续行调派。托伦布等奏、筹办防剿各一摺。前谕李鸿章于宣化古北口练军内挑选五百名赴乌调遣。兹据奏称、该处练军存兵无多。捍卫畿辅。弹压地方。未便再议。抽调自系实在情形。乌里雅苏台前调察哈尔马队二百五十名。计日即可到防。现在兵力是否足敷分布。傥必需步队协防。仍著咨商张廷岳等。于库防练军内酌量抽拨。就近赴乌。用资防守。常顺、多布沁扎木楚、志刚、张廷岳、阿尔塔什达、当彼此悉心会商。妥筹办理。不得稍涉推诿致误事机。贼匪窜扰草地飘忽靡常。现经托伦布等分拨官兵布置城防扼扎要隘。即著督饬实力防剿。以杜窥伺。逆匪由布尔汉博克达西南一带窜去。究在何处滋扰。著常顺、多布沁札木楚、志刚、托伦布、保英、确切侦探。严饬官军会合截剿。务将该匪迅速歼除。毋任日久延蔓。将此由五百里各谕令知之。　　

○又谕、托伦布、保英奏请饬催经费银两等语。科布多经费银两。前经户部于山东河南两省地丁项内各拨银五万两限于上年年内解运过半兹据奏称、此项银两尚未解到。该城难窘异常。应放各款。刻不容缓。请饬迅速拨解。以济急需。著丁宝桢、钱鼎铭、即将该两省指拨科城经费银两。赶紧如数筹解。运至察哈尔都统衙门交纳。由托伦布等派员迎提应用毋稍迟缓。将此由四百里各谕令知之。　　

○兵部议覆直隶总督李鸿章奏、永定河修防紧要。额兵不敷差遣。请添拨战兵十名。守兵九十名。即于通省标营内均匀裁拨。应如所请办理从之。　　

○兵部议覆前署两江总督张树声奏、请将移拨南汇营之狼山镇中营守备一缺。仍留狼山管理钱粮事宜。应如所请办理。从之。　　

○以奉天节年剿匪出力。赏佐领高元朗等花翎。都司丁春喜等蓝领。余加衔升叙有差。　　

○甲辰。谕内阁、刘岳昭、岑毓英奏、克复大理府城首逆伏诛。全郡肃清一摺。逆首杜汶秀盘踞大理府城十有八载。地险城坚。负嵎抗拒上年五月闲官军攻克上下两关贼势渐蹙云南巡抚岑毓英先将近省及东南各郡次第廓清督兵前赴迤西。规取大理。十一月初十至二十等日总兵杨玉科及派出各将弁开穵地道轰陷大理东南城隅乘势拥入城内之土城昼夜鏖战。共毙贼二千余名。夺据莲花池一带贼垒。官军攻偪土城西北隅。杨玉科复约束各军四面合击。自率亲兵策应。施放开花大炮。轰毁贼营碉楼木栅。逆首杜汶秀见事势危迫。于二十五日亲率死党万余接仗。杨玉科督军兜剿。至二十六日毙贼五六千名。该逆败入土城内之伪城。情急服毒。其党将杜逆献解军前正法。岑毓英督军至五里桥地方。环城审视。探知余酋杨荣、蔡廷栋等、仍形负固。会商杨玉科。先期密派将弁暗入伪城分投设伏。十二月初七日。杨玉科率同太和县知县谭席珍。直至县署驻扎。初九日潜入伪府。督令伏兵夺据该逆炮楼。贼众惊乱。岑毓英复亲率各军。与杨玉科内外夹击。连日血战。杀贼万余。贼分股由东南北三门狂窜。我军跟踪追击。生捦伪大冢宰马仲山等多名。歼贼三千余名。生捦伪大司衡杨荣、伪大经略蔡廷栋等、尽法惩治。并摉获杜逆子女杜淙扬等分别收禁。悍党悉数歼除。大理全郡肃清。览奏实深欣慰。逆酋杜汶秀首级即著于犯事地方悬竿示众。无庸献馘来京其年未及岁之逆子杜淙扬。杜赓扬。杜城扬三名。及幼女一人。著在该省严行监禁并著刑部查明例案。咨行该督抚照例办理。云南巡抚岑毓英、当兵饷支绌之时。激励众心。亲临前敌。攻克坚城。渠魁授首。实属谋勇兼裕。调度有方。深堪嘉尚。著赏穿黄马褂。并赏给骑都尉世职。云贵总督刘岳昭、与岑毓英和衷共济。克奏肤公。著开复革职留任处分。交部从优议叙。记名提督开化镇总兵杨玉科、著赏给骑都尉世职。并赏给白玉翎管一支。白玉搬指一个。小刀一柄。大荷包一对。小荷包两个。所有单开之总兵段瑞梅等均著交军机处记名。遇有提督缺出。请旨＜??闲＞放。　　

○谕军机大臣等、杜逆自倡乱以来。流毒十有八载攻陷五十三城。踞险负嵎。其势甚炽。岑毓英于兵单饷绌之时。激励众心坚忍耐苦。先将东南各郡次第荡平。然后专事迤西卒使全境肃清。渠魁授首实属谋勇兼裕。功绩懋昭刘岳昭遇事和衷。克济成绩。均堪嘉尚本日已明降谕旨分别加恩。并将出力阵亡各员照所请奖恤。俟该省全境肃清。再行普沛恩施。大理既复。其未复之顺甯云州及所属之小猛统猛郎锡腊。又腾越厅城及所属之乌土寨马家村。并蒙化厅属之大小围埂。自应乘胜埽荡。俾全省一律廓清即著岑毓英督同杨玉科。将围埂贼巢迅速攻拔。一面料理大理善后事宜。务臻妥善。顺甯云州两城前有旨令马如龙前往攻取该提督以饷绌尚未起程。所派头队官兵仅五百名亦嫌单薄岑毓英现拟就近分军相机进取。仍著传知马如龙懔遵前旨。克日带兵。径赴顺甯云州一带合兵会剿。以竟全功。应需饷项。即著刘岳昭妥筹接济。毋令缺乏。至腾越地方。即责成总兵李维述带领所部前往办理。毋稍迟误。将此由六百里各谕令知之。　　

○又谕、额勒和布等奏、筹办马队出边暨核计供运军粮各摺片。调赴景廉军营之吉林黑龙江马队一千名。已由额勒和布等拨给驼只口粮。分起由张家口出边。并派员随往沿途照料。送至乌里雅苏台交替。该都统以时值春深驼只力弱。即难负重致远恐抵乌坻台界内原带牲畜不能得力所虑自是实情著常顺多布沁扎木楚志刚景廉各于所属台路豫为筹备驼只。俟前项马队到时酌量拨给替换前进。以免耽延。额勒和布等动用饷银著即核实具奏。应解景廉军营驼只。著迅即如数拨往。毋稍延缓。嗣后察哈尔续运米石供应分防各军。即照该都统等所议查照直隶总督奏定成案办理。调赴伊犁及景廉军营各队由察哈尔转运米石供支。每石约需银十余两。糜费甚钜伊犁巴里坤等处闲有耕种收获。著荣全。景廉。体察各该处情形。就地采买若干。再由察哈尔粮台运送若干。亦可稍省经费。如购粮款项不敷即可咨明额勒和布等。将察哈尔所省运费米价等项按数拨往以资应用。将此由五百里各谕令知之。　　

○又谕、文麟奏、追剿东山窜匪获胜一摺肃州股匪。屡次出关窜扰哈密东山。经文麟派令统领魏忠义。督军驻扎塔尔纳沁堡城分扼各隘。探剿马贼。并将逆回马五十九捦获。惟该逆分股突窜。踪迹靡常。刻虽被击远遁难保不去而复来。仍著饬令魏忠义将各要隘实力严防。遇有贼匪窜至。即行截击。毋任纷窜。其二堡葫芦沟一带。为该逆出窜之路并著严饬张炘。李生元等多设侦探严密扼堵以免疏虞。将此由五百里谕令知之。　　

○命仓场侍郎延煦前往天津会同总督李鸿章验收海运漕粮。　　

○以克复云南大理府城赏总兵官蔡标一品封典总兵官段瑞梅、徐联魁、蒋宗汉、黄马褂。副将和耀、参将刘步龙、钱大川、游击李应举、彭子祥、都司和述廷、杨建勋、董良弼、尉迟东晓、赵骞斗、蔡兴国、蔡正坤、刘全忠、马中级、苏三保、范桂兴、马士成、守备董云庆、彭子兴、黄河洲、奚长青、彭振纲、知州范琼章、巴图鲁名号。知州杨景修等花翎州判周维巽等蓝翎。余加衔升叙有差予阵亡守备李正昌等九十九员祭葬世职加等。　　

○乙巳。钦奉慈安端裕皇太后慈禧端佑皇太后懿旨。皇帝寅绍丕基。于今十有二载。春秋鼎盛。典学有成。兹于本月二十六目躬亲大政。欣慰之余。倍深兢惕。因念我朝列圣相承。无不以敬天法祖之心。为勤政爱民之治。况数年来东南各省虽经厎定。民生尚未乂安。滇陇边境及西北路军务未蒇。国用不足。时事方艰。皇帝日理万几。当敬念惟天惟祖宗所以付托一人者。至重且钜。祗承家法。夕惕朝乾。于一切用人行政。孳孳讲求。不可稍涉怠忽。祖朝之暇。仍当讨论经史。深求古今治乱之原。克俭克勤。励精图治。此则垂帘听政之初心。所夙夜跂望而不能或释者也。在廷王大臣等。均宜公忠共矢。勿避怨嫌。本日召见时。业经谆谆面谕。其余中外大小臣工。亦当恪恭尽职。痛戒因循。宏济艰难。弼成上理。有厚望焉。　　

○又奉懿旨。前因皇帝冲龄。亟宜乘时典学。特＜??闲＞师傅。朝夕辅导。于今十有二年。兹值亲政伊始。仍当不忘古训。况学问事功。互相表里凡古今治忽之原。政事得失之故。无不可因事监观。引为法戒。列圣文谟武烈载在圣训。尤应按日恭阅。庶于用人行政。得有遵循。国语清文。亦必勤加练习。皇帝每日办事召见后。仍应诣弘德殿。与诸臣虚衷讨论。李鸿藻、徐桐、林天龄、桂清、广寿、均著照常入直。尽心讲贯。用收启沃之功。至肄武习劳。乃我朝家法。骑射等事。皇帝亦须次第兼习。已谕令御前大臣查照旧章。随时斟酌清旨敬谨伺候。前据醇亲王奕譞奏、亲政有期。恳将弘德殿差使撤去等语。著照所请。嗣后无庸入直弘德殿。　　

○引见京祭三品以下京堂各员。得旨、均著照旧供职。　　

○缓徵广东海阳、饶平、镇平、兴甯、四县被水地方同治十年未完额赋。　　

○丙午。上亲政。率王以下大学士六部九卿诣慈宁门行庆贺礼。　　

○御太和殿。王以下文武大臣。官员行朝贺礼。　　

○谕内阁、朕受皇考文宗显皇帝付托之重。冲龄践阼。时事多艰。仰赖慈安端裕皇太后慈禧端佑皇太后垂帘听政。＜??闲＞任亲贤。励精图治。十余年来粤捻各匪。次第荡平。滇陇边疆。渐臻厎定。洵足以扬先烈而奠丕基。盛德丰功。超迈前古朕仰蒙慈荫。得以及时典学。日就月将。兹复渥被圣慈。命朕躬亲大政。孳孳以敬天法祖勤政爱民为念。仔肩至重。深惧弗克负荷。惟有恪遵训谕。兢兢业业。上懔祖宗缔造之艰。下慰中外臣民之望用以祗承家法。仰答慈恩。至在廷王大臣及各省封疆大吏务当共矢公忠。匡朕不建。其余大小臣工亦宜精白及心。恪恭尽职。勤求吏治。乂安民生。以冀上副我两宫皇太后谆谆训诫至意。　　

○又谕、上年自冬至后。朕恭遇坛庙大祀。敬谨亲诣行礼。而奉先殿未经特祭。恭查咸丰二年皇考文宗显皇帝亲诣奉先殿致祭行礼。朕亲政后。自当敬法前谟。用申诚悃。谨于三月初一日恭诣奉先殿前殿读祝致祭。所有应行典礼著各该衙门照例敬谨豫备。　　

○丁未、谕军机大臣等、丰绅廉禧奏满营需饷。请饬山西拨款一摺。请饬户部议由福建划解甯夏满营兵饷十万两当谕令文煜等如数解往兹据丰绅等奏、现在满营官兵月饷。并修理军械添买马匹。需款甚殷。闽省相距遥远若俟该省饷到。诚恐缓不济急。请饬山西先行筹拨等语。山西每年向有应拨甯夏满营兵饷十万两。即著鲍源深饬令藩司。于此项应拨该营兵饷内无论何款。先行筹拨银五万两。交该署将军等所派委员管解回营以应急需。其福建应拨甯夏饷项。即著鲍源深咨催到晋。以归此次划拨之款。其余欠拨积年饷银并著源源筹解。俾资接济。将此由四百里谕令知之。　　

○又谕、定安奏、筹派官兵赴乌噜木齐助剿一摺。定安派拨大同步队官兵一千名。前往乌噜木齐听候景廉调遣。前据该将军奏明由河南陕西两省共拨银八万五千两。以备起程。兹据奏称、河南仅解到银一万两。陕西仍未报解。请旨饬催等语。景廉军营需兵甚殷。此项队伍专候饷银解到。方能进发。著钱鼎铭将欠解饷银三万五千两邵亨豫将应解饷银四万两。迅速如数筹拨。解赴绥远。以应要需。毋再迟误。将此由四百里各谕令知之。　　

○戊申。谕内阁、醇亲王等奏、请将神机营练兵。仍拨归原旗营操演。以复旧制一摺。神机营马步各队。训练有年颇著成效若即拨归原旗营操演。恐统率不一日久难免废弛。仍著该营王大臣督率操练。毋隳前功。该王大臣等务当随时实力训练。历久不懈。以资得力。每年春秋二季。著派阅兵大臣会同神机营王大臣公同校阅。应如何认真阅看之处。著神机营王大臣详定章程咨行阅兵大臣查照办理。另片奏、京师旗绿各营兵丁。请仍归各该管大臣督率教练等语。仍著醇亲王随时稽查。勤加校阅。俾成劲旅。　　

○己酉。孝仪纯皇后忌辰。遣官祭裕陵。　　

○谕军机大臣等、户部奏、部库空虚。应行存储款项。请照初议另款封存一摺。四成洋税银两。前经总理各国事务衙门奏明。解交部库另款存储。近因各衙门奏支之款。络绎不绝。正项不敷。随时那借殊与初议不符。著该部遵照奏准原案。全数封存以后各海关报解四成洋税随到随封。连前所存一概不准擅动。如库存正项一时不敷周转。惟八旗兵饷。及神机营经费。暨随时紧要军需。准由该部奏明暂借四成洋税开放。仍俟正项充裕。照数拨还。其余一切放款。概不准奏借此项。致启那移之渐。另片奏内府外库。定制攸分。各宜量入为出。不可牵混。又片奏、内府经费。仍照旧添拨各等语。内务府供应内廷一切用项。本有粤海关天津长芦应解各款。及庄园头租银。加以户部每年添拨经费。量入为出。何至用款不敷。著总管内务府大臣于一切应用之需。核实撙节。并严饬各该司员认真办理。毋得任意开销。致涉浮冒。其各省关例解款项。如逾限不到。或仍前拖欠。即由该大臣等奏明。将该督抚监督运使等严予处分。以儆玩泄。至由部奏拨之六十万两。现经户部奏明。仍按年筹拨。是内府用款不至过绌。嗣后不得再向户部借拨。以符定制。将此各谕令知之。　　


</div>
    <div class="pagination">
<a href="清实录同治朝实录_page465.html">上一页</a><span>...</span><a href="清实录同治朝实录_page461.html">461</a><a href="清实录同治朝实录_page462.html">462</a><a href="清实录同治朝实录_page463.html">463</a><a href="清实录同治朝实录_page464.html">464</a><a href="清实录同治朝实录_page465.html">465</a><span class="current-page">466</span><a href="清实录同治朝实录_page467.html">467</a><a href="清实录同治朝实录_page468.html">468</a><a href="清实录同治朝实录_page469.html">469</a><a href="清实录同治朝实录_page470.html">470</a><a href="清实录同治朝实录_page471.html">471</a><span>...</span><a href="清实录同治朝实录_page467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
