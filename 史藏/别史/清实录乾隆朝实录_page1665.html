<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1665 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1665 页/共 1860 页
  </h1>
  <div class="content">
   ○谕唐古忒人众曰。达赖喇嘛、班禅额尔德尼、数世居藏。广兴黄教。受朕深恩。历有年所。即西藏黄黑番众。安居乐业。亦已久矣今因巴勒布等侵犯藏界。抢掠聂拉木、济咙二处。尔黄黑番众。理宜竭力支持剿退贼匪第念尔等习于便安。久不知有兵戎之事。忽遇此举。势必张皇无措。朕甚悯之今特调内地官兵、赴藏讨贼。无非保护尔等奠安卫藏之意。尔等更当欢欣鼓舞。多聚粮食以期兵食充足。克日蒇事但尔等皆识见愚蒙。或藉此图利囤积居奇。或闻信惶惑不敢出售。均未可定。兹特晓谕尔等、若有收藏米面糌粑及可作行粮之牛羊等物。概行发出售卖用济兵饷。不惟尔等可沾厚利大兵不虞乏食。成功迅速。岂不甚善。且且巴勒布贼众。虽经抢掠聂拉木、济咙、二处。与前藏相去甚远。又何恐惧之有。尔等若将所存粮食。藏匿不售。官兵运饷不继。不能保护尔等。惟有将达赖喇嘛班禅额尔德尼、移驻泰宁地方。贼众如何肆虐于汝。亦祇置若罔闻。彼时尔等岂惟不能获利。且致受害无穷。悔无及矣。尚其熟思利害。激发天良。黾勉从事。功成之日。朕将施厚恩于尔等焉。　　

○又谕曰。庆麟虽未历练。人尚明白。雅满泰前在喀喇沙尔驻劄。办事亦知勤奋。今为巴勒布贼众无端侵藏。抢掠聂拉木、济咙、等处。伊等调兵豫备一切。虽尚不致偾事。但究未经历行阵。朕甚廑念。今特缮写檄文。晓谕祸福。译出番字发去。檄谕巴勒布部落廓尔喀等曰。前经驻劄边境之第巴等报称、尔属下首领苏尔巴尔达布、整军前抵我境。将聂拉木、济咙两处抢掠。此两处虽边外蕞尔之区。原系藏中旧属。非尔之地。从前五辈达赖喇嘛时。尔等侵夺济咙。经达赖喇嘛发兵夺回。今尔整顿兵旅谅系与他部起衅。不意滋扰藏界。犹欲向宗喀前来。殊出情理之外。尔巴勒布部落。不过边隅小部。理宜守法安居。以享昇平之福乃如此妄行蠢动。大圣皇帝虽至仁至慈。体上帝好生之德。似此狡焉思逞之徒。亦断不容稍为轻赦。必发大兵歼戮剿除。前者如大小金川滋衅。经大圣皇帝特发劲旅。全境荡平。即如藏中前被准噶尔侵夺时。大圣皇帝不惟恢复藏地。且将准噶尔阖属、及回部诸城、全行剿灭。今岁复生擒台湾贼首。土宇廓清。我大国兵威。尔岂茫无闻见耶。今尔或一时昏昧。若及早引罪退兵。献还两处。大圣皇帝仁慈洞烛。不加深究或可曲邀宽宥。诚为尔等之福。倘不深思利害。一意肆行。不知悛止。本都统已备兵数万。统领前进并续调数十万兵。一经举动。大兵全至。尔部落可须臾尽灭。彼时即恐惧哀恳彻兵。势亦不能中止。岂惟将聂拉木济咙等处。全行收复。必将尔阖部、亦如两金川准噶尔台湾之尽行荡除。不遗余孽。方足以昭天讨。兹念数十年来。尔部尚属宁静。且往来贸易者。络绎不绝。与尔等大有利益。今无故跳梁起衅。自非尔之本意。必系属下匪徒。就中取利。唆使妄行。本都统不教而杀。心有不忍是以明白宣示。谕尔檄文。尔接阅此书。须往复熟筹。速行退兵。将聂拉木济咙等处。全行献出。否则大兵一发。尔等靡有孑遗。追悔莫及。尚其详审利害。毋自贻伊戚也。著传谕庆麟、雅满泰、接到檄文后。即钤用印信。与班第达等商酌。选派能员。速交巴勒布夷目并将巴勒布接奉檄文。作何举动。有何言语。及现在如何调兵堵御。戴绷等详报何信。班禅额尔德尼、曾否移驻前藏。一并迅速驰奏。　　

○又谕、缅甸贡使、前来行在瞻觐。计其程期。不能于万寿前赶到。亦不必令其赶进哨内。该贡使等、入直隶境时。可以从容行走。著传谕该督、于贡使到境。照料前行。不必过于催迫。祇须扣定程期。于九月初五六前抵热河。于回跸前一日初七、令委员带领。迎至中关卡伦门外接驾。　　

○又谕、据苏凌阿等奏、现在杨村起拨之船。因军船连樯北上。蜂挤而来。不敷起拨之用。查有天津备运铜船等船一百只。现无铜铅可运。又查通州后到豫省粮船数帮。雇用民船。卸粮回空。亦可就近雇令起运等语。前因卫河水浅。惟虑粮船不能抵通。今水势充裕。粮船衔尾而来。该侍郎等又虑船只拥塞排挤。拨船不敷应用。现在天津既有备运铜铅等船。可以雇用。而沿途民船。亦属便于雇载。亦只可如所奏办理。著传谕该侍郎等、即就近妥办。务俾粮石迅速抵通起卸。毋误回空为要。并谕刘峨知之。　　

○又谕曰。阮辉宿等、既欲回国寻觅嗣孙。帮同恢复。其志甚属可嘉。孙士毅自应即日令伊等起程。将天朝现在派员统率大兵。四路助剿之旨。及晓示安南各镇目檄谕。令该陪臣带回安南。广为传播。于声援之道。自属有益。孙士毅有何顾忌。不即将陪臣等速遣。岂尚虑及朕未必准行。欲俟接奉谕旨后。再行遣发耶。至据奏恩谕伊等之处。恐语言稍多。或有遗忘。现在多写数分。令伊等回国之人。各带一分。又现据粤东挑备之兵。已有四千名。将来如粤西兵力。不敷威扬之用。即请旨檄调。以冀早行蒇功等语。筹算俱属妥协。即应如此办理。至粤西现有办理科场事宜。孙永清自应回省料理一切。但现在边隘分驻大兵。黎民眷属安插安南。所有需用粮饷。及一切口粮等项。自宜源源接济。此系孙永清专责。务宜早为储备。妥协办理。　　

○甲午。谕军机大臣等、昨寄庆麟发交廓尔喀檄文内、尚有未到之处。如雍正年间。巴勒布之叶棱雅木布、库库木等、两次遣使抒诚纳贡。嘉其恭顺诚信。恩赏便蕃。今之廓尔喀者。乃雅木布之呢尔巴也。当伊侵扰三部之时。即应兴师问罪。特以三部本属微弱。且究系外番之事。故未深究。廓尔喀理宜安分静守。何得复行侵扰。卫藏济咙等处。地方虽小。乃系天朝疆界。一经蠢动。天讨必加。今若畏罪投诚。将济咙等处恭顺奉回。大圣皇帝备极仁慈。尚可谅加宽宥。若仍昏愦无知。逞其螳臂。必致大兴劲旅。歼戮无遗。尔等若倚恃路远。尤为冒昧。试思伊犁等处回城。道路如何险远。天朝俱经剿灭。尔等跳梁小丑。更何难一举歼擒。维时非特不能保其部落。且不能稍延残喘。可将此译写速寄庆麟等、一并添入檄谕内。交与巴勒布。如何登答。即速奏闻。　　

○补行乾隆五十二年广西大计。卓异官七员。才力不及官二员。不谨官一员。罢软官一员。有疾官二员。年老官三员。分别议叙处分如例。　　

○乙未。顺天乡试。以兵部侍郎伊龄阿、户部侍郎汪承霈、为监临官。礼部尚书德保、为正考官。礼部侍郎邹奕孝、工部侍郎管干珍为副考官。　　

○丙申。谕据浦霖奏。查勘澧州、安乡、武陵、华容等州县被水情形。摺内称澧州、武陵、龙阳、三州县被水尚轻。惟华容、安乡二县情形较重。现在查明。并无淹毙人口冲坍房屋。且民间先将家赀搬移高阜日用有资。可无庸动项抚恤。其被水尚未涸出之田。现在设法疏消。并查明无力贫民。酌借耔种工本等语。华容、安乡、二县被水田亩。现既未全行涸出。著浦霖即飞饬该地方官、相度形势设法疏消。并著查明实在无力、贫民借给耔种口粮。以资工作。前溆浦等县、有被水淹浸田亩之事。曾降旨将该县应徵本年下半年钱粮。暂行缓徵。今华容、安乡、事同一例。并著加恩将该二县被水各垸、本年应徵下半年钱粮。一体缓徵。至次年秋后徵收。以纾民力。至澧州地处安乡上游。离湖稍远。武陵、龙阳、二县。堤身并未冲溃。虽俱被灾较轻。并著该抚详悉查明。如有成灾处所。亦即妥为赈恤。不可稍有讳饰。以副朕轸念灾黎。有加无已至意。　　

○谕军机大臣等、前据舒常将荆州被水情形。绘图呈览。因阅图内郡城迤西江面。有龙尾洲一道距现决堤工不远。恐江水至此、为所壅逼以致溃决。亦未可定已有旨将原图发交阿桂令其到彼详细履勘设法办理。本日据阿桂奏、途次遇见荆州佐领德楞阿等、询据称、该处沙洲日益增涨。江水渐逼北岸。堤根堤外沙滩都被冲刷。是以屡有漫溃等语。该佐领所称、或即系前旨询问阿桂之处。同日又据舒常绘图呈览。阅图内此次江水漫溢时。首将万城堤冲决该堤适处龙尾洲上游。自因江水至此。为沙洲所遏。不能迅速东注。以致壅高冲决著再传谕阿桂。到彼后、即遵前旨亲加确勘。并详查案卷。熟筹妥办。并将查勘各情形迅速覆奏。以慰廑念。　　

○予随征台湾侍卫塞凌额、西津泰、特尔敦辙、云骑尉世职如例。　　

○丁酉。祭先师孔子。遣协办大学士刘墉行礼。　　

○谕军机大臣等、前据毓奇奏、南粮全数渡黄。即亲随尾帮。催督北上等语。本年粮船。自六月初旬。普得透雨后。河水充裕。行走迅速。过济日期。虽较之往年。较早半月。但回空船只。抵次受兑。愈早愈妙。催趱亦关紧要。著传谕毓奇、俟尾帮抵通后。该督可即由彼督押回空南下。不必前赴行在瞻觐。致有耽搁也。　　

○以广西梧州协副将王林、为右江镇总兵。　　

○戊戌。太宗文皇帝忌辰。遣官祭昭陵。　　

○谕军机大臣曰。毓奇等奏、南河漕粮。向于卫辉受兑。上年改至五陵试兑。虽已避去老鹳嘴等处险溜地方。但自五陵以至楚旺、一百三十余里之内。仍有古浅。不免转拨之烦。请改至楚旺受兑。可免迟滞等语。豫省漕粮。在卫辉受兑。由来已久。从前并未闻有迟误。况豫省距通州不远。若果遵冬兑冬开之制。原不致有所耽迟。该省漕粮。上年改由五陵兑运。既经避去险溜。且距直省境界较近。何以出境转比往年迟缓。自由该省兑交漕粮时。并不遵冬兑冬开之制。致有贻误。原不系水次之远近。今既据该督等、以五陵迤北。尚有古浅处所。复请改由楚旺。其移建仓廒一切费用。于各州县养廉内摊扣。此摺若发交部议。不免查核需时。是以即照所请行。但本年豫省漕运稽迟。未将贻误各员从严议处。迺属格外恩施。今水次又准改至楚旺。较从前近至四百余里。兑运便捷。嗣后更无可藉口。梁肯堂甫署巡抚。该省前此贻误漕运之处。与伊无涉。正可大加整顿。所有移建仓廒各费。俱系扣廉办理。著传谕该署抚、务督同粮道等、妥速经理。勿任州县藉端扰累。俾符冬兑冬开定制。设再有玩误。必将该署抚与粮道等、一并从重治罪。决不再贷。并谕毓奇知之。　　

○己亥。谕、据谭尚忠奏、云南石屏州举人赛玙、系雍正己酉科乡试中式。曾任四川知县。现年九十二岁。本年又届举行己酉科乡试之期。请重赴鹿鸣筵宴等语。赛玙系前己酉科中式举人。今重赴己酉科鹿鸣筵宴。洵属儒林盛事。允宜特沛殊恩。用彰昇平人瑞。赛玙、著加恩赏给进士。并著俟年届百岁时。该省督抚再行奏闻。候朕另降恩旨。以示寿世作人。加惠耆龄至意。　　

○谕军机大臣等、巴勒布在后藏边界聚众滋扰。抢夺聂拉木、济咙、二处地方后。其宗喀一处。尚在固守。距后藏甚远。看来庆麟等办理此事。不免失之张皇。内地官兵。似可不至续需调拨。前派出之满汉兵丁。并屯练降番。共三千名。已据李世杰奏、先将绿营兵一千名。令成德带往。其余二千名。暂缓出口。著传谕鄂辉、于驰抵成都后。若尚未得西藏剿捕完竣之信。即于此二千名内、酌带五百名。或一千。速往藏内接办。换回成德。在省弹压。如鄂辉驰抵成都。或于途次、已得西藏剿捕将完、及贼匪业经逃窜之信。不特豫备之兵二千名。应行饬令回伍。即鄂辉亦可不必前往。徒滋跋涉也。　　

○又谕曰。徐嗣曾奏、拏获股头匪犯。审明分别正法一摺。已批该部知道矣。至另片称、逆犯大半系罗汉脚匪类。流寓在台。现按照籍贯。密咨内地。查其财产亲属。务期毋稍疎纵等语。此等逆犯财产。其在台湾地方者。自应详晰查明。尽数入官。以备拨给戍兵之需。至各犯在内地所置田产。不必概行入官。所有此项内地叛产。著于各该犯族众、均匀分赏。以示格外恩施。而杜争竞。并谕伊等、此系特旨加恩。嗣后倍当安分守法。勉为良善。并著李侍尧接奉此旨、先于漳泉一带。遍行晓谕。使知感激。又徐嗣曾另摺奏请革职开缺。此可不必。前因台湾吏治废弛。徐嗣曾于属员收受陋规。不能及早觉察。又不自请处分。是以降旨饬询。但徐嗣曾于办理善后各事宜。及清查叛产。查缉犯属等事。尚能周到。伊所请革职开缺之处。著加恩宽免。徐嗣曾益当倍加感激。诸事悉心经理。实力整顿。以期无负朕矜全委任至意。将此谕令知之。　　

○庚子。太祖高皇帝忌辰。遣官祭福陵。　　

○谕、据毕沅奏、豫省兰阳、仪封、睢州、宁陵、商邱、五厅州县。并考城改归睢州等处临河新滩。有地无收。请将应纳粮银一万九千余两。于通省摊徵。其节年带徵未完钱粮正杂银六万五千余两。仍于各摊户名下、分作六年徵还归款等语。此项新摊地亩。因被河水淹浸。积成淤泥。难以耕种。自系实在情形。既经查明各该处有地无收。不能交纳粮银。何必徒事催科。有名无实。况滩地应纳粮银。与他处无涉。今议令通省摊徵。不足以示公允。我朝赋役均平。正供维则。从前康熙雍正年间。蠲赈频闻。从无加赋之事。朕临御以来。三次普免天下钱粮。间有水旱偏灾。尤必加意抚绥。不使一夫失所。且豫省额徵粮银三百三十余万两。其滩地应纳粮银。仅一万九千余两。为数无多更不值鳃鳃过计。所有豫省临河之兰阳仪封睢州、宁陵、商邱五厅州县。并考城改归睢州滩地。应完粮银。俱著即行宽免。其节年未完银六万五千余两。亦概予豁免。以示格外轸恤。朕办理庶政。从不肯违道干誉。而于关系闾阎生计之事。必曲加体恤。损上益下。以惠黎元。小民等谅所共知共见。今滩地粮银。既免其输纳。将来滩地加高。耕作可施之时。各该地方官。自应查明。照例徵收。毋任私垦小民等具有天良。经朕此次加恩。亦必踊跃输将。不致有心隐匿也。将此通谕知之。　　

○谕军机大臣曰。明亮奏到各摺。并未令伊斯堪达尔列衔。伊斯堪达尔、系朕世仆。且系郡王。职分较大。著传谕明亮、嗣后喀什噶尔一切事件。俱著一体列衔。仍饬新疆各处办事大臣。凡遇贝子以上、俱当稍加优待。以符体制。　　

○辛丑。上御卷阿胜境。赐扈从王公大臣。及蒙古王贝勒贝子公台吉等宴。至甲辰、皆如之。　　

○谕军机大臣等、据舒常奏、查明荆州堤工各溃口。节年督修查验各员一摺。所开职名。祇系知县县丞微职。殊属不成事体。刑州堤工。虽系民修。但关系全城保障。既经官为经理。即应遴委大员。督办兴修。何以仅委之知县佐杂等官。而督抚司道、以及本府。都不过而问之。是何政体。可见从前办理堤工。承办之员。全不以为事。且该处同城有道府大员。何以并不就近督查。而督抚等亦竟置之不问。是其玩视要工。一任属员草率完事。侵冒其间。以致堤工在在溃决。历任督抚藩司、及该管道府。其咎均无可辞。著传谕阿桂、毕沅、即遵照前旨。据实查明参奏。　　

○又谕、安南厂丁。为数甚众。若为贼所煽惑。恐致贼势益张。今孙士毅等檄谕该厂头人。许以恩赏。并免其厂税。令出力剿贼。亦一办法。至江朝英所称安南连年荒旱。米价昂贵恐剿贼时、粮食不接。粤西地方。向系产米之区。孙士毅等、于附近仓谷。酌量济给。亦无不可。但此项粮石。止须运至边界各隘口地方。令厂民等前来领取。若该厂丁等、果能助力杀贼。迎回嗣孙。不烦内地兵力。自属甚善。该厂丁等因感念黎氏旧德。不肯从逆。现复谕令帮同剿贼。正资其力。所有从前偷越之事。亦可不必追问。　　

○以镶黄旗满洲副都统觉罗吉庆、为内阁学士、兼礼部侍郎。　　

○壬寅。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣官员。及蒙古王贝勒贝子公台吉等、行庆贺礼。　　

○谕、据伊龄阿等奏、去年新定科场条例内。有填写添注涂改字数一条。此次查收头场试卷。填写多不合式。应贴者几及过半等语。科场条例。填写添注涂改字数。原以防誊录、对读、代改文字之弊。上年经大学士九卿等议定后。即已颁行直省。今岁乡试届期。该监临等、又复豫行晓谕。各士子自无不周知。入场时理应恪遵新例。照式填写。乃错误者纷纷几及过半。本应概予贴出。姑念定例之初。或远乡僻壤。士子未能遍行知悉。又或因风檐寸晷。精神恍惚。以致错误。此等寒畯。祗以未谙新例。尚无大弊。且应贴之卷。未免过多。此次除别项违式试卷。仍照例贴出外。所有添注涂改、填写错误之卷。著加恩免其贴出。仍准发誊。此系朕轸念士子。格外从宽。若明春会试。及下届乡场。则此例颁行已久。倘仍有似此错误者。必当按例概行贴出。不能再为宽免也。将此通谕知之。　　

○癸卯。谕军机大臣等、据庆麟奏、行抵后藏。保护班禅额尔德尼。并查看唐古忒等情形。及噶布伦、戴绷等、所报各信。看来巴勒布并非强横。庆麟、雅满泰、若素娴军旅。一闻巴勒布侵扰之信。自应处以镇静。密为防范。今戴绷将结等、甫至胁噶尔。即杀贼首一名。贼众三名。夺回抢去牲畜。并称所调唐古忒兵。足资抵御。可见贼匪并无能为。但藏内唐古忒等、懦怯无能。当巴勒布贼众侵扰时。庆麟即当激励伊等、奋勇剿杀。断不可畏惧退避。今庆麟奏、仲巴呼图克图告称、前代达赖喇嘛书内。遇有军旅之事。免派札什伦布各兵等语。甚属可笑。设非藏地用兵。札什伦布所属。自可不行徵调。今巴勒布抢掠济咙等处。系后藏边界。相逼已近。札什伦布岂能自保耶。庆麟未能即加斥责于彼。已属错谬。乃止谕伊等静守。尤足增其畏葸之心。著申饬。庆麟务遵节次所降谕旨。晓谕唐古忒人众。令其振奋剿杀。迅速蒇事。　　

○又谕、据庆麟、雅满泰、奏报派兵赴藏、堵剿巴勒布。杀贼数名。并夺获牲畜数十等语。巴勒布被官兵以寡击众。剿杀退败。看来贼众无能。亦无大志。不值大办。著传谕鄂辉、李世杰、即将续派官兵五百名。停止前往。至成德前经带兵一千。前赴西藏。计此等不过甫至打箭炉。行走未远。并著传谕成德、沿途留心探听。并与庆麟等迅速酌商。如所带官兵已离藏不远。或乘巴勒布剿败之时。带兵奋力追剿。将抢去聂拉木、济咙、二处地方。全行收复。俾贼人丧胆。不敢复犯边界。一劳永逸。固属甚善。若官兵行走。距藏尚遥。约计到时。巴勒布早经远遁。则所带官兵一千名。竟可无庸前往。致滋烦费。至内地办理军需等项。此时亦可无庸多为筹备。并著李世杰探明确信。彼此相商。酌量办理。若该处事已完竣。即可停止备办。以节虚糜。　　

○又谕、据保定城守尉武宁阿奏、本年二月内。有驻防马甲伊里布呈控、闲散霍纯武、同马甲富尔津布、乘伊里布该班时。潜赴伊家图奸其妻。其妻不从。霍纯武持刀恐吓。伊里布之妻夺刀。致伤右手。被喊而逸。并未成奸。当将该二犯交理事厅办理。讵七月二十二日。霍纯武之妹。登墙詈骂该管官员。因何袒护伊里布之妻。将伊兄圈禁不放。现将伊妹拘拏看守。请将地方官严审。从重治罪等语。此案系二月内之事。何以至今尚未审结。除就近饬交刘峨、查明系在何处迟延。降旨分别议处外。并令将霍纯武、富尔津布、及霍纯武之妹、即委妥员。解送刑部。严审定拟矣。霍纯武、富尔津布、俱系满洲。乃敢乘伊里布该班时。勾约前往。希图轮奸伊妻。霍纯武复敢用刀恐吓。致本妇夺刀伤手。按律应拟绞候。其富尔津布一犯。如亦有执持凶器情事。自应一律拟绞。即使无逞凶情事。亦未便照例拟流。应从重发遣伊犁为奴。并削去旗档。以示惩儆。至霍纯武之妹。年逾三十。尚未遣嫁。今见伊兄犯奸被禁。情急逞刁。詈骂本管官长。恐其中或有乱伦暧昧情事。朕意不出于此。果有、则另当从重定拟。如果无此等情节。亦当治以应得之罪。著传谕刑部堂官、于解到后、即令诚实稳婆。验明是否处女。从此根究。无难得其实情。该堂官等、于此案不可分汉官不办之说。务宜详细究验。审讯明确。再行分别定拟。不使疎纵。以成信谳。　　

○甲辰。原任湖广总督舒常奏。臣委荆宜施道沈世焘、往看监利、石首、二县水灾。据禀监利滨江之孙张王等月堤普漫。除南乡无水。其东北西三乡。惟五十七垸未淹。余皆弥漫。房屋人口俱有坍伤。先已抚恤一月口粮。至东乡地势最低。水浸堤身。间有酥矬。石首沿江堤工稳固因上游公安县东壁堤溃口。波及该县。四乡俱被淹浸。房屋冲倒。尚未损伤人口。亦先抚恤一月口粮。现俱安贴。得旨、加意抚恤灾民。毋致失所。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。八月。乙巳。谕、据琅玕参奏、东阳县知县谢昕、因县属粮册残缺。民间买卖田产。每多弊混。具详藩司。请设局推收。经藩司饬驳。批府严禁。该府张思振、复照县详转禀。又经藩司严行批驳。该县谢昕、辄敢擅行私立户管田册。令各粮户填明田数。送县用印。每亩索钱二三四十文不等。现据生员胡含英等控告。查起已用印册七十八本。无印白册二千七百四十七本。计收过钱七十余千。请将东阳县知县谢昕、革职严审。金华府知府张思振、解任究审等语。谢昕著革职。张思振著解任。交与该抚提同案内人证。一并严审定拟具奏。至此案经该县详请藩司办理。该司批驳后。复经该府照县详转禀。该司顾学潮、明知事属纷扰。即应将该府县据实纠参。或详请该抚严行参办。乃仅以批饬了事。殊属非是。各省藩司、原有奏事之责。乃外省习气。遇事多有模棱。各藩司所陈奏事件。大率不过雨水情形。及银号无弊。照常交代之摺。而于关系地方要务。不肯专摺入奏。近日藩司中、惟梁肯堂办事尚属认真。是以加恩令其署理河南巡抚。顾学潮、系由道员特用藩司。何以于此等劣员扰累地方之事。竟不详请该抚办理。又不据实参奏。殊□委任。顾学潮著交部严加议处。至各省藩臬大员。即遇督抚骩法营私。亦得专摺入告。非欲伊等掣督抚之肘。盖国家设立两司大员。令其具摺奏事。原欲兼听并观。以期民隐上达。若遇事辄缄默不言。又安用藩臬大员。并令伊等奏事为耶。嗣后各省藩臬等、惟当交矢精白。勿仍蹈随同附和积习。致干咎戾也。将此通谕知之。　　

○又谕、御史和琳、本年在临清德州一带。催趱漕船。并筹办疏浚起拨诸事。尚为妥协。东省运河。现据毓奇奏、回空后须勘估挑挖。和琳熟悉该处情形。所有明年巡视东漕事务。仍著和琳去。　　

○又谕曰。舒常业经解任。著暂留翎顶。俟监修各工完竣回京。再降谕旨。李天培系该臬司。监狱是其专管。平时不能督饬稽查。固有应得之咎。得念该司驻劄省城。距荆州较远。李天培、著改为革职留任。姜晟已补授刑部侍郎。亦著从宽改为革职留任。至荆宜施道沈世焘、荆州府知府俞大猷、近在同城。于所属监犯。不能先事管束。任职属员擅松刑具。非寻常失察可比。且该处堤工溃决。亦由该道府于每岁修理时。并不亲加查验。一任承办官员草率侵渔所致。沈世焘、著照部议降三级调用。俞大猷、著革职。皆留工所效力赎罪。以示惩儆。　　

○谕军机大臣等、据毓奇奏、本年东省各处、山水叠长。其势甚大。汶泗诸河之水。挟带泥沙。实非往年可比。大泛口、十字河、及分水口等处。淤沙较厚。若不认真挑挖。恐明春重运进闸。难免浅涩。请于回空后勘估挑挖等语。东省运河。本年因山水长发。大泛口等处、不免流沙淤垫。自当豫行勘办。以备明春重运经行。著传谕兰第锡、长麟、即于回空过竣后。逐细察勘。确切估计。认真实力挑挖。俾河道一律深通。来春重运遄行。不致稍有阻滞。方为妥善。并谕毓奇、和琳、知之。　　

○丙午。上自避暑山庄启銮、幸木兰。　　

○是日、驻跸中关行宫。　　

○丁未。谕军机大臣曰。书麟奏、两江地方。雨水充足。禾苗长发情形一摺。所称江苏、安徽、各属、雨泽处处沾足。稻秫现在刈获。中晚二禾。已有业经收割等语。摺内仅笼统声叙。照例汇奏。而于江苏、安徽、江西、三省收成实在分数。未经分晰叙明。现届秋禾收获之时。著传谕闵鹗元、陈用敷、何裕城、即将各该处现在收成实有几分。其雨水稍多地方。乾涸后补种晚禾。是否可以一律有收之处。据实查明速奏。以慰廑注。　　

○又谕、前因庆麟等奏、巴勒布聚众滋扰。将附藏并界之济咙、聂拉木、二处地方抢占。恐藏内兵力不敷。是以谕令李世杰、于四川内地满汉官兵、及番兵、共调三千名。豫备前往协剿。又恐屯练降番。距打箭炉较远。并令就近于明正、巴塘、里塘德尔格尔、各番兵内、酌量檄调。旋据李世杰奏、藏内防御之兵。已有一千二百名。加以唐古忒兵丁。已不为少。且庆麟等究未得贼实信。似毋庸遽行多调。将所派绿营兵一千名。先令成德带往。其余满汉屯兵共二千。请暂缓出口等语。朕方以该督尚有主见。所奏为是。今该督因接奉初降谕旨。又复纷纷派调。殊不知彼时朕乃初得庆麟等奏巴勒布抢占聂拉木济咙之信。尚未悉贼匪实在情形。李世杰驻劄成都。先得藏内信息。既有请将二千兵丁暂缓出口之奏。即不应复令起程。况已调屯练降番一千二百名。又何必更派明正、巴塘、里塘、德尔格尔之兵。此举泥于遵旨。未免失之张皇无定见矣。明正、巴塘、里塘、各番兵。一时既未必遽能调齐。而张芝元到川、亦尚需时日。著传谕李世杰、接奉此旨。如续派各番兵。或尚未起程。或起程而行走不远。可即飞檄停止。如早经起程。离藏不远。又不可拘泥彻回。使番兵徒劳跋涉。更属不成事体。该督总当就近探听藏内信息。酌量情形。如该处剿捕业经完竣。不特续派番兵。不必前往。即佛智、穆克登阿、带往之满汉官兵。皆可停止前进。如该处剿捕事宜未经完竣。尚须内地兵力协剿。而各兵丁行走、又已将抵藏。则不如听其到彼。将贼众痛加歼戮。俾知畏惧。不敢再犯边界。以期一劳永逸。李世杰、务当权其缓急轻重。妥协筹办。不可仍前拘泥。以致漫无定见。迹涉张皇也。
  </div>
  <div class="pagination">
   <a href="清实录乾隆朝实录_page1664.html">
    上一页
   </a>
   <span>
    ...
   </span>
   <a href="清实录乾隆朝实录_page1660.html">
    1660
   </a>
   <a href="清实录乾隆朝实录_page1661.html">
    1661
   </a>
   <a href="清实录乾隆朝实录_page1662.html">
    1662
   </a>
   <a href="清实录乾隆朝实录_page1663.html">
    1663
   </a>
   <a href="清实录乾隆朝实录_page1664.html">
    1664
   </a>
   <span class="current-page">
    1665
   </span>
   <a href="清实录乾隆朝实录_page1666.html">
    1666
   </a>
   <a href="清实录乾隆朝实录_page1667.html">
    1667
   </a>
   <a href="清实录乾隆朝实录_page1668.html">
    1668
   </a>
   <a href="清实录乾隆朝实录_page1669.html">
    1669
   </a>
   <a href="清实录乾隆朝实录_page1670.html">
    1670
   </a>
   <span>
    ...
   </span>
   <a href="清实录乾隆朝实录_page1666.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
