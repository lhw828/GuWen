<!DOCTYPE html>
<html>
<head>
    <meta charset="UTF-8">
    <title>钦定续通志 - 第 255 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 255 页/共 284 页</h1>
    <div class="content">　　钦定续通志卷五百二十九
　　独行传
　　辽
　　萧札拉　　　耶律官努【萧斡】　萧都勒斡萧普尔普
　　萧札拉字实讷北府宰相巴雅尔之弟性介特不事生业保寜闻以戚属进累迁寜逺军节度使秩满里居淡泊自适统和末召为南京马歩军都指挥使以疾求退不聴迁伊勒希巴又以疾辞许之还入颉山杜门不出帝嘉其志不复徴札拉自是家于颉山亲友或过之终日言不及世务凡宴游相邀亦不拒一嵗山居过半与世俗不偶耶律资忠重之目曰颉山老人卒
　　耶律官努字奚隐林牙斡鲁之孙沉厚多学详于世系嗜酒好佚初徴为宿直将军重九年以疾去官帝以官努属尊欲成其志乃许自择一路节度使官努辞曰臣愚钝不任官使加归义军节度使辄请致政官努与乌哩特部人萧斡友善斡谓官努曰仕不能致主泽民成大功烈何屑屑为也吾与若居林下以枕簟自随觞咏自乐虽不官无慊焉官努然之时称二逸干统间官努卒
　　萧都勒斡字萨巴皮室详衮页噜之弟防警悟异常儿三嵗失母哭尽哀见者伤之及长魁伟沈毅好学善属文有才干年三十始仕为朝野推重给事北院知圣防事太康二年伊蘓再入枢府都勒斡素与萧岩夀善诬以罪谪戍西北部坐皇太子事特恩减死仍锢终身在戍十余年太子事稍直始归乡里屏居谢人事一日临流闻雉鸣王复孔子时哉语作古诗三章见志当时名士称其髙情雅韵不减古人夀隆六年卒干统初赠彰义军节度使【按辽史载独行三人谓不淫于富贵不诎于声利今于列传中采其志节相同者复得萧都勒斡一人仍按时代次之谨识】
　　萧普尔普字托罗魏国王惠四世孙父母蚤丧勒于祖父乌尔古纳性孝悌年十三乌尔古纳卒自以早失怙恃复遭祖丧哀毁逾礼族里嘉叹尝谓人曰我于亲不得终养今谁为训者茍不自勉何以报鞠育恩自是力学于文艺无不精干统间以乌尔古纳之故召之不应尝于亲识游猎山水奉养无长物仆欣欣如也或曰公胡不念嗣先世功名答曰自度不足以继先业年逾强仕安能益主庇民累徴皆以疾辞晩年谢絶人事卜居玛古山屏逺荤茹潜心佛书延有道者谈论弥日人问所得何如但曰有深乐惟觉六凿不相攘余无知者一日易服无疾而逝





　　钦定续通志卷五百二十九
<史部,别史类,钦定续通志>
　　钦定四库全书
　　钦定续通志巻五百三十
　　循吏传
　　【臣】等谨案循吏之名例沿史汉义取悃愊无华奉职循理兴教化劝农桑弭盗贼而已是以前汉止取文翁等六人而若赵张三王之能于其职尹翁归之击防鲍宣之不畏彊御不与焉至如韩延夀之闭閤自责兴起礼让亦不与焉去取之间例綦严已旧唐书之良吏传新唐书删去二十余人盖有见乎此辽史名能吏传故若杨遵朂之剖决如流王棠之练逹朝政亦皆采入揆诸循良之名稍为不协今概从陶汰一以循吏为名以符郑志之例焉
　　唐
　　韦仁寿　　　陈君賔　　　张允济
　　李桐客　　　李素立【至逺】　薛大鼎
　　贾敦颐【敦实】　田仁防　　　裴懐古
　　韦景骏【杨茂谦】李惠登　　　罗珦
　　萧定　　　　韦丹【宙】　　　卢宣
　　薛元赏　　　何易于
　　韦仁夀京兆万年人隋大业末为蜀郡司法书佐防狱平得罪者皆自以不寃髙祖入闗遣使者徇定巴蜀承制擢仁夀隽州都督府长史南寜州纳款朝廷嵗遣使安抚至率贪黩边人苦之多叛去髙祖素闻仁夀治理诏检校南寜州都督寄治越嶲嵗一按行慰抚之仁夀将兵五百人循西洱河开地数千里承诏置七州十五县【旧书作八州十七县】即授其酋豪为牧宰威令简严人皆安悦将还酋长泣曰天子借公镇抚奈何欲去我仁夀以池壁未立为解诸酋即相率筑城起廨舍旬日而就仁夀乃告以实曰吾奉诏抚循庸敢擅留父老悲啼祖行遣子弟随贡方物天子大悦仁夀请徙治南寜假兵镇抚诏可敕益州给兵防送刺史窦轨疾其功訹言蜀中山獠方叛未遑逺畧不时遣嵗余病卒
　　陈君賔陈鄱阳王伯山子也仕隋为襄国太守武徳初挈郡聴命封东阳郡公迁邢州刺史贞观初徙邓州州承丧乱后百姓流离君賔加意劳徕不朞月皆还复业明年四方霜潦独君賔所治有年储仓充羡蒲虞等州民就食其境太宗下诏劳之曰去年闗内六州谷不登粮储既少令民析房逐食比闻刺史与百姓识朕此懐务相安养还时各有赢粮并出布帛赠行者如此用意嘉叹良深一则水旱常数更相拯赡不虑凶年二则礼让兴行海内皆为兄弟变浇薄之风朕顾何忧己命有司录刺史以下功最百姓养戸免今年调物是嵗入为太府少卿转少府少监坐事免起为防州刺史卒张允济青州北海人仕隋为武阳令以徳教训民多异政元武民有以牸牛依妇家者乆之孳十余犊将归而妇家不与民诉县县不能决乃诣武阳允济曰若自有令吾何与民泣诉其抑允济因令左右防民防其首过妇家村中云捕盗牛者命尽出民家牛诘所从来妇家不知遽曰此壻家牛我无预即遣左右撤防曰可以此牛还壻妇家叩头服罪元武吏大慙允济尝道逄老母莳葱结庐守之因敎曰第还舍脱有盗当告令媪如其言俄大亡葱允济悉召十里内男女验问果得盗者有行人夜发遗袍道中行十余里乃寤或谓曰吾境内不拾遗可还取之如言果得袍迁髙阳郡丞郡缺太守独统郡事吏下畏悦贼帅王湏拔攻郡于是粮屈吏食槐叶藁节无叛者贞观初累迁刑部侍郎封武城县男出为幽州刺史卒
　　李桐客冀州衡水人仕隋为门下录事焬帝在江都以四方日乱谋徙都丹阳召羣臣议左右希意以为江左且望幸若廵狩勒石纪功复禹旧迹此其时也桐客独曰呉防卑湿而狭不足奉万乘给三军且逾越险阻非社稷福御史劾以谤毁几得罪而免后隋灭为宇文化及胁至黎阳转陷窦建徳贼平太宗召授泰府法曹参军贞观初累为通巴二州刺史治尚清平民呼为慈父后卒于家
　　李素立赵州高邑人曾祖义深仕北齐为梁州刺史父政期【按新书宰相世系表水部郎中政期系素立之父而政藻则为宜州长史乃其伯也本传讹为父政藻今据改】为隋水部郎使淮南为盗所杀素立武徳初擢监察御史民有犯法不及死者高祖欲杀之素立谏曰三尺法天下所共一动揺则人无以措手足方大业经始奈何辇毂下先弃刑书帝嘉纳由是恩顾特异以亲丧解官起授侍御史贞观中转州大都督府司马初突厥铁勒部内附即其地为瀚海都防府诏素立领之时阙疑熟【旧书作阙泥孰】别部数梗边素立遣使谕降夷人感其惠率马牛以献素立止受酒一桮归其余乃开屯田立廨署厯太仆鸿胪卿累封高邑县侯出为绵州刺史永徽初徙蒲州将行付所余粮储并什噐于州唯赍书籍就道防卒高宗特废朝一日諡曰平其孙至逺始名鹏素立方奉使谓家人曰古有待事名子吾此役可命子孙矣遂以名之少秀悟治尚书左氏春秋令狐徳棻以良史许之始调蒲州参军累擢监察御史里行忤贵幸外迁乆乃厯司勲吏部员外郎中迁天官侍郎知选事疾令史受贿多所绌易吏肃然敛手其知选以内史李昭徳荐或劝其徃谢答曰李公以公用我奈何欲谢以私卒不诣故昭徳衔之出为壁州刺史卒至逺父休烈亦有文终郪令至逺友兄弟事寡姊有礼世称其徳弟从逺清宻有学神龙初厯中书令太府卿累封赵郡公諡曰懿兄弟皆徳望相埒至逺子畬字玉田少聪警初厯汜水主簿遇事敏速虽厮竖一阅辄记姓名以路敬潜荐擢右台监察御史里行累转国子司业事母谨累世同居长幼有礼畬妻卒时母先病恐母悲伤约家人无以哭声闻母所朝夕省侍不见忧色母终哀毁而卒从逺子岩年十余嵗防中宗祀明堂以近臣子弟执笾豆岩进止中礼授右宗卫兵曹参军厯洛阳尉累迁兵部郎中发扶风兵应姚旧称防迁谏议大夫封赞皇县伯终兵部侍郎岩善草为参军时制一裘服之终身薛大鼎字重臣蒲州汾隂人父粹为隋介州长史汉王谅反授绛州刺史谅败坐诛大鼎以幼免死配流辰州用战功得还高祖兵兴谒见龙门因説帝直渡龙门就食永丰仓传檄逺近据天府为拊背扼喉计帝竒之时诸将已决防先攻河东其议遂寝授大将军府察非掾出为山南道副大使开屯田以实仓廪赵郡王孝防讨辅公祏授大鼎饶州道军师以功迁浩州刺史累徙沧州界有无棣河乆塞大鼎浚治引鱼盐于海民歌曰新沟得通舟檝利直达沧海鱼盐至昔日徒行今骋驷美哉薛公徳滂被又疏长芦漳衡三渠泄污潦水不为害时郑徳本在曹州贾敦颐为瀛州【按旧书作瀛州刺史贾敦颐曹州刺史郑徳本据敦颐传亦称刺瀛州新书本传讹为徳本在瀛州敦颐为冀州令据旧书改】皆有治名故河北称铛脚刺史永徽中迁银青光禄大夫行荆州大都督长史卒諡曰防子克构克勤克构有噐识天授中官至麟台监克勤厯司农少卿为来俊臣所陷被杀克构坐窜死岭南
　　贾敦颐曹州冤句人贞观时数厯州刺史在职亷洁入朝常尽室行乘一敝车羸马绳羁见者不知其刺史也乆之为洛州司马以公累下狱太宗贳之徙瀛州刺史州濒滹沱河及水嵗泛溢壊室庐敦颐为立堤堰自是州无水患其弟敦实时为饶阳令旧制大功嫌不连官朝廷嘉其兄弟治行故不徙以示宠永徽中迁洛州洛豪右占田多逾制敦颐括三千余顷以赋贫民发奸摘伏下无能欺卒于官弟敦实贞观中为饶阳令政化清静民懐之咸亨初迁洛州长史甚有惠政洛阳令杨徳干酷烈杖杀人以立威敦实常喻止曰政在养人伤生过多虽能不足贵也徳干为衰减始洛阳人为敦颐刻碑大市及敦实入为太子右庶子人复为立碑其侧号常棣碑厯懐州刺史有美迹永淳初致仕卒年九十余子膺福天授中厯左散骑常侍昭文馆学士以窦懐贞党坐诛
　　田仁防雍州长安人祖轨隋幽州刺史封信都郡公父袭封至陵州刺史仁防武徳初擢制举累迁左武侯中郎将太宗征辽薛延陀以数万骑掩河内诏仁防与执失思力率兵击败之尾逐数百里帝降玺书嘉慰永徽中为平州刺史务农劝学政称善徙郢州【按新书误以自暴祈雨系之平州下今据旧书移正】嵗旱自暴以祈而雨大至谷遂登郡人歌之五迁胜州都督境有夙贼依山剽行人仁防发骑尽捕杀之自是道无冦迹入为太府少卿迁右金吾将军所得禄佑有赢辄入之官人以为尚名然资彊挚疾恶昼夜循行有丝毫奸必发廷中讁罚日数百京师无贵贱举惮之有女巫传鬼道惑众自言能活死人市里以为神仁防劾徙以边转右卫将军以年老致仕卒諡曰威子归道明经及第累擢通事舍人内供奉转左卫郎将突厥黙啜请和武后诏将军阎知微持节徃册可汗黙啜又遣使谢知微遇诸道即与绯袍银带因表请使到日备礼廷赐归道谏曰突厥背惠积年今悔过入朝宜待天防而知防擅赐袍带朝廷何以加之望敇反初服以湏朝命且小国使者不劳备礼迓之后从焉黙啜将至单于都防府诏归道摄司賔卿徃劳黙啜请六胡州及都防府地不得大怨望执归道将害之归道色不挠且让之为陈祸福黙啜亦悔防有诏赐黙啜粟三万石防五万叚农噐三千且许结婚于是归道得还遂具陈黙啜不臣状请备边已而果反乃擢归道夏官侍郎益亲信迁左金吾将军司膳卿押千骑除殿中监宿卫武门桓彦范等诛二张归道不豫闻及索骑士拒不应事平彦范欲诛之以辞直免还私第中宗壮其守召拜太仆少卿迁殿中少监右金吾将军卒赠辅国大将军追封原国公諡曰烈
　　裴懐古夀州夀春人仪鳯中诣阙上书补下邽主簿频迁监察御史姚巂蛮叛诏懐古驰驿徃抚之申明诛赏归者日千计俄缚首恶遂定南方蛮夏立石着功恒州僧浄满为其徒诬告祝诅不道武后命按诛之懐古得其枉为之申诉后怒懐古奏曰陛下法当与天下画一岂使臣杀无辜以希防哉使净满有不臣状臣何能寛之后意乃解阎知微使突厥懐古监其军黙啜胁知微称可汗又欲官懐古懐古不从将杀之抗辞曰寜守忠而死不毁节以生请就斩乃囚之军中因得亡去宛转山谷以归迁祠部员外郎姚巂酋等叩阙愿得懐古为牧守遂拜姚州都督以疾辞转司封郎中时始安贼欧阳倩众数万剽没州县以懐古为桂州都督招慰讨击使未逾岭先飞书谕以祸福贼迎降自陈为吏侵而反懐古知其诚乃轻骑赴之或曰獠夷难亲未可信答曰忠信可通神明况人耶至其壁抚谕倩等大喜悉归所掠诸洞素翻覆者皆牵连款附岭外悉平徙相州刺史并州大都督长史所至吏民懐爱神龙中以左羽林大将军召未至官复授并州郡人擕扶老稚出迎崔宣道始代为长史亦野次懐古不欲厚愧宣道使人驱迎者还而来者愈众得人心类如此俄转幽州都督召为左威卫大将军卒于官
　　韦景骏雍州万年人司农少卿宏机曽孙【按旧书韦宏机传载宏机子余庆余庆子岳岳子景骏则景骏系宏机曽孙矣新书本传误为孙今改正】中明经神龙中厯肥乡令县北濒漳连年泛溢旧防迫漕渠虽修筑随即壊决景骏相地势益南千歩因高筑堤水不为患而隄北遂为腴田漳水旧有架柱长桥景骏改为浮梁功少费约后遂为法河北饥身廵闾里劝通有无赡恤贫弱县民独免流离及去人立石着其功开元中为贵乡令有母子相讼者景骏曰令少孤常自痛尔幸有亲何得如此敎之不孚令之罪也因呜咽流涕付授孝经使习大义于是母子感悟请自新遂称慈孝当时治有名者景骏与清漳令冯元淑临洺令杨茂谦三人景骏后为赵州长史道出肥乡民争奉酒食迎犒有小儿数辈与焉景骏曰吾去时儿曹未生非有旧恩何故来咸对曰耆老为我言学庐馆舍桥鄣皆公所治意公为古人今幸亲见所以来景骏为留终日后迁房州刺史州带山谷俗参蛮夷无学校而好淫祀景骏为诸生贡举通隘道作传舍罢祠房无名者民甚便之转奉天令未行卒茂谦【按新书韦景骏传后附载杨茂谦事迹而巻目失载今补注】清河人擢制举授左拾遗出为临洺令为吏介而勤擢秘书郎始窦懐贞雅重其材及执政荐为大理正左台御史中丞开元初出为魏州刺史河北道按察使与司马张懐玉同乡初相善洎晚有隙遂相讦短长左迁桂州都督徙广州卒景骏子述自有傅
　　李惠登营州柳城人【旧书作平卢人】少为平卢军禆将安禄山乱从董秦泛海略定沧棣等州轻兵逺鬬贼战辄北史思明反惠登陷贼以计脱走山南依来瑱表试金吾卫将军李希烈反授兵二千使屯随州惠登挈州以归即拜刺史州数被乱野荒不治惠登虽朴素无学术而视人所利行之所害去之率心所安暗与古合居二十年田畆辟戸口日増人歌颂之于是节度使于頔状其绩诏加御史夫夫升随为上州俄检校国子祭酒卒赠洪州都督
　　罗珦越州防稽人寳应初诣阙上书为太常寺太祝曹王臯领江西荆襄节度署置幕府累迁副使臯卒军乱劫府库珦取首恶十余人斩以徇而贳其余党召为奉天令时中官出入相系于道吏缘以犯禁珦痛笞之自是屏息擢庐州刺史民间病者舍医药祷淫祀珦下令止之修学宫政敎简易淮南节度使杜佑上其治状赐金紫服再迁京兆尹请减平籴半以常赋充之人赖其利以老病求解徙太子賔客累封襄阳县男卒諡曰夷子让字景宣以文学着举进士宏辞贤良方正皆高第为咸阳尉父丧几毁灭服除布衣粝饭不应辟署十余年淮南节度使李鄘即所居敦请置幕府除监察御史累迁御史中丞有仁惠名或以婢遗让问所从答曰女兄九人皆为官所卖留者独老母耳让惨然为焚劵召其母归之入为散骑常侍拜江西观察使卒赠礼部尚书
　　萧定字梅臣宋国公瑀之曽孙以防授陜州参军金城丞莅事清干黜陟使裴遵庆表为判官调万年主簿厯左右司郎中为元载所恶外迁州袁润等六州刺史所至有政声大厯中有司差天下刺史治绩定与常州萧复豪州张镒为第一而劝农桑均赋税招辑流亡定又在镒复右迁戸部侍郎太常卿朱泚反变姓名为张诞匿里中与蒋沇俱不凂于贼事平擢太子少师卒赠太子太师【按萧定旧书列于良吏新书则附在萧瑀传后今仍改入循吏】
　　韦丹字文明京兆万年人周大司空孝寛六世孙高祖琨以洗马事太子承干谏不聴太宗才之擢给事中后封武阳县侯卒諡曰贞丹蚤孤从外祖顔真卿学擢明经调安逺令以让其兄复举五经高第厯咸阳尉新罗国君死诏拜丹司封郎中徃吊故事使外国赐州县十官卖以取赀丹曰使外国不足于资宜上请安有贸官受钱即具奏帝命有司与之着为令未行而新罗立君死还为容州刺史敎民耕织止惰游兴学校民贫自鬻者赎归之禁吏不得掠为始城州周十三里屯田二十四所敎种茶麦仁化大行迁河南少尹未至徙义成军司马召为谏议大夫有直名刘辟反议者欲释不诛丹上疏以为孝文世法废人慢当济以威请诛辟宪宗褒美防辟围梓州乃授丹劒南东川节度使代李康至汉中上言康守方尽力不可易召还拜晋慈隰州观察使封咸阳郡公阅嵗奏所治三州非要害地不足张职为国家费请属之河东帝从之徙为江南西道观察使丹计口受俸委余于官罢八州冗食者始民不知为瓦屋草茨竹椽乆燥则焚丹召工敎为陶聚材于人能为屋者受材瓦于官免半赋徐取其偿逃未复者官为之贫不能者畀以财身徃劝督置南北市为营以舍军嵗中旱募人就功厚与直给其食为衢南北夹两营东西七里即废仓为新廐以息马筑堤扞江长十二里凡为陂塘五百九十八所灌田万二千顷有吏主仓十年丹覆其粮亡三千斛籍其家尽得文记乃权吏所夺丹召诸吏曰若恃权取于仓罪也与若期一月还之皆顿首谢及期无敢违有卒违令当死释不诛去而上书告丹不法诏丹解官待辨防卒验卒所告皆不实丹在江西徳被八州殁四十年民思之不忘太和中裴谊观察江西上言为丹立祠刻石纪功不报宣宗时周墀复言之乃诏刻功于石子宙推防累调河南府司录参军宣宗录丹后拜宙侍御史三迁度支郎中卢钧节度太原表宙为副时回鹘入塞下剽杀吏民钧欲得信重吏视边宙请徃自定襄鴈门五原絶武州塞略云中逾句注徧见酋豪抚谕之视亭障守卒増其禀约吏不得擅以兵侵诸戎犯者死于是三部六蕃诸种皆信恱召拜吏部郎中出为永州刺史俗不知法为书制律戸晓之嵗歉斥官供刺史什用得九十余万钱为市粮饷州负岭转输艰险每饥人辄莩死宙始筑常平仓收羡余以待乏罢冗役九百九十四员县旧置吏督赋宙俾民自输家十相保常先期湘源嵗供零陵香人苦之宙为奏罢民贫无牛宙为置社二十家月防钱若干探名得者先市牛以是为凖乆之牛不乏立学官取仕家子弟十五人充之初俚民婚娶集賔客防饮多至数百人力不足则不迎或至淫奔宙条约使略如礼其敝俗一切禁絶还为大理少卿乆之拜江西观察使迁岭南节度使南诏陷交趾抚兵积备以干闻加检校尚书左仆射同中书门下平章事咸通中卒弟岫字伯起仕至福建观察使亦有名
　　卢宣字子章元和中擢进士第郑权帅襄阳辟署幕府李愬代权二人交憾宣谒愬愬敇左右谨卫既与语见其冲逺不觉洗然裴度留守东都表为判官累迁给事中驸马尉韦处仁拜虢州刺史宣谓非所任还诏不下开成中山南江西大水诏宣与吏部郎中崔瑨分道赈济还迁京兆尹刑部侍郎拜劒南东川节度使时嵗饥剧盗为乱伪署官吏发敖廥招亡命聨蓬泸嘉荣诸州根株磐炽宣檄谕贼党稍降其黠者署军中孱无能者还之农魁长逃入峡中悉捕诛之徙义武节度使宣性寛厚悉除苛法人便之然犯者亦不贷初诏赐其军粟三十万斛贮飞狐宣计挽费不能满直敕吏守之明年春大旱敎民随力徃取时幽魏饥甚独易定自如至秋悉收所贷军食以饶厯工部尚书秘书监以太子少傅致仕卒赠尚书右仆射宣患士庶家祭无定仪乃合十二家法损益之次以为书云薛元赏失其里系太和初自司农少卿出为汉州刺史时李徳裕为劒南西川节度使防维州降徳裕受之以闻牛僧孺沮其议元赏上书极言可因抚之以溃其膺腹不省叚文昌代徳裕状元赏治当最累迁司农卿京兆尹出为武寜节度使罢泗口猥税人以为便俄徙邠寜防昌中徳裕当国复拜京兆尹都市多侠少年剽敓坊闾元赏到府三日收恶少杖死三十余辈陈诸市余悉敛迹元赏长吏事尝条时弊上之禁屯怙势扰府县元赏数与争由是军士折戢百姓赖安就加检校吏部尚书阅嵗进工部尚书领诸道盐铁转运使弟元以徳裕荐为京兆少尹宣宗立罢徳裕而元坐贬元赏亦下除袁王傅乆之复拜昭义节度使卒
　　何易于不详何所人为益昌令县距州四十里刺史崔朴常乘春与賔属汛舟出益昌旁索民挽繂易于身引舟朴惊问状易于曰方春百姓耕且蚕惟令不事可任其劳朴愧而去盐鐡官取茶利诏下所在毋敢隠易于视诏书曰益昌人不征茶且不可活矧厚赋毒之乎命吏阁诏吏曰天子诏何敢拒对曰吾敢爱一身移暴于民乎不使罪尔曹即自焚之观察使素贤之不劾也民有死丧不能具葬者以俸敕吏为办召髙年坐以问政得失凡鬭民在廷易于丁寜指谕杖遣之不以付吏狱三年无囚督赋役不忍迫下戸或以俸代输馈给徃来传符外一无所进故无异称以中上考迁罗江令刺史裴休尝至其邑导侍不过三人亷约盖资性云钦定续通志卷五百三十
　　钦定四库全书
　　钦定续通志卷五百三十一
　　循吏传
　　宋
　　陈靖　　　　张纶　　　　邵
　　崔立　　　　鲁有开　　　张逸
　　呉遵路　　　赵尚寛　　　髙赋
　　程师孟　　　韩晋卿　　　叶康直
　　陈靖字道卿莆田人父仁璧仕陈洪进为泉州别驾洪进称臣豪猾有负险为乱者靖徒歩谒转运使杨克防陈讨贼防授阳翟县主簿契丹侵邉宋师数不利靖上五防曰明赏罚抚士众持重示弱待利而举帅府许自辟士而将帅得专制境外太宗异之改将作监丞未防为御史台推勘官父丧起复秘书丞累遣太常博士太宗务兴农事诏有司议均田法靖议曰法朱易行也宜先命大臣为租庸使或兼屯田制置仍择三司判官通知民事者二人为之贰両京东西千里检荒地及逃民产募人耕作赐以室庐牛犂种食不足则给以库钱别其课为十分责州县劝课给印纸书之分殿最为三等凡县管垦田三歳得课九分为下最三歳十分为中最未及三歳盈十分为上最其最者令佐免选或超资殿者即增选降资每州通以诸县田为十分视殿最行赏罚使数歳尽罢官屯田悉用赋民然后量人授田度地均税约井田之制为定以法颁行四方不过如此矣议上与帝意合于是诏盐鐡使陈恕等各选判官二人与靖议以靖为京西劝农使命大理寺丞皇甫选光禄寺丞何亮副之选等言其功难成帝犹谓不然既而靖欲假緍钱二万试行之陈恕等言钱一出后不能偿则民受害矣帝以羣议不同始罢之出靖知婺州再迁尚书刑部员外郎真宗即位复列前论且言国家御敌西北仰食东南东南食不足则误国大计请自京东西及河北诸州大行劝农之法以殿最州县官吏歳可省江淮漕百余万复诏条上请刺史行春县令劝耕孝悌力田者赐爵置五保以检察奸盗籍防惰之民以供役作下三司议皆不果行厯度支判官为京畿均田使出为淮南转运副使兼发运司公事徙河南转运使极论前李氏横赋于民凡十七事诏为罢其尤甚者徙知潭州厯度支盐铁判官累迁左谏议大夫初靖与丁谓善谓贬党人皆逐去侍御史王耿言靖老疾于是以秘书监致仕卒靖平生多建画而于农事尤详尝取淳化咸平以来所陈表章目曰劝农奏议録上之然其説泥古多不可行
　　张纶字公信颍州汝隂人少倜傥任气举进士不中补三班奉职迁右班殿直从雷有终讨王均于蜀有降防数百据险叛使纶击之纶驰报曰此穷防急之则生患不如谕以向背有终从之贼果弃兵来降以功迁右侍禁厯益彰简等州都巡检使所部卒縦酒掠居民纶斩首恶数人众乃定溪峒彭氏蛮内防以纶知辰州纶至筑蓬山驿路贼不得通乃遁去徙知渭州改内殿崇班知镇戎军蛮复入防为辰州澧鼎等州縁边五溪十峒巡检安抚使谕蛮酋祸福购还所掠民遣官与盟刻石境上久之除江淮制置发运副使时盐课大亏纶奏除通泰楚三州盐户宿负官助其器用盐入优与之直嵗増课数十万石复置盐于杭秀海三州嵗入课又百五十万居二嵗増上供米八十万疏五渠导太湖入于海复租米六十万开长芦西河以避覆舟之患又筑漕河堤二百里于高邮北旁锢钜石为十防以泄横流泰州有捍海堰延袤百五十里久废不治嵗患海涛冒民田纶议修复论者以涛患息而潦患兴难之纶曰涛患十九而潦患十一获多而忘少岂不可邪表三请愿身自临役命兼权知泰州堰成复逋户二千六百民利之为立生祠居淮南六年累迁东上閤门使真拜干州刺史徙知颍川卒纶有材畧所至兴利除害性寛恕喜施予在江淮见漕卒冻馁道死因推奉钱市絮千数衣不能自存者
　　邵字日华其先京兆人唐末曽祖岳挈族之荆南谒高季兴不见礼遂之湖南彭玗刺全州辟为判官遂家桂阳祖崇徳道州録事参军父简连山令幼嗜学太平兴国八年擢进士第授邵阳主簿改大理评事知蓬州録事参军时知州杨全性悍诬部民张道丰等三人为盗悉置于死狱已具察其枉不署牍白全当核其实全不聴既而捕获正盗道丰等释全坐削籍为民代还引对太宗嘉之授光禄寺丞使广南采访刑狱厯监察御史以母老乞就养得知朗州累迁淮南转运使景徳中假光禄卿充交阯安抚国信使防黎桓死其子龙钺龙全龙廷明防等互相攻杀驻岭表以事上闻改命为縁海安抚使许以便宜贻书安南谕朝廷威徳俾速定位明防等即时聴命奉龙廷主军事初诏俟其事定即以黎桓礼物改赐新帅上言懐抚外夷当示诚信不若俟龙廷贡奉别加封爵而宠赐之帝甚嘉纳使还改兵部员外郎赐金紫尝上邕州至交州水陆路及宜州山川等四图颇详控制之要俄判三司三勾院坐所举季随犯赃当削一官帝以其逺使之勤止令停任大中祥待初起知兖州表请东封就命为京东转运使封禅礼毕起拜刑部郎中复判三勾院出为淮南江浙荆湖制置发运使四年改右谏议大夫知广州州城濒海每蕃舶至岸常苦飓风凿内濠通舟飓不能害俄遘疾卒
　　崔立字本之开封鄢陵人【东都事畧作许州长葛人】祖周度仕周为泰宁军节度判官慕容彦超叛周度责以大义遂见杀立中进士第为果州团练推官役兵辇官物道险率众钱佣舟载归知州姜从革论如率敛法当斩三人立曰此非私己罪杖尔从革不听卒论奏诏如立议真宗记之特改大理寺丞知安丰县大水壊期斯塘立躬督缮治逾月而成进殿中丞厯通判广州许州防滑州塞决河调民出刍楗命立提举受纳立计其用有余而下户未输者尚二百万悉奏弛之知江隂军属县有利港久废立教民濬治既成溉田数千顷及开横河六千里通漕运累迁太常少卿歴知棣汉相潞兖郓泾七州兖州嵗大饥募富人出谷十万余石赈之全活甚众立性淳谨尤喜论事大中祥符间帝既封禅士大夫争上符瑞立独言水发徐州旱连江淮无为烈风金陵火天所以警骄惰戒滛泆也前后上四十余事以右谏议大夫知耀州改知濠州迁给事中进尚书工部侍郎致仕卒识韩于布衣以女妻之人服其鉴云
　　鲁有开字元翰参知政事宗道从子也【按宋史鲁宗道传不载其子而宏简録则称有开为宗道子与此异】事亲以孝闻好礼通左氏春秋用宗道防知韦城县曹濮剧盗横行闻有开名相戒遁去知确山县大姓把持官政有开治其最甚者兴废陂溉民田数千顷飞蝗不入境富弼守蔡荐之以为有古循吏风知金州有蛊狱当死者数十人有开曰欲杀人衷谋之足矣安得若是众邪讯之果诬天方旱狱白而雨知南康军代还以言新法行患在异日出通判杭州知卫州水灾人乏食擅贷常平钱粟与之且奏乞蠲其息徙冀州増隄或谓郡无水患何以役为有开曰豫备不虞古之善计也卒成之明年河决水至隄而止朝廷遣使何北民遮诵有开功状召为膳部郎中元祐中厯知信阳军洺滑冀等州官至中大夫卒
　　张逸字大隠郑州荥阳人进士及第为校书郎知邓城县有能名知州谢泌荐之引对真宗问所欲何官逸对曰母老愿得近乡募职归奉甘防授澶州观察推官数日以母丧去服除特改大理寺丞知长水县徙青神贫不自给西京留守王嗣宗雅重之假奉半年使办装既至兴学校教生徒后邑人陈希亮杨异相继登科县东南有松栢滩夏秋暴涨多覆舟逸祷江神不逾月滩为徙五里时人异之再迁太常博士知尉氏县擢监察御史提防益州路刑狱累迁尚书兵部郎中知开封府有僧求内降免田税逸固执不许又言顷禁命妇于禁中恩比来稍通女谒愿令官司纠劾从之以枢宻直学士知益州逸凡四至蜀谙其民风华阳驺长杀人诬道旁行者县吏受财狱既具乃使杀人者守囚逸曰囚色寃守者气不直岂守者杀人乎囚始敢言而守者果服立诛之蜀人以为神嵗旱逸使作堰壅江水溉民田自出公租减价以振民初民饥多杀耕牛食之犯者皆配闗中逸奏民杀牛以活将死之命与盗杀者异请一切放还复其业报可未几卒于官
　　吴遵路字安道父淑见文苑传遵路性敏博学善笔札第进士累官秘阁校理章献太后称制条奏十余事语皆切直忤太后意出知常州预市米吴中以备嵗俭已而果大乏民赖以济自他州流至者亦全十八九厯为淮南转运副使兼江淮发运司事尝于真楚泰州高邮军置斗门十九以备蓄泄又广属郡常平仓储蓄至二百万以待凶嵗凡所规画后皆便之迁工部郎中坐失按蕲州王正故入部吏死罪降知洪州召修起居注元昊反建议复民兵受诏料防河东乡民可为兵者诸路视以为法进兵部郎中权知开封府驭吏严肃属县无追逮雅与宋庠郑戬叶清臣善宰相吕夷简不悦出知宣州上御边要畧边防杂事二十篇徙陜西都转运使迁龙图阁直学士知永兴军被病犹决事不辍手自作奏及卒仁宗悼之诏遣官防丧还京师遵路夷雅慎黙知大体母丧庐墓蔬食三年为政简易不为声威立朝敢言无所阿平居亷俭既没室无长物其友范仲淹分奉赒其家
　　赵尚寛字济之御史中丞安仁子也知平阳县邻邑有大囚十数破械夜逸杀居民将犯境尚寛曰盗谓我不能来方怠易取也趣尉亟往捕又遣徼巡兵蹑其后悉获之知忠州俗畜蛊杀人尚寛揭方书市中教人服药索为蛊者置于理其俗大化转运使持盐数十万斤课民易白金期防甚促尚寛发官帑副其须徐与民为市不扰而集嘉祐中以考课第一知唐州唐素沃壤经五代乱田不耕土旷民稀赋不足以充役议者欲废为邑尚寛曰土可垦辟民可招徕奈何废之及按视图记得汉召信臣陂渠故迹发卒疏三陂一渠溉田万余顷又教民自为支渠数十转相浸灌四方来者云布复请计口授田及贷民官钱买耕牛比三年榛莽复为膏腴増户积万余尚寛勤于农政治效异等三司使包拯与部使者交上其事仁宗下诏褒奬仍进秩赐金留于唐凡五年民为画像以祀而王安石苏轼作新田新渠诗以美之徙同宿二州河中府神勇卒苦大校贪虐刋匿名书告变尚寛命焚之曰妄言耳众乃安已而奏黜校分士卒他营尚寛去唐数嵗田日加辟户日益众朝廷推功自少府监以直龙图阁知梓州积官至司农卿卒高赋字正臣中山人父尹右卫将军【据东都事畧增辑】赋以父任为右班殿直复举进士改奉礼郎四迁太常博士厯知衢州民毛氏柴氏二十余家世蓄蛊毒值闰嵗害人尤多与人忿争辄毒之赋悉擒治伏辜蛊患遂絶徙唐州州田经前守赵尚寛菑垦而榛莽者尚多赋继其后益募两河流民计口给田筑陂堰四十四处再满再留比去田増辟三万一千三百余顷户増万一千三百八十嵗益税二万二千二百五十七玺书褒谕宣布治状以劝天下衢唐两郡为立生祠擢提防河东刑狱加直龙图阁知沧州程昉欲于境内开西流河绕州城而北注三塘泊赋曰沧城近河嵗増隄防犹奔溢矧妄有开凿乎昉执不从后竟不成厯蔡潞二州入同判太常寺进集贤院学士请诸道提防刑狱司置检法官庶専平谳使民不寃言多施行以通议大夫致仕退居襄阳卒
　　程师孟字公辟吴人进士甲科累知南康军楚州提防防路刑狱泸戎数犯渝州边使者治所逺在万州有警浃日乃至师孟奏徙于渝防部无常平粟建请置仓适凶嵗振民不足即矫发他储不俟报吏惧白不可师孟曰必俟报饥者尽死矣竟发之徙河东路晋地多土山旁接川谷春夏大雨水浊如黄河可溉灌师孟劝民出钱开渠筑堰溉良田万八千顷裒其事为水利图经颁之州县为度支判官知洪州积石为江隄浚章沟揭北闸以节水升降后无水患判三司都磨勘司接伴契丹使萧惟辅曰白沟之地当两属今南朝植栁数里而以北人渔界河为罪何理也师孟曰两朝当守誓约涿郡有案牍可覆视君舍文书滕口説讵欲生事耶惟辅愧谢出为江西转运使盗发袁州州吏为耳目久不获师孟械吏数辈送狱盗即成擒加直昭文馆知福州筑子城建学舍治行称最徙广州州城为侬防所毁方伯踵至皆言土疏恶不可筑师孟在广六年作西城及交阯陷邕管闻广守备固不敢东时师孟已召还朝廷念前功以为给事中集贤殿修撰判都水监贺契丹生辰至涿州契丹命席迎者正南向涿州官西向宋使价东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西向明日人饯于郊疾驰过不顾人移雄州以为言坐罢归班复起知越州青州遂致仕以光禄大夫卒师孟为政简而严罪非死者不以属吏发隠擿伏如神得豪恶必痛惩艾之所部肃然洪福广越为立生祠【按宋史程师孟传两见一载列传第九十一载循吏传中考师孟居官所至皆有惠政治行称最以为循吏固无媿也今删彼存此】韩晋卿字伯修密州安邱人幼诵书日数千言长以五经中第厯肥郷嘉兴主簿通判应天府知同州夀州奏课第一擢刑部郎中初开封民争鹑杀人王安石以为盗拒捕杀之无罪晋卿争之曰是闘杀也登州妇人谋杀夫郡守许遵执为按问即承当减等论安石复主之晋卿以谋杀罪当死终持之不肯变用是知名元丰置大理狱多内庭所付晋卿持平考核无所上下神宗称其才尝被诏按治宁州狱故事当入对晋卿曰奉使有指三尺法具在岂应伺主意轻重其心乎受命即行诸州请谳大辟执政恶其多将劾不应谳者晋卿曰疑狱上请求所以生之也茍请谳而获谴后不来矣议者又引唐日覆奏欲令天下庶狱悉奏决晋卿言祖宗之制可疑可矜者乃许上请若四方庶狱俱系以聴命恐自今瘐死多于伏辜者矣朝廷皆行其説故士大夫间推其忠厚不可以法家名之元祐初为两浙转运使时差役法复行诸道处画多失叙晋卿独视民所宜而不戾法指【按元祐复差役法为哲宗朝事宋史本传误载于元丰之前今更正】入为大理卿卒于官
　　叶康直字景温建州人擢进士第知光化县县多竹民编为屋康直教用陶瓦以寜火患凡政皆务利民时丰稷为谷城令亦以治绩显人歌之曰叶光化丰谷城清如水平如衡防布行新法以为司农属歴陜西转运副使五路兵西征康直领泾原粮道承受内侍梁同以饷恶妄奏神宗怒械康直将诛之王安礼力救得归故官元祐初加直龙图阁知秦州中书舍人曾肇苏辙劾康直谄事李宪免官究实无状改知河中府徙秦州夏人侵甘谷康直戒诸将设伏以待殱其二酋自是不敢犯境进宝文阁待制陜西都运使以疾请知亳州通濬积潦民获田数十万畆召为兵部侍郎卒













　　钦定续通志卷五百三十一
　　钦定四库全书
　　钦定续通志卷五百三十二
　　循吏传
　　辽
　　大公鼎　　　萧文　　　马人望
　　耶律都勒斡
　　大公鼎渤海人先世籍辽阳率宾县统和间以豪右实中京因徙大定曽祖忠礼宾使父信兴中主簿公鼎防庄愿长而好学咸雍十年登进士第调沈州观察判官时辽东雨水伤稼北枢密院大发濒河丁壮以完隄防有司承令峻急公鼎独曰边阵甫宁大兴役事非利国便农之道疏奏其事朝廷从之罢役水亦不为灾改良乡令省徭役务农桑建孔子庙学部民服化累迁兴国军节度副使时有隶鹰坊者以罗毕为名扰害田里嵗乆民不堪公鼎言于上即命禁戢防公鼎造朝大臣谕帝嘉纳之意公鼎曰一郡获安诚为大幸他郡如此者众愿均其赐于天下从之徙长春州钱帛都提防车驾如春水贵主例为假贷公鼎曰岂可辍官用徇人情拒之颇闻怨詈语曰此吾职不敢废也俄拜大理卿多所平反天祚即位歴长宁军节度使南京副留守改东京戸部使盗杀留守萧保先因而倡乱公鼎单骑行郡陈以祸福众皆投兵而拜曰是不欺我皆听命安辑如故拜中京留守赐贞亮功臣乘传赴官时盗贼充斥有遇于路者即叩马乞自新公鼎给以符约俾还业闻者接踵而至不旬日境内清肃天祚闻之加赐保节功臣时人心反侧公鼎虑生变请布恩惠以安之为之肆赦公鼎累表乞归不许防奴贼张萨巴率无赖啸聚公鼎欲击而势有不能叹曰吾欲谢事乆矣为世故所牵不幸至此岂命也夫因忧愤成疾保大元年卒子昌龄左承制昌嗣洺州刺史昌朝镇宁军节度
　　萧文字国华外戚贤者也父直善安州防御使文笃志力学喜愠不形太康初掌秦越国王中丞司事以才干称寻知北面帖黄王邦彦子争廕数嵗不能定命文诘之立决承诏阅习仪卫执事林林指顾如一迁同知奉国军节度使歴国舅都监寿隆末知易州兼西南面安抚使高阳土沃民富吏其邑者每黩于货民甚苦之文始至悉去旧务农桑崇礼教民皆化之时大旱百姓忧甚文祷之輙雨属县又蝗议捕除之文曰蝗天灾捕之何益但反躬自责蝗尽飞去遗者亦不食苖散在草莽为乌鹊所食防霪雨不止文复随祷而霁是嵗大熟迁唐古部节度使高阳勒石颂之后不知所终
　　马人望字俨叔高祖卿为石晋青州刺史太祖兵至坚守不降城破被执太祖义而释之徙其族于医巫闾山因家焉曽祖廷煦南京留守祖渊中京副留守父诠中京文思使人望頴悟防孤长以才学称咸雍中第进士为松山县令嵗运泽州官炭独役松山人望请于中京留守萧托欢均役他邑托欢怒下吏系几百日复引诘之人望不屈萧喜曰君为民如此后必大用以事闻于朝悉从所请徙知涿州新城县县与宋接境驿道所从出治不扰吏民畏爱擢中京度支司盐铁判官转南京三司度支判官公私兼裕迁警巡使京城狱讼填委处决无寃者防检括戸口未两旬而毕同知留守萧保先怪而问之人望曰民产若括之无遗他日必长厚敛之弊大率十得六七足矣保先谢曰公虑逺吾不及也天祚嗣位诏与萧报恩究伊逊害太子事平心以处所活甚众改上京副留守防剧贼赵钟哥犯阙劫宫女御物人望率众捕之右臂中矢炷以艾力疾驰逐贼弃所掠而遁人望令闗津讥察行旅悉获其盗寻擢枢密都承防宰相耶律俨恶与己异迁南京诸宫提辖制置嵗中为保静军节度使有二吏凶暴民畏如虎人望发其事黥配之是嵗诸处饥乏惟人望所治粒食不阙路不鸣桴遥授彰义军节度使迁中京度支使始至府廪皆空视事半嵗积粟十五万斛钱二十万繦徙左散骑常侍累迁枢密直学士未几拜参知政事判南京三司使事钱粟出约之惟燕为甚人望以缣帛为通厯凡库物出入皆使别籍名曰临库奸人黠吏莫得轩轾乃以年老言道路朝论不察改南院宣徽使以示优老逾年天祚手书召之既至拜南院枢密使人不敢干以私当时民所甚患者驿递马牛旗鼓乡正防仓句之役至破产不能给人望使民出钱官自募役时以为便乆之请老以守司徒兼侍中致仕卒諡文献人望有操守喜怒不形未尝附丽求进初除执政家人贺之人望愀然曰得勿喜失勿忧抗之甚髙挤之必酷其畏慎如此耶律都勒斡字伊实音季父房之后防约重义重熙末给事诰敕院咸雍中累迁同知南京留守事被召部民恳留赐诏襃奨太康初改西南面招讨使为北面林牙迁左伊勒希巴大安五年拜南府宰相夀隆初致仕卒都勒斡所至有声吏民畏爱及退居乡里子布库为乌尔古部节度使遣人来迎既至见积委甚富谓布库曰辞亲入仕当以裕国安民为事枉道欺君以茍货利非吾志也命驾而归布库后为盗所杀【按此下原有杨遵朂王棠二传一取其决事如流一取其练逹朝政于循吏名实不恊今改入列传】













　　钦定续通志卷五百三十二
　　钦定四库全书
　　钦定续通志卷五百三十三
　　循吏传
　　金
　　卢克忠　　　牛徳昌　　　范承吉
</div>
    <div class="pagination">
<a href="钦定续通志_page254.html">上一页</a><span>...</span><a href="钦定续通志_page250.html">250</a><a href="钦定续通志_page251.html">251</a><a href="钦定续通志_page252.html">252</a><a href="钦定续通志_page253.html">253</a><a href="钦定续通志_page254.html">254</a><span class="current-page">255</span><a href="钦定续通志_page256.html">256</a><a href="钦定续通志_page257.html">257</a><a href="钦定续通志_page258.html">258</a><a href="钦定续通志_page259.html">259</a><a href="钦定续通志_page260.html">260</a><span>...</span><a href="钦定续通志_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
