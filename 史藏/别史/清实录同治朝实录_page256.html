<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 256 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 256 页/共 505 页</h1>
    <div class="content">　　

同治五年。丙寅。六月。癸卯。谕内阁、御史陈梦兰奏、请整顿河南吏治一摺。据称河南省频年叠遭兵燹。州县各官。固不乏洁己爱民之员。而少年捐纳。及军功保举。不谙吏治。遇事欺蒙者。亦复不少。以致汇缘奔竞。奢靡浮华。相沿成习。于民生疾苦。置若罔闻。请饬河南巡抚秉公举劾等语。著李鹤年留心详察。遇有讲求吏治。勤恤民瘼者。即密加保荐。如有不职州县。积习甚深。不以爱民为务者。据实严参。立予惩处。以肃吏治而卫民生。并著各直省督抚于所属地方官员。随时访察。认真举劾。总期破除情面。力挽颓风。用副朝廷整饬官常。勤求民隐至意。　　

○予江西各属阵亡殉难生员邓淩汉等绅民妇女二千三百六十七名口分别旌恤如例。　　

○甲辰。谕内阁、麒庆奏、请将阻挠垦荒之围场旗员提讯一摺。热河围场边荒闲地。遇有旗民呈请认垦。该总管自应派员会勘。如果无碍围场即准令该旗民等承垦。乃民人周伸等呈请认垦乌拉岱川等处荒地。经麒庆派员前往围场。会同该处旗员查勘。该旗员等一味迟延。并不同往。总管克蒙额等、辄以有碍围场。含混呈覆。防御特克慎、则称欲令于押荒外另捐银两。情节自相矛盾。迨麒庆传询。该旗员等又坚不肯至。难保无隐匿官荒希图私垦情事。围场翼长贵山、防御特克慎、富明阿、骁骑校富顺、著一并解任。交骐庆提讯。如有前项情弊。即行分别惩办。总管克蒙额、于骐庆委员往勘时。既不催令该旗员等迅速会勘。及麒庆劄调该旗员等。又复代为枝梧。亦属有意循庇。著交部议处。　　

○谕军机大臣等、瑞麟、蒋益澧奏、广东灵山县西乡剿抚平定。现会西军协攻山泽一摺。广西匪首孙义大、以山泽为老巢。分扰及广东灵山之西乡。势甚滋蔓。自上年以来。经知府戴肇辰、知县王振荣、冯询等、百计进攻。地方绅富。毁家济饷。卒将二百余里村庄。一时反正归团。首要各匪。次第歼捦。尚属奋勉急公。所有在事出力官绅。准由瑞麟、蒋益澧、择尤保奏。毋许冒滥。其业经反正之各村庄。著瑞麟等饬令该地方官妥为钤束。毋令反覆滋事。现在山泽老巢。经张凯嵩督军合围。势已穷蹙。即著该抚严饬楚粤各军。实力进攻。歼渠埽穴。并著瑞麟、蒋益澧、即饬灵山官军。乘胜会合西军。越境协攻。期于必克。以清边圉。将皮由五百里各谕令知之。　　

○乙巳。谕军机大臣等、曾国藩奏、汇报近日军情。并檄调各军防剿事宜。请饬李鹤年暂驻汴梁。先办朱仙镇以北防务各摺片。周盛波等军。剿贼获胜。叠经乔松年、李鹤年奏报情形大略相同任赖等逆。由凤台怀远窜扰太和等处。各军追剿。现有渡沙河淮河并趋南路之意。曾国藩以捻逆回窜。若不择地设防。恐此剿彼窜。终不能大加惩创。因采上年刘铭传扼守沙河之议。自周家口以下至槐店止。扼守沙河。自周家口以上至朱仙镇止。扼守贾鲁河。由曾国藩派兵设防。自朱仙镇以北四十里至汴梁省城。又北三十里至黄河南岸。无河可扼。穵濠守之。由李鹤年派兵设防。自槐店以下至正阳关。仍守沙河。由乔松年派兵设防。自正阳关以下。即系淮河。由曾国藩派水师与皖军会防。各分汛地。层层布置。渐偪渐紧。逐捻于西南山多田多之处。官军较易为力。所陈不为无见。曾国藩已檄刘铭传、自徐州赴沙河口。与潘鼎新等熟商办法。即著责令该提督等认真防守。不得空言塞责。并著乔松年、李鹤年、调派得力之军。各防汛地。以专责成。李鹤年即行折回汴梁驻扎。调齐各兵。先办朱仙镇以北防务。自此次分段设防以后。如捻踪仍由沙河淮河回窜。即惟该督抚等是问。贼骑虽多。不得出南汝光固黄州六安等处。有鲍超、刘秉璋、杨鼎勋、王永胜、刘松山、张诗日等、数支游击之师。足敷雕剿。曾国藩现已拔营东下。阅看桃源宿迁一带阳墙。由运入淮。泝流而上。径赴周口。即著调度各军。一面赴防。一面迎剿。毋任推诿观望。以期迅速奏功。鲍超一军。叠经谕令官文、曾国荃、催令该提督相机进剿。现在曾国藩既建设防限贼之议。贼不得出此数百里。势必竭力死战。鲍超现在行抵何处。本日据曾国藩奏、该提督派员出口买马二千匹。请照例免税。鲍超若俟马队练成。方议进剿。必致贻误事机。著官文、曾国藩、严饬该提督奋勉图功。毋得藉口马队未齐。迁延时日。自取咎戾。前谕曾国荃将现扎应山之归。为鲍超后路声援。著即酌量妥调。其新募训练之勇。已否成军。并著赶紧催办。驻扎要隘地方。以防匪踪窜入鄂省腹地。毋稍疏忽。将此由六百里各谕令知之。　　

○又谕、都兴阿奏、遵饬派往新疆各员起程。并保举得力营员。办理归绥防务一摺。全福、达尔济二员。均在奉天。即著都兴阿饬令管带官兵。迅速前进。毋稍延缓。至归绥为西北边界紧要之区。该处归化城包头萨拉齐托克托城等处。五方杂处。防范未可稍疏。驻扎花马池之协领富勒珲、前经都兴阿调赴奉天。尚未到营。兹据都兴阿奏称、该协领久历军营。办事认真。兼通满蒙满文义。请以该协领帮同德勒克多尔济、办理归绥防务等语。所见甚是。著穆图善即饬富勒珲前赴归绥。归德勒克多尔济差委。毋庸前往奉天。德勒克多尔济即将该处防守事宜。妥为布置。饬令该协领尽心襄办。以资得力。将此由五百里各谕令知之。　　

○杭州将军昆寿因病解职。以密云副都统连成为杭州将军。　　

○广东学政刘熙载因病解职。命内阁学士杜联提督广东学政。　　

○以验收海运漕粮完竣。予工部尚书单懋谦。仓场侍郎钟岱扰叙。余加衔升叙有差。　　

○丙午。谕内阁、前因左宗棠奏、请将安徽补用副将马复震酌改文职。当经谕令吏部查案具奏。兹据该部奏、查明成案。请旨遵行等语。武职人员。带队冲锋为重。若改归文职。转恐用违所长。咸丰九年闲。守备彭忠信等请改文职。钦奉朱谕。著不准行。并谕以后保举单内再有似此者。即驳令另奖。钦此。圣训煌煌。尤宜遵守。所有副将马复震请改文职之处。著毋庸议。嗣后各路统兵大臣、及各督抚等。不得率行奏请。　　

○又谕、前据户部议覆左宗棠奏、粤海关收税银数。与该关奏报悬殊。请饬该督抚查明办理一摺。当经谕令瑞麟等查议具奏。兹据瑞麟、蒋益澧奏称、粤海关收税事宜。从前曾改隶将军督抚等官经理。自乾隆十五年以后。始专设监督。著为成例。未易轻议更张。至该关额徵总数。从前贷物归并一口。不及九十万两。近来五口通商。每年徵税总及百万两。但能严查偷漏隐匿等弊。税务自可日有起色。体察目前事势。似不必改由督抚办理等语。所奏自系实在情形。粤海关税务较繁。该监督特膺＜??闲＞任。宜如何激发天良。力图报效。乃家丁蒙蔽。书吏侵吞。积蔽相沿。较他处为尤甚。若不极力整顿。涓滴归公。税课安有起色。著该监督严行钤束。力禁侵渔。查明各口收数。核实清厘。不得稍有隐漏。并著该省督抚随时明查暗访。如仍有书吏家丁通同舞弊该监督以多报少情事。即著据实严参。从重惩办此外各关监督。及兼管关税之督抚。均须认真稽核。厘剔弊窦。毋得仍蹈从前积习。稍涉含混。　　

○丁未。谕军机大臣等、前因回匪肆扰新疆各城。势甚猖獗。谕令德勒克多尔济等、拣调锡林郭勒等盟、及喀尔喀诸部落蒙古兵一千名。归库克吉泰等调遣。并令车林敦多布、会同德勒克多尔济筹办。兹据德勒克多尔济奏、遵调蒙兵。及筹防西北两路情形一摺。伊克昭乌兰察布两盟蒙兵。除调赴花马池等处防堵外。现驻本旗游牧者。已属寥寥。且均未经战阵。该将军现饬带兵之贝子扎那格尔第等二人。在于所带蒙兵内。挑选精壮各一百五十名。派曾经战阵之图萨拉克齐等管带。仍驻防所听候调遣。即著照所拟办理。并著先期知会廉至。将军台行走道路。豫行筹办。其未入军台以前。沿途应需粮饷仍著咨照赵长龄。转饬归绥道供应。此外锡林郭勒、及喀尔喀诸部落蒙古官兵。有无可调。并著廉至、文盛、阿尔塔什达、明谊、车林敦多布、迅速拣派。务须挑选精壮。不可以老弱充数。杀虎口西北两路。德勒克多尔济、现已豫筹磴口等处蒙兵。移往防堵。所筹尚属周妥。乌科两城。应如何严密布置分防之处。并著明谊、麟兴、车林敦多布、广凤、奎昌、明瑶、一体妥筹。仍一面与德勒克多尔济、文盛、阿尔塔什达等、察度会商。相机分布。毋稍疏忽。将此由六百里各谕令知之。　　

○调伯都讷副都统定安为密云副都统。以黑龙江右翼协领乌里布为伯都讷副都统。　　

○以江苏捐输军饷。永广金匮县学额六名。无锡县五名。娄县一名。　　

○以湖北云梦县捐输团练。永广学额一名。　　

○戊申。补铸杭州驻防左右两司、镶黄旗满洲协领、正白旗正红旗佐领、福建台湾北路协副将、建甯长泰等县知县、各关防印信图记条记。从署将军明兴、总督左宗棠、巡抚徐宗干请也。　　

○己酉。谕军机大臣等、廉至奏、遵调察哈尔及锡林郭勒蒙兵。并筹备台站事宜一摺。该署都统现已挑备察哈尔马队五百名。交达尔济管带。并挑锡林郭勒蒙兵二百五十名听调。其乌兰察布、伊克昭、两盟。前已据德勒克多尔济奏报。挑选精壮三百名。听候调遣。此外尚有未经奏到之喀尔喀诸部落。著麟兴、车林敦多布、文盛、阿尔塔什达、迅速拣调若干名。咨会廉至等所调蒙兵。克期启行。会齐进发。至此次调往新疆之吉林黑龙江直隶察哈尔兵。共二千五百名。均由张家口前往科布多。师行大漠。台站供亿。本属万难。惟新疆军事甚殷。岂容畏难诿卸。廉至所拟六条。尚知豫为筹画。即著照所请行。至乌科二城所属台站。应如何迅筹接递。并豫备军粮。俾军无乏食之处。并著麟兴。车林敦多布、广凤、奎昌、明瑶、赶紧举办。一面奏闻。一面咨会廉至。以免征兵抵境。临事周章。不得藉称无法可筹。一奏塞责。廉至所拟六条。并著该署都统咨知麟兴、广凤等、酌量办理。至察哈尔防兵分布扼要之处。并著廉至责成管带之员。逐日操演。认真整顿。毋托空言。将此由五百里各谕令知之。　　

○以贝勒奕劻为镶黄旗汉军都统。　　

○乌里雅苏台将军明谊因病解职。调绥远城将军德勒克多尔济为乌里雅苏台将军。未到任前。仍以参赞大臣麟兴署理。　　

○调察哈尔都统福兴为绥远城将军。以察哈尔副都统廉至署都统。调盛京副都统色尔固善为察哈尔副都统。正蓝旗蒙古副都统杜嘎尔为盛京副都统。　　

○庚戌。遣官祭火神庙。　　

○谕内阁、御史张劝钧奏、请饬各衙门堂官认真办理京察等语。三载考绩。为激扬大典。各衙门保荐人员。一经得缺。即有地方之责。近来各省。或军务未平。或疮痍未起。尤须得人而理。惟知人不易。非平日留心考察。区别岂能悉当。嘉庆年闲。曾奉谕旨。京察之事。尚书侍郎应各备一册。密识贤否。公议之日。再行同览。众所奖许者拔之。众所屏弃者黜之。以公心办公事。忽存丝毫私意。钦此。圣训煌煌。允宜永远遵守。今冬又届办理京察之期。著各衙门堂官钦遵成宪。将该司员等人品才具。悉心体察。随时存记。以备临时公同酌定。期于鉴别精当。以收得人之效。并著各衙门堂官常川进署。与该司员等讲求公事。藉以觇其人之贤否。秉公保荐。用副朝廷拔擢真才至意。　　

○谕军机大臣等、刘蓉奏、官军剿贼获胜。蹋平老巢。追逐出陕。并谭玉龙一军剿回情形。催调穆图善等营。各军分路布置各摺片。穆图善奏、派兵赴陕会剿。并拨兵赴援新疆一摺。逆回盘踞陇州之故关一带。并力抗拒。经陕省官军攻克故关。分途追杀甚多。其续由华亭窜至上关一带另股回匪。亦经刘厚基会同谭玉龙击败。将上下关贼巢攻毁。窜陕回匪悉数追逐出境。所有出力员弁。著刘蓉择尤保奏。阵亡将士。查明请恤。此次逆匪既受大创。刘蓉自当乘胜饬令萧庆高等军。将盘踞华亭尖骨山余匪殄除。即由清水一带。节节进剿。以清甘省东路。静甯回匪万余东窜。张家川逆匪。复句结固原党与数万。图窜陕境。固原华亭等处。续有股匪分窜铁马河等处。陇州兵力未厚。备多力分。穆图善现派总兵李曙堂等管带楚勇一千五百名。驰赴陕省吴旂镇。并派西蒙克西克马队赴陕助剿即著饬令星速起程。毋稍迟缓。至甘省回窜陕境各匪。半系当日胁从窜甘之众。刘蓉自当分别良莠。剿抚兼施。不得概行截杀。致令党与日固。防剿益形棘手。著杨岳斌、刘蓉、遵照前旨。另筹安插之法。以期日久相安。穆图善亦当相机进驻盐固一带。疏通甘省东路。与陇州各军。互为声援。张在山一军。即著杨岳斌饬令拨出三营。移扎鄜州之河上原联络陕军。互相援应。谭玉龙率勇东溃。叠经谕令刘蓉查办。何以尚未覆奏。此次该革员复率勇剿匪。究竟该革员有无谋变。所部各营。是否尚思溃散。著刘蓉迅速查明。斟酌情形办理。穆图善拟将在营之直隶官兵一千名。饬回直隶。交刘长佑派赴口外。归库克吉泰带赴新疆。即著照所拟办理。将此由六百里各谕令知之。　　

○又谕、刘蓉奏、甘省军务。实因饷源枯竭。军无斗志。现在逆回饥穷窜陕。如能就陕边剿灭一股。即可为甘省减除一股。惟添募马勇。厚集兵力。而饷需无出。莫遂远图。请饬浙江月协饷银六万两。广东月协饷银四万两。即从六月为始。按月委解湖北藩库。转解赴陕。酌量分拨陕甘各营等语。前据马新贻奏、浙江月协甘饷银二万两。目前闽饷停止。本欲移为海塘之需。惟甘肃军务紧要。不能不兼筹并顾。请自本年六月为始。添拨银三万两。共银五万两。按月解鄂转解等语。此次刘蓉所奏添兵增饷。与甘省通力合作剿办回逆。实系目前至急之务。马新贻能否于月协五万两之外。每月添拨若干两。务当不分畛域。极力筹拨。其已经奏定饷数。仍当源源运解。不得稍有迟延。广东军务已竣。刘蓉请拨之月饷四万两。著瑞麟、蒋益澧、设法筹措。自本年六月起。按月如数派员解赴湖北。转解陕西。毋许藉词推诿。刘蓉于各该省解到协饷。当督饬林寿图酌量缓急。分拨陕甘各营。以赡饥军。一俟陕边军务稍定。仍将此项协饷。拨归甘省。俾收饱腾之效。将此由五百里各谕令知之。　　

○实授荣禄正蓝旗蒙古副都统。　　

○予甘肃上关阵亡副将方得元、参将余炳忠、游击殷得高、都司邵至咸等祭葬世职。　　

○旌表割臂疗亲浙江山阴县俊秀裘宗萼妻陈氏。　　

○辛亥。谕内阁、刘长佑奏、请将海运出力人员。分别奖励。开单呈览一摺。同治四年。江苏海运事竣。天津通州在事各员。自不无微劳足录。惟查阅单内所保各员。较之同治二三两年。所保人数。多至数倍。未免冒滥。著该督再行确切查明。分别删减。核实奏请奖励。　　

○谕军机大臣等、富明阿奏、摉获山内首匪。围场渐就肃清。并驱逐穵金流民各摺片。吉林围场山内。经富明阿督兵摉剿。叠次捦斩多名。现复将总逆首徐亮腥生捦正法。并各处摉斩余匪百余名。山内渐次肃清。该将军现已将摉山勇丁裁减。官兵撤还归伍。并酌留数营官兵。分扎围边各山口。联络防堵。所筹尚妥。仍著随时查察。不可稍形疏懈。奉省围场界内。仍恐有吉林剿散余匪窜入。都兴阿当严饬防边官军。随时入山摉捕。毋得日久生懈。至偷穵金沙流民。为数太多。富明阿现虽饬令缴送军器。勒限三个月搬移出山。仍恐聚而不散。又复潜徙奉省围场山内。著都兴阿、富明阿、遵奉前旨。会商妥筹安插之法。迅速具奏。务令各安生业。免至流而为匪。致他日滋生事端。将此由五百里各谕令知之。　　

○以广西淩云阳万等处攻破贼巢。予副将黄仲庆以总兵官＜??闲＞放。　　

○予广西山泽陈亡副将李正植祭葬世职加等。　　

○壬子。以神灵显应。加浙江上虞县潮神封号曰护国。　　

○谕军机大臣等、户部奏、请严催各省赶解京饷一摺。上年户部奏拨本年京饷银六百万两。限五月以前解到一半。年终解齐。现在初限已过。各该省尚未一律照解。此后放款更繁。断不可再有迟误。著各该将军督抚监督等、即将前项应解银两。统于年内埽数解齐。毋得延宕干咎。另片奏、本年垫解奉天军饷。遵旨于各省指拨归款等语。著照所请。再添拨浙江地丁银十二万两。江西地丁银十万两。两淮盐课银六万两。河南驿站存賸银六万两。四川厂灶盐厘银十万两。正余盐厘银十万两。按粮津贴银五万两。福建盐谭银六万两。九江关常洋两税银二十五万两。闽海关洋税银十万两。以上共添拨银一百万两。著各该将军督抚等、按照该部指拨数目。务于年内如数解到。毋得饰词延欠。致误要需。将此由五百里谕知福州将军、直隶两江江苏四川福建浙江江西山东山西河南湖北湖南广东各督抚、并传谕粤海淮安关各监督知之。　　

○补铸江甯驻防左右两司、八旗协领、各关防图记。从将军富明阿请也。　　

○癸丑。以故辅国公溥吉堂弟溥咸降袭不入八分辅国公爵。　　

○予浙江金华等处阵亡都司祥保、守备吴凤祥、祭葬世职。眷属人等旌恤如例。　　

○予浙江各属殉难在籍知县宋肇昌等绅民妇女四百三十二员名口分别旌恤。并立祠建坊如例。　　

○甲寅。糟运总督吴棠奏、河湖水涨工险。现饬道厅分别宣洩抢护。得旨、著即督饬工员。设法抢护。仍须察看讯涨情形。酌启坝座以资宣洩而卫堤工。　　

○上以孟秋时享太庙。自是日始。斋戒三日。　　

○乙卯。谕军机大臣等、杨岳斌奏、回省日期。并现筹情形一摺。曹克忠督率所部十余营。于五月初四日驰赴兰州。该标兵安静如常。并无闭城抗拒情事。其为因事启衅并非有心谋逆。已可概见。杨岳斌现由安定回抵省城。乱兵查拏惩办。止应将为首倡乱及著名积恶之犯。捦获正法。其被胁附从诸人。自应概免株累。俾众心各释疑惧。不可逞愤妄行肆戮。致已定人心。复行摇动。省城被戕各官。准由该督查明。汇案请恤。在城弹压抚绥各员。并出城击贼之弁勇。并准分别酌保。毋许冒滥。谭玉龙率勇东溃。前据该督奏。请饬刘蓉将谭玉龙捦获。追缴侵扣饷银即行正法。昨据刘蓉奏称、该革员率勇在陇州与回匪接仗获胜余炳忠力战阵亡。与该督所奏。事属两歧。究竟谭玉龙有无谋变情形抑或因身获重咎。为立功赎罪之举。并著杨岳斌确实查明。迅速覆奏。不准稍有回护。河狄回匪。时出滋扰。阻隔粮道。若不亟加痛剿。官军困于分防。必至坐受牵掣。杨岳斌现咨雷正绾督饬各营。专顾平庆等处。腾出张在山十三营赴省。会合各军。进剿狄道。次及河州。亦是先其所急之策。即著督饬张在山等迅速进兵。疏通粮道。以苏兵民之困。并将河狄踞匪。次第埽荡净尽。毋再迁延。致负委任。曹克忠平日带兵勇往。所向有功。于甘省诸将中。最为出色。兹因疾请假就医。傥不允其所请。不足以示体恤。著赏假两个月。并发去人薓四两。交该提督祗领。即在兰州城内。安心调理。毋庸远道就医。以省跋涉。伊所部各营。著照杨岳斌所请。令王得胜等分统。提督印务。即著邓全忠暂行护理。将此由六百里谕令知之。　　

○以通州验收漕粮完竣。予户部左侍郎皂保等议叙。余加衔升叙有差。　　

○丙辰。上以孟秋时享太庙。前期亲诣行礼。　　

○补铸江南金山营游击、浙江仁和县县丞、主簿、钱塘县主簿、富阳县县丞、余杭县县丞、海甯州吏目、各关防条记。从署总督李鸿章、巡抚马新贻请也。　　

○以广东连平、新会、两州县守城出力。永广学额各二名。　　

○朝鲜国使臣柳厚祚等三人于午门外瞻觐。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。秋七月。丁巳朔。享太庙。遣钟郡王奕詥恭代行礼。　　
</div>
    <div class="pagination">
<a href="清实录同治朝实录_page255.html">上一页</a><span>...</span><a href="清实录同治朝实录_page251.html">251</a><a href="清实录同治朝实录_page252.html">252</a><a href="清实录同治朝实录_page253.html">253</a><a href="清实录同治朝实录_page254.html">254</a><a href="清实录同治朝实录_page255.html">255</a><span class="current-page">256</span><a href="清实录同治朝实录_page257.html">257</a><a href="清实录同治朝实录_page258.html">258</a><a href="清实录同治朝实录_page259.html">259</a><a href="清实录同治朝实录_page260.html">260</a><a href="清实录同治朝实录_page261.html">261</a><span>...</span><a href="清实录同治朝实录_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
