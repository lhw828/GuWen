<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 94 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 94 页/共 1316 页</h1>
    <div class="content">　　

○谕军机大臣等。延煦奏。马贼突扰县街、派兵剿捕一摺。本年八月十八日。突有马贼百余名。闯入建昌县街。施放枪炮。抢劫钱铺。经弁兵前往捕拏。该匪胆敢拒捕。砍毙营兵。旋往东北窜逸。亟应迅速摉捕。延煦现派佐领福禄堪等。带队驰赴该处会剿。即著饬令该佐领等。协力兜拏。务将此股贼匪。悉数歼除。毋任滋蔓。奉天锦县义州等处。与朝建二邑毗连。该匪被剿穷蹙。难保不窜往彼界。著崇厚等饬令该州县一体严密设防。遇有贼踪窜近。即行实力截击。以靖地方。将此由四百里各谕令知之。现月　　

○又谕。李庆翱奏。豫省被旱粮贵。招商贩运。请免税厘。并将黔捐展期。以济赈款。剿办汝伊交界匪徒、各摺片。前因山西河南。灾黎待食孔亟。特降谕旨。令各该督抚于商贾运赴晋豫米石。饬属暂免抽收税厘。该抚现拟招商贩运。著即咨行各该省督抚。遵照前旨办理。豫省灾赈紧要。筹款维艰。该抚拟将黔捐分局。加展半年。所收捐项。先尽豫省赈济之用。著照所请。即由该抚咨照黎培敬。饬令分局委员。妥为经理。各属绅民。如有急公好义。捐资助赈者。并准其仿照直隶赈捐章程。奏请奖励。伊阳遂平裕州等处。匪徒滋事。虽经官军分投剿捕。立时扑灭。仍当饬令各该地方文武。随时防范。摉捕余匪。以靖闾阎。本年豫省旱灾较广。民情困苦。地方官宜如何激发天良。加意抚绥。以副朝廷轸念民生之意。如有被灾较重之区。应行蠲缓钱粮。自应察看情形。据实陈奏。近有人奏。该省府县中有禀报灾荒。藩司辄将员撤任。如果属实。殊属玩视民瘼。著李庆翱查明具奏。将此由五百里谕令知之。现月　　

○又谕。克蒙额奏。请饬催四川等省饷银等语。四川山西及河东道。应拨甯夏满营本年兵饷。久未报解。现在该营需饷孔殷。著丁宝桢、曾国荃、赶紧如数给发。交该营委员领解。以上要需。将此由四百里各谕令知之。现

月

　　

○又谕。贺寿慈奏。湖南在籍人员。前淮扬镇总兵欧阳利见。记名布政使刘连捷。湖北候补道周绶曾。前湖北黄州府知府黄益杰。均属才堪任使。请饬详查奏明请旨等语。该员等是否堪以录用之处。著王文韶查明具奏。将此谕令知之。现月　　

○又谕。志刚等奏、库伦印房笔帖式玉岱。明年九月差满。请豫调理藩院笔帖式恩善来库等语。著理藩院即饬恩善驰驿前往库伦。俾资练习。现月　　

○礼部奏。请定彤贵妃神牌位。得旨。著于西暖阁制造龛座。并连三海窝。供奉彤贵妃神牌于中。现月　　

○署吉林将军铭安奏。吉林现筹整顿。调员差委。得旨。书瑞等著准其留营差遣。高同善等并准营差遣。摺包　　

○旌表割臂疗亲。顺天监生颜士栋及其妻徐氏。摺包　　

○壬子。谕内阁。本年山西河南亢旱。叠经拨款。分别筹办赈恤。近闻河南被旱成灾。与山西亦复相等。民闲乏食。颠沛流离。几至转徙沟壑。本届起运江南漕粮八万石。除拨给山西四万石外。下余四万数千石。著尽数拨给河南。由李鸿章李庆翱设法运赴该省。以备赈济。前谕户部李鸿章各拨银二十万两。以三成拨归河南。现在该省亦乏现粮。所有部拨之二十万两。著全数解交山西。其河南应分之六万两。著一并改由直隶二十万两内划拨。统作该省购粮之用。李鸿章即将此项银两。派员赴奉天采买。由水道运至河南。以期迅速。如一时不能购足。或将直隶现买平粜备赈粮石。先行抵拨。著该督酌度办理。并著李庆翱将被灾地方。认真查勘。应如何分别蠲缓钱粮。即行据实具奏。现月　　

○又谕。文格奏。请饬催道员回任等语。山东登莱青道龚易图。前经请假回籍修墓。嗣准何璟等所请。赏假在籍。襄办赈务。现在假期届满。著何璟等即饬该员。迅速回任。以重职守。现月　　

○谕军机大臣等。本日有旨令潘鼎新来京。另候＜闲＞用。云南巡抚。已命杜瑞联署理。该藩司署任后。于巡抚应办事务。能否措置裕如。悉臻妥协。仍著刘长佑随事随时。留心察看。据实奏闻。滇省大难甫平。凡军民利弊。及地方一切善后事宜。亟应悉心妥筹。实事求是。刘长佑向来办事认真。即著振作精神。将理财用人诸务。一秉至公。力筹整顿。务使吏治民风。日有起色。以副委任。将此密谕知之。现月　　

○山东巡抚文格奏。东省马步练军。难以拨赴吉林。得旨。该省兵力。既难分拨。即著该抚咨行铭安查照。摺包　　

○派吏部右侍郎崇绮、湖北巡抚邵亨豫、赴河南查办事件。以湖广总督李瀚章、兼署湖北巡抚。现月　　

○命云南巡抚潘鼎新。来京另候＜闲＞用。以云南布政使杜瑞联、署云南巡抚。现月　　

○以直隶景州。拏获匪徒。予河南都司武青龙。知县淩顗德等。升叙有差。摺包　　

○协修官陈云诰恭纂

　　

帮总纂官钱骏祥恭辑监修总裁世恭阅二签三月十五日正总裁那恭阅四月初七日专司藳本陆恭覆阅壬子五月初七日　　

徐恭阅二签六月初三日　　

荣恭阅四签闰六月十一日副总裁唐恭阅五签七月十五日　　

宗室宝恭阅三签九月二十八日

　　

郭恭阅二签四月十五日　　

熙月日初校修改上卷拾壹签黄云冕恭校陈恭阅三月二十三日覆校修改上卷柒签单镇详校宗室麒月日总校修改上卷肆拾伍签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十七　　

光绪三年。丁丑。九月。癸丑朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至辛巳皆如之。内记

注

　　

○闽浙总督何璟奏、六成洋税。入不敷出。请饬按实款核拨。下部议。

随手

　　

○甲寅。谕内阁。前因山西藩司林寿图。紊乱饷章。蒙详取巧。业照部议革职。兹据曾国荃奏称、林寿图详陈原委。系照案办理。并钞录前详呈览等语。已革山西藩司林寿图。既以并非取巧蒙详置辩。自应查明宣示。方足以折服其心。著户部按照摺单所开。确切查明。据实具奏。不得稍涉回护。

现月

　　

○又谕。崇厚奏、署任协领与副都统互揭。请撤任查办一摺。署锦州协领佐领荣裕。以副都统古尼音布。被署副都统恩麟奏参失察属员舞弊。指系该署协领主使。将其撤任等词。向崇厚禀诉古尼音布。复以荣裕自署协领关防。贪婪尤甚。造言生事。物议沸腾。咨请崇厚究办。事关长官属员。彼此互揭。亟应彻底根究。佐领荣裕著即撤任。交崇厚秉公查办。并著古尼音布、恩麟、明白回奏。　　

○谕军机大臣等、李瀚章奏、匪徒潜谋起事。访获各犯。分别惩办一摺。湖北罗田县属。与河南商城固始等县接壤地方。于本年七月闲。突有游勇陈子鳌。句结匪徒。谋为不轨。经提督周得升派拨弁勇。会同罗田县知县前往缉拏。当将陈子鳌等拏获。并据麻城等县获犯多名。首犯陈子鳌业经正法。其余各犯。分别惩办。地方现已安谧。惟陶咏镇等在逃。仍著李瀚章饬属严密查拏。并著李庆翱饬令商城固始等县。一体严缉务获。毋任漏网。其楚豫交界之招军寨地方。素为捻匪出没之区。尤恐伏莽未清。复行句结滋事。著李瀚章、李庆翱、分饬各该州县清查保甲。整顿团练。务当认真办理。以缉奸宄而遏乱萌。将此由四百里各谕令知之。现月　　

○又谕。前因金顺订买俄人粮面。兑由湖北协饷内、拨交银三十五万两。当经谕令李瀚章等豫为拨定。短少若干。与李鸿章熟商。于北洋海防经费内。暂行借拨。以足三十五万两之数。兹据李瀚章奏称、江汉关入款。不敷分拨。金顺所买俄粮。原分两期兑银。第一期应交十五万两。由湖北、及北洋海防经费项下。筹拨应用。第二期应交银二十万两。请将户部指提江海关粤海关欠解金顺协饷。改拨解鄂。以便凑给等语。此项粮价。既经金顺与俄商订定。自应如期付给。免致失信于洋人。惟为数较多。湖北一时未能筹足。亦系实情。著沈葆桢、刘坤一、吴元炳、俊启、即将户部指提金顺协饷。江海关银八万两。粤海关银十二万两。限于本年内解交湖北。以为应付粮价之用。毋稍迟延。设届时未能解齐。李瀚章仍当设法筹足。该督等素顾大局。不得互相推诿。致有贻误。将此由四百里谕知沈葆桢、李瀚章、刘坤一、吴元炳、并传谕俊启知之。剿捕　　

○又谕。额勒和布等奏、酌拟裁撤巴里坤路苏木台站。并请旨催解欠饷各摺片。前据兵部奏、哈密巴里坤运解军装等项差使。予限一年。暂由北路运送。俟限满后。改由东路行走。兹据额勒和布等奏称。现在将届限满。乌城所属巴里坤路十四台站。拨于本年十一月初一日概行裁撤。著照所议办理。即著庆春、春福、遇有哈密、巴里坤、运送军装军火饷银等项差使。约计程途。先期概行停止出口。饬令改由东路行走。并著左宗棠饬所属地方官。于该二城转运要差。妥为应付。毋稍贻误。山西欠解光绪元二三年巴里坤路苏木台站盐菜银六千两。著曾国荃饬司筹拨。解交归绥道衙门。转解乌城应用。将此由四百里谕知左宗棠、庆春、春福、额勒和布、杜嘎尔、曾国荃、明春、德克吉纳。并传谕金贵知之。剿捕　　

○乌里雅苏台将军额勒和布奏、乌科经费窘迫。请饬拨银十万两。以济急需。下部速议。随手　　

○督办福建船政。候补三品京堂吴赞诚奏、威远铁胁船展轮出洋。并厂务情形。报闻。随手　　

○杭州将军果勒敏奏、到任未久。本年军政。请暂缓举行。允之。随手　　

○以短欠银两。革山西前署太谷县知县娄宿辉职。并勒追。摺包　　

○予福建船厂积劳病故千总陈春恺优恤。摺包　　

○乙卯。谕内阁。前据铭安奏、遣犯刘鸿恩。幮军台私自回籍。闻拏复行逃回配所。据该犯家属称。系由军台告假回籍。当谕令春福等查奏。兹据奏称、该犯并无告假回籍。亦未潜逃等语。与铭安所奏情节不符。著春福等派员即将刘鸿恩一犯。解交刑部审讯。现月　　

○谕军机大臣等。溥丰等奏、兵役困苦。请赏发银两一摺。本年亢旱歉收。粮价腾贵。商贩稀少。所有守护陵寝官兵等。应领漕米。尚未支领。刻下谋食维艰。异常困苦。自系实在情形。加恩著照所请。赏给银二万两。由户部发交守护大臣泰甯镇总兵。俟此项银两解到。即著溥丰等遴派妥员。迅速购运米石。核实散放。以济兵食。并著督饬该委员等实心经理。如查有浮冒侵渔等弊。即行严参惩办。将此由四百里各谕令知之。现月　　

○以镶红旗护军统领岳林署镶红旗满洲副都统。明发　　

○丙辰。以京师雨泽尚未沾足。山西河南陕西等省亢旱成灾。上诣大高殿祈祷行礼。　　
</div>
    <div class="pagination">
<a href="清实录光绪朝实录_page93.html">上一页</a><span>...</span><a href="清实录光绪朝实录_page89.html">89</a><a href="清实录光绪朝实录_page90.html">90</a><a href="清实录光绪朝实录_page91.html">91</a><a href="清实录光绪朝实录_page92.html">92</a><a href="清实录光绪朝实录_page93.html">93</a><span class="current-page">94</span><a href="清实录光绪朝实录_page95.html">95</a><a href="清实录光绪朝实录_page96.html">96</a><a href="清实录光绪朝实录_page97.html">97</a><a href="清实录光绪朝实录_page98.html">98</a><a href="清实录光绪朝实录_page99.html">99</a><span>...</span><a href="清实录光绪朝实录_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
