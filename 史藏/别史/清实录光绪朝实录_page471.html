<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 471 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 471 页/共 1316 页</h1>
    <div class="content">
○以厘收畅旺。予湖北候补知府史书青奖叙。随手　　

○以捐银助赈。予山东千总高得升为其故母建坊。随手　　

○己丑。谕军机大臣等、都察院奏、山东职妇高王氏遣抱呈控一摺。据称伊子浙江知县高鹏飞。因地棍挟嫌。串通逆仆于升。在浙省寓所将其毒死。地方官相验草率。辄以缢死禀报等事。控关仆人谋毙家主。情节甚重。虚实亟应彻底根究。著张曜督同臬司亲提人证卷宗。确切研讯。务期水落石出。以成信谳。原呈著钞给阅看。抱告高正德、照例解往备质。将此谕令知之。现

月

　　

○兵部奏、议覆岑毓英奏、攻剿腾越夷匪出力各员请奖。得旨、马中馺、著赏换爱兴阿巴图鲁名号。刘洪玉、著赏给捷勇巴图鲁名号。汪永、著赏给卓勇巴图鲁名号。刘正纲、著赏给雄勇巴图鲁名号。黄正林、著赏给固勇巴图鲁名号。张士遵、著赏给勤勇巴图鲁名号。随手　　

○以闽浙总督杨昌浚暂署福州将军。　　

○以镶红旗满洲副都统德福为镶黄旗蒙古都统。明发　　

○以出洋三年期满。予驻美二等参赞官候选道徐寿朋等奖叙。随手　　

○庚寅。谕内阁、李鸿章奏、永定河漫口合龙。请将出力各员给奖一摺。上年六月闲。永定河南七工西小堤四号漫溢成口。经李鸿章派委道员金福曾、方浚师督同员弁。并调淮练各军挑穵引河。抢镶进占。业于本月初四日合龙。大溜已由新河。直达韩家墅尾闾出口。全河复归故道。李鸿章督率有方。著交部议叙。在事出力各员。尚属著有微劳。自应量予奖叙候补道金福曾、著赏加二品衔。永定河道方浚师、著交部从优议叙。候补知府石景山、同知窦延馨、北岸同知张起鹏、均著俟离同知任后以道员补用。署三角淀通判候补通判孙钟祥、著以同知补用。拣发河工知县孙传栻、著以直隶州知州补用。知州施则敬、著赏戴花翎。其余出力员弁。准其择尤酌保。毋许冒滥。现月　　

○直隶总督李鸿章奏、出洋查勘各口海防布置情形。得旨、览奏巡阅海防情形。具见筹画周详。布置益加完密。所有应行添筑台叠。即著择要兴办。水师各船。仍严饬管带。各官认真训练。务期精益求精。克臻实效。随手　　

○热河都统谦禧奏、知县知官验讯命案不实。请分别革职撤任撤委以便查办。得旨、孙原植著即行革职。英顺、章荣邦、著分别撤任撤委。一并听候查办。随手　　

○以正红旗蒙古副都统芬车为銮仪卫銮仪使。明发　　

○调正黄旗汉军副都统乌拉布为镶红旗满洲副都统。以记名副都统希隆阿为正黄旗汉军副都统。明发　　

○调右翼前锋统领札拉丰阿为左翼前锋统领。镶黄旗护军统领恩全为右翼前锋统领。正红旗护军统领德铭为镶黄旗护军统领。承恩公桂祥为正红旗护军统领。明发　　

○辛卯。上驻跸西苑。诣德昌门外。迎侍慈禧端佑康颐昭豫庄诚皇太后驻澄怀堂。奉皇太后幸纯一斋侍晚膳。内记　　

○闽浙总督杨昌浚奏、撤调实缺人员。半年内请不作缺数。

下部议。随手　　

○湖南巡抚卞宝第奏、提督周达武捐田赡族请奖。下部议。随手

　　

○又奏、荐举贤员。邵阳县知县李尚卿、甯乡县知县周至德、零陵县知县赵宜琛、得旨、李尚卿等均著送部引见。随手　　

○以捕获海盗出力。予福建候补道刘倬云等奖叙。随手　　

○以贪墨昭著。革署湖南新甯县知县准补慈利县知县程桐、永定县知县郑文思职。郑文思情节尤重。永不叙用。摺包　　

○以捐办义举。德义可风。予福建故知府黄贻檀暨妻王氏建坊。随手　　

○以捐助赈银。予湖南卫守备衔武生黄甫莲建坊。随手　　

○壬辰。上诣澄怀堂。问慈禧端佑康熙昭豫庄诚皇太后安。至辛亥。皆如之。内记　　

○癸巳。安徽巡抚陈彝奏、皖北瘠区应差苦累。本年江南江西广东等省考官。请改道行走。以纾民力。得旨、各省试差。由驿路行走。例定程限。遵行已久。何得轻议更张。该抚惟当整顿邮政。毋得藉词推诿。所请著毋庸议。随手　　

○河南巡抚倪文蔚奏、革兵王文魁盗卖库存铅码。请将提督曹国安先行议处。得旨、曹国安、著先行交部议处。随手　　

○甲午。谕军机大臣等、现在郑工需款甚殷。著户部迅速豫筹银一二百万两。听候拨用。寻户部奏、正项罄尽无余。移缓就急之法。惟有将提归部库之药厘一百万两。先令赶解。暂留该工。依议行。四月十九日摺包　　

○又谕、恩承等奏、棍噶拉勒参请建寺诵经摺内。有经达赖喇嘛指定。在本籍洮州厅地方建立庙宇等语。所建庙宇地方。系何年指定。何年建立。是否在洮州厅属内地。曾否呈明地方官有案。著恩承等即传该呼图克图。详悉询明覆奏。再降谕旨。寻理藩院奏、遵旨询问。据称前于光绪十年十月禀蒙达赖喇嘛。指在本籍陲弼胜地方。建立庙宇。十一年八月闲动工。现未完竣。系在洮州厅属土司杨作霖所属生番地方。曾经报明察验。得旨、该呼图克图建寺诵经。具见悃忱。加恩著另行赏银二千两。由甘肃藩库给发。其前次赏银五千两。仍著全数赏给该呼图克图。作为津贴该徒众等川资之用。四月十九日摺包又现月　　

○又谕、电寄李鸿章、据奏倪文蔚十二日电信。披阅之下。殊深焦急。两月来据报进占情形。每日四五丈不等。李鹤年桃汛奏内。有不日合龙之语。倪文蔚奏。亦有四五月合龙之语。方冀事机顺手。勉奏成功。不意倪文蔚突有此电。谓每占三日始成。料无可办。款又告罄。如此危急情势。该尚书等何以不会衔早奏。直至今日。始由倪文蔚电致李鸿章。为先透消息之计。深堪骇诧。且每占三日。又与前奏情形不符。如因水深溜急之故。现在引河已成。应否先行放河分溜。俾口门势缓。可以加紧进占。并有无别法。可以相机赶办。均著李鸿藻等迅速妥筹。克日覆奏。李鸿藻等前请洋款百万。声明确估。短少之数。奏请续拨。此奏尚在二月杪。何以数十日来。更无请帑一语。直待银料俱尽。乃和盘托出。冀幸藉此歇手。其窘急无术。何至此极耶。朝廷非不知工艰时迫。程功匪易。但念江淮数百万灾黎。无所托命。及停工以后。下游续出之患。不堪设想。但有一分可办。决无停工之理。李鸿藻等当深体此意。将一切实在情形。及如何添筹办法之处。详细电奏。是为至要。此旨著李鸿章即电该尚书等知之。电寄　　

○浙江巡抚卫荣光奏、遵保剿捕台匪出力各员。下部议。随手　　

○又奏、杭州织务金染各价。本已核实。现遵部议勉为酌减。下部知之。随手　　

○命镶黄旗蒙古都统德福、左翼前锋统领扎拉丰阿、管理神机营事务。　　

○以捐助豫赈。予浙江布政使许应鑅为其故祖父母建坊。随手　　

○丙申。湖广总督裕禄等奏、委员赴张家口采买马匹。请饬免税。下部知之。随手　　

○四川总督刘秉璋奏、历年津贴捐输银两。请加广文武乡试中额。下部议。随手　　

○以本年乡试。考试应开列试差人员于保和殿。丁酉。四川总督刘秉璋奏、西藏俸缎无从采买。请仍归江浙织造承办。下部知之。随手　　

○戊戌。孝端文皇后忌辰。遣官祭昭陵。　　

○谕军机大臣等、前因郑工漫口。全溜注淮。谕令曾国荃等、豫筹宣洩之策。嗣据该督等奏称、现就杨庄以下旧黄河二百余里。一律挑浚。并由张福口至顺清河挑穵引河以冀上游多分水势。更于里下河兴化一带。挑淤穵河。分别宣导。为下游出海畅行无阻之计。先后谕令认真举办。现在已逾数月。各工筹办如何情形。目前是否竣事。殊深廑系。郑工虽逐日进占。而时促工艰。伏汛以前。能否合龙。尚无把握。著曾国荃、卢士杰、崧骏、督饬在工各员。将上下游现办各工。实力赶办。务期克日完竣。不可迟缓。一面将所办工程。先行奏闻。将此由五百里各谕令知之。现月　　

○又谕、电寄李鸿章、谏电已悉。著准其再借洋款银一百万两。解工应用。归还年限。并著覆奏。电寄　　

○又谕、电寄李鸿藻、本日寄李鸿章转奏。李鸿藻等咸谏两电均悉。借款已谕李鸿章照办。现在大汛未到。来源长落无定。口门尚宽。溜势深浅亦不一。著一面豫备固守料物。仍督饬在工员役。昼夜赶办。以冀竭力蒇功。至引河分溜。亦为加紧进占计。仍著随时相机办理。电寄　　

○直隶总督李鸿章奏、广东电线。拟由九江接至庾岭。下所司知之。随手　　

○札拉丰阿、德福、驻南苑。以兵部右侍郎崇礼署左翼前锋统领。贝勒亦絪署镶黄旗蒙古都统。明发　　

○以催徵得力。予直隶定州知州徐庆铨等优叙。　　

○以劝办赈捐。予安徽候补道钱禄曾等奖叙。　　

○予故大学士左宗棠于江西省城建立专词。从江西巡抚德馨请也。　　

○缓徵直隶文安县被水歉收董村等处粮租。随手　　

○庚子。安徽巡抚陈彝奏、皖北灾区。现办春赈。并兴修各工情形。得旨、据奏筑堤疏河各节。均尚妥协。现在郑工合龙。尚无把握。所称防护补救之处。该抚务当督饬在事各员。先事豫筹。认真举办。毋稍疏虞。随手　　

○又奏、委提督宋朝儒募精壮灾民。挑穵淝河等工。下部知之。随手　　
</div>
    <div class="pagination">
<a href="清实录光绪朝实录_page470.html">上一页</a><span>...</span><a href="清实录光绪朝实录_page466.html">466</a><a href="清实录光绪朝实录_page467.html">467</a><a href="清实录光绪朝实录_page468.html">468</a><a href="清实录光绪朝实录_page469.html">469</a><a href="清实录光绪朝实录_page470.html">470</a><span class="current-page">471</span><a href="清实录光绪朝实录_page472.html">472</a><a href="清实录光绪朝实录_page473.html">473</a><a href="清实录光绪朝实录_page474.html">474</a><a href="清实录光绪朝实录_page475.html">475</a><a href="清实录光绪朝实录_page476.html">476</a><span>...</span><a href="清实录光绪朝实录_page472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
