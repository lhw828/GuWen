<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 220 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 220 页/共 263 页</h1>
    <div class="content">　　○守备辽东金吾右等卫官军以天寒乞衣鞋工部援例请毋与  上曰此辈备边千里外往来艰辛其与之不为例
　　○先是直隶大河卫百户闵恭奏南京并直隶各卫岁运蓟州等卫仓粮三十万石驾船三百五十只用旗军六千三百人越大海七十余里风涛险恶滞留旬月及有顺风开船行至中途忽尔又值风变人船粮米多被沉溺实非漕运之便臣见新开沽河北望蓟州正与水套沽河相对止有四十余里河径水深堪行舟楫但其间十里之地阻隔若挑通之由此儧运则海涛之患可免虽劳人力于一时实千百年之计也事下工部请移文镇守蓟州总兵巡按直隶御史勘其利否至是都督佥事宗胜监察御史李敏皆报恭言善其河应挑阔五丈深一丈五尺于附近天津永平蓟州宝坻等卫府州县发一万人夫委官督领俟明年春和农暇之日兴工然各处军民艰辛者多宜一月人与行粮三斗仍官给器具庶无劳损而工易成从之
　　○山东左参议梅森阅辽东仓粮执仓副使李泉坐以监守自盗斩罪户部遣郎中马驯重阅之其仓尚有余粮泉亦诉冤巡按御史劾森失人人罪鞫森赎徒还职从之
　　○刑部尚书刘广衡卒广衡字克平江西万安县人以进士拜刑部主事历员外郎郎中有能誉升陕西按察司副使民鲜冤狱六载升陕西右布政使景泰改元改都察院左副都御史镇守陕西条上时政数十事多见采用内臣有奏其不事事者召还佐院事奉命录囚南京多所平反尝奉命讨闽浙寇平之请立寿宁县治于杨梅村以控制要害寻命提督辽东军务天顺改元召还调刑部左侍郎进尚书未几以疾乞致仕未行而卒广衡为人坦夷和厚不立崖岸处事亦通敏守法颇以能诗见称于时
　　○庚午旌表孝子角□羊礼节妇马氏等七人礼河南鄢陵县人二亲俱瞽饮食动息无不由礼左右承奉久而不□□角羊□亲没庐墓三年有驯兔之祥朱俭上蔡县人亲没家贫无以葬茇舍于野躬坎冗负土隆冬盛雪手足皲裂不辍有双鹊巢于茔树枯枝复荣事闻俱表其门曰孝行马氏山东沂州人刘让妻谢氏让弟敬之妻让敬先后俱丧二妇以死自誓不复他适表其门曰双节吴氏直隶无锡县人臧景和妻杨氏顺天府安东县人潘好古妻王氏通州人姜玉妻皆年近二十丧夫守志不二俱表其门曰贞节
　　○辛未升延安绥德等处官军二百九十八人俱一级赏有差三千八百三十五人赏有差以西黄梁等处斩获鞑贼有功也
　　○命湖广布按二司自明年为始每年各轮差佐贰官监督铜鼓五开天柱天庸枇杞安福镇远清浪偏桥平溪施州九溪永定桃川等仓收支粮料禁革奸弊整理边务从左布政使萧晅奏请也
　　○壬申升湖广布政司左参政曾蒙简为浙江按察司按察使
　　○云南南甸土官宣抚刀落盖奏南宁伯毛胜腾冲千户所千户蔺愈强占招捌地方寨子田亩分作庄户办纳银两米榖等物逼民逃窜事下户部覆奏请令云南都布按三司同巡按监察御史诣彼从公体勘所占地方田寨照数退还千碍毛胜蔺愈径奏拏问从之
　　○庄浪卫指挥佥事李瑄坐虏入所守失举烽当充军  上特宥之令降二级听调杀贼
　　○甲戌敕总兵官武平伯陈友曰得奏欲将来降鞑子奄克台及谎阿罗歹等留用具悉但虏情多诈未可深信敕至尔宜与石彪等审察诚伪果可留为克敌之助则留之如未可委信或别有妨碍即管送来京其谎阿罗反等传报虏情奄克台等缉探虚实获其马畜劳勤可嘉今特具冠带衣服十袭赍去充赏其品职待至京之日别行定拟其各人带来眷属衣食之类必使充给毋致失望务在处置得宜以图成功
　　○命给广宗王幼土□术内丘王幼土□寅永平王幼恭校尉月粮俱从王奏请也
　　○乙亥升锦衣卫带俸鞑官都指挥同知塔那帖木儿为都指挥使以其父尝征麓川阵亡故也
　　○巡关监察御史孙珂言山海抵居庸一带关口夜不收守关守墩驾炮军士披坚执锐登高涉险较之京军劳逸不同况天气凝寒多乏绵衣乞给赐胖袄裤鞋事下工部言各边官军动有万数在库衣鞋已乏若准给一方则起比例纷纷之求矣珂言难允  上是之
　　○御马监太监刘永诚言在监餋马官军已蒙给赐衣鞋而坝上等处官军万一千余人餋马艰辛值此隆寒未沾  圣恩亦乞给赐从之
　　○镇守宁夏都督佥事马让已致仕闲居其子隆以银二千两赂陈汝言祈优给事觉下巡按御史论罪御史谓其盲请释勿治从之
　　○丙子给辅国将军徵铨徵金□癸岁禄各八百石米钞中半兼支从襄陵王冲炑奏请也
　　○丁丑立春顺天府官进春  上御奉天殿受之文武百官行庆贺礼次诣  东宫行庆贺礼毕赐宴
　　○升广东备倭都指挥同知张通按察司佥事谢瓛及官军十人俱一级赏有差一百二十五人赏有差以斩获海贼故也
　　○升广东肇庆府同知饶秉鉴为本府知府秉鉴先以剿寇功升从四品俸至是巡抚右佥都御史叶盛保其廉谨有为吏部具以言故有是命
　　○命户部出内帑银召□纳草以坝上义河金盏儿甸阳山郑家庄黄土北高谷口官庄南石渠＜氵旱＞石桥等仓房场缺草故也
　　○巳时日生晕上生背气一道各色淡背气先散晕至午渐散
　　○戊寅  上召内阁臣李贤问曰祭山川坛欲以勋臣代之可乎贤曰有故须代但  祖训以为不可  上曰理当自祭第夜出至彼无所止宿已命工部效天地坛建一斋宫矣贤曰须减杀其制可也  上曰固然是后日未夕时  驾出至斋宫祭毕至明而回
　　○免河南开封汝宁怀庆卫辉四府去岁灾伤田秋粮七万一千四百六十四石马草八万九千九百四十束有奇
　　○己卯升工科都给事中王让为湖广布政司左参议
　　○湖广桑植安抚司龙潭安抚司四川泥溪长官司各遣人贡马赐彩币及钞
　　○户部右侍郎刘本道巡督大宁诸仓其粮储多为守者所盗锦衣卫按其防奸不严诏宥之
　　○庚辰诏罢举保经明行修及贤良方正儒士以言者谓其奔竞冗滥无补实用也
　　○升广东按察司佥事乐曰□永为贵州按察司副使
　　○迤北鞑靼革革皆擕其妻来归命为头目送南京锦衣卫安插给房舍器物
　　○广东在布政使朱彰乞分遣廷臣考察天下司府州县官吏部议恐烦扰不便  上是其议命俟朝觐至日考察之
　　○辛巳赐鞑官姓名金吾左卫带俸都指挥使黑汉曰陈玄羽林前卫带俸都指挥同知伯家驴曰白毅都指挥佥事饶五十曰姚智□都曰郭羙锦衣卫带俸都指挥同知牙失纳曰芮刚
　　○壬午镇守广西左少监朱详总兵官武进伯朱瑛奏议调左右两江土兵往全州兴安等处剿贼奈其生拗不听约束沿途骚扰而泗城州为甚乞降敕切责之  上以详瑛自不善抚治不允
　　○巡按广东监察御史吕益等奏广西流贼四千余越境攻破连山县戕杀官军已而复劫杀阳山县及连山诸村寨兵部请令两广总兵官武进伯朱瑛都督同知欧信等调兵剿捕从之
　　○癸未岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○召湖广布政司左参议刘益时祭酒缺员吏部具学士倪谦等三员名闻  上曰翰林儒臣且弗动可别举用之于是内阁学士李贤称益学行老成于吏部吏部以闻故召之
　　○修万工堰堰在四川彭县以其费工之多曰万工灌田千余顷有司奏岁久倾圮故命修之
　　○镇守延安绥德左参将都督同知张钦奏虏骑二万余从安边营入境剽掠  上命兵部区画以闻
　　○真定府武强县治旧有苦水井二至是皆变而甘冽
　　○右春坊右庶子兼翰林院侍讲致仕赵恢卒恢字汝弘福建连江县人宣德癸丑进士第二人入翰林为编修秩满升侍讲景泰壬申进右春坊右庶子仍兼侍讲寻以疾乞致仕卒于家
　　○是岁天下口粮户九百四十六万九千三百四十口五千四百二十万五千六十九田地四百二十六万三千五百九十九顷有奇田赋米麦一千六百八十五万二千六百九十五石丝六万四千三百二十斤绵一十八万六千二百一十九斤绢一十九万三千七百二十八匹布一十三万一千四百五十八匹绵花二十六万二千一百八十六斤折色钞七万九千四百六十三锭杂课钞一十九万七千六百九十九锭米麦一十万一千八百八十四石鉄七万四千五百八十三斤布一千八十七匹盐课盐二百七十三万三千八十四引折色钞一千六百四十七万三千六百一十一锭米五十二万七千一百六十八石布七百八十六疋茶课茶五十五万八百九十五斤折色钞一千九万七千六百九十九锭屯田子粒二百八十五万二千九百二十石采纳银七万四千四百五十七两水银六百七十二斤朱砂六十八斤漕运京师儧运过米豆四百三十五万石各处运纳粮米一十七万三千二百三十石减免天下官田等项税粮计米麦共一十三万六千二十七石
　　大明英宗睿皇帝实录卷之二百九十八
　明英宗睿皇帝实录卷之二百九十九
　　天顺三年春正月甲申朔  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼群臣复诣  东宫行庆贺礼
　　○圣烈慈寿皇太后  皇后免命妇朝贺
　　○乙酉文武群臣朝亲王于奉天门东廊
　　○夜三鼓北方有星大如盏色赤有光烛地起自文昌西北行入紫微垣内尾迹炸散一小星随之
　　○丙戌  宣宗章皇帝忌辰遣官祭  景陵
　　○敕镇守蓟州永平等处太监郁永尔奏总兵官都督佥事宗胜中风疾即保左参将都指挥佥事胡镛代之且予夺之权出自朝廷非臣下当预尔但欲示恩于人不顾专擅之罪其宗胜之病倘痊置之何地若从所奏遽代之是使朝廷恩薄于臣下也无知妾为莫甚于此论尔之罪本难容恕但念尔守边年久姑从宽贷今后宜自改过毋得仍蹈前非如违必重罪不宥
　　○时狱讼繁兴三法司锦衣卫多系囚未决其狱情往往为该管官受贿漏泄敕命严密禁之
　　○丁亥朝鲜国王李瑈遣陪臣李礼孙等奉表笺来朝贡马及方物云南孟餋思卜发遣头目孟板庆等来朝贡金银器皿象马赐宴及彩币表里袭衣等物有差
　　○礼部奏正一嗣教真人张元吉每遇庆贺来京赐宴列于二品班之末悟玄养素凝神冲默阐教振法通妙真人邵以正景泰间列于祭酒班之次天顺元年二月以老辞职八月复封为真人乞定筵宴坐次  上曰殿上宴文武官邵以正只送宴馔与之
　　○湖广贵州总兵官南和伯方瑛奏锦田千户所被两广獞贼攻破城门杀掳官军抢掠财物其原委哨守指挥王冕乌通并守镇千户许瑛等宜治以重罪  上曰姑释不问令冕等当先杀贼以赎前罪
　　○己丑孟春享  太庙
　　○遣中官祭司户之神
　　○命毛怜卫指挥同知赛住哥子满皮指挥佥事吉里迷子阿速塔里必子卜里塔纳当哈子撒哈连赏秃子额苦土剌子哈撒哈建州卫指挥同知乞奴儿子六十喜乐温河卫指挥同知劄里加子阿速孙色因不花子锁因鉄木指挥佥事失列密子土松哥撒哈答子木当加只称哥子沙仲哈兀苦纳子塔书速平江卫指挥佥事奴儿干子非得俱袭职毛怜卫都指挥同知答鲁哈子阿撒代职
　　○庚寅命国子监祭酒陈询致仕
　　○兵部尚书马昂奏先因甘肃地方被达贼侵犯命太傅安远侯柳溥充总兵官都督过兴充左副总兵统领官军征剿各官到彼玩寇长奸失机误事遂取回京溥革去太傅令其闲住兴幸蒙  圣恩宽大不加之罪名爵如旧实出万幸乃敢仍复欺傲罔上擅自到任管事则是予夺不出于朝廷进退皆由于自□宜明正其罪以警将来  上曰兴本无状且宥其罪不许管事
　　○辛卯命国子监司业曾暹管本监事
　　○迤北伯颜王部属达子阿木敦来降命为头目送南京锦衣卫拨房居住月给米二石
　　○有番僧短发衣虎皮自称西天活佛弟子京城男女拜礼者盈衢  上命锦衣卫驱之归其本土
　　○夜月犯毕宿大星火星犯轩辕南第五星木星犯左执法土星犯建星
　　○壬辰以大祀  天地  上御奉天殿誓戒文武百官致斋三日
　　○富峪等卫官军指挥张玉等操备辽东援例乞衣鞋事下工部言玉等虽有事例然时已渐和请旨裁之  上曰如例
　　○日生左右珥赤黄色鲜明良久渐散
　　○癸巳夜晓刻东方有星大如鸡弹色青白有光起自河鼓西南行至天市垣内
　　○乙未大祀天地于南郊  上还谒  圣烈慈寿皇太后毕出御奉天殿文武群臣行庆成礼
　　○淮府宜黄郡主卒遣中官赐祭命有司营葬
　　○僧录司右觉义兼智化寺住持僧然胜奏故太监王振有功社稷赐祠额名旌忠已立旌忠碑于祠前乞赐赠谥实万世旌忠之劝命礼部议之
　　○诏山东河南并南北直隶巡抚巡按都御史督令都布按三司府州卫所各委佐贰官于该管地方往来巡视虫蝻从户部奏请也
　　○丙申以大祀礼成  上御奉天殿大宴文武群臣及四夷朝使
　　○丁酉夜晓刻东方有星大如盏色青白尾迹有光起自河鼓东南行至游气中没月犯轩辕左角星
　　○戊戌上元节宴文武百官赐假十日
　　○湖广九溪卫桑植安抚司遣把事向源海等建州右卫都督纳朗加等乌思藏并朵甘宣慰使司等处簇卜等寺剌麻头目舍人观畜等来朝贡马及珊瑚氆氇等物赐宴并彩币表里袭衣等物有差
　　○六科十三道因边臣有讦西征官军暴横者交章复劾安远侯柳溥号令不肃谋勇兼无当虏骑之临城唯闭垒以自保殴死非辜者置之不治妻被奸污者反枷以循啬夫樵妇罄作俘囚牧马屯牛俱为椎剽又且诟辱中官无敬忌之心偏听小夫乖广览之智虽  圣明曲赐保全而国法终难再宥  上曰卿等言是溥欺罔贪婪又纵下人扰害本宜处以重罪但已罚之闲住姑屈法再宥
　　○辛丑月犯平道东星
　　○壬寅镇守松潘等处都指挥使周贵奏茂州管下巴地等寨番人出没杀死官军抢掠运夫其提督关堡都指挥佥事徐昇掌堡指挥佥事郭敬宜治以重罪  上曰姑免问令当先杀贼以赎罪
　　○甲辰命礼部仪制司署郎中事主事俞钦实授郎中南京刑部陕西司署员外郎事主事陈恺南京工部虞衡司署员外郎事主事刘昌俱实授员外郎
　　○陕西总兵官保定侯梁瑶等奏欲将陕西苑马寺牧放恩军户内余丁选壮丁二百五十名给与器械口粮委头目管领遇冬往靖虏卫操守春暖放回生理俟边方宁靖仍旧牧放从之
　　○监察御史周一清巡按江西回陛见奏事失仪下锦衣卫鞫之当杖赎毕黜为广西临桂县知县
　　○总兵官定远伯石彪奏比者达贼二万余入安边营抢掠臣与彰武伯杨信右佥都御史徐瑄都督佥事周贤都指挥李鉴等统领军马往剿之遇贼连战掣夺旗号喇叭斩获贼酋鬼力赤平章首级余贼奔溃追至昌平墩出境贼仍聚众复回对敌转战六十余里交锋数十余合至野马涧半坡墩贼众大败生擒四十七人斩首五百一十三级夺驼六十七只马五百一十匹被掠男妇一十八人驴骡牛羊二万余都督佥事周贤被贼射死又有达贼入南地名把都河把总指挥柏贤等与战败之斩贼首一人收兵间贼复众四面攻围官军奋勇杀出都指挥李鉴亦陷没  上曰彪等能奋勇杀贼忠勤可嘉其生擒达贼并获到驼马尽数解京毋将好马抵换隐藏达贼首级沿边枭挂周贤赠都督同知遣官祭葬李鉴等阵亡头目俱给与棺衾殡殓夺下人口给发宁家驴驼牛羊招主识认有功官军明白造册以俟升赏周贤直隶滁州人由正千户升指挥佥事正统十四年从总兵官巡哨怀安城东及紫荆关景泰元年剿贼洋河南坡俱有功累升都指挥佥事守备西猫儿峪马营五年协同副总兵孙安守备独石等八城堡寻充右参将代安提督天顺元年升都指挥同知寻升后军都督佥事仍充参将镇守二年召还领兵哨宁夏未几还榆林城守备至是奋勇当先逆战斩虏贼数人贼败走犹追击不已遂中流矢死讣闻  上悯之赠葬如制命其子玉袭升为都指挥同知仍赐白金彩币贤初被召还已有悔过心及从西征自分必死报朝廷已而果然人皆伟其志而惜其死云
　　○敕广西总兵官武进伯朱瑛副总兵右都督陈旺先因尔等冥顽执拗不即会兵剿捕全州贼寇已有敕切责至今贼势愈加猖獗尔所调土兵又沿途抢劫害人兵部劾奏尔等欲取回治罪朕固留尔等使图自新且如都督山云往者镇守彼处至今军民仰慕尔等爵位不下山云而行事何为远不相及良由心怀奸贪不知廉耻故尔今后务要痛自改过以公廉自励以勇敢自奋亲率官军以靖地方庶可赎罪若仍蹈前非必罪不宥
　　○户部奏两淮运司去年盐支尽将今年盐借中给边宜将南京文武官吏食盐俱暂停止存积盐课供给边储从之
　　○夜二鼓北方有星大如鸡弹色青白尾迹有光烛地起自紫微西藩内约行一丈余发光大如盏西北行至天钩星
　　○乙巳升陕西西安府知府葛文名为陕西布政司左参政从镇守保定侯梁瑶等奏保也
　　○时有千户纳粟升指挥佥事犯赃罪法司援旧例欲令还职兵部言此等以赀补官比之冲冒矢石万死一生以军功得官者不同况已犯赃又令复职不惟所得赃物多于纳米之费亦且无以激劝征战之士宜令本犯削指挥佥事复还原职正千户著为令从之
　　○丙午命湖广按察司佥事沈庆复任庆先以犯赃冠带闲住至是诉冤枉且陈在任杀贼有功吏部移文兵部及都察院覆勘庆皆夤缘文饰之故得复任
　　○南京户部尚书张凤奏南京锦衣等四十二卫屯军先因选留操备运粮等项有妨屯种已经奏准放回屯种今管操武安侯郑宏又奏将屯军操备乞敕南京守备魏国公徐承宗等行令南京各卫原屯旗军仍旧屯种办纳子粒不许别差从之
　　○南京太仆寺少卿卢祥言府州县原编马头内有消长乞敕南京兵部推廉干老成官同太仆寺官亲诣各处督同府州县官管马官同查勘原编马头如有消乏者改作贴户其马头不许倚恃豪强逼令贴户轮流养马止许均贴草料及马有事故许管马官定与贴户则例出钱买补亦不许令鳏寡孤独之人贴备其养马户无马可养者照洪武年间例纳粮待有马时免纳从之
　　○丁未封永兴王弟镇国将军公矿长男诚渊为辅国将军赐诰命冠服
　　○诏户部优免奉圣夫人李氏家徭役
　　○敕哈密忠顺王卜列革先差使臣马云等往迤西公干因尔处有达贼癿加思兰截路为恶不曾前进后因尔处通报贼情宁静道路无虞以此使臣进去及至尔处其原差使臣指挥乌钦舍人沃能回还报说癿加思兰仍在彼处差人见王谋为劫夺之举使臣在彼进退两难以此言之过实在尔且尔祖宗以来世受朝廷大恩守此境土永乐年间使臣往来护送恭勤何曾有失尔宜遵承前志不可与贼交通今使臣在彼尔即差人送去迤西如不可前进尔即差人护送回还尔若背逆  天道包藏祸心助贼为恶以致钱粮人马疏失朝廷必调大军征剿决不尔宥尔其慎之毋贻后悔
　　○敕贵州宣慰使安陇富近因东苗等贼聚众为寇已敕总兵镇守等官相机剿捕大抵为尔贵州地方除患尔为土官世受朝廷恩宠袭守斯土正当殚心竭力输诚效劳以助军饷以佐兵威殄灭苗寇宁靖地方今乃以偷安为计既不依时运在仓粮米于普定等处又不肯在司管事常在水西居住每遇节令不来行礼肆志妄为自取罪戾今闻尔出助马匹准免运粮似有悔过迁善之意姑从宽贷敕至尔即痛革前非务守礼法若欲出抚所管地方湏由上司定限差委方许前去毋得似前擅离衙门旷职废事如违必重罪不宥故敕
　　○夜月犯鬼宿西南星四鼓西方有星大如鸡弹色青白尾迹有光起自星宿西南行至游气
　　○己酉敕宣宁王逊炓曰今得尔奏有女新河县主已选袁宏为配择日成婚具本认罪且宗室婚姻之礼自  祖宗以来皆奏请施行自有定规今尔昵于私情不行奏请又以厢房细事为言行事苟且昧于大体如此其于名爵岂不有玷既往之过姑置不究教授不能以礼辅导别行究问自今以后务遵礼法毋蹈前愆以累厥德
　　○巡抚大同右佥都御史李秉奏钦奉  圣谕大同人民选其成丁男子编为土兵该徵税粮以十分为率免其七分勘得所选土兵有一户一名土兵而税粮有二三十石多至四五十石者有一户土兵二三名而税粮七八石少至三五石者亦有全无税粮者未免轻重不均窒碍难行事下户部议拟覆奏宜行李秉查勘各兵户有税粮数多者免其七石不及七石者再免一丁四石以下者再免一丁全无税粮者免其户下三丁所免户丁听自生理帮助不许有司擅自科差庶得事体适宜无不均之患从之
　　○夜三鼓东方有星大如盏色赤光明烛地起自云中西北行至北斗魁
</div>
    <div class="pagination">
<a href="明实录英宗实录_page219.html">上一页</a><span>...</span><a href="明实录英宗实录_page215.html">215</a><a href="明实录英宗实录_page216.html">216</a><a href="明实录英宗实录_page217.html">217</a><a href="明实录英宗实录_page218.html">218</a><a href="明实录英宗实录_page219.html">219</a><span class="current-page">220</span><a href="明实录英宗实录_page221.html">221</a><a href="明实录英宗实录_page222.html">222</a><a href="明实录英宗实录_page223.html">223</a><a href="明实录英宗实录_page224.html">224</a><a href="明实录英宗实录_page225.html">225</a><span>...</span><a href="明实录英宗实录_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
