<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 671 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 671 页/共 848 页
  </h1>
  <div class="content">
   ○庚午。谕军机大臣等、前因逆夷有北赴天津之谣。有旨谕令禧恩。托浑布。相度地势。豫筹防范。现当南风司令。难保该逆不乘风北驶。盛京山东海口。系逆船必由之路。即难保其不分路登岸滋扰。该逆船坚炮利。断不可与之沿海迎战。若徒恃沿海之炮击退夷船。必无把握。该将军等务当恪遵前旨。将前路兵炮移置后层。待其舍舟登陆。先以大小炮相机轰打。分路横击。或从背后抄截。庶可制其死命。著各先事豫筹。毋致临时贻误。至盛京为根本重地。防范尤应加严。该处炮位本属无多。若仅于海口安设。后路无继。断难得手。著禧恩妥为相度。于各口扼要处所。将炮位那移安置。层层设伏。厚集兵力。其离岸较远。聚而歼旃。是为至要。昨有旨挑备吉林兵一千。往锦州驻劄。黑龙江兵一千。往盛京驻劄原以备天津调遣之用。傥盛京兵力尚单。著该将军酌量截留。俾资堵剿。再前据僧格林沁奏、自备三盟蒙古精兵三千名。于近口地方驻劄候调。万一吉林黑龙江之兵全赴天津。而盛京兵力不敷。即于此项兵丁内酌量截留。以为策应。著该将军通盘筹画。速行奏闻。扬威将军防夷各条。及牛鉴片。均著钞给禧恩、托浑布、阅看。将此各谕令知之。　　

○又谕、牛鉴奏、逆船再犯松江。复经官兵击退一摺。据奏十四日寅刻。该夷又以火轮船二只。二桅大船三只。驶向东汊。似欲上岸接仗。寿春镇总兵尤渤、整队相持。逆船连放大炮。我兵均伏在地。随用擡炮火枪更番叠进。逆船始行怯退驶去等情。览奏已悉。惟泖湖已有夷船驶入。测量水势。是现虽暂退。难保不别有诡谋。仍思一逞。该督惟当竭力防御。不可稍存大意。所收溃散兵丁四千余名。为数不少。尤当剀切激劝。俾人人思奋。志切同仇。毋得稍挫锐气。至苏州城外之宝带桥。系入省要隘。该逆三板船可由泖淀诸湖驶入。必应重兵驻守。所派徐州扬州及漕河各营之兵。尚嫌单弱。恐不足资抵御。著该督即于收回各兵内酌拨前往。协同防堵。当更得力。另片奏、此次逆夷攻陷宝山。一无所得。现在攻犯松江。意在劫掠。叠经尤渤带兵击退。该城自可保全。万一逆夷豕突而来。力难抵御。亦必豫筹转败为攻之策。前此宝山。上海。一经逆匪入城。势如瓦解。皆未能豫设埋伏之故。著该督酌量地势。傥于松江近城处所。先伏精兵。以备接应。即使我兵不支。逆夷蜂拥入城。恣意掳掠。正可出其不意。挥兵进剿。可期聚而歼旃。惟该逆诡谲异常。尤须慎之又慎。不可稍有漏洩。该督抚等自请治罪之处。暂缓置议。务须激励将士。严密防堵。期于战胜守坚。以赎前愆而图后效。将此由六百里谕令知之。　　

○两江总督牛鉴奏、逆夷船坚炮利。水上难与争锋。请饬沿海专备陆战。得旨、此朕早已料及。早经饬谕。奈沿海堵御。总要海上交锋。反致凶焰益张。徒损国威。为之奈何。　　

○陕甘总督富呢扬阿奏报接印任事。得旨、诸务认真整顿。断不可苟且目前。勉力为之。以副委任。　　

○赏钦差大臣工部尚书赛尚阿、正白旗护军统领巴清德、镶黄旗蒙古副都统那桑阿、缎匹。并随往乾清门侍卫托精阿等银有差。　　

○辛未。孝恭仁皇后忌辰。遣官祭景陵。　　

○谕军机大臣等、前有旨将先调之吉林黑龙江兵共二千名。令哈哴阿留兵一千名在关防守。其余一千名。派往洋河口至黑沿子一带驻劄。其续调之吉林兵一千名。派往锦州高桥驻劄。赤龙江兵一千名。派往盛京驻劄。谅已遵旨办理矣。现已派赛尚阿为钦差大臣。驰赴天津。会同讷尔经额办理防剿事宜。著哈哴阿将前谕留关之吉林黑龙江兵各五百名。饬赴天津听候调遣。并著禧恩于续调派令驻劄盛京锦州之吉林兵一千名。黑龙江兵一千名内。各分五百名。饬赴山海关。交哈哴阿差遣。该都统俟此项官兵到关后。再将前次留关之吉林兵五百名。黑龙江兵五百名。饬令赴津。傥逆船驶至盛京。距山海关不远。即著哈哴阿派副都统一员。酌带弁兵。前往接应。将此各谕令知之。　　

○又谕、牛鉴奏、吴淞逆船。于十五日全数退出距城十里之洋面停泊等语。逆夷前在浙江。退出乍浦。旋即入犯吴淞。攻陷宝山上海。现在既由黄浦两次欲犯松郡。并分＜?舟宗＞驶入泖湖。测量水势。何以忽又全行退去。此必另有奸谋。宝山上海两县。不必添设重兵赶紧修复。其前此迁徙民人。此时若遽行搬回。难保逆夷不复再来。转得肆其掳掠。该督惟当饬令文武员弁。小心防范。松江及省城一带口岸。尤为紧要。不得因夷船暂退。稍形疏懈。至此次吴淞退出之船。是否仍在该处洋面停泊。或已驶往何处。著饬令各口探明。飞速奏闻。陈化成尸身。务当查明下落。妥为棺殓。将此由六百里谕令知之。　　

○陕西巡抚壁昌奏报接印任事。得旨、现有派审案。务要认真确讯。不准稍有不实不尽。懔之。　　

○赏调赴天津防堵察哈尔蒙古官兵银两羊只。　　

○旌表守正捐躯山东莱芜县民王继妻毕氏。　　

○壬申。谕军机大臣等、有人奏、逆夷掳掠赀财。载回广东香港裙带路收贮。现在该处建造楼房寮厂炮台。其伪官最著者。为赞逊乜哩时蛤等坚。其幕客著名者。为马履逊匪伦。各处渡船小艇。均须献纳陋规。方准出海。否则被其劫货留船。又新安士民。屡欲烧船杀贼。因该将军等出有通商告示。不敢举动。其汉奸曾给翎顶者。惟卢景尤为首恶。其人包庇汉奸。船只炮械俱全。替夷运货。枪掠乡村。其余如联义堂。忠心堂。均系汉奸自立名目等语。逆夷占住香港地方。据为巢穴。逼勒陋规。因该将军等准其通商。以致被害士民不能报复。又有汉奸助逆包庇。为之羽翼。如果属实。为害匪细。著奕山、祁＜?土贡＞、梁宝常、确切查明。据实具奏。毋许稍有隐匿。其助逆之汉奸。既有姓名堂名。不难按名查拏。著奕山等严密访查。按律惩治。不准畏难姑息。将此谕令知之。　　

○又谕、前据朱树奏、酌议稽查粮船水手章程。已降旨照所议行矣。现在江浙湖广粮船。将次抵通。水手短纤人数众多。稽查尤应严密。该漕督前定章程。已属周妥。所属粮道及在事文武员弁。傥视为具文。仍属有名无实。著该漕督再行严切晓谕所属。务于各帮船抵通时。切实查明。某帮某船原有水手短纤若干名。逐一点验明确。即饬令按数回南。毋得一人逗留。傥有奉行不力。任听该水手短纤人等借词暂留。不即回南者。即行指名参奏。毋许稍存徇庇。将此谕令知之也。　　

○癸酉。谕内阁、每年需用饷银。义瞻兵丁。原为效力国家。以卫地方百姓。近因＜?口英＞夷在江苏沿海一带猖獗。已由察哈尔调派兵丁二千名。前赴天津防堵。该兵丁等均系世受国家重恩。淳良蒙古臣仆。一切自知检束。惟虑有性情愚鲁之人。因车马食物。妄行勒索驿站。沿途任意骚扰。转觉不成事体。著派僧格林沁。车登巴咱尔。俟此次兵到教场之日。即将此旨传谕众官兵等、务各奉法在途行走。速抵天津。跟随钦差大臣妥为堵御。共与国家宣力。以图仰报君上重恩。傥有妄行勒索驿站。任意骚扰地方百姓者。除将犯法之人立即照军法从事外仍。将该管官指名参奏。一并严议。决不宽贷。将此通谕知之。　　

○又谕、前令铁麟等将察哈尔领放直隶牧青马匹。全数调回京师。并令于上驿院太仆寺牧群内挑选二千匹。管带来京。所有此项马匹抵京后。即于南苑牧放。著派培成、贵成、巴里善、前往妥为照料。　　

○又谕、朱树奏、恳请终养一摺。该漕督之母。现系迎养在署。自可随时侍奉。无庸急于回籍。著俟本年新漕抵通交卸。帮船一律归次后。再行具摺奏请。　　

○钦差大臣广州将军耆英等奏、遵旨驰抵江苏。接据该酋目来文。内称现已集兵。不得不战。并有约实一处办理地方等语。绎其词意。似约地会商。事较危迫。不得不设法办理。现在发给照会。问其定在何处公商。派外委陈志刚等星驰送往。俟有覆信。再行奏闻。谕军机大臣等、逆夷披猖日甚。现虽退出江苏洋面。情殊叵测。覆文内既称现已集兵。不得不战。又有约实一处办事之语。可见夷情诡诈。全不可信。著该大臣仍遵前旨。断不可轻身前往。即该逆前来请见。亦不可与之会晤。傥有应行商办之处。祇可令陈志刚等持书前去。勉致堕彼奸计。如覆书内有分外要求。万难应许事件。即与牛鉴一意防守。可剿即剿。当堵则堵。慎勿稍存游移之见。是为至要。所请酌带员弁。著准其带往。本日又据牛鉴奏、夷船退出吴淞。苏省暨水陆各要隘。业经分兵守御。毋庸再事徵调等语。已有旨谕令奕经。毋庸派参赞大臣带兵前往矣。惟夷船虽退。逆情叵测。著耆英等相度现在情形。应于何处扼要之区。暂行驻劄。以资接应。务即妥筹办理。将此由六百里加紧谕令知之。　　

○又谕、本日据耆英等奏驰赴江苏一摺。前经伊里布书写照会。令陈志刚驰送。责其称兵失信。该逆覆称既已集兵。不能不战。复有约地会商之语。可见逆情叵测。全不足信。已谕知耆英等、不可前往会晤。如该逆有分外要求事件。万难应许。即会同牛鉴一意剿办矣。该大臣至津后。著与讷尔经额力筹防堵。傥逆船北驶。即行相机剿办。慎勿稍存游移之见。本日又据牛鉴驰奏、十百五酉刻。了见羊山洋面。有大小夷船四十余只。往北驶去。显有滋扰山东天津情形等语。著赛尚阿、讷尔经额、加意慎防。毋稍疏懈。耆英牛鉴片各一件。著一并钞给阅看。将此谕令知之。　　

○又谕、牛鉴奏、逆船退出吴淞。毋事徵调一摺。据奏江宁旗营兵八百名。俟广西兵到。饬回江宁防堵。泖湖要口。业已堵塞。松江郡城。尤渤带兵在彼。足资保障。江苏各口。已择要防御。请饬前派参赞及耆英、伊里布、毋庸来苏等语。已有旨谕知奕经、毋庸派参赞带兵前往。并著耆英、伊里布、自行酌定地方驻劄矣。尤渤现驻松江。俟刘允孝到后。再行酌量调派。所奏轰损夷船。击毙夷匪等情。览奏均悉。另片奏、大小夷船四十余只。往北驶去。显有滋扰山东天津情形。已谕知托浑布。玉明。备防哨探。并饬赛尚阿。讷尔经额。加意严防矣。惟江苏海口纷歧。逆夷出没无定。该督仍当加意严防。不可稍存大意。是为至要。将此由六百里加紧谕令知之。　　

○又谕、寄谕扬威将军奕经。前令该将军派参赞一人赴苏协剿。本日据牛鉴奏、逆船全数退出吴淞。著毋庸派参赞带兵前往。仍由该将军酌量浙省现在防剿情形。妥为布置。将此由六百里加紧谕令知之。　　

○又谕、本日据牛鉴驰奏、羊山洋面。有夷船四十余只。往北驶去。显有往山东直隶滋扰之意。所有山东防堵事宜。该抚仍当加意防范。毋稍疏懈。并著飞饬各口员弁。不时了探。如见有逆船向北窜驶。即著由六百里加紧驰奏。将此由六百里加紧谕令托浑布。玉明知之。　　

○又谕、据铁麟等奏、察哈尔官兵。分起按队。由口启程一摺。览奏均悉。著照所议妥为办理。又另片奏、派往防堵之蒙古兵丁跟役三百名。无力自备骑乘。现据该处镶黄旗骁骑校拉什栋鲁布。捐马一百匹。正黄旗原任总管鄂特浑之孀妇代孙幼丁巴彦保。捐马一百匹。镶红旗公中佐领贡素隆扎布。捐马一百匹。作为跟役兵丁骑乘马匹。该员等急公好义。甚属可嘉。其应如何鼓励之处。著该都统等定拟具奏。候朕施恩。将此谕令知之。　　

○直隶总督讷尔经额奏、遵旨筹议防剿事宜。一、大沽南岸至山东连界之狼坨子。后路应用察哈尔马队接应。请于羊儿庄。商各林。两处各安插马队五百名。迤南迤东。均可接应。一、大沽北岸至北塘一带。涧河口至洋河口一带。暨山海关秦王岛。三处地面远近不同。接应马队应于何处安营。俟咨商都统哈哴阿等筹议。一、北塘北岸。后路沿须接应。已函商提督胡超。酌拨陕兵数百名。以备临时拣员带往。一、天津城内少井。取汲外河。虑该逆携带毒物。乘潮长时投入。拟示谕兵民。潮退再行汲水。至郡城布置严密。各路扼要。皆有大员防堵。拟临时往来策应。不必专驻郡城。亦不必专驻他处。一、逆夷船载马匹。多置竹人。恐用真马假人烧营之法。沿海所穵陷坑。当可制也。又各营俱有藤牌兵。或其马不尽堕坑。即用藤牌滚刀伏斫马足。无虞冲突。一、大沽南岸浅滩。多张旗帜。使其望见奔赴。必可搁浅。其大沽北塘一带。于产有芦苇之处。支搭敝旧帐房。虚张旗帜。以为疑兵。一、自涧河至山海关。于兵勇渔户内择亲信有胆者。临时杂扮商渔分布。引诱夷船搁浅。仍加意堤防。勿致为夷所饵。一、大沽北塘拦江沙外。夷船炮力不能及我炮台。恐用三板船驶入。以火箭火弹焚击台上之兵。请于台上饬堆土垒。横直两层。用水浸湿。前一层用直。在各炮之两旁。后一层用横。在各炮之后身。而于后层上横以木梁。覆盖土叠。联络成棚。外实中空。旁有走路。装药时皆有遮护。该逆火器。有不能伤及我兵。一、三板驶入内河。较易攻击。拟于满河沈铺渔网。入水五六尺。柔软牵缠。可以缴轮挂舵。浅滩之上。用木桩鹿角杈。刺其小船。使虽知觉。无可如何。再用枪炮乘势攻剿。足可制胜。一、恐其于闲旷处用小船载人。分起运送上岸。或声东击西。绕至后路。应请于涧河口一带。即用北路之兵接应。祁口一带。即用南路之兵接应。大沽北塘两处大营。屹然不动。决不可舍此顾彼。后路层层安兵。既为接应炮台。即以防其抄袭。前后攻击。更见得力。一、恐其于偏僻海边运炮上岸。应于岸上设伏抄击。设竟登岸。即分报后路马队及接应之兵。均各就近驰往。趁势轰击。得旨、所议均属周妥。间有应行斟酌之处。已将原摺交赛尚阿带赴天津。著该督俟赛尚阿到津后。再行会同参酌。务臻尽善。　　

○越南国王阮福暶、遣使表谢赐祭并袭封恩。进贡方物。命留抵下次正贡。　　

○浙江巡抚刘韵珂、因病赏假。赏四品顶带前任湖南布政使卞士云、三品顶带。署浙江巡抚。命六品顶带已革安徽布政使管遹群、接办浙江粮台事务。　　

○旌表守正捐躯山东东阿县民姜振江童养媳时氏。　　

○甲戌。谕军机大臣等、前据刘允孝奏、遵旨管带湖北精兵一千名。前赴江苏。与牛鉴商办防守。现在逆船既有北驶之信。著刘允孝无论行抵何处。接奉谕旨。即管带湖北兵一千名。迅速改赴山东登州。会同托浑布。麟魁。商办防堵事宜。将此由六百里加紧谕令刘允孝。牛鉴知之。　　

○又谕、程矞采奏、逆夷全数退出吴淞口一摺。览奏均悉。该逆虽已退去。诡谲万端。情殊叵测。前此宝山上海迁徙一空。是以逆夷旋入旋退。此时正可作坚壁清野之计。傥急于修复。又生逆夷觊觎之心。难保不去而复来。转堕奸计。著仍遵前旨。晓谕居民。俾知利害。昨因牛鉴奏、水陆要隘。业经分兵守御。毋庸再事徵调。已有旨谕令耆英。伊里布。相度现在情形。暂行扼要驻劄。以资接应。所有防堵事宜。仍著会同牛鉴商办。至杨子江为南北要道。关系紧要。其余各处港汊口岸。亦多与内地相通。著程矞采分派将弁。扼要防守。其有应行堵塞者。均著设法办理。勿令逆夷内犯。该逆既有欲犯崇明之谣。该处孤悬海外。亦著互为声援。联络一气。庶该逆不敢攻犯。又另片奏、接据宝山等处探报等语。逆夷大小船多只。现将北驶。已有旨谕令山东天津一律防堵矣。将经由六百里谕令知之。　　

○又谕、昨因牛鉴驰奏、夷船四十余只北驶。已有旨谕托浑布等加意防范矣。现在登州一带海口。正当吃紧之际。本日已由六百里加紧谕令刘允孝、将所带前赴江苏之湖北精兵一千名。迅速管带改赴登州。以备防剿之用。著托浑布、麟魁、俟刘允孝到后。妥为商办。务遵前旨。不可与该逆海面交锋。择要防守。毋稍疏虞。将此由六百里谕知托浑布、麟魁、并谕令玉明知之。　　

○又谕、据哈哴阿奏、遵旨备防逆夷一摺。并请调兵严防石河口等语。现在逆船北驶。必应早为严防。据称晓谕官兵。诱其弃船登陆。不许轻放枪炮。俟相离较近。伏兵四起。尽力攻剿。并于炮台左右虚张声势。相机进取。或从左右攻击。或兜后剿歼。所奏深合机宜。该都统惟当激励将士。加意严防。不可稍留罅隙。至上年在石河口防堵之官兵二百名。前经撤回归伍。著仍准其调赴石河口防堵。以壮声威。将此谕令知之。　　

○赏还故已革贝勒奕绮原爵。予祭葬。嗣子载华、仍降袭贝子。　　

○以大学士穆彰阿、署管理户部三库事。　　

○以江南寿春镇总兵官尤渤、署提督。　　

○贷江苏山阳县及淮安、大河、二卫歉收军民耔种口粮。平粜宜兴、高淳、二县仓谷。　　

○乙亥。上诣绮春园问皇太后安。　　

○谕军机大臣等、德春等奏、南粮帮船脱空浅阻。请旨饬催一摺。据称凤中常、江淮九等帮、过关脱空十日至四日一日不等。查因卫河水势微弱。各闸启放需时。以致临清、夏津、武城、一带处处浅阻。及行至郑家口。又因故城、恩县、景州等处。拨船不敷轮转。耽延时日。业经飞咨该督抚并漕运总督上紧严催等语。本年漕务情形。尤应迅速抵坝。及早运京。方昭慎重。著直隶总督、山东巡抚、迅即查明帮船于何处耽延。严饬沿途文武员弁。实力催趱北上。毋使一帮脱空。其河道淤浅处所。即著设法赶紧挑穵。并多备拨船济运。毋稍迟误。傥水势太浅。难资浮送。不得不权为截卸之举。亦应豫为筹画。相度地方。奏明办理。总期漕粮迅速抵通。而回空亦不至稍迟。方为妥善。将此谕令知之。　　

○又谕、天津为畿辅重地。关系紧要。讷尔经额身膺疆寄。自履任以来。朕屡加训谕。示以海防事宜。办理已臻周密。昨因赛尚阿曾经两次到津。地方情形。较为熟悉。且有与讷尔经额面商事件。又以蒙古马队。必得通晓语言之人。方可指挥如意。是以派巴清德、那桑阿、带领。即令赛尚阿作为钦差大臣。统率前往。并非该处军务。皆归钦差大臣一人总统也。赛尚阿到津后。自能与讷尔经额和衷商搉。期于共济。惟讲求固须尽善。而责成不可不专。所有军营一切调度。讷尔经额自应与赛尚阿公同酌商。而责成则专在讷尔经额。马队一切布置。赛尚阿亦应与讷尔经额公同酌商。而责成则专在赛尚阿。不可推让。亦不可将就。至将弁兵丁。亦须先期剀切晓示。所调之兵。无论本省外省。马队步队。必应联为一气。彼此相顾。不得争功嫉能。强分畛域。亦不得坐观成败。致误事机。果能纪律严明。赏罚必信。自然戮力同心。一举可以制胜矣。将此谕知赛尚阿。讷尔经额。并谕令哈哴阿、巴清德、那桑阿、周悦胜、胡超、陈金绶、石生玉、向荣等知之。　　

○又谕、寄谕署盛京将军禧恩等。现据程矞采奏、浙洋夷船逐渐增添。有前往天津等处窥伺之谣。所有盛京直隶山东各海口。务当随时侦探。加意严防。不可稍留罅隙。是为至要。程矞采摺。著钞给阅看。将此谕令知之。　　

○又谕、有人奏、直隶冀州知州赵庭椿、藉团练乡勇为名。拘传保甲。按户挑派。户有三丁。以二丁充募。不愿者派出雇直。殷实之户。有勒索制钱百千至数百千不等。不出雇直。即予重责。并私制重枷。违例滥刑等语。正在海疆防御。州县团练乡勇。原可以济兵力所不及。若地言官藉端勒派。任意需索。则是以寓兵于民之法。转成滋扰闾阎之端。不可不严行查办。著讷尔经额确切查明。如果有前项弊端。即著核实严办。以儆贪酷。将此谕令知之。　　

○前任杭州将军奇明保、以年老休致。　　

○丙子。谕内阁、余步云现据奕经等派员解京。俟解到时。著交军机大臣会同三法司严讯定拟具奏。候补知府黄冕。裕谦家丁余升。著一并归案质讯。　　

○谕军机大臣等、禧恩等奏、接据朝鲜来咨。严禁沿江边地盖房垦地。查拏究办一摺。据奏该国王咨称、上土满浦两镇。有内地民人潜赴边外盖房垦地之事。禧恩等现已派员前往严密查拏。所办甚是。著即将越边垦地各犯。按名弋获究办。并将私盖房舍。偷垦田士。全行焚毁。毋许留寸椽尺地。以净根株。仍俟原派之员查覆后。由该将军等拣派诚实可靠之员。前往覆加查勘。傥有隐匿遗漏等弊。即行从重参办。断不准稍有含混。将就了事。是为至要。将此谕令知之。　　

○又谕、奕经等奏、查探近日夷情。商令参赞大臣带兵就近控制。并遵旨将余步云派员解京各一摺。余步云现已派员解京。所有从前三城失守。究由何路首先溃散。其带领各兵。系何将备。官兵伤亡若干。著仍遵前旨。与乍浦失事情形。分别查明具奏。段永福甫经到任。必当饬令确查。无所用其回护。参赞大臣齐慎、即照议带兵驻劄王江泾扼要地方。如江苏有警。迅速前往应援。该处距浙江乍浦尖山等处。均在二百里内外。亦应一体互为声援。藉资联络。至镇定两处夷船渐少。其应如何设法剿袭牵制之处。仍著奕经等妥筹办理。勿失机会。未到各路兵丁。著即严催择要安置。将由六百里谕令知之。　　

○又谕、朕料逆夷如果上岸逞凶。必用车载炮。或单轮。或双轮。推运而前。天津海口一带。泥淖处所不能行车。其有海岸可以行车之处。应如何防范堵截。俾该逆炮车不能运转前进。著赛尚阿、讷尔经额、会同察看。妥议办理。迅即具奏。将此谕令知之。　　

○又谕、天津防堵。现当紧要之时。来往商船。尤宜加倍认真查察。闻向来各处货船到津。多在六七八数月内。闽船到在六月。粤船到在七月。兹闻近数日间。已有粤船多只到津。较往年更早两月。且在闽船之先。粤省商船。与＜?口英＞逆熟识者多。难保无汉奸在内。藉图勾引。此等货船到津之时。应如何派员稽查。令于何处停泊。不可稍涉疏虞。致有勾结情事。亦不可过事摉求。致安分商民。转滋扰累。著讷尔经额悉心筹议。严密稽查。如有形迹可疑之人。即应切实根究。杜其交通之路。勿生隐患。是为至要。将此谕令知之。　　

○又谕、本日据乔用迁奏、委员解送晋省擡枪擡炮共二百杆。并铅丸火药。备带足用。起程前赴天津等语。此项擡枪擡炮。原备天津防剿之需。如天津现在所贮业已敷用。著讷尔经额即此项擡枪擡炮。酌于邻近地方先行妥为收贮。俟应用时调取。不可滥行费用。其应在何处收贮。酌定后即派员前往迎提。与晋省委员一同解交收贮。将此谕令知之。　　

○又谕、据乔用迁奏、委员解送擡枪擡炮共二百杆。迅赴天津。现在晋省擡枪擡炮。所存无多。著该署抚即赶紧补造各数百杆。务须精良有准。以备调用。将此谕令知之。　　

○又谕、禧恩奏、确探夷船踪迹。严密防堵一摺。逆船北驶。必应严密侦探。加意巡防。该署将军现饬沿海各旗民地方官。将该逆需用淡水食物。严行杜绝。自足制其死命。其海堰所设炮位。或量为移置略后地面。较为得力。至该逆如果豕突而来。务即谆谕带兵将备。断不可在傍海岸上与之交锋。总当设法诱令登岸。俟其深入。然后伏兵齐发。聚而歼旃。务当筹画万全。忽堕逆夷奸计。是为至要。将此谕令知之。　　

○署盛京将军禧恩奏、续估太庙配殿工程。需银五百五十九两有奇。请由盛京户部动支备用。下部知之。　　

○丁丑。谕内阁、前据御史陈爔奏、在配人犯脱逃。请将配所专管官处分酌量加重。当交吏部议奏。兹据该部酌核具奏。均著照议办理。配所疏脱人犯。该管官本有应得处分。惟逃后所犯罪名既有轻重。该管官处分自应示以区别。嗣后自配所逃回之犯。除所犯罪名在绞候斩候以下者。酌所地方官仍照旧例议处。如有另犯凌迟斩枭斩决绞决罪名者。该配所专管官。应如何酌加处分之处。著吏部再行核议具奏。寻议、请嗣后配所逃回人犯。另犯谋逆重案。罪应凌迟者。将配所专管官革职。罪应斩枭者。降三级调用。罪应斩决者。降二级调用。犯各项凌迟者。降一级调用。犯各项斩枭者。革职留任。犯各项斩决者。降三级留任。犯各项绞决者。降二级留任。兼辖官依次递减。均系公罪。若能于另犯后自行拏获。照例免议。其谋逆重案在酿成以后。虽经本员拏获。仍不准免议。从之。
  </div>
  <div class="pagination">
   <a href="清实录道光朝实录_page670.html">
    上一页
   </a>
   <span>
    ...
   </span>
   <a href="清实录道光朝实录_page666.html">
    666
   </a>
   <a href="清实录道光朝实录_page667.html">
    667
   </a>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <a href="清实录道光朝实录_page670.html">
    670
   </a>
   <span class="current-page">
    671
   </span>
   <a href="清实录道光朝实录_page672.html">
    672
   </a>
   <a href="清实录道光朝实录_page673.html">
    673
   </a>
   <a href="清实录道光朝实录_page674.html">
    674
   </a>
   <a href="清实录道光朝实录_page675.html">
    675
   </a>
   <a href="清实录道光朝实录_page676.html">
    676
   </a>
   <span>
    ...
   </span>
   <a href="清实录道光朝实录_page672.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
