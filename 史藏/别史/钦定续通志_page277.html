<!DOCTYPE html>
<html>
<head>
    <meta charset="UTF-8">
    <title>钦定续通志 - 第 277 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 277 页/共 284 页</h1>
    <div class="content">　　赵延寿本姓刘恒山人父邟令蓨梁开平初沧州节度使刘守文陷蓨其禆将赵徳钧获延寿养为子徳钧为唐卢龙节度使封北平王明宗以女妻延寿及即位封女为兴平公主拜延寿驸马都尉枢宻使出为宣武军节度使清泰初加鲁国公复为枢宻使镇许州石敬瑭发兵太原唐遣张敬达往讨败保晋安寨延寿从徳钧往救屯团柏谷口按兵不战徳钧累表为延寿求成徳军节度使不从延寿乃诈云徳钧遣使致书北国为唐结好説令引兵归国实别为宻书厚以金帛赂太宗云若立已为帝请约为兄弟之国即以兵南平洛阳时太宗以已许晋却之及晋安已破兵至团柏谷徳钧父子先遁太宗追及延寿与其父俱降【按赵延寿冀图自立其外降谋簒情事通鉴及契丹国志纪载甚详辽史本传失载今据二书参辑】明年徳钧卒以延寿为幽州节度使封燕王及改幽州为南京迁留守总山南事天显末以延寿妻在晋诏取之以归由是益竭力图报防同初加政事令晋人之背盟也延寿觊代晋屡説太宗击之太宗曰得之当立汝为帝太宗亲征延寿为先锋下贝州授魏博等州节度使封魏王【按辽太宗本纪载下贝州事在防同七年延寿为魏博节度使亦在是时契丹国志又作八年事与传互异】败晋军于南乐次元城晋将李守贞髙行周率兵逆战又破之至顿丘防大霖雨帝欲班师延寿谏曰晋军屯河濵不敢出战若径入澶州夺其桥则晋不足平帝然之适晋军先归澶州髙行周至析城延寿将轻兵逆战帝亲督骑士突其阵敌遂溃师还留延寿徇贝冀深三州八年再伐晋晋主遣延寿族人赵行实以书来招时晋人坚壁不出延寿绐曰我陷虏久宁忘父母之邦若以军逆我即归晋人以为然遣杜重威率兵迎之延寿至滹沱河据中渡桥与晋军力战两军相拒太宗潜由他渡济留延寿与耶律双寛据桥敌不能夺屡败之杜重威遂以众降帝喜曰汉兵皆尔所有尔宜亲往抚慰太宗克汴殊无意立延寿延寿怏怏因李崧求为皇太子上曰吾于魏王虽割肌肉亦不惜但皇太子须天子子魏王岂得为也诏迁延寿秩翰林学士承防张砺进拟中京留守大丞相録尚书事都督中外诸军事帝涂録尚书事都督中外诸军事太宗道崩延寿憾帝负约谓人曰我不复入龙沙矣伪称受太宗遗诏权知南朝军国事世宗锢之后二年卒【按世宗执延寿事本传亦失载今据通鉴及契丹国志増辑】
　　子赞字元辅幼聪慧应神童举明宗特赐童子及第延寿出镇宣武军奏署牙内都校及延寿降契丹赞独与母公主留西洛契丹来取晋祖命赞奉母归蓟门契丹既灭晋以赞为河中节度使延寿从契丹北归赞得留镇汉祖起晋阳赞奉表劝进加检校太尉仍镇河中改京兆尹徙镇晋昌赞惧汉疑已潜遣亲吏赵宣奉表归蜀判官李恕者本延寿賔佐深所委赖赞出镇从为上介至是语赞曰汉方建国必务怀柔公若泥首归朝必保富贵狼狈入蜀理难万全傥复不容后悔无及公能聴纳请入朝为公申理赞即遣恕诣阙汉祖见恕问赞何以附蜀恕曰赞家在燕蓟身受契丹之命自怀忧恐谓陛下终不能容招引西军葢图茍免臣意国家甫定务安臣民所以令臣乞哀求觐汉祖曰赞之父子亦吾人也事契丹出于不幸今闻延寿落于陷穽吾忍不容赞耶恕未还赞已离镇入朝授左骁卫上将军周太祖即位为左右羽林左龙武三统军世宗南征初遣赞率师巡警寿州城外俄命为淮南道行营左厢排阵使世宗归京师留赞与诸将分兵围寿春赞独当东面诸将战多不利赞独持重未尝挫衂又独以所部袭破呉骁将鲁公绾军世宗再征寿春命造桥涡口以通濠泗濠人谋焚其桥赞觇知之设伏桥下强弩乱发杀获甚众世宗移兵趋濠赞亲攻城矢集于胄犹力战遂拔其羊马城又以所部兵巡抚滁和间破呉人于石潭桥淮南平以功授保信军节度使恭帝即位加开府阶宋初加检校太师累镇忠正军建雄军为邠州路部署开寳二年太祖将讨晋阳又以为河东道行营前军马步军都虞侯车驾薄城下赞扼其西偏并人乗晦日突门潜犯赞垒赞率众击退之矢贯足太祖劳问数四赐良药傅之四年改镇鄜州太宗即位封卫国公太平兴国二年卒赠侍中【按赵赞为延寿子延寿终于辽赞终于宋两史各自列故临文多异辞延寿以唐外戚官枢宻身事二朝赞厯事五姓父既包藏祸心子实不能干蛊今依史例附入延寿传后葢迹虽异而其为贰则一也】





　　钦定续通志卷六百九
　　钦定四库全书
　　钦定续通志卷六百十
　　贰臣传
　　金【五】
　　左企弓【子泌】　　虞仲文　　　曹勇义
　　康公弼　　　　耶律懐义　　萧仲恭
　　萧仲宣　　　　张中孚　　　张仲彦
　　左企弓字君财蓟人第进士为莱州观察判官萧英弼贼昭懐太子穷治党与多连引企弓辨析其寃免者甚众自御史知杂事出为中京副留守按刑辽阳有狱本轻而入之重者已奏待报企弓释之以闻累迁知三司使事天庆末拜广陵军节度使同中书门下平章事知枢宻院事金兵已拔上京北枢宻院恐忤防不以时奏辽故事军政皆闗决北枢宻院然后奉御企弓以闻辽主曰兵事无乃非卿职邪对曰国势如此岂敢循例为自容计因陈守备防拜中书侍郎平章事辽主闻金已克中京将西幸避之企弓諌不聼乃自鸳鸯泺亡保隂山秦晋国王耶律聂哷自立于燕废辽主为湘隂王改元德兴奎弓守司徒封燕国公虞仲文参知政事领西京留守同中书门下平章事内外诸军都统曹勇义中书侍郎平章事枢宻使燕国公康公弼参知政事签枢宻院事萧德妃摄政企弓加待中太祖至居庸关萧妃自古北口遯去都监髙六等送欵太祖径至城下髙六等开门待之太祖入城受降企弓等犹不知太祖驻跸燕京城南企弓等奉表降太祖俾复旧职企弓守太中书令仲文枢宻使侍中秦国公勇义以旧官守司空公弼同中书门平章事枢宻副使权知院事事签中书省封陈国公辽致仕宰相张琳年髙不能入见止令其子弟来上降表【按琳既笃老家居降表不可以已乎是贰臣之尤可鄙者史于企弓附见深为得之】太祖既定燕从初约以与宋人企弓献诗畧曰君王莫聼捐燕议一寸山河一寸金太祖不聼是时置枢宻院于广寜府企弓等将赴广寕张觉在平州有异志太祖欲以兵送之企弓等辞曰如此是促之乱也及过平州舍于栗林下张觉使人俱杀之企弓谥恭烈天防七年赠太师济国公子泌瀛渊泌字长源仕辽官至棣州刺史太祖平燕泌从企弓归朝既而东迁至平州企弓为张觉所害泌复还燕时以燕与宋宣抚司遣至汴泌以仇人在平州乃间道奔还朝廷嘉之擢西上閤门使从宋王宗望南伐破真定有功知祁州厯刺泽隰等州贞元初累迁陜西路转运使封戴国公卒
　　虞仲文字质夫武州寕逺人第进士累仕州县以廉能称举贤良方正对防优等擢起居郎史馆修撰累迁太常少卿宰相有左降者仲文独出饯之或指以为党乃求养亲乆之召复前职为中书舍人讨平白霫拜枢宻直学士权翰林学士为翰林侍讲学士卒谥文正天防七年赠兼中书令
　　曹勇义广寕人第进士除长春令枢府辟令史上书陈时政累迁枢蜜副都承防权　京三司使加给事中召为枢宻副使加太子少保复出为三司使加宣政殿大学士卒諡文庄天防七年赠太保
　　康公弼字伯迪其先应州人家于燕之宛平第进士除著作郎武州军事判官辟枢府令史出为寕逺令县中陨霜杀禾稼漕司督赋急击之狱公弼上书朝廷释之因免县中租赋县人为立生祠监平州钱帛库调役粮于川州大盗侯概陷川州使防送公弼出境曰良吏也权干州节度使卒谥忠肃天防七年赠侍中
　　耶律懐义辽宗室子以战功累迁同知防检司事宗翰已取西京辽主谋奔夏懐义谏不聴乃窃取辽主廐马来降太祖自燕还师留宗翰斡鲁经畧西方懐义领穆昆从军天防初为西南路招讨使易置新降诸部乃择冲要之地建城市通商贾诸部兵革之余八多匮乏自是衣食嵗滋畜牧蕃息从宗翰伐宋进攻太原河东陜西路兵来救刘光世折可求栅于文水西山懐义分兵袭败之明年再伐宋从罗索取汾州及其属邑所至皆降及大军围汴懐义屯京西城既下宋兵之出奔者邀击尽之从攻郑邓濮太名东平徐兖诸州府皆有功七年还镇十年加尚书左仆射改西北路招讨使懐义在西陲几十年抚御有恩及去老防遮道攀恋数日不得发天眷初为太原尹改中京留守从宗弼过乌纳水还中京以老乞致仕不许改大名尹命不赴治所止以俸傔给之明年再请老得谢给俸傔之半海陵即位封漆水郡王进封莘王又进萧王正隆例封景国公卒萧仲恭祖托卜嘉仕辽为枢宻使封兰陵郡王父特黙为中书令尚主仲恭能被甲超槖駞辽故事宗戚子弟别为一班号孩儿班仲恭尝为班使辽帝西奔仲恭为防卫太保兼领军事至和洛逹巴大军奄至仓卒走仲防母马乏不能进谓仲防兄弟曰汝等尽节国家无以我为也仲恭母辽道宗季女也辽主伤之命弟仲宣留侍其母仲恭从而西时大雪寒甚辽主乏食仲恭进衣并干糒辽主困仲恭伏氷雪中辽主借以稍憩凡六日乃至天德后与辽主俱获太宗以仲恭忠于其主特加礼待天防四年仲恭使宋且还宋人意仲恭耶律伊都皆有仁国之慼而伊都为监军有兵权可诱而用之乃以蜡丸书令仲恭致伊都使为内应仲恭素无反覆志但恐宋人留不遣遂阳许还见宗望即以蜡丸书献之于是再举伐宋执二帝以归累迁右宣徽使改都防检宗磐以反罪诛仲恭卫禁有备以功加银青光禄大夫迁尚书右丞皇统初封兰陵郡王拜平章政事封济王诏辽豫王于广寕仲恭请往防熙宗义而许之改行台左丞相入为尚书右丞相拜太傅领三省事封曹王天德二年封越国王除燕京留守薨諡贞简正隆例降王爵改郑国公
　　仲宣仲恭弟五嵗遥授郡刺史累加太子少师辽主西奔为防卫太保辽主命留侍其母遂与其母皆见获太宗嘉之且谓仲宣能知辽国故事命权宣徽使从睿宗南伐皇统二年授镇国上将军厯顺义永定昭义武寕四镇节度使为政平易吏不敢为奸贿赂禁絶奴婢入郡人莫识其面民皆德之正隆二年卒
　　张中孚字信甫其先自安定徙居张义堡父达仕宋至太师封庆国公中孚以父任补承节郎宗翰围太原逹战殁中孚独率步曲十余人入大军中得其尸还累官知镇戎军兼安抚使屡从吴玠张浚以兵拒大军浚走巴蜀中孚权帅事天防九年睿宗以左副元帅次泾州中孚降睿宗以为镇洮军节度使知渭州兼泾原路经畧安抚使齐国建以什一法括民田籍丁壮为乡军中孚以为泾原地瘠无良田且保甲之法行之已习若遽纷更人必逃徙竟执不行天眷初为陜西诸路节制使知京兆府朝廷赐地江南中孚遂入宋宗弼再定河南诏尚书省移文宋人使归中孚至汴就除行台兵部尚书迁参知行台尚书省事明年拜参知政事贞元元年迁尚书左丞封南阳郡王三年以疾告老为济南尹封宿王移南京留守又进封崇王卒加赠邓王正隆例降封崇公进原国公
　　中彦字才甫中孚弟以父任仕宋为泾原副将知顺德军事睿宗经畧陜西中彦降累除彰武军承宣使本路兵马都总管秦凤平领兴元尹抚辑新附为经畧使改泾原路经畧使知平凉府朝廷以河南陜西地赐宋与兄中孚俱至临安被留以为龙神卫四厢都指挥使清逺军承宣使提举佑神观靖海军节度使皇统初恢复河南诏徴中彦兄弟北归为静难军节度使累改彰德军节度使正隆营汴京新宫中彦采运关中材木青峯山巨木最多而阻絶不能致中彦使构崖驾壑起长桥十数里以车运木若行平地开六盘山水洛之路遂通汴梁明年作河上浮梁复令其役海陵将伐宋召赴阙授西蜀道行营副都统制使先取散关俟后命世宗即位赦书至凤翔诸将惶惑不能决去就中彦晓譬之诸将感悟受诏寻召入朝封宗国公进吏部尚书上疏曰古者闗市讥而不征今使掌闗市者征而不讥苛留行旅至披剔囊笥甚于剽掠有伤国体乞禁止从之逾年除南京留守时淮楚用兵土民与戌兵杂居讼牒纠纷所司皆依违不决中彦得戍兵为盗者悉论如法帅府怒其専决劾奏之朝廷置不问秩满转真定尹兼河北西路兵马都总管未几致仕西归起为临洮尹兼熙秦路兵马都总管华州刘海搆乱既败籍民之从乱者数千人中彦惟论为首者戮之西吹济雅宻藏隆普滂巴四族恃险不服诏中彦方畧中彦曰此羌服叛不常非中彦自行不可即至积石逹南寺酋长四人来与之约降事定赏而遣之后加仪同三司卒





　　钦定续通志卷六百十
　　钦定四库全书
　　钦定续通志卷六百十一
　　贰臣传
　　元【六】
　　汪世显　　　　张柔　　　　刘整
　　汪世显字仲明巩昌盐州人系岀翁观族仕金屡立战功官至镇远军节度使巩昌便宜总帅【按虞集勲徳録云巩昌汪氏统郡县数十胜兵数万号便宜总都统】金亡郡县望风款附世显独城守及皇子库腾驻兵城下始率众降皇子曰吾征四方所至皆下汝独固守何也对曰臣不敢背主失节耳又问金亡已乆汝不降果谁为耶对曰大军迭至莫知适从惟殿下仁武不杀窃意必能保全阖城军民是以降承制仍旧官即从南征断嘉陵捣大安田杨诸蛮结阵迎敌宋将亦潜兵相为犄角世显单骑突入杀数十人黎明大军四合杀其主将克武信进逼资普军葭萌来将依山为栅世显以数骑往夺之乗胜定资州畧嘉定峨眉进次开州时方泥潦由间道攀縁以逹宋军屯万州南岸世显即水北造船为疑兵夜从上防鼓革舟径渡袭破之宋师大扰追奔至防峡过巫山与宋援军遇斩获无算师还攻重庆会大暑乃引归觐太宗易其名曰中山且歴数其功世显谢曰此皆圣明福徳所致臣何预焉辛丑蜀帅陈隆之贻书请战声言有众百万皇子集诸将议之咸谓隆之可生擒也世显曰顾临敌何如无庸夸辞为军薄成都隆之战屡却坚壁不出其部曲田显约夜降【宋史陈隆之传作田世显】隆之觉之世显曰事急矣亟梯城入救显与从者七十余人俱出遂斩隆之世显复简精鋭五百人防汉州【按宋史陈隆之传世显槛送隆之至汉州命谕守臣降隆之呼语守臣毋降乃见杀元史本传斩隆之后始捣汉州与宋史异】累功拜便宜都总帅秦巩等二十余州事皆聴裁决未几卒中统三年追封陇西公諡义武延祐七年加封陇右王子七人忠臣徳臣直臣良臣翰臣佐臣清臣佐臣殁于王事徳臣良臣自有传
　　张柔字徳刚易州定兴人少尚气节善骑射以豪侠称金贞祐间河北盗起柔聚族党保西山东流寨以自卫盗不敢犯中都经畧使苗道润承制授柔定兴令累迁青州防御使加昭毅大将军兼雄州管内观察使权元帅左都监行元帅府事继而道润为其副贾瑀所杀瑀遣使修好柔拒之卒为复雠适道润麾下何伯祥得道润所佩金虎符以献因推柔行经畧使事事闻诏为中都留守兼大兴府尹本路经畧使行元帅事【按金宣宗本纪及墙安民张甫传载苗道润死行省承□以李竒噜权中都路经畧使张甫与柔为副未几道润部下请以安民代领其众乃以雄霸以东付竒噜易州以西付安民治之兴定四年安民方为其下所杀据此则道润死后其众乃竒噜安民分领柔时未为经畧且道润死在兴定二年安民被害在四年亦非事闻即授也与不合】太祖兵出紫荆口柔率所部逆战于狼牙岭马蹶被执遂降太祖命为河北都元帅柔招集部曲下雄易安保诸州次满城金真定帅武仙会兵数万来攻柔岀竒兵大破之乗胜下完州于是祁阳曲阳诸城寨皆降既而中山叛柔引兵围之战于新乐流矢中颔折二齿柔防矢以战遂防中山仙复会兵攻满城柔登城拒战复为流矢所中不为动开门突击仙败走畧地至鼓城单骑入城喻以祸福遂降之进克深泽寕晋安平平棘藁城无极栾城诸县辟地千余里由是深冀以北镇定以东诸城寨相继降附一月间凡与仙战防十有七以功授河北东西等路都元帅号巴图尔燕帅展齐台数凌柔柔不为下乃谮于中都行台言柔握兵柄威震河朔后必难制行台遂幽柔土室展齐台施帐寝其上环以甲骑明日将杀之展齐台一夕暴死柔乃得免金经畧使固安王子昌善战柔出其不意生擒之遣将分畧郡邑玺书授柔行军千户保州等处都元帅丙戌遣将降李全于益都丁亥移镇保州保数被兵火柔为经画尽善民頼以安壬辰从睿宗伐金语其众曰吾用兵杀人多矣寕无寃者自今以往非与敌战誓不杀也围汴柔军于城西北金兵屡出拒战柔单骑陷阵金人莫能支金主自黄陵冈渡河欲取卫州柔以兵合击金主败走睢阳汴京下柔独入史馆取金实録并秘府图书访求耆徳及燕赵故族十余家卫送北归遂围睢阳金主走汝南汝南恃柴潭为阻会宋孟珙以兵粮来会珙决其南潭水涸抵其外郛金人惧启南门死战柔以步卒二千余突其阵遣张信据其内隍诸军齐进金主自杀入朝太宗歴数其功班诸帅上赐金虎符升军民万户乙未从皇子克楚伐宋诏屯兵曹武道出九里关柔欲率所部径往或言关甚险宋必设伏不若与大军俱进不听与二十骑直前据关方解甲食宋兵岀两山间围数重骑皆失色柔单骑驰突溃围大军继至遂逹曹武悉下縁山诸堡已会诸军取光州进趣黄州破三山寨攻其东门矢石雨注军少却柔率死士十余奋戈大呼所向仆踣执俘而还米师惧请和乃还大帅察罕攻滁州柔以二百骑往时庐泗盱眙安丰间宋屯戌相望柔且战且前至滁察罕以城乆不防欲解去柔请决战既阵宋骁将岀挑战柔佯却宋将骄柔驰及之檛击堕地宋将执柔辔曳入其阵飞石中柔鼻两军閧柔得还裹疮复战夜焚城东南隅柔先登防之诏以本官节制河南诸翼兵马征行事庚子诏柔防八万户兵伐宋柔率师自五河口济淮畧和州诸城师还分遣部将千人屯田襄城察罕奏柔总诸军镇初河决于汴西南入陈留分而为三居其中潭宋兵恃舟楫之利驻亳泗犯汴洛以扰河南柔即之东西中三山夹河顺杀水势筑连城结浮梁为进战退耕计敌不敢至会诸军攻破寿州又败宋师于泗州帝帐下吏尔佳显祖得罪亡走上变诬柔执柔以北大臣多以阖门保柔者卒辨其诬得释宪宗即位移镇亳州甃城壁为桥梁属汴堤以通商贾复建孔子庙寻从世祖攻鄂州世祖岀大胜关柔由虎头关会兵攻其城连旬不下柔令何伯祥作鵞车洞掘其城别遣勇士先登攻其西南隅屡破之会宪宗凶问至世祖北还命柔统领防古汉军以俟后命城白鹿矶为乆驻计世祖即位诏班师阿里克布克反世祖北征诏分其兵三千五百卫京师以子庆入质柔献金实録于朝且请致仕封安肃公命第八子畧袭职至元三年复命判行工部事城大都进封蔡国公卒赠太师开府仪同三司上柱国諡武康延祐五年加封汝南王諡忠武子十一人范自有传
　　刘整字武仲邓州穰城人沉毅有智畧金乱入宋荆湖制置使孟珙麾下珙攻金信阳整为前锋夜纵骁勇十二人渡堑登城袭擒其守累迁潼川十五军州安抚使知泸州军州事整以北方人扞西邉有功南方诸将皆出其下吕文徳忌之以俞兴与整有隙使制置四川以图整兴以军事召整不行遂诬搆之整遣使诉临安不得逹乃谋款附中统二年整籍泸州十五郡户三十万入附世祖嘉其来授防府行省兼安抚使俞兴攻泸州整出寳噐分士卒激使战败之复遣使请益屯兵厚储积为图宋计三年入朝授行中书省于成都潼川两路仍兼都元帅同列嫉整功将谋陷之整惧请分帅潼川乃改潼川都元帅宣课茶盐以饷军至元三年迁昭武大将军南京路宣抚使四年入朝进言宋主弱臣悖立国一隅今天启混一之机臣愿効犬马劳先攻襄阳撤其扞蔽廷议沮之整又曰自古帝王非四海一家不为正统圣朝有天下十七八何置一隅不问而自弃正统邪世祖曰朕意决矣迁镇国上将军都元帅偕都元帅阿珠督诸军围襄阳城鹿门堡及白河口为攻取计率兵五万钞畧沿江诸郡筑实心台于汉水中流上置弩炮下为石囤五以扼敌船且与阿珠计曰我精兵突骑所当者破惟水战不如宋耳乃造船五千艘日练水军虽雨不能出亦画地为船而习之得练卒七万复筑外围以遏敌授宋都统张顺张贵驾轮船馈襄阳衣甲邀击斩顺进参知河南行中书省事加诸翼汉军都元帅襄阳帅吕文焕登城观敌整跃马前曰君昧于天命害及生灵非仁者而又龌龊不能战为勇者羞请与君决胜负文焕不答伏弩中整九年破樊城外郭谍知文焕将遣张贵岀城援乃分部战舰缚草如牛状傍汉水绵亘参错众莫测所用九月贵果夜出乗轮船顺流下走觇知之傍岸爇草牛如昼整与阿珠麾战舰转战五十里擒贵于柜门关尽殱其众宋授整为卢龙军节度使封燕王使永寕僧持告身金印牙符送整所期以间整永寕令得之闻于朝敕张易姚枢杂问适整至自军言宋怒臣画防攻襄阳故设此以杀臣臣实不知诏令整复书谓宋若果以生灵为念当重遣信使请命朝廷顾为此小数何益时围襄阳已五年整计樊襄唇齿宜先攻樊城宋以栅蔽城斩木列置江中贯以鐡索整令善水者断木沉索督战舰趋城下以回鹘炮击之焚其栅遂破樊城屠之遣人入襄阳谕文焕乃以城降整入朝奏曰襄阳破则临安摇矣若将所练水军乗胜长驱长江必非宋有遂改行淮西枢宻院事驻正阳夹淮而城南逼江断其东西冲进骠骑卫上将军行中书左丞宋夏贵悉水军来攻破之于大人洲诏整别将兵岀淮南整鋭欲渡江丞相巴延止之及闻巴延入鄂防至整失声曰首帅止我顾使我成功后人善作者不必善成果然一夕愤死赠龙虎卫上将军中书右丞諡武敏子垣埏均垓垓官至都元帅【按张柔以金都帅降元佐元灭金刘整以宋宣抚使降元屡立战功至以不与灭宋发愤死委身二朝甘心反噬必欲覆其国以为快是何心哉既失臣节复为祸首乃贰臣中之尤甚者也】
　　明
　　危素
　　危素字太朴金谿人少通五经逰呉澄范椁门至正元年用大臣荐授经筵检讨修宋辽金三史迁翰林编修累官工部侍郎转大司农丞礼部尚书时乱将亟素每抗论得失十八年参中书省事请专任平章鼎珠总西方兵毋迎帝师悮军事用布延布哈为参政经畧江南立兵农宣抚使司以安畿内任贤守令以抚流窜之民且曰今日之事宜卧薪尝胆力图中兴寻进御史台治书侍御史二十年拜参知政事俄除翰林学士承防出为岭北行省左丞言事不报弃官居房山素为人侃直数有建白上都宫殿火敕重建大安睿思二阁素谏止之请亲祀南郊筑北郊以斥合祭之失因进讲陈民间疾苦诏为发钱粟赈河南永平民淮南兵乱素往防问假便宜发楮币赈维京口饥明师将抵燕淮王特穆尔布哈监国复起为承防素甫至明师入乃趋所居报防寺入井寺僧挽起之曰国史非公莫知公死是死国史也素遂止洪武二年授翰林侍讲学士数访以元兴亡之故且诏撰皇陵碑文皆称防顷之坐失朝被劾罢嵗余复故官兼文馆学士素居文馆一日帝御东阁闻履声帝问为谁对曰老臣危素帝曰是尔耶朕将谓文天祥耳素惶惧顿首【按明太祖云云素在是时太祖已轻之矣明史本传不载此语今据明史记事补□】会御史王着等论素亡国之臣不宜列侍从诏谪居和州守余阙庙嵗余卒

　　钦定续通志卷六百十一
<史部,别史类,钦定续通志>
　　钦定四库全书
　　钦定续通志卷六百十二
　　奸臣
　　【臣】等谨案唐以前各史于权奸之臣统归列通志因之自新唐书始分许敬宗诸人别为奸臣凡蠧国窃权偾辕阶乱之迹并以次胪序厥后宋辽元史各有奸臣使人晓然于奸慝之徒不独身罹祸谪败不旋踵即千秋万世不免斧钺之诛允足以儆官邪而垂炯戒揆诸史裁厘然有当今并仍各史与逆臣叛臣各为类至五代史金史无奸臣其一二大憝已列入叛逆此从其阙焉
　　唐【一】
　　许敬宗　　　李义府　　　傅游艺
　　李林甫　　　陈希烈
　　许敬宗字延族杭州新城人父善心仕隋为给事中【旧书作礼部侍郎】敬宗防善属文大业中举秀才调淮阳书佐俄直谒者台奏通事舍人事善心为宇文化及所杀敬宗哀请得不死去依李宻为记室武徳初补涟州别驾太宗闻其名召署文学馆学士贞观中除著作郎兼修国史喜谓所新曰仕宦不为著作无以成门户俄改中书舍人文徳皇后丧羣臣衰服率更令欧阳询貎丑敬宗见而大笑被劾贬洪州司马累转给事中复修国史以劳封髙阳县男检校黄门侍郎髙宗在东宫迁太子右庶子髙丽之役太子监国定州敬宗与髙士亷典机要岑文本卒帝驿召敬宗以本官检校中书侍郎驻跸山破贼命草诏马前以词藻见赏由是専掌诰令初太子承干废官属皆除名敬宗表言张素令狐徳棻赵智裴宣机萧钧等并砥节励操有雅望令一槩被罪疑洗宥有所未至帝悟多所甄复髙宗即位迁礼部尚书敬宗饕沓以女嫁蛮酋冯盎之子多纳金寳被劾下除郑州刺史俄复官为文馆学士帝将立武昭仪大臣切諌敬宗与李义府阴揣帝防赞成之王后废敬宗请削后家官爵废太子忠而立代王遂兼太子宾客顷拜侍中兼修国史爵郡公进中书令敬宗以立后有助力欲倚后以固宠乃阴连后谋逐韩瑗来济禇遂良杀梁王长孙无忌上官仪威宠炽灼当时莫与亢改右相辞疾拜太子少师同东西台三品年老不任趋步特诏与司空李勣朝朔日听乗小马至内省初髙祖太宗实録敬播所撰信而详及敬宗掌国史窜改不平専出已私始虞世基与善心同遭贼害封徳彞常曰昔吾见世基死世南匍匐请代善心死敬宗蹈舞求生世为口实敬宗衔愤至立徳盛诬以恶敬宗子娶尉迟敬徳女孙【旧书大唐新语并作敬徳子寳琳孙女】而女嫁钱九陇子九陇本髙祖奴也为虚立门阀功状至与刘文静等同太宗睗长孙无忌威凤赋敬宗猥称赐敬徳蛮酋厐孝防从讨髙丽贼袭破之敬宗受其金乃称屡破贼其虚美隠恶类如此敬宗贪淫僭侈至造连楼置诸妓走马其上纵酒奏乐自娱嬖其婢以为继室假姓虞子昻烝之敬宗怒黜虞奏斥昻岭外久乃表还咸亨初以特进致仕卒帝为举哀赠开府仪同三司州大都督陪昭陵太常议諡博士袁师古曰敬宗弃子荒徼嫁女蛮落当谥曰缪其孙彦伯诉师古有嫌诏更议太常博士王福畤曰何曽忠而孝以日食万钱諡丑缪况敬宗忠孝两弃饮食男女之累又过之乎执不改有诏尚书省杂议更谥曰恭彦伯昻子也颇有文敬宗末年文笔多彦伯为之又纳婢谮奏流岭表遇赦还累官太子舍人
　　李义府瀛州饶阳人其祖为射洪丞因家永泰贞观中李大亮廵察劔南表义府才对策中第补门下省典仪刘洎马周更荐之太宗召见转监察御史诏侍晋王王为太子除舍人崇贤馆直学士与司议郎来济俱以文显甞献承华箴末云佞防有类邪巧多方其萌不絶其害必彰义府方谄事太子而文若谠直者太子表之优诏赐帛髙宗立迁中书舍人兼修国史进文馆学士为长孙无忌所恶奏斥壁州司马诏未下义府用许敬宗甥舍人王徳俭计夜叩阁上表请废后立武昭仪帝悦召见与语赐珠一斗停司马诏书武后已立义府与敬宗徳俭及御史大夫崔义中丞袁公瑜大理正侯善业相推毂济其奸诛弃骨鲠大臣故后得肆志攘取威柄天子敛袵矣义府貎柔恭而阴贼褊忌忤意者皆中伤之时号笑中刀又以柔而害物号曰李猫永徽六年拜中书侍郎同中书门下三品【按新书纪表皆作参知政事与本异】封广平县男又兼太子右庶子爵为侯洛州女子淳于氏以奸系大理义府闻其美属寺丞毕正义出之纳以为妾大理卿段寳以状闻诏给事中刘仁轨等鞫治义府且穷逼正义缢狱中以絶始谋侍御史王义方极陈其恶帝阴徳义府贷不问贬义方莱州司户未防进义府中书令检校御史大夫加太子宾客更封河间郡公诏造私第诸子虽褓负皆补清官初杜正伦为黄门侍郎义府才典仪及是同辅政正伦恃先进不相下宻与中书侍郎李友益图去义府反为所诬帝两黜之正伦为横州刺史义府普州刺史流友益峰州明年召为吏部尚书同中书门下三品母丧免夺丧为司列太常伯同东西台三品更其先永康陵侧役三原牛车输土筑坟助役者凡七县髙陵令不胜劳而死公卿争赗遗其羽仪导从轜輴器服并穷极僭侈而防车骑祖奠供帐自灞桥属三原七十里不絶殷王出阁又兼府长史稍迁右相义府已贵乃言系出赵郡与诸李叙昭穆嗜进者往往尊为父兄行给事中崇徳引与同谱既谪普州亟削去义府衔之及复当国傅致其罪使自杀于狱初贞观中髙士亷等修氏族志天下允其议于是州藏副本以为长式时许敬宗以不载武后本望义府亦耻先世不见叙更奏删正委孔志约等定其书以仕唐官至五品皆升士流于是兵卒以军功进者悉入书限更号姓氏録奏悉收前志烧絶之既主选无品鉴才惟贿是利人多怨讪又母妻诸子卖官市狱门如沸汤帝颇知其罪尝从容戒义府曰闻卿儿子女壻挠法多过失可少朂之义府勃然变色徐曰谁为陛下道此帝曰何用问我所从得邪义府謷然不谢徐引去帝由是不悦防术者杜元纪为义府望气云所居第有狱气发积钱二千万可以猒胜义府信之裒索殊急居母丧朔望给告辄防服与元纪出野慿髙窥觇灾众疑其有异谋又遣子津召长孙延索钱七十万为授司津监右金吾仓曹参军杨行頴曰其赃诏司刑太常伯刘祥道与三司杂讯李勣监按有状诏除名流巂州子津流振州洽洋及壻桞元贞并流延州朝野相贺干封元年大赦独流人不许还义府愤恚死自其斥天下忧且复用此死内外乃安
　　傅游艺衞州汲人载初初由合宫主簿再迁左补阙帅闗中百姓九百余人诣阙上表后改国号曰周赐皇帝姓武氏【据通鉴増辑】后说擢给事中于是百官宗室百姓合释道六万余人俱上表如游艺所请后乃黜唐称周废唐宗庙自称皇帝赐游艺姓武氏阅三月进同凤阁鸾台平章事即拜鸾台侍郎期年中歴衣青緑朱紫人号四时仕宦游艺尝梦登湛露殿既寤以语所亲为其所告下狱自杀初游艺探后防诬杀宗室复请杀六道使后卒用其言而万国俊等出天下被其酷矣
　　李林甫小字哥奴长平肃王叔良曾孙初为千牛直长舅姜皎爱之开元初迁太子中允源乾曜执政与皎为姻家而乾曜子絜为林甫求司门郎中乾曜素薄之曰郎官应得才望哥奴岂郎中材耶授以谕徳累擢国子司业宇文融为御史中丞引与同列稍厯刑吏二部侍郎时武恵妃宠倾后宫子夀王盛王尤爱林甫因中人白妃愿防夀王为万嵗计妃徳之侍中裴光廷卒林甫觑代为相而帝因萧嵩言自用韩休林甫闻便为休请【按旧书作方草诏时力士漏言于裴光廷妻武氏武氏与林甫私乃令林甫白休休既相甚徳林甫云云所载与此互异】休既相重徳林甫而与嵩有隙乃荐林甫有宰相才妃阴助之即拜黄门侍郎寻为礼部尚书同中书门下三品再进兵部尚书初帝之在藩也赵丽妃生太子瑛皇甫徳仪生卾王瑶刘才人生光王琚及即位幸武恵妃丽妃等爱皆弛太子与瑶琚各以母失职有怨望语驸马都尉杨洄尚恵妃女咸宜公主常伺三子过失以告恵妃恵妃泣诉于帝曰太子阴结党与将害妾母子亦指斥至尊帝大怒欲皆废之张九龄曰陛下享国长久子孙蕃昌天下方为庆幸今三子不闻大过奈何一旦以无根之语尽废之乎且太子天下本不可轻揺陛下必欲为此臣不敢奉诏帝不悦林甫初无所言退而私谓宦官之贵幸者曰此主上家事何必问外人帝犹豫未决恵妃宻使宫奴牛贵儿谓九龄曰有废必有兴公为之援宰相可长处九龄叱之以其语入奏帝为之动容故讫九龄罢相太子得无动而林甫阿附恵妃日夜短九龄于帝帝浸疎之【据通鉴増辑】始九龄繇文学进守正持重而林甫特以便佞得大任帝欲进朔方节度使牛仙客实对九龄要林甫固争林甫然许及进见九龄极论而林甫抑嘿退又漏其言仙客明日仙客见帝泣且辞帝滋欲赏之九龄不可林甫为人言天子用人何不可者帝闻善林甫不専也由是益疏薄九龄俄与裴耀卿俱罢政事専任林甫相仙客矣于是林甫进兼中书令帝卒用其言杀三子天下寃之大理卿徐峤妄言刑部断死嵗才五十八乌鹊巢狱户防至刑措羣臣贺帝推功大臣封林甫晋国公仙客豳国公及帝将立太子林甫探帝意数称道夀王语秘不而帝意自属忠王夀王不得立太子既定林甫恨谋不行且畏祸乃阳善韦坚坚太子妃兄也使任要职将覆其家以揺东宫及搆坚狱而大子絶妃自明林甫计黜杜良娣之父有邻与壻桞勣不协勣浮险欲助林甫乃上有邻变事捕送诏狱赐死逮引裴敦复李邕等皆林甫素忌恶者株连杀之太子亦出良娣为庶人未防嗾济阳别驾魏林使诬河西节度使王忠嗣欲拥兵佐太子帝不信然忠嗣犹斥去林甫数白太子宜知谋帝曰吾儿在内安得与外人通此妄耳林甫数危太子未得志一日从容曰古者立储君必先贤徳非有大勲力于宗稷则莫若元子帝久之曰庆王往年猎为豽伤面甚答曰破面不愈于破国乎帝颇惑之然太子自以谨孝闻内外无惎言故飞语不得入时帝春秋髙听断稍怠厌绳检重接对大臣及得林甫任之不疑林甫善养君欲自是帝深居燕适沈蛊袵席主徳衰矣林甫每奏必先饷遗左右审伺防防故天子动静必得性阴宻忍诛杀面柔若可亲而崖穽深阻卒不可得也公卿不由其门必被罪附离者虽厮役且为引重同时相若九龄李适之皆遭逐至杨慎矜张瑄卢防临桞升等縁坐数百人并相继诛以王鉷吉温罗希奭为爪牙数兴大狱衣冠累息适之子霅尝召宾客皆畏林甫无一人往者林甫有堂如偃月号月堂每欲排搆大臣即居之思所以中伤者喜而出即其家碎矣时帝诏天下士有一艺者得诣阙就选林甫恐士对诏或斥已即建言士皆草茅未知禁忌徒以狂言乱圣聴请悉委尚书省长官试问使御史中丞监总而无一中程者林甫因贺以为野无留才俄兼陇右河西莭度使改右相罢节度累加开府仪同三司实封户三百咸寜太守赵奉璋得林甫隠恶二十条将言之林甫讽御史捕繋奉璋劾妖言抵死于时有以材誉闻者林甫皆能得天子抑逺之故独専恩宠凡御府所贡逺方珍鲜使者赐相望尝诏百僚阅嵗贡于尚书省既而举贡物悉赐林甫辇致其家从幸华清宫给御马武士百人女乐二部薛王别墅胜丽甲京师以赐林甫他邸第田园水硙皆便好上腴车马衣服侈靡尤好声伎侍姫盈房自以结怨者众忧刺客窃发其出入广驺骑金吾为清道公卿辟易所居重闗复壁一夕再徙家人亦莫知也或帝不朝羣司要官悉走其门台省为空久之又兼安西大都防朔方节度使俄兼单于副大都防以朔方副使李献忠反让还节度举安思顺以自代初杨国忠登朝林甫薄其材不之忌又以贵妃故善之及是权益盛贵震天下始交恶若仇敌然国忠方兼劔南节度使而南蛮入宼林甫因建言遣之镇欲离间之国忠入辞帝曰处置且讫亟还指日待卿林甫闻之忧懑是时已属疾防帝幸温汤诏以马轝从病益剧俄而国忠至自蜀谒林甫牀下垂涕托后事因不食卒诸子防柩还京赠太尉杨州大都督林甫居相位十九年固宠市权蔽欺天子諌官皆持禄养资无敢正言者补阙杜璡再上书言政事斥为下邽令因以语动其余曰明主在上羣臣将顺不暇亦何所论君等独不见立仗马乎终日无声而饫三品刍豆一鸣则黜之矣后虽欲不鸣得乎由是諌争路絶贞观以来任蕃将者如阿史那杜尔契苾何力皆以忠力奋然犹不为上将皆大臣总制之故上有余权以制于下先天开元中大臣若薛讷郭元振张嘉贞王晙张说萧嵩杜暹李适之防皆自莭度使入相林甫疾儒臣以方畧积邉劳且大任欲杜其本以久已权即説帝曰文吏为将怯当矢石不如用蕃将彼生长行阵天性然也帝然之因以安思顺代林甫领节度而擢安禄山髙仙芝哥舒翰等専为大将林甫利其不识文字无入相之资故禄山得専三道劲兵处十四年不徙卒称兵荡覆天下唐室遂防国忠素衔林甫及未阴讽禄山使阿布思降将告林甫与阿布思约为父子同搆逆谋事下有司其壻杨齐宣惧妄言林甫厌呪上国忠劾其奸帝怒诏悉夺官爵斵棺剔取含珠金紫更以小槥用庶人礼之诸子防屿岫等悉徙岭南黔中籍其家至徳中两京平大赦唯禄山支党及林甫杨国忠王鉷子孙不原
　　陈希烈者宋州人博学尢深黄老工文章开元中帝留思经义自禇无量元行冲卒而希烈与康子元冯朝隠常进讲禁中累迁中书舍人十九年为集贤院学士进工部侍郎知院事帝有所譔述希烈必助成之迁门下侍郎俄兼崇馆大学士封临頴侯李林甫颛朝以希烈柔易且帝眷之厚乃引与共政进同中书门下平章事迁左丞相兼兵部尚书许国公又兼秘书省图书使宠与林甫侔林甫居位久其阴诡虽足自固亦希烈左右焉杨国忠执政素忌之即荐韦见素代相罢希烈为太子太师希烈失职颇怏怏及禄山盗京师遂与达奚珣等皆相贼后论罪当斩肃宗以上皇素遇赐死于家











　　钦定续通志卷六百十二
　　钦定四库全书
　　钦定续通志卷六百十三
　　奸臣
　　唐【二】
　　卢杞　　　　崔昭纬　　　崔
　　桞璨【晖　张廷范氏叔琮　朱友防】
　　卢杞字子良宰相懐慎之孙父奕见忠义杞有口才靣蓝色陋甚不耻恶衣菲食人未识其心谓有祖风以荫为清道率府兵曹参军仆固懐恩辟朔方府掌书记病免补鸿胪丞出为忠州刺史谒荆南节度衞伯玉伯玉不悦移病归京师稍迁吏部郎中为虢州刺史奏言虢有官豕三千为民患徳宗曰徙之沙苑曰同州亦陛下百姓臣谓食之便帝曰守虢而忧他州宰相材也诏以豕赐百姓遂有意柄任矣俄召为御史中丞论奏无不合逾年迁大夫不阅旬擢门下侍郎同中书门下平章事既得志险贼寖露妬贤嫉能小忤已辄傅地死杨炎与杞俱辅政炎鄙才下不悦未半嵗杞谮罢炎大理卿严郢与炎有隙即擢郢御史大夫以自助炎卒逐死心又恶郢宰相张镒忠正有才帝所倚信杞忌之防陇右用兵杞为请行帝不可即荐镒守凤翔时幽州朱滔与泚有违言诬其军司马蔡廷玉离间请杀之俄滔反帝为斥之以悦滔下御史郑詹按状贬桞州司户参军敕吏防送廷玉疑送滔所因自沈于河杞奏恐泚疑为诏所杀愿下詹三司杂治并劾大夫郢有诏詹杖死流郢费州【旧书作贬郢驩州】杜佑判度支帝尤宠礼短毁百绪贬苏州刺史【旧书作贬饶州】李希烈反杞素恶顔真卿挺正敢言即令宣慰其军卒为贼害故相李揆有雅望畏复用遣为吐蕃防盟使卒于行其阴憸贼害如此时兵屯河南北财用日急度支条军所仰给月费缗百余万而藏钱才支三月杞乃以户部侍郎赵赞判度支其党韦都宾等建言商贾储钱千万聴自业过千万者贷其赢以济军军罢约取偿于官帝许之京兆督责颇峻大搜廛里疑其不实则笞掠之人不胜寃自缢死者相望京师嚣然如被盗贼然悉富户田宅奴婢之直缗止八十万又僦匵质舍居贸粟者四贷其一仅至二百万而长安为之罢肆民皆邀宰祈诉无从以谕驱而去帝知民愁忿而所得不足给师罢之赞术穷于是间架除陌之暴纵矣其法屋二架为间差税之上者二千中千下五百吏执筹入第舍计之隠者抵罪告者以钱五万畀之凡公私贸易旧法率千钱算二十请加五十主侩注所售入其算有司其私相市者騐其私籍其有隠率千钱没二万告者以万钱畀之由是主侩得以操其私而为奸公上所入常不得半而怨声满天下及泾师乱呼于市曰不夺而啇人僦质矣不税而间架除陌矣其倡和造作以召怨挻乱皆杞为之帝出奉天杞与闗播从后数日崔寜自贼中来以播迁事指即诬寜反帝杀之灵武杜希全率盐夏二州士来赴帝议所从道请道漠谷浑瑊曰彼多险且为贼乗不如道干陵北逾鸡子堆而屯与为犄角贼可破矣帝从议贼果拒隘兵不得入奔还邠州李懐光自河北还破贼泚觧去或谓王翃赵赞曰闻懐光尝斥宰相谋议乖方度支赋敛烦重京兆刻损军粮乗舆播迁三人之罪也今懐光方有功上必聴用其言公等殆矣二人以白杞惧即奏曰懐光勲在宗社贼徒破胆若许来朝则犒赐留连贼得为完守计图之实难不如乗胜使收京师破竹之势不可失也帝然之诏懐光无朝懐光自以千里勤难有大功为奸臣沮间不一见天子内怏怏遂谋反因暴言杞等罪恶士议哗沸皆指目杞帝始悟贬为新州司马始帝即位以崔祐甫为相専以道徳导主意故建中初政赫然有贞观风及相乃讽帝以刑名绳天下乱政踵及国屯主辱犹謷然肆为之后虽斥然帝念之不衰遇赦徙吉州长史贞元元年诏拜饶州刺史给事中袁髙不肯草诏宰相不悦乃召他舍人作制髙固执不得下于是谏臣赵需裴佶宇文卢景亮张荐等众对极言杞罪其言恳到乃诏为澧州别驾死于贬所初尚父郭子仪病甚百官造省不屏姫侍及杞至则屏之隠几而待家人怪问其故子仪曰彼外陋内险左右见必笑使后得权吾族无类矣
　　崔昭纬字蕴曜清和人及进士第昭宗时以户部侍郎同中书门下平章事居位八年累进尚书右仆射性险刻宻结中人外连彊诸侯内制天子以固其权令族人鋋事王行瑜邠寜幕府每朝廷建议有不便于己必使鋋宻告行瑜使上书訾讦而已阴助之始帝委杜让能调兵食以讨凤翔昭纬方倚李茂贞行瑜为重阴得其计则走告之激使称兵向阙遂杀让能后又导三镇兵杀韦昭度等帝不能堪防诛行瑜乃罢昭纬为右仆射复请朱全忠荐已又厚赂诸王为所奏贬梧州司马下诏条其五罪赐死行次江陵使者至斩之鋋亦诛崔字昌遐【原作字垂休按通鉴及旧书俱作字昌遐今据改】宰相慎由子也擢进士第累迁中书舍人御史中丞喜阴计附离权彊外若简重而中险谲可畏崔昭纬屡荐之由户部侍郎同中书门下平章事及昭纬以罪诛罢为武安节度使陆扆当国时唐室不竞南北司各树党结藩镇内相陵胁素厚朱全忠委心结之全忠为言有功不宜处外故还相而逐扆光化初昭宗至自华务安反侧而阴为全忠地俾擅兵四讨帝丑其行罢为吏部尚书复倚扆以相防清海无帅因拜清海节度使初王搏等发昭纬罪坐罢内衔之既与搏同相议悉去中官搏不为助及是不欲外除即漏其语于全忠令露劾搏交敇使共危国罪当诛次湖南召还守司空门下侍郎平章事兼领度支盐铁户部使而赐搏死并诛中尉宋道弼景务修繇是权震天下刘季述幽帝东内奉徳王监国畏全忠彊虽深怨不敢杀趣全忠以师西问季述罪全忠乃使张存敬攻河中掠晋绛神防军大将孙徳昭帝忿阉尹废辱天子令判官石戬与防乗间伺察徳昭饮酣必泣揣得其情乃使戬说曰自季述仲先废天子武夫义臣莫不愤惋君乗此诛二竖复天子以立功名今其时也即不早计将有先之者徳昭感悟及告以谋徳昭许诺割帯为誓及季述仲先诛以功进司徒【旧书作司空】不就复辅政并还使领帝徳之延见或以字呼之宠遇无比时中尉韩全诲等颛横请尽诛之不得乃诒书全忠趣令入朝天复元年全忠悉师而西进逼同华全诲以交结全忠白罢政事因挟帝幸凤翔怨帝见废不肯从召全忠以兵迎天子令太子太师卢渥【旧书作卢知猷】率羣臣迎全忠始全忠至华遣幕府裴铸奏事帝不得已聴来朝至是为之谋乃以兵迫行在帝下诏趣还镇因诏遣渥等俱西全忠上表具言向书诏皆出宰相乃今知非陛下意为所诖误师业入闗请得与李茂贞约释憾以迎乗舆帝见全忠表亦大恚因下诏显责之以工部尚书罢知政事出居华州为全忠数画丑计二年全忠引兵还屯河中迎谒渭桥奉觞为全忠夀自歌以釂酒三年茂贞杀全诲等与全忠约和帝急召之墨诏者四朱扎三皆辞疾及帝出凤翔幸全忠军乃迎谒于道复拜平章事进位司徒兼判六军诸衞事遂奏髙祖太宗无内侍典军天寳后宦人寖盛徳宗分羽林衞为左右神防军令宦者主之以二千人为率其后参掌机宻至内务百司悉归中人共相弥缝为不法朝廷防弱祸始于此请罢左右神防内诸司使诸道监军于是中外宦官悉诛帝在凤翔以卢光启苏检为相皆逐杀之分斥从幸近臣陆扆等三十余人惟裴贽孤立可制留与秉政帝动静一决于无敢言者议以皇子为元帅全忠副之示褒崇其功全忠内利辉王冲防故借以请帝曰濮王长若何还禁中召翰林学士韩偓以谋偓阴佐卒不能郤全忠东还至长乐羣臣班辞独至霸桥置酒乙夜乃还进侍中魏国公自凤翔还揣全忠将簒夺恐祸及己欲握兵自固谬谓全忠曰京师迫茂贞不可无备须募兵以守今左右龙武羽林神防播迁之余无见兵请军置四部将将二百五十人一骑将将百人使番休递侍以京兆尹郑元规为六军诸衞副使陈班为威逺军使募卒于市全忠知其意阳相然许乃毁浮图取铜铁为兵仗全忠阴令汴人数百应募以其子友伦入宿衞防为毬戯坠马死全忠疑阴计大怒时将挟帝幸荆襄而全忠方谋胁乗舆都洛惧其异议宻表専权乱国请诛之即罢为太子少傅全忠令其子友谅以兵围开化坊第杀元规班等皆死实天复四年正月也罢凡三日死死十日全忠胁帝还洛发长安居人悉东彻屋沐自渭循河下老防系路啼号不絶皆大骂曰国贼崔导全忠卖社稷使我及此先是全忠虽据河南顾彊诸侯相持未敢移国及开内隙与相结得梯其祸取朝权以成彊大与盗合从覆亡宗社身屠族灭固其宜也【谨按通鉴辑览】
　　【御批司马光苏轼皆以汉唐之亡后先同辙亦就其大诛宦官一节而言耳然袁崔二人心迹则有不可同日语者绍佷愎好胜其才尚足有为其召卓也未尝不思用其力而后除之迨鸣鼔洛阳尾大不掉则非其所逆料止快一朝】
　　【之忿而不计他日之患诚所谓恶垢焚衣因愤决瘿者若朱温逆节久着即不招之使来且有岌岌之势昌遐复从而促之彼既素党逆温知其为贼而曲意相徇苐欲借其声援以夺北寺重权遂置朝廷颠覆于不问非惟引宼之罪实有卖国之心是春秋大义所必诛者岂得与本初卤莾仅致失算相提并论哉】
　　桞璨字炤之公绰族孙为人鄙野其家不以诸宗齿少孤贫好学昼采薪给费夜然叶照书彊记多所通涉讥诃刘子史通着析防时或称之光化中登进士顔荛判史馆引为直学士由是益知名迁左拾遗昭宗好文或荐璨才召见试以诗帝称善擢翰林学士崔死之夕昭宗宻许璨宰相外无知者明日遂以諌议大夫同中书门下平章事任用之速古所未有裴枢独孤损崔逺皆宿望旧臣与同位颇轻之璨内以为怨朱全忠图簒宿衞士皆汴人璨厚相结又与蒋晖张廷范相得故朝权皆归之进中书侍郎判户部封河东县男天祐二年长星出太防文昌间占者曰君臣皆不利宜刑杀以应天变晖廷范乃与璨谋杀大臣有宿望者璨手疏所仇媢若独孤损等二十余人皆诛死天下称寃全
　　忠亦恶之其后议加全忠九锡宣徽北苑使王殷搆璨晖等欲延唐祚故逗遛其事全忠大怒璨惧胁哀帝曰人望归元帅矣陛下宜揖让以授终遂拜璨司空为册礼使即日进道及晖死而全忠恚璨背已贬登州刺史俄除名流崖州寻斩之临刑悔咤曰负国贼桞璨死宜矣弟瑀瑊皆榜死晖者少贼不得其系事朱全忠为腹心全忠胁帝东迁晖为枢宻使帝度全忠必簒命衞官髙瓌持帛诏告王建令与茂贞克用行宻同盟檄襄魏幽镇以图匡复又诏全忠后方娠须十月乃东全忠知帝有谋遣宼彦卿趣迫帝不得已遂行抵谷水全忠尽杀左右黄门内园小儿五百人悉以汴兵为衞帝自出闗畏不测常黙坐流涕晖与张廷范内诇必以告全忠全忠恨帝无禅意乃谋弑之以絶人望因令其属李振谕晖晖与龙武统军朱友恭氏叔琮夜选勇士百人叩行在言有急奏请见帝宫门开门留十士以守至椒兰院中夫人裴贞一启闗杀之晖问上安在昭仪季渐荣曰院使毋伤宅家寜杀我士持劔入帝闻遽起单衣环柱走遂杀之渐荣以身蔽帝亦死复执后后求哀晖以全忠所欲杀者帝也乃释后明日晖矫遗诏言帝为贞一渐荣所弑出二人首全忠自河中来朝振曰晋文帝弑髙贵乡公归罪成济今宜诛友恭等觧天下谤全忠趋西内临对嗣天子自言弑逆非本谋皆友防等罪因泣下请讨罪人执友恭叔琮斩之全忠邀九锡怒晖沮其事矫诏收付有司斩之贬为凶逆百姓焚尸都门外廷范者以优人为全忠所爱扈东迁为御营使进金吾衞将军河南尹全忠欲以为太常卿宰相裴枢持不可繇是枢罢去桞璨希防下诏责中外不得妄言流品清浊卒用廷范太常卿防天子将郊以为修乐县使又与苏楷等駮昭宗谥全忠怒九锡稽缓王殷谮其与璨等祀天祈延唐祚及晖死璨诛即贬廷范莱州司户参军轘于河南市叔琮亦汴州人中和末感化军以骑士奋性沈壮有胆力从全忠击黄巢陈许间名右诸将以功累表检校尚书右仆射为宿州刺史攻赵匡凝于襄阳不克又与李克用战洹水迁曹州刺史天复初防泽潞击太原授晋慈观察使全忠屯凤翔克用袭绛州攻临汾叔琮选二壮士类沙陀者牧马于原与克用军偕行伺隙各禽一人还克用大惊疑有伏遂退屯蒲防朱友寜以兵三万【五代史氏叔琮作友寜兵万人】来援友寜欲休兵叔琮曰敌闻救至必走何以立功乃潜师夜击进破其垒俘斩万级收马三千遂长驱取汾州转战薄太原而还迁检校司空再进为保大军节度使全忠欲迁帝于洛表为右龙武统军与朱友恭等弑帝全忠归罪叔琮等以自解贬为白州司户参军寻赐死友恭者本李彦威也夀州人客汴州殖财任侠全忠爱之畜为子积功表为检校尚书左仆射干寜中授汝州刺史检校司空杨行宻侵鄂州友恭将兵万余援杜洪至江州还攻黄州入之获行宻将俘斩万计又袭安州杀守将迁颍州刺史感化军节度留后帝东迁为左龙武统军与弑帝贬崖州司户参军临刑大呼曰朱温卖我以塞谤【按通鉴及五代史载临刑呼朱温卖我者李彦威也本误为氏叔琮事今据改】当亦灭族又语张廷范曰公行及此云












　　钦定续通志卷六百十三
　　钦定四库全书
　　钦定续通志卷六百十四
　　奸臣传
　　宋【一】
　　蔡确【吴处厚】邢恕　　　吕惠卿
　　章惇　　　曾布　　　安惇
　　蔡确字特正泉州晋江人有智数尚气不谨细行第进士调邠州司理参军以贿闻转运使薛向行部欲按治见其仪观秀伟与语竒之更加延誉韩绛宣抚陜西见所制乐语以为材荐于弟开封尹维辟管干右厢公事维去而确至后尹刘庠责令庭参确曰唐藩镇自置掾属故有是礼今辇毂下比肩事主虽故事不可用遂乞解职王安石悦其强荐为三班主簿调监察御史里行王韶开熙河多贷公钱秦帅郭逵劾其罪诏使杜纯鞫治得实安石却其牍更遣确确希意直韶逵纯获谴确善观人主意与时上下知神宗已厌安石即论安石乘马入宣徳门与卫士竞以贾直加直集贤院迁御史知杂事范子渊浚河之役知制诰熊本按行以为非是为子渊所讼确劾本黜之代为知制诰开封鞫相州民讼事连判官陈安民安民令其甥文及甫求援于呉充之子安持及甫充壻也确言事闗大臣非开封可了遂移御史台时皇城司奏狱事以中丞邓润甫御史上官均按之王珪奏遣确诣台参治确煆链为狱润甫均不能制密奏确惨掠诸囚确伺知之即劾二人庇有罪润甫均皆罢而确得中丞太学生虞蕃讼学官确深探其狱连引朝士自翰林学士许将以下皆逮捕械系令狱卒与同寝处饮食旋溷共为一室设大盘于前凡羮饭饼胾举投其中以杓混搅分饲之如犬豕久系不问幸而得问无一事不承遂劾参知政事元绛出知亳州确代其位确自知制诰为御史中丞参知政事皆以起狱夺人位而居之士大夫交口唾骂而确自为得计也呉充数为帝言新法不便欲稍去其甚者确曰曹参与萧何有隙至代为相一遵何约束今陛下所自建立岂容一人挟怨而壊之法遂不变元丰五年拜尚书右仆射兼中书侍郎确既相屡兴罗织之狱缙绅士大夫重足而立矣富弼在西京上言确小人不宜大用帝不聴初议官制葢仿唐六典事无大小并中书取防门下审覆尚书受而行之三省分班奏事柄归中书确説王珪曰公久在相位必得中书令珪信之确乃言于帝曰三省长官位高不湏置令但令左右仆射分兼两省侍郎足矣帝以为然故确名为次相实専大政珪以左仆射兼门下拱手而已哲宗立转左仆射韩缜入相中书用其两侄为列卿确风御史中丞黄履劾缜始诏三省凡取防事及台谏官章疏并执政同进拟不専属中书葢确畏失权又复改制也为永裕山陵使灵驾发引之夕不宿于次在道不扈从还又不丏去御史刘挚王岩叟连击之言确在熙寜元丰时寃狱苛政首尾预其间及至今日稍语于人曰当时确岂敢言此其意欲固窃名位反归曲于先帝也司马光吕公着进用蠲除烦苛确言皆已所建白公论益不容元祐元年罢为观文殿学士知陈州明年弟硕坐赃抵罪确坐故纵夺职徙安州又徙邓初神宗疾革王珪议立延安及太子既立确反谓珪实懐异志赖已拥防故不得逞确奉使陵下韩缜白发其端事寝籍籍确既失势愈怨望在安州尝防车葢亭赋诗十章知汉阳军吴处厚与确有隙遂上之以为皆渉讥讪且论其用郝处俊上元间谏高宗欲位天后事以斥东朝语尤切害于是梁焘【按宋史本传作张焘而东都事畧则作梁焘攷宋史有二张焘一为张奎子终于元祐前一为张根子见于宣和后皆与蔡确仕不同时据梁焘载焘与刘安世交攻蔡确则此处应是梁焘之讹今据改正】范祖禹呉安议王岩叟刘安世连上章乞正确罪遂贬光禄卿分司南京再责英州别驾新州安置后卒于贬所绍圣元年诏复正议大夫二年赠太师諡忠懐崇寜初配享哲宗庙廷蔡京请徽宗书元丰受遗定防殊勲宰相蔡确之墓赐其家追封确清源郡王御制文立石墓前擢确子懋同知枢宻院事高宗即位下诏暴羣奸之罪贬确武泰军节度副使窜懋英州凡所与滥恩一切削夺天下快之呉处厚者卲武人登进士第仁宗屡丧皇嗣处厚上言臣尝读史记考赵氏废兴本末当屠岸贾之难程婴公孙杵臼尽死以全赵孤宋有天下二人忠义未见褒美宜访其墓域建为其祠帝览其疏矍然即以处厚为将作丞访得两墓于绛封侯立庙始蔡确尝从处厚学赋及作相处厚通牋乞怜确无汲引意王珪用为大理丞王安礼舒亶相攻事下大理处厚知安礼与珪善论亶用官烛为自盗确宻遣达意救亶处厚不从确怒欲逐之未果珪请除处厚馆职确又沮之珪为永裕山陵使辟掌牋奏确代使出知通利军又徙知汉阳元祐中确知安州郡有静江卒当戍汉阳确不遣处厚怒曰尔在庙堂时数陷我今比郡作守犹尔邪防得确车葢亭诗乃笺释上之确遂南窜擢处厚知卫州然士大夫由此畏恶之未几卒绍圣间追贬歙州别驾
　　邢恕字和叔郑州原武人【按宋史本傅讹作阳武今据东都事畧改正】博贯经籍能文章喜功名论古今成败事有战国纵横气习从程颢学因出入司马光吕公着门登进士第补永安主簿公着荐于朝得崇文院校书王安石亦爱之因言新法不便安石怒出知延陵县【按东都事畧作出知崇徳县与此异】县废不复调浮沈陜洛间者七年复为校书呉充用为馆阁校勘厯史馆检讨著作佐郎蔡确代充相尽逐充所用人恕深居惧及神宗见其送文彦博诗称于确乃进职方员外郎帝有复用光公着意确以恕出两人门亟结纳之恕亦深自附托乃为确画防收召名士自是如素交帝不豫恕与确成谋密邀宣仁后之侄公绘公纪至家执其手曰蔡丞相令布腹心上疾不可讳延安冲幼而雍王颢曹王頵皆贤宜早定议公绘惊曰此何言君欲祸吾家邪急趋出恕计不行则反宣言太后属意雍王与王珪表里导确约珪入问疾阳钩致珪语使知开封府蔡京伏劒士于外湏珪小持异则执而诛之既而珪言帝自有子定议立延安恕无所施犹自谓有定防功播其语哲宗立迁右司员外郎起居舍人又为公绘具奏乞尊崇朱太妃为高氏异日计后诘之曰汝素不识字谁为之者公绘不得隠以恕对且上其藁遂黜恕知随州绍圣初擢宝文阁待制知靑州章惇蔡卞得政将甘心元祐诸人引恕自助召为刑部侍郎再迁吏部尚书兼侍读改御史中丞恕既处风宪遂诬宣仁后有废立谋厯诋梁焘刘挚云隂图不轨且加公着以凶悖名惇使蔡京置狱于同文馆组织万端将悉陷诸人于族罪既而无所得乃已恕内懐猜猾而外持正论数登对帝嘉纳之惇忌其大用恕亦揣帝稍薄惇屡白其短竟为惇所陷出知汝州未几徙应天府惇复摭其曩过移知南安军徽宗初言者论其矫诬责为少府少监分司西京居均州蔡京经营湟鄯欲使恕立邉功起为鄜延经略安抚使旋改泾原擢至龙图阁学士恕乞筑萧闗采其里人许彦圭车战法又欲使熙河造船直抵兴灵其谋皆迂诞转运使李复言恕所为类儿戏不可用帝亦烛其妄京力主之已而夏人冦镇戎奏至京师京惧始徙恕太原连徙永兴頴昌真定寻夺职久之复显谟阁待制卒恕天资反覆行险冒进为司马光客即陷光附章惇复背惇惟与三蔡为腹心之死弗替建炎元年追贬常徳军节度副使子居实倞居实少有异材黄庭坚苏轼晁补之张耒秦观陈师道皆称之早卒倞及恕在时为司农丞靖康初至少卿奉诏馆金国使时肃王使金军为所质朝廷亦留其使以相当逾月不遣金副使赵伦燕人也惧不得归乃绐倞曰金国有耶律伊都者领契丹精鋭甚众贰于金人愿归结之以图二帅倞以闻大臣信之为赐伊都蜡书纳伦衣领中厚与伦金帛伦归献其书金主怒令分道入攻遂致汴京失守倞时出知岳州诏责其始祸削籍停官
</div>
    <div class="pagination">
<a href="钦定续通志_page276.html">上一页</a><span>...</span><a href="钦定续通志_page272.html">272</a><a href="钦定续通志_page273.html">273</a><a href="钦定续通志_page274.html">274</a><a href="钦定续通志_page275.html">275</a><a href="钦定续通志_page276.html">276</a><span class="current-page">277</span><a href="钦定续通志_page278.html">278</a><a href="钦定续通志_page279.html">279</a><a href="钦定续通志_page280.html">280</a><a href="钦定续通志_page281.html">281</a><a href="钦定续通志_page282.html">282</a><span>...</span><a href="钦定续通志_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
