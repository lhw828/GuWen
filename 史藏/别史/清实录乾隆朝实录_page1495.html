<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1495 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1495 页/共 1860 页</h1>
    <div class="content">
○乙卯。上诣安佑宫行礼。　　

○谕、据李侍尧清字奏片。查办甘省亏空一案。内有各州县、因办理班禅额尔德尼、经过地方。借用司府各库银、十七万五千五百余两。此内虽有实在应行动支之项。然断不至如此之多。其承办官员。俱已于冒赈案内。抄产正法。现在无从著落赔补。请定限于全省官员养廉内。陆续扣赔等语。此项银两。系从前承办各员。藉端冒支。该员等俱已查抄治罪。无从根究。若令无干之后任官员抵赔。将来办公不敷。又得藉词致有亏缺。是因去弊而转复滋弊。所有此项银两。著一并加恩豁免。该部知道。　　

○又谕、据李侍尧奏、查办甘省各属亏空钱粮案内。有节年民欠未完籽种口粮银一项。内除历次邀恩豁免外。尚有应徵积欠仓斗粮、二百四十五万四千八百三十余石。折色银、三十万七千三百二十余两。请分年带徵等语。甘省地瘠民贫。朕于从前出借缓徵。用纾民力。在小民感激朕恩。自无不踊跃输将。但念该省每遇偏灾。动项赈恤。多为劣员等侵蚀冒销。闾阎未得普沾实惠。实非朕爱养黎元之意。今该省积弊已除。所有此项积欠银粮。著加恩全行豁免。以示朕体恤边氓。有加无已之至意。　　

○谕军机大臣等、前因盛住奏报。二月间海塘沙水情形。内新长阴沙。有南坍北涨之机。其时陈辉祖尚未奏到。曾降旨询问。令其据实覆奏。本日据陈辉祖奏到。二月分海塘沙水情形摺内。称东塘尖山石坝涨沙。增宽三十五丈。长一十余丈。护坝上层竹篓。增一百余个等语。此奏虽未免稍迟。但业经奏明。所有前日传询谕旨。可毋庸再行覆奏。著将此谕令知之。　　

○丙辰。谕、兵部议处兴汉镇属、亏缺军装器械一本。请将总兵三德、降三级调用。提督马彪革任等语。三德、于所属各营。平日亏缺军装器械。毫无觉察。伊系专辖。非统辖之马彪可比。及至造报册籍。又不据实呈明。不特应行降调。即予以革职。亦咎所应得。但三德、曾在军营出力。赏给巴图鲁名号。且此案现据该督李侍尧声请。将该将备等暂免查参。其现经查出亏缺军械各营。即在总兵以下。至守备各员名下。勒限赔补等语。该将傋等既得邀恩。暂留本任。陆续完补。总兵为专辖大员。伊名下即有应完赔项。若予以实降离任。未免轻重两歧。而令新任之总兵赔补。亦非情理。三德、著从宽改为革职留任。仍勒限三年。将各营军械。全数赔补完竣。傥逾限不完。即著该督严参治罪。马彪、并著加恩。改为革职留任。仍注册。　　

○又谕、朕于五月十二日。前往热河驻跸。立秋时进哨。所有应行豫备事宜。著各该处照例豫备。　　

○谕军机大臣等、据李侍尧奏、查明皋兰等。三十四厅州县。亏短仓库确数。共银八十八万八千九百九十余两。又亏空仓粮。七十四万一百一十余石。及草朿四百五万一千有零。俱系历任州县侵亏。转相容隐接收。各上司因循不办。捏结保题。酿成锢弊。请自乾隆四十年以前。溯至乾隆二十年之历任州、县、道、府、藩司、督。抚、照伊等任内亏空四十二万之数。著落加倍赔补。如有无力完缴者。即摊入通案各员名下代赔等语。仓库正项银两。乃敢任意侵欺。即令加倍赔补。亦所应得。但念历年已久。各州县辗转接收。较之折捐冒赈。昧良舞弊者。尚属有间。其滥行出结保题之各上司。咎止失察。著加恩。将亏空四十二万之数。照依原单。按其在任久暂。照股分赔。毋庸加倍赔补。至该督所称。其余尚有八十二万余两。未便竟归无著。请于现任总督、及司、道、府、厅、州、县、各员养廉内。摊扣三成。陆续归补等语。甘省积弊相仍。为从来未有之奇事。此等劣员。既经冒赈殃民。又复侵亏正帑。实属罪无可逭。除已经正法各犯外。所有现在解部人犯。已交军机大臣、会同英廉、胡季堂、刘墉、详加核奏。候朕另降谕旨。至李侍尧、福崧等、办理此案。彻底清查。尚属实心。即现在道、府、及州、县、各员。多系新任。若令摊扣养廉。办公未免竭蹶。且恐将来转有藉词赔累。复致亏缺之弊。并著一体加恩。免其分赔。此次宽免之后。若再有亏短。一经查出。断不能为之曲贷也。该督等、仍当不时查察。毋得稍有徇隐。将此谕李侍尧知之。　　

○又谕、昨据李侍尧奏、查明皋兰县等、三十四厅州县。亏空仓库银粮及草束。共银一百六十余万两。并开明亏空人名清单进呈。内闵鹓元等十七人。均有侵亏银粮草束等项。多寡不等。但解部各犯。共有六十九人。现在查出前后侵蚀者。恐尚不止此十七人。著再行详查具奏。至该督奏称狄道等六州县。以铜玉绸缎等物。抵交亏缺库项。似此积弊相沿。尤堪骇异。该员等侵亏帑项。饱其欲壑。而以私物滥行抵交。其所指六州县。又系何人首先作抵。或即在此六十九人之内。亦未可知。著传谕李侍尧、一并查明。迅速由驿覆奏。寻奏、甘省狄道、肃州、会宁、武威、永昌、山丹、六州县。以私物抵官项。辗转交收之劣员。均在六十九人内。已于冒赈案分别治罪。所存物件。一并入官。不准作亏项抵算。以清国帑。报闻。　　

○又谕、据陈辉祖奏、浙省漕船开行日期一摺。内称现今豫省尚未合龙。重运北上。颇费周章。现委护道永福、督押出境。俟新任粮道王廷爕接印后。即命督同押运员弁。妥速筹办。直抵临清等语。所奏是。自应如此办理。今岁重运北上。关系紧要。且豫工尚未合龙。山东一带。水势漫淹。漕船北上。沿途须有大员照料。自未便拘泥往年常例。著传谕鄂宝、迅即行知有漕省分各督抚。令其飞饬押运粮道。于督押漕船出境后。沿途小心照料筹办。送抵临清。始行回任。毋得拘泥常例。　　

○丁巳。谕、福康安奏、川省未获逃兵名数一摺。据称逃兵自首免死限期。本于四十七年届满。现在上紧宣示。务使家喻户晓。亟为投首等语。此等逃兵。一经拏获。本即应正法之犯。前因事隔多年。不忍概予骈诛。特加恩准其投首免死。改发新疆。并于上年十二月内。特降谕旨。予限一年。复于本年二月内。传谕各督抚。以截至本年冬底。即属一年限满。如限内不行投首。一经拏获。自当立行正法。乃节据各督抚奏报。逃兵自首者。殊属寥寥。此等怙恶不悛之徒。自难再从末减。苐念穷乡僻壤。或尚未能周知。以致该犯等、仍复畏罪潜匿。不敢遽行投首。兹特加恩、再予展限一年。以明年九月为期。俾潜身僻远之犯。得以及早自首。此系朕格外恩施。该犯等具有人心。必当闻风到案。踊跃呈报。以冀自全躯命。若再仍前匿迹远扬。希图漏网。则是惩之以法而不知畏。施之以恩而不知感。所谓怙终贼刑。自取其死。更无一线可宽矣。特此再行宣谕。该督抚等、董率各属。明切晓示。俾家喻户晓。及时自新。以副朕仁义兼尽至意。　　

○吏部等部议准、陕甘总督李侍尧奏、河州太子寺地方。旧设州判一员。嗣于乾隆四十二年裁去。改设庄浪县丞。查该处汉回杂处。稽察难周。请仍设州判一缺。分防稽查。从之。　　

○塔尔巴哈台参赞大臣惠龄奏、塔尔巴哈台所属土尔扈特亲王奇哩布游牧。与哈萨克乌梁海游牧相近。自四十五年彻回看管官兵后。数年来尚属安静。请于本年查看牧场之便。亲往巡查。既可知其生计。于事亦属有益。嗣后间一二年。即往巡查一次。得旨嘉奖。　　

○以故贵州安化县属土县丞张玉白子世玺袭职。　　

○戊午。前署直隶总督英廉疏报。顺天府属宛平、三河、武清、宝坻、蓟州等五州县。报垦荒地一百一十七顷三十三亩有奇。　　

○蠲江苏常熟、昭文、江阴、靖江、太仓、镇洋、宝山、崇明、清河、桃源、安东、铜山、丰县、沛县、邳州、宿迁、睢宁、海州、沭阳、通州、如皋、泰兴、海门、苏州、太仓、镇海、大河、徐州等、二十八州县卫厅。乾隆四十六年。被水灾民额赋。并缓华亭、上海、南汇、武进、丹徒、丹阳、六合、阜宁、盐城、高邮、萧县、砀山等、十二州县。应徵额赋。　　

○已未。谕、江南提督员缺。著保宁补授。东陵内务府总管。并马兰镇总兵员缺。著刚塔暂行兼署。　　

○山东巡抚国泰奏、东省于三月十八九日。得雨二寸。得旨、究非沾霈之泽。觉旱否。慎勿讳饰。寻奏、二十、二十一、及二十七、八等日。续得雨一二寸、至三四寸不等。各属均沾可期深透。得旨、知道了。究成旱象否。抑无妨否。何不明奏。但视朕旨。全无实意。奈何。　　

○予故喀尔喀扎萨克镇国公当苏咙、致祭如例。　　

○庚申。吏部议准、署云南巡抚刘秉恬奏、向例云南省、知县以上官员。题升调补等事。均由巡抚加具考语。至试署期满实授。捐纳请销试俸人员。祇凭两司详办具题。似未画一请嗣后仍由巡抚、加具切实考语。再行题奏以昭慎重从之。　　

○辛酉。谕军机大臣等、据鄂宝奏、头次粮船过淮日期一摺。止称截至三月十一日。兴武六帮止。计盘验过淮。并河南开帮粮船。共一千二十五只。依次催令迅速北上等语。而于上年重运各帮北上。比较日期迟早。及过淮船只数目。俱并无一言奏及朕因青龙冈漫口。尚未蒇功。江南、山东。一带。河湖诸水涨溢。恐致有误粮船遄行。节经降旨询问。萨载、国泰、及巡漕御史等。令其相机妥为催趱。并令各省督运道员。俱押送出临清闸。诚以今岁粮运。非往年可比。朕心深为廑念。乃鄂宝此奏。仅照寻常催趱之例。具摺奏闻。岂于现在重运行走情形。及比较上年迟早之处。竟漠不关心耶。鄂宝平日办事。本属糊涂。今依旧若此。著传旨申饬。并将今岁重运过淮日期。及船只多寡。比较上年迟早数目。详晰覆奏。寻奏、本年粮船陆续过淮。比上年较迟十二日。报闻。　　

○壬戌。命左都御史刘墉、充三通馆总裁。　　

○添建奉天府属岫岩厅、仓廒十五间。从兼管府尹全魁请也。　　

○旌表守正捐躯广东新会县民暨世锦女暨氏。　　

○癸亥。谕军机大臣等、前据农起奏报、太原等九府、平定等十州等处。于三月初五六等日。得雨三四寸、至六七寸不等。土膏含润。麦苖长发等语。兹召见德成、询问沿途雨水情形。据称三月十六日。行至山西寿阳、平定等处。略觉望雨。计德成经过山西时。距农起奏报后。已隔十日。或系彼时该处又觉缺雨。朕心深为廑念。著传谕农起、将近日曾否续得雨泽之处。详查据实覆奏。寻奏、寿阳、平定等处。三月初旬。虽经得雨。尚未深透。嗣于十八九、并二十六七等日。先后得雨三四寸、至七八寸不等。足资耕种。得旨、览奏稍慰。　　

○又谕、前据陈辉祖奏、杨魁现在患病。恳请解任回旗调理。业经降旨。将雅德调任福建巡抚。替换杨魁回京调理矣。本日据杨魁奏到各摺。俱系该省查办要件。而于伊染病之处。并未奏及。杨魁此次奏摺。系本月初四日。在闽省拜发。与初七日陈辉祖、在杭州驰奏之摺。为时先后无几。看来杨魁病势。尚不甚重。今雅德接奉前旨。自已即日迅赴闽省接任。所有杨魁覆奏台湾兵米折徵一案。现在提集案犯赴省。著传谕雅德、秉公据实查办具奏。至杨魁于交代后起程回京。可以安心静养。一俟病痊。自当另行简用也。将此传谕杨魁、并谕雅德知之。　　

○兵部等部议奏、两广总督觉罗巴延三疏称、番禺县属、沙湾、茭塘之石棋地方。设立专营。以资防守。应设游击、守备、各一员。中哨、千总一员。外委千总二员。左哨、右哨、把总各一员。外委把总各二员。马步战守兵六百三十名。哨船六只。均于各标内酌拨移驻。仍隶提督管理。应如所请。从之。　　

○蠲直隶天津、青县、静海、沧州、盐山、庆云、津军厅、东明、长垣等、九州县厅。乾隆四十六年。被水灾民额赋。　　

○予浙江巡哨外洋遭风淹毙弁兵、赏恤如例。　　

○甲子。升任马兰镇总兵保宁奏、前经奏请将马兰镇属、官弁养廉名粮。二百四十分。挑补实兵。于风水营汛。分布添设。以济差防。谨按围墙内外。应添堆拨地方。逐一查记。俟提臣刚塔到任后。照数添设。得旨、是。知道了。　　

○豁直隶万全、蔚州、保安、怀来、四州县。坍没地一百九十六顷有奇额赋。乙丑。谕、本日据冯应榴奏、请将会昌县知县高蟠、调补彭泽县知县一摺。当即交郝硕阅看。并面询郝硕、据称伊起程时。曾与藩司冯应榴商酌拟调等语。此等调补知县。非急不可待之事。自应正任巡抚题奏。或摺奏。冯应榴、系暂护抚篆。尚非署印可比。即在省时。曾与抚臣商定。虽有例限应奏。亦应于摺内声明。何以并不提及。是其目无巡抚可知。而郝硕平日之懦弱。亦可概见。郝硕、人颇谨慎妥稳。无汉军深险习气。但恐其过于谨慎。不能振作有为。使各属儆惧。此事即其验也。当将郝硕、面加训励。伊若因此有意作威。遇事辄呵责属员。又非大臣公诚率属之道。惟在随事认真。实力整顿。方于公务有益至冯应榴、系军机司员。不数年间。由京堂擢任藩司。自宜循分自勉。若骤露高兴。思欲见长。冀迁巡抚。则断乎不可。朕于用人办事。一秉大公。从不肯稍存偏向之见。此诸臣之所。宜共凛也。除将此旨。就近交郝硕阅看外。冯应榴、著传旨申饬。　　

○又谕、朕此次巡幸木兰。驻跸热河。著諴亲王、质郡王、大学士阿桂、英廉、留京办事。阿桂未回京以前。著永贵暂同办事。所有吏兵二部。应行引见官员。文职知县以上。武职守备以上。著于未启銮往木兰之前。该部每月派堂官一员。轮流带赴热河引见。其文员内佐杂等官。武员内八旗护军校、骁骑校、及外省送到之补放水手官、骁骑校、并年满十总等官弁。仍著王大臣照例验放。至八月以后月选等官。亦照向例办理。其各省督抚提镇等奏摺。俱著赍摺人前赴行在投递。进哨后著兵部派员。驻劄哨门。接递各省奏摺。封送行在。候朕批示发回。仍于哨门交付赍摺人祇领。该部通行传谕知之。　　

○谕军机大臣等、据刘秉恬奏、江川县安置改遣军犯段黑狗一名。于上年十二月二十四日。乘间脱逃。至本年正月初五日。逃至滇黔交界之黔属亦资孔巡检衙门。自行投首。现经该管。普安州、讯明详报等语。该犯段黑狗、前因行窃问徒。曾经在途在狱、两次脱逃。是以问拟改遣。今复乘间兔脱。怙恶不悛。情殊可恶。不得因其自行投首。遂照寻常遣犯例。遽从末减。至亦资孔、为云贵交界地方。系该抚所属。军犯段黑狗、既在该处自行投首。刘秉恬、远在滇省。业经奏到。而黔省距京较近。何以李本转无一语奏及。殊不可解。且此案早已分咨邻省缉拏。及该犯自行投首。复经普安州、讯明详报。该抚尤不得诿为不知何竟未入告耶。著传谕李本、即行据实覆奏。并谕刘秉恬知之。　　

○河南巡抚富勒浑奏、河南省入春后。连得雨泽。惟开封、归德、陈州、许州、四处稍稀。嗣于二十七日。仪封、祥符、兰阳考城同时得雨二寸、三四寸不等。足资耕种得旨览奏稍慰。兹续得膏泽优沾否。　　

○蠲缓长芦、沧州。盐山、庆云、青县、四州县。严镇、兴国、富国、丰财、芦台、五场。乾隆四十六年分。水灾灶地额赋。　　

○丙寅。谕军机大臣曰、阿桂等奏、青龙冈坝工。于二十三日挂缆堵合后。二十五日。坝头又复蛰陷。共冲塌十四五丈。幸埽底犹存。现将两坝里极力进镶埽占。尚可于大汛前堵合完竣等语。坝工屡成屡溃。此时亦无可再谕。惟当勉力慎重为之。以期天佑神助。于大汛前。得以堵筑完竣。至金门屡次蛰陷。自应多方设法。以期有济。向闻蛟龙畏铁。用以镇压。亦或事理所有。此时何不于金门。将废坏铁锚等物。试为抛掷。以期万有一效。此亦无聊之极思。著传谕阿桂等、熟筹妥办。仍将现在进镶堵筑情形。迅速覆奏。　　

○兵部奏、阿拉善兵、及屯练各兵。征剿逆回受伤。所领伤银。应否追缴。得旨、所有进剿撒拉尔逆回、受伤之阿拉善官兵。及屯练土兵降番等。已领四五等赏银。俱著加恩、免其缴还。至八旗绿营官兵。有伤列四五等。已经领银者。亦著一并加恩、免其追缴。以示优恤。　　

○刑部会同宗人府议奏、原任三等侍卫恒德、请发往盛京。交该将军严行管束。得旨、此案恒德、身系觉罗。先经获罪发往伊犁。释回后仍复怙恶不悛。窃取祖遗物件。已属无耻。及被搜获赶回。复将供器摔破。情节尤为可恶。刑部会同宗人府。仅拟以发往盛京管束。殊属宽纵。恒德、著削去觉罗。仍即锁押解往伊犁。再行枷号三年。永远不准释回。以示惩儆。恒德似此不堪。管理宗人府事务亲王等。素所深知。今复从轻办理。殊属非是。永瑺等、著传旨申饬。　　

○命兵部尚书周煌、在尚书房总师傅上行走。　　

○是月。钦差工部左侍郎德成、陕西巡抚毕沅奏、西安省外砖内土城垣一座。因年久坍损。亟须拆修。查四门正楼四座。箭楼四座。外层炮楼四座。角楼四座。卡房九十八座。看守楼座官厅四座。周围大城、并城台、炮台、角台、外皮墙身。除拣选旧料抵用外。应添新木植砖石等项。共估工料银一百五十六万六千余两。报闻。　　

○云贵总督富纲奏、腾越龙陵以外。杉木笼、千岸、三台山等处。驻防弁兵。现届春深。节气渐暖。例应彻回。除三台山、弁兵全彻。无庸留驻外。杉木笼汛、酌留将弁七员。兵二百名。千岸汛、酌留千把外委五员。兵一百名。分布关卡。率同抚夷弩手。实力巡逻。报闻。　　

○贵州布政使孙永清奏、黔省柞子厂、出产黑铅。向例以二成抽课。余铅给价官买。拨供京局鼓铸。嗣因厂裒铅少。改归湖南省解办。按年拨五万余觔运楚。以备直隶、山西、两省之用。偶遇采办之年。不敷分拨。近日该厂出铅较旺。嗣后遇解运白铅赴楚时。即搭拨黑铅十万斤。交局存贮。以备采买。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。夏。四月。丁卯朔。享太庙。遣睿亲王淳頴、恭代行礼。　　

○上还宫。　　

○戊辰。谕、国家养兵卫民。期于得用。遇有调遣。若能奋勇争先。克敌制胜。必立加奖拔。即或临阵伤亡。亦概予优恤。所以劝励戎行。恩至渥也。若兵丁身列行间。不思效用。竟至畏葸脱逃。自应立正刑诛。以彰宪典。并不得以人数众多。稍从宽减。明季军政废弛。随征兵丁。每多临阵恇怯。望风溃散。此皆平日纪律不严。罔知法度。以致贻误国事。或由上恩不下逮。或由劣将扣克军粮。我朝无此事也。前次进剿金川。脱逃绿旗兵丁。本皆罪应斩决之犯。特因事隔多年。不忍概予骈诛。是以特降恩旨。予限一年。准其自首免死。改发新疆。复于本年三月内。忆其未能遍知恩旨。再予宽限。展至明年九月。此实朕法外施仁。于无可宽减之中。予以一线生路。逃兵等稍有人心。自应即时投首。乃各省投报到案者。甚属寥寥。是该犯等并此改遣之罪。亦图幸免。可谓施之以恩而不知感。惩之以法而不知畏。冥顽不灵。莫此为甚。拏获正法。伊等亦死而无怨。惟是各省督抚。接奉节次所降恩旨后。为日已久。兹始据福康安奏到、川省自首逃兵三名。而他省并无奏报者。是福康安办理此事。颇见认真。其各督抚、不过委之州县。出示城署了事。并未督饬各属。实力奉行。多方晓谕。俾穷乡僻壤。一一周知。以致潜匿逃兵。未能共悉恩旨。自行呈首。仍致被获罹法。岂不负朕法外施仁之意耶。督抚之于州县。当如臂之使指。方能驱策得力。若似此空文塞责。有名无实。封疆大吏。实心任事者。岂宜如此。所有各省督抚。著通行申饬。嗣后务须各摅天良。严饬所属。将前降恩旨、刊刻简明告示。分发遍贴。广为传播。以期家喻户晓。俾得及早呈投。自全躯命。逃兵等经此谆切晓谕。三令五申之后。尚有仍前伏匿不首者。一经拏获。必当立行正法。决不宽贷。将此再行通谕中外知之。　　

○谕军机大臣等、前据郑大进奏报、直省雨水情形。据称保定于三月十八九等日。得雨三寸。随经批示。究欠沾足。不可讳饰为谕。今又逾十余日。该处曾否续得雨泽。较之近京一带州县。光景如何。麦苗是否长发。朕心深为悬廑。本日据陈大用奏到、正定地方于三月二十七日、自寅至酉。得雨四寸等语。正定距保定不远。省城及各属。是否一律普沾。并未据该督奏及。著传谕郑大进、即将近日雨泽麦苗情形。迅速据实覆奏。寻奏、查广平、大名、顺德、河间、冀州等属。均于三月二十七日、得雨二三寸、至四五寸不等。麦苗畅茂。大田现在播种。会城自三月十七至二十日、得雨二次。共有五寸。麦苗亦多青秀。得旨、京畿一带。即二三寸亦未沾。殊增惭焦耳。　　

○已已。旌表守正捐躯直隶安肃县民李霞女李氏。　　

</div>
    <div class="pagination">
<a href="清实录乾隆朝实录_page1494.html">上一页</a><span>...</span><a href="清实录乾隆朝实录_page1490.html">1490</a><a href="清实录乾隆朝实录_page1491.html">1491</a><a href="清实录乾隆朝实录_page1492.html">1492</a><a href="清实录乾隆朝实录_page1493.html">1493</a><a href="清实录乾隆朝实录_page1494.html">1494</a><span class="current-page">1495</span><a href="清实录乾隆朝实录_page1496.html">1496</a><a href="清实录乾隆朝实录_page1497.html">1497</a><a href="清实录乾隆朝实录_page1498.html">1498</a><a href="清实录乾隆朝实录_page1499.html">1499</a><a href="清实录乾隆朝实录_page1500.html">1500</a><span>...</span><a href="清实录乾隆朝实录_page1496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
