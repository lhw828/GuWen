<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 16 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 16 页/共 127 页</h1>
    <div class="content">　　○癸亥命故锦衣卫指挥佥事汪隆弟奉袭兄职奉  景皇后之侄也
　　○以定国公徐光祚之弟光祀为勋卫
　　○即墨县三表山石崩
　　○乙丑命顺天府官择日祈雪
　　○巡按江西御史臧凤上言地方事宜一假兼制以安地方南赣二府接连三省流贼出没东西地方不相统摄文移会约动掩旬月以致贼多散逸事难就绪乞敕都御史兼制四省接境府县随宜调度则盗贼可息一恤机兵以纻民力江西属县原设机兵多者千余名次者七八百名少者一二百名□妨农业竭力募人常役之余添此重费欲民不贫且盗难矣有警之地宜从兵备等官相度弛张其余悉故归农待霜降以后赴官操练无令有司拘束私役一定水次以便交兑先年江西府县交兑粮米在九江府泾江口水次后因风水之虞改于省城河下各处以便军民近为参将张洪变更从旧军民嗟怨谓宜仍从便交兑一处经费以足料价查得江西一省额办外又有坐派物料近年溢出原额以致无银支解拖欠数多虽因言官建白停止万一督趣实为可忧乞命议处俾扣数减派或照依里甲丁产出银徵解庶几人有定守物料可完诏所司知之
　　○南京礼部奏近日坐派和州江浦郊祀牛犊本部已经委官至彼验中宜免其渡江再验则人无久候之苦犊无瘦损之虞礼部覆请从之
　　○降兵部主事王守仁为贵州龙场驿驿丞时南京科道戴铣等以谏忤旨方命锦衣卫官校拏解未至守仁具奏救之下镇抚司考讯狱具命于午门前杖三十仍降远方杂职
　　○丙寅升云南按察使张恕为南京都察院右佥都御史提督操江
　　○改兵部左侍郎马中锡为南京工部左侍郎时南京缺工部右侍郎吏部会推两员上请而内批以中锡改人骇异之
　　○升太常寺少卿孙交为光禄寺卿太仆寺少卿魏玒为南京太仆寺卿
　　○太监陈贵以镇守宣府奏带头目二十余人兵部言例止五人而贵属滥请宜裁之不听
　　○丁卯  上谕礼部兵部臣曰今后四夷朝贡来京凡筵宴饮食俱宜丰洁沿途廪饩驿传如例应付以副朕柔远人之意
　　○升通政使司左通政王敞为通政使
　　○礼部以郕府妃汪氏薨会府部大臣及翰林院儒臣科道官酌议言汪妃系  景皇帝之配与在外王妃不同丧葬之礼宜如皇妃礼从厚况  景皇帝陵寝已定亦当合葬宜自明日始辍朝三日祭九坛  太皇太后  皇太后  中宫亲王公主王妃皇亲驸马文武大臣命妇各有祭制可
　　○戊辰户部主事钟文杰往云南四川清理盐课因言盐法废弛商灶两弊条陈十二事一惩改拨以杜贿门一诘引目以绝影射一究侵欺以塞弊源一定银盐以便徵督一立查同以计岁限一徼底簿以防奸伪一慎销销以完课程一考勤惰以严黜陟一储罪米以恤灶丁一专职掌以一事体一汰冗员以省民害一清盐税以资边饷命所司知之
　　○潮州府见火星如斗落而复起转大如簸箕
　　○己巳赐朝鲜国正德二年大统历百本
　　○以凤阳淮扬等府旱灾允运粮米听改十万石为折银○命户部郎中郝海工部员外郎毕昭会同漕运参将梁玺修理会通河仍戒其毋得怠缓河起大通桥迄于张家湾有闸数座然地形高下悬绝蓄水甚难卒不能通行舟楫时中官用事者已豫造剥船布囊乘时射利后运舟至湾则以囊强与之而索其钱运卒苦之
　　○四川燕儿崖番蛮耳多折从得失寨番蛮合儿结入寇官军剿捕获之监候于所在官司其族共缚送合儿结请赎耳多折之罪镇巡以耳多折曾预入寇杀之虽不为过但其族缚其首恶似亦可赎为之奏请兵部覆宜释之报可  山西太原府地震有声如雷
　　○庚午升南京光禄寺卿胡谅为工部右侍郎管理易州山厂柴炭
　　○夜宁夏中卫有星如碗陨地又空中有红光约大二亩狭灭
　　○陕西巩昌府有流星红光如火自东北往西南声响如雷数小星随之○辛未大学士李东阳再疏恳辞加职以为和气上干分当策免令求退而反进辞少而就多负礼义之初心亏廉耻之大节此臣所以心愈不安而病日加重者也不许
　　○都察院右佥都御史林俊以多病亲老辞免右副都御史巡抚江西之命并乞致仕许之
　　○升知县高显何亮张九逵行人周用胡镇为南京给事中显亮户科逵礼科用兵科镇工科先是南京给事中戴铣等奏黜权阉并乞留顾命大臣刘健谢迁等诏锦衣卫官校执送诏狱未至吏部请委官暂掌印信有旨不从亟令推补
　　○免济南等府有灾地方税粮有差
　　○壬申户部议覆太常寺少卿乔宇奏其一谓大同府所属应州山阴马邑等州县去边孔迩民不聊生往岁宽诏虽下而所司督催逋税急于星火今宜移文山狭巡抚转行分巡分守管粮等官遵奉诏旨凡弘冶十六年十二月以前未徵之数实系小民逋负者悉与除豁其二谓为国必务积聚山狭所在仓廪空虚乞敕抚按等官今后诸司所问轻重罪囚应纳赎者不许收银俱照例纳米贮之预备仓遇有荒歉随宜赈给今宜移文申戒仍令严立簿籍稽其出纳从之
　　○先是巡抚云南都御史陈金议奏寻甸军民府添设学校  孝宗皇帝允之  而左布政使周宏疏言未可者有三寻甸一府民皆夷罗习于纵肆但宜镇之以静况木密平夷武定地方灾变非常事宜预防今若兴作未免起倩夫役动淹岁月万一民不堪命逃移失所其不可一也买办物料雇觅人工府库空虚小民困极本司库藏俱系角□羊京备边等项额数难以动支其不可二也兼以税粮不及三千人民止有七里学校一设师生俸廪祭祀乡饮之费斋膳门库等项皆不可缺加徵则无粮可取加役则无人可克其不可三也乞停止礼部议覆  上曰寻甸既系羁縻之地又多灾伤儒学其勿设
　　○癸酉  岁暮祫祭遣驸马都尉蔡震黄镛告  太庙及  懿祖皇帝  熙祖皇帝  上自告  孝宗皇帝几筵
　　○升巡抚延绥都察院右副都御史文贵为兵部左侍郎江西道监察御史公勉仁为太仆寺少卿
　　○降监察御史陈琳为广东揭阳县县丞琳提学南直隶见大学士刘健谢迁去位南京给事中戴铣等又以言事械系至京乃疏言健迁顾命老臣素无大过一旦骤去天下有轻遗寿者之疑铣等职专论谏宜赦小过一旦严谴天下有杜塞言路之惧况南京方冬雷震元旦日食推数度理咎徵非小修德弭灾尤今日之急务谓宜委心元老博采忠言今老成见弃而狂直不容非所以回天变而固人心也且人之生也必股肱完固耳目聪明然后身得安焉今大臣不宜去而去谏官所宜容而不容是自痿痹其股肱蔽塞其耳目欲天下之安得乎愿追回健等复柄钧衡曲宥铣等得宽天宪以上慰  先帝之灵下副生民之望  上以琳不安职守上言大臣德政且于铣等欲援引回护遂降级外补
　　○诏孔氏曲阜地土粮草其悉除之以示崇重先圣之意
　　○升绥德卫指挥同知蓝海为署都指挥佥事统领延绥土兵操练听调初延绥招募之兵机二万参将王戟尝选领二千听调杀贼戟罢以署都指挥傅钊领之及钊卒延绥镇巡等官欲停革勿推而散遣诸兵于各营堡总制都御史杨一清谓此兵之设东可以应援大同西可以防御宁夏而延绥守臣之欲散遣者以其徒应别镇而无益于延绥故也今宜再加选补通为三千人择官统领操练且荐海知兵善战人素信服堪以委用乃有是命
　　○命襄城伯李鄌子全礼为勋卫
　　○甲戌岁暮祫祭  太庙奉  懿祖  熙祖及  孝宗皇帝神主诣  庙享祀
　　○遣太常寺官祭五祀之神
　　○以明日元旦遣驸马都尉游泰崔元岳林分祭  长陵  献陵  景陵  裕陵  茂陵  泰陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○升推官陈察罗凤知县李鉴李春芳吴兰何棐行人喻文璧王奎张琏国子监学录任贤俱为南京试监察御史察山东道凤广西道鉴山西道春芳四川道兰云南道棐狭西道文璧江西道奎湖广道琏广东道贤福建道旧制御史缺须用一考以上博士行人及行取推官知县教官等考选时欲急补南道员缺察等及鉴等以推官知县给由非行取之数琏任行人仅二年未及一考吏部请勿拘常格用之
　　○山东莱州府地连五日九震俱有声如雷
　　○吏部左侍郎兼翰林院学士张元祯卒元祯字廷祥江西南昌县人天顺庚辰进士改翰林院庶吉士为大学士李贤所知授编修  宪宗即位劝行三年丧又上言治道在讲学听治用人厚俗预修  英宗实录未上以论事忤时宰遂引疾去家居二十余年弘治初召修  宪宗实录以前有史劳升左春坊左赞善又以疏劝行王道实录成升南京翰林院侍讲学士既又以母老请告归修大明会典召为副总裁  孝宗隆其名至则升翰林院学士充经筵日讲官甚倾向之以母忧去服阕未起进南京太常寺卿修通鉴纂要又召为副总裁改太常寺卿兼翰林院学士仍命日讲并侍  东宫讲读俄又命掌詹事府事入内阁专管诰敕上疏言经筵当增讲周子太极图张子西铭程子定性书朱子敬斋箴皇太子当兼讲孝经小学诗之有关于纲常治乱者亦须令左右讲说歌诵以致劝戒  孝宗皆欣然嘉纳亟使人至内阁取太极图等书闻者以为  上将大用元祯矣会宫车宴驾为忌者所中诬谤籍籍言官遂交章劾之元祯乞休疏凡七上  武宗以东宫旧臣屡降温旨慰留进吏部左侍郎兼翰林院学士食从二品俸仍充  孝宗实录副总裁元祯感激眷遇力疾供职踰年卒于位元祯生而祯异五岁能诗乃长肆力问学为文雅健奇崛名满中外其学常探讨程未者论一时相与切嗟者若胡居仁陈献章娄谅罗伦陈选辈人皆以道学日之家食既久晚乃复出所与同朝者多后进之士言论意态与时不入自智巧儇薄者视之类以为迂况名位相轧皆恐其出己上元祯不能决于引退以来姗海惜之者以为憾然论其大节终不失为君子或以为元祯不能安贫乐道颇殖田产则亦责备之意云
　　○是岁天下户共九百一十五万一千七百七十三户口共四千六百八十万二千五十名口田四百六十九万七千二百三十三顷一十六亩九分二厘七毫五丝四忽九微五纤田赋二千二百一十六万七千三百七十六石九斗八升一合四勺五撮五圭三粟三粒七微麦四百六十二万六千六百四十八石七斗三升九合一勺八抄二撮七圭七粟九粒四微五纤丝三万一千五百五十三斤一两三厘一忽四微五尘绵一十六万九千六百斤一两九钱八分八厘七毫七丝绢一十二万六千七百六十七疋三丈六寸六分二厘一毫八丝三忽布一百六十六万六千四百六十疋四尺四分绵花一十一万二千八百九十四斤一十一两二钱二分二厘七毫三丝三忽草二千五百九十四万四千二百四束包六斤五两二钱八分九厘三毫三丝九忽七微六纤户口钞八千七百九十七万六千六十七贯七百七十八文五分六厘杂课钞七千三百九十二万七千一十九贯折米三万三千三千三百三十六石七斗四升七合三勺盐课二百一十八万二百四引九十一斤九两三钱三分六厘折米五千七百八十七石四斗折布四万六千六十三疋一丈八尺五寸五分八厘茶课一十一万三千三百一十一斤九钱七分屯田一十六万一千三百二十七顷一十八亩四分四厘四毫七丝一忽粮一百四万一百五十八石三斗九升一合五勺八抄九撮金银课三万二千九百二十两水银二百二十九斤朱砂四十六斤八两儧运四百万石各处运纳一千一百七万五千六百一十九石八斗四升一合三勺三抄三撮七粟六粒减免粮三十二万四千三十一石一斗九合三抄五撮二圭
　　明武宗毅皇帝实录卷之二十终
明武宗毅皇帝实录卷之二十一
　　正德二年春正月乙亥朔日食  上不御殿免文武群臣贺视朝如常仪
　　○丁丑  宣宗章皇帝忌辰  奉先殿行祭礼遣驸马都尉游泰祭  景陵
　　○太监李荣传旨以内官监太监黄准往凤阳奉侍  皇陵兼守备地方倪文调南京司礼监太监以御马监左监丞满隆守备朔州暖会隘口召李岑还
　　○己卯雍王祐橒薨王  宪宗纯皇帝第八子也母  孝惠皇太后成化辛丑六月初三日生丁未七月封于湖广之衡州国号曰雍弘治己未八月之国至是年二十有疾而薨无嗣遗言生长深宫荷  先帝抚育及  今上恩遇不幸至此不能无恨  上闻而悯之辍朝三日遣司礼监太监黄中护其丧还葬西山谥曰靖其妃及宫眷徙居京邸国遂绝
　　○庚辰孟春享  太庙奉  孝宗敬皇帝神主诣  庙享祀
　　○遣内官祭司户之神
　　○申刻金星见午位
　　○壬午以大祀  天地  上御奉天殿誓戒文武群臣致斋三日
　　○大同府朔州地震
　　○甲申浙江永嘉县地震有声是县自冬及春桃李实群花发二麦穗
　　○乙酉大祀  天地于南郊礼毕  驾还谒  太皇太后  皇太后出御奉天殿文武群臣行庆成礼
　　○以上元节赐文武群臣假十日
　　○夜福建福州府地震
　　○丙戌免庆成宴赐分献陪祀及与宴官胙其四夷使臣仍赐宴于阙左门之东
　　○丁亥朝鲜国署国事李怿遣陪臣户曹参判柳房等贡马及方物庆贺赐宴赏金织衣彩叚有差
　　○泰宁卫都督孛来罕遣头目阿都赤等海西野儿定河等卫女直都督加忽赤等各来朝贡马及方物赐宴并钞锭彩叚有差
　　○太监李荣传旨以都知监左监丞王忻分守密云古北口召韦祥还
　　○夜月犯井宿东扇北第一星
　　○戊子升河南左布政使汪舜民山东左布政使柴昇湖广右布政使曹凤俱都察院右副都御史舜民提督抚治郧阳昇巡抚江西凤巡抚延绥
　　○升吏部郎中张志淳为太常寺少卿提督四夷馆时刘瑾用事凡迁官者皆有重赂以谢内官武臣动以千百而文官谢礼之厚则自志淳始
　　○巡抚甘肃都御史曹元奏分守凉州太监张昭自谓奉旨于境内取土豹并诸野味以时入献近又谓近侍传言催趣遂令守备官领兵出境采办今山永等处达贼出没窥我闲隙官军出境寻捕万一遇警所系不细乞即停止  上不听仍责镇巡等官依时采取野味造办如先年例土豹捕二三十只以渐遣人入献
　　○己丑顺天府进春  上御奉天殿受之诏百官免贺以  先帝丧服未终故也
　　○诏上元节勿禁民间作乐
　　○太监李荣传旨以都知监右少监王禾□夫分守开元等处召黄延还以御马监右少监讦成守备山海等处地方召邢玉还
　　○庚寅升山西按察司副使杨纶为云南按察司按察使陕西西安府知府马炳然为山西布政司布参政刑部郎中沈炼为江西按察司佥事
　　○辛卯  英宗睿皇帝忌辰遣驸马都尉蔡震祭裕陵
　　○  上不豫传旨暂辍视朝
　　○转河南右布政使才＜宀十见＞山东右布政使刘璟各为本司左布政使
　　○整理盐法工部右侍郎兼佥都御史张宪奏盐法四事一清本源私盐之毙固非一端而私自煎煮尤为弊端之始今无藉盐徒或老引奸□及积年窝家通同豪灶离团私煎私煮遂使私盐盛行官课亏损宜令运司掌印分司官并附场军卫有司掌印巡盐等官不时赴场提督灶丁聚团煎煮有离团作弊者治以重罪一禁私鬻私贩之禁在昔最严近年因有肩挑背负不禁之例故射利之徒或收买豪灶余课或截买奸□私盐堆积盈室陆续挑卖以致盐价不扬□人折阅宜遵旧制严访治罪其滨海近场果有贫人易米度日者家许一人人许数十斤亲自负场卖与在场客□照引买补一严引限访得客人合朋分引展转影射今缉获私盐验出旧引有天顺成化间者往往不填年月又不剪角不知翻用几次矣宜稍严其限自正德二年始□人领引到场千引以上者六年为限千引以下者四年为限若三千引以上者多不过十年如有过限将引目影射兴贩者将引盐尽数入官□罪以私盐律其所经有司不将引目剪角一体究问仍行运司查自正德元年以前引目如有千引以上经十五年者千引以下过十年者没入之免其罪一重职任两浙私盐出没之处多江坝湖捕难于关防而浙西太仓州吴淞江守御千户所为□□最濒海军民任意兴贩虽有军卫有司巡司等官巡捕或势力不敌或得贿纵弛今宜改浙江水利佥事为兵备提督巡盐巡捕仍管屯田水利则私盐可禁户部议覆犯私煮之罪者宜如所拟但下场提督宜责之运司其不系灶丁私煎卖者方责之军卫有司巡盐等官其犯私贩之罪宜如所拟而濒海贫民肩挑易米者依例不禁所论老引影射者千引以上限十年千引以下限五年盖恐灶户煎煮之难则□人收买不给是宜稍＜宀十见＞其限水利佥事不必改兵备俱宜于敕内增入提督巡盐以便行事从之
　　○壬辰升江西按察使张宾为南京光禄寺卿
　　○转云南右布政使熊禄为本司左布政使
　　○增辽东正德三年年例银五万两从都御史邓璋请也
　　○癸巳升陕西按察司佥事贾时为山西按察司副使
　　○兵部申录十八年六月大同战功升都指挥使蓝敬等凡一千五百六十二人以冲锋破敌论者四百一十八人以三次当先论者八百三十一人以被伤论者二百七十六人以斩首论者九人以书办占验之类而论者一十六人是役也糜费以数十万计而擒斩之功甚少从征者必欲援前此白狐庄赏格以干恩典于是冗滥极矣
　　○敕召总制大同宣府偏头关等处右都御史刘宇回院掌印管事宇自陈脩筑沿边堡砦若干并编守堡夫甲置随堡器械具有成绩兵部方议阅实有旨召宇还堡砦工程令巡按御史从公阅实以闻宇重贿刘瑾又使子捧拜瑾为父故得召寻以敕趣之敕未出而宇已驰至国门外复具＜锍-釒＞辞不许
　　○甲午建平伯高窿佣舍余王钟妻李氏为乳其子遂收钟为仆而不容李氏与见钟一再同母与弟镇往赎其妻窿縳而殴之镇伤焉钟愤惧乃自经死事觉命逮窿三法司会锦衣卫鞫实以闻既而狱上窿坐赎徒复爵
　　○乙未升山东按察使贾锭湖广按察使李瀚河南右参政康绍宗俱为右布政使锭山东瀚河南绍宗云南
○升山东登州府同知白金为陕西按察司佥事
　　○丙申巡抚甘肃都御史曹元奏甘肃军民有告纳冠带者以所纳银拟角□羊陕西布政司转角□羊户部不便请令本边上纳以备军需户部覆议如所拟仍令宁夏延绥固原等处皆依此行待边事宁即止从之
　　○丁酉诏诸司应奏事宜及朝见辞谢人员俱具题实封以闻时  圣体渐平复以礼部＜锍-釒＞请更＜宀十见＞视朝之期故也
　　○升浙江按察司副使陆完陕西副使王云凤湖广副使金献民俱为按察使完江西云凤山东献民湖广
　　○太监黄准奉命守凤阳乞旗牌已得请工部尚书曾鉴等以为旗牌乃出征将帅并沿边总镇等官督兵重器给腹里守备无例乃寝之
　　○戊戌巡抚苏松等处都御史艾璞奏海贼蔡廷茂等六十四人皆施天常钮东山之党与也聚众劫掠烧毁民居奸污妇女杀伤官兵抚之不悛罪当斩镇海卫指挥佥事姜瀚百户杨＜王卸-卩＞王恩不为严备致贼夺虏军船当逮问刑部覆题
　　上是之廷茂等斩如律其中有称冤者听为奏谳瀚等俱逮问
　　○己亥南京刑部左侍郎致仕张抚卒□字世安陕西宝鸡人成化壬辰进士授刑部主事历官员外郎郎中四川按察副使湖广按察使云南右布政使贵州左布政使南京太仆卿擢都察院右副都御史总督南京粮储迁南京刑部左侍郎致仕至是卒赐祭葬如例抚常布衣蔬食务为廉名然内多矫诈所得俸入寄之公帑妻子不免饥寒在云南以寄一千户其人意抚实轻财者也取为已用抚去急索之乃鬻女偿纳抚无他才略以善奕著闻
　　○升广东道监察御史邵蕃凤阳府知府边宪湖广按察司佥事刘逊俱为按察司副使蕃陕西宪浙江逊湖广
　　○命朵甘卫都指挥佥事阿卓孙星吉藏乌斯藏都指挥佥事昝卜把孙参呆藏朵陇指挥佥事锁南坚锉孙锁南卧些儿正千户思东剌瓦儿结孙也舍坚锉各袭其曾祖祖原职
　　○忽鲁爱卫都指挥佥事苦出纳与兀者前卫都指挥同知尚古相仇后尚古率众攻围苦出纳村塞苦出纳射杀之畏尚古部复仇率其妻子畜产来降兵部议发两广安置既而闻尚古亲属将兴兵报复虑生边患复议杀苦出纳以偿尚古之死行镇巡等官勘处以仇杀衅由尚古苦出纳又非尚古部落宜如初议乃乃安置于广西仍以苦出纳等三人照原职于桂林中卫中所带俸那可泼著等二十人各食粮有差
　　○辛丑朝鲜国署国事李怿遣陪臣工曹参判边脩等来朝贡马及方物赐宴并金织衣彩叚钞锭等物有差
　　○下工科右给事中陶谐狱谐时署印既奉命核边储以本科缺官印无代署者仍请自署俟领敕起程乃奏别委遂得罪
　　○壬寅升大理寺右寺正张芝为湖广按察司佥事
　　○降户部员外郎李梦阳为山西布政司经历司经历兵部主事王纶为顺德府推官俱致仕时太监李荣传旨谓梦阳阿附韩文王岳纶阿附刘大夏故黜之盖瑾意也
　　○命东胜右卫指挥佥事李瑛守备遵化地方以都指挥体统行事
　　○升赏大同官旗军舍九十七人有差赏分守太监唐禄左参将杨英各彩币二表里录独石城斩获功也
　　○分守延绥东路右参将乌铭先是坐守边畏缩被虏入境杀掠逮问当谪戍而未行用兵部荐至京营管操总制尚书秦纮巡抚都御史杨一清又各荐之复令其还陕听用至是自叙有斩获劳乞分豁前罪事下都察院会兵部覆议铭与榆林等卫千百户吴镛等副总兵等官姚信等懈于防边多有亡失其罪甚大铭虽蒙起用无功可拟宜如原拟谪戍边卫诏是之镛信等各逮治
　　○南京掌前军都督府事安卿伯张恂卒□宁之子也弘冶癸丑袭爵推举三千营坐司管操寻掌南京前军都督府事专管操江累受命整理舟械选捕官军督修都城颇著劳勚既而以病乞休令就府餋疾踰年卒有旨传归其丧给祭葬焉子勋先卒孙坤嗣
</div>
    <div class="pagination">
<a href="明实录武宗实录_page15.html">上一页</a><span>...</span><a href="明实录武宗实录_page11.html">11</a><a href="明实录武宗实录_page12.html">12</a><a href="明实录武宗实录_page13.html">13</a><a href="明实录武宗实录_page14.html">14</a><a href="明实录武宗实录_page15.html">15</a><span class="current-page">16</span><a href="明实录武宗实录_page17.html">17</a><a href="明实录武宗实录_page18.html">18</a><a href="明实录武宗实录_page19.html">19</a><a href="明实录武宗实录_page20.html">20</a><a href="明实录武宗实录_page21.html">21</a><span>...</span><a href="明实录武宗实录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
