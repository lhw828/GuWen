<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 719 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 719 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。十月。庚辰。上回圆明园。　　

○刑部议奏、正黄旗满洲护军校明实。诬告李本滋强赎房地。照例应拟杖流。折枷责完结。得旨、此案明实诬告李本滋勒写欠约。刑部拟以杖流。折枷号鞭责。虽系照例办理。但明实身为护军校。而行同无赖。如此不顾行止之人。若留在京城。适足坏旗人风气。明实著发往拉林种地。嗣后旗人寻常犯案。该部仍照例议给。如遇有此等情节。著另行具奏请旨。　　

○辛巳。谕、昔日诸王曾经血战。宣力国家。诸王之侧福晋。又皆系满洲。或系蒙古。是以定有予祭之例。此后诸王中。除赏过侧福晋外。余无侧福晋者居多。经朕降旨、视王等爵秩定例。于是王等率皆奏请封立侧福晋。惟是侧福晋若与嫡福晋一体予祭。殊非体制。嗣后王等侧福晋薨逝。其应否予祭之处。缮写绿头牌请旨。即奉旨予祭。亦不过致祭一次足矣。其用祭文之处。著永远停止。　　

○谕军机大臣等、哈达哈等、将军前奋勉之喀尔喀郡王车布登扎布等。开列具奏。已命军机大臣等。酌量伊等劳绩。分别奖赏。车布登扎布、巴雅尔什第、俱著赏戴三眼翎。恭格敦丹、著赏戴双眼翎。向例亲王不令戴翎。以示优异。其领兵及随围时。并著戴翎。今亲王成衮扎布、现办副将军事务。亦著戴三眼翎。如来京遇大典礼时。仍照在京亲王体制。　　

○大学士等议准、巴里坤办事大臣雅尔哈善奏称、兆惠等需用马一千匹。俟由黄廷桂处解到时。即行解往。移驻巴里坤之疲乏兵。著在巴里坤守候。由拨回本处之汉兵内。拣选三百六十名。拨赴屯田。其现在之健锐营兵三百名。汉兵九百余名。暂令驻劄巴里坤当差。俟移驻兵既定之后。各拨归原处。得旨、依议速行。　　

○壬午。上诣皇太后宫问安。　　

○还宫。　　

○谕军机大臣等、据吴进义奏称、拏获私贩硝磺铁砂之匪犯一摺。硝磺铁砂。系违禁之物。乃夤夜偷漏出口。现获硝磺至二十九驮。铁砂至四驮之多。非寻常私贩可比。必别有贼匪勾通之处。此案交与方观承、将买自何地。贩往何方。一一严行究出实在情节具奏。毋任狡饰。其已获二犯。著该提遴委干员解送。勿令中途兔脱。并畏罪自戕。未获各犯。速饬弁兵、分途严缉务获。庶奸徒不致漏网。所有拏获私贩之弁。酌量奖赏。以示鼓励。著将此传谕方观承、吴进义、知之。　　

○又谕、前因喀尔喀内、有劫夺商人匪贼。降旨令郡王德木楚克、回至游牧查办。今西路大兵已彻。亲王巴雅尔什第、亦即回至军营。并著伊速赴游牧。会同瑚图灵阿等办理。再据贝勒颜楚布多尔济奏称、伊游牧地方。所有齐木齐格特人等。肆出为匪。请暂移至阿巴噶地方居住等语。朕已允其所请。齐木齐格特人等。著即严行查拏正法。以昭炯戒。　　

○癸未。谕曰、曹洛禋不必在尚书房行走。　　

○谕军机大臣等、著寄知黄廷桂。今降旨、令济隆呼图克图、前赴伊犁。于明岁正月。自京起程。所有边外行走。需用骑驮马匹牲畜帐房等物。应豫为备办。该部即移咨黄廷桂。核计前往人数。豫为备办。　　

○鸿胪寺奏、明年驾幸江浙。所过地方。文武各官、应于几十里内迎送。得旨、三十里以内迎送。　　

○黑龙江将军绰勒多等奏、请将呼兰地方、备贮米谷各三千七十五名。于明岁冰融后。运送黑龙江。其吉林修理黑龙江船只回空。即由呼兰带运黑龙江米谷各三千石。又吉林修理墨尔根船只回空。亦由呼兰带运墨尔根米谷各九百石。存仓备贮。报闻。　　

○旌表守正捐躯之山东黄县民陈元开妻徐氏。　　

○甲申。谕军机大臣等、前因时届寒冬。降旨暂行彻兵。俟一二年后相机办理。今据瑚什来京奏称、阿逆与阿布赉等。虽俱远遁。彼处不能过冬。侦探大兵已彻。必仍赴原游牧居住等语。果尔、伊等往返奔驰。人马俱已疲困。正可乘机进剿。俾贼人不得少为休息。途穷计蹙。自将阿逆擒献。若为日既久。贼困稍舒。不若此时更易为力。昨已传谕兆惠、酌量派兵、赴阿布赉游牧地方袭击。并饬知各鄂拓克人等。防范阿逆前来侵扰。兆惠等自能遵照办理。现在兆惠所驻地方。与哈萨克相近。著豫选索伦兵一千名。以备来春进剿之用。彼处现有巴里坤解送马一千匹。即于附近地方。加意游牧。俟擒拏巴雅尔后。选其马匹驼只。以益兵力。兆惠等务宜悉心筹画。如有未协机宜之处。即行据实奏闻。若应如此办理。亦毋庸兆惠领兵。朕自派员驰驿前往。兆惠现在办理一应事宜。俱甚妥协。著赏给佩用荷包鼻烟壶。以示优眷。近因舒赫德追擒乌梁海果勒卓辉等。甚属奋勉。已加恩补授副都统。令其来京。询问彼处情形。俟到京后。即令其前赴军营。更替兆惠来京。面询一切事宜。并传谕兆惠知之。　　

○乙酉。上御懋勤殿。勾到朝审情实罪犯。停决斩犯六人。绞犯一人。余九人、予勾。　　

○谕曰、致仕大学士福敏、品行端严。学问醇正。老成耆硕。宣力年深。久侍讲帏。清勤懋著。予告以来。朕时加存问。前岁抱疴。曾经亲往看视。赐以医药。调养就痊。方谓精神康健。期颐可望。今闻溘逝。实深轸悼。即日朕亲行致奠。著赏内库银一千两。经理丧事。所有应得恤典。仍著该部察例具奏。　　

○谕军机大臣等、昨已传谕兆惠、拣选兵丁。于明年春间。进兵哈萨克。擒剿阿逆。军行马匹。关系紧要。著传谕雅尔哈善等。所有应解军营马一千匹。即行解往。仍令黄廷桂豫备马匹。解赴巴里坤。交雅尔哈善转解。　　

○丙戌。上诣皇太后宫问安。　　

○以故扎萨克多罗贝勒旺沁子达克端多尔济、袭爵。　　

○丁亥。刑部议、湖北巡抚张若震奏、民人刘么、因奸谋杀张二老身死。应拟斩立决。得旨、地方凶棍。扰害良民。拟以斩决。此定律也。此案刘么因妒奸谋死张二老。复拐卖幼童。假充捕役。吓诈财物。种种淫恶。实属光棍之尤。该抚仍依谋杀本律。从重拟斩立决。该部亦如所拟完结。夫断狱当准情酌理。务求至当。何庸设轻重于其间。若置本律不用。而谓未足蔽辜。加等比拟。则似该犯罪本不至即行正法。而故为从重。此外省陋习。该部不为改正。殊未允协。刘么即应照光棍律治罪。不当照谋杀律定拟。而加以从重字样。此本著发还另议。并通行传谕内外问刑衙门知之。　　

○戊子。上御乾清门听政。　　

○谕、本年秋审册内。应拟情实之官犯纪朴。刑部以伊兄阵亡。例准免死一次。据呈声请。免死之例。乃国家优恤死绥之典。正寓激厉戎行之意。若事关军旅。亦可援此滥邀。则阵亡之家。因有此例。将临阵脱逃者。竟置之宽典。不顾军务之贻误。有是理耶。且恃此而敢于犯法。即谋故杀人。皆可不问。揆之定例之意。果如是乎。今纪朴有心迟误军需。法无可贷。岂得与寻常监候之案。一例办理。该部援例声请之处非是。嗣后酌量情罪请旨。不得一概援例请宽。将此通行传谕知之。　　

○谕军机大臣等、舒明奏、拏获青滚杂卜遣往乌梁海之伯勒格等。现在解送成衮扎布军营。著严加刑讯。即行正法。新旧乌梁海等。并无一人附和青滚杂卜。听其调遣。大兵一到。逆贼自可即日擒获。成衮扎布、即速领兵前往。勿少迟疑。　　

○己丑。谕军机大臣等、据吉庆奏、船户偷盗铜觔。每迁延停泊于无人之处。偷抛水中。扬帆而去。别遣小舟潜捞起卖。盗卖过多。恐致败露。故将船板凿破。作为沉溺。以掩其迹等语。看来此等情弊。在所不免。从前屡降谕旨。遇铜铅过境。令各督抚实力查察。毋任偷漏。而该督抚等、惟以入境出境、遭风停泊日期奏闻。未有能将偷卖弊窦察拏者。船户沿途盗卖。必有该处牙行铺户。串通购买。始得速售。地方官果能留心访查。何难力除积弊。著再传谕铜铅经过之直省督抚。责成护送员弁。加意防范。严密稽查。仍于奏报时。将吉庆摺内所指情弊。据实声明。不得以具文了事。可通行传谕知之。　　

○庚寅。上诣皇太后宫问安。　　

○谕曰、巡抚爱必达奏、请将将军色克慎、副都统伊昌阿、均革职审讯等语。此奏甚是。将军副都统。同系一处办事之人。将军果有情弊。副都统自应参奏。但副都统伊昌阿。亦有情弊。乃欲取巧、先行参奏。以为幸免地步。此风断不可长。色克慎、伊昌阿、奇辙布、俱著革职。交爱必达审拟具奏。　　

○大学士管陕甘总督黄廷桂奏、巴里坤现派满兵驻防。兵民杂处。应设理事同知一员弹压。即于通省人员内拣补。三年俸满引见。以应升之缺升用。得旨、如所请行。　　

○予故致仕大学士福敏、祭葬如例。谥文端。入祀贤良祠。　　

○辛卯。谕曰、德尔敏不胜副都统之任。德通年老。俱著解任。德尔敏所遗正蓝旗汉军副都统员缺。著额勒登额补授。德通所遗正白旗蒙古副都统员缺。著法保补授。　　

○谕军机大臣等、据雅尔哈善等奏称、巴雅尔遣伊护卫德勒登报称、沙克都尔曼济属人。抢掠伊等所属马匹牲只。又伊克商人等。亦有将伊属人戕杀之事。因其所报情形未确。令其详查。再行办理等语。雅尔哈善等、所办甚是。巴雅尔抢掠扎哈沁游牧。经噶勒藏多尔济等、报知副将军兆惠。已派和起前往擒拏。此时和起等、如已将巴雅尔拏送巴里坤军营。即委员押解来京。倘尚未拏获。而巴雅尔自知其罪。希图巧为掩饰。或亲至巴里坤。申诉伊属人被劫之事。著雅尔哈善等、明白晓谕。伊等皆系受恩封汗之人。部内互相戕害。事关重大。必须来京面为陈奏。自蒙鉴察。伊如听从。即委员解送来京。或推托不行。亦即将伊拏解前来。毋令兔脱。　　

○又谕、现在伊犁兵丁。议驻二千。所需马匹口粮。自应酌量加增。已传谕兆惠遵照办理。现据黄廷桂奏、内地各营拨解马匹。赶回本营。无容解送等语。已批令仍就近调送一千匹。但兵数增多。恐不敷用。著再拨调三千匹。委员陆续分起。送至巴里坤军营。听候伊犁调用。沿途加意餧养。勿致马力疲劳。至口粮一项。亦按照现议驻兵名数运往。以资接济。著将此传谕黄廷桂知之。　　

○总理行营王大臣等议奏、南巡扈从人等马匹。除三品以上大臣官员。御前侍卫。乾清门侍卫。批本奏事官。奏蒙古事侍卫。军机处满汉官。总管首领有职太监。仍按数给与外。其余官员兵丁等。或酌减一匹。或祇给本身骑马。总在四千匹数内。随身行李。令地方官聚集民夫。听其自雇。至驾幸高堰。及往苏扬各名胜处。俱系暂时往回。当按差减人。令各该处先期咨报兵部。刊空白红票。填注官员衔姓马数。如骑五匹及二三匹者。每员各给一票。其二人三匹者汇给。如为数过多者。十匹分给一票。其自钱家港至江宁。扈从人员。系全数随往。应于前数日、兵部添给二千匹红票。率同江省大员散给。自江宁回至钱家港。即截缴。又沿途随驾进城。及跟随御舟撵纤。需用骑马。不过数百匹。应另制印烙竹签数百根。编号散给。至船只改用三号沙飞。行走较速。各钉木牌。开写衔姓行档。按次排列河干。特派大臣会同兵部。于渡黄十日前。先至该处点验。应坐船官员人等。由兵部给票。数人共一船者汇给。其船只、紧要官员等在前行走。余俱在后。若有承办事件。必应在前行走之处。俱令临时自行奏请。再江南河道窄狭。易于拥挤。应交管理御舟大臣、协同护军统领等稽查。其浙省马匹船只。给票监放。照江省一体办理。报闻。　　

○以拉林副都统舍图肯、为青州将军。以三等侍卫国多欢、为拉林副都统。调齐齐哈尔副都统盛保住、为青州副都统。以原任吉林副都统松阿哩、为齐齐哈尔副都统。　　

○是日起。上以冬至祀天于圜丘。斋戒三日。　　

○壬辰。定磨勘试卷例。谕、向例各省乡试朱墨卷。解送到部。即派翰詹坊局以上、及京堂科道等。公同磨勘。所以慎重科场。稽查弊窦。典至重也。其磨勘诸臣。不过按数按省分派。若不于卷面注明某官某人磨勘字样。以专责成。则已经夹签者。尚知为某人摘出。其未经夹签者。或不过虚应故事。阳博宽厚之名。阴省校阅之烦。而尽心乃事者。反不无观望。殊失磨勘本意。此朕偶因问陈世倌磨勘事而思及者。然不戒视成。朕所不为。著以下科为始。磨勘诸卷。俱于卷面填写衔名。俟该部汇卷后。朕另派人、于每束内量取数卷。特交大臣、再详加校勘呈览。朕仍于此中复行抽阅。如有草率从事者。即交部照例分别议处。则磨勘各官、及特派大臣之是否详慎。均难逃朕之洞鉴矣。著为例。　　

○又谕曰、程盛修奏、南巡接驾之在籍官员。请限以品级。并守制诸臣、停止接驾一摺。所见非是。朕稽古时巡。省方问俗。黄童白叟。皆得欢迎道左。共申爱戴。其在籍大寮。夙叨恩遇。自当遂其觐光之愿。即小臣中疎远罢斥者。既曾沾一命。亦何至禁阻、令不得与齐民齿。此与朝仪之定等威以明体制。固不同也。虽此等接驾人员。不无望恩幸泽之意。然在朕自有权衡。上次南巡时。亦俱就其罢黜情罪。酌量分别。间有弃瑕录用者。余或加恩复其原衔。或降等给以顶带。未尝概得滥邀异数。此尔诸臣所共知共见。试问有因接驾复用。而劣迹仍前昭著。殃及百姓者谁乎。至于守制诸臣。教孝作忠。均关至性。何曾降旨概令其必出迎銮。然其中有将届即吉之期。或林墓之事已毕者。而竟闭门不出。于心自有所不安。即如亲老终养者。自应不离亲侧。然里门咫尺。而不令一展其葵向之诚乎。且此等俱各揆时度理。即不能来迎者。原未尝罪一人也。程盛修既有此奏。恐外间无识之徒。或未免尚有拘牵之见。可将此通行晓谕知之。　　

○又谕、向来八旗都统出差。印钥例应署理。乃副都统出差员缺。应如何署理之处。并无定制。请嗣后遇副都统二人俱经出差。该部即将未经出差旗分之副都统职名。及记名副都统人员。一并开列。奏请署理。其一两月随围等项差使。可不必奏署。著为例。　　

○癸巳。上诣南郊斋宫斋宿。　　

○谕军机大臣等、成衮扎布奏称、大兵往擒青滚杂卜。暂令驻劄呼雅克图地方。俟调遣喀尔喀兵丁到日。即行前进等语。现在逆贼情形。毋庸多调兵丁往剿。且哈达哈等。大兵彻回。不日可以会合。其喀尔喀兵丁。著停止调遣。第将伊等马匹。解赴军营。以供大兵乘骑。方为合宜。再乌梁海等、既未经遣兵助贼。且深感朕恩。愿派兵二千名。豫备调遣。宰桑哈克图、图布慎等。甚属可嘉。著赏给缎匹。以示鼓励。所有乌梁海兵丁。亦毋庸调遣。俱令在各游牧加意防守。逆贼青滚杂卜、屡次遣人煽惑乌梁海。俟拏获后。并将屡次遣往之人。一并擒拏治罪。　　

○又谕、前令巴兰泰、赴车凌等游牧传谕。自应轻骑速往。乃携带多人。自为拥护。实属怯懦。著革去副都统职衔。加恩授为理藩院郎中。以观后效。前命车凌等、派兵剿灭乌梁海。今乌梁海已经办竣。即著巴兰泰传谕车凌等。毋庸派兵前往。　　

○又谕、前经降旨黄廷桂。著于停解马内、再拨三千匹。送至巴里坤。听候调用。今据黄廷桂奏、现已挑解马三千匹。部署停妥解往等语。巴里坤马匹。陆续送往伊犁。所存无多。自当更为豫备。其内地各营调拨之后。可以随时购补。著再挑拨二三千匹。从容送至巴里坤军营。勿致沿途疲瘦。可传谕黄廷桂知之。　　

○是月。直隶总督方观承奏、张家口旧石堤。正当水口之冲。仅长十七丈五尺。水掠堤尾而西。直射堡城东面。城下土岸。宽才丈许。时防冲刷。应于旧石堤下、接筑石堤十六丈。西南斜向十四丈。其末二丈、南北挑直。此堤尽处。水势渐趋东南。已于城村无碍。又于水趋东山、复回向西之处。南北挑引河一道。计长八十丈。即以所挑之土。堆填东山根脚。束水由引河直趋而下。则水口石堤。顺水而非顶冲。报闻。　　

○又奏、直属合营、本年冬饷。恳以一成搭放钱文。再保定省、向于年底附请拨钱数千串。发县出易。以平市价。自遵旨疏通积钱以来。递年平减。毋庸出易。报闻。　　

○江苏巡抚庄有恭奏、宝苏局现存局钱。较上届已属有余。无庸加铸。所有奉旨截留江省铜铅十万斤。应仍运京。以济户工局铸。得旨、如所请行。　　

○钦差尚书刘统勋等奏、臣等亲赴工次。见霜降后、平地漫涨之水渐涸。黄河正溜。因闸坝堵闭。日渐加增。徐州城外河面。宽抵两岸。水深处一丈有余。孙工已筑一百十余丈。未筑八十余丈。现办料物。随到随筑。约期十月中旬。料物云集。即可克期竣事。得旨、以速为要。不然、则误春耕矣。　　

○漕运总督张师载奏、臣往孙家集、查勘两坝工程。水势尚属平缓。惟自黄林庄以下、至邳州之猫儿窝。两岸纤路。现俱水淹。亦间有微现残缺者。亟应修理。其自黄林庄以上至济宁。系山东地界。应听河臣白钟山酌办。再运河经黄水漫溢。间有淤滞。亦应挑浚。统俟孙工竣后。运河水势消落。臣飞咨河东江南河臣趱办。得旨、览奏俱悉。　　
</div>
    <div class="pagination">
<a href="清实录乾隆朝实录_page718.html">上一页</a><span>...</span><a href="清实录乾隆朝实录_page714.html">714</a><a href="清实录乾隆朝实录_page715.html">715</a><a href="清实录乾隆朝实录_page716.html">716</a><a href="清实录乾隆朝实录_page717.html">717</a><a href="清实录乾隆朝实录_page718.html">718</a><span class="current-page">719</span><a href="清实录乾隆朝实录_page720.html">720</a><a href="清实录乾隆朝实录_page721.html">721</a><a href="清实录乾隆朝实录_page722.html">722</a><a href="清实录乾隆朝实录_page723.html">723</a><a href="清实录乾隆朝实录_page724.html">724</a><span>...</span><a href="清实录乾隆朝实录_page720.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
