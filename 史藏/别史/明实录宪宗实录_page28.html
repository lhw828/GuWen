<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 28 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 28 页/共 152 页</h1>
    <div class="content">　　○大慈恩寺西天佛子劄实巴奏乞以宛平县民十户为佃户并静海县树深庄地一叚为常住田诏许之不为例
　　○辛卯命故南京后府右都督杜忠子森袭父原职羽林前卫指挥使
　　大明宪宗纯皇帝实录卷之五十
大明宪宗纯皇帝实录卷之五十一
　　成化四年二月壬辰朔以水旱免直隶高陲州成化三年秋粮六万五百七十九石有奇马草九万五百余包
　　○癸巳命太仆寺于顺天府所属寄餋马内选大马五千匹送御马监牧餋应用时御马监传旨欲选万匹兵部以尝遣官选给京营数多为言故减其半
　　○湖广总兵官右都督李震自陈天顺六年率军与总兵官颜彪等夹攻两广流贼有功彪等所领两广官军俱已论功行赏止遗臣所部湖广诸军未及乞准彪事例升赏章下兵部劾震以远年功次朦胧希宠兵部亦欲逮震赴京按问以为将官欺罔之戒  上曰震边将也所请不允亦不罪
　　○夜西方流星大如盏赤色光明烛地自上台西南行至北河尾迹后散
　　○乙未命锦衣卫左所副千户王伫世袭伫尚书翱之子翱存时乞恩得为千户翱卒＜锍-釒＞其父军功故得世袭
　　○丁酉释奠先师孔子遣太子少保礼部尚书兼文渊阁大学士陈文行礼
　　○戊戌祭  太社太稷
　　○遣顺天府官祭先农之神
　　○命武靖侯赵辅掌左军都督府事
　　○命武定侯郭昌子良为锦衣卫指挥佥事时良欲袭爵其家有与之争袭者事未得白故也
　　○升掌太常寺事礼部左侍郎李希安为尚书希安起乐舞生历官至侍郎用蒋守约例得为尚书本朝革中书省立六部以分掌国政今之尚书盖前代宰辅而官杂流此景泰之失也一时当道大臣不能执正遂为常例识治体者惜之
　　○海西兀者等卫女直都指挥巴孙撒赤哈兀里哈等木速河等卫女直都指挥板答哈等各来朝贡马及貂皮等物赐衣服彩叚等物有差○升童宽山等卫指挥佥事阿哈里秃纳河等卫指挥使者因哥等七人俱一级时外夷入贡乞升职者众惟阿哈里四人有敕书可凭及者因哥等三人通事武忠等言其有抚谕诸夷功故特升之
　　○
　　○己亥辽东总兵官宣城伯卫颍等奏去冬虏寇入泛河城杀男子二人虏男妇四十余人守堡指挥陈福不能捍御提督署都指挥佟昱等率军与备御指挥王福追捕至土台官军被杀伤者五十人未几虏复入西庆云墩杀三人掠牛畜以去此皆分守开原副总兵裴显所辖之地显既不出兵救援又匿不以报且开原三面受敌最为要地而显不胜任罪固难容及福等失守昱等丧师之罪俱宜逮问阵亡军士乞加优恤兵部覆奏佟昱陈福等宜行巡按御史按问裴显贪懦不职宜逮系来京究治别举堪任者代之颍等守土无状宜加切责使勉图后效并录阵亡将士以劝来者从之
　　○昏刻火星犯昴宿月星
　　○庚子镇守陕西左少监黄泌奏都指挥同知司整侵欺官物歛取军钱整因奏沁占种田亩折收廪给并贪暴诸事俱下巡按御史等官按问多实并拟罪以闻诏司礼监差人代沁还京整令赎罪还职调贵州属卫差操
　　○辛丑兵部奏先因尚书王复体量道里远近归并边军数有多寡令于近卫补充宁夏所少例应西安等卫选补甘肃所少例应洮岷等卫选补今镇守狭西宁远伯任寿以腹里各卫军伍多缺无可调遣奏欲于宁夏甘肃属卫选舍余补数给粮轮番操守且谓土著之人尤胜远调然边戍艰苦多籍舍余赡给难又重选而所少军士俱系各边更互归并之数兼边方多警之时岂应减杀原额宜行寿等斟酌于邻近卫所佥补勿误边备从之
　　○刑科左给事中毛弘奏刑部主事刘珙逞怒杖死指挥王胜百户徐安已得旨究问其原差相视御史王毓主事袁＜王巳＞欺隐不发本部尚书陆瑜右侍郎董方本司郎中刘寅之不行紏正宜并罪之  上以瑜等尝举呈参奏悉置不问特今毓＜王巳＞具实自陈已而毓等具奏输服命皆宥之
　　○命法司第赌博囚犯轻重论罪时获市井赌博者四十余人命枷项示众仍榜禁之已而犯者复三十余人有不胜苦致死者刑科左给事中毛弘等奏今法司所论囚犯律应死罪决不待时者朝廷犹待霜降后命官会审稍有矜疑即从末减以此全活者多窃见近犯赌博枷项者几百人然其中情犯亦有轻重被怙终之徒固不足恤恐愚昧小民不知榜例一时误犯致罪深可矜悯乞敕法司并锦衣卫官番勘分为三等庶几刑当其罪于是命见犯者枷项止一月依旧例论罪后有犯者如弘奏
　　○壬寅命都指挥佥事韩斌充副总兵分守开原兼提督辽阳等处军马
　　○改府军前卫副千户于冕为兵部员外郎冕故少保兵部尚书谦之子以父功录用为武职天顺初谦为权奸所诬谪冕戍边遇赦皆还至是自陈乞改文职从之
　　○礼部奏本部主事高冈奏欲于会同馆添设能干官一员管理房屋铺盖廪饩务期完整然会同馆今见有官不必添设宜责所司带管点视从之
　　○辽东总兵官宣城伯卫颍等奏虏众屡入开原铁岭懿路等处掠军民财畜副总兵裴显署都挥佟昱都指挥康显等各率军追之生擒二人追回被虏男妇二十余人牛马九十有余虏遂遁去兵部言显等虽有微捷然沿边警报日至而谍者犹侦知虏欲紏结为寇宜移文颍等益严守备从之
　　○癸卯国子监司业张业乞归省祭许之
　　○南京刑部尚书刘孜乞归养病许之
　　○升永平府知府周晟为湖广布政司右参政
　　○禁京营原选二等官军无令杂差以总兵官孙继宗等奏边报方殷正当训练养锐之时而工部乃乞军应修仓等役恐兵备废弛遇警有误故也
　　○延绥总兵官署都督佥事房能奏顷缘尚书王复改筑临边营堡而军马分布不足遂增给以西安等卫原调鄜庆备冬及狭西守城军士四千并延庆土兵四千八百余人来边防守未几土兵仍还延庆西安军士亦归狭西后虽议以甘肃兑回潼关卫二千八百五人并鄜庆备冬军士五百五人补充旧额然视四千之数已少一千四百余人未补恐误边守既而镇守狭西宁远伯任寿等言四千之数盖缘延绥有警拟令暂守难遂为例事下兵部言寿言固为可据但守边责重其已补者宜早督发未补者仍于鄜庆数内更增给四百以往议上从之
　　○提督四川军务兵部尚书程信等奏奉命出师以十二月至蜀之永宁卫佥议蜀自永宁抵江门戎县一带为川贵云南三处水陆喉襟之会普市芒部等处为三处肘掖腹背之所而都掌夷部蟠据其中实为大患宜速进兵以平之乃决策克期令都督芮成由戎县进都御史陈宜参将吴经由芒部进都指挥崔旻由普市水脑进留参将郭贵护守城池四川总兵官毛荣为左哨由李子关进都御史汪浩参将宰用为右哨由渡船铺进臣与太监刘恒总兵官李瑾居中节制左右游击将军罗秉忠穆义由金鹅池进是月二十三日毛荣进至李子关伐木开路叠石成桥遣将分攻勇播等寨贼登高倚险镖弩礧石乱下如雨我军各用神枪弩箭仰射力攻贼被杀伤遁入深箐中我军乘风纵火焚其屋庐畜聚殆尽其各路兵进攻龙背豹尾等百余寨一一皆克自二十三日至二十八日共焚毁贼寨七百五十六处禾仓三千八百一十一所斩首一千五百九十余级生擒三百四十余人俘获贼属八百余口追还被虏男妇一百人马牛羊豖三千钲鼓镖弩等军器五千余事  上命降敕奖谕所遣斋奏百户升副千户舍人授所镇抚○夜月犯轩辕左角星
　　○甲辰升监察御史孙逢吉为狭西按察司佥事
　　○巡抚陕西右副都御史陈价奏陕西四川各边镇守总兵参将内外等官遣使入京赍奏往往多挟私货重损驿马且或改写关文增添上马双马者深为民患乞行禁治兵部覆奏从之
　　○提督两广军务左副都御史韩雍等奏成化三年冬流贼入石康县执知县罗绅掠男妇劫其县印为质索财以赎时居民多避寇移入廉州府城守备都指挥徐宁既失防守又不出救宜究治佥事陶鲁左参将夏鉴等合兵追捕至石康邻境六菊山斩首一百九十余级获被虏人口二百四十余兵部言徐宁之罪宜行雍等酌量轻重或逮问或夺俸立功自赎其执县官印记质以索财急宜救治以弭寇安民从之
　　○乙巳诏修徐王坟墙垣之坍塌者○召备御潮河川古北口等处都指挥刘清领兵还京以边警渐息故也
　　○丙午翰林院修撰罗璟言六事一曰励圣志以隆太平之业二曰乐圣学以极正心之切三曰接群臣以通上下之情四曰辨别贤否以公用舍之权五曰优容台谏以广聪明之德六曰崇尚节俭以厚天下之俗＜锍-釒＞入  上曰所言有理朕当行者自行余令所司覆视以闻
　　○南京国子监祭酒周洪谟奏伏睹  太祖高皇帝敕谕国子监并监＜矢见＞极严重会馔之事永乐宣德以来俱曾会馔景泰年间因缺柴薪暂且停止因循废弛至今未复所有馔堂器皿败坏不堪乞敕所司修完仍复会馔又言旧例监生丁忧俱准坐堂月日出身祭酒李时勉奏监生居家丁忧多有诈冒不准坐堂后给事中胡清又奏如此恐有匿丧不举者仍复准之如清言则士子或至于诈丧如时勉言则士子或至于匿丧揆之至理皆所未当事下礼部覆奏会馔移文南京礼部议行丁忧月日行所在官司保勘违者一体治罪从之
　　○丁未遣户部尚书薛远祭太仓之神
　　○遣顺天府祭宋丞相文天祥
　　○以巡抚河南左副都御史王恕为南京刑部左侍郎
　　○戊申敕南京右佥都御史高明仍同太监王允中清理两淮等处盐法召锦衣卫指挥佥事冯珤还京以明等奏沿江盐徒巨盗陆续捕尽故也
　　○镇守四川太监阎礼等奏松茂等卫所属白草坝等番拥众屡寇安县辕门坝石泉县大方关等处焚庐舍杀掠男妇二百余人钱谷牛马无算盖因各城军士俱调征都掌松茂等处关隘多失巡守而守安县指挥王璟备御不谨事下兵部言王璟并各关巡守等官宜行巡按御史逮问仍移文副总兵卢能等委参将一人率兵协同阎礼等御寇从之
　　○己酉命锦衣卫带俸都指挥佥事马鉴子义代其原职本卫指挥使贵州都司带俸都指挥同知袁胜子刚代其原职大同左卫指挥使
　　○调金吾右卫带俸都指挥使曹广于广东听调杀贼广初以都督佥事充参将镇守辽东开原坐失机降都指挥同知仍往辽东听调杀贼寻以征建州功升都指挥使至是奏向守开原时部下将士今多进秩在上听受节制为难乞调别用故有是命
　　○昏刻火星犯天街上星
　　○庚戌命故金吾左卫带俸都指挥使王晟子荣袭父原职指挥使○夜月犯房宿南第二星
　　○辛亥琉球国中山王尚德遣使臣程鹏等奉表贡马及方物来朝谢恩赐衣服彩叚等物有差
　　○河南道监察御史艾福等言近准掌太常寺事礼部尚书李希安经筵侍班臣惟君道莫先于圣学圣学惟在乎经筵经筵得人则圣学进而君德成矣故侍从之臣皆文行兼茂之士而非儒出身者不与焉李希安发身羽士列职太常幸蒙  皇上悯念供祀微劳超迁宗伯已出望外入侍经筵甚非所以崇圣德重儒道也会兵科给事中董旻等亦以为言  上曰经筵之设所以讲明道学关系甚重故侍从皆用文学之臣希安既非儒流可罢侍班但令供礼官之职○命都督同知白玉兵部左侍郎李震简黜皇城卫士之疲弱者更给鲜明铠仗从礼部主事高冈言欲严仪仗以壮国威也
　　○壬子宣府总兵官都督同知颜彪奏万全右卫与大同东路接境其西阳河等处系虏寇出没要路曩因两地守臣各分彼此故墩堡壕墙之类修筑苟且今多颓圮宜于无事之时豫为修葺且西阳河口内与顺圣川道路相通川中军民浩繁烽堠数多每遇寇警瞭望不及亦宜体量形势添设墩台况今春作将兴虏寇未远似应先事豫防从之
　　○癸丑云南总兵官黔国公沐琮奏太监罗圭梅忠二人同镇云南今圭卒乞免更差盖二人同事往往相持不决反致违误忠明敏不偏可以独任事下兵部议其言可从有旨不必差官令写敕与梅忠用心总镇越四日内批召忠还而以御用监太监钱能往代之能迤北人兄弟四人俱居内侍用计谋出镇云南自此多事矣
　　○甲寅河东王钟鏸为其长子奇淮选婚已得请后教授李恭典膳李馨察知其女尝许适邑人朱氏因以谏王王不听既而朱氏奏发其事恭馨皆问罪复职当调任王因奏二人尝劝谏且小心慎密而恭又训诲其诸子不怠愿得留用  上重违王意特从其请不为例
　　○乙卯巡抚山东右副都御史原杰奏德州为南北要冲军民杂处奸盗众多宜添差提督武臣一员事下兵部行令杰等会举其人杰与巡按御史吴远俱称兖州护卫指挥佥事鲍珣虽系王府职官然才能可用乞不为例兵科参杰远违例举荐之罪兵部言德州虽云要冲终系内地提督之官不设亦可而杰等既被参驳亦宜究问  上是之置杰远不问
　　○丙辰命贵州布按二司进表官准云南例往还得驰驿给廪
　　○命山东巡视仓粮按察司副使刘敬兼提督海道修饬兵备因巡抚右副都御史原杰奏沿海卫所官吏贪虐而巡守等官经岁罕到故也
　　○敕户部臣曰各边粮草不敷皆因盐法废弛弊出多端所致今后内外官员之家不许占中盐引侵夺商利亏损边储其两淮等处盐法今遣太监王允中佥都御史高明整治尔户部还将兴革利弊事宜逐一斟酌以闻于是户部奏盐法之制自古有之我朝张官置吏督民煎办以供国赋以资边储取用充足近因豪势搀中致令盐法不通谨以兴革利弊事宜具奏请旨一在京内外官员如有家人亲识改军民人匠投倚中盐者听户科给事中举劾通政司告送部者亦如之事连于官则奏请逮问若豪势家人诈称军民者究实枷禁一各边或急缺粮草听镇守总兵巡抚官具＜锍-釒＞某处缺粮或草若干从本部处分不许预开盐课之例违者参究一辽东各仓开中盐课三百八万引其未纳者移文到后限以六阅月而完违者逮问如法有告纳者验实方允岁终巡抚官具数以闻一两淮行盐地广商人多利两浙次之是以人皆趋赴请存留成化三年盐课待充边方急缺粮草各边关无得预以拟中违者参问一正统时盐法阻滞特敕内外重臣整治事许便宜而行遂得＜锍-釒＞通今已久废今差官止于两淮请于两浙山东长芦亦如两淮之例一盐运并提举司官吏分派□人多不以序及有已派者又辄更动纵令胥役作弊分司盐课司官吏人等遇有灶丁纳课百端阻抑其各处监掣官员为害尤甚请令巡盐御史并按察司官严加禁约犯而情重者谪戍边方一各处盐课司灶户中有逃亡死绝遗下盐课往往勒见在者陪补然其中又有贫穷借贷于官豪之家为其占据役使或避重就轻投倚总催人等隐射额课请行整治盐法官并巡盐御史按察司分巡官清理分豁若有占据隐射者事发俱坐罪一灶丁煎办正课有余例送官给与直本但官吏先饵贿赂徵收不时致正课尚犹不足客□经年不获关给不得已私市其余冒为引盐又赂秤盘官吏互相欺隐是以私盐横行官盐沮格请令整治盐法官并巡盐御史按察司分巡官查问但犯二千斤以上卖者倍追其数坐罪买者问发充军罪止本身若腹里军则发边卫边卫军则发辽东经过有司故纵者亦查究坐罪一淮浙盐场有上中下顷以分拨起讼令所司搭派恐经年久复踵前毙请行整治盐法官并巡盐御史按察司分巡官禁约一河东岁额盐课三十万四千引计岁可得银十七八万两足供边储但其盐为蒲角□羊等州县人民及流民窃取以致私盐盛行官盐价贱客□不中请令巡抚官严督缉捕犯者谪戍边卫邻保不举亦坐以罪奏入  上是其议命揭榜示众其两浙长芦候两淮事毕以渐行之
　　○诏囚人例运灰炭及输工作者量发其半运石俱赴正阳门外交纳所司仍斟酌其则例以闻于是刑部尚书陆瑜等奏正统间工部议奏张家湾运砖止四十余里马鞍山运石路倍之所运石比砖其轻重宜减半折运此虽旧例但囚人贫富不同其所拟送必因其力可运者否则多致误事宜令工部准旧例视运石所在酌量轻重远近定为中制行之便从之○丁巳巡抚湖广右副都御史罗箎奏湖广荐罹水旱民饥粮少请令江西九江府所收船钞改纳米运往被灾地方赈济已而巡按江西御史赵敔又奏九江之旱尤甚他方宜存本处赈济如例加息还官秋成停止从之
　　○以贵州用兵免司府州县官明年朝觐
　　○开设河南邓州道正司
　　○戊午镇守辽东宣成伯卫頴引疾乞退闲不允
　　○庚申升羽林前卫带俸都指挥使阮泰辽东都指挥使夏霖俱为都督佥事以从征建州功也
　　○镇守延绥左少监秦刚奏天顺五年虏众渡河剽掠躬督官军追讨屡败之乞视当时有功官军事例升赏  上以刚既自陈督兵杀贼有功准升一级
　　大明宪宗纯皇帝实录卷之五十一
　大明宪宗纯皇帝实录卷之五十二
　　成化四年三月辛酉朔升毛怜卫都指挥佥事劄里答木兰河卫指挥使撒赤哈古里卫指挥使亦儿兀里奚山卫指挥同知程哥阿真河卫指挥同知阿喇阿答哈者帖列山卫指挥同知锁奴兀者右卫指挥佥事忽失答古里河卫指挥佥事鬼未等俱一级以年久援例乞升也
　　○壬戌增置云南布政司参议按察司佥事各一员管理银场以丁忧起复山西左参议杨学江西佥事王春为之
　　○癸亥安远侯柳景印记应天并凤阳等府州县成化二年分孳生陪偿马骡驹七千八百六十六匹
　　○夜南方流星如盏大黄白色光明烛地自尾宿东南行至云中
　　○甲子升南京太仆寺少卿郑悠为本寺卿
　　○免湖广荆州等一十四府七十五州县并武昌等二十三卫所无徵田粮子粒一百七万三千二十余石以去年夏旱故也
　　○乙丑清明节遣驸马都尉石璟蔡震分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○建州左等卫女直都指挥佟火罗等毛怜卫女直指挥鲁秃等各来朝贡马及貂皮等物赐宴并衣服彩叚等物有差
　　○夜月犯五车东南星
　　○丙寅命故万全都司都指挥佥事张寿子玺袭父原职宣府前卫指挥使
　　○赏四川东乡县左右溪等处杀贼有功官军三十六员名都指挥钞一千贯彩叚三表里指挥钞八百贯彩叚二表里千户钞六百贯彩叚一表里百户钞五百贯绢三疋旗军民快钞三百贯绢布各一疋理办军需等项布政佥事彩叚二表里主簿绢一疋○丁卯追封内乡王同钡故父镇国将军子＜土戋＞为内乡王嫡母贞烈夫人蔡氏为内乡王妃并赐谥号册宝如例从王请也
　　○吏部左侍郎崔恭清明节陪祭  献陵  裕陵不于纠仪官处报名礼科给事中张宾劾其不敬  上宥之命礼部仍查旧例以闻既而礼部以正统十二年监察御史万节等奏准见行事例覆奏命如例行之
　　○夜月犯五诸侯南第一星
　　○戊辰改户部右侍郎杨璇为都察院右副都御史抚治荆襄南阳等处流民
　　○监察御史李瓛南京太仆寺少卿鲁崇志分俵应天等府县天顺八年分马骡并驹八千一百四十匹
　　○巡按陕西监察御史胡深言致仕兵部尚书王竑历事累朝始终一节比因末疾恳乞休致如竑者进则尽忠于国退则守分于家今疾已平复乞起用以见  圣明图任旧人之意  上命吏部知之
　　○礼部奏长河西鱼通宁远等处头目剌麻番僧南合并乌思藏阐教王遣剌麻领卜车等违例朝贡巡抚四川右副都御史汪浩失于禁止宜降敕切责及责都布按三司罪状以后乌思藏番僧人等进贡务遵原定三年一次限期额数审有番王印信文凭方许存留起送其国师禅师关文不得狥情滥收所进方物仍湏封记及长河西鱼通宁远等处每年亦湏量数放入务在抚驭开谕得宜毋得因而激变生患从之
　　○夜月犯鬼宿西北星
　　○己巳命都督同知马良佩征蛮将军印充总兵官镇守广西地方
　　○太子少保户部尚书马昂乞致仕不许
　　○升监察御史董廷圭为山东按察司副使王朝远为陕西副使
　　○庚午夜月犯轩辕火星
　　○辛未升云南洱海卫署指挥使范宗为署都指挥佥事
　　○都察院奏通政司右通政刘昭丁忧守制时为乡人奏其兄暟倚势图利及侵占草场庙基等事皆昭使为之下巡按御史按问多实今昭起复还任请逮问如律  上以罪不因昭姑宥之
　　○监察御史谢文祥等劾南京参赞军务兵部尚书李宾猥以庸材难居重任乞赐罢黜召致仕兵部尚书王竑代之  上曰宾举自舆论竑累章乞休文祥等不知大体任情要誉妄拟进退下六科议于是都给事中沈珤等覆奏如  圣谕  上欲罪文祥等以其言官命姑宥之
　　○壬申升刑部郎中何乔新为福建按察司副使
　　○镇守辽东太监李良自陈有疾不能任事乞遣官更代  上曰李良卫颖同守边方如何相继称疾其令巡抚巡按官核实以闻
　　○镇守四川太监阎礼等奏白草坝等寨番蛮紏合各种番簇攻劫龙州江油等处指挥陈琦等不严守备参将李文等不时督视关堡致贼劫掠事属失机俱当究问  上命镇守总兵巡抚等官严督所属整兵抚剿之且命巡按御史逮问琦等如律李文等姑记罪杀贼
　　○癸酉赐周府汝阳王第二子名曰同鎞第三子曰同鏚代府隰川王第十二子曰仕垩慱野王第二子名曰聪澟沈府唐山王长子曰诠铍内丘王长子曰诠鋷郑府泾阳王第三子曰见溢
　　○命祭宋丞相李纲于邵武府学时邵武府学教授张济奏本学明伦堂西有宋丞相李纲祠未载祀典考得纲本府邵武县人当徽钦时金虏犯顺国家多事纲尽心为国知无不言虽屡遭贬逐不改初心乞命有司春秋祭祀以褒忠义事下礼部覆奏谓宋儒朱熹撰纲祠堂记亦称纲为一世之伟人宜如济所奏移文翰林院撰祭文命有司春秋致祭从之
　　○免湖广户口盐钞二年以户科右给事中刘昊奏其地灾伤故也
　　○甲戌免鲁府还官禄米七千三百五石有奇先是鲁靖王薨其禄米已支费法应还官至是鲁王泰堪乞恩故免之
　　○乙亥礼部奏西宁游僧板尖恭尼麻绰失吉藏卜等赍敕往乌思藏阐教王等处开谕回还宜赐番僧衣彩叚靴袜以酬其劳其随去徒众贡马亦宜如例给赐从之
　　○乌思藏阐教王遣番僧楚芹坚锉等阐化等王遣番僧领占把藏等各来朝贡马及氆氇佛像舍利等物赐衣服彩叚等物有差
</div>
    <div class="pagination">
<a href="明实录宪宗实录_page27.html">上一页</a><span>...</span><a href="明实录宪宗实录_page23.html">23</a><a href="明实录宪宗实录_page24.html">24</a><a href="明实录宪宗实录_page25.html">25</a><a href="明实录宪宗实录_page26.html">26</a><a href="明实录宪宗实录_page27.html">27</a><span class="current-page">28</span><a href="明实录宪宗实录_page29.html">29</a><a href="明实录宪宗实录_page30.html">30</a><a href="明实录宪宗实录_page31.html">31</a><a href="明实录宪宗实录_page32.html">32</a><a href="明实录宪宗实录_page33.html">33</a><span>...</span><a href="明实录宪宗实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
