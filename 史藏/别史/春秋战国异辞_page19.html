<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 19 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 19 页/共 67 页</h1>
    <div class="content">　　春秋战国异辞巻一
　　右春坊右谕徳陈厚耀撰
　　周
　　史周本纪【节文】周自武王受命克殷【徐广曰武王定位元年嵗在乙酉六年庚寅崩】太子诵代立是为成王使召公营洛邑居九鼎焉成王将崩命召公毕公率诸侯以相太子而立之太子钊遂立是为康王成康之际天下安寜刑错四十余年不用康王卒子昭王瑕立昭王时王道微缺南巡不返卒于江上立太子满是为穆王穆王即位春秋已五十矣王道衰微穆王命伯□【音冏】申诫大仆国政作□命复寜王征犬戎祭公谋父谏不聴【详国语】遂征之得四白狼四白鹿以归自是荒服者不至乃作甫刑穆王立五十五年崩子共王繄扈立共王游于泾上宻康公従有三女奔之康公不献一年共王灭宻共王崩子懿王囏立【一作坚】懿王时王室衰诗人作刺懿王崩共王弟辟方立是为孝王孝王崩诸侯复立懿王太子燮是为夷王夷王崩子厉王胡立即位三十年好利近荣夷公大夫芮良夫谏不聴暴虐侈傲诸侯不朝民谤者杀之召公谏不聴民乃相与袭王王出奔于彘立太子靖召公周公二相行政号曰共和共和十四年厉王死于彘二相共立太子靖为王是为宣王宣王即位二相辅之修政法文武成康之遗风诸侯复宗周四十六年宣王崩子幽王宫湼立幽王二年西周三川皆震三年幽王嬖褒姒生子伯服王废申后并去太子宜臼以褒姒为后伯服为太子申侯怒【宜臼母家也】与缯夷犬戎攻幽王杀王骊山下虏褒姒尽取周赂而去于是诸侯乃即申侯而共立故太子宜臼是为平王以奉周祀
　　平王
　　平王立东迁于雒邑辟戎寇平王之时周室衰微诸侯彊并弱齐楚秦晋始大政由方伯【史周本纪】
　　述异记　平王二年十旬不雨遣祭天神俄而生涌泉金鱼跃出而雨降
　　初周避犬戎之难东徙洛邑秦襄公以兵送王王与誓封爵之襄公于是始国而与东诸侯通使聘享之礼【通鉴前编】
　　初郑桓公为司徒善于其职甚得周众又死于犬戎之难王命其子掘突纉乃父之职复为司徒【通鉴前编】
　　平王十九年王懐申侯全已之功又感郑伯迎立之功为遣畿内之民戍申及许【郑邑非许国也】以防戎【通鉴前编】
　　平王不抚其民而逺屯戍于母家周人怨思作扬之水以刺之　行役无期大夫思其危难作君子于役以讽焉【诗序】
　　子夏诗传　荆伐申平王以周师戍申周人怨之赋扬之水戍者不归室家思怨赋君子于役
　　申公诗説　扬之水荆子讨申侯弑幽王之罪伐申侵甫及许平王遣兵戍之周人怨思而作　君子于役戍申者之妻所作
　　申侯立平王于申【幽王伐申申侯逆战于戯射王】自申迁洛命秦伯帅师逐犬戎于镐京寻遣尹伯封镐秦伯之师过故宗庙宫室秦人皆垦为田咸生禾黍旁皇不忍去作黍离之诗【诗説】
　　诗传　王世子宜臼弑其君幽王自立于雒尹伯封过西都而伤之赋黍离
　　诗序　周大夫行役至于宗周过故宗庙宫室尽为禾黍闵周室之颠覆徬徨不忍去而作黍离之诗【通鉴载于平王二十四年】
　　周既东迁尹伯封思西周风俗之美而伤今之不古若作都人士【诗説　诗序以为周人刺衣服无常之诗】
　　平王时周道衰弃其九族故王族作葛藟以刺之【诗序诗説亦云王族流散而作　诗传同】　四十九年鲁隠公即位【史周本纪】东迁学废君子伤之赋子衿【子夏诗传入王风　诗説畧同　诗序入郑风学校废也】
　　五十一年平王崩太子泄父蚤死立其子林是为桓王桓王平王孙也【史周本纪】
　　桓王
　　三年郑庄公朝王不礼五年郑怨与鲁易许田许田天子之用事太山田也【史周本纪】　十三年伐郑郑射伤桓王桓王去归【史周本纪】
　　桓王伐郑家父谏之赋节彼南山【诗传　诗序以为家父刺幽王之诗】诗説　桓王之时任用匪人诸侯咸叛兵败民残家父忧之作此诗以谏王焉
　　桓王伐郑将帅不堪劳苦作嶃嶃之石【诗説入王风诗传云周人従征之妇之诗入王风　诗序以为下国刺幽王之诗】
　　桓王之世伐滕薛唐杞诸国连嵗不息周人苦之作何草不黄【诗説入王风　诗传亦云桓王之诗　诗序以为下国刺幽王之诗】
　　二十三年桓王崩子庄王佗立【史周本纪】
　　庄王
　　四年周公黒肩欲杀庄王而立王子克辛伯告王王杀周公王子克奔燕【史周本纪】
　　齐襄公杀鲁桓公庄王将平之使荣叔锡桓公命因使鲁庄公主昏以桓王之妺嫁襄公周人伤之而作何彼秾矣【诗説入王风　诗传亦入王风诗序美王姬之执妇道也入召南】
　　庄王不明贤人放逐国人思之作丘中有麻【诗序】
　　诗传　留子贤而退隠周人慕之赋丘中
　　十五年庄王崩子厘王胡齐立【史周本纪】
　　厘王
　　僖王弃贤大夫讽之赋唐棣【诗传入王风诗説亦同按今经文无此诗而诗説云首章兴也二章三章赋也则此诗实三章矣葢此章三章即东门之墠两章而首章即唐棣之华偏其反而岂不尔思室是逺而四句正与东门辞义相似本以唐棣名篇后为夫子逸去故以东门名篇今诗传诗説皆缺东门可知矣】曲沃武公以寳器赂王王以武公为晋侯【通鉴前编】厘王三年齐桓公始霸五年厘王崩子惠王阆立【史周本纪】
　　惠王
　　惠王元年虢公晋侯郑伯使原伯逆王后于陈虢晋朝王在周郑伯以齐执其卿求王为援亦在京师故倡义为王定昏【陈妫也即惠后通鉴前编】
　　纪年　晋献公元年【即惠王元年】王如成周周有白兔舞于市　二年王子頽乱王居于郑郑入王府多取玉玉化为蜮射人
　　惠王二年王出奔温初庄王嬖姬姚生子頽頽有宠及惠王即位夺其大臣园以为囿故大夫邉伯等五人作乱谋召燕衞师伐惠王惠王奔温已居郑之栎立厘王弟頽为王乐及徧舞郑虢君怒四年郑与虢君伐杀王頽复入惠王【史周本纪约左氏文】　　十年赐齐桓公为伯二十五年惠王崩子襄王郑立【史周本纪】
　　襄王
　　初襄王母蚤死后母曰惠后生叔带【孝经援神契云周襄王不能事其母弟彗入斗亡其度】有宠于惠王襄王畏之【史周本纪】
　　新语　周襄王不能事后母出居于郑而下多叛其亲
　　三年叔带与戎翟谋伐襄王王欲诛叔带叔带奔齐齐桓公使管仲平戎于周使隰朋平戎于晋【戎伐周晋伐戎救周故平之也】王以上卿礼管仲管仲曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勲毋逆朕命管仲卒受下卿之礼而还九年齐桓公卒十二年叔带复归于周【史周本纪　自平戎以下见左传僖十二年】
　　襄王十三年郑伐滑王使游孙伯服请滑【二子周大夫】郑人囚之郑文公怨惠王之入不与厉公爵【事见左荘二十一年】又怨襄王之与衞滑【滑世服于郑后自愬于王王以与衞】故囚伯服王怒将以翟伐郑富辰谏曰凡我周之东徙晋郑焉依子頽之乱又郑之由定今以小怨弃之不可【详国语】王不聴十五年王降翟师以伐郑王徳翟人将以其女为后富辰谏曰平桓荘惠皆受郑劳王弃亲亲翟不可従王不聴十六年王绌翟后翟人来诛杀谭伯富辰谏曰吾数谏不従如是不出王以我为怼乎乃以其属死之初惠后欲立王子带故以党开翟人翟人遂入周襄王出奔郑郑居王于汜子带立为王取襄王所绌翟后与居温十七年襄王告急于晋晋文公纳王而诛叔带襄王乃赐晋文公珪鬯弓矢为伯以河内地与晋二十年晋文公召襄王襄王防之河阳践土诸侯毕朝书讳曰天王狩于河阳【史周本纪】
　　新书【卷二】周襄王出逃伯鬭晋文公率师诛贼定周国之乱复襄王之位于是襄王赏以南阳之地文公辞南阳即祈死得以隧下襄王弗聴曰周国虽微未之或代也天子用隧伯父用隧是二天子也以地为少余请益之文公乃退
　　二十四年晋文公卒　三十一年秦穆公卒【史周本纪】三十二年襄王崩子顷王壬臣立
　　顷王
　　顷王六年崩子匡王班立
　　匡王
　　匡王六年崩弟瑜立是为定王【以上史周本纪】
　　定王
　　元年楚荘王伐陆浑之戎次洛使人问九鼎王使王孙满应设以辞楚兵乃去【史周本纪约左氏文】
　　五年秋河徙砱砾【音零歴地名】自禹导河至是年已歴十七甲子以后渐失禹之故迹矣【通鉴前编】
　　二十一年定王崩子简王夷立
　　简王
　　十四年简王崩子灵王泄心立【以上史周本纪】
　　灵王
　　亢仓子居息瓖五年灵王使祭公致篚帛与防璐曰余末小子否徳忝位水旱不时借为人君何以禳之亢仓子曰水隂沴也隂于国政类刑人事类私旱阳过阳于国政类徳人事类盈楚以为几遭水旱【楚亢仓子名】天子宜正刑修徳百官宜去私戒盈则以类而消百福日至矣【亢仓子政道】
　　祭公问贤材何従而致亢仓子曰贤正可待不可求材慎在求不在无若天子静大臣明刑不避贵泽不隔下则贤人自至而求用矣贤人用则四海之内明目而视清耳而聴坦心而无郁矣天自成地自寜万物醇化鬼神不能灵故曰贤正可待不可求若天子勤明大臣和理之求士也则恢方大公直靖人之材至若天子苛察大臣躁急之求士也则曲心巧应毁方破道之材至若天子疑忌大臣巧随之求士也则竒姓异名仄媚怪术之材至若天子自贤大臣固位之求士也则事文逐誉贪浊浮丽之材至若天子依违大臣回佞之求士也则内忠外僻情毒言和之材至故曰材慎在求不在无昔者黄帝得常仙封鸿容丘商王得伊尹中兴得甫申齐桓得籍皆由数君体道迈仁布昭圣武思辑光明寛厚昌正而众贤自至而求用非为简核而得之也祭公云贤人不求而自至亦有非贤不求而自至者乎亢仓子曰夫非贤不求而自至者固众矣天下有道则贤人不求而自至天下无道则非贤不求而自至人主有道者寡无道者众天下贤人少不肖者多是知非贤不求而自至者多矣祭公曰贤固济天下材亦能济天下贤与材安取异耶亢仓子曰窘乎哉其问也夫功成事毕不殉封誉恭退朴俭之谓贤功成事毕荣在禄誉光扬满志之谓材贤可以镇国材亦可以理国所谓镇者和寜无为人不知其力所谓理者勤率其事人知所于徳一贤统众材则有余众材度一贤犹不足如是贤材之殊域有居山林而諠者有在人俗而静者有諠而正者有静而邪者凡视察其貎鄙俗而能有贤者万不一有视察其貎端雅而实小人者十而九夫不练其言而知其文不责其仪而审其度不采其誉而知其善不流其毁而防其实可谓有识者也【亢仓子贤道】
　　周灵王立二十一年孔子生于鲁襄公之世夜有二苍龙自天而下来附徴在之房因梦而生夫子有二神女擎香露于空中而来以沐浴徴在天帝下奏钧天之乐列于顔氏之房空中有声言天感生圣子故降以和乐笙镛之音异于俗世也又有五老列于徴在之庭则五星之精也夫子未生时有麟吐玉书于阙里人家文云水精之子继衰周而素王故二龙绕室五星降庭徴在贤明知为神异乃以绣绂繋麟角信宿而麟去相者云夫子系殷汤水徳而素王【至敬王之末鲁定公二十四年鲁人鉏商田于大泽得麟以示夫子繋角之绂尚犹在焉夫子知命之将终乃抱麟解绂涕泗滂沲且麟出之时及解绂之嵗垂百年矣拾遗记】
　　拾遗记【周灵王】灵王二十三年起昆昭之台亦名宣昭聚天下异木神工得崿谷隂生之树其树千寻文理盘错以此一树而台用足焉大为桁栋小枝为栭桷其木有龙蛇百兽之形又筛水精以为泥台髙百丈升之以望云色时有苌能招致神异王乃登台望云气蓊郁忽见二人乗云而至须发皆黄非世俗之类也乗逰龙飞凤之辇驾以青螭其衣皆缝缉毛羽也王即迎之上席时天下大旱地裂木燃一人先唱能为雪霜引气一喷则云起雪飞坐者皆凛然宫中池井坚冰可琢又设狐腋素裘紫罴文褥罴褥是西域所献也施于台上坐者皆温又有一人唱能使即席为炎乃以指弹席上而暄风入室裘褥皆弃于台下时有容成子谏曰大王以天下为家而染异术使变夏改寒以诬百姓文武周公之所不取也王乃疎苌而求正谏之士时异方贡玉人石镜此石色白如月照面如雪谓之月镜有玉人机捩目能转动苌言于王曰圣徳所招也故周人以苌幸媚而杀之流血成石或言成碧不见其尸矣　有韩房者自渠胥国来献玉驼髙五丈虎魄凤凰髙六尺火齐镜广三尺闇中视物如昼向镜语则镜中影应声而答韩房身长一丈垂发至膝以丹砂画左右手如日月盈缺之势可照百余步周人见之如神明矣灵王末年亦不知所在
　　又　浮提之国献神通善书二人乍老乍少隠形则出影闻声则藏形出肘间金壶四寸上有五龙之检封以青泥壶中有黒汁如淳漆洒地及石皆成篆科斗之字记造化人伦之始佐老子撰道徳经垂十万言写以玉牒编以金绳贮以玉函昼夜精勤形劳神倦及金壶汁尽二人刳心沥血以代墨焉递鑚脑骨取髓代为膏烛及髓血皆竭探懐中玉管中有丹药之屑以涂其身骨乃如故老子乃更除其繁紊存五千言及至经成工毕二人亦不知所往
　　灵王太子晋幼有盛徳聪明博达师旷与言弗能尚也晋年十五顾而问曰闻太师能知人年之短长也师旷对曰女色赤白女声清污女色不夀晋曰然吾后三年将上賔于天女慎无言祸将及女其后三年太子果死【风俗通卷之二】
　　晋平公使叔誉于周见太子晋而与之言【叔誉叔向也太子晋灵王太子】五称而五穷逡巡而退【五称説五事也】迄不遂【遂终也】归告公曰太子晋行年十五而臣弗能与言君请归声就复与田【声就复与周之二邑为晋所取】若不反及有天下将以为诛平公将归之师旷不可曰请使瞑臣往与之言若能幪予反而复之师旷见太子称曰吾闻王子之语髙于泰山夜寝不寐昼居不安不逺长道而求一言王子应之曰吾闻太师将来甚喜而又惧吾年甚少见子而慑尽忘吾度师旷曰【缺三字】吾闻王子古之君子甚成不骄【有成徳而不骄】自晋始如周行不知劳王子应之曰古之君子其行至慎天下施闗道路无限百姓悦之相将而逺逺人来驩视道如尺【尺喻近】师旷告善又称曰古之君子其行可则由舜而下其孰有广徳王子应之曰如舜者天居其所以利天下奉翼逺人皆得已仁此之谓天【言其仁合天道】如禹者圣劳而不居以利天下好取不好与必度其正是谓之圣如文王者其大道仁其小道惠三分天下而有其二敬人无方服事于商既有其众而返失其身此之谓仁如武王者义杀一人而以利天下异姓同姓各得之谓义师旷告善又称曰宣辨名命异姓恶方王侯君公何以为尊何以为上王子应之曰人生而重丈夫谓之胄子胄子成人能治上官谓之士胄士率众时作谓之曰伯伯能移善于众与百姓同谓之公公能树名与物天道俱谓之侯侯能成羣谓之君君有广徳分任诸侯而敦信曰予一人善至于四海曰天子达于四荒曰天王四荒至莫有怨訾乃登为帝师旷磬然又称曰温恭敦敏方徳不改闻物【阙二字】下学以起尚登帝臣乃参天子自古谁王子应之曰穆穆虞舜明明赫赫立义治律万物皆作分均天财万物熈熈非舜而谁能师旷束躅其足曰善哉善哉王子曰太师何举足骤师旷曰天寒足躅是以数也王子曰请入坐遂敷席注瑟师旷歌无射曰国诚寜矣逺人来观修义经矣好乐无荒乃注瑟于王子王子歌峤曰何自南极至于北极絶境越国弗愁道逺师旷蹶然起曰瞑臣请归王子赐之乗车四马曰太师亦善御之师旷对曰御吾未之学也王子曰汝不为夫诗曰马之刚矣辔之柔矣马亦不刚辔亦不柔志气麃麃取予不疑以是御之【麃麃和扰也不疑和之心也】师旷对曰瞑臣无见为人辨也唯耳之恃而耳又寡闻而易穷王子汝将为天下宗乎王子曰太师何汝贱我乎自太皥以下至于尧舜禹未有一姓而再有天下者夫天当时而不伐天何可得且吾问汝之人年长短告吾师旷对曰汝声清污汝色赤白汝色不夀王子曰吾后三年上宾于帝所汝慎无言祸将及汝师旷归未三年告死者至【周书太子晋】
　　列仙传　王子乔者周灵王太子晋也好吹笙作凤凰鸣游伊洛之间道士浮丘公接以上嵩髙山三十余年后求之于山上见桓良曰告我家七月七日待我于缑氏山巅至期果乗白鹤驻山头望之不得到举手谢时人数日而去遂立祠于缑氏山下及嵩髙首焉
　　世语　王子乔墓在京陵战国时人有盗发之者覩无所见惟有一剑停在穴中欲进取之剑作龙鸣虎吼遂不敢进俄而径飞上天
　　二十七年灵王崩子景王贵立【史周本纪】
　　灵王生而有髭而神其冡在河南城西南栢亭周山上民祀之不絶【皇览】
　　景王
　　景王好音而士遂习音君子讽之作君子阳阳【诗説诗传同】诗序　君子阳阳闵周也君子遭乱相招为禄仕全身逺害而已
　　孔子适周问礼于老子老子曰子所言者其人与骨皆已朽矣独其言在耳且君子得其时则驾不得其时则蓬累而行吾闻之良贾深藏若虚君子盛徳容貎若愚去子之骄气与多欲汰色与淫志是皆无益于子之身吾所以告子者若是而已孔子去谓弟子曰鸟吾知其能飞鱼吾知其能逰兽吾知其能走走者可以为罔游者可以为纶飞者可以为矰至于龙吾不知其乗风云而上天吾今日见老子其犹龙耶【史老子传　老子者楚苦县厉乡曲仁里人也姓李名耳字伯阳谥曰明周守藏室之吏也孔子适周在景王二十三年或云敬王二年】老子见孔子従弟子五人问曰为谁对曰子路为勇其次子贡为智曾子为孝顔回为仁子张为武老子叹曰吾闻南方有鸟其名为凤所居积石千里天为生食其树名琼枝髙百仭以璆琳琅玕为实天又为生离珠一人三头递卧递起以伺琅玕凤鸟之文戴圣婴仁右智左贤【艺文类聚引荘子今无此】
　　老在周之末居反景日室之山与世人絶迹惟有黄发老叟五人或乗鸿鹤或衣羽毛耳出于顶瞳子皆方面色玉洁手握青筠之杖与耼共谈天地之数及耼退迹为柱下史求天下服道之术四海名士莫不争至五老即五方之精也【拾遗记周灵王】
　　孔子适周见苌言终退苌语刘文公曰吾观孔仲尼有圣人之表河目而隆颡黄帝之形貎也脩肱而龟背长九尺有六寸成汤之容体也然言称先王躬履谦譲洽闻强记博物不穷抑亦圣人之兴者乎刘子曰方今周室衰微而诸侯力争孔丘布衣圣将安施苌曰尧舜文武之道或弛而坠礼乐崩丧亦正其统纪而已矣既而夫子闻之曰吾岂敢哉亦好礼乐者也【孔业子上】孔子观周遂入太祖后稷之庙庙堂右阶之前有金人焉叄缄其口而铭其背曰古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人熖熖不灭炎炎若何涓涓不壅终为江河绵绵不絶或成网罗毫末不札将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之温防慎徳使人慕之执雌持下人莫逾之人皆趋彼我独守此人皆或之我独不徙内藏我智不示人技我虽尊髙人弗我害江海虽左长于百川以其卑也天道无亲而能下人戒之哉孔子既读斯文也顾谓弟子曰小子识之此言实而中情而近诗曰战战兢兢如临深渊如履薄冰行身如此岂以口过患哉【家语　又説苑敬慎】
　　孔子观乎明堂覩四门墉有尧舜之容桀纣之象而各有善恶之状兴废之戒焉又有周公相成王抱之负斧扆南面以朝诸侯之图焉孔子徘徊而望之谓従者曰此周之所以盛也夫明镜所以察形往古所以知今人主不务袭迹于其所以安存而忽怠所以危亡未有异于却步而求及前人也岂不惑哉【家语】
　　景王崩王室乱兵连嵗馑民物尽耗君子自伤生逢其难而作苕之华【诗説入王风　诗传云王室乱人不聊生赋苕之华入王风　诗序以为幽王时大夫闵周室之将亡已适逢之诗】
　　景王十八年后太子圣而蚤卒二十五年景王爱子朝【王之长庶子】欲立之防崩子丐之党与争立国人立长子猛为王子朝攻杀猛是为悼王晋人攻子朝而立丐是为敬王【猛之母弟　史周本纪】
　　皇览　景王冡在洛阳太仓中秦封吕不韦洛阳十万户故大其城并围景王冡也













　　春秋战国异辞卷一
　　钦定四库全书
　　春秋战国异辞卷二
　　右春坊右谕徳陈厚耀撰
　　周
　　敬王
　　敬王元年晋人入敬王子朝自立敬王不得入居泽四年晋率诸侯入敬王于周子朝为臣【左传云子朝奔楚皇览云子朝冡在南阳西鄂县今西鄂晁氏自谓子朝后也】诸侯城周
　　十六年子朝之徒复作乱敬王奔于晋十七年晋定公遂入敬王于周【以上史周本纪】
　　敬王二十八年杀其大夫苌周刘氏与晋范氏世为婚姻事刘氏故与范氏赵鞅以为讨周人杀【通鉴前编蜀资巾人】
　　叔向之谗苌也为苌书谓叔向曰子为我谓晋君所与君期者时可矣何不亟以兵来因佯遗其书周君之庭而急去行周以苌为卖周也乃诛苌【韩子内储下吕览必已篇苌矢心王室而王不能用且杀以悦赵鞅死藏其血三年而为碧以杀之不当其罪也】説苑【权谋】叔向之欲杀苌也数见苌于周因佯遗书曰苌谓叔向曰子起晋国之兵以攻周吾废刘氏而立单氏刘氏请之君曰此苌也乃杀之
　　苌忠于王晋赵鞅杀之周人伤之赋有兔【诗传　诗説同　诗序云桓王失信诸侯背叛构怨连祸王师伤败君子不乐其生作免爰】
　　老子修道徳其学以自隠无名为务居周久之见周之衰乃遂去至闗闗令尹喜曰子将隠矣彊为我著书于是老子乃著书上下篇言道徳之意五千余言而去莫知其所终【或曰老莱子亦楚人也著书十五篇言道家之用与孔子同时　列仙传曰闗令喜者周大夫也善内学星宿服精华隠徳行仁时人莫知老子西游喜见其气知真人当过物色而迹之果得老子老子亦知其竒为著书与老子俱之流沙之西服具胜实莫知其所终亦著书九篇名闗尹子　列异传云老子西游闗令尹喜望见有紫气浮闗而老子果乗青牛而过也】葢老子百有六十余嵗或言二百余嵗以其修道而养夀也【史老子传】
</div>
    <div class="pagination">
<a href="春秋战国异辞_page18.html">上一页</a><span>...</span><a href="春秋战国异辞_page14.html">14</a><a href="春秋战国异辞_page15.html">15</a><a href="春秋战国异辞_page16.html">16</a><a href="春秋战国异辞_page17.html">17</a><a href="春秋战国异辞_page18.html">18</a><span class="current-page">19</span><a href="春秋战国异辞_page20.html">20</a><a href="春秋战国异辞_page21.html">21</a><a href="春秋战国异辞_page22.html">22</a><a href="春秋战国异辞_page23.html">23</a><a href="春秋战国异辞_page24.html">24</a><span>...</span><a href="春秋战国异辞_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
