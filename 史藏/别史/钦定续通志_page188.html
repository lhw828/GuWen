<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 188 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 188 页/共 284 页
  </h1>
  <div class="content">
   钦定续通志卷三百九
　　列传
　　宋【十三】
　　柴禹锡　　　张逊　　　　周莹
　　王继英　　　王显
　　柴禹锡字元圭大名人少时有客见之曰子质不凡若辅以经术必致将相禹锡由是留心问学时太宗居晋邸以善应对获给事焉太平兴国初授供奉官三年改翰林副使迁如京使仍掌翰林司每夜直帝以藩府旧僚多召访外事迁宣徽北院使告秦王廷美隂谋擢枢密副使转南院使雍熙中议广宫城禹锡请以别业易官邸帝因是薄之又于帝前称转运使王延范忠勤且为宰相宋琪请卢多逊故第帝恶其朋比下诏切责以左骁卫大将军出知沧州语详宋琪传禹锡在任勤于政治部民列状以闻改涪州观察使徙澶镇二州驻泊部署俄知潞州州民乞留三载诏奬之徙知永兴军府再召为宣徽北院使知枢密院事至道初制除镇宁军节度知泾州入谢日帝谓曰由宣徽罢者不过防御使尔今委卿旌节兼之重镇可谓优异矣禹锡流涕哽咽而已咸平中移知贝州是嵗契丹兵奄至城下禹锡内严备御冦寻引去明年徙陜州景德初子宗庆选尚召禹锡归阙令公主就第谒见行舅姑礼固辞不许顷之还镇卒年六十二赠太尉【隆平集作赠太子太傅】子宗亮太子中允宗庆永清军节度
　　张逊博州髙唐人数嵗丧父飬于叔父职方员外郎干后随母归魏仁浦家驸马都尉咸信其异父弟也太宗在晋邸召帐下太平兴国初补左班殿直从征太原还迁文思副使累迁度支使端拱初迁盐铁使二年授宣徽北院使签书枢密院事未几兼枢密副使知院事与同列冦准不协每奏事颇相矛盾一日逊等晚归私第准与温仲舒并辔有狂民迎马首拜呼万嵗街使王賔旧与逊同事晋邸逊又尝举賔雅相厚善因奏民迎准拜呼万嵗准辩实与仲舒同行逊令賔独奏斥臣辞意俱厉因互发其私太宗恶之下诏切责逊左降右领军卫将军准亦罢职西蜀李顺为乱诏发兵水陆进讨以荆渚居其要害命逊为右骁卫大将军知江陵府逊至防峡路诸漕卒数千人聚江陵有告其谋变以应蜀冦府中议欲尽诛之逊止捕首恶杨承进等斩于市余党亲加慰抚飞奏以闻太宗嘉之诏以其卒分配州郡逊卒年五十六时至道元年也赠桂州观察使逊小心谨慎徒以攀附至贵显其訏谋献替无闻焉子敏中初补供奉官逊在宣徽表言尝业文愿改秩累至比部郎中次子虚中娶宗室申国公女至供奉官閤门祗候敏中子先进士及第【按宋史此下有杨守一赵镕二传守一与镕俱给事晋邸以诬搆秦王廷美遂至通显无事迹足録今并删】
　　周莹灜州景城人右领军卫上将军景之子也景家富财好交结歴事唐汉周习水利尝浚汴口导郑州郭西水入中牟渠修滑州河堤累迁至是官太宗潜邸时莹得给事左右即位补殿直领武骑卒巡警泉福州卒才数百捕剧贼千余迁供奉官又使绥银州按边事还奏称防擢鞍辔库副使雍熙二年为杭睦五州都巡检使兼杭州都监防妖僧绍伦为变莹擒获之逮捕就戮者三百余人人以为酷滥代还与郝守濬防塞宋州决河俄改三路排阵钤辖歴知天雄军真定二府就迁引进使至道二年李继隆讨西夏诏莹诣军前授以机事还拜客省使签书枢密院诸房公事真宗嗣位拜宣徽北院使先是宣徽着位在枢密副使上莹表请居下从之咸平三年迁南院使知枢密院事防蜀平部送胁从者数千百人至阙下西州转运使马亮因入奏请赦其罪遣还莹以为当尽诛之令莹亮廷议帝是亮议悉原其罪五年髙阳闗都部署阙藩侯无足领之者宰相请辍宣徽使以居其任时王继英任北院帝以莹练达军事乃拜永清军节度兼领髙阳闗都部署为三路排阵使契丹来侵诏步兵赴宁边军为援莹至则冦兵已去即日还屯所帝闻曰莹何不持重少留示以不测轻于举措非将帅体也景德初代王显为天雄军都部署兼知军府事尝召洺州骑士千五百人赴大名道与冦值力战有死伤者莹犹谓其玩冦将悉诛之诏赐金帛谕莹勿治其罪车驾北巡为驾前东西贝冀路都部署明年改知陜州俄徙永兴军府又移邠州兼环庆路都部署时夏州内属诏省戍兵还营以减馈饷之费仍手诏谕莹莹遽奏乞留以张边威帝谓莹庸懦不智以曹玮代之徙知澶州大中祥符初改天平军节度明年为镇定都部署兼知定州转运使奏其旷弛徙知澶州境内屡有冦盗宰相以莹任居将帅不能以威望镇靖请徙他郡帝曰处之闲僻适使其自偷尔遂下诏督责令其擒捕时卒修河防而军中所给糗粮多腐败不可食又役使不均莹不加恤以故亡命者众七年入朝复遣还镇又以澶渊当契丹之冲籍其廪给之厚复命知澶州九年被疾求还京师卒年六十六赠侍中初諡忠穆后改元惠録其二子供奉官普显为内殿崇班二孙永昌永吉为殿直莹居枢近无他谋畧及涖军旅歴蕃镇功业无大过人
　　王继英开封祥符人少从赵普给笔札普罢河阳为少保从者皆去继英趋事逾谨普再入相继英名中书五房院时真宗在藩邸选为导吏兼内知客事太宗召见谓曰汝昔事赵普朕所备知今奉亲贤尤宜尽节及建储授左清道率府副率兼左春防谒者谒者本宦职副率品秩颇崇非趋走左右者所宜为俾兼领之执政之误也真宗即位擢为引进使领恩州刺史累迁枢密都承防改客省使契丹来侵继英密请车驾北巡帝从之即命继英驰传诣镇定髙阳闗阅视行宫储顿宣谕将士俄充澶州钤辖防大将傅潜逗挠得罪令继英即军中召还属吏寻掌三班拜宣徽北院使与周莹同知枢密院事莹出镇继英遂冠枢宥小心慎靖以勤敏称帝倚頼之景德初授枢密使【按宋史宰辅表载景德元年八月己未王继英自宣徽南院使检校太保知枢密院事进枢密使本传南院作北院不载检校太保】从幸澶州契丹请和诹访经畧继英预焉明年郊祀加特进检校太傅三年卒年六十一赠太尉侍中諡恭懿子遵式遵诲遵度遵范皆至显宦
　　王显字徳明开封人初为殿前司小吏太宗居藩尝给事左右性谨介不好狎未尝践市肆太宗即位补殿直稍迁供奉官累迁东上閤门使八年拜宣徽南院使兼枢密副使是夏制授枢密使【按宋史宰辅表载太平兴国八年六月己亥王显自枢密副使加检校太保进枢密使本传不载加检校太保】帝谓之曰卿世家本儒少遭乱失学今典朕机务无暇博览羣书能熟军戒三篇亦可免面墙矣副使赵昌言冦准锋气皆鋭慢显显或失误防短终不肯改帝每面戒之淳化二年诏加切责黜授随州刺史充崇信军节度观察等使遣之任俄知永兴军徙延州时夏台益部冦扰显上言李继迁翻然向化许其内附然而狼子野心未可深信宜谨屯戍固城垒积刍粮遴选才勇付以边任蜀冦未平宜申饬将帅速期荡平至于河北闗防所当加谨诚以国家方事西南密谋兴举若分中朝之势力则长外冦之奸谋矣时制沿边粮斛不许过河西河西青盐不得过界贩鬻犯者不以多少处斩显请犯多者依法自余别为科断以差其罪章上未报移知秦州初温仲舒知州日开拓山林讽藩部献其地后朝廷虽尝给还而采伐如故转运使卢知翰请量给藩部茶防以酬所献诏遣张从式与显同往规度显言乃者朝命以赵保吉修贡边城务使安静若今动众开斥疆境非便议遂罢咸平初入朝改横海军节度出知镇州二年曹彬卒复拜枢密使【按宋史宰辅表载咸平二年七月己丑王显自横海军节度使兼御史大夫依前检校太傅除枢密使本传不载兼御史大夫检校太傅】郊祀加检校太师真宗幸大名内枢惟显与副使宋湜从言者多谓显专司兵要谋畧非长防湜卒乃以参知政事向敏中权同知枢密院事三年改授山南东道节度同中书门下平章事定州路行营都部署河北都转运使兼知定州吏民诣驻泊都部署孔守正言显治状愿借留守正以闻明年加镇定髙阳闗三路都部署许便宜从事契丹来侵前军过威虏军比时方积雨契丹以皮为湿缓不堪用显因大破之枭获甚众明年求致仕不许改河阳三城节度将之镇时议亲征契丹显言盛寒在序敌未犯塞继迁未灭西鄙不宁议者乃于此时请复幽蓟非计之得也必欲复燕蓟旧地则必修文德养勇鋭因时之利而后可景德初徙知天雄军府又言祖宗以来多命近臣统领军旅今后宣徽使宜于文武羣臣中择晓达边事者为之武臣以罪黜者宜加容贷不以一遂废至若临敌命将则贵专任出师应敌则约束将校使相应援全是数者则军威倍壮人心増勇矣契丹来侵帝议亲征显复陈三策谓大将军方在镇定契丹必不南侵车驾止驻澶渊诏镇定出兵防河南军合击之可也若契丹虚张声势以抗我师潜遣鋭兵南攻驾前诸军则令镇定之师直冲戎帐攻其营砦沿河游兵不战而自屈矣否则遣骑兵千余歩兵三千于濮州渡河横掠继以大军追北掩击亦可出其不意也已而契丹请盟赵德明遣使修贡称藩朝廷加赏锡且许通青盐以济边民从显之请也四年以疾还京师卒年七十六赠中书令諡忠肃録其二子显自三班不数年正枢任奬擢之速时无拟之者显吏军司时张永德以滑州节制为殿前都防检及显自枢密镇孟津兼相帅永德由太子太师为相帅同日宣制求德兼大夫反在显下时人讶之显居中执政矫情以厚胥吏龊龊自固而已在藩镇颇纵部曲扰下论者非之子希逸字仲庄以廕补供奉官好学尤熟唐史聚书万余卷换秩授朝奉大夫太子中允咸平初改殿中丞直史馆预修册府元龟加祠部员外郎卒希范至如京副使

　　钦定续通志卷三百九
　　钦定四库全书
　　钦定续通志卷三百十
　　列传
　　宋【十四】
　　扈　　　　　王着　　　　王祜【旭质】
　　杨昭俭　　　　鱼崇谅　　　张澹
　　髙锡【冕】
　　扈防字日用幽州安次人少能文晋天福中举进士入汉为鄠县主簿赵思绾叛遣郭从义讨之郡县吏供给皆戎服趋事防冠服褒博举止舒缓从义颇讶之转运使李谷谓曰防文学名流不习吏事遂不之问周广顺中从归徳军节度赵晖掌书记召为右拾遗直史馆知制诰从弟载时为翰林学士兄弟并掌内外制时号二扈太祖即位由中书舍人迁翰林学士坐请托于同年仇华【按长编载防以仆夫扈继逺为从子属之同年生淮南转运使仇华使□务继逺盗官盐事发防坐夺金紫黜为左赞善大夫本传所称请托即此事也】黜为太子左赞善大夫稍迁左补阙掌大名市征复知制诰充史馆修撰开宝中受诏与李穆等同修五代史连知贡举上书言自今凡有裁制之官优恤之言发自宸衷可书简防者并委宰臣及参知政事每月轮知抄录以备史官撰集从之即以参知政事卢多逊典其事九年受朝乾元殿降王在列声明大备防上圣功颂以述太祖受禅平一天下之功其词夸丽有诏褒之为卢多逊所恶出知江陵府太宗即位召拜中书舍人旋复翰林学士与李昉同修太祖实录太平兴国四年从征太原还转户部侍郎加承旨雍熙三年被疾以工部尚书致仕未防卒年七十二赠右仆射自张昭窦仪卒典章仪注多防所刋定初太祖受周禅追尊四庙亲郊以宣祖配天及太宗即位礼官以为舜郊喾商郊防周郊后稷王业所因也若汉高之太公光武之南顿君虽有帝父之尊而无预配天之祭故自太平兴国三年六年再郊并以太祖配于礼为允太宗将东封定议曰严父莫大于配天请以宣祖配天自雍熙元年罢封禅为郊祀遂行其礼识者非之防性沈厚不言人是非有笑疾虽帝前不自禁载字仲熙有传见五代史【按宋史本传前有陶谷傅改入贰臣】
　　王着字成象单州单父人性豁达无城府幼能属文汉干祐中举进士周祖镇大名世宗侍行闻著名召置门下因得谒见周广顺中世宗镇澶州辟观察支使随世宗入朝迁殿中丞即位拜度支员外郎显徳三年充翰林学士恭帝立加金部郎中知制诰太祖即位加中书舍人建隆二年知贡举时亳州献紫芝郓州获白兔陇州贡黄鹦鹉着献颂因以规谏太祖甚嘉其意下诏褒之四年宿直禁中被酒夜扣滋徳殿门求见帝怒黜为比部员外郎干徳初改兵部员外郎二年复知制诰加史馆修撰判馆事三年就转户部郎中六年复为翰林学士加兵部郎中再知贡举开宝二年暴卒年四十二着少有俊才事周世宗以幕府旧僚眷待尤厚常召见命皇子出拜每呼学士而不名以嗜酒而不得相善与人交好延誉后进当世士大夫称之【按宋史本传末云有传见五代史考薛居正欧阳修五代史俱无王着传今删】
　　王祜字景叔大名莘人少笃志词学性倜傥有俊气晋天福中以书见桑维翰称其藻丽由是名闻京师邺师杜重威辟为观察支使汉初重威移镇睢阳反侧不自安祜尝劝之使无反汉不听祜坐是贬沁州【按东都事畧作辽州】司户参军因作书贻乡友以见志仕周歴魏县南乐二令太祖即位拜监察御史出知魏县移知光州迁殿中侍御史干徳三年知制诰六年加集贤院修撰转户部员外郎太祖征太原已济河诸州馈集上党城中车乗塞路帝闻之将以稽留罪转运使赵普曰六师方至而转运使以获罪闻敌必谓储峙不充有以窥我矣非威逺之道也俾能治剧者往莅其州足矣即命祜知潞州及至馈饷无乏路亦无壅班师召还防符彦卿镇大名颇不治太祖以祜代之俾察彦卿动静谓曰此卿故乡所谓昼锦者也祜以百口明彦卿无罪且曰五代之君多因猜忌杀无辜故享国不永愿陛下以为戒彦卿由是获免故世谓祜有隠徳继以用兵岳表徙知襄州湖湘平移知潭州召还摄判吏部铨时左司员外郎侯陟自扬州还复判铨祜判门下省陟所注拟祜多駮正卢多逊与陟善陟因诉之多逊素恶祜不比已遂黜祜为镇国军行军司马太平兴国初移知河中府入为左司员外郎拜中书舍人充史馆修撰未防知开封府以病请告太宗谓祜文章清节兼着特拜兵部侍郎卒年六十四追封晋国公累赠太师尚书令兼中书令【据欧阳修所撰王文正公旦全徳元老之碑赠】初祜掌诰防卢多逊为学士隂倾赵普多逊累讽祜比已祜不从一日以宇文融排张説事劝释之多逊滋不悦及普再入多逊果败与宇文融事颇类识者服其先见祜子三人懿旦旭旦自有传初祜知贡学多拔擢寒俊毕士安柴成务皆其所取也后与其子旦同入两制居中书懿字文徳励志为学举进士尝知袁州有政绩卒年四十九
　　旭字仲明严于治内恕以接物尤笃友义以防补太祝尝知缑氏县时官邻邑者多贪猥民有永宁三镢缑氏一鎌之謡又知雍邱县真宗尹京时素闻其能及践阼三迁至殿中丞自旦居宰府旭以嫌不任职王矩尝荐旭材堪治剧真宗召旦谓曰前代弟兄同居要地者多矣朝廷任才岂以卿故屈之邪命授京府推官旦固辞改判南曹寻判国子监出知颍州荒政修举大中祥符间旦既薨歴中外早有政绩由兵部郎中出知应天府卒年六十八懿子睦旭子质皆能其官
　　质字子野少谨厚淳约力学问师事杨亿亿叹以为英妙伯父旦见其所为文嗟赏之以防补太常寺奉礼郎后献文召试赐进士及第被荐为馆阁校勘改集贤校理累迁尚书祠部员外郎丁父忧与诸弟饭脱粟茹蔬终丧通判苏州州守黄宗旦少质尝因争事宗旦曰少年乃与丈人抗邪质曰事有当争职也卒不为屈宗旦得盗铸钱者百余人下狱治退告质曰吾以术钩致得之喜见于色质曰以术钩人寘之死而又喜仁者之政固如是乎宗旦慙沮为薄其罪还判尚书刑部吏部南曹知蔡州州人嵗时祀吴元济庙质曰安有逆丑而庙食于民者毁之为更立狄仁杰李愬像而祠之蔡人至今号双庙以本曹郎中召为开封府推官时兄雍为三司判官质不欲兄弟并居省府恳辞得知夀州徙庐州盗杀其徒并赀而遁捕得之质论盗死大理以法不当死质曰盗杀其徒自首者原之所以携贰其党且许之自新此法意也今杀人取赀而捕获贷之岂法意乎疏上不报降监舒州灵仙观采古今链形摄生之术撰寳元总録百卷逾年韩知审刑院请盗杀其徒非自首者勿原著为令于是郑戬叶清臣皆言质非罪且称其材起知泰州迁度支郎中徙荆湖北路转运使尝摄江陵府事或诉民约婚后期民言贫无赀故违约质问其费防何出私钱予之吏捕盗人衣者盗叩头曰平生不为过迫饥寒而至此质命取衣衣之遣去加史馆修撰同判吏部流内铨擢天章阁待制出知陕州卒质家世富贵兄弟习为骄侈而质克已好善自奉简素如寒士不喜畜财至不能自给初旦为中书舎人家贫与昆弟贷人息钱违期以所乗马偿之质阅书得故劵召子弟示之曰此吾家素风尔曹当毋忘也范仲淹贬饶州治朋党方急质独载酒徃饯或以诮质质曰范公贤者得为之党幸矣世以此益贤之
　　杨昭俭字仲寳京兆长安人昭俭少敏俊后唐长兴中登进士第解褐成徳军节度推官拜左拾遗直史馆与中书舎人张昭逺等同修明宗实録书成迁殿中侍御史晋天福初改礼部员外郎晋祖命宰相冯道为契丹册礼使以昭俭为介授职方员外郎旋加虞部郎中以本官知制诰不逾月三拜命时人荣之拜中书舎人又为翰林学士时骄将张彦泽镇泾原暴杀从事张式朝廷不加罪昭俭与刑部郎中李涛谏议大夫郑受益抗疏论列请寘之法疏奏不报防有诏令朝臣转对或有对事亦许以不时条奏昭俭复上疏愿回睿断诛彦泽以谢军吏由是权臣忌之防请告洛阳不赴晋祖丧为有司所纠停官未防起为河南少尹改秘书少监寻复中书舍人时河决数郡大发丁夫以本部帅董其役既而塞之晋少主喜诏立碑记其事昭俭表谏曰陛下刻石纪功不若降哀痛之诏摛翰颂美不若颁罪已之文言甚切至少主嗟赏之卒罢其事周世宗爱其才复召入翰林为学士改御史中丞多振举台宪故事未防以鞫狱之失出为武胜军节度行军司马太祖开宝二年入为太子詹事六年以工部尚书致仕太宗即位就加礼部尚书太平兴国二年卒年七十六昭俭事晋有直声然利口喜讥訾执政大臣惧其构谤多曲徇其意鱼崇谅字仲益其先楚州山阳人后徙于陕崇谅初名崇逺后避汉祖讳改之幼能属文弱冠相州刺史辟为从事又为秦王从荣记室从荣诛坐除籍流庆州后唐清泰三年起为陕州司马仕晋歴殿中侍御史凤翔李俨表为观察支使奉方物入贡宰相荐为屯田员外郎知制诰开运末契丹入汴契丹相张砺荐为翰林学士契丹主北归留崇谅京师汉祖复令知制诰俄拜翰林学士就加中书舍人隠帝时以母老求就养除保义军节度副使领台州刺史防举师讨三叛节度使白文珂在军前崇谅知后事凡供军储备调发皆促期而办近镇赖之崇谅亲属尽在凤翔城中逾年城破李谷为转运使庇护崇谅家数十口皆无恙崇谅请告自岐迎居于陕未防王仁裕罢内职朝议请召崇谅为学士周祖践阼书诏繁委皆崇谅为之广顺初加工部侍郎充职防兖州慕容彦超加封邑彦超已怀反侧遣崇谅充使赐官告仍慰抚之时多进防人命崇谅就枢宻院引试考定升降崇谅以母老思乡里求解官归养诏给长告俄拜礼部侍郎复为学士诏令侍母归闗崇谅再乞终养优诏不允世宗征髙平崇谅尚未至陶谷乗间言曰鱼崇谅逗留不来有顾望意世宗颇疑之崇谅又表陈母病诏许归陕州就养讫太祖朝不起太宗即位诏授金紫光禄大夫尚书兵部侍郎致仕嵗余卒
　　张澹字成文其先南阳人徙家河南澹幼好学有才藻晋开运初登进士第宰相桑维翰器之妻以女解褐校书郎直昭文馆歴左拾遗礼部员外郎并充史馆修撰出为洛阳令秩满授吏部员外郎复充史馆修撰周恭帝初拜右司员外郎知制诰太祖建隆二年加祠部郎中防秘书郎张去华上书自荐有文艺愿与澹及祠部员外郎知制诰卢多逊殿中侍御史师颂并试覈定优劣太祖令并试于讲武殿澹所对不应防问责授左司员外郎通判泰州兼海陵盐监副使蜀平通判梓州复拜祠部郎中开宝初就转仓部郎中四年以本官知制诰防内署阙学士太祖令澹权直学士院【按长编据实录载开宝六年夏四月壬寅命知制诰张澹权祗应翰林院事】七年权防检三司事卒年五十六太祖闻其无子甚愍之命中使防葬于洛阳澹歴官厘务所至皆治初与祠臣校艺黜居郎署颇怏怏晩年附防卢多逊方再获进用淳化中太宗论及文士曰澹典书命而试以防非其所长此葢陶谷髙锡党张去华以沮澹尔若使谷辈出其不意而遽试之岂有不失律者邪
　　髙字天福河中虞乡人家世业儒幼頴悟能属文汉干祜中举进士王晏镇徐州辟掌书记留守西洛又辟河南府推官坐按狱失实夺官迁置泾州防赦得归周显徳初宰相请选将拒刘崇世宗鋭意亲征破崇髙平诛败将樊爱能等由是政无大小悉亲决之不复责成有司锡徒步诣招谏匦上书请择贤任官分治众职疏奏不报世宗尝令翰林学士及两省官分撰俳优词付教坊肄习以奉游宴锡复上疏谏后为蔡州防御推官太祖即位弃官归京师诣匦上疏请禁兵器不报建隆五年又以书干宰相范质质奏用为著作佐郎迁监察御史拜左拾遗知制诰加屯田员外郎太宗尹京召熙载在幕中弟铣应进士举千熙载望首荐铣辞艺浅薄熙载不许锡深衔之数于帝前言熙载禆赞无状帝以语太宗且曰当为汝择人代之太宗曰熙载勤于乃职闻髙锡尝求荐其弟熙载拒之虑为所构帝大悟虽怒之未有以发防使青州私受节帅郭崇赂遗又尝致书澧州刺史为僧求紫衣为人所告贬防州司马遇赦改均州别驾移陈州太平兴国八年卒









　　钦定续通志卷三百十
　　钦定四库全书
　　钦定续通志卷三百十一
　　列传
　　宋【十五】
　　顔衎　　　　剧可久　　　赵逢
　　苏晓　　　　髙防　　　　冯瓉
　　边珝　　　　王明　　　　许仲宣
　　杨克让　　　段思恭　　　侯陟
　　李符　　　　魏丕　　　　董枢
　　顔衎字祖徳兖州曲阜人自言兖国公四十五世孙少苦学治左氏春秋梁龙徳中擢第解褐授北海主簿以治行闻再调临济令临济多淫祠有针姑庙者里人奉之尤笃衎至即焚其庙后唐天成中为邹平令晋祖入洛累迁河阳三城节度副使检校左庶子知州事居半嵗得家问父在青州有风痹疾衎不奏弃官去侍疾不复有仕宦意嵗余父疾不能起衎亲自掬矢未尝少倦晋祖闻之召为工部郎中枢密直学士连使促召至阙辞曰臣无他才术未知何人误有闻达望放臣还遂其私养晋祖曰朕自知卿非他人荐也俄废枢密院以本官奉朝请逾年上表请还侍养授青州行营司马丁父忧哀毁甚又召为驾部郎中盐铁判官以母老恳辞有诏止守本官未几复出为天平军节度副使开运末授左谏议大夫权判河南府召拜御史中丞丧乱之后朝纲不振衎执宪颇有风采言御史有风宪之体自今藩镇幕僚勿得任台官虽亲王宰相出镇亦不可奉充賔佐非奉制勘事勿得出京自余不令厘杂务诏惟辟召入幕如故余从其请复抗表求侍养改户部侍郎衎又坚乞罢免诏书褒许即与其母东归汉干祐末丁忧服除诏郓州髙行周津遣赴阙衎辞以足疾不至周祖起为尚书右丞充端明殿学士征兖州驻城下遣衎往曲阜祠文宣王庙城平以衎权知州事归朝权知开封时王峻持权衎与陈观俱为峻所引用防峻败观左迁衎罢职守兵部侍郎显徳初上表求解官授工部尚书致仕还乡里台阁搢绅祖饯都门外冠盖相望时人荣之太祖建隆三年卒于家年七十四衎守章句无文藻然谅直孝悌为时所推
　　剧可久字尚贤州范阳人沉毅方正明律令与冯道赵凤为友后唐同光初凤荐于朝补徐州司法以干职闻召为大理评事逾年迁大理丞坐误治狱责授登州司户遇赦召为著作郎仕晋厯官大理卿周广顺初改太仆卿复为大理卿防郑州民李思美妻诣御史台诉夫私鬻盐罪不至死判官杨瑛寘以大辟有司摄治瑛瑛具伏可久防瑛失入减三等徒二年半宰相王峻欲杀瑛召可久谓之曰死者不可复生瑛枉杀人其可恕耶可久执议益坚瑛得免死由是忤峻改太仆卿分司西京显徳三年所举官犯赃可久坐停任明年复起为右庶子时奉制防删定律令与侍御史知杂事张湜等于都省集议删定五年书成目曰刑统宰相请颁天下与律疏令式并行可久复拜大理卿太祖建隆三年告老改光禄卿致仕【按长编据防要载建隆三年八月朔敕大理卿范阳剧可久为光禄卿致仕可久年逾七十无请老意帝特命之】卒年七十七可久在廷尉四十年用法平允以仁恕称
　　赵逢字常夫妫州怀戎人性刚直有吏干父崇事刘守光为牙校后唐天祐中庄宗遣周徳威平幽州因诛崇逢尚防徳威禄为部曲令与诸子同就学及徳威战没逢乃防学河朔间久之西防客凤翔李从曮门下从曮卒侯益领节制逢又依之汉干祐中益入为开封尹表逢为巡官逢求举进士是嵗登甲科解褐授秘书郎直史馆仕周累官皆兼史职太祖即位拜中书舎人征泽潞逢从行次河内闻李筠拥兵为变又卢太行艰险乃妄言坠马伤足留于怀州驾还京有密防除拜逢当草制又称疾不入太祖谓宰相曰此人得非规避行役者耶对曰诚如圣言遂贬房州司戸防恩量移汝州司马干徳初召授都官郎中知制诰充史馆修撰判馆事二年改判昭文馆未几充枢密直学士加左諌议大夫蜀平出知阆州时部内盗贼攻州城逢防御有功代还迁给事中充职六年权知贡举太祖征太原以逢为随军转运使铸印赐之防发诸道丁壮数十万筑堤壅汾水灌晋阳城逢白太祖乞効用即命督其版筑时方盛暑逢于烈日中亲课力役因遘疾舆归京师开寳八年卒逢厯清近所至有声然伤惨酷又言多诋讦搢绅目之为铁橜大中祥符三年特诏録其子枢为三班借职苏晓字表东京兆武功人后唐长兴初辟邓州从事汉祖镇太原表为观察支使周广顺初为大理正以谳狱有功迁少卿显徳中厯屯田郎中太祖即位诏与窦仪等同详定刑统及编敕建隆四年权大理少卿事迁度支郎中干徳三年出为淮南转运使建议蕲黄舒庐夀五州茶置十四塲规其利嵗八百余万缗开寳三年迁司勲郎中改西川转运使仍掌京城市征先是朝廷遣供备库使李守信市木秦陇间守信盗官钱钜万既受代为部下所发守信至中牟自刭太祖命晓案之逮捕甚众右拾遗通判秦州马适妻李即守信息女守信尝用木为筏以遗适晓得守信所送书以进太祖将舍之晓固请寘于法仍籍其家余所连及者多致破产尽得所隐没官钱擢拜晓右谏议大夫判大理寺迁左谏议大夫七年监在京商税九年卒年七十三晓深文少恩当时号为酷吏及卒无子有一女甚钟爱亦先晓卒人以为深刻所致
　　髙防字修已并州夀阳人性沉厚守礼法累世将家父从庆戌天井闗与梁军战死防年十六防柩以归事母孝初张从恩为北京副留守奏摄太原府仓曹掾从恩移澶州防御使表为判官有亲校段洪进盗官木造器市取其直从恩将杀之洪进惧绐曰判官使为之从恩诘防既引伏洪进得免从恩遗防钱十千马一匹遣之防拜受而去终不自明既而悔之命骑追防还居嵗余稍稍有言防自诬以活人从恩益加礼重从恩入为枢密副使防授国子监丞从恩留守西洛又为推官召拜殿中丞充盐铁推官母忧服除随从恩厯郓晋潞三镇判官契丹入汴晋主北行从恩欲归欵防为陈逆顺请固守臣节从恩不用其言遂归契丹既行命副使赵行迁知留后从恩所亲王守恩为巡检与防同领郡事防与守恩诛行迁以城归汉祖汉祖召防赴太原加检校金部郎中干祐初授屯田员外郎改浚仪令时杨邠用事与防有隙未几免职周祖即位起为刑部员外郎改开封令迁本府少尹除刑部郎中宿州民以刄杀妻妻族受赂伪言风狂病瘖吏引律不加掠拷具狱上请覆防云其人风不能言无医验状以何为证且禁系逾旬亦当须索饮食愿再劾必得其情周祖然之卒寘于法世宗尹京以防为判官即位拜左谏议大夫迁给事中从征淮南初下泰州即命防权知州事兼判海陵监事防吴师至乃迁州民入牙城分兵固守以俟外援俄帅韩令坤驰骑召防吴军复至广陵防与令坤败之诏书嘉奬改左散骑常侍复厯知蔡宋二州再从世宗南征判行泗州城降命防知州事复知蔡州迁戸部侍郎世宗谋取蜀以防为西南面水陆转运制置使屡发刍粮赴凤州为征讨之备太祖即位征李筠防又为潞州东北路计度转运使泽潞平拜尚书左丞建隆二年出知秦州州与夏人杂处罔知教养防齐之以刑旧俗稍革州西北夕阳镇连山谷多大木夏人利之防议建采造务辟地数百里筑堡要地自渭而北夏人有之自渭而南秦州有之募卒三百嵗获木万章夏部桑布沁等率诸族千余人渉渭夺木筏杀役兵防出与战俘四十七人以献太祖虑扰边郡诏谕酋帅赐所获之俘锦袍银带以遣之遂罢采木之役命吴廷祥为节度以代防归朝为枢密直学士尚书左丞干徳元年权知凤翔府未几卒【按长编载干徳元年夏五月辛酉命枢密直学士尚书左丞髙防权知鳯翔府又干本年载冬十二月庚子尚书左丞髙防卒于鳯翔宋史本传不载其为尚书左丞又书出知鳯翔于干徳元年前今据长编改】年五十九太祖甚悼惜赐其子太府寺丞延诸诏曰尔父有干蛊之才怀匪躬之节朕所毗倚遽兹沦亡闻之防伤不能自已矧素尚清白谅无余资殡殓所湏特宜优恤今遣供奉官陈彦珣部署归葬西洛凡所费用并从官给
　　冯瓒字礼臣齐州厯城人性便佞任数务巧进父知兆从唐司农卿瓒以防补秘书省校书郎迁太子右赞善大夫汉初改监察御史仕周至祠部郎中充集贤院直学士太祖即位转兵部郎中瓒有吏材太祖甚宠之擢拜左谏议大夫出知舒州境内有菰蒲鱼鳖之饶居民采以自给防御使司超尽征之瓒奏夺民利请蠲除从之徙知庐州以本官充枢密直学士时劔外初平卒有亡命者散匿为盗命瓒知梓州无何蜀军校上官进率亡命三千余人掠民数万夜攻州城瓒曰贼乘夜奄至此乌合之众以棰梃相击必无固志正可持重以镇之旦自溃矣城中止有云骑兵三百令分守城门瓒坐城楼密令促更筹未夜分击五皷贼悉遁去因纵兵追之擒上官进斩于市诱其余党千余人并释其罪境内获安初太祖欲任用瓒常与赵普言瓒有竒材普忌之乃遣诣蜀平寇潜令所亲信从其行密察其过即亡入京师击登闻皷讼瓒受赇为奸事急召归阙亲问之词理屡屈乃属吏既而普遣人至潼闗阅其囊装得金带珍玩之物皆封题将以赂刘嶅嶅方在太祖幕府瓒具伏普言法当死太祖欲贷之普固执不可乃削籍流登州沙门岛瓒在海上凡十年不得召开寳末遇赦放还太宗即位授左赞善大夫太平兴国元年与礼部员外郎贾黄中左补阙程能分掌左藏三库先是货泉与金帛通至是以帑藏充溢乃命分之判大理寺改度支判官迁秘书少监充职太宗亲征太原以瓒为随驾三司判官凯旋改大理卿兼判秘书省以足疾求解除给事中致仕复旧勲阶五年卒年六十七子克忠至内殿崇班閤门祗
　　边珝字待价华州郑人晋天福六年举进士解褐秘书省校书郎直文馆汉干祐初为右拾遗加朝散大夫周广顺元年迁右补阙显徳中累授职方员外郎知通州珝课鬻盐于狼山嵗増万余石太祖即位诣卫州视秋稼及掌京仓建隆二年兄自玕河南令入为吏部员外郎复以珝为洛阳令兄弟迭尹赤邑时人荣之干徳初召为仓部郎中蜀平知三泉县开寳初迁职方郎中监京兆麴务又掌永安军货奏徙务州有富民诉广陵尉谢图杀其父本部收尉囚之官吏推劾累三百日狱未具州以状闻诏珝案鞫尽得其实乃富民以私憾诬告尉即反坐之就命权知州事仍兼货务罢郡又兼掌酒税盐矾务丁母忧起复知州事防征江表兼领淮南转运使金陵平知江北诸州转运事太宗即位迁吏部郎中充广南转运使初至桂州守张颂卒颂潍州人藁城外旧制不许以族行仆人乃分匿其家财珝召官吏悉追取之部送其柩归潍州又属郡守与防军有忿隙者但奏令易地不致之于罪太平兴国五年拜右谏议大夫领吏部选事七年移知开封府明年卒年六十三珝强干有吏材帝方欲倚用闻其卒甚嗟惜之珝一子早卒以其从子俊为尉氏主簿兄玕至金部郎中弟玢右赞善大夫从子仿至殿中丞倚为比部员外郎
　　王明字如晦大名成安人晋天福中举进士不第骁骑将药元福为原州刺史辟为从事冯晖节制灵武表为观察巡官周黄顺初元福领陈州防御使奏署判官刘崇起兵晋州命元福将兵援之事多咨于明先是州县吏部送丁壮饷粮一夕夫尽遁去元福怒尽驱官吏出军门将就戮明驰往止之入白元福曰今军储无阙丁夫数万人文吏懦不能制斩之何益寛以待之凯旋无专杀之名不亦善乎元福感悟尽免其死既而崇众宵遁即命元福为建雄军节度留镇因奏署明为书记显徳初元福移镇陜恃功骄恣明直道见疎求归省元福数召明明谢絶之诣阙上书求任州县厯清平郾城二县令太祖即位荆南髙继冲入觐授彭门节钺以明为武宁军节度掌书记干徳初召公卿近臣各举清白有吏干者一人给事中马士元以明塞诏为左拾遗蜀平选知荣州代归迁右补阙防用兵岭南选为荆湖转运使开寳三年大举南征明为随军转运使山路险絶舟车不通但以丁壮数万人转逓供亿不阙每下一郡一城必先保其簿书守其仓库既而贺州未下明与主帅计曰当急取之恐援兵至则我师胜负未可知诸将颇犹豫明乃擐甲胄率所部防送辎重卒百人拥丁夫数千畚锸皆作堙其堑直抵城门城中惧开门纳欵遂据有之因抵广州贼众十余万拒战是夕大风发屋折木众乃惊惧明与都部署潘美等谋命丁夫数千人人持二炬间道先捣贼垒大军蓐食阵以待之俄万炬皆发焚其栅贼惊果来犯大军因迎击之贼大败刘鋹以城降广州平为本道转运使太祖嘉其功擢授秘书少监领韶州刺史充转运使俄以潘羙尹崇珂为岭南转运使明为副使明徧厯部内视民疾苦旧无名科敛悉条奏除之岭表遂安七年代归帝召见劳问赐衣带鞍马是嵗将用师南唐以明为黄州刺史帝密受成算明既视事即完葺城垒训练士卒众莫解其意俄王师自荆渚乘战舰而下即以明为池州至岳州江路巡检战櫂都部署击鄂州军于江南斩首三百级又破万余人于武昌杀江南军七百人防樊山砦破江州军又破江南军于江中获船十余艘又击败湖口军万余众夺战舰五百艘时南唐将朱令赟自上江领众十五万连大舰沿流而下将焚采石浮梁抵金陵为援明率所部舟师屯独树口遣其子驰奏请添造战舰三百艘以袭令赟帝曰非应急防也令赟朝夕至金陵之围解矣乃密遣人谕明令树长木于州浦间若帆樯之状令赟望见之果疑大军袭其后逗挠不敢进明移檄诸军相为掎角因督兵櫂袭之至小孤山与诸军合势大破之擒令赟金陵平诏明安抚诸郡因命知洪州太宗即位兼领江南诸路转运使召为右谏议大夫充三司副使太平兴国七年与侯陟同判三司事八年诏分三司各命使领之改左谏议大夫为盐铁使迁给事中雍熙四年改光州刺史出知并州端拱元年代还表求换秩改礼部侍郎契丹来侵诏以明知真定府敌遂遁去淳化初归阙知京朝官差遣事二年卒年七十三子挺扶并进士及第挺至殿中侍御史扶尝直集贤院至工部员外郎景徳中録幼子掞为光禄寺主簿大中祥符八年又録其孙师顔为三班借职掞至殿中丞
　　许仲宣字希粲青州人汉干祐中登进士第时年十八周显徳初解褐授济隂主簿考功员外郎张乂荐为淄州团练判官太祖即位赴调引对便殿仲宣气貌雄伟太祖悦之擢授太子中允受诏知北海军仲宣度其山川形势地里广袤可为州郡因画图上之遂升为潍州初议建牧马监令仲宣行视诸州颇得善地从征并门掌给纳四十余州资粮悉能集事帝益知其彊干开寳四年知荆南转运事及征江南又兼南面随军转运事兵数十万供馈无阙南唐平以漕挽功拜刑部郎中九年诏知永兴军府事太宗嗣位迁兵部郎中驿召赴阙授西川转运使属西南夷寇钞边境仲宣亲至大度河谕以送顺示以威福夷人率服防言事者云江表用兵时仲宣干没官钱召还令御史台尽索财计簿钩校凡数年而毕无有欺隐改广南转运使防征交州其地炎瘴士卒死者十二三大将孙全兴等失律仲宣因奏罢其兵不待报即以兵分屯诸州开库赏赐草檄书以谕交州交州即送欵内附遣使修贡仲宣复上章待罪帝嘉之太平兴国六年迁吏部郎中八年与膳部郎中知杂滕中正兵部郎中刘保勲刑部郎中辛仲甫皆以久次郎署擢陞谏垣仲宣为右谏议大夫召还以本官权度支雍熙四年出知广州未上移知江陵府改河南府端拱中迁给事中淳化元年卒年六十一仲宣性寛恕倜傥不检有心计初为济隂主簿时令与簿分掌县印令畜嬖妾与其室争宠令弗能禁嬖欲防其主窃取其印藏之封识如故以授仲宣翼日署事发匣则无其印因逮捕县吏数辈及令簿家人下狱鞫问果得之于令舎灶突中令闻之仓皇失措仲宣处之晏然人服其量尝从征江南都部署曹彬令取陶器数万给士卒为灯具仲宣已预料置奉之如其数其才干类此子待用至国子博士待问再举及第至殿中丞待旦至比部员外郎待用子巨源亦登进士第
　　杨克让字庆孙同州冯翊人晋末举进士不第州将刘继勲辟为户曹掾汉干祐中本府节度张彦成表授掌书记周广顺初彦成移镇安阳穰下克让以旧职从行彦成入为执金吾病笃奏称其材可用克让以彦成死未葬不忍就禄退居别墅俟张氏子外除时论称之厯镇寜军掌书记显徳二年调授凤翔府司録参军加兼监察御史以祖母老解官归养未几改延州观察推官与通判宋琪并为节度使赵赞所礼累加朝散大夫兼殿中侍御史连以家难去职太祖素知其名防赞入觐复称其才即起为左补阙掌蕲口货务干徳六年知果州上言愿毕襄事特赐缗钱许葬毕赴任开寳三年就命为西川转运副使蜀民怀其善政玺书褒美代归疏民利病十事称防太祖召升殿赐坐劳问将大用为侯陟所沮事见陟征南唐命克让知升州行府升州平就知州事兼水陆计度转运使事加兵部员外郎太平兴国初就加刑部郎中知大名府防钱俶陈洪进来归彊土以克让为两浙西南路转运使泉州民啸聚为盗克让在福州即率其屯兵至泉州与王文寳共讨平之【按宋史本传云与王明王文寳共讨平之考长编太平兴国三年末载陈洪进纳土帝即命其子文显知泉州议择能臣関掌州事殿中丞南顿乔惟岳方居父丧诏起惟岳为通判惟岳始至防仙逰莆田百丈草防乘虚啸聚十余万来攻城城中兵才三千势甚危急监军何承矩王文寳欲尽屠其城燔府库而遁惟岳抗议以为朝廷任以绥逺之寄今惠泽未遍盗贼连结反欲屠城焚库岂诏意哉承矩等因复坚守时两浙西南路转运使杨克让在福州遂率屯兵往救之围既解监军军器库副使王继升率精兵二百骑夜出追击悉擒其魁首械送阙下草冦悉平云云并未有王明共讨平之事即王明传亦不载讨平泉冦今将王明二字删】四年徙知广州俄兼转运市舶使明年卒年六十九克让少好学手写经籍盈箧厯官廉干所至有声每视事自旦至暮或通夕防决如流时称能吏子希闵生而失明令诸弟读经史厯耳輙不忘属文善缄尺赵普守西洛府中牋疏皆希闵所为将奏署本府掾固辞不受卒年三十九自教三子日华日严日休皆登进士第希闵弟希甫淳化三年进士从子日宣亦登进士第
　　段思恭泽州晋城人父希尧仕晋累陟清显思恭以门防厯官华商等州观察支使刘继勲节制同州辟掌书记继勲入朝防契丹入汴军士諠噪请立思恭为州帅思恭谕以祸福乃止汉祖建国授左补阙隐帝时蝗徧祈山川思恭上言狱讼平允则灾害不生望令诸州速决重刑无致淹滥必召和气从之厯度支驾部周显徳中定濵州田赋世宗嘉之拜左司员外郎太祖建隆二年除开封府令迁金部郎中干徳初平蜀通判睂州时亡命集众攻逼州城刺史赵廷进惧不能敌将奔嘉州思恭止之因率屯兵与贼战彭山人无鬭志思恭募军士先登者厚赏于是诸军贾勇大败贼思恭矫诏以上供钱帛给之后度支请按其罪太祖怜其果干不许令知州事俄召为考功郎中知泗州防冯继业自灵州举宗来朝帝以思恭代知州事仍语之曰冯继业言灵州非卫霍名将镇抚之不可汝其往哉思恭曰臣奉诏而往必能治之帝壮之思恭下车矫继业之失绥抚戎人访求民病悉奏免之俄而囘鹘入贡路出灵州交易于市思恭遣吏市硇砂吏争直与之竞思恭释吏不问械其使数日始贳之使还愬其主复遣使赍牒诣灵州问故思恭理屈不报自是数年囘鹘不复入贡久之迁右谏议大夫知州朝廷方经畧江表命思恭兼沿江巡检毎出巡委州事于通判以牌印自随驿书自京师来者令赍至其所事多稽滞因与通判李岧相告讦诏以属吏思恭辞不直责授太常少卿改知宿州太宗即位迁将作监知秦州坐擅借官库银造器又假贡奉名贱市狨毛虎皮为马饰为通判王廷范所发降授少府少监知邢州太平兴国六年迁少府监雍熙元年再为右谏议大夫二年知夀州端拱初迁给事中寻知陜州淳化三年卒年七十三思恭以门资厯显官不知书无学术然践更吏事所至亦着勤绩子惟一三司度支判官从子惟几第进士仕至兵部员外郎
　　侯陟淄州长山人汉末举明经周广顺初试校书郎为西州囘鹘国信使判官还补雷泽主簿司门员外郎姚恕凡四荐陟为襄城令汝州防御判官濮阳襄邑令太祖建隆初为句令以清干闻擢左拾遗仍知县事节度袁彦颇为不法陟抗章言之累官左司员外郎改度支员外郎依前充判官开寳五年复为左司员外郎六年权判吏部铨诏与户部员外郎知制诰王祐等同知贡举未锁宿出知州防出师收金陵陟以所部败南唐军千人于宣化城俄为部下所讼追赴阙陟度理穷乃求哀卢多逊多逊素与陟善为其画计时江表未拔太祖厌兵南土暑炽军卒疫死方议休兵以为后图陟适从州来知金陵危甚多逊令上急变求见陟时被病令掖入即大言曰南唐平在朝夕陛下柰何欲班师愿急取之帝屏左右召升殿问状遂寝前议并赦陟罪复知吏部选事太平兴国初迁户部郎中俄选人有妄冒事发词渉陟南曹雷徳骧将劾之陟自首出为河北转运使征太原为太原东路转运使驾还次镇州命先还上都供顿军需以功迁左谏议大夫权御史中丞事【按长编云权中丞始此】三司使王仁瞻左降以陟与王明同判三司八年卒赠工部尚书陟有吏干性狡狯好进善事权贵巧中伤人陟素忌杨克让侦知太祖欲大用之因奏事帝问识杨克让否陟曰臣与克让甚善知其人诚佳士也近闻其自言上许以大用多市白金作饮器以自奉臣颇怪之帝怒亟令克让出典郡其险诐如此李符字徳昌大名内黄人汉干祐中郭从义表为京兆府户曹掾杨恪荐为大理正太祖干徳中知归州转运司制置归朝以京西诸州钱帛不登选知京西南面转运事奏便宜百余条凡四十八事命着为令因奏对称防迁起居郎荆湖转运许仲宣随军讨南唐诏符赴荆湖调发刍粮符领船数千艘顺流而下符又建议凿横江河以通漕运发和州三县丁壮给其役太祖欲幸西京有事于南郊符上书陈八难曰京邑凋弊一也宫阙不备二也郊庙未修三也百司不具四也畿内民困五也军食不充六也壁垒未设七也千乘万骑盛暑扈行八也不从改比部员外郎判刑部太平兴国初迁驾部转祠部郎中知广州兼转运使五年召为右谏议大夫判吏部铨兼大理寺寻代范旻为三司副使坐与官属竞课最罢职守本官七年开封尹秦王廷羙出守西京以符知开封府廷羙事发太宗令归第省过赵普令符上言廷美在西洛非便恐有他变宜迁逺郡以絶人望遂有房陵之贬普恐泄言坐符用刑不当贬宁国军行军司马卢多逊之贬崖州也符白普曰珠崖虽逺在海中水土颇善春州稍近瘴气甚毒至者必死愿徙多逊处之普不答先是太宗尹京符因宋琪荐弭徳超藩邸事符贬徳超为枢密副使屡称其寃防徳超以事贬帝恶其朋党徙符岭表普移符知春州至郡嵗余卒年五十九符无文学有吏干好希人主意以求进用终以此败至道二年郊祀追复谏议大夫祥符五年録其子璜试将作监主簿
　　魏丕字齐物相州人颇渉学问周世宗镇澶渊辟司法参军有盗五人狱具丕疑其寃缓之不数日果获真盗世宗嘉其明慎厯顿邱冠氏元城三县令世宗即位改右班殿直出监明灵砦军征淮甸丕获江南谍者四人部送行在诏奬之迁供奉官供备库副使太祖即位改作坊副使一日语丕曰作坊久积弊尔为我修整之丕在职尽力以久次转正使开寳九年领代州刺史凡典工作十余年太祖平诸路皆先期令修剏器械无不精办雍熙四年代郝正为户部使端拱初迁度支使出为黄州刺史还朝召对便坐赐御书急就章朱邸集丕退作歌以献因自述愿授台省之职太宗面谕曰知卿本儒生然清望官奉给不若刺史之优也淳化初改汝州刺史厯知凤州改襄州境内久旱丕以诚祷之一夕雨沾足召还表求致仕授左武卫大将军仍领汝州刺史俄判金吾街仗初六街巡警皆用禁卒至是诏左右街各募卒千人优以廪给使传呼备盗丕以新募卒引对遂分四营营设五都一如禁兵之制改领郢州刺史俄改领复州迁左骁卫大将军咸平二年卒年八十一丕好歌诗颇与士大夫游接有时称南唐主李煜妻卒遣丕充吊祭使且使观其意趣煜邀丕登升元阁赋诗丕有朝宗海浪拱星辰之句以风动之太宗尝赐诗令丕与柴禹和焉
　　董枢真定元氏人后唐清泰中以献书授校书郎累厯賔佐晋天福中为左拾遗知枢密院表奏周广顺初为左补阙世宗即位诏常参官各奏封事枢上平吴防淮南平迁浚仪令恭帝即位迁殿中侍御史太祖干徳初迁主客员外郎上书请伐蜀蜀平通判剑州防全师雄叛攻劔刺史张仁谦足疾不能战欲弃城走枢战败之因招余众降仁谦饮枢令醉密杀降数百诬奏枢与贼通防中使自成都还备言其事太祖并召之廷辨曲直仁谦屈下御史台鞫之黜宋州教练使以枢尝贡西伐计迁比部郎中三年出兼桂阳监使上书请伐广南诏益桂阳戍卒三千令枢统之开寳二年又上方略防刘鋹命内侍曽居实侵桂阳枢击退之三年大举伐鋹令枢率兵趋连口克之改兵部郎中权知连州兼行营招抚使四年移知襄州又为河北转运使改判西京留司御史台以前桂阳监任盗赃坐死



　　钦定续通志卷三百十一
　　钦定四库全书
　　钦定续通志卷三百十二
　　列传
　　宋【十六】
　　马令琮　　　杜汉徽　　　张廷翰
　　蔡审廷　　　周广　　　　石曦
　　张藏英　　　解晖　　　　王晋卿
　　郭廷谓【延濬】　赵延进　　　辅超
　　马令琮本名令威避周祖名改之大名人父全节五代史有传全节厯节度皆署令琮为牙校累授彰徳牙内都指挥使检校尚书左仆射领勤州刺史令琮少善骑射尝从其父平安州及与镇州安重荣战皆有功由是知名晋开运二年全节卒令琮起复拜隰州刺史仕汉为西京巡检使仕周累领建州刺史太祖即位出刺懐州防将亲征李筠召三司张美饷兵食美言河内宻迩上党令琮日夜储蓄以俟王师太祖善之命授团练使执政言令琮方供亿大军不可移他郡故升懐州为团练以令琮充使又充先锋都指挥使泽潞平为昭义兵马钤辖逾年被疾诏许归郡干徳元年卒年三十九太祖甚怜之录其子延防为殿直
　　杜汉徽京兆长安人父阿孙为太原威胜军使汉徽有膂力善骑射年十七仕后唐累迁防圣军使晋天福六年与慕容邺等讨安州李金全生禽指挥使孙厚以功迁兴顺指挥使八年从镇州征安重荣改防圣指挥使赠阿孙为左赞善大夫开运二年以所部戍深州破契丹于乐夀杀获甚众汉初从高行周讨杜重威于邺屡为流矢所中身被重创犹力战观者壮之又率所部戍镇州破契丹于灵夀周世宗征刘崇汉徽有战功补龙捷左第五军都虞移所部屯安平县破契丹于县南迁本军左第四军都虞太祖即位补本军都校领茂州刺史改领潮州从平李筠又从平李重进录功居多建隆三年出为天长军使移雄武军使知屯田事是冬被病即以符印授通判宋鸾请告归京家人劝其求医药汉徽笑曰我在戎行四十年大小百余战不死幸矣安用药为未几卒
　　张廷翰冀州信都人父慎图仕周为兵部郎中廷翰少慷慨有智略善骑射晋天福中冀州刺史张建武召补牙校其后刺史李冲署为本州牢城军校契丹入中原署其党何行通为刺史契丹主道殂州人共杀行通推廷翰知州事汉初就拜刺史廷翰尽捕杀行通者戮于市为政寛厚简易民甚爱之周广顺初召赴阙周祖见其貎魁伟谓枢宻使王峻曰冀州近边虽更择人亦无逾廷翰者即日遣还在郡八年契丹将高牟翰【辽史作髙模翰】数扰边皆为廷翰击走显徳中厯棣海沂三州团练使屡率兵败淮人移莱州太祖即位又厯冀亳二州干徳二年卒年四十七【按宋史此下有呉防裕无事迹足录今删】
　　蔡审廷磁州武安人少能骑射晋初应募补防圣散都头周显徳初擢为殿前散员转铁骑副兵马使从世宗战髙平有功迁军使太祖从世宗征淮南审廷麾下预战紫金山改副指挥使太祖即位授殿前散都头指挥使从征李筠攻泽州先登为飞石伤足建隆中领富州刺史兼内外马步军副都军头干徳初授冀州刺史征太原时为北面歩军都指挥使屯兵易州审廷训练士卒甚整太祖过镇阳见于行在所赐名马寳剑命为镇州兵马都钤辖开寳八年卒年六十九
　　周广字大均其先应州神武川人父宻事晋厯鄜延晋三镇节度使周广顺初至太子太师致仕广幼从其父为牙校汉初授供奉官未几擢左千牛卫将军周祖讨慕容彦超以广为行营都监从世宗征淮南既得江北数州即命广劳来安集民甚徳之因领常州刺史兼内外马步军都军头淮南平改眉州刺史太祖即位授隰州刺史干徳三年迁潘州团练使令训练雄武诸营开寳二年从征太原为攻城楼橹战櫂都部署师还加内外马步军副都军头六年改右屯卫大将军领郡如故太平兴国二年卒【按宋史此下有张勲传无事迹足录今删】
　　石曦并州太原人晋祖弟韩王敬晖之子【按五代史晋家人传韩王敬晖字徳昭宋讳敬故止称韩王晖今增】天福中以曦为右神武将军厯汉至周为右武卫右神武二将军恭帝立初为左卫将军防髙丽王昭加防命曦副左骁卫大将军戴交使建隆三年再使髙丽迁左骁卫大将军防秦州屯兵西人犯边曦率所领击破之斩其渠帅太祖征晋曦领兵二千人自泽潞除道至太原壅汾水灌其城又益兵千人部攻辽州俄知雄州代为潭州钤辖开寳八年领兵败南唐军二千余于袁州平梅山板仓诸洞蛮冦太平兴国中厯右神武右羽林大将军连知孟襄二州迁领诚州刺史雍熙四年改知霸州兼部署防陈廷山谋以平戍军叛入北边曦察知之与侯延济定计禽廷山以献录其功加领本州团练使同知镇州淳化二年移原州迁右龙武军大将军被病请告四年卒年七十四
　　张藏英涿州范阳人自言唐相嘉贞之后唐末举族为贼孙居道所害藏英年十七仅以身免后逢居道于幽州市引佩刀刺之不死为吏所执节帅赵徳钧壮之释而不问以补牙职藏英后闻居道避地闗南乃求为闗南都廵检使至则微服防铁檛匿居道舍侧伺其出击之遂禽归设父母位陈酒肴缚居道于前号泣鞭之脔其肉经三日刳其心以祭诣官首服官为上请而释之燕蓟间目为报讐张孝子契丹用为卢台【按宋地理志通鉴俱作芦台军五代史周祖本纪作卢台与宋史本传同】军使兼盐制置使周广顺三年率内外亲属并所部兵千余人及煮盐户长幼七千余口牛马万计舟数百艘航海归周至沧州刺史李晖以闻周祖颇疑之令馆于封禅寺数月世宗即位授徳州刺史未几召归对便殿询以备边之防藏英请于深州李宴口置砦及诱境上亡命者以军愿为主将得便宜讨击世宗率从之以为沿边招收都指挥使藏英遂筑城李晏口累月募得劲兵数千人防遣鳯翔节度王彦超廵边为契丹所围藏英率新募兵驰击之转战十余里契丹解去改濮州刺史仍领边任契丹将髙牟翰以精骑数千扰边藏英逆击于胡卢河北【按髙牟翰即辽之髙模翰胡卢河宋史王彦超传亦载此事作胡卢河攷髙模翰援汉却周辽史在穆宗应厯元年二年之间穆宗应厯元年即周祖广顺元年故宋史张廷翰传所载髙牟翰扰边事亦在周广顺初此处乃在世宗即位后与辽史并张廷翰传俱不合】自旦至晡杀伤甚众值暮收兵契丹遁去后因领兵廵乐夀契丹幽州骁将姚内斌侦知藏英兵少以精骑二千阵于县之北藏英率麾下击之自辰至申士皆殊死战内斌遂解去世宗降玺书褒美征瓦桥闗为先锋都指挥使败契丹骑数百于闗北下固安县改闗南排阵使太祖即位迁瀛州团练使并防闗南军建隆三年卒于治所年六十九孙鉴自有【按宋史此下有陆万友无事迹足录今删】
　　解晖洺州临洺人父珪应募为州兵后唐天成中西征至剑门没于阵晖少有勇力以父死戎事得兵籍戍鴈门与契丹接战斩首七级获酋长一人以功迁奉国军队长晋天福中安重荣反镇州因举兵向闗至宋城晋师逆战大破之晖募军中壮士百余人夜贼垒杀获甚众晖频中流矢而督战自若顔色不挠迁本军列校仕周累迁虎防第一军都虞候太祖即位从征泽州力战目中流矢师还防勲为内外马步军副都军头建隆四年充湖广道行营前军战擢都指挥使潭州平玺书奬谕伪统军黄从志据岳州晖率舟师讨平之生禽从志改控鹤右第二军都指挥使领髙州刺史干徳六年诏领所部军屯上党从李继勲畧太原开寳九年破太原军于境上改均州刺史太平兴国二年【宋史地理志作三年】诏于潞州北乱栁石围中筑城名威胜军以晖为军使从征并州与尚食使石彦赟率所部先下隆州禽招讨使李询等以献于行在所复令与彦赟督战士隶城西行营分攻太原刘继元降太宗以太原宫女三人赐晖俄迁本州团练使知霸州雍熙初充云应寰朔忻代等州都廵检使三年代归本郡淳化二年被病上章告老改右千牛卫上将军致仕诏未至而卒年八十晖鸷猛木强毎受诏征伐常身先之人所惮者晖视之若甚易由是频立战功金创徧体时称骁将子守颙至内殿崇班阁门祗侯【按宋史此下有李韬无事实足録今删】
　　王晋卿河朔人少勇敢为邻里所推周世宗在澶渊晋卿以武艺求见得隶帐下及即位补东头供奉官从战髙平征淮甸每遣宣传宻防甚亲信之洎北征为先锋都监督战有功诏权控鹤都虞克闗南授军器库使显徳四年为龙防右第一军都指挥使领彭州刺史恭帝立出为滨州刺史太祖干徳中为兴州刺史移汉州时蜀初平冦盗充斥晋卿严武备设方略禽捕剪灭靡有遗漏自是虽剧贼无敢窥其境然以贿闻太祖惜其才而不问秩满归阙求养疾改左监门卫将军奉朝请未几诏戍北边疆清肃开寳四年复授莫州刺史在郡谨斥善抚循士卒皆乐为用边民安堵六年卒年六十七
　　郭廷谓字信臣徐州彭城人父全义仕南唐为濠州观察使廷谓幼好学工书善骑射补殿前承防改濠州中军使李景每令侦中朝机事入奏全义卒擢庄宅使濠州监军周世宗攻淮右南人屡败城中甚恐廷谓与州将黄仁谦为固御之计周师遣谍以铁劵及其垒廷谓拒之城中负贩之辈率不逞廷谓虑其亡逸籍置大寺遣兵守之给日食俾制防城具随其所习以故周师卒不得觇城中虚实周师为浮梁涡口命张从恩焦继勲守之廷谓语仁谦曰此濠夀之患也彼以骑士胜故利于陆我以舟师鋭故便于水今夏久两淮流泛溢愿假舟兵二千断其桥直抵夀春仁谦初沮其议不得已从之即轻櫂衔枚抵其桥麾兵断笮悉焚之周师大衂焚其资粮而还授武殿使周师退保定逺又募壮士为负贩状入定逺侦军多寡及守将之名还曰武行徳周务勍也廷谓曰是可图也又籍乡兵万余洎卒五千日夕训练依山衔枚设伏破之周师大溃行徳单骑脱走时有以玉帛子女饷廷谓者悉拒之惟取良马二百匹以献以功为滁州刺史上淮廵检应援兵马都监及紫金山之战南唐诸将多归降者独廷谓以全军还守濠州追不能及时濠守欲弃城走廷谓止之俄知本州团练使缮戈甲治沟垒常若敌至是秋周师复至表于景请援且言周兵四临乞卑辞请和以固邻好夜出敢死士千余袭周营焚头车洞屋周师蹂躏死者甚众既而援兵不至周师急击廷谓集诸军垒门之外南望大恸而降于周至山阳见世宗特加宴赐拜亳州防御使以其弟本州马步都校廷赞为和州刺史命攻天长军防其将马赟又为楼橹战櫂左右厢都监俄归谯郡太祖即位从征上党再知亳州干徳二年代还改绛州防御使两川平冯瓒知梓州为仆夫所讼召廷谓为静江军节度观察留后以代之州承旧政有庄宅户车脚户皆隶州将鹰鹞戸日献雉兎田猎户嵗入皮革又有乡将都将镇将辈互扰闾里廷谓悉除之开寳五年卒年五十四廷谓性恭谨事母以孝闻未尝不束带立侍子延濬廷谓兄廷谕仕南唐太子洗马致仕归朝至秘书监廷谕子延泽
　　延濬字利川太祖录为供奉官屡使西北宣谕机事太平兴国初领八作司雍熙三年改崇仪使淳化四年李顺乱改西京作坊使充成都十州都廵检使时成都将陷延濬单骑入城与郭载议募亡卒退保剑门贼数千来蹑其后击破之王继防至以延濬为先锋壕砦使即领兵倍道先进贼出探骑数十悉禽之尽得贼机事延濬易旗变号贼不知觉斩闗掩入继防又请延濬知汉州州经兵燹廨舍桥梁城砦悉毁延濬募军民葺之又率州帑以应军须录功改洛苑使真宗初防河朔用兵延濬驰往边城按视砦垒咸平二年卒子有伦为供奉官閤门祗【按宋史此下有延泽附无事迹足录今删】
　　赵延进澶州顿邱人父晖周太子太师延进颇亲学尝与军中少年入民家竞取财贿延进独持书数十编以归同辈哂之汉末晖领鳯翔节度未赴镇王景崇据城反命晖为都招讨使击之延进年十八屡当军锋景崇平延进奉捷奏以入授鳯翔牙内指挥使领贵州刺史晖徙宋州亦从为牙职改领荣州刺史睢阳有盗数百各立酋帅为民患延进以父命领牙兵悉禽戮之诏书褒美丁外艰表求持服旣终丧周世宗征淮南延进献万缣以助军仍请对世宗召见之时延进有从兄为虎防都虞帐前横冲指挥使世宗指延进语之曰尔弟拳勇有谋将授以禁军大校延进自陈好读书不愿也翼日授右千牛卫将军濠州兵马钤辖从征瓦桥闗为随驾金吾街仗使太祖即位迁右羽林军将军濠州都监防伐蜀以襄州当川路津要命为钤辖同知州务蜀平专领郡事汉江水嵗坏隄害民田常兴工修防延进累石为防遂絶其患入为两浙漳泉国信使开寳二年授右龙武将军知灵州以母老愿留得权判右金吾街仗使厯知河中府梓相青三州太平兴国中大军平并州讨幽蓟皆为攻城八作壕砦使尝诏督造礟具八百期以半月延进八日成太宗亲试之大悦又令主城北诸洞子及班师命与孟元喆药可琼留屯定州契丹来侵命延进与崔翰李继隆将兵八万御之赐阵图分为八阵俾以从事师次满城【按宋史本传作蒲城考宋地志蒲城属陜西永兴军路之华州迥与辽境絶不相连惟满城旧属易州其地后归契丹延进等留屯定川正与易州相近蒲城应是满城之讹今改】辽骑坌至延进乗髙望之东西亘野不见其际翰等方按图布阵阵去各百歩士众疑惧畧无鬭志延进谓翰等曰主上委吾等以边事葢期于克敌耳今敌众若此而我师星布其势悬絶彼若持我将何以济不如合而击之可以决胜违令而获利不犹愈于辱国乎翰等曰万一不防则若之何延进曰倘有丧败则延进独当其责于是改为二阵前后相副士众皆喜三战大破之获人马牛羊铠甲数十万以功迁右监门卫大将军知镇州及代吏民数千守闗借留诏许留一年俄改右领军卫大将军累迁右骁卫大将军改知邓州淳化飞蝗不入境诏褒之还判右金吾街仗事至道二年拜右金吾卫大将军咸平二年卒年七十三赠右武卫上将军延进姿状秀整渉猎经史好作诗什士流以此多之延进妻即淑徳皇后之妹故在显徳兴国中颇任以腹心子昻太平兴国二年登进士第至户部郎中直昭文馆
　　辅超忻州秀容人家世业农超少勇悍有力晋开运中应募隶澶州军籍汉干祐中赵思绾据永兴判周祖防诸将讨之督兵攻城超率骁勇十七人升云梯斫北门楼楼壊而入士卒继进城遂陷以功补小校显徳中从太祖征淮南常执鋭前驱定滁泗破淮隂下州以功转日骑副兵马使太祖即位从平上党再迁内直都知太宗即位以超为马军都军头防亲征太原冐矢石攀堞先登身被十三创帝嘉其勇赐锦袍银带帛五十段诘朝再乗城中流矢者八复加厚赐大举袭范阳分兵三路超隶偏将米信为田重进先锋取飞狐蔚州迁马歩军副都军头俄出补曺州马歩军都指挥使领峯州刺史改栾州召归转都军头淳化三年出为徳州刺史坐诬奏使者殴杀驿吏责授右监门卫将军领诚州刺史五年复加都军头领澄州刺史真宗即位加领奬州团练使真拜莱州团练使以年老愿留京师从之景徳元年卒年七十七










　　钦定续通志卷三百十二
　　钦定四库全书
　　钦定续通志卷三百十三
　　列传
　　宋【十七】
　　杨业【延昭　文广王贵】　荆罕儒【嗣】　曹光实【克眀】
  </div>
  <div class="pagination">
   <a href="钦定续通志_page187.html">
    上一页
   </a>
   <span>
    ...
   </span>
   <a href="钦定续通志_page183.html">
    183
   </a>
   <a href="钦定续通志_page184.html">
    184
   </a>
   <a href="钦定续通志_page185.html">
    185
   </a>
   <a href="钦定续通志_page186.html">
    186
   </a>
   <a href="钦定续通志_page187.html">
    187
   </a>
   <span class="current-page">
    188
   </span>
   <a href="钦定续通志_page189.html">
    189
   </a>
   <a href="钦定续通志_page190.html">
    190
   </a>
   <a href="钦定续通志_page191.html">
    191
   </a>
   <a href="钦定续通志_page192.html">
    192
   </a>
   <a href="钦定续通志_page193.html">
    193
   </a>
   <span>
    ...
   </span>
   <a href="钦定续通志_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
