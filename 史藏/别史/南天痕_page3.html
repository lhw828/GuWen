<!DOCTYPE html>
<html>
<head>
    <meta charset="UTF-8">
    <title>南天痕 - 第 3 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南天痕 - 第 3 页/共 15 页</h1>
    <div class="content">　　戊子年春正月丁酉朔，王在闽安镇。杨耿、朱继祚攻兴化，克之。兴化分守道彭遇扬，故弘光时御史也。其守将出战，而登陴立明帜，守将不敢入。癸丑，郑彩杀大学士熊汝霖及义兴侯郑遵谦。三月，以钱肃乐为东阁大学士。江西金声桓遣其部将郭天才援闽，与巡抚佟国鼐有隙，遂来降，封为忠勤伯。王在闽中，先后复三府、一州、二十七县；大清调江、广、两浙之兵来救，所复府、县皆破。至是，仅留宁德、福安二县。六月戊戌，钱肃乐卒。十月，马思理卒。以沈宸荃、刘沂春为东阁大学士。

　　己丑年春正月庚申朔，王次沙埕。三月，宁德破。四月，福安破，刘中藻死之。六月，张名振复建跳所。七月壬戌，王次建跳。闽地尽平，郑彩遂弃王而去。名振迎之至浙，从亡者大学士沈宸荃、刘沂春、礼部尚书吴锺峦、兵部尚书李尚中、兵部侍郎孙延龄、兵部职方司郎中朱养时、户部主事林瑛、左副都御史□□等，每日朝于水殿。壬午，王师围建跳；荡胡伯阮进以楼船至，遂解去。封王朝先为平西伯。朝先初同张国柱、王之仁出海，黄斌卿留之部下，不任以事。朝先故土司，调征塞上，累立战功，不肯郁郁居闽，请徇边海，至奉化之鹿头颈，聚兵数千。八月壬辰，世子生。九月丁酉，张名振、阮进、王朝先共杀黄斌卿。十月己巳，王驻跸舟山。刘沂春还闽，以张肯堂为东阁大学士、朱永佑吏部侍郎、孙延龄户部尚书。

　　庚寅年春正月乙卯朔，王在舟山。九月，周瑞、周鹤芝楼船三百余艘分屯温之三盘，以为舟山犄角。十月辛巳朔，日有食之。

　　辛卯年春正月己卯朔，王在舟山。二月乙卯，张名振杀王朝先。大清兵会攻舟山；张天禄出漴关、马进宝出海门、陈锦总督全师以出定海。舟山闻之，张名振、阮进扈王发舟山，泊道头。八月辛酉，大清兵试舟海口；南师以三舟突阵，获楼舡一只、战舰十余，馘一十人而纵之。丙寅，大雾；大清兵悉抵螺头门，守陴者方觉。阮进战死，安洋将军刘世勋、都督张名振统精兵五百、义勇数千，背城力战，杀伤千余人。九月丙子，城破。大清兵相谓曰：我兵南下，所不易拔者，江阴、泾县，今舟山而三耳。文武吏士死节者甚众。

　　壬辰春正月癸酉朔，定西侯张名振、大学士沈宸荃、兵部左侍郎张煌言扈王至中左所，寻居金门。

　　癸巳年春正月戊辰朔，王在金门。三月，王自去监国号。其后事失载焉。

　　当义旗初建，使方、王肯受约束，渡钱塘而乘北师之初至，三吴豪杰闻声而附，未必不可与天下争衡也。乃畏葸自守，蕞尔两府以供十万之舟，即北师不发一矢，一年以后，涤地无类矣。及浙河失守之后，以海水为金汤、舟楫为宫殿，陆处者惟舟山二年。御舟稍大，名河艍，其顶即为朝房，诸臣议事在焉。落日狂涛，君臣相对；乱礁穷岛，衣冠聚谈。零丁飘絮，未罄其形容也。有天下者，以此亡国之惨，图之殿壁，可以得师矣。

　　□□□□□□□曰：监国去号之后，依郑成功以居，寻与成功有隙。甲午春，王将往南澳，成功使人沈之海中。□□□□□□□□也。愚按监国之死于郑氏，「江东泣血录」所载；近见数种野史亦同。然「张苍水集」，则壬寅永历被俘之后，监国尚在。苍水先生曾有劝进大号表，甲午之说讹也。又先生以甲辰殉难，去壬寅二载，而其中有祭监国鲁王文；则监国之死，非癸卯、即甲辰之上半载。其时，成功已死，弒于郑氏之说亦讹。故曰失载，以作疑案可也。  
　 

卷三

　　四明西亭凌雪纂修

　　宗藩传

　　汉大夫雄云：大木将摧，条枯枝卷。明宗贤不肖判然；神窥砚谷、鬼泣毫巅、蕃蕃落落，理势然也。兹立一传，别藩记也；系帝略后，尊王室云。

　　宗藩 朱盛浓、朱议沥、朱盛征、朱议漇、朱绍鲲、朱常■〈巛上木下〉、朱统锜、朱容藩

　　宗藩 朱盛浓、朱议沥、朱盛征、朱议漇、朱绍鲲、朱常■〈巛上木下〉、朱统锜、朱容藩

　　朱盛浓，字杨亭，楚府宗室也。居江夏，弘光时，授池州推官。及池州失，盛浓避之石埭。乙酉七月，起兵复石埭、又复东流，遂与贵池太学生吴应箕合兵攻池州，不克，乃分兵复建德。八月，遇大兵于大岭，战颇利。九月，大兵至，盛浓退守甲子岭。十月，建德、东流相继溃，盛浓奔太湖，依吴易。易败，走浙东。隆武帝授御史，巡按广信、饶州，兼视学政。屡疏请入觐，许之。已闻汀州变，乃走广东。永历中，为兵部右侍郎。四年十一月，扈驾赴浔州，叛将陈邦傅纵兵大掠，遇害。

　　朱议沥，南昌宗室也。江西乱，流寓西湖，与宜兴中书舍人卢象观遇于逆旅，一见语合。入于忠肃祠，相与论列，慷慨流涕，谋兴复。乙酉闰六月，起兵茅山。南京人朱君兆者，常结城中豪杰以待变，许为内应。议沥从君兆入城，而象观营山中；遣僧告君兆师期，举火以应。僧至总督告变，城中得为备，举火以诳。象观兵薄城下，烧太平门，铁骑出而蹂躏之，大败；因族君兆家。议沥匿水窦中得逸出，与象观至宜兴，稍收士卒。攻漂阳又败，象观走太湖，议沥不能军。时，都司方明方拔广德，迎王入城。义师多应之，连破孝丰、临安、宁国县，军声复振，而开府于孝丰。隆武闻之，册封瑞昌王；诸臣授职有差。未几，大兵由徽州出，破孝丰，诸军悉溃；王走匿丹徒诸生喜正家。山东吴仪之、吴纯之者，义士也，渡江迎王。值名捕急，遂迁镇江蒋生舍，逻者猝至，仪之挺身出曰：「我瑞昌王也」；王及纯之得脱逃。已而知其伪，执喜正。正不胜拷掠，言王所在，遣裨将从正捕王。裨将不欲得王，将近，举炮，欲以惊走王；而王适在田间，正遥见而呼之，乃见执。十二月十二日，害于江宁。丹阳诸生袁锺、宜兴陈用卿、金坛张景潮，皆从王死义者。

　　朱盛征，字青潮，通城王宗室也。授剑州知州，未赴。乙酉避于太湖之西山，易姓曰「林西山人」。蔡永新任侠好事，乃与职方郎中王朝升及礼部主事吴景亹等奉之起兵，称为通城王。朝升摄内外事；设五总兵，以永新、徐震海、许爕等分将之。初、山中人或梦揭竿其地，上书「青潮」二字；而王之字适与之符，众以为祥，故多应之者。檄至长兴，长兴人奉笺称贺，乃遣许爕将千人会之以攻湖州。七月二十八日，克之；命景亶与故太守王士誉守焉。王入长兴。既而景亶弃湖州，大兵间道袭长兴，王退屯湖中。已而走衢州。明年八月三日，遇害。

　　朱议漇，字润生，乐安王宗室也。以宗贡生，授句容知县。乙酉夏，起兵其县之茅山，败走；入太湖，与通城王合军，又败入浙东。隆武帝命为右佥都御史，巡抚衢、严二府。明年，衢州陷，死之。

　　朱绍鲲，吴定王之后，封遂平王。崇祯末，流寇犯河南，王亲御之，流矢伤唇及腹。弘光时，上书请往河南招集义师；不许。乙酉闰六月，至淞江，与吴志葵起兵。志葵败，王入太湖，依吴易。易兵溃，走吕国兴营。国兴又降，匿于嘉兴王店。明年十一月被获，害于江宁。王志气果敢，言及国事，辄悲愤流涕。举事无成，人咸惜之。

　　朱常■〈巛上木下〉，蕲州人；朱统锜，南昌人；皆明宗室也。初，史可法之巡抚安庆也，檄山中之豪各筑寨自守，以御流寇；资以火器、财贿。于是，潜山、舒城、英山、霍山、桐城、太湖、宿松皆有寨，而蕲、黄间名寨四十八。其山皆高峻插天，出入仄径，仅可错趾；左右悬崖，如谷无底。其巅乃衍平，饶水泉林木可居。流民无归者，往往挈妻子依阻其中，寇不能至。由此，上接德安、汝宁，名寨四百九十八；西越武胜关，达南阳，以抵于熊耳、蓝田，连山沓嶂未有间也。乙酉夏四月，左梦庚既降，大兵入守安庆。诸寨多为明守不肯下，奉常■〈巛上木下〉居太湖司空山寨称荆王，袭破太湖县。扬州人赵正据宿松洿池，屡挫大兵。戊子春正月，江西金声桓反，九江以东望风趋附。寨长傅聘以数骑突入宿松县，收籍取印，执县丞迟大魁，知县孟暄走免。张都督败安庐道兵于殷道山。三月，范大、范二起桐地白云寨。是时，清巡抚李栖凤遣兵备夏继虞、总兵卜从善、黄鼎、副将梁大用，合兵剿诸寨。常■〈巛上木下〉、部将余垣，以私属三百人出降，因诱执常■〈巛上木下〉、。冬十月，潜山余公亮聚数千人据英窠寨，监生胡经文起兵据横山寨。胡经文者，屡有异志，事觉，亡命，游各山寨间，交其豪。常■〈巛上木下〉、既执，各寨已散，惟英山张福寰自明末据三尖寨，拥众如故。二范、余公亮皆倚之而起；经文尤善福寰，因据横山以应公亮。是岁，永历二年也。统锜，尝自称江西宁王之裔，为人放诞、好大言，或号朱九风子。大兵破南昌，崎岖渡江，闻张福寰名，潜至其寨，不得通，授徒自给，继乃微言我宗支也。福寰知之，即善护焉。经文既立横山寨，公亮以数百人败县将李之培。自是，天堂、埭口二十余寨相继蜂起。经文谓福寰曰：事可就也，盍立主帅乎？于是，迎统锜入潜山。己丑春二月初四日，奉统锜为石城王，居飞旗寨，以永历纪年，造作符印。各寨谒见，以次拜官；自郡县、监司、抚按、科道、部院、总镇之属咸备。他寨有来谒者，以兵降之。其授部院职者，有傅梦弼、傅谦之、桂蟾、义堂和尚之属，皆佐统锜在诸寨为飞旗外卫。于是，统锜抚有二十四寨，因联络蕲、黄四十八寨，其来谒者各授职有差；文职则周损、曹胤昌、王■〈火鼎〉、胡玉良等，武职则陈汝密、李有实、常近楼、侯云山、刘奉宇、陈元、萧新宇，凡一千五百人来谒见云。胡经文在从龙寨往来计事，又遣游击胡胜进据西关寨为飞旗声援。是时诸寨蟠踞，时出侵掠。清操江都御史李日芃与下谋曰：天下大定，我肘掖之间寇贼纵横，守土者之责也。贼恃险阻深，猝不可拔，而可以计取。于是，遣参将汪义、游击袁诚六人至潜山，各赐银碗而刻其文曰「莫杀百姓」。又遣中军孔国元、守备赵铖、孙之秀、生员林风集等，各持檄约曰：降者不死，且耕吾田而复其租。诸寨见其檄词温润，且免征也，咸心动。既而有降者，则赐银牌、锦衣、绮服，令互相夸耀。日芃度其且溃，夏四月遣兵备道石镇国率从善、大用等合兵攻之，破梅家寨，杀其监军葛修懋、游击夏胜重等二十余人。白云寨降。进攻英窠寨，围之六旬，破之；获其总兵孔文灿、游击王祥，余公亮奔城墙寨。秋八月，梁大用进克皖涧寨，傅梦弼走马园。冬十一月，诸将由水吼岭进兵，以武生余必寿为乡导。旬日，降者十八寨；惟统锜尚守飞旗不降。军进至汤池衙前，攻围之。初十日，纵火箭仰射，寨中大乱。大用负戟先登，诸将继之，擒其监军王坤□、总兵储伯仁、石际可、旗鼓汪托，统锜从后关遁马园。

　　大兵追至霍山界宝纛河，执傅梦弼、桂蟾、义堂、唐明胜等十余人。西关寨犹守不下；二十五日，石镇国遣生员金承誾、徐学韶说降之。余公亮亦出降。统锜亡匿英山。日芃初得胡经文、胡良玉也不杀，使招统锜以自赎。明年春正月，授以计；初十日，经文于英山羊角河诱统锜来马园执以归，诸寨悉平。惟张福寰独守山寨十余年，后以粮尽，伪出降，有所图，事觉被杀。诸寨既降，日芃余众复煽聚。使推官黄敬玑赍银二千两、牛五十四头、田票三百五十，入山募愿耕外乡田者即以给之，民皆出山；乃遣县丞常一敬入山，伐竹木，市其值充官税，以明持檄之约不欺也。又使梁大用及知县郑遹玄，夷其阻隘；踰年，乃令民还山复业者听焉。

　　朱容藩，楚通城王支庶也。素无赖，为宗人所逐。窜入左良玉军中，称郡王，领兵劫掠，诸将皆恶之。弘光即位，容藩走南京，贿马士英，请以镇国将军监楚营。行至九江，以恣横激军变，惧罪而逃。时，李自成败于陕，余贼溃入楚。容藩诣贼众，诡谓楚宗世子；贼信之，将立为王。而容藩举止乖异，贼疑焉。丙戌十月，粤中建国，容藩至行在，奏言贼中情形甚悉。内阁丁魁楚以其辨也，谓为材，荐掌宗人府事，参与大政。兵科程源者，蜀人，喜谈兵；见容藩，与之结纳。因谓容藩曰：川中贼势虽盛，而诸将所拥兵亦不下数十万；朝廷诚假我两人节钺，公督东北、我督西南，贼不足平也。容藩喜，具疏请之。朝议乃加源太常寺少卿，经理三省；而改容藩为兵部右侍郎兼右佥都御史、总督川东兵马。未行而大兵破广东，上移驾桂林，内阁吕大器、丁魁楚皆奔，随驾者祗瞿式耜一人。容藩因觊觎入阁，使给事中唐针等上言：上护军单弱，容藩重臣，不宜令出。上素恶容藩，因大怒，尔等又欲拥戴容藩耶？遂夺其印敕，欲斩之。容藩惧，赂内侍庞天寿以求太后。太后谓上曰：变乱以来，宗室零落，容藩罪不至死，勿过求。上乃赦之，复其官。丁亥正月，容藩自楚入川、程源由楚入滇，自称三省总督，沿途卖官分札，赃私狼籍。四川巡按钱邦芑廉得之；四月，具疏言状。上震怒，削容藩职。容藩乃由辰川入永顺司，至施州卫，得王光兴兵二万。时，光兴新败于郧阳，无所归，而容藩自称楚世子天下兵马副元帅，光兴诸将遂附焉。檄召川将李占春、余大海于夔州。会大兵方破成都，载辎重由重庆下，容藩命二将泝流击之。七月十一日，遇于忠州之湖滩。占春以轻舟直薄其营，发火炮，大兵乱，弃舟走川北。容藩愈强，遂称监国，铸副元帅印佩之。改忠州为大定府，门曰承运门，称所居为行宫。设祭酒、科道、鸿胪等官，擅封拜王光兴、李占春、余大海、杨朝桂、谭弘、谭文、谭诣、杨展、马应试等为侯、伯。以张京为兵部尚书、程正典为四川总督、朱运久为湖广巡抚。是时，车驾越在广西，湖南、湖北方用兵，朝廷声问不通，文武无主，故容藩之恣肆妄行，莫觉其伪也。八月，钱邦芑率王祥复遵义；九月，袁韬复重庆。川北总督李干德率师会之。十一月，容藩、占春等至重庆，与干德相见，讽其拥戴己，干德不礼焉。会冬至朝贺，袁韬本起贼伍，不知礼，与容藩齐班拜舞。容藩怒，命占春袭袁韬，并杀干德。而干德善占候，夜观星象谓韬曰：且有急兵。韬因设备，干德亦移帐于高埠。及占春兵至舟中，不见干德，乃大惊；及袭韬，复不能胜。次日，韬治兵与占春相攻。容藩走涪州，移书邦芑，请为两营解纷。邦芑怒，复书数其僭踰之罪。容藩乃铸锦江侯印以送王祥，使以兵应占春。戊子春正月，祥兵出綦江，与袁韬三战不胜，退屯南岸。轻舟见容藩，占春亦至。王祥有膂力，猝起擒占春过其舟，命部将王朝兴守之，欲并其众。朝兴与占春同里，私释之；占春夜踰城出。王祥既失占春，战复不胜；二月，还遵义。韬亦走顺庆，占春退屯涪之平西坝。夔州临江有天字城，甚险可守；容藩以为己谶也，改为「天子城」，率众居之。川东诸将士，授爵无虚日，土司、蛮獠皆为所动。钱邦芑乃具疏劾之曰：容藩昔得罪朝廷，幸蒙宽宥，命使湖南。而乃假借朝廷威灵，笼络诸将，潜怀不轨；伪造印信，选授文武。今岁六月，臣巡川南，见容藩所刊建制百官榜文，其自称曰「予一人」、「予小子」；如是而欲其终守臣节其可得乎？今寇贼充斥，干戈不息，道途荒阻，西川僻处西徼，与行朝隔绝，蛮夷土司，易动难抚。且三年之间，四易年号，人情惶惑，莫知适从。臣不惮艰苦往来深山大箐、荒城败垒中，驱除豺虎，剪涤荆棘，招集残黎，宣布威德。西川之地，始知正朔所在。今声教渐着、法纪方行，而容藩包藏祸心，窥伺神器，阳尊朝廷，阴行僭伪。倘羽翼得成，便有公孙子阳、王建、孟知祥之事。臣窃愤恨，已移书告以大义；传檄楚督何腾蛟、堵胤锡、川督杨乔然、李干德及各大镇共诛暴逆，毋或玩寇。邦芑复封疏稿达胤锡，得书，即入川会容藩，正色责之。容藩曰：车驾播迁，人惑顺逆，聊假名号弹压之。胤锡曰：君自为逆，何能制众？若再不悛，则钱代巡率兵经前、我截其后，川将皆朝廷臣子，谁同君作贼者？因切责附伪诸臣。川东文武始知容藩名号之伪，各解散。八月，督师吕大器至涪州，李占春谒见；适容藩使至，期诸帅会师。大器见其职衔笑曰：副元帅，非亲王太子不敢称；且今天子在，何国可监？此欲反明矣。尔等受其官爵，不惧同罪乎？占春曰：始陷不知，误为所惑；今请讨贼自赎。占春即率舟师攻天字城。容藩拒战不胜，走夔州山中，为土人擒送，斩之。程源后为孙可望兵部尚书，可望败，复入朝。己亥正月上入永昌，程源扈从不及，以多赀为蒙化山贼所杀。

　　呜呼！明制之于天潢，可谓厚矣。岁时皆有常饩；冠娶妻必告，别有赐予；生子女，则请名。自神宗倦勤，中官礼曹，事必以贿请；于是，始有白首不得婚娶、命名者矣。其后，宗支愈繁衍，遍天下几百万；贫乏者暴横于乡里，百姓患苦之，有司莫能制。迨遭闯、献之祸，屠戮几尽焉。其有流窜他方，义士奉之以建号者，亦不忍没。然遗迹零落，百不存一，其可考者具如右。  
　 
卷四

　　四明西亭凌雪纂修

　　列传

　　昔年时事，听哑哑声，泪落耶？颜破耶？井灰石烬中珍沙铁屑，横青入冥；接之精出、吐之嗅沉，一目并现，栩栩欲动焉。爰例其传。

　　列传一 史可法（附应廷吉）

　　列传二 高弘图、姜曰广

　　列传一史可法（附应廷吉）

　　史可法，字宪之，号道邻，顺天大兴人。其先以开国功，为锦衣百户。祖应元，举人，官黄平知州，有惠政；语其子从质曰：我家必昌。母尹氏既娠，梦文丞相入其舍；已而生可法，事亲以孝闻。崇祯戊辰，成进士。可法有文武材。初授西安府推官，已能平剧盗。又以参政监江北军。楚寇南下攻颕、寿，犯皇陵，可法所部不及千人，日驰数十里。遇贼大至，少避之；谍贼旁掠，辄发兵袭击，时有斩获。贼去，下马坐积尸上，计贼出没及身所历州邑破陷、长吏逃死状；草毕授军吏，复上马驰行。且战且抚，贼兵不敢逼。事闻，天子嘉之，擢佥都御史，巡抚安、池。旋加兵部右侍郎，督漕运，兼抚淮上诸军。可法感上知，益自奋励。身杂行伍间，与同劳苦；军行士不饱不先食、不授

　　衣不先御也。将士皆感激，战辄有功。捷数上，乃开屯田、招流亡、缮城廓，访贤豪而谘之以军政。于是，江淮南北屹然称重镇。

　　可法短小精悍，面黑色，两目灿灿有光，将士见者皆慑服。天子知其能，凡所奏，辄报可。已而，贼人又破荆襄、承天，分兵南犯，蔓延入河南、山东，告警者旁午至。可法率师屯淮岸，贼望旗帜辄遁去，终不敢窥淮。帝欲以可法为兵部尚书，简讨汪伟曰：有可法，淮扬以安；无可法，则江南必危。且留可法以系东南望。帝然之。就拜南京兵部尚书，参赞机务。可法入南都，即核军政；京营之有籍无兵者，悉按去之。营中惮其威名，不敢动。

　　十七年春，贼逼京师，可法辄檄诸镇入援，未至而京师陷。庄烈帝崩，可法北向恸哭，以首触柱，血流至踵。发丧，誓师浦口，欲长驱死战。诸大臣及将士皆曰：社稷无主，盍择君以定南都乎？可法然之。是时，潞王已过江，泊舟无锡。初议所立，谓以亲则桂而远，以贤则潞而近，不知福王已在淮也。凤阳总督马士英先迎款于福王，欲挟之以居拥戴功；以书致可法，言以伦以叙，无如福王。诸大臣议未定，士英已内结操江诚意伯刘孔昭，外约总兵黄得功、刘良佐、高杰、刘泽清等，拥福王至仪真。可法不得已，遂具启迎王。越三日，魏国公徐弘基等始至；事已定，无敢异议者。

　　王入监国，可法进战守大计，谓当素服郊次，发师讨罪，示天下以必报仇之义。王唯唯不能答一语。可法退，忧形于色。寻进可法东阁大学士兼故官，士英官亦如之。而王以士英有建立功，专依赖焉。居二日，可法谓士英曰：寇深矣，黄、高、二刘之众未尽为国用，当立重臣开府以镇之。今日之事，非可法与公谁任之者！士英唯唯。可法退，即合疏言守江南者必于江北，当酌地利设四藩，以淮、扬、泗、庐自守，以徐、凤、池、六为进攻之途；兵马钱粮，皆听镇臣自取给于有司，勿复为征输调度之扰。四藩一辖淮、扬，一辖徐、泗，一辖凤、寿，一辖滁、和；即以得功、杰、泽清、良佐为之。更立督师于扬州，节制诸镇。如此，则诸镇各自卫其地，无不致死；而受成于督师，机不遥度、事不中制，士气奋而民心定，江南庶几可保矣。从之。又请定京营兵制，分设营将，如北京故事；简精壮、募义勇以实之。其侍卫及锦衣、銮仪诸司所隶军役，当多事之日，俱宜入伍操防，毋坐耗钱榖。至锦衣镇抚司官不必备，亦所以杜告密、节繁费、收人心，于新政有裨者也。监国既即皇帝位，诏立四藩如可法议，而廷臣意皆欲士英督师。士英以朝权不可朝夕失也，乃谓可法曰：我驭军宽，颇扰于民；公威名着于淮上，军士皆慑服。公诚能经营于外，而我居中帅以听命，当无不济者。可法曰：居者守、行者御，莫能偏废。既受事，敢辞难乎？遂请行。京师士民哗曰：何乃夺我史公！太学生陈方策、诸生卢泾才等上疏，言淮扬门户也，京师堂奥也；门户有人而堂奥无人，其可乎？上方倚重士英，勿听。遂加可法太子太师以行。可法行，士英愈无所惮。俄进得功为侯，杰、泽清、良佐皆封伯。自是，四镇愈尊贵自恣，渐不可制矣。及张慎言荐吴甡于朝，刘孔昭言其不可，露章劾慎言；廷臣言孔昭武臣，不宜与铨选事。士英阴右孔昭，左右班攘袂相诘。可法叹曰：党祸起矣！上疏力言甡罪可□，文武臣当虚衷用事；报闻而已。

　　可法奉诏祭告泗陵、凤陵。因上言曰：臣伏见二陵松楸如故，佳气郁郁，知万年灵长之祚方未艾也。北顾神州，山河顿异，感痛填膺，不能已巳。连岁凤、泗之间灾异迭见，天鼓一月数鸣，地且三震；以至今春，罹兹大祸。先帝躬神明之质，敬天法祖，勤政爱民，一十七年有如一日，尚不免殉社稷，抱恨千古；天命之难谌而地灵之不足恃，可见于此。陛下践祚之始，祗谒孝陵，哭泣尽哀，道路感动。若使躬谒二陵，亲见凤、泗境中万井悲风、千里赤地，蒿莱极目、鸡犬无声，汤沐遗黎，死亡殆尽；其呜咽悲愤，又不知何如也！伏愿陛下坚此一心，慎终如始，察天人相与之故，考祖宗灵爽之依。处深宫广厦，则当念西北诸陵魂魄之未安；享玉食大庖，则当念西北诸方麦饭之无展；膺图受箓，则当念先帝之临渊集木，何以忽觏危亡？早朝晏罢，则当念先帝之克勤克俭，何以卒堕大业？战兢惕励，无敢刻忘，则二祖、列宗在天之灵必为请命上帝，默相陛下光启中兴。若晏处东南，不思远略，滥恩施、开告密，贤奸无辨，威断不灵，老成激而投簪、豪俊因之裹足；窃恐祖宗怨痛，天命潜移，东南一隅，不知其伊于何底也！

　　亡何，吴三桂从本朝大兵入北京败贼，贼遯而西；山东、河南士民皆结寨屯聚，杀贼所置伪官以望王师。可法请立遣使北行，赍诏抚谕，使中原知中国有君，则人心南向，而大业有成。疏入报可。时四镇不即守所分地，暴横江北。杰欲驻扬州，扬州民城守不听入，杰纵军大掠。进士郑元勋与诸有司语，稍欲为两解；众疑其私于杰，竞起击杀之。而良佐亦驻凤阳，诸邑士民争诣阙言状。诏可法往慰解之，使可归镇。可法先至得功军，得功听命；至良佐、泽清军，皆诺。乃至杰军，杰素惮可法，具櫜键迎谒；升帐之日，洒然变色易容。可法知其军可用，欲以诚感之。裨校以下，人人召见抚慰；而责杰曰：将军之所以贵显者以有天子也。如不奉天子诏，而妄冀非所属之地，则诸将军与扬州之民，皆得弯弓而射将军，将军又何辞以对？杰色沮，默然者久之。然浸视为易与，止可法宿军中，易所隶卒，而更遣部下百人给事左右。可法拊循之，勉以大义，百余人皆感泣。传语军中曰：史相公我主也。杰惧将士皆向可法，而又深服其诚，乃谨事可法，请受命，然终欲驻扬州。可法乃集扬民曲谕，至以身为质，使罢守；奏以瓜州屯杰众。可法遂留扬州，开幕府治事，设馆礼贤，招徕天下智谋之士及稍通天文者并阴符、六壬、遁甲诸术者，皆廪饩之；募士得胜铠甲者百余人。复上疏请行保举之法，以补危疆守令；许之。旋诏可法谕四镇厉兵秣马，驻防河淮，刻期进师。当可法出，士英未敢即倍之；可法疏请饷，士英命户部百方应之。可法分给诸镇，诸镇益和，乃稍言进取事。而大清兵已收山东，且闻新立天子，使人以书贻可法，引「春秋不讨贼、新君不得即位」之义，将移师问不当立者。可法表上其书，劝朝廷为自强计。而自为书答之曰：阅贵国来书，以本朝立君为非是，幕府窃怪之。夫国破君亡，宗社为重；经纶草昧，正利建侯之日也。夫是二、三元老，谓大位不可以久虚、神人不可以无主，相与迎立今上，以系天下之心。今上非他，神宗之孙、光宗犹子、大行皇帝之兄也。名正言顺，天与人归。即位数日，幕府受命誓师江北，刻日西征。忽闻吾大将军吴三桂借军贵国，破走逆贼，为我先帝后发丧成礼；凡吾大明臣子，无不举手加额，岂但如明谕所言「感恩图报」已乎！谨于八月薄治筐篚，遣使犒师，兼欲请命连兵西讨；是以王师既发，复次江淮。辱引「春秋」大义来相责告，此又为「列国君薨，世子应立；有贼不讨，不忍死其君者」立说也。若天下共主身殉社稷，青宫皇子并遭荼毒，而或牵拘「不即位」之说，坐昧大一统之义；中原鼎沸，仓卒出师，将何以维系人心、号召忠义也？贵国在先朝，夙膺封号，载在盟府。后以小人交构，致起兵端；先皇帝痛疾之，旋加诛戮。此贵国之所知也。今乃痛心本朝之难，驱除乱逆，可谓大义复着于「春秋」矣。昔契丹和宋，岁输金缯；回纥助唐，不利土地。况贵国笃念世好，兵以义动；若乘我家难，为德不卒，以义始而以利终，贵国又岂其然？至于牛耳之盟，则本朝使臣业已在道，不日抵燕，奉盘盂从事矣。幕府即日奖率三军，长驱渡河，以穷狐鼠之窟，光复神州，以报今上皇帝及大行皇帝之恩。人臣无境外交，贵国即有他命，不敢与闻。

　　可法锐意西征，而诸镇兵在淮上者泽清、良佐营，营徒虚夸不足用。惟杰所统至四万人，皆山陕劲卒，可法欲使为前锋。与杰往复，多推重之，许扬州府第处其妻子。杰大喜，约刻日进取开、归。可法为请军谕于朝，而大铖为士英画策，以四镇与可法协，为不利己，而尤畏杰；阴欲裁抑之，且使可法不见信也。于是，四镇缺饷，则号可法。可法以闻，士英应之益缓。又数降诏趣可法出师。可法以示四镇，皆曰：不能给我饷而责我战乎？于是，可法坐困。

　　亡何，士英排众议，起大铖兵部侍郎，使握兵政。群臣交章论劾，疏数十上，皆不报；而姜曰广、高弘图、徐石麟、刘宗周等以次去位。可法乃上言欲用大铖者以才，争大铖者以逆案也；大铖即可用，何必罪争者；即不可用，当采众议。何至以一人坏天下大计乎！不听。大铖悉引其党布于朝，朝政益乱；凡可法所奏请，辄格之。

　　大清兵已入海州，破宿迁；可法遣总兵刘肇基往援，而诛□东镇将丘磊，以其将航海降也。可法檄诸镇出兵，高杰首奉命渡泗水，遣所部王之纲前驱，薄睢阳。可法亦自率新募兵进次河上，建大纛南岸，戒师期；所请铠仗刍粮皆不至。可法乃上疏曰：自三月以后，陵庙荒芜、山河鼎沸，逆贼鼠窜，一矢未加。臣备员督师，死不塞责。昔晋之东也，其君臣日图中原，而仅保江左；宋之南也，其君臣尽力楚蜀，而仅保临安。盖偏安者之却步未有意在偏安而遽能自立者也。大变之初，君臣洒泣、士庶悲歌，痛愤相乘，犹有朝气。今兵骄饷绌、文恬武嬉，暮气及矣。屡得北来谍报，皆言兵必南下，水则调广丽船，陆则分布精锐，黄河以北悉遭没沦；而我河上之防百未经理，人心委靡，威令不行。复仇之师不及关陕，讨贼之约不出北庭，晏然以不共戴天之仇置之膜外；遂使敌国反得以僭逆加我，辱我使臣、蹂我近境，是和议断断不成也。宗社安危，决于此日；虽破釜沉舟，尚恐无救。况庙堂规画、百执事之经营，尚有未尽然者乎！夫将之所以能克敌者气也，君之所以能驭将者志也；庙堂之志不奋，则行间之气不张。夏之少康，痛心出窦，终缵旧服；汉之光武，抚膺河北，亦奄万邦。惟愿陛下之为少康、光武，不愿左右侍御之臣轻以晋元、宋高之说进也。为今日计，宜速下讨贼之诏，严责臣与四镇悉简精锐直入秦关，悬上赏以待有功、假便宜而责成效。丝纶之布，感愤激发，四方忠臣义士必有闻风投袂而起者矣。国家遭此大故，陛下承统，原与前代不同。诸臣有罪当诛，无功可录，幸免斧锧，已为大臣。臣于登极诏藁，时去「加恩」一条，不意颁发之日，内复开载。使他国见之，亦当窃笑。今复纷纷陈乞，貂珰满座、保傅荐加，名器滥觞，于斯为极。似宜稍加毖慎，以待战功，庶使行间戮力者有所激劝。至师行讨贼，莫急于饷。搜括既不可行、劝输亦觉难强，宜将内库所有本、折，尽佐军需。其余不急之工、可省之费，一切报罢；朝夕之宴衎、左右之进献，一切谢绝。即事关大典、万不容废者，亦概从俭约。盖盗贼一日不灭、神京一日不复，即有深宫曲房岂能晏处！即有锦衣玉食岂能安享！此时一举一动，皆人情向背所关、敌国窥伺所及也。必得陛下早作夜思，念祖宗之鸿业，复先帝之深仇，振举朝之精神，萃四方之物力，以并于选将练兵之一事；庶乎人心可救、天意可回耳！臣待罪戎行，不宜复预朝政，然安内实攘外之本，故痛加直陈，惟陛下留意。

　　可法受事数月，疏凡数十上，皆中兴大故，言极痛愤；草成，辄呜咽不自胜，幕下士皆为饮泣。是时朝廷颇骛声色，恶闻危乱。士英、大铖争门户，起大狱，欲杀尽清流以快己意；出师、聚饷，不暇及也。

　　乙酉春三月，大清兵分二道，令沂州、济宁兵从泇口渡河，掠邳、宿；彰德、卫辉兵从孟津渡河，逼归、徐。可法言：我与北兵仅隔一河耳；今已渡河，长驱而东，旦夕不守。乞多给军饷，移德功、良佐兵驻颕、亳，以杰守归、徐，戮力同心，无分疆域，臣犹恐江南半壁未能高枕而卧也。疏入，不省。韩城人卫胤文，前为左中允，受伪命，与高杰同乡；杰荐留监己军。闻朝中严治从逆者，惧而欲媚士英以自解。以士英忌可法，乃上疏曰：国家兵事问镇臣、粮饷问部臣，督师赘也。且可法空得名耳；朝廷当召置内员，备顾问。否则，听归故里，养其高望。陛下若念推戴功，则爵之侯伯，优其廪饩，毋令久当津要为也。疏入，诏切责胤文。士英等心是之。可法上疏乞罢；不许。已而，杰所遗荡寇将军王之纲与许定国争睢阳不决，定国伪纳好于杰；杰至，则置酒伏兵杀之。诘旦，兵士攻城而入，定国北走降于大清。之纲等遂大掠睢阳，兵仓卒未有属。可法闻变，疾驰至徐州，抚定其军，复请用杰部将李本身为都督。士英闻可法大得杰军心，勿善也；乃擢胤文为兵部右侍郎，总督兴平营。将士怒胤文，莅任之日，无一人至者。可法再三讽谕之，忘其为劾己也。之纲等益以此归可法，即胤文亦心折焉。都督之命久不下，杰军士皆弃汛奔还。

　　时，大兵已悉渡河。值庄烈帝讳日，诏使可法等望祭河上。可法因言：天星已周，君仇未复，乞先治臣罪，以谢天下。亡何，大兵破蒙山，逼归、徐，江南震恐。乃下诏从可法议，以李本身为左都督，尽护杰诸将；而已无及矣。夏四月，可法移镇泗州，合诸军防御。而京师有伪太子事。诸臣失职者，咸欲藉名攻士英。宁南侯左良玉遂发兵反，移檄远近，南都戒严，密诏可法督诸军渡江击良玉。可法言：北势日迫，请留诸镇兵迎敌。亲往谕良玉，要与俱西，有功则割地王之，宜无勿听；即勿听，击之未晚。诏切责可法。可法于是合诸镇兵倍道入援。抵浦口，将入朝面陈可否；士英等惧，谓可法且为内应，不许。大兵已入亳州、向邳州，徐、泗告急。复诏得功等渡江。可法还扬、泗，痛哭而返；昼夜兼行抵泗，而泗州守将李遇春已以城降，可法退保扬州。大兵遂破徐州，降将李成栋引而南，攻扬州新城。可法方在旧城，急檄防河诸镇兵赴援，李栖凤、张天禄等皆不听。刘肇基、乙邦才、楼挺、庄子固等各率所部入城，可法乃与主事何刚、知府任民育及肇基等昼夜乘城。降将李遇春持豫王檄，至城下招可法，可法登陴骂之。遇春曰：公忠义闻华夏而不见信于朝，死无益也。何如遨游二帝，以成名乎！可法怒，趣发矢射之，遇春走免。须臾，复令乡民持书入濠，呼守城者求入见。可法缒健卒，投其人及书于水。豫王愈欲生致可法，戒诸军近城勿攻，而复遣人持书至。可法不启，趣焚之。豫王知可法终不可屈，麾军急攻。监军道高凤岐等踰城出降，城中益恐。可法乃为书辞其母及妻，呼部将史德威曰：我死，当葬我于高皇帝之侧；不能，梅花岭下可也。复擐甲上城。豫王复以诏书招之，可法守益坚。相距十昼夜，大兵四面急攻，可法乃祷于天，发炮击伤千人。豫王怒，自督劲卒力攻。城西北隅急崩有声如雷，守陴者不退，发矢如雨；城下死者山积，大兵藉以登城，城遂陷。

　　先时，可法谓庄子固曰：城一破，托君剸刃。子固许之。是时，引颈向子固；子固勿忍，可法乃拔刀自刎。子固与参将许谨共抱持之，血满衣袂，未绝；子固等拥之出城，及小东门，遇大兵，子固及许谨等皆死。可法语大兵曰：我史阁部也，可引见汝兵主；遂见豫王。王劳之曰：前以书为请，而先生不从，今忠义既成，当畀重任，为我收拾江南。可法曰：我来此祗索一死耳。王曰：君不见洪承畴乎？降则富贵。可法笑曰：尔国待承畴，岂能过先帝？彼受先帝厚恩而不死，其不忠于尔国明矣。我讵肯效其所为！王命将宜尔顿伴之三日终不降，乃杀之。宜尔顿为之棺殓；军中匆遽，未及识姓名于棺，遂不可辨。而肇基等率死士巷战，移时杀千余人；兵来益众，肇基矢贯额死、邦才自刎死、楼挺死于城上。其余文武将吏死者甚众，家人史书、书记顾起龙、龚之厚、陆晓、唐经世等，皆从可法死。扬州既陷五日，得威报赴京师，举朝不知所出。又数日，上出奔太平。又三日，京城溃。

　　可法督师几一年，行不张盖、食不重味，夏不萐、冬不裘，小冠窄衣，与部卒杂处。年四十余无子，妻欲为置妾；可法曰：王事方殷，敢恋儿女私乎？遂无子。军中值岁除，当封印，南北文檄交至，手自批答，自辰至酉。分给将士来月粮，至夜三鼓。谓军吏曰：今夕乃除夕也，索酒试饮之。酒未至，复呼军吏曰：礼贤馆诸秀才当与共饮；顾夜已半，可赉酒资分馈之。吏已往，乃命酒独酌，庖人报黍肉已尽飨士，索盐豉佐酒。可法素善饮，饮至数斗不乱，自至军绝饮。是夕，满酌数十杯。思先帝，泪泫然下；不解衣寝者已七阅月。是夕，征醺。隐几卧；将旦，有司吏士皆集军门外，尚未启。军吏遥谓曰：相公方隐几未寤，奈何！知府任民育曰：相公此夕不易得也，勿惊之。且戒鼓人更击四鼓。须臾，可法寤，天已曙，大惊。闻鼓声怒曰：乃敢乱我军法，传令缚至，趋斩之。诸将士皆长跪言相公久劳苦，始得一夕假寐，不忍相惊，故乱鼓声以待；此知府意也。可法意解曰：奈何以私爱变常法？趋具盥漱，启门偕文武臣北向遥贺。将吏皆上谒，民育更请前罪，乃赦鼓人。可法自是竟不复隐几卧矣。后军事益冗，以监军郎中黄日芳敏练，欲留之左右。辞曰：日芳老矣，岂能日侍，公亦宜节劳。发书走檄，僚士优为之；征兵问饷，有司事也。何必昼夜损神，躬亲庶务乎！且兵、杀机也，当以乐意行之；将，死官也，须以生气出之：汾阳所以生色满前也。可法笑而不答。初以定策功，加少保；皇太后至，加少傅；叙江北战功，加少师；徐州擒盗功，加太傅；皆力辞，不许。后以宫殿成，加太师；又辞，许之。既死，或云亡去，人疑之。史得威已奉遗命为可法子，乃具衣冠招魂葬于梅花领下。闽中立国，首赠可法太师，谥「忠靖」。后四年，庐州人冯弘图起兵假可法名号，旬日间下英、霍、六安诸县；天下欣然望之，以为可法实未死云。

　　可法有弟可程，崇祯癸未进士，选庶吉士，京师陷，不能死，贼败南归；可法请下吏。上以可法故，令家居养母。后流寓南陵，阅四十年而卒。

　　应廷吉，字棐臣，鄞县人也。天启丁卯举人；谒选，授砀山知县。史可法以阁部督师开府扬州，御史左光才荐其才，擢淮安府推官。赴军前为监纪，与刘湘客、张鑻、纪克明等并在幕府，而廷吉最任用。廷吉精天文、三式之学。

　　先是，丁丑计偕，至宣武门，见一白鸡，羽毛鲜好，喙距纯赤，重四十斤，观者重识。廷吉惨然曰：此鹜也；见之则亡国。癸未六月，露坐阴云四合，雷电交作，有火星出声如爆。廷吉曰：天元玉历所谓电中聚火也。人君绝世，此殆是乎！可法按部至淮升帐，有旋风从东南起，吹折牙旗，转至丹墀。令廷吉占之；曰：风从月德方来，加本日贵人，时当有贵人奉王命而至者。风势飘忽旋转，其事为争。音属征、象为火、数居四，二十日内当有争斗之事。近则虞火灾，损六畜。越三日，城西北隅火，毁民舍，焚一骡。匝月而有土桥之变，高太监以朝命至，如其占焉。淮阴紫霄观皂英树产物如饴，色黄味美；士民观者以为甘露也。廷吉见之曰：此爵饧也；白者为甘露，黄者为爵饧。所见之地，期年易主。

　　可法锐意经略河南，黄日芳、陆逊之私问曰：阁部志勤矣，于君意何如！廷吉曰：明年太乙在震，角、亢司垣，始击掩迫寿星之次，法当蹶上将；天下事无可为也。意者先试之山左乎！士民翘首王师如时雨焉，若旌旗旅进，豪杰必有响应者。及高杰将行，誓师禡纛，风起纛折，西洋炮无故自裂。廷吉以为不祥。十月十四日登舟。廷吉曰：此俗称月忌日也；又为十恶大败，高帅其不免乎！明年正月，杰果为定国所戕。可法议修屯政，欲遣陆逊之屯田开归，而廷吉屯田邳、宿。廷吉曰：国家故有屯军，世受业为恒产矣；安所得闲田而屯之？且田所获既入于官，有司常赋又将何出！闻桃源诸生有愿输牛百头、麦五百石以博县令者，此面欺耳。及河防愈严，令秦士奇沿河筑墩以驻炮。廷吉曰：无益也。黄河沙岸，其性虚浮，水至即圯，何架炮为！议乃格。是冬，紫薇垣诸星皆暗；可法夜召廷吉指示之曰：垣星失耀，奈何！廷吉曰：上相独明。可法曰：辅弼皆暗，上相其独生乎！怆然不怿。

　　左兵东下，弘光诏至，可法受诏书。召廷吉曰：君精三式之学，所言「淮阴安堵终不被兵」，人能言之；第谓「夏至前后，南都多事」，果何见之？廷吉曰：今岁太乙阳局、镇坤二宫，始击关提；主大将囚客，参将发□，且文昌与太阴并，凶祸有不可言者。夏至之后，更换阴局，大事去矣。可法怃然。因出诏示廷吉曰：君言不信犹可，如信则天也。唏嘘而别，以军事付廷吉。越三日，督诸军赴泗州，过山阳，泽清遣人取军器、火药、饷银；廷吉不与，退屯高邮。清兵破盱眙，可法还扬州，急步召廷吉督饷至浦口；已而又令率军回扬州，屯天长。廷吉曰：阁部方寸乱矣。岂有千里之程，一日三调？惊急频仍，扬且有内变。急入城助守南门，可法又令取移泗之饷。夜缒城出，明日城陷，得免于难。
</div>
    <div class="pagination">
<a href="南天痕_page2.html">上一页</a><a href="南天痕.html">1</a><a href="南天痕_page2.html">2</a><span class="current-page">3</span><a href="南天痕_page4.html">4</a><a href="南天痕_page5.html">5</a><a href="南天痕_page6.html">6</a><a href="南天痕_page7.html">7</a><a href="南天痕_page8.html">8</a><span>...</span><a href="南天痕_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
