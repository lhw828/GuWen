<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 655 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 655 页/共 1860 页</h1>
    <div class="content">
○以应袭三等伯果尔多子噶勒炳阿、三等子公安叔父嵩寿、袭爵。　　

○旌表守正捐躯之河南固始县民吴谦妻胡氏。　　

○辛酉。上御乾清门听政。　　

○诣皇太后宫问安。　　

○以编修卢明楷、充日讲起居注官。　　

○抚恤长芦海丰县、场、本年水灾灶户。蠲缓盐山、庆云、二县。丰财、芦台、二场额赋。　　

○壬戌。谕军机大臣等、据班第等奏、五十六所带察哈尔兵一千名内。有私逃护军齐齐克、等。因偷马被获。请将为首之齐齐克、照偷窃官牲之例。加重定拟即行绞决。其余西拉布等九名。分别发遣责革等语。所办殊属非是。齐齐克等、俱系出师之人。途次擅逃。其罪甚重一经拏获。即宜正法。班第等、因何不按逃人办理。反以偷马拟罪。若使途次未曾偷马。又如何定拟耶著寄信班第、将齐齐克等十名。俱行正法。此十人内。将四名、解送北路军营余六人分解西路三名京师三名。正法示众嗣后如遇此等案件。俱照此办理。此旨到时如班第已经起程。即将此旨由驿递交阿睦尔撒纳、色布腾巴勒珠尔办理。并著寄信哈清阿、令晓谕察哈尔八旗人等。咸使闻之。　　

○又谕、班第等奏、前赴北路之察哈尔兵丁内。私逃齐齐克等十人。俱系察哈尔八旗之人。未便发遣邻境请将伊等、并其妻子。发往南省等语。所办非是。奴仆内果有奋勉者。朕必加恩改为另户。其旗人犯法。照例将其妻子为奴。亦所当然。不惟察哈尔蒙古。即八旗满洲人等。亦如是办理。若因旗人从宽。法何以行。齐齐克等十人。业经降旨、令分解西北两路军营、及京师等处正法。著哈清阿、即查明伊等妻子。解送北路。赏给原获此辈之喀尔喀等为奴起解后、哈清阿即行来京。嗣后如有似此之事。俱照此办理。并通行晓谕中外知之。　　

○又谕曰、鹤年奏请将粤东单设训导、之陆丰等七县、酌改教谕一摺。该部以设立已久。不便遽议更张题覆。朕已降旨依议矣。巡抚职任封疆。一切吏治民生。应办事务甚多。乃以此等无关紧要之事。漫议更张。其意盖欲见其留心学校。策励人材。而不知专事琐屑。则于地方要务。转不能加意整顿也。鹤年著传旨申饬。　　

○以编修边继祖、钱汝诚、署日讲起居注官。　　

○移安徽霍邱县开顺镇巡检、驻叶家集。从调任巡抚卫哲治等请也。　　

○癸亥。谕、上年扬州府属、与淮徐二处。俱经被水成灾。所有乾隆十八年分、扬属驿站草料。著准照准徐一体加给。　　

○安南国王黎维祎奏、乾隆十五年十九年、恭进方物表文二道。又以番兵黄福卫等、堵御匪党。误伤兵练二案。均邀宽典、奏谢。下部知之。　　

○赈恤甘肃河州、狄道、皋兰、金县、会宁、平凉、泾州、静宁、抚彝、平番、灵川、西宁、大通等、十三厅州县卫、水灾饥民。并予蠲缓。　　

○甲子。谕军机大臣等、现议明岁大兵进剿之前。于二月下旬。先遣精锐五六千人。轻骑前往略地。苐思兵行马匹。最关紧要。现在采买餧养。及各营马匹内。月□鹿分壮健。足供驰骋者。共有若干。可否得二万之数。再驼只月□鹿壮者。可得若干。著传谕刘统勋、令其密速查明。即行驰奏。至军粮一项、前令该督暂驻安西一带。以进剿之期尚远。而哈密防兵、恐不足恃也。今既克期进剿。亦著陆续速行运赴军营。以备支给裹带之用。　　

○户部议覆、闽浙总督喀尔吉善疏称、闽省州县教职佐杂、各官俸役食。俱编于本州县存留项下支领。其院、司、道、府、同、通、及司府首领、府教职等俸食。亦由各州县解送。以致一官俸银。一项役食。而分至数县。不特解送维艰。凡遇扣缺罚俸等案。摊扣纷错。请将各上司道府首领府教职等俸食。俱改编于附郭首邑。又各属祭祀银。均系存留项下支用。惟闽、侯、二县。归司库支领。应画一列入存留。再各道俸银一百五两。惟兴泉永道、一百三十两。应裁去二十五两等语。均应如所请。从之。　　

○又议覆、漕运总督瑚宝疏称、绍兴、宁波、前后帮船。丁力疲困。查该帮船装运本经。请援减船加装之例。绍兴前帮、实运船七十一只。后帮七十只。各洒七只。宁波前帮船、六十四只。亦洒六只。尚不致负重难行。该帮多得钱粮。丁力可转疲为殷等语。应如所请。从之。　　

○兵部议覆、协办陕甘总督尚书刘统勋等题、明岁进剿准夷。递送军报。安设台站事宜。一、陕省神木县、至甘省定边营。安设正腰各站二十九处。每一正站、马三十匹。腰站、十七匹。其正站九处。各派千把外委一员。于延绥镇附近营汛酌拨。一、甘省口内。自宁夏至嘉峪关。安设七十六塘。正站、马二十五匹。腰站、十六匹。协站、十匹。共派千把外委四十五员。于宁、凉、肃、三镇酌拨。并令三镇各派都守一员管领。一、口外、自黑山湖至巴里坤。安设二十七站。每站安马二十六匹。每三站设千把一员。外委二员。再设守备二员。居适中之地稽查。于安西肃州提镇标内酌拨。以上所需马、除塘站现存、及各处抽拨不敷外。饬令采买。应添夫、即行召募。夫马工料、照例支给。其各员弁盐菜银。除三镇所派都守。不必给予外。口内、照出征例减半。口外、照例给予等语。均应如所请。从之。　　

○又议覆、通政使德通奏称、各省承差赍送本章。或有中途患病坠马受伤等事。其本章作何赍送之处。应酌定则例。或承差捏病稽留。地方官不行查出。亦一并定例议处等语。查专差赍送本章。例用二人。以备接递。但各省亦有止用一人者。请嗣后务照定例行。倘一人患病。令一人按限驰送。再各督抚将军、汇送庆贺表笺。定例亦专差二人。若概令照例办理。驿递滋繁。应请交塘站、依限转递。无庸专差。至承差捏病稽留。地方官不查明、遽行出结者。罚俸一年。从之。　　

○命总督鄂容安、驰赴西路。协同刘统勋等、办理马匹军粮事务。　　

○以辅国将军恒质子兴诚、照例袭封奉国将军。　　

○铸给分巡杭嘉湖道兼管海防事务关防。分巡宁绍台道兼管海防事务关防。从调任巡抚鄂乐舜请也。　　

○赐故江苏原任宗人府府丞任启运、进士张自超、恩贡生李学寅、拔贡生王曾禄、江西岁贡生杨增瑛等五人。入祀各本籍乡贤祠。　　

○旌表守正捐躯之广东平远县民蓝志芹妻林氏。　　

○乙丑。上诣皇太后宫问安。　　

○幸瀛台。　　

○谕军机大臣等、西路领兵大员。前经派出豆斌等四人。今绿营兵已经裁减。统领无需多员。总兵李中楷、著停其派往。其副将以下各员、应随兵数减彻者。亦著一并减彻。　　

○又谕、公哈达哈、将军阿兰泰、著前往喀尔喀地方。每人各赏银三百两。其随往之乾清门侍卫墨德库、达礼善、侍卫玛瑺、蓝翎侍卫齐林扎布、郎中阿思哈、额外主事乌灵阿、盛京佐领王三仕、每人赏银一百两。笔帖式、护军校、二人。各赏银四十两。前锋护军领催披甲人等十名。各赏银三十两。俱著驰驿前往。　　

○谕众喀尔喀扎萨克、尔喀尔喀、均系世仆。受恩深重。从前尔祖父等、尽心宣力。亦阅有年。后因日久弛玩。朕曾降旨申饬。近年以来。青滚杂卜、车木楚克扎布、车布登扎布等。在军营奋勉行走。朕特加恩赏给王贝勒贝子职衔。今办理准夷。正欲自兹以往。息兵罢戍。为尔等扩开游牧之地。如能奋勉出力。朕必厚加恩赉。但进兵时。马匹最为紧要。现由各处采买马匹。尚多未到。是以谕令公哈达哈。前往尔各部落、选拨马二万匹。尔等必须挑选膘壮之马。以备需用。俟各处采买马匹到时。照数给还。至前此令尔等所办备赏新降准夷马匹。虽官为给价。然尔喀尔喀地方。暂令伊等居住。究于汝等生计有碍。俟事成后。仍令伊等各回游牧。尔等即可久远安居。朕于尔等、亦必重加恩赉。汝等各宜仰体朕期望成功之意。勉之特谕。　　

○军机大臣等奏、臣等询之萨喇勒。详加酌议。西路派兵一万六千。足堪敷用。于北路派出兵内。喀尔喀贝勒车木楚克扎布、和托辉特公额琳沁之兵。郡王班珠尔、公纳噶察等名下应派之兵。并原派宁夏满兵一千名。裁减转拨西路。请交该将军、并协督刘统勋、于绿营兵内。酌量裁减三千余兵。共为一万六千名。其应裁之兵。未经给与置装银两者。毋庸议已经给与者。请于伊等应得俸饷内。定限缓为坐扣还项。其作何定限之处。该将军大臣议奏。从之。　　

○又奏、明年二月内、酌派西路先进精锐兵五千名。查西路现有察哈尔兵一千名。其原派车凌车凌乌巴什等之兵。飞檄催令起程。于二月初十间。抵哈密军营。此三千兵外。尚少兵二千。就近派阿拉善蒙古兵五百名。并原派凉庄满洲兵一千名。及现议调拨宁夏之满洲兵一千名。亦飞檄催令起程。于二月初十间。抵哈密军营。此内较现今议定五千名之数。仍多五百名。如所备马足用。即将多余兵五百名。一同带往进剿。如马不敷。著将军永常、萨喇勒、酌量裁减五百名。仍以五千名进剿。俟命下日。速行檄知各处。从之。　　

○又议覆、定北将军班第等奏、遵旨将出征满洲、蒙古、各项兵丁应给口粮。画一办理。一摺。查从前廪给之数。较今给与察哈尔之项。大略相仿。惟喀尔喀、和托辉特之兵。因去游牧近。比从前较少。今应俟明年各路调兵前来。无论满洲、蒙古、索伦、巴尔虎、喀尔喀、厄鲁特、俱一律按照定例给与。令其携带炒米、炒面、牛羊乾肉、并盐菜银两。其初到军营守候之时。亦照定例。每兵一名。每月支给二十日米、一斗六升六合。羊一只。盐菜银一两五钱。至明年进兵时。止议给两月乾粮。少觉不足。现议于二月内、先遣哨探兵前往。应令带四月乾粮。其现在军营之察哈尔兵每月应给羊三只。但军营米石甚裕。应裁两只。每月给二十日米。羊一只。喀尔喀兵。仍支给羊价银二两一钱。其声援之喀尔喀兵。既不进剿。仍给羊价银七钱。臣等并行文西路将军等、亦照此办理。从之。　　

○丙寅。谕、前经降旨令将军阿兰泰、为西路参赞大臣。总督鄂容安、为北路参赞大臣。今既命阿兰泰、前往北路豫备马匹。即以阿兰泰、为北路参赞大臣。调鄂容安、为西路参赞大臣。　　

○又谕、内大臣玛木特、著授为北路参赞大臣。　　

○又谕、郎中阿思哈、差往喀尔喀库伦地方。办理马匹。著施恩赏给侍郎职衔。　　

○丁卯。谕军机大臣等、据班第等奏称、内扎萨克、喀尔喀扎萨克。官兵口粮。已照定例支给等语。喀尔喀等游牧。去军营较近。口粮可减半支给。至现在军营防御声援之扎萨克官兵。仍照例支给。其明年由阿尔台进兵之喀尔喀王公台吉官员兵丁人等。俱著与各处满洲、蒙古等、一体支给口粮。将此寄信班第、令其遵照妥办。　　

○又谕、据班第等奏、自阿尔台以外前进兵丁。尾后应设台站。请在所带兵内、存留数名。陆续安设等语。阿尔台以外。路涂远近。厄鲁特等自必深知。进兵后安设台站。仍兼用喀尔喀、厄鲁特等驻劄方妥。若寻常事件。止令喀尔喀等驰递。如遇军机要务、专摺陈奏者。兼用厄鲁特驰递。所有西北两路应设台站。兼用厄鲁特之处。北路、交阿睦尔撒纳办理。西路、交萨喇勒办理。将此传谕班第、刘统勋、知之。　　

○又谕、前曾传谕刘统勋、以明年二月下旬。先遣精锐五六千骑。前往略地。令其查明膘力壮健马匹。可否得二万之数。并膘壮驼只若干。即行密速驰奏。此旨当已奉到矣。今已定于明年三月初、遣六千骑起程。先行进剿。所有查明膘壮驼马。务于二月内齐集军营。方不误前起官兵乘骑之用。已将总督鄂容安、调赴西路。即日起程。协同该署督办理。著传谕刘统勋、鄂昌、速将各驼马、豫行调集。挑选备用。至军粮一项。最关紧要。前令该督暂行屯贮附近安西一带者。以去进剿之期尚远。而哈密防兵、恐不足恃也。今既酌定先遣五六千骑。克期进剿。其应运军粮。亦著该署督、速行陆续运赴军营。以备支给裹带之用。即有夷使来信。不过令其绕行不见可耳。将此即行传谕知之。　　

○戊辰。乙亥年立春。顺天府进土牛春山宝座。　　

○己巳。孝庄文皇后忌辰。遣官祭昭西陵。　　

○上诣皇太后宫问安。　　

○庚午。谕军机大臣等、察哈尔出征兵丁。倒毙马匹甚多。理应查明。著落赔补。今据萨喇勒奏称、察哈尔此次办理乌梁海、擒拏玛木特等事。往来行走。奋勉效力。著有劳绩。若喀尔喀去伊游牧甚近。行走尚易且掳掠牲畜内、不无暗行偷窃。以抵倒毙之项。其察哈尔离伊游牧甚远。掳掠牲畜。不敢丝毫隐匿。且倒毙俱属实情。著将察哈尔应行赔补马匹。施恩宽免。后不得援以为例。　　

○户部议奏、定北将军班第、定西将军永常、请照定边左副将军例。给跟役四十名。每月盐菜银十二两。北路副将军阿睦尔撒纳、西路副将军萨喇勒、请照喀尔喀王兼副将军例。给跟役二十四名。每月盐菜银十二两。再此次派出陕甘绿旗官兵。应得盐菜跟役。除应照旧办理外。惟提督等官。从前所定数目过多。应量为裁减。请给提督跟役二十四名。每月盐菜银十二两。总兵跟役十六名。每月盐菜银九两。副将跟役十名。都司跟役六名。盐菜仍照旧例支给。从之。　　

○是日起。上以岁暮祫祭太庙。斋戒三日。　　

○辛未。谕军机大臣等、色布腾巴勒珠尔等奏、喀尔喀贝勒纳木扎勒齐苏隆、垦请带领本处兵一百名自备资斧。赴军营效力等语著照所请。即令在前队效力行走。喀尔喀王贝勒等如又有垦请效力者。无庸代奏。将此寄与色布腾巴勒珠尔等知之。　　

○又谕、据户部议奏。两路将军等、每月应得项内。请将阿睦尔撒纳、照副将军例支给。但伊自投降以来。感激朕恩。实心出力。所有每月应得之项。著照班第一体支给。将此寄信色布腾巴勒珠尔等、令其遵照办理。　　

○军机大臣等奏、臣等原议、派往西路之京城满洲兵。定于明年正月十五日以前起程。其索伦、巴尔虎、哲哩木等兵。俱随后接续起程。发往北路之京城满洲兵。定于明年二月初起程。其黑龙江兵。亦随后接续起程。兹据顺天府文称、索伦、巴尔虎兵。于明年正月初间。即到京城。且现议先遣哨探兵前往。臣等酌议、索伦、巴尔虎、头队兵五百名。即于正月初三日起程。每间二日、起行一队。其派往西路之京城满洲兵。及哲哩木兵。共二千。分作四队。俱接索伦、巴尔虎兵之后。起程前往。派往北路之京城满洲兵一千名。黑龙江兵二千名。分作六队。自二月初三日起、至十八日止。亦间两日一队。陆续起程。其在张家口豫备分给北路官兵马驼事务。现止达松阿一人。不敷办理。请再派大臣一员。得旨、张家口备办马驼事务。著派副都统鄂实前往。余依议速行。　　

○壬申。以岁暮祫祭。遣官祭太庙中殿、后殿。　　

○军机大臣等议覆、协办陕甘总督刘统勋奏、请以察哈尔骑往之马。改作备战一摺。查前据陈宏谋奏、晋省解到之马。多有疲乏。挑退六百余匹。若驳回另解。往返需时。议将督抚两标内马好者、拨补解甘。晋省疲马。留陕餧养。以备台站之用。今刘统勋奏称、督抚两标、原议供台之马。已议改作战马是代补晋省之马。即在战马数内。晋省留陕餧养之挑退马。终难资用。现今察哈尔官兵骑往马匹。在哈密牧放。若于此内挑选千余匹。则备战充裕等语。但现议于明年三月初、先遣五六千骑。前往略地。业遵谕寄令该协督、挑选膘壮马匹。于二月内齐集备用。今刘统勋议、以察哈尔马匹。改为战马。窃思略地官兵。应于明岁三月初进发。察哈尔官兵。于十一月甫到哈密。即加意牧放。恐难资用。应令该协督、仍遵前旨、于该省备战马内。先行挑选豫备。其察哈尔马。牧放挑选。以补晋省挑退之数。得旨。依议速行。　　

○癸酉。祫祭太庙。上亲诣行礼。　　
</div>
    <div class="pagination">
<a href="清实录乾隆朝实录_page654.html">上一页</a><span>...</span><a href="清实录乾隆朝实录_page650.html">650</a><a href="清实录乾隆朝实录_page651.html">651</a><a href="清实录乾隆朝实录_page652.html">652</a><a href="清实录乾隆朝实录_page653.html">653</a><a href="清实录乾隆朝实录_page654.html">654</a><span class="current-page">655</span><a href="清实录乾隆朝实录_page656.html">656</a><a href="清实录乾隆朝实录_page657.html">657</a><a href="清实录乾隆朝实录_page658.html">658</a><a href="清实录乾隆朝实录_page659.html">659</a><a href="清实录乾隆朝实录_page660.html">660</a><span>...</span><a href="清实录乾隆朝实录_page656.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
