<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 441 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 441 页/共 518 页</h1>
    <div class="content">　　○大同朔州地震
　　○户科给事中张秉壶会同巡按御史王楠勘上二十七年宣府东路失事状言虏自九月初十日自镇安堡两河口入境经云州赤城深入永宁隆庆怀来等处屠堡数百杀掠人民以数万计怀永之间流血成川积尸满野游骑南掠至岔道八达岭关辅震动主客兵将无虑四五万竟无以一矢向虏者独保定达官都指挥刘淮等永镇堡一挫虏前锋耳诸将自总兵赵卿而下负国殃民之罪真擢发不可胜数其督抚兵巡等官翁万达孙锦冯时雨等均有地方之责罪亦难辞诏兵部会同都察院分别情罪具覆悉如秉壶议总兵赵卿副总兵钱济民宜逮京正法巡抚孙锦宜降用佥事冯时雨及诸将佐游击王钥而下宜下按臣逮治刘淮等宜优赏总督翁万达任兼四镇矧方有脩筑役宜量罚以责后效得旨翁万达降俸二级卿降二级革任闲住锦降一级调外任余俱如拟
　　○己酉祭  帝社  帝稷命成国公朱希忠代公张溶徐延德驸马崔元邬景和伯卫錞陈鏸辅臣严嵩尚书闻渊夏邦谟侍郎徐阶殴阳德王崇庆陪祀
　　○庚戌  孝贞纯皇后忌辰  奉先殿行祭礼遣长宁伯周大经祭  茂陵
　　○辛亥诏改南京吏部尚书张治为礼部尚书兼文渊阁大学士升国子监祭酒李本为少詹事兼翰林院学士俱内阁办事自夏言得罪后大学士严嵩尝一上＜锍-釒＞请简廷臣协辅诏姑少待嵩独相且年余至是再＜锍-釒＞以请  上乃从之命吏部即推五六人堪用者以名闻于是吏部以吏部尚书闻渊南京吏部尚书张治吏部左侍郎兼翰林院学士掌院事徐阶南京兵部尚书韩邦奇礼部左侍郎殴阳德国子监祭酒李本应诏  上下嵩酌用嵩言古者论相之命自天子出今制每以付之廷推而简用悉由  宸断群臣材品英逃  圣鉴＜锍-釒＞内所推六人年资履历一览具在伏望  圣明裁决于中点用二三人非臣所敢议拟
　　上乃特命本治同参机务云
　　○追封秦府临潼靖安王诚润为秦恭王妃卢氏为秦恭王妃镇国将军秉柎为秦顺王夫人马氏刘氏为秦顺王妃奉国将军惟火□廉为秦端王淑人田氏为秦端王妃各赐谥册如制秦王怀火□卷以中尉继封故遣封其三代云
　　○壬子北虏入寇犯宣府滴水崖把总指挥江瀚董旸御之战死全军皆没虏遂东犯永宁关南大震
　　○先是巡抚山西都御史杨守谦议于偏头老营一带兴举营田谋之副使张镐诸所错画方有次第守谦俄调延绥乃上＜锍-釒＞请留镐久任山西以终其事时镐已及考满期诏加参政衘仍旧任至是且二年余而营田之利大兴计秋获几当帑银十万边关榖价顿减十五于是巡抚苏佑＜锍-釒＞陈其绩请超擢镐并录其文武小吏分理勤事者守谦亦＜锍-釒＞荐镐忠勤可大用且言延绥安定等边土亦可耕俟墙台脩筑竣工亦欲举营田如山西例＜锍-釒＞俱下户部部复迩年边费浩大财用不纾多方计处动称阙乏今山西二年营田之利公私委积有余内帑巨费亦既少节今自辽东至固原边内固多旷土沿边戍卒亦可耕可守请通行各该抚臣一如山西例讲求区尽务尽地利以佐军储果有成绩特加叙赏其守谦佑宜俯赐褒嘉以风有位镐及诸文武将吏宜行吏兵二部纪录擢用得旨守谦祐令所司注录功勤从优擢用余俱如议
　　○癸丑命故诚意伯刘瑜孙世延袭祖职
　　○命辽东总兵官李凤鸣神机营左哨坐营东官厅听征总兵官赵国忠镇守宣府
　　○甲寅国子监祭酒李本＜锍-釒＞辞内阁  上曰内阁职在代言备问  祖宗时选用文学侍从之臣不专以品职崇者尔膺兹简擢宜＜棥心＞脩职业以副朕命不允辞
　　○巡按直隶御史陈其学言江洋盗贼猖獗总兵李俊脂韦不能制请更选才将以任之又进奉内臣科索驿传请饬南京守备等官慎选贡使如踵前辙许所司参奏兵部议复从之
　　○乙卯祭大明于朝日坛遣成国公朱希忠行礼
　　○大同总兵周尚文率精骑万余赴援与虏遇于曹家庄大战败之虏遂东走
　　○升吏部左侍郎兼翰林院学士掌院事徐阶为礼部尚书兼官如旧
　　○升巡抚保定右佥都御史李仁为右副都御史巡抚宣府
　　○丁巳虏至永宁大兵马营尚文遣兵追及之斩其殿后骑虏悉众由黄家黑峪北遁
　　○改南京礼部尚书王学夔为南京吏部尚书
　　○升顺天府府丞任瀛为都察院右佥都御史抚治郧阳
　　○升右春坊右中允孙升为国子监祭酒
　　○戊午驸马都尉京山侯崔元奏建造永康大长公主祠堂请给三年秋班军夫粮价诏以其半给之不为例
　　○改礼部左侍郎殴阳德为左部左侍郎兼翰林院学士掌詹事府事教习庶吉士
　　○己未  恭仁康定景皇帝忌辰遣王田伯蒋荣祭  陵寝
　　○庚申赵府汝源王厚＜火冒＞薨赐祭葬如例
　　○升山东按察使商大节为都察院右佥都御史巡抚保定
　　○升西官厅听征参将都指挥佥事刘曰□拆漕运参将署都指挥佥事贾席俱署都督佥事充总兵官曰□拆提督东官厅听征官军席提督巡捕江淮
　　○命褫锦衣卫指挥同知郑玺职闲住革抚宁侯朱岳英国公张溶坐营管事夺定西侯蒋传惠安伯张镧署都督佥事孙堪俸各二月先是给事中杨允绳偕岳等阅视应袭官舍于安定门外阅武场玺忽报讹言云虏入寇至沙河岳等皆惧而走允绳以闻诏责玺讹言惊众岳溶怯懦损威传等亦不能规正故有是命
　　○壬戌礼科给事中赵釴言故礼部尚书费采总兵郤永生平行履无闻数经论列不宜锡之以谥因言谥法乃劝惩重典请自今以后凡文武大臣乞谥行吏兵二部核其生平履历详悉开报不得止载略节仍会多官同公议拟应否定谥请自  上裁如有不公及开报不尽者许臣等劾奏得旨谥法原有羙恶以示劝惩今后所司定拟务合公论
　　○发太仆寺银二十万两遣本寺官分诣北直隶河南山东市马备用
　　○初兵部题御虏事宜定以遏虏不入为上功虽无斩获亦宜升赏至是总督侍郎翁万达上去年各镇秋防功状言虏自八月中首犯大同攻墙不克退攻五堡围困护田卒我师出塞与战于弥陀山却之相持逾月竟不得入遂疾驰山西冀掩不备该镇守御素备虏一犯水口再犯红门三犯猴儿山俱遭败衄二镇抚镇诸臣詹荣苏祐周尚文沉俊林椿等及诸文武将吏俱有保障功宜行叙赉＜锍-釒＞下兵部复言大同出塞功甚奇荣尚文等俱俟御史勘至优叙祐等请先加锡赉以为边臣共事之劝  上嘉诸臣功诏赐祐白金三十两纻丝二表里俊椿各二十两二表里参政张镐而下各给赏有差尚文等候勘至叙录
　　○癸亥升左春坊左谕德闵如霖为翰林院侍读学士掌院事
　　○升云南左布政使吕颛为应天府府尹改应天府府丞李镛为顺天府府丞
　　○吏科给事中唐禹论劾南京光禄寺卿刘塾先任文选时纳贿招权宜罢诏令致仕
　　○兵科都给事中胡叔廉等奏近日吏部推郭宗皋为大同巡抚李仁为宣府巡抚臣等窃思宣大俱为重镇而宣府事势尤急请以宗皋调宣府仁居大同上从之诏宗皋仁更调
　　○巡抚南赣汀漳都御史龚辉奏剿剧贼莆鉄古等诸窠悉平因叙列诸臣功次以福建佥事顷乔为首次则参政汪大受王积汀州府知府汪俅漳州府知府卢璧广东佥事徐缉参议朱宪章江西副使高世彦等诏升辉俸一级赏银四十两纻丝三表里乔二十两一表里大受等各有差
　　○甲子诏罢耕耤礼遣户部尚书夏邦谟祭先农之神
　　○总督宣大翁万达以缮治大同镇羌等六堡西北外垣请给银四万一千八百两更移北路弘赐堡参将于得胜堡为分守北东路分辖镇羗拒墙弘赐等八堡移南路应州城参将于助马堡为分守北西路分辖保安拒门等七堡诸堡缺军即于各卫所及弘赐应浑等城量分戍守不必召募＜锍-釒＞下兵部议覆从之
　　○乙丑祭历代帝王遣宣城伯卫錞行礼尚书闻渊徐阶侍郎殴阳德分献
　　○先是  上与辅臣计欲于今春
　　东宫行冠读礼至是因问辅臣严嵩可行与否嵩言典礼嘉重遽行恐未闲熟请命内侍官同臣等先期习演  上从之令今月二十五日演习初次向后五日一演至期嵩因奏臣等钦遵诣临保室敬侍殿下演习诸仪节俱安顺惟拜跪起伏间有未熟初次如此再演必胜矣  上悦
　　○改南京刑部尚书万镗为南京礼部尚书升礼部右侍郎王崇庆为本部左侍郎改工部右侍郎朱廷立为礼部右侍郎
　　○丙寅升翰林院编脩康太和为侍讲以九年秩满也
　　○己巳升提督四夷馆太常寺少卿郭鋆为南京光禄寺卿福建布政司右参议何鳌为应天府丞
　　○庚午清明节遣定国公徐延德长宁伯周大经分祭  八陵都督佥事沉至祭  景皇帝周大经祭  孝洁皇后沉至祭
　　哀冲太子中官祭  恭让章皇后各陵坟


明世宗肃皇帝实录卷之三百四十六
　　嘉靖二十八年三月辛未朔日有食之
　　○  孝肃皇后忌辰遣定国公徐延德祭  裕陵
　　○壬申改南京工部尚书刘仞为南京刑部尚书升巡抚陕西都察院右副都御史谢兰为工部右侍郎
　　○命辽东都司署都指挥佥事任俊五军营左掖坐营
　　○巡视浙福右副都御史朱纨奏二十七年三月日本使臣周良等至宁波宾馆有为匿名书投馆中称天子命都御史起兵诛使臣可先发夜杀都御史署府事推官张德熹知之不以告臣臣尝斩贼张珠珠德熹叔凡报福贼死者德熹皆与殓之御史周亮奏革臣巡抚浙福之命者又德熹乡人疑德熹构其事且臣整顿海防稍有次第而周亮乃欲侵削臣权谓一御史按之有余以致属吏遂不用命愿  陛下察臣先后奏词非有私挟追究德熹等窝贼倡乱背公党私废坏纪纲诈传诏旨扇惑夷情谋杀抚臣事情明正其罪奏入诏下巡按御史会同三司验实奏闻
　　○癸酉命定西侯蒋傅充提督神机营总兵署都督佥事李凤鸣充提督西官厅听征总兵署都指挥佥事梁臣充西官厅听征参将
　　○甲戌改南京太仆寺少卿高澄为太常寺少卿提督四夷馆
　　○命成山伯王维熊佥书中军都督府事
　　○乙亥礼部上  皇太子冠礼仪注一习礼用三月十二日行礼用三月十五日一先期一日具特牲遣大臣告  太庙内命妇告  孝烈皇后几筵各止行一献礼一锦衣卫陈设幕次于文华殿之东序鸿胪寺设节案于殿内之北正中设香案于节案之南设冠席于殿内之东南西向设醴席于西上南向内侍张帷幄于东序内设坐椅几案裀褥于幄中又张幄于序外陈袍服皮弁服衮服圭带舄等物各以箱盛置于帷中案上具翼善冠皮弁九旒冕各用盘盛以红袱覆之置于东阶之南案上光禄寺设盥洗所于东阶冠案之南稍东设司尊所于醴席之西南司尊者实醴于侧尊加勺幂设坫于尊东置二爵于坫进馔者实馔设于尊北诸执事者皆立于其所教坊司设乐一前一日鸿胪寺设节案于奉天殿至日早锦衣卫设仪仗文武百官朝服侍班如常仪持节及赞冠宣敕戒官各具朝服就拜位候鸿胪寺序班举案至丹墀中道置定鸣赞赞行五拜三叩头礼毕持节官捧节出赞官宣敕戒官及各执事侍班官俱随诣文华殿行礼一至期内侍导  皇太子先于东序帷幄中坐候持节将至启请官启  皇太子迎节乐作导引官导  皇太子出迎于殿门外持节官捧节入置于案退立节案之东乐止导引官导  皇太子诣香案前乐作鸣赞赞行四拜礼毕乐止持节官出同赞官宣敕戒等官序立于东阶南盥洗所之次锦衣卫侍卫官立于西阶之南与赞冠等官相向启请官启  皇太子就冠席乐作导引官导  皇太子诣冠席内侍二人夹侍  皇太子即席西南向坐乐止一行初加礼鸿胪寺鸣赞赞行初加冠礼乐作引礼序班引宾赞皆诣盥洗所宾赞皆搢笏以次盥手讫出笏乐止宾赞官升自东阶西向立内侍揭盖袱乐作以盘捧翼善冠升宾降阶一等受之乐止宾右手执冠后左手执冠前进  皇太子席前北面立祝曰吉日令辰乃加元服懋敬是承永介景福乐作宾跪进冠兴复位赞者跪正冠兴立于宾后启请官启易服  皇太子入帷幄易新袍服出启请官启复坐一行再加礼鸣赞赞行再加冠礼乐作内侍揭盖袱以盘捧皮弁升宾降阶二等受之乐止宾右手执皮弁后左手执皮弁前进如前仪祝曰冠礼申举以成令德敬慎威仪惟民之式乐作内侍释翼善冠宾跪进皮弁兴复位赞者跪正皮弁兴立于宾后乐止启请官启易服  皇太子入帷幄易皮弁服舄出启请官启复坐一行三加礼鸣赞赞行三加冠礼乐作内侍揭盖袱以盘捧冕旒升宾降阶三等受之乐止进如常仪祝曰章服咸加饬敬有虔永固皇图于千万年乐作内侍释皮弁冠宾跪进冕旒兴复位赞者跪簮结纮兴立于宾后乐止启请官启易服  皇太子入帷幄易衮服出启请官启复坐一行釂礼鸣赞赞行釂礼启请官启  皇太子诣醴席乐作导引官导  皇太子降自东阶由西阶升即醴席南向坐乐止鸿胪侍官举醴案乐作引礼序班引宾赞诣盥洗所宾赞搢笏盥手讫出笏升西阶赞者取爵诣司尊所酌醴受宾宾执爵诣席前立乐止祝曰旨酒孔馨嘉荐载芳受天之福万世其昌祝毕宾跪进爵鸣赞赞  皇太子搢圭受爵  皇太子受爵置于案教坊司启乐奏喜千春之曲次启进酒  皇太子举爵饮讫奠爵于案乐止光禄寺官进馔乐作馔讫乐止赞出圭撤案宾赞复位一受敕戒鸣赞赞受敕戒启请官启诣受敕戒位导引官导  皇太子降自西阶由东阶升诣拜位乐作引礼序班引宣敕戒官诣  皇太子拜位稍东西向立乐止鸣赞称有制赞跪  皇太子跪宣敕戒官宣敕戒曰孝事君亲友于兄弟亲贤爱民居仁由义毋怠毋骄茂隆万世乐作鸣赞赞俯伏兴四拜兴平身乐止启请官启礼毕持节官捧节出乐作导引官导  皇太子送节至殿门外引还东序内侍引还宫乐止一当日  皇太子具冕服谒祭  奉先殿用乐行礼如常仪毕  皇太子仍具冕服诣  上位前谢行五拜三叩头礼用乐次诣  孝烈皇后几筵前谒祭如常仪次诣  皇妃行四拜礼俱不用乐一持节及赞冠宣敕戒等官复命一次日早文武百官具朝服于奉天门前称贺行五拜三叩头礼毕就诣文华殿贺  皇太子行四拜礼锦衣卫陈设仪仗如常仪诏如所拟
　　○户部左侍郎及宦三年秩满诏荫其子万祺为国子生
　　○发太仓银四万两于昌平五万四千两于密云
　　○总督三边尚书王以旂议上修边事宜言延绥一镇自定边营瓦楂梁至龙州城为西叚自龙州至□□只山为中叚自□□只山至黄甫川为东叚东西延袤千五百里力难并修西中二叚旧为虏冲而西事尤急今宜先事于西第地歉民贫工役无措欲量调三镇军夫并派西凤延庆等府州县民壮及多方召募可足三万人俟春和无警工始定边营以至龙州期以二三年竣事则平固延庆可保无虞其中叚仍督本城堡官军随宜修筑因条具计夫役慎防护筑边墙筑墩台设城堡备钱粮分委任计物料专责成议封□巾修设防守议屯田核班军等事兵部议覆从之
　　○丁丑升巡抚江西都察院右佥都御史傅凤翱为右副都御史巡抚陕西
　　○南京给事中李万实论提督操江都御史周襗昏懦无为诏调南京别衙门用
　　○戊寅初宸濠之变都御史孙燧副使许逵同时死节诏赠燧礼部尚书逵副都御史建旌忠祠并祀其位燧左逵右越数年逵亦赠礼部尚书乃居燧左御史鄢＜棥心＞卿以为言礼部议奏二臣死节本无彼此然生而在位则有相临之分死而赠官又有先后之别左逵右燧于礼未当请复先年所定位次如故又本朝赐唐张巡许远祠祭题赠官于主而首著其原官所以寓激劝励忠义也今燧逵祝位既定神主宜如张许故事列赠官于上下仍著其原官报可
　　○己卯升南京尚宝司卿郑晓为南京太仆寺少卿
　　○户部奏今岁应发各边银数如年例防秋客兵并募军及补岁用不敷之数共该银八十五万二千五百两有奇今太仓积贮缺乏难以支给乞取南京户部库银二十万两临清仓库银十五万两德州仓库银二万两角□羊京补发各边诏从之
　　○辛巳罢亲蚕礼遣女官祭先蚕之神
　　○巡按直隶御史王楠勘上去年大同御虏诸臣功罪言虏以八月寇大同边镇虏等堡伏其众先以二十余骑来探指挥顾相以千余骑迎敌伏发被围于弥陀山茨林墩总兵周尚文闻警督参将吕勇游击李梅等及男君佐君仁等出边与贼战角□羊围相与指挥周奉千户吕恺郝经百户利贞先已战死尚文转战逐北次野口贼伏芦草沟突出我师殊死战斩获一大酋贼大挫引去尚文又伏兵虏归路败其殿后卒因差次诸臣功罪请加惩劝诏复总督翁万达俸并巡抚詹荣各赏银四十两纻丝三表里尚文准以功赎并贷其子君佐等所犯军罪升副使魏尚纶佥事尹纶勇梅各一级参将赵臣等三十四人各赏有差余行抚臣给赏赠死事相奉恺贞各二级经三级仍各升袭其子如例
　　○壬午升工部左侍郎屠楷为南京工部尚书巡抚宁夏都御史王邦瑞为南京大理寺卿
　　○先是正月间大同侦虏酋俺答等紏众将由去秋旧路寇宣府总督翁万达以宣府总兵赵卿怯懦恐不能当虏乃疏请预调大同总兵周尚文代卿至二月十一日贼果以数万骑犯滴水崖指挥董旸江瀚唐臣张淮等俱战死虏遂南下驻隆庆石河营游骑分窥东及永宁川南及岔道灰岭柳沟大小红门诸口游击王钥大同游击袁正遇虏于隆庆州桥南与战却之士气稍振虏移营南向周尚文提大同兵万骑至南路参将田琦率兵千余来附与虏遇于曹家庄搏战竟日相持未决次日复殊死战斩酋首四搴其旗贼气沮会万达督西路参将姜应熊等自怀来顺风鼓噪扬尘而东虏不测以为有大兵至遂结营东遁宣府新任总兵赵国忠闻警驰出关至岔道简参将孙勇兵千余近贼于大滹沱败之遂与尚文等分道追贼复击败之虏狼狈夜遁于是万达以捷闻因言虏狃于去秋得利知宣将不足忌非时大举垂涎关南其氛甚恶幸侦报早闻先期徵发应急一时诸将能奋死以抗方张之虏使不得南瞰居庸西下洪蔚扶伤＜马犬＞尸失利宵奔而尚文功尤称奇绝至于慢令偾师避灾择便诸臣则罪有不可逭者臣谨究竟其淂失之故列上始末  皇上赏罚之盖论功尚文□□取优国忠正琦勇应熊次之当录瀚旸臣等死事甚烈当恤罪则宣府原任总兵赵卿参将欧阳安王臣当治若祁勋王钥则功不掩罪都指挥杨钺董玺游击曹镇守备朱爵则罪有可原会巡按御史王楠复劾赵卿欧阳安王臣等罪并万达及宣府巡抚孙锦亦请示罚＜锍-釒＞俱下兵部覆称虏近騺甚小入则小利大入则大利边民受其荼毒我兵积怯已成不振今兹诸将能挫败其锋使之狼狈出奔盖数年所未见所宜略过论功用作敢战之气风示诸镇  上曰今次总镇等官督率官军逐斩虏寇劳绩可嘉尚文加太保兼□子太傅赏银五十两纻丝六表里万达升兵部尚书兼右副都御史总督如故赏银五十两纻丝四表里仍各赐玺书奖励国忠五十两二表里瀚旸各先赏银三十两臣淮等二十两令军门恤录其家锦既罢去姑不问安等下法司讯治辅臣严嵩荫一子中书舍人赏银五十两纻丝四表里兵部尚书赵廷瑞加太子少保银四十两纻丝三表里侍郎詹荣升俸一级本司官各银五两帛一匹勋等功罪令巡按御史再勘并核诸阵亡者一并奏闻既而尚文＜锍-釒＞言诸将士奋不顾身三战三捷即所摧败前此无闻今臣独膺升赏而阵亡及有功将士未沾恩赉恐人心懈弛愿辞升赏之命少推恩将士以图后效  上以升赏既有成命不允辞命兵部亟议赏格以闻部臣仍请下按臣核寔从之
　　○癸未礼部奏故事  皇太子朝贺设座文华殿中今易用黄瓦则东宫受贺之位似应避尊  上曰东宫受贺位当设文华门之左南向然今侍卫未备已之
　　○升山东按察司佥事陈儒为南京尚宝司卿
　　○升户科左给事中杨思忠为都给事中户科右给事中徐霈礼科右给事中申价兵科右给事中俞鸾俱左给事中吏科给事中郑廷鹄为右给事中思忠价礼科霈廷鹄吏科鸾刑科
　　○发太仓银一十八万四千五百八十两于宣府
　　○甲申命太傅兼太子太傅成国公朱希忠以  皇太子加冠告于  太庙内命妇告  孝烈皇后几筵
　　○  武宗毅皇帝忌辰  奉先殿行祭礼遣都督佥事王朝用祭  康陵
　　○乙酉  皇太子行加冠礼命太傅兼太子太傅驸马都尉京山侯崔元持节掌冠少师兼太子太师吏部尚书大学士严嵩赞冠礼部尚书徐阶宣敕戒是日  上不御殿罢传制余俱如礼
　　○丙戌以  皇太子加冠文武群臣俱于奉天门行五拜三叩头礼
　　○吏部言巡盐御史刘时进荐举泛滥多至四十余人有违诏旨宜加惩罚  上以时进市恩玩法降二级调外任用仍谕今后中差御史遵炤先年明旨止许举劾差内官员违者吏部并该科参奏治罪已吏科都给事中刘学易等复言时进论山东副使赵廷松奸险贪污而巡按御史傅镇又亟称其贤能臧否互异乞行查勘诏以抚按亲临一方举劾乃其专职近各差御史滥肆论列情弊显然吏部都察院便从公考察以闻不必行勘寻议上廷松居官性稍偏执才猷操守俱有可观屡经抚按荐扬时进之言未必皆实宜令策励供职从之
　　○丁亥  皇太子薨太子讳载壑  上第二子也母  皇贵妃王氏生于嘉靖丙申十月六日贵妃娠时梦神人星冠羽服以一婴儿与之遂生太子十八年二月  上将巡幸承天册立为  皇太子遂命监国至是  上以  太子年浸长当出阁读书命先行冠礼越二日晨兴疾作遣医胗之不治忽北面拜曰儿去矣正坐而薨年十有四岁  太子生而灵异不喜纷华靡丽小心斋慎尝见  上叩头曰儿不敢时时举手曰天在上  上奇其不凡比薨痛悼殊甚诏礼官具仪以闻已辅臣及府部侍从诸臣各上＜锍-釒＞奉慰秉一真人陶仲文亦具＜锍-釒＞慰  上独批答曰览卿奏慰朕复何言早从卿劝岂便有此太子非常人不识耳然厚烷吕时中辈诽谤朕躬一曰久不教训我等一曰辅臣不可谀悦皆谓朕既不早朝又不教习太子朕受  天明命承大道运岂为小人所讪因思太子年十四或可渐举储仪故令所司如例先行冠礼岂期太子超凡遂尔长往且其于人世纷华一不好玩动有仙气今果乃尔或谓何不任其素性朕思身已受谤又累太子岂可久藏禁中须如  祖宗故事一一举行宁为不慈终不失正嗟今失矣彼纸上虗谈之物能疗之乎太子舍我亦非背者知朕心之不淂已但仰思当日  圣母爱之甚至今未久而归是朕之不孝耳
　　○给事中张秉壶上备边要务十事一修险要欲自缙阳山西至白羊洼斩崖筑墙以接大边绝虏南下之路移永宁守备于旧县以东路参将之兵协之自缙阳以东至镇南墩等处修其空缺增高益深补葺红门诸口以护  陵寝增缮怀来居庸诸口以遏畿辅之冲至于大边徐议可也一设屯堡关外屯堡不修輙被残毒宜令小堡并入大堡每堡可四百家周其墙壕中通燎望委官置戍相助为守寇至失陷则以守备不设罪之一选战锋请于宣府选募精锐三千优其粮饷时其教习临阵使之先登一造战车大同常以车胜宣府自今增置如式一用步兵诸军近称乏马遇警追逐步卒不与焉不知步兵之长正可角虏宜募死士给以坚甲长刃相地而用之一习火器神枪火器中国所长宜多备而时习之临阵蒙盾分蕃迭击可以挫虏之锋一议失机法以杀虏人民为失事其罪轻亏折军众为失机其罪重今宜稍＜宀十见＞损军之罚而部将淂申不用命之诛则士气振一酌功罪谓论功不徒较级当视敌势众寡始终胜败及彼此杀伤所当以次第其功罪诸以首虏效者验不移时则真赝立辨一诘奸细往以盘诘不寔被谴告者遂阻今宜申明赏格宽其误罚一任守将言边方主客兵将多至秋防调遣宜敕抚镇诸臣预选将领早为部署而简较之使兵将相识则士卒服习而臂指之势成＜锍-釒＞下兵部部议其言多可采第南北二山诸口固宜急修而东北二路大边亦不容缓宜以居庸外怀来黑峪诸口及东北大边付督臣翁万达黄花镇以东诸隘付经理侍郎范鏓议之视其缓急以为工次其屯堡失守但宜坐以将领不捄之罪难与守备不设同科战锋之选近已奉诏罢革无湏召募苐于本镇正奇游援诸营严为简拔择将教演则所在皆为精卒诏从部议
　　○戊子礼部上  皇太子丧礼仪注一十七日至十九日  皇上服浅淡服色二十日易素服凡十二日而除一十八日为始辍朝不鸣钟鼓至除服日止一成服日  皇上遣祭一坛  母妃祭一坛  皇妃共祭一坛  裕王景王共祭一坛公主共祭一坛内官内使共祭一坛六局官共祭一坛文武百官共祭一坛一每七百日  皇上遣祭一坛母妃祭一坛  裕王景王共祭一坛一文武百官闻丧素服乌纱帽黑角带于本衙门宿歇至二十日早具斋衰服不杖赴思善门举哀行四拜礼共举祭一坛而退一二十二日百官素服乌纱帽黑角带诣西角门行奉慰礼退易布褁纱帽绖带麻屦本衙门办事通前十二日而除一在京自闻丧日为始禁屠五日一在京军民人等各素服十二日而除听选办事官吏监生僧道耆老人等俱赴顺天府官具衰服监生素服举哀四行拜礼一各王府南京浙江等布政司及直隶府分本部差官讣告一诸王世子及王妃郡主以下闻讣之次日具素冠服举哀行四拜礼服十二日而除一在外文武官员人等闻讣之次日各举衰服举哀行四拜礼毕易素冠服绖带麻屦十二日而除军民人等成服除服日数同一各王府天下文武衙门俱免进香奏入  上曰天下绝期况十五岁之外方出三殇朕服非礼止辍朝十日百官如制成服无诣门哭临之礼可诣停柩之所行他俱如拟行
　　○起兵部右侍郎张时彻以原职兼都察院右佥都御史巡抚江西
　　○升陕西布政使司右参政张镐为都察院右佥都御史巡抚宁夏山东右布政使李遂为南京都察院右佥都御史提督操江
　　○己丑命统领红盔将军南宁伯毛重器佥书右军都督府事南京右军都督府佥书临淮侯李庭竹提督操江
　　○庚寅  上谕辅臣严嵩北虏累年入犯我  皇高祖考岁一驱巡今如遵举一行可欤嵩言  皇上圣谟弘远欲上法  祖宗甚盛心也但今时非前比只严督将臣守御自可无事巡驱之典似不必尽同于昔也  上以为然
　　○礼部具上  皇太子颁谥仪注一翰林院定议谥号撰述谥册文谥宝文圹志文祭告文一先期一日具酒果脯醢遣内侍官祭告  奉先殿一先期一日内侍官设节册案于  皇太子灵柩前节案居中册案居左设香案于节册案前一至日内侍官设素馐于灵柩前一至日鸿胪寺官设节册案于奉天门稍东百官青衣黑角带侍班正副使各就拜位候序班举节册案至丹墀中道置定鸣赞赞行五拜三叩头礼毕序班举案正副使后随由左顺门正门至  皇太子灵柩前以节册置于案鸣赞赞就位赞上香赞复位赞宣册太常寺官取册立宣讫置于案赞礼毕正副使持节复命诏如拟
　　○山东临清州大冰雹损房舍禾苖
　　○癸巳以册谥  皇太子遣驸马都尉邬景和告于  太庙
　　○初秦府保安荣穆王诚潢无嗣传庶弟诚渌是为昭和王昭和王无嗣  武宗以其庶弟诚漖袭封一世子孙不淂承继是为靖和王靖和王薨子秉栈请封  上复令袭封一世不为例是为恭懿王至是恭懿王薨有庶长子惟徤秦王复为奏请礼部覆议惟徤虽恭懿子但自荣穆而下兄终弟及传庶至再皆法制所不许是其祖父爵封已非应淂惟徤不当复请甚明诏惟徤以本爵奉祀不得请封
　　○御史郭公周论劾刑部左侍郎詹瀚始献美妇于当道遂淂夤缘进用狡猾蒙秽不可使久居卿贰诏令致仕
　　○甲午以征剿苖夷诏免湖广之辰州常德贵州之铜仁思南石阡思州镇远四川之重庆夔州九府及靖州独山麻哈三州各正官及所属州县正官来朝
　　○乙未升都察院左副都御史杨行中为工部左侍郎
　　○丙申册谥  皇太子曰庄敬命英国公张溶持节礼部尚书徐阶捧册行礼仍命礼部颁示天下
　　○是日雨霾四塞日色惨白凡五日
　　○礼部奏孟夏时享有  庄敬太子服百官服青绿锦绣致斋至日乐悬不作淂旨  庙享仍用乐
　　○遣礼部侍郎王崇庆工部尚书文明择  庄敬太子葬地于金山
　　○丁酉命掌南京右府事宁阳侯陈继祖神机营五千下坐营原任山西左参将署都指挥同知马阳辉神机营左哨坐营
　　○己亥南京吏部尚书张治＜锍-釒＞辞内阁办事之命  上优诏不允
　　明世宗肃皇帝实录卷之三百四十六
</div>
    <div class="pagination">
<a href="明实录世宗实录_page440.html">上一页</a><span>...</span><a href="明实录世宗实录_page436.html">436</a><a href="明实录世宗实录_page437.html">437</a><a href="明实录世宗实录_page438.html">438</a><a href="明实录世宗实录_page439.html">439</a><a href="明实录世宗实录_page440.html">440</a><span class="current-page">441</span><a href="明实录世宗实录_page442.html">442</a><a href="明实录世宗实录_page443.html">443</a><a href="明实录世宗实录_page444.html">444</a><a href="明实录世宗实录_page445.html">445</a><a href="明实录世宗实录_page446.html">446</a><span>...</span><a href="明实录世宗实录_page442.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
