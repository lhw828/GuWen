<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 242 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 242 页/共 1316 页</h1>
    <div class="content">○恭理丧仪王大臣惇亲王等奏、恭奉孝贞显皇后梓宫。于九月十三日午刻。至普祥峪定东陵隆恩殿暂安。得旨、敬悉。摺包　　

○纂修官李端棨恭纂　　

帮总纂官程棫林恭辑监修总裁世恭阅一签六月初二日正总裁那恭阅六月二十八日专司藳本陆恭覆阅壬子十月二十四日　　

徐恭阅十一月初二日　　

荣月日副总裁唐月日　　

宗室宝恭阅三签六月十五日

　　

郭恭阅二签七月初四日　　

陈恭阅一签九月二十七日初校修改下卷贰拾陆签张元钧恭校熙月日覆校修改下卷贰签曾文玉详校宗室麒月日总校修改下卷拾壹签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百三十七　　

光绪七年。辛巳。九月。乙巳。赏恭请孝贞显皇后梓宫奉移至芦殿工部夫役银。现月　　

○丙午。赏恭请龙輴车工部夫匠银。现月　　

○丁未。河南巡抚涂宗瀛奏、剿办汝甯府光州捻匪。地方肃清。得旨、仍著知照李鹤年。饬属将逸匪鲁驴子严拏务获。毋任漏网。摺包　　

○察哈尔都统祥亨奏、改驻前营续练官兵五百名。已有成效。应即撤回各旗。口外冬令苦寒。拟将统带各员裁撤一半。另由各旗额兵内。拣选二百五十名。送营备练。俟交夏令。饬原撤各官。将新挑练兵二百五十名。管带来营。仍归两翼操演。报闻。摺包　　

○又奏、遵查乌城饷项在台被窃一案。现将获案各犯。审讯明确。贼犯三保。在台因贫起意。乘闲行窃饷银九百余两之多。合依例拟绞。业已身死。应毋庸议。从犯巴朗等。听从夥窃。应照例拟杖流。巴朗系职员。应请革职从重发往黑龙江充当苦差。所短银数。饬由各犯家属勒追。乌里雅苏台解饷委员。奎苏图台章京。暨管理台务人员。请分别交部议处察议。下部议。摺包　　

○以剿办河南汝光捻匪肃清。予记名提督姜桂题、等优叙。汝甯府知府王兆兰以道员在任候补。新蔡县知县书瑞花翎。余升叙加衔有差。摺

包

　　

○戊申。以二十二日孝贞显皇后神牌升祔太庙奉先殿。前期遣官告祭天地社稷太庙太庙后殿奉先殿后殿。早事　　

○谕内阁、本月十七日。孝贞显皇后梓宫永远奉安普祥峪定东陵。在事王大臣。均能恪恭将事。谨慎无愆。所有恭理丧仪之惇亲王奕誴、恭亲王奕、贝勒亦劻、固伦额驸公景寿、大学士宝鋆、协办大学士吏部尚书灵桂、礼部尚书总管内务府大臣恩承、工部尚书翁同和、均著赏加三级。礼工二部内务府堂官。均著赏加二级。到任未久之署工部侍郎徐郙、前管理工部事务予告大学士全庆、均著赏加一级。礼工二部内务府承办差务司员。均著赏加二级。并著恭理王大臣及该堂官。查照成案。酌量保奏。候旨施恩。各营派出芦殿管营等官。太常寺随从堂司各官。恭送梓宫及行礼之王公文武大小官员侍卫章京等。守护陵寝公荣毓荣颐、总兵景瑞、均著赏加一级。用示推广仁施至意。现月　　

○又谕、孝贞显皇后梓宫永远奉安地宫。大礼告成。在事诸臣。敬谨襄办。妥协周详。允宜仰体慈怀。特加恩叙。所有随入地宫之惇亲王奕誴、恭亲王奕、礼亲王世铎、惠郡王奕详、贝勒奕劻、载澂、载漪、固伦额驸公景寿、大学士宝鋆、协办大学士吏部尚书灵桂、尚书恩承、翁同和、均著赏加二级。现月　　

○又谕、本月十七日。敬题孝贞显皇后神主之大学士宝鋆、李鸿章、斋肃洁诚。恪恭将事。著加恩各赏给带嗉貂褂一件。现月　　

○又谕、本月十七日。孝贞显皇后梓宫永远奉安普祥峪定东陵。工部堂官承办大事。悉臻妥协。尚书翁同和。勤慎周详。倍著劳勚著加恩赏加太子少保衔。瑞联等均著交部议叙。现月　　

○又谕、孝贞显皇后梓宫奉移普祥峪定东陵。永远奉安礼成后。恭奉神牌黄舆回京。直隶大小官员。办理一切差务。均属妥慎。总督李鸿章。及办差文武大小员弁。著加恩各赏加一级。所有沿途当差兵丁。著加恩赏给一月钱粮。现月　　

○又谕、孝贞显皇后梓宫奉移普祥峪定东陵永远奉安。所有各营派出芦殿管营等官。已有旨均赏加一级。其芦殿管营大臣尚宗瑞、岳林。著加恩再各赏加一级。其所管该营兵丁。均著赏给半月钱粮。现月　　

○护理陕甘总督杨昌浚奏、甘南地震。奉谕抚恤。续据阶州礼县详报。查明被伤人口情形。饬由巩秦阶道谭继洵拨款赈济。得旨、陛州等处被灾情形。殊堪悯恻。著仍遵前旨妥为抚恤。务使灾民均沾实惠。摺包　　

○又奏、署靖边县知县金麟□□□尔□案。遵饬兰州府提讯。金麟在署任内。奉办团防及善后事宜。虽无侵吞及纵劫情事。惟收复县城。辄自作文立碑。并自置万民衣伞。实属妄为。应依例拟杖。业已革职。免其发落。局绅高振岳等。讯无侵蚀情事。应毋庸议。下部知之。摺包　　

○又奏、甘省变通兵制原定章程。拟将省标及提镇各标兵额较厚之处。挑出马步兵团扎营垒。派弁督操。现在减存马兵九千九百余名。酌拟各按五成扎垒操练五成随营差操量道路远近轮流更换报闻。上以孝贞显皇后神牌升祔太庙。自是日始、斋戒三日。内记注　　

○己酉。谕内阁、杨昌浚奏、请将玩视民瘼之知府开缺送部引见一摺。甘肃甯夏府知府海容。玩视民瘼。办事未能整顿合宜。难期振作。著开缺送部引见。现月　　

○谕军机大臣等、御史英俊奏、仓匪藏匿仓内。请饬密拏一摺。前据英俊奏仓匪唐荫亭等。句串把持。当谕令步军统领衙门严拏务获。旋经步军统领衙门拏获唐瑞一犯。奏交刑部审讯。兹复据该御史奏称。唐荫亭、唐二、唐顺成等。仍在该仓内藏匿。照旧包揽等语。仓蠹结党盘踞。大干法纪。仍著该衙门等。改派外营及各汛员弁。勒限拏获。交部究办。另片奏、近来明火抢劫之案。层见叠出。破案甚少等语。辇毂重地。岂容匪徒肆劫。奸宄潜踪。著步军统领衙门、顺天府、五城御史、严饬各地面。整顿捕务。认真巡缉。毋得疏懈。原摺片均著钞给阅看。将此各谕令知之。　　

○以孝贞显皇后梓宫永远奉安礼成。赏工部郎中景沣候补五品京堂。素麟道员用。曾鉌、田国俊、程鼎芬、花翎。余升叙加衔有差。现月　　

○以捐助赈银。予督办新疆军务通政使刘锦堂、伊犁将军金顺、提督金运昌。前署甘肃巩秦阶道龙锡庆。分别议叙。摺包　　

○以捐备神机营军械。予前粤海关监督俊启奖叙。摺包　　

○以行止猥鄙。革陕西陕安镇标中军游击周文光职。摺包　　

○再减江苏金坛县应徵漕额十分之一分四厘。从两江总督刘坤一请也。　　

○庚戌。上诣朝阳门外新桥黄幄次。跪迎孝贞显皇后神牌。行夕祭礼。内记注　　

○赏青海附住番众刚咱等八族每年青稞八百四十八石。从护理陕甘总督杨昌浚请也。摺包　　

○辛亥。巳亥。上诣太庙门外。跪迎孝贞显皇后神牌黄舆。遣怡亲王载敦恭奉神牌升祔太庙。安于孝德显皇后之次。上行礼毕。遣怡亲王载敦恭代致祭。如时飨礼。内记注　　

○午刻。上诣奉先殿行礼。内记注　　

○壬子。以孝贞显皇后神牌升祔太庙礼成。颁诏天下。诏曰。朕惟谊崇报德。溯萱帏而模范钦承。礼重明禋。陈秬鬯而烝尝祗奉。升庙著飨亲之典。骏遹常昭。临轩推锡类之仁。鸿施特沛。综稽往牒。允勰隆仪。钦惟皇妣孝贞慈安裕庆和敬仪天祚圣显皇后。应地含章。俪天立极。柔嘉惟则。型媲于姒幄娥台。淑慎其仪。度迈夫媓规娀矩。肃雝以承先祀。洁表苹蘩。昌炽以裕后昆。祥绵瓜瓞。佐文考龙飞之化。亿万民保艾同孚。诒穆宗燕翼之谟。十三载重华丕焕。劳宣宵旰。丹宸宏顾复之恩。念切暑寒。赤甸普绥丰之庆。东观特开讲幄。崇儒则圣学渊深。南邦永靖兵氛。命将则中原厎定。巍巍文德。日月光昭。赫赫武功。河山炳曜。朕以冲幼。寅绍丕基。训迪时依。恩勤备沐。政敷兰殿。廑持盈保泰之思。祉介椒庭。赞累洽重熙之治。晋隆称于十字。大德难名。娱亲志者七年。春晖永慕。徽音宛在。缅琼阶而鸾驭倏遥。上谥聿加。举璆册而鸿名莫罄。往□山戊不□曾诹吉壤。迓多福多祜之庥。今兹永奠仙乡。备奉醴奉牲之义。望山陵而增眷恋。如亲僾见于璇闱饬俎豆以荐馨香。爰祝灵凭于黼构。敬告天地宗庙社稷。于光绪七年九月十七日。奉安普祥峪定东陵礼成。二十二日升祔太庙。卿云集掖。祥腾紫极之辉。甘露飞甍。兆衍黄图之庆。既升歆以崇祀。宜涣号之覃敷。所有事宜开列于左。一恭送孝贞显皇后奉安礼成之执事大臣官员加一级。一直隶办差之地方文武官员加一级。一内外大小各官。除现在品级从前已得封赠外。其升级改任者。著照新衔封赠。一满汉孝子顺孙义夫节妇。该管官详加咨访。确具事实奏闻。礼部核实旌表。一贡监生在监肄业者。免坐监一月。一各省儒学。以正贡作恩贡。以次贡作□山戊不□贡。一各省养济院。所有鳏寡孤独及残疾无告之人。有司留心养赡。一穷民无力营葬。并无亲族收瘗者。地方官择地多设义冢掩埋。毋使暴露。于戏。仰几筵之肃穆。礼备尊亲。奉圭瓒之苾芬。情深帱载。寅承勿替。群舞蹈以兴歌。申锡无疆。遍垓埏而被泽。布告天下。咸使闻知。　　

○谕内阁、恭送神牌黄舆回京之王公大臣。均著赏加一级。各旗营派出护送官员。著一并赏加一级。兵丁著赏给半月钱粮。其沿途恭请黄舆之銮仪卫校尉三百七十五名。著每名赏给一两重银锞一个。由广储司支领。现月　　

○以孝贞显皇后升祔礼成。赏读祝官瑞祥等纪录三次。宗室章京载勀等纪录二次。现月　　

○癸丑。谕军机大臣等、清安等奏、遵旨安抚哈萨克。并豫筹安谧边陲一摺。棍克札拉参。在科属地方收抚哈萨克。藉端勒索等情。前经谕令锡纶确查□□□尔□奏。何以尚未查办。此项哈萨克。前在塔城附近驻牧。因棍克札拉□□□尔□勒索太苦。逃赴科境。该呼图克图又不能妥速收回。肆行勒索实属荒谬已极。据清安等所称。该哈萨克原系十二柯喇依。内两柯喇依早归俄国等语。尤应妥为安插。勿任四出为患。著锡纶即将此项哈萨克设法全行调回塔境。不得再赴科界。以期永远相安。并将办理情形。据实具奏。仍遵前旨。将棍克札拉参查明□□□尔

□办。一面饬令迅速回籍。不准逗遛。该哈萨克未经调回以前。仍著清安等暂行安抚。免致激而生变。将此由四百里各谕令知之。现月　　

○又谕、清安等奏、请饬催欠解台费银两等语。科属四路台费。自光绪元年指拨以来。山西欠解银四万五千两。河南欠解银三万五千两。山东尚欠代解山西河南两省银二万两。现在科属差务繁多。饷需时虞不济。著任道镕、卫荣光、李鹤年、即将欠解科布多台费银两。赶紧埽数解清。以应急需。将此各谕令知之。现月　　

○科布多参赞大臣清安等奏、访闻白逆一股尚有数千。又有投俄之哈萨克安集延各种。并相句结。飘忽靡定。科城兵力不敷分布。请饬刘锦棠分拨数营。前赴布伦托海扼守。以资捍御。得旨。著清安等咨商刘锦棠酌度办理。摺包　　

○甲寅。谕内阁、御史梁俊奏、奉天吉林两省。请仿照内地分发正途人员。以资治理一摺。著吏部议奏。现月　　

○又谕、御史叶荫昉奏、奉省防军。宜由奉省接济。酌拟筹饷各条一摺。著户部议奏。现月　　

○谕军机大臣等、有人奏、广东调署顺德县知县冯泰松。庇护赌匪。讳盗尤工。其在番禺县任内。各乡局正呈控赌匪句结差役陈姓取赌。又琼州府教授陆万培家被劫。指控生员林姓庇匪。该员均未究办。蒙禀销案。生员李姓行船被劫。始则延阁不详。继则捏报获犯。顺德县属霍姓水利一案。业经委员等履勘完结。该员到任后遽行翻案。以致舆论沸腾。请旨查办等语。知县为亲民之官。若如所奏。办事欺饰。任性妄为。必应严行惩办。著张树声、裕宽。确切查明。据实具奏。毋稍徇隐。原片著钞给阅看。将此各谕令知之。现月　　

○云贵总督刘长佑奏、前开办喇鸡鸣井。移剑川营都司驻扎该处。剑川为大理门户。控驭未可稍疏。近日井规已定。都司应仍回驻剑城。以资镇摄拟将就近之吉尾汛移驻该井地面。于江防亦免疏虞。下部议。寻奏、请照原议办理。依议行。摺包　　
</div>
    <div class="pagination">
<a href="清实录光绪朝实录_page241.html">上一页</a><span>...</span><a href="清实录光绪朝实录_page237.html">237</a><a href="清实录光绪朝实录_page238.html">238</a><a href="清实录光绪朝实录_page239.html">239</a><a href="清实录光绪朝实录_page240.html">240</a><a href="清实录光绪朝实录_page241.html">241</a><span class="current-page">242</span><a href="清实录光绪朝实录_page243.html">243</a><a href="清实录光绪朝实录_page244.html">244</a><a href="清实录光绪朝实录_page245.html">245</a><a href="清实录光绪朝实录_page246.html">246</a><a href="清实录光绪朝实录_page247.html">247</a><span>...</span><a href="清实录光绪朝实录_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
