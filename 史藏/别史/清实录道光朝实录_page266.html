<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 266 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 266 页/共 848 页</h1>
    <div class="content">
○又谕、前据奕颢奏、主祭宗室当差拮据。请给月银八两。养赡地五顷。资用度。当降旨令该将军将应赏入官地亩。查明究有若干。兹据详查覆奏。此项入官徵租地亩。尽有赢余。该宗室福嵩阿等六员。祗承祀典以来。生齿日繁。所得俸银地租。不敷用度。自应量加体恤。著加恩将主祭宗室奉恩将军福嵩阿、吉泰、宜里布、那当阿、景平、哈格等六员。各于入官租地项下加赏地八顷。令其自行招佃取租。免交官租。以资当差。毋庸再行赏给津贴月银。此项赏给地亩。即作为主祭宗室公产。不准私自典卖。　　

○护直隶总督屠之申奏报各属得雪分寸。得旨、天恩如此优渥。吾君臣何以仰答。惟有诚敬存心。精勤莅事。清正爱民之员。擢之不次。尸禄殃民之官。去之勿迟。庶吏治蒸然日上。民无怨苦之心。可不日慎一日。永保天庥之佑也。览奏欣感之至。　　

○以直隶督标中军副将台费音、为湖北郧阳镇总兵官。　　

○壬戌。谕内阁、朕伯仪亲王、明年八旬有四。精神步履。甚属康强。但遇有典礼。仍与诸王大臣等一体拜跪。高年劳勚。朕心实有所不安。嗣后凡遇皇太后及朕升殿朝贺大典。俱著免其行礼。以示朕敬长笃亲至意。王其勿辞。　　

○癸亥。谕内阁、朕于明年亲诣盛京。特为恭谒祖陵。所有阅兵行围。均属无暇。著奕颢将豫备阅兵行围事件。概行停止。其吉林为盛京邻省。博启图必赴盛京接驾请安。博启图尽可亲自前来接驾。毋庸带领豫备行围官兵。黑龙江墨尔根两处人等。亦著不必前来。届时著奕颢祇将应射布靶官兵。按照从前豫备。　　

○又谕、杨遇春奏、陕甘两省满洲营红白银两。请俟三年后酌中定额一摺。陕甘两省各营兵丁红白赏恤银两。前经户部议请于绿营兵丁应领例赏银内。酌减十分之三。以抵不敷之数。不得再请加增。其满洲营兵丁赏项。应酌量撙节。或另行筹议变通之处。当交该督会同该将军副都统等。妥商具奏。兹该督奏绿营兵丁赏项。已照部议一体酌减。其陕西驻防满洲兵丁赏项。每年原额银四千八百余两。从未逾额。甘肃满洲营兵丁赏项。每年原额银五千两。恒有溢支。缘甘肃省例赏。较陕省本重。每年支发银数亦多。惟该营赏项。每年既有逾额。自应酌定限制。著照所请、所有甘肃各满洲营兵丁红白赏项。自本年为始。由该将军等核实散给。统俟三年后酌中定额。由该督会同该将军等另行会议具奏。至西安满洲营赏项。虽未逾额。亦应核实定数。并著俟三年后一并会议。奏明办理。该部知道。　　

○乌噜木齐提督吕天俸、因病解任。以陕西汉中镇总兵官哈丰阿、为乌噜木齐提督。调署陕西固原提督四川重庆镇总兵官胡超、为汉中镇总兵官。　　

○旌表守正捐躯河南确山县民王殿沅女梅妮。　　

○修河南沁河民堤。从巡抚杨国桢请也。　　

○甲子。谕内阁、朕于明年前诣盛京。恭谒祖陵。向闻该处办差官员。每藉供顿为名。任意科派。纵使随从人员。不敢稍有沾染。而该地方官。亦必豫为开销侵渔地步。积弊已甚。朕所稔知。因思我皇考仁宗睿皇帝每于銮辂经临之前。豫饬随从人员等不得收受馈送。地方官亦不得藉端派累。训诫至为详尽。自应恪懔遵行。惟恐积久玩生。罔知检束。特再剀切申谕。凡明秋随扈之王公大臣以及官员兵丁等。均当加意谨慎。不可丝毫需索。即地方官偶有馈遗。无论金物食品等仪。俱宜坚拒退还。该地方官吏。亦应屏除嫁名影射积习。勿再科敛苦累。所有随从人员。责成该管大臣严切稽查。并著总理行营王大臣随时查察。如有需索。即著严参惩办。傥该管大臣知而不奏。即著总理行营王大臣查明徇隐之该管大臣、一并参处。该地方官吏。责成直隶总督、盛京将军。奉天府府尹。认真查访。如有馈遗。或嫁名影射。即著据实严参。总在该王大臣及将军总督等。破除情面。有犯必惩。自能使风清弊绝。傥经此次训谕之后。仍有前项情弊。该王大臣及将军总督等俱未参奏。或经朕访闻。或别经发觉。必一并重惩。不稍宽贷。至内务府官员。并随带内监及各项匠役人等。应如何杜绝苛求之处。著内务府大臣严定章程。自行具奏。　　

○谕军机大臣等、朕于明年恭谒祖陵。业经明降谕旨。通饬随扈王公大臣官员等。不准收受馈遗。自各懔遵训谕。加意谨饬。惟闻盛京历届办差。往往豫备土宜及酒馔食品。并一切供帐之物。私相馈送。即使随从人等奉公惟谨。洁清自爱。而地方官吏。已藉端科敛苦累。甚或本无供顿之事。辄嫁名影射。渔利自肥。此等耗费。非取给民间。即克扣兵饷。陪都为根本重地。朕跸路经临。诸凡曲加体恤。概从节省。岂可稍滋前弊。不加饬禁。著奕颢等严饬所属。除例办差务。照旧供亿外。其余一切酬应。概行禁绝。不惟王公大臣。官员兵丁。毋许丝毫供应。即内监执事人等。亦不得任其需索。私相应付。如有藉端诛求者。即著指名严参惩办。该将军等亦应随时查察。实力遵行。如尚踵从前陋习。朕必执法严惩不贷。无谓诰诫之不豫也。将此谕令知之。　　

○予从征回疆病殁四川外委杨映庭祭葬恤荫。巡河淹毙兵丁全凤等赏恤如例。　　

○乙丑。云贵总督阮元奏、查阅营伍情形。得旨、边疆重地。营伍最关紧要。随时认真整饬。不可稍忽。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百四十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。十二月。丙寅朔。上诣大高殿行礼。　　

○谕内阁、嵩溥奏、请暂减课铅成数一摺。黔省妈姑福集等铅厂。因开采年久。峒老山空。砂丁采取匪易。新发白岩子厂。夏间雨水过多。峒被淹。招丁车水。需费不少。炉户倍形疲乏。据该抚查明恳请调剂。著照所请、所有该厂等应抽二成课铅。准照滇省新铜抽课一成之例。暂减一成。以纾厂力。俟铅矿丰旺。仍照二成抽课。用归旧制。至妈姑福集两厂。每年抽课变价银两。除支销厂费外。其余课价银两。因楚运铅斤。向于此项课价。及三两水脚银内借支办运。俟楚运委员售价领解回黔。核数报部拨归。余银拨入兵饷。现暂减一成课铅。每年计少价银九千四百七十八两零。著由部按年照数补拨。以充兵饷。该部知道。　　

○又谕、奕颢等奏、酌拟筹办桥梁木植一摺。向检办理差务。桥梁木植。俱系借给票商工本银两。现据奕颢等奏、兴京桥木旧借银两数目。实属不敷砍运。拟请酌借工本银一万二千两。指定无碍山场。砍运桥木八万件。其长径丈尺。必须足敷搭桥之用。不得以弯曲细小木植充数。差竣、将原木发还该商变卖。饬令照例交还六成银七千二百两。至承德等五厅州县桥木。请照结报实用数目。采买杂木十二万八千一百六十九件。共核例价银五万七千五百八十九两零。差竣、仍照四六回残之例。变价归款。著照所请、此项需用银两。准其于盛京户部库贮项下。先行照依省城市平如数发给。除俟差竣交还银四万一千七百五十三两零外。统共实用银二万七千八百三十五两零。该将军等务当饬属如数购办。赶运备用。并著随时严查。断不可令承办商人。有影射偷砍情事。其木植式样。例价银数。仍造具清册报部查核。又另片奏、巨流河搭造浮桥。向系派员造船二十只。共用价银二千七百两。于各厅州县库贮款内拨给。差竣。责成各该州县以原价变卖归款。不无赔累。著即照例免追四成银一千零八十两。仍交还六成银一千六百二十两。以昭核实。锦县大凌河水深溜激。向系搭造桩桥。难期稳固。著照巨流河之例。造船二十只。在于大溜处所。搭造浮桥。其沿岸浅滩。仍接用桩桥。以期节省。所需造船工料。亦照例饬拨各厅州县库贮钱二千七百两。就近给发锦县知县。妥为成造。派员验收应用。差竣变价归款。该部知道。　　

○乌什办事大臣布彦泰奏、遵旨添派守卡官兵。巡防封禁道路。得旨、随时认真稽查。不可日久生懈。　　

○裁贵州贞丰州属罗浪亭土把总缺。从巡抚嵩溥请也。　　

○旌表守正捐躯湖北襄阳县民阎正经妻赵氏。　　

○丁卯。上诣皇太后宫问安。　　

○谕内阁、工部议覆严烺奏、豫东黄河两岸各厅堤堰坝戗等工。所开丈尺土方银数单内。土方价银二钱一分六厘至三四钱不等。并未将例价津贴各若干。分晰声叙。著该河督即饬该道于估销册内分别开明。具题核办。至例价外津贴一项。原系偶尔请加。乃自嘉庆十九年以后。除二十年及二十四五等年照例开报外。其余各年。俱请加汁贴。援以为常。年复一年。何所底止。嗣后该河督务当核实估计。力求撙节。不得任听工员率请津贴。致滋糜费。前经工部奏定章程。令河督将一年统用银数。汇奏一次。并将上三年用银多寡比较。以备查核。乃该河督每年总未将增培堤工银数。列入汇奏虽内。率以奏拨之项。非常年例办银款为辞。试思堤工年年增培。自应统入比较。著该河督嗣后汇奏单内。除岁抢修定额外。凡一年另案工程。俱并入单内开明。并将上三年用过银数声明比较。毋得稍涉含混。致干重咎。　　

○又谕、安福等奏参、应行呈报事件。并未呈报。私行派员会同地方官办理之总管一摺。察哈尔总管苏勒通阿、于礼亲王开垦所换地亩。将其余旗人游牧之察罕苏巴尔罕地方。俾令开垦一案。接到丰镇同知咨文。并未呈报该都统。辄派副参领喇先丕勒、会同地方官察勘。指示交界。办理殊属任意。错谬已极。著。照安福等所参、苏苏勒阿、著先行交部严加议处。此项察罕苏巴尔罕地方。究系有无关游牧。应否开垦之处。仍著安福等另派妥干人员。复行查明据实陈奏。　　

○旌表守正捐躯山东汶上县民楚文光女大妮。　　

○戊辰。谕内阁、萨炳阿等奏、酌筹道仓应徵备供兵粮。粟麦兼收。通融搭放一摺。陕西督粮道仓。每年额徵屯更粟米。系供支西安满洲营八旗官兵口食之需。历届徵收支放。俱用本色。据该将军等查明现在各市粟米。价值贵于小麦。小民输纳不易。酌筹通融兼收搭放。著照所请、准将本年道仓应徵秋粮粟米七万八千一百二十九石零。以麦抵粟。两项各半交收。自来年四月为始。核明奏销案内报收数目。以粟米七成。小麦三成。搭放满洲营官兵。至下届奏销时。核计搭放小麦若干。余存若干。临时察看情。再行酌办。该部知道。　　

○己巳。谕内阁、前据松筠奏、热河所属各处蒙古民人樵采日远。煤薪昂贵。请将前经封禁之小冰沟煤窰。仍准开采。及朝阳赤峰土城子等处。并蒙古各旗旧有煤窰。因水旺煤尽封闭者。准其报明改移开采。并承德府滦平县所属地方产煤之区。一体试采之处。是否可行。著新任热河都统成格体察情形。据实具奏。　　

○又谕、本日据宗人府转奏、和硕瑞亲王绵忻之福晋。百日服满。率领伊子奕约谢恩一摺。奕约现已承袭郡王。因未及岁。例应每年支领郡王半俸银二千五百两。惟念伊府内各项用度。未免不敷。著加恩除奕约每年应得半俸外。再加赏银一千五百两。俾得生计从容。以示朕矜恤至意。至该府长史苏通阿。前因降一级。现戴四品顶带。今奕约年岁太幼。若该长史职衔较大。自然易于约束府内护卫人等。苏通阿著仍赏给三品顶带。　　

○庚午。谕内阁、琦善等奏、请筹款生息。挑选余兵一摺。山东青州德州二处。俱设有驻防满洲营。青州满洲燥。曾于嘉庆年间。挑选余兵二百四下名。筹款生息。每名每月给银一两。而德州满洲营未经一并筹议。兹据该抚等奏称、该营壮丁。弓马汉仗。均有可观。若令坐待挑补满洲绿营兵缺。未免旷日持久。生计艰难。著照所请、准其援照青州满洲营成案。将马价银六千两。再于藩库余平项下提银一万四千两。凑成二万两。发商一分生息。每月可得息银二百两。随饷批解德州满洲营。由该城守尉在于德州四旗闲散壮丁内。挑选一百五十名。作为余兵。与马步甲一体操练。每名每月支给银一两。计需银一百五十两。尚余银五十两。即以陆续归还原本。俟归足之后。再将每月所余息银。增挑余兵五十名。俾生计益臻宽裕。该部知道。　　

○又谕、兵部汇题官员承缉盗贼等案一本。内汪清边门章京复州防御图善、于民人李贵等偷越边门。私穵鹿窖。仅止拏获李贵一名。尚有刘姓等四名未获。该部议以降二级留任。查有纪录准其抵销。固属照例办理。惟民人越边私穵鹿窖。例禁綦严。现当加意整饬之时。岂可稍事轻纵。所有图善降留处分。著不准抵销。并著勒限一年。责成该章京将未获各犯。严行查拏务获。俟限满有无弋获。再行核办。　　

○又谕、卢坤奏、省标教演速战阵式。渐臻纯熟。请拨赴南北两镇演习一摺。前据护陕西巡抚徐炘、选派守备景福明、把总程芝、并带兵丁咨送山西教演速战阵式。兹据卢坤查明。该备等会同该省抚标城守三营将备。逐日督率操演。技艺渐臻纯熟。南北两镇。自应一体照演。著仍饬令景福明等、并选派省标熟谙弁兵。次第前赴大同太原两镇。认真教演。以期咸成劲旅。该守备景福明、把总程芝、训练省标弁兵。不辞劳瘁。现又派赴两镇教演。俟各营一律娴习。再行饬回原营。奏明分别奖励。又另片奏、各营操演。每年需用火药铅丸等项银二千三四百两。系额外增用之款。未便请动公项。著准于存贮办铜帮费款内提借银三万两。发交殷实典商承领。按月一分生息。每年所得息银三千六百两。以一千二百两提归办铜原款。以二千四百两同闰月息银、一并归于药铅项下支用。俟原款归清后。即将此项岁息。永作操演经费。并津贴兵丁之用。每年由司造报巡抚衙门查考。毋庸咨部核销。　　

○又谕、刘彬士奏、请修筑塘工一摺。浙江东海塘。因本年雨水过多。潮汐较旺。以致各工间多泼损。亟应赶修完整。著该抚即饬该道督率厅备分办。毋许草率偷减。至另片奏、浙省海塘岁修经费。前经奏定不得用过本款十五万六千余两之数。本年支用已及一年之额。此次所修旦字等号各工。即系豫支来岁款项。虽姑允所请。但塘工岁定经费。原以杜虚糜而期节省。若年复一年。逐渐加增。必至漫无底止。嗣后著加意撙节。如过原定十五万六千余两之数。断不能邀允准。　　

○又谕、松筠奏、废员到戍。请给与马甲钱粮一摺。已革侍卫富英、系发往热河充当苦差。甫经到戍。应查照向例办理。何得遽请恩施。该署都统所奏。著不准行。　　

○又谕、惠显等奏、拏解逆回审明定拟一摺。逆回萨领景等十四犯。在喀什噶尔等处。均经从贼打仗。嗣因张格尔势穷窜匿。该犯等由叶尔羌逃至拉达克地方被获。据惠显等审明该犯等跟从张格尔占据四城。扰乱地方。实系罪大恶极。俱著即行正法。又另片奏、派员拏解逆回颇为出力。恳请鼓励。加恩著照所请。噶布伦敦珠卜多尔济、著赏加二品顶带。五品番目朗噶布、著赏加四品顶带。遇缺即补。该部知道。　　

○谕军机大臣等、张井等奏、遵旨将现在湖河水势情形。据实覆奏。摺内称、查外南厅顺黄坝志桩及高堰志桩。较量水面。黄高于清。约有一尺余寸。如向后再消尺余。即当相机启放御坝。然亦仅能通漕。不足黄。以清水必高于黄水三数尺。又必启坝时多。闭坝时少。乃能畅出涤刷。从前乾隆年间湖高于河。自七八尺及丈余不等。一交夏令。拆展御坝。至一百数十丈。故能洩清刷淤。秋冬始收蓄湖潴济运。后因河底渐垫。至嘉庆年间改御坝为夏闭秋启。已与旧制相反。虽亦时启御坝。而黄水偶涨。即行倒灌。今又积垫丈余。纵遇清水能出。亦止高于黄水数雨及尺余。且或暂开即堵。仅能免于倒灌。不误漕运。殊未能收刷涤之效等语。江境御黄坝上下一带黄河。积年淤垫。如该河督等所奏。以昔证今。已成不可救药之势。思之曷胜忧愤。该河督等祇知洩清水而保高堰。闭御坝而免倒灌。不思经久之规。但为目前之计。增工请帑。总地涌渐复旧制。一岁获保安澜。则为万幸。似此年复一年。日后愈难施措。如国计民生何。试思南河利害。全系清口。非藉清水刷涤。有何去淤之方。该河督等身膺重任。当如何激发天良。力图补救。岂贪天之功。幸无失事。遂足以塞责耶。该河督等接奉此旨。务将湖河全局。熟计妥筹。设法办理。以期收启坝刷黄之益。断不可再事因循。致失机宜。将此谕知张井、潘锡恩、并谕蒋攸铦知之。　　

○浙江巡抚刘彬士奏、遵旨查拏花会赌博情形。得旨、一力认真严查惩办。不可稍涉大意。靖奸宄。挽颓风。封疆大吏之责也。勉之又勉。毋负委任。所奏已悉。　　

○以塔尔巴哈台屯田丰收。予员弁议叙。赏兵丁一月盐菜银。　　

○予回疆阵亡笔帖式扎尔罕泰、巡检倪绳、从九品李洁、典史李昌遐、祭葬世职如例。　　

○辛未。孝惠章皇后忌辰。遣官祭孝东陵。　　

○谕内阁、苏崇阿等奏、筹补各城仓贮一摺。齐齐哈尔、黑龙江、墨尔根三城。公备仓贮粮石。现多缺额。据该将军等查照历届筹补成案。量为变通。著照所请、准于明春先将呼兰仓粮三万一千五百余石。分别挽运带运。分贮三城。并自道光十年为始。齐齐哈尔黑龙江二城。按年各以粮六千石归补。墨尔根城以粮三千石归补。每年共计需粮一万五千石。呼兰挽运六成。各城采买四成。俟归补足额。即奏明停止。该部知道。　　

○又谕、张井等奏、查勘黄河上游各厅及邳宿运河厅应办各工情形一摺。黄运两河工程。该河督等勘明应行分别修办。除运河挑工。照例动用生息银两。其萧南厅张家坝切滩挑河。宿南厅朱工上首镶筑挑坝。及估帮运河纤堤。拆修河清石闸。均系常年另案工程。著照所奏。估需银两。即于例拨项下发办。毋庸另请钱粮。该河督等当督饬工员认真经理。随时稽查。总期工归实用。帑不虚糜。如有草率偷减情弊。即行据实严参。毋稍徇隐。该部知道。　　

○又谕、那彦成等奏、查明西四城先后抄获逆产并叛产变价银两。动支城工衙署各工费一摺。喀什噶尔、英吉沙尔、叶尔羌、新建城垣衙署兵房等项工程。及和阗修补城工。先后完竣。所需工费费。经那彦成等于抄获逆犯资财及叛产变价银内。共支银十六万六千余两。尚余银一万四千九百余两。留为未办各工及官铺资本之用。回疆工程。向无例价。此次均系实用实销。并未动支正项。著免其造册报部核销。至办理城工。该阿奇木伯克等捐备面斤。供支工匠兵回食用。踊跃急公。殊堪嘉尚。喀什噶尔阿奇木伯克伊萨克。英吉沙尔阿奇木伯克玉素普、叶尔羌阿奇木伯克阿布都尔满、署和阗阿奇木伯克托克托呢杂尔、加恩各赏大缎四匹。由各城库贮内支给。余著照所议办理。　　

○又谕、那彦成等奏、查明私垦地亩应增粮石。请量予轻减一摺。喀喇沙尔所属布古尔、库尔勒两城。据那彦成等查明私垦地亩。各照旧则升科。共应增粮一千七百一十余石。惟该城回子等于张逆滋事之时。始终效顺。甚属可嘉。所有查出私垦地亩。每城著增粮四百石。共增粮八百石。其余应增粮九百一十余石。概予优免。以示奖劝。至该城岁徵屯粮回赋。共六千四十余石。仅敷本处官兵口粮马料之用。现在各城增设防兵六千五百名。分年换班。来往应需行粮。著准其将新增地粮八百石。留为该城支拨。归入奏销案内造报。所增粮石。于道光九年秋后启徵。其应需折给加增领队大臣章京、养廉盐菜粮二千八十石。著即在叶尔羌余粮内拨给。每年于秋徵全完之后。由该城大臣委员备文赴叶尔羌咨领。该部知道。　　

○又谕、那彦成等奏、回子已革公爵查明支派。请旨承袭一摺。回子和什克。噶岱默特。于乾隆年间。平定回疆。历著忠勤。得膺公爵。世袭罔替。和什克之孙阿布都莫们、噶岱默特之曾孙迈玛特伊布拉依木、所袭公爵。前俱因罪斥革。自应于和什克、噶岱默特、各嫡支子孙内遴选承袭。兹据那彦成等查验得应袭之人。并绘具宗图。奏请承袭。所有和什克公爵。准其以迈玛特热依木沙承袭。噶岱默特公爵。准其以木萨承袭。　　

○又谕、刑部议覆顺天府奏、传习天主教犯张成善等于改悔后。仍用旧时邪教音乐。收藏经卷一案。请照原拟、将张成善等八犯。于听从入教。不知悛改。改发回城为奴倒上量减。张文恭一犯。于收藏经卷发边远充军例上量减。俱减为杖一百徒三年。殊觉过轻。此案张成善等既经改悔。何以仍敢沿用邪教音乐。且张文恭家复有藏匿未缴之经卷十字架。是其未能真心改悔。已可概见。即不照本例定拟。亦不应遽减杖徒。著刑部详查成案。另行酌中妥议具奏。寻奏、改拟杖一百流二千里。于犯事地方加枷号三个月。从之。　　

○谕军机大臣等、有因卡外各部落。皆赖商贩为生。未便因禁绝霍罕。致令群夷生计缺乏。特允那彦成等所奏章程办理。现在布噶尔吁恳贸易。该部落虽亦有逆裔家属潜匿在彼。尚未若霍罕之公然助逆。准其通市。事尚可行。惟必须认真查察。不致令霍罕夷商影射冒混。方为妥善。若名为禁绝霍罕。而仍堕该夷术中。不但该夷不知警惧。转为他夷所窃笑。现据那彦成等查询布噶尔夷商。实苦于霍罕之剥削。恳由喀拉提锦、及巴达克山绕越前来。悉听其便。但当时加访察。不得任其与霍罕狼狈为奸。致滋流弊。此时立法之初。派出稽查弹压官弁伯克等。或尚知奉公守法。惟恐日久弊生。殊于边防大有关系。著武隆阿、额尔古伦、伊萨克、督率所属。实力奉行。无任稍滋弊端。致肇边衅。将此谕令知之。　　

○安徽巡抚邓廷桢奏、各属编查保甲情形。得旨、立法不为不周。总要持之以久。行之以实。勉之。　　

○江南河道总督张井、副总河潘锡恩奏、河南工用。大要总在于河底刷深。黄水落低。清流畅出。庶一切工程减少。而钱粮自然节省。得旨、经费一层。朕原不靳。若岁岁例拨之外。又有另案叠出。年复一年。何所底止。果能河湖复旧。漕运通行。而又无减洩横流之患。虽费帑实多。朕亦乐于从事。再明岁重运经临。如不能开坝放行。误正供而难措施。汝二人自问何以对朕。至倒塘、海运、盘坝。均系偶一为之。不得已之举也。焉可恃以为常。再为河督者。岂仅自洁其身而已。总要能查工员弊窦。破情任怨。方谓无欺。即如工员浮冒。立即严参之语。无非摺奏故套。试问参奏侵冒者何人。必曰实无侵冒之人。既无侵冒之人。何又叙不能必其皆无弊混之语。朕可欺。天不可欺。懔之勉之。朕惟权其功过耳。　　

</div>
    <div class="pagination">
<a href="清实录道光朝实录_page265.html">上一页</a><span>...</span><a href="清实录道光朝实录_page261.html">261</a><a href="清实录道光朝实录_page262.html">262</a><a href="清实录道光朝实录_page263.html">263</a><a href="清实录道光朝实录_page264.html">264</a><a href="清实录道光朝实录_page265.html">265</a><span class="current-page">266</span><a href="清实录道光朝实录_page267.html">267</a><a href="清实录道光朝实录_page268.html">268</a><a href="清实录道光朝实录_page269.html">269</a><a href="清实录道光朝实录_page270.html">270</a><a href="清实录道光朝实录_page271.html">271</a><span>...</span><a href="清实录道光朝实录_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
