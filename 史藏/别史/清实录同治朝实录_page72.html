<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 72 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 72 页/共 505 页</h1>
    <div class="content">○又谕、郑元善奏、粤逆纷窜唐邓。捻股纷驶内乡。现在相机力剿。毛昶熙奏、省防较松。带兵驰回宋营。随同僧格林沁进剿蒙亳各一摺。粤逆伪扶王等分股窜扰邓州新野等处。郑元善督饬洪贞谦等带兵追蹑。该逆窜向枣随一带。其捻匪姜台淩等股。经多隆阿于商南击败后。窜及内乡。另股窜过卢氏朱阳关。杨长春督队进剿。虽有斩捦。而山路崎岖。亟宜厚集兵力。四面兜剿。以期狝薙无遗。郑元善身膺重寄。岂得以地广兵单。饷糈支绌。藉词推诿。著即严饬洪贞谦、杨长春等军。认真攻剿。务将此股窜匪。悉数歼除。如再不振刷精神。迅歼丑类。定将该员弁等从重治罪。该抚立予严谴。毛昶熙督办河南团练。责有攸归。豫省糜烂至此。该侍郎岂竟毫无策应。著即激励各属乡团。沿途截杀。以辅兵力所不逮。毋得以进攻蒙亳。驰回宋郡。遂置本省应剿之贼于不顾。据郑元善奏、该匪如被剿情急。势必东驶回巢。著僧格林沁探明贼踪所向派拨马队。相机截剿。毋令窜越。据官文等奏、发逆由淅川一带。窜近襄樊。现在派兵迎剿。郑元善已饬洪贞谦扼扎唐邓交界。以防回窜。即著遴派劲兵。交洪贞谦驰赴楚境。合力攻剿。不得株守交界处所。致误事机。汴城防务已松。毛昶熙自应回宋。惟前据僧格林沁奏、宋营各队。分扎于营廓等处。亦属有名无实。是宋营弁勇。不甚得力。该营业归僧格林沁调度。并著该亲王随时整饬。俾成有用之师。豫省饷需。万分支绌。该侍郎目击时艰。尤当汰除老弱。挑选精锐。务令悉成劲旅饷不虚糜。方为不负委任。郑元善另片奏、陈逆纠合张＜?氵凤＞林等股匪。图援陈寨。经张曜督队迎击获胜等语。现在秋令已深。汝郡一带积潦。谅已消涸。著郑元善速饬张曜督率汝防各军。尽力攻剿。毋令逆首陈大＜?氵喜＞突围逃逸。是为至要。将此由六百里各谕令知之。　　

○又谕、胜保奏、遵覆实在情形。并回民启衅根由。现在具呈乞抚。及捻逆退出陕境各摺片。前因泾阳被围。同朝吃重。谕令该大臣迅速督兵出省进剿。兹据奏称、拟于闰八月内。驰赴东路调度。谅必酌度情形。恪遵前旨。驰赴同朝一带。实力攻剿。不得再涉延缓。所留项城马步兵勇四千余名。催调入关。以厚兵力。咸阳等处。雷正绾叠次获胜。即责成该提督办理。俾东西两路。分投进剿。回匪不暇援救。较易得手。所陈回汉猜疑激变各情。朝廷早已闻知。第回匪挟此闲隙。遽肆鸱张。焚掠村堡至二千余处。是启衅之由。汉民不能无过。而叛逆之罪。实在莠回。必得痛加惩创。方可剿抚兼施。此时断不准轻于议抚。致撤兵之后。仍萌叛志。且其递禀成明。旋即攻扑营垒。可为前鉴。至各处良回。本系朝廷赤子。仍应妥为安抚。不得稍存歧视。汉民虽多浮动。第被此惨劫。尤当加意拊循。用慰其心。另片奏、藩司吴春焕等坐拥厚赀膜视军务。请勒限捐饷等语。均著照所议办理。第吴春焕、王承基、以藩臬大员。官声甚劣。即勒捐示罚。尚属权宜之计。而高景清系本地绅士。不肯竭力捐输。即请旨严查追缴。恐该省富民。闻风畏惧。致失人心。且恐委员等肆意威偪。乘机陷害。则所得军饷无多。而于军务地方。大有关系。该大臣务当于劝谕之中。仍寓体恤之意。不可一味恃威。有乖政体。至该大臣奏称、恐局外闲言。摇惑视听。哓哓渎陈。殊失大臣寅畏事君之义。朝廷办理庶务。一秉大公。该大臣若能将陕省回匪。迅速剿除蒇事。不独人言不能摇惑。并当加以懋赏。如空言夸饰。毫无实效。则罪有攸归。朝廷明目达聪。亦非人言所能蒙蔽也。将此由六百里谕令知之。　　

○又谕、官文奏、请饬多隆阿速赴西安。会同胜保殄除回匪。及官军击退光化河口大股发逆各摺片。多隆阿一军。自驰抵商雒后。严扼要隘。屡挫贼氛。近因其剿灭窜豫巨捻。陕防较松准令驰赴楚豫之交。迅将陈得才殄灭。再行入陕会剿。至江南各营。疾疫盛行。南望增忧。亟思抽调多隆阿劲旅。前往助剿。是以谕令官文、多隆阿、斟酌办理。此时若即令多隆阿带兵入陕。恐陈得才一股。又将复炽。深为楚豫之忧。且朝令暮改。该将军无所适从。转致贻误。官文此奏。自系尚未知近日情形。著即会商多隆阿、探明陕西江南。何路军情紧要。先其所急。奏请移兵会剿。以壮军威。仍于鄂省中得力将弁。可以接替多隆阿者。饬令统带兵勇。驰赴楚豫之交。会同豫省将弁。迅将陈得才一股。并力殄除。并驻军于楚豫边界。堵截入陕捻匪。俾多隆阿全军。可南可北。得以会兵迅殄逆氛。于大局实有裨益。其筹办襄郧防剿事宜。即著照官文所拟办理。将此由六百里各谕令知之。　　

○以记名总兵官李逢春为浙江定海镇总兵官。　　

○以河南杞县守城出力。赏直隶州知州用署知县刘时修花翎。余升叙有差。　　

○以河南荆子关失陷。革署副将德培职。暂留军营。　　

○予安徽邢家圩等处阵亡千总周世龙、委骁骑校乌尔图那逊等、祭葬世职。　　

○予河南中牟等处阵亡游击余胜林、把总孙元如等、祭葬世职加等。　　

○甲辰。上诣观德殿几筵前供奠。　　

○谕内阁、兵部奏、罚科武举。可否一体覆试。请旨遵行一摺。直隶己未科武举郭庆春等。辛酉科武举王玉魁等。均于上年覆试。因技勇不符。罚停此次会试一科。自不应随同各省新中武举。再行覆试。惟念该武举等。于恩诏条款内宽免停科之旨。未经详绎。遽行跋涉来京。且值初元。特开恩榜。亦不妨稍为变通。以广登进。所有该罚科武举等。均著准其附入此次各省中式武举覆试场内。一体覆试。如覆试相符。即著免其罚科。一体会试。傥仍不相符。即作为两次不符。再行罚停下次会试一科。以杜取巧而示限制。　　

○又谕、给事中钟佩贤奏、并科乡试省分。请添派考官等语。据称近来各省乡试。每因军务停止。迨军务平定。两科归并举行。中额已加一倍。更有捐输广额。不在其内。是考官取中之卷。几增倍半。而考官犹循旧例。仍用正副各一人。深恐校阅稍有未周。弃取必多未协。嗣后凡有两科并举者。请饬部于本内声明。照顺天乡试之例。添派副考官一员。同司衡校等语。顺天乡试。荟萃各省士子。人数既众。校阅亦繁。是以向例多派一二员。以崇体制。至各省人数有定。比年以来。因军务停止。闲有归并举行者。中额虽多一倍。人数并不加增。各省主考。经朝廷特＜??闲＞。自应悉心衡鉴。以期拔取真才。何至有校阅未周。弃取未协之虑。该给事中所请照顺天乡试添派考官之处。徒更成法。无裨抡才。所奏著毋庸议。　　

○谕议政王军机大臣等、潘铎、韩超奏、请暂留田兴恕剿办黔匪一摺。黔省剿办匪徒正当吃紧之时。田兴恕著准其暂行留任。即著带兵出省。赴下游一带。视贼势趋重处所。认真剿办。俟江忠义到黔后。仍遵前旨赴川助剿。毋再迁延。前据毛鸿宾奏、已令江忠义前赴贵州。遵旨署理提督。著即催令速赴新任。以便田兴恕交卸赴川。将此由五百里各谕令知之。　　

○又谕、据总理各国事务衙门奏称、江西湖南烧毁教堂之案。迄今数月。所有该教士被毁之屋宇赀财书籍衣服等项。总未完结。以致各教士纷纷来京。向法国住京公馆。朝夕声诉。经该衙门与该国哥公使叠次剖辩。并照会往还。始能稍有端绪。据该公使照会内所拟各条。事多隔阂。惟究应如何结局。仍应酌度外省情形办理等语。习教之民。犹是朝廷赤子。苟无悖乱不法之事。即不得意存歧视。江西湖南两省。教堂被毁该教士等屋宇赀财等件。数月未能归结。岂肯甘心。滇陕汉回互斗。即因肇衅之初。该地方官吏不能持平办理所致。此事傥不善为调处。难免激成事端。自应速为完结。以弭闲隙。著沈葆桢、毛鸿宾、即将该两省烧毁教堂一事。妥速办理。其照会并条款告示拟稿各件。务各悉心酌核。何者可以准行。何者碍难允准。持平商搉。一秉大公。固不可因袒护教民。办理偏重。致失人心。尤须熟思审处。饬各该地方官图终慎始。万勿逞一时之忿。置大局于不顾。或其中条款。窒碍难行。究应如何设法安妥。俾无异议。即著该抚等飞速覆奏。该衙门及法国照会等共三件。均著钞给阅看。将此由五百里各谕令知之。　　

○以广西巡抚刘长佑为两广总督。广西布政使张凯嵩为巡抚。　　

○命户部郎中王正谊前往河南。听候巡抚郑元善差遣。　　

○命前任甘肃道员郭柏荫前往江南。听候钦差大臣曾国藩差遣。　　

○乙巳。谕内阁、前因京师米价昂贵。谕令五城御史于开放饭厂。先期一月举行。俾资存活。因思内城住户。亦多寒苦。相去外城较远。就食维艰。殊深矜恤。著五城御史于外城地面附近内城处所、酌增数厂。广为赈济。以副体恤穷黎之意。　　

○又谕、宗人府刑部奏、审明职官诈赃。及解任大员捏词妄控等情。分别定拟一摺。此案已革笔帖式觉罗丰裕、因赵氏欲办过继袭职。辄捏词诓骗多赃。著照宗人府所拟。照例圈禁二年六个月。解任副都统博铭、于被控重情。并不静候审断。辄豫先捏词。属令伊子呈诉。实属不合。著先行交部照例议处。仍回旗听候质审丰裕、博铭、应得罪名处分。均不准其援免。参领德瑞、怡昌、于交查事件。辄听桂芬调处完案。实属有心含混。著一并交部议处。寻议、博铭降三级调用。德瑞、怡昌、降二级调用。均不准抵销。从之。　　

○又谕、户部奏、遵议劳崇光奏广东第三十次捐输各员。恳请给奖一摺。所有单开之主事黄鸿藻等、均著照该部所议。给予奖叙。惟广东省自咸丰四年以来。所收捐项。为数甚钜。叠据该督奏到。均称接济军需团练经费。自应详细造册报销。以凭稽核。乃叠经户部奏令勒限查明。而该省自设局开捐。迄今已历九年。销册未闻造报。辄云接济军需团练经费。支用无存。似此迁延任意。何以重捐款而慎度支。著广东督抚即将该省设捐以来。支放军需各款。迅速勒限。分别管收名目。造册咨部备查。傥再仍前玩泄。即著该部查明参奏。此外各直省于捐输各款。应行造报之件。并著各该督抚随时报部。毋得仍前延玩。致干咎戾。　　

○又谕、前因御史吕序程奏参河南已革知府廖庆谋、在汝阳逗遛。幕友陶大原捏名代廖庆谋置买房产。并陶大原弟兄子侄。均在河南作幕。盘踞把持等情。当经降旨交河南巡抚、讯明廖庆谋所置房产。查抄入官。并将陶大原等递回原籍。兹据郑元善奏称、查明廖庆谋被参置买房产。系伊父前任汝甯府知府廖甡告病开缺后。凭中置买。并非廖庆谋所置。有契据年分可凭。所有房产。请免入官。陶大原曾为廖甡幕友。迨廖甡告病后。闲居汝阳。未经就馆。有幼子三人。亦未就幕。并无盘踞把持情事。陶大原籍隶浙江。现在道路梗阻。请免递籍等语。已革知府廖庆谋既据该抚查明并无违例置买房产。幕友陶大原亦无盘踞把持情事。均著无庸置议。其廖庆谋之父廖甡、于告病开缺后所置房屋。应否入官。著该部查核办理。寻奏、廖甡所置房产。既在开缺之后。自与现任官员于任所地方置买田产者有闲。应请免其入官。从之。　　

○谕议政王军机大臣等、有人奏、帮办军务水师总兵黄彬、不理营务。专以收取厘金。侵吞肥己为事。并纵容所部艇师。拦劫商民。惨杀无辜。有人见黄彬在船宴客。闻即粤逆渠魁。并有接济贼米之船。经民团查获。该镇辄藉词抢案。惩办民团。总兵李德麟恣情声色。所部兵勇。滋扰居民。总兵陈国泰、赖镇海游击张瀚、所部皆有通贼之事。总兵泊承升、年老昬愦。不事操防。扬州营参将常海、咸丰八年郡城失守时。先期逃避。纵容兵丁拆毁民房。强取木料。坐地分肥。泰州营游击文裕、咸丰十年五月。驻防九里沟。闻薛成良兵警。撤营逃匿。又交结劣绅。专事游宴。吴全美赋性贪猾。纪律不严各等语。现在南岸之贼。时思偷渡江北。正水师防剿吃紧之时。若委任此等劣员。驻防江面。必至与贼潜通消息。句结窜越。于江防大有关系。著曾国藩、李鸿章、按照所参各款。严密查办。如果通贼属实。即著于审明后以军法从事。将不法弁兵勇丁。严加裁汰整顿。毋稍姑容。原奏请以彭玉麟等三军。酌筹一军接替之说。黄翼升、彭玉麟、现均分驻紧要隘口。恐难移驶。杨岳斌一军。曾国藩本拟令赴下游。而现在患病。是否痊愈能否派令督带艇师。移扎下游江面。此次有无可派之员。如何妥协布置之处。并著曾国藩、李鸿章、悉心筹画。妥议具奏。总期积弊悉除。江防稳固。方为妥善。原摺片均著钞给阅看。将此由六百里密谕知之。　　

○又谕、都兴阿奏、覆陈查拏首犯。办理情形一摺。此案习教匪徒。人数众多。必须速将首要各犯。拏获惩办。方可解散余党。乃都兴阿方委员速往查拏。而吴棠则劄令折回。且令将已拏各犯讯释。是直有意养奸。为地方官消弭失察处分地步。吴棠由县令洊擢藩司。署理漕督。受恩深重。应如何实心办事。力求整顿。乃于此等重案。多方回护。贻误耽延。若果该匪首因此漏网。乘机起事。吴棠能当此重咎否耶。此案若止将首要各犯拏办。被诱愚民。晓谕宽免。亦何至遽兴大狱。现在案犯经卷。既由吴棠提赴淮城。即著该署漕督严行讯办。傥系邪教。有句结南岸粤匪情事。即著据实陈奏。不准一字讳饰。并著会同都兴阿、将首犯韩富春等悉数弋获。不准一名漏网。吴棠于此等巨案。并未具奏。是其意存消弭。已可概见。傥始终回护。纵令各首犯逃匿。惟吴棠是问。将此由五百时各谕令知之。　　

○又谕、谭廷襄奏、剿办教匪。连营进偪。现在密筹攻取各情形一摺。凤凰山教匪。依山结寨。险峻难攻。现有被胁入山之王存芳等薙发归诚。该抚欲乘此机会。使其彼此相离。各生猜忌。然后官兵乘之而入。可以一鼓成功。所筹尚属可行。惟此股匪徒。前经僧格林沁大军攻剿。将次得手。而匪首宋继朋等率众乞降。僧格林沁赴豫后。仍然背叛。较前尤为猖獗。此时王存芳等因官兵紧偪。抄掠无路。存粮日少。情急投诚。并未大受惩创。难保非诡言试探。懈我军心。该匪众尚数万。其真心归顺者。自当妥为遣散。准予自新。其前此之已降复叛。反覆不常者。断断不能姑容。再贻后患。该抚现饬将王存芳等设法驾驭。使其暗中出力。引导大军。以贼攻贼。惟当密饬各营。认真防守。乘机进攻。不得稍涉大意。致有疏虞。傥因机事不密。或为贼匪所乘。惟该抚是问。恐不能当此重咎也。德楞额一军。攻剿云谷山贼匪。为日已久。前谕由城前等处进偪。与各路官军联络声势。著谭廷襄催令赶紧移营。或分军扼扎匪寨之南。以防窜突。并著酌度情形。饬令赶紧办理。毋任藉词延宕。兰山一带。攻克匪巢多处。并收复南路各围。著饬该府县等赶将西疃攻复。以期渐次肃清。另片奏、博山之太和庄。被匪徒翟雷攻破。淄川革生刘得培暗中句结。该抚已调省兵。饬吴载勋会合大营派往兵勇兜剿等语。淄博一带。尚称完善岂堪令匪团滋扰。著即严饬吴载勋等迅速办结。不得任令蔓延。将此由五百里谕令知之。　　

○又谕、恩麟奏、陕省逆回。渐偪甘境。派兵扼要驻守。并甘肃回民。潜行窜扰邠州之白吉镇。陕回冒充乡勇。窥伺三岔所属边界地方各摺片。陕省逆回。有欲句结甘肃老回滋乱之信。叠经谕令恩麟扼要筹防。并谕胜保以俟甘省边界防兵到齐。即饬马德昭前赴长武一带。以资统率。兹据恩麟所奏、甘省东路各防。责成平庆泾道万金镛驻扎泾州办理。南路各防。责成候补道员李怀庚前往秦州督办。并因两当等县及三岔州判地方。均与凤翔汉中连界。东防回匪。南御川逆。在在吃重。在于河州镇属酌调官兵一千名。责令参将范玉春等统带分防。均据各有布置。著恩麟严督各防带兵员弁及地方文武实力巡防。熙麟到任在即。著将筹防各处。悉心察度。毋令稍有疏懈。并将甘省汉回良民。妥为安辑。仍应密饬各属稽查奸宄。以绝句煽而杜乱萌。甘省防兵到齐。著胜保仍遵前旨。饬令马德昭前往长武一带。择要驻扎。以资统率。应令如何相机策应之处。并著该大臣统筹兼顾。其由凤县窜扑两当之假冒川勇。沿途抢掠。既系陕回铁姓从川省句来。亟应拦截痛歼。以杜连结。该匪已窜宝鸡境内。应由何路派兵往剿。著胜保、雷正绾、迅筹办理。此等各路句引匪徒。总须乘其初至。未即串合之时。剿办当易为力。咸阳攻剿马家堡情形何若。胜保后路各军。谅已到齐。务即乘此新锐。实力剿除群丑。大振声威。一面将甘省筹防各路。督饬马德昭与熙麟等筹商周妥。毋稍疏虞。将此由六百里谕知胜保、雷正绾、熙麟、并传谕恩麟知之。　　

○又谕、骆秉章奏、截剿石逆情形。并散遣滇练。酌留林自清在川剿贼各一摺。石逆自长甯败遁后。在川黔边境。避兵而行。接踵下窜。不循原路。以窥涪州。即由南川以出彭水黔江。仍回楚境。现咨湖南北两省分防要隘。饬吴安康一军先至綦江。以固县城。果毅护军赴涪州。以备截剿。振武安定两军。由江津直趋欢场。以为横击之师。刘岳昭督大队埽荡而前。以清后路。调总兵周达武所部楚勇。径趋黔江。以遏奔轶。所筹均极周妥。惟该逆慓悍异常。诡计百出。此次先市场堕其狡谋。致有挫失。嗣后务当慎益加慎。谋定后动。不至再为该匪所乘。方为妥善。著骆秉章督饬各军。悉心筹画。堵剿兼施。为一鼓聚歼之计。毋令乘闲窜逸。所称准张亮基来咨、并林自清禀称、仅留弁练四百余名。情顾在川剿贼等语。林自清现与回众不和。强令回滇。自难相安。惟该总兵素形跋扈。仍须妥为驾驭。以免再滋事端。既据该督将其所部立为新果营。令该总兵管带。前赴云南提督军营。即著饬令胡中和设法钤束。令随同攻剿滇匪。立功自赎。仍著骆秉章随时察看。加以训饬。毋稍疏虞。将此由五百里谕令知之。　　

○以广东按察使刘坤一为广西布政使。广东候补道吴昌寿署按察使。　　

○予山东费县阵亡游击绪纶祭葬世职加等。　　

○予四川先市场阵亡副将姚美仑、游击黄仕贵、守备王志诚、千总周桂清、把总周佩敏等、祭葬世职加等。　　

○予河南各属阵亡殉难绅民妇女二千二百八名口分别旌恤如例。　　

○丙午。遣官祭都城隍之神。　　

○谕内阁、宗人府奏宗室载寯等呈诉自卖私置房闲。经右宗人辅国公载岱拦阻等情。现经传案查验契案确凿。惟载岱系属同官。未便过事研诘。以重体制。请派大臣讯办等语。著派惇亲王、宝鋆、秉公讯办。　　

○谕议政王军机大臣等、御史博桂奏、土匪惑众敛钱。谋为不轨。请饬查拏等语。山东滨州土匪翟成吉等、托言治疫。惑众敛钱。招集亡命数百人。自号寨主。因而啸聚愈多。近来匪徒倡乱。其初每起于至微。皆由地方官讳匿纵容。渐成燎原之势。该省幅教各匪。尚未扑灭。岂容再有不法之徒。另行潜煽。况滨州一带。向系盐枭出没之区。设被句结办理更形棘手。著谭廷襄派委妥员。会同该地方文武各官确切查明。迅速掩捕务获。尽法究治。以靖地方。原摺著钞给阅看。将此谕令知之。　　

○又谕、僧格林沁奏、捻首李加英悔罪投诚。准其效力赎罪一摺。李加英率众投诚。既据该大臣察其情词恳切。自可宽其既往。予以自新。惟所缴枪炮。现仍酌量给还。该捻等狼子野心。仍当严密管束。毋令恃有免死护牌。复萌故态。僧格林沁现令其前赴永城前敌效力。著即饬令督队前进。攻剿贼巢。该大臣拟由北路进兵情形。咨行袁甲三等筹商防剿。并咨会曾国藩转饬苗沛霖实力进剿。俟计议已定。一面奏闻。一面分路进攻。以期捣穴捦渠。廓清积所巨患。副都统德楞额剿办云谷山棍匪。虽小有斩捦。尚未大受惩创。昨据谭廷襄奏、教匪王存芳等情急投降。该抚令其暗中出力。引导大军。乘机进取正须厚集兵力。一鼓成功。著僧格林沁严饬德楞额迅将云谷山克期攻拔。即就近移营会剿教匪。毋任迁延贻误。前有人奏、署河南臬司洪贞谦品行卑污。请撤任查办等语。僧格林沁驻军归德。自必有所见闻。该署司平日官声何如。带勇接仗。曾否得力。著该大臣确切查明。据实具奏。将此由六百里谕令知之。　　

○又谕、据僧格林沁奏、此次察哈尔两起交到马六百匹。不堪骑用者较多。虽因调拨较繁。牧群内所存无几。而该管员弁。平日不能小心餧养。临时率以老弱充数。亦概可知。著庆昀等实力整顿。嗣后各路军营调用马匹。如再似此草率。不能一律膘壮。定将该都统并该管之员。一并惩处。将此谕令知之。　　

○又谕、刘长佑尚在浔州到任需时。劳崇光著暂缓离任。该前督叠被中外参劾。访查均实。即予以罢斥。亦属罪所应得。第以任用有年。稍示薄惩。若于刘长佑未到之先。存五日京兆之见。一切事务。不尽心筹办。意存诿卸。则是有心贻误。万难再恕。懔之。勉之。刘坤一已＜??闲＞放广西藩司。即著催令赴任。不准延缓。有误防剿。将此由五百里谕令知之。　　

○又谕、刘长佑现赴浔州剿匪。正当得手。若遽赴新任。恐致军心懈怠。张凯嵩在粤年久。于吏治颇称娴熟。能否出省带兵。或司道提镇中。有才堪调度者。著刘长佑酌派一员。令其统带。该督即驰赴粤东接印。闻该省捐厘事务。劳崇光办理失宜。悉为官吏中饱。地方愈形雕敝。该督于到任后。悉心讲求。认真整顿。一切弊端。严行革除。庶饷源有出。而商旅不扰方为妥善。该省盐务。浸灌湖南等处。销路甚广。而课项愈绌。历年奏销。延不造报。废弛情形。甚属可恶。并著刘长佑尽心整理。毋令贪吏侵蚀。粤东为各国通商之地。遇有交涉事件。尤当迅速办理。如可淮行者。即予准行。有窒碍者。据理驳斥。总期不亢不卑。信义相与。办理方可得宜。无所牵掣。愈得以尽心地方。振兴庶务。高州军务。并阳春县土客互斗之案。何以尚未肃清。著刘长佑严饬在事员弁。迅速剿办。如前此办理未协。即行从严参办。粤省吏治废弛。该督务当于属吏中留心访察如贤能称职者。立登荐牍。其阘茸贪污者。即行参劾。断不可稍涉瞻顾。该督仰邀知遇。不数年闲。擢任兼圻。务当益矢忠勤。于地方利弊。尽心筹办。毋负朝廷异数之恩。将此由六百里谕令知之。　　

○以解马勤慎。予察哈尔翼长拉什色棱拉普坦等升叙。　　

○调锡林郭勒盟官马二千匹。赴钦差大臣僧格林沁军营备用。　　

○丁未。以孝静成皇后升祔太庙。前期三日。遣官祭天。地。太庙。社稷。文宗显皇帝几筵。　　

○谕内阁、前因山东长清等县民团。于上年十二月闲。在肥城县界。拏获奸细张林。摉有粤匪陈逆伪印封条。经谭廷襄派员审讯。先后奏闻。当经谕令将前后互异各情。严切根究。兹据该抚奏称、讯明章林即张林、系五品顶带把总。与素日交好之府经历衔张育藻即张玉藻、劝伊招勇以图保举。伊遂向素识之肥城县人郭耀宗家。属为招勇。所带伪印封条。系郭继标之已故姊夫李子英、于咸丰四年贼扰时所拾。藏于郭继标家。郭继标给与张林观看。时张林欲藉此以挟制招勇。遂将封条与木刻名戳。一并收藏腰带内。致被盘获。其封条确非陈逆所给。惟张林藉募勇希图保举。未免不安本分。应革去五品顶带把总职衔。其余应得罪名。因事犯在恩旨以前。应请宽免。张育藻托张林招勇。止系空言。张林赴肥城肇衅。非其主使。应毋庸议等语。此案章林即张林虽讯非奸细。但以军营差弁。辄敢在外逗遛。希图招勇投效。复藉伪印封条。计图挟制。实属任性妄为。若仅予革去顶带职衔。未免宽纵张林赴肥城募勇。虽非张育藻主使。而张育藻欲募马勇。希图保举。为启衅之由。亦难在无干省释之列。均著交刑部再将谭廷襄所拟。详细覆核具奏。　　

○谕议政王军机大臣等、有人奏、前任河南洛阳县知县秦茂林、前任郏县知县姜篪、皆得民心等语。姜篪前在河内县任内丁忧。本年三月。据该抚称其熟悉各路防剿情形。请留豫省差遣。当经降旨允准。其秦茂林一员。平日居官政绩何如。是否民情爱戴。著郑元善查明该二员现在何处。即行据实覆奏。将此谕令知之。寻奏、遵查秦茂林政绩卓著。深得民心。现复调署洛阳县任。姜篪在营当差。深资臂助。现在尚未具报服阕。报闻。　　

○又谕、有人奏、知县擅杀良团。捏饰冒功。武弁纵兵殃民一摺。据称河南汝州团首李瞻、洛阳团练会元局李书声等、堵剿捻匪。保卫地方。素称得力。杨飞熊听信已革洛阳令任桂挟仇指使。诱杀李瞻。任桂任洛阳时。适值粤匪由陕回窜。李书声等纠众抵御。毙贼多名。获银数千两。任桂饬令缴官。该团负气不缴。杨飞熊即指为叛逆。会同知县徐光第焚烧村庄。抢掠财物。杨长春到洛。诱令该团送银一万四千余两。始允讲和。复将团首李书声等斩枭。以致各团解体各等语。汝州练首李瞻等。前据郑元善奏、访闻有纠众谋叛情事。密饬杨飞熊等会同地方官掩捕。将李瞻等歼毙。摺内叙有李瞻手执黄旗。任桂率马队迎击捦获。并未言及诱杀情事。其于洛阳团练李书声等。则称纠众盘踞。肆行抢杀。且句通贼匪攻城。讯据供认抗官劫饷。拒杀官兵不讳。当即正法。亦与此次所参情节不同。李瞻、李书声固非安分良团。然据所奏各情。究非叛逆。其中有无冤抑。僧格林沁驻扎豫省。相距较近。向来交查各件。均能持平。著照原摺所参各款。确切查明。据实覆奏。任桂、徐光第、各劣款。务须访查得实。严行参办。杨飞熊、杨长春、有无前项劣款。著一并查明覆奏。原摺一件。并郑元善摺二件。均著钞给阅看。将此谕令知之。　　

○又谕、前因都兴阿奏、访获习教匪徒。当经谕令吴棠遴派员弁。前往泰州一带查办。兹据吴棠奏、查阅都兴阿咨到经卷等件。并曹怀富等供。不过吃斋学道。拜师收徒。其经卷亦止是华严等经。尚无违悖不法。及创立邪教名号等语。愚民惑于果报之说。念佛持斋。寖成风俗。第传徒聚众。结会敛钱。党与过多。必至为地方之害。且据都兴阿奏、访闻该处入教者。男妇俱穿白衣。其家中祖先牌位。一概劈毁。查询称为新新教。匪犯左戎山即左城山、又供称系普渡教。该习教民人。如果立愿修身。何必均穿白衣。手拏白扇等件。作为记号。又何至毁祖先牌位。是否有新新教普渡教名号。均应逐一根究。以期弭患未萌。州县官失察地方教匪。处分颇重。往往讳匿不报。即委查各员。率多瞻徇同官。代为掩饰。已获之曹怀富等、计已押解到浦。即著吴棠亲行研讯。务得确情。分别惩办。在逃之韩富春等各首犯。仍勒限严拏。毋令漏网。并著饬令道员王荫棠等、会同运司乔松年等严密访查。总须严拏首犯。解散胁从。固不可展转株连。累及良善。亦不可颟顸草率。贻患将来。吴棠平日办理地方诸事。素能实心实力。兹事谅必能宽严得中。妥协办理。另片奏、捻匪李城等股。经僧格林沁剿败后。仍欲装旗出窜等语。并著吴棠速饬黄开榜实力防范。所有邳宿水陆防兵。务令随时扼截。毋得稍有疏懈。将此由四百里谕令知之。　　

○又谕、明谊等奏、会议分界事宜。未能定局。绘图呈览。并请饬常清等派员查勘地界各摺片。此次俄国公使。坚执条约内所载、有西疆尚在未定之交界。此后应顺山岭大河之流。及现在中国常住卡伦为界之语。另绘地图。内点红色为限。欲将常住卡伦以外。作为应给该国之地。经该将军等据理驳斥。而匡苏勒官杂哈劳复肆争执。意图狡赖。从前成琦、景纶、办理东界。该俄使亦再三争辩。虚声恫喝。是其惯技。条约所载。系指大数而言。因其恐有舛错。故有两国派大员会勘之事。勒布什有乾隆年闲所立石碣尚存。阿勒台乌梁海等处。均系从前赏给蒙古游牧之地。其为中华旧有。实有明证。该蒙古世受国恩。必不肯隶俄国。将来必至激变。该将军等务当晓以利害。谕以情理。使之无可置词。再行适中定议。本日复谕知总理各国事务衙门。令其与在京公使剖辩。第巴里玉色克性本狡猾。必以未悉情形。藉词诿卸该将军等于该处分界。确有实在证据。易于折服其词。傥总理衙门议有端绪。即饬迅速知照。惟明谊等不可专俟在京商议。致误事机。条约内本有不限时日之语。如该使复议派员查勘绘图。即著明谊、明绪、博勒果素等、派委履勘。不可稍惮烦劳。迁就了事。明谊等奉到此旨恭阅后。必当严密封存。不许假手他人。致滋洩漏。嗣后遇有交外国事件。皆应慎密。是为至要。将此由五百里各谕令知之。　　

○又谕、常清奏、伊犁西北。博罗胡吉尔卡伦附近地方。忽有俄国兵队三四百人。执持器械炮车。伐木穵土。经常清密选劲旅防范。一面派委妥员。前往晓谕。一面飞咨明谊等于会议时。向该国使臣理论。所办尚是。惟伊犁距塔尔巴哈台。道里较远。明谊等会议地界。俄使任意狡展。尚未即能定局。如与论及此事。该使臣理屈词穷。未有不允为撤去之理。所恐此处甫去。彼处复来。如在塔尔巴哈台附近卡伦。垒立鄂博一节。即其明验。是折冲御侮。不可徒恃口舌之功。该将军任重边防。责无旁贷。即著饬令总管富珠尔泰等整兵持重。严密巡防。仍一面令佐领穆克德柯、妥为开导该国头人。不得违约妄为。狡词抵赖。迅将兵队撤回。以郭和约。务令知我有备。既不授以可藉之词。又不予以可乘之衅。庶克潜消诡计。杜绝争端。不可专恃明谊等之理论。稍存诿卸之心。本日又据明谊等奏、科布多散秩大臣巴雅尔莽柰等、伊犁委员哈布齐贤、于履勘地界。均未深悉。请饬添派委员查勘各等语。会议边界。必应迅速定议。以免节外生枝。著常清督饬前经派出总管德格都等四员。或于该处领队大臣内。择其熟悉情形者。再行添派一员。同德格都等前往各边境。周行履勘。仍著前任科布多参赞大臣锡霖等、添派总管齐察罕、莽岱二员。并该处章京一二员。前往覆查。均照依俄使所指。各按伊犁科布多所辖边境。逐一详查。绘图贴说。何处有碍蒙古及哈萨克布鲁特生计。何处无关紧要。可以议分。据实声明。咨交明谊等办理。不准稍有草率迟延。致干咎戾。常清又奏、接奉部文。遵筹边务一摺。所称铜铅斤数。较之原额加倍。惟矿苗丰歉无定。现拟试办一年。酌量奏明定额。均著照所议办理。至开垦荒地一节。经该将军于阿齐乌苏等处地方。修理渠道。招佃承种。已得田数万亩。即著认真经理。毋令日久荒废。并将劝捐收税各事宜。实力筹办。以裕饷需而重边防。常清等接奉此旨。务当格外慎密。不得假手他人。致有洩漏。嗣后接奉寄信谕旨。均著遵照办理。将此由五百里各谕令知之。　　

○山东巡抚谭廷襄奏、濮州营游击守备二缺。既经改为题调。例以地方较＜??闲＞之题缺改还。请以即墨营守备改为选缺。以符定例。至曹中寿张两游击。均系地方紧要。未便改选。请饬部核议。免其改还。下部议从之。　　

○予山东兰山阵亡江苏举人程兆缙赏恤加等。入祀昭忠祠上以孝静成皇后升祔太庙。自是日始斋戒三日。　　

○戊申。遣官祭历代帝王庙。　　

○谕内阁、上年捻匪窜扰直隶之大名顺德广平。山东之东昌曹州各府所属。该两省交界地方。均遭焚掠。小民荡析离居。情殊可悯。近闻该五府所属春闲二麦薄收。夏秋复形亢旱。民闲既被兵灾复遭歉

□山戊不□。民力拮据。何堪再困输将。著直隶总督、山东巡抚、迅速查明大名顺德广平东昌曹州五府所属各州县。分别被灾轻重。奏请蠲缓。其老弱无归者。酌量抚恤。毋令一夫失所。并著迅派贤员。周历查勘。核实妥办。毋使吏胥舞弊。以副朝廷轸念民依至意。　　

</div>
    <div class="pagination">
<a href="清实录同治朝实录_page71.html">上一页</a><span>...</span><a href="清实录同治朝实录_page67.html">67</a><a href="清实录同治朝实录_page68.html">68</a><a href="清实录同治朝实录_page69.html">69</a><a href="清实录同治朝实录_page70.html">70</a><a href="清实录同治朝实录_page71.html">71</a><span class="current-page">72</span><a href="清实录同治朝实录_page73.html">73</a><a href="清实录同治朝实录_page74.html">74</a><a href="清实录同治朝实录_page75.html">75</a><a href="清实录同治朝实录_page76.html">76</a><a href="清实录同治朝实录_page77.html">77</a><span>...</span><a href="清实录同治朝实录_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
