<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 12 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 12 页/共 112 页
  </h1>
  <div class="content">
   ○仁祖淳皇帝 

　　仁祖淳皇帝四五公也是为太祖父讳世珍五一公迁锺离仁祖从之兄弟皆淳良务德尝言凡人守分得财如置田地稼穑收获岁有常利用之亡穷若悖理得财如污吏贪官获利虽博有丧身亡命之忧一乡皆称仁祖善人五一公有四子兵后相继没而仁祖生四子长曰重四公兴隆生盱眙次曰重六公兴盛又次曰重七公兴祖生五河最后乃生太祖锺离乡至正四年崩寿六十六淳皇后重四公弃世亦与同月是时重六公守家重七公出赘太祖无依舍身皇觉焉既为吴王以龙凤元年赠开府仪同三司上柱国录军国重事中书左丞相太尉吴国公妣吴国夫人既即位追尊淳皇帝庙号仁祖复追封五一公曰皇伯考寿春王而重四公重六公重七公与重四公之四子皆追封为王先是仁祖迁太平乡时有一翁指谓曰美哉八十公终归仁德焉及始得赠适符其年数庙号仁宗遡之德祖终归之验也 

　　○睿宗献皇帝 

　　睿宗献皇帝讳佑樘宪宗次子孝宗弟世宗父也母曰邵妃始封兴帝隆凖龙颜神观秀伟声音洪重平居嗜诗书好鼓琴庄默自持以成化二十三年封国德安孝宗四年改安陆七年之国将行孝宗授以皇训班车服图书珠宝牙角祭乐鼓吹旗节葢扇及土田湖池视故事有君王亦疏献五事宗加孝纳焉既之国泊舟龙江有慈乌万数集鸣江柳王居国思母邵妃甚长史张景明日赋国中景物一篇以解王思王居国禁女乐非公宴不用牲酒罢绝诸珍异牙角犬马之献湖南地阔人民散处卒疾病无所求医王选方布四方夏秋设药饵汤水济暑暍常蠲减国内租税水旱饥馑为粥出粟张景明献六益于王王赐之金帛曰吾以此悬宫门矣太监李稷数举仁义诗书为王称说王敬受之王邸外东南有从岵山登之可以望汉江因制汉江赋其东南有台名阳春王数与羣臣登临赋诗厥后作赋志儆戒佚游焉其汉江赋曰沕妙有之肇播兮辟天地于崇卑贯岳川之血脉兮距濮铅而派殷广汉之涴演兮混灵源于嶓山穴磎谷之浚纡兮潝洪流而汹涌削万里而直下兮曷沙礐之能壅遡天灵而之唐叶兮浩洚洞其怖悚淼地轴之浸涵兮咨民居之匪康紏龙蛇于一壑兮毒吞噬而巢穴其彷徨帝命禹作司空兮承鲧父以遏怀襄殚神思之焦劳兮信决导之有方忘挂冠而惩入门兮卒熙绩于平成屏沉气与灾燀兮洽文命于八纮胚亿兆世之利兮孰遗明德之芳馨畅至泽之寖远兮遹支裔之类休明何辛受之汨常兮染慆淫于斯邦艳游女之靡丽兮涤新化于文王纷淑慝之系于积习兮夫岂汉水之所渐濡沦元气之精华兮恊氤氲而敷腴挺人物之坏奇兮郁隐显而异需孕吉甫之文武兮顺履霜之孝子淬德公之峻操兮藻鉴之雅士表向宠之淑均兮烈习珍之为汉鬼老柬之之相才兮壮柳浑以书生而知万里之军情兴子美之忠爱兮抗浩然之幽贞劲张问之拒新法兮矫孟珙之衂金师歆叔敖之政教洽穆兮谔季良之諌随义昌宗八世同居兮口三千而无异别秉彻之之公清超迈兮八割符而七持节毅连万夫之骂贼兮瘁庭芝之勤王艾汉阴叟之戒机心兮炳文考之图灵光羗人杰之降生兮固长川之所经纬彼鳞羽之蕃息兮其亦余润之分美背负鼋鼍之屃赑兮目比鲽■〈鱼介〉而不相离鬣鼓鲲鲸之腾簸兮翼飞鳐鱼于天池锐蛇尾之陆兮翘鸡尾之鯈曳六足之鮯兮戴八极之蹭神鳌文屋瓦之蚶兮声婴儿之■〈鱼帝〉转车轮之鲎兮覆金鮡之■〈鱼比〉牣魦鲿■〈鱼晏〉鳢之琐碎兮咸亭育于中而无遗嗟生生之不穷兮复飞动之繁滋匹嘤渚之睢鸠兮羣在淙之鳬鹥唼来宾之鸿鴈兮号凄清之鹍鸡介戢翼之鸳鸯兮下振振之鹭委胎化之仙禽兮多能鸣之骛泽虞长鸣而不去兮象王守之官雝渠鸟之行且摇兮况兄弟之急难枝鸟一足而鸟犬三目兮又有两首之迭鸟鸟箴似鱼而要鸟似鸡兮鷩入水而为蛤水狗马孛马厥类孔多石虫去神蜧各各含和或凑集于浅濑兮或浮泳于沧波或啄攫于稻梁兮或容与于茆莎漾江篱之旎旎兮馥汀兰之蕤蕤盈揭车之披披兮曾不与狠薉而因依揭葭菼之长洲兮濯莜荡以千陂荫荷芰之万顷兮错包茅而贡之人徒知物产之富盛兮抑讵识乎玄德之灵长出汉中之百折兮经郧国之阳导均丰而汇让郢兮领潜沔而荧带乎沧浪沃蒸瀛滀于梦泽兮然后泻大别而东驰于扶桑濊澐澐以泛泛兮荡日星于无极之底浏测测而细罔渗漏兮过不知容几葛洌洌以自洁兮入百谷之黄潦而不滓渹通漷潏以奔放兮遵咸池而后止形委蛇以跨南北兮蛇若白虹之偃仰时澎湃而撞崖壁兮突如铁骑之攘抢终妥帖而静虚兮虽包荒而不容乎魍魉唯虬龙之蟠骧兮韬珍贝之陆离秘灵祗之幽踪兮吐云雨而渺弥升一元于太虚兮袭往来之不息亮天工而利民物兮伊谁之绩躬八年之胼胝兮曰伯禹之力忻戴永永兮曷维其斁肆皇明之剖符兮奄茫茫之禹迹沛汪惠之旁洽兮暨祝融之宅肃藩岳之修贡兮敢隳厥职乃歌曰纪南国兮汉之浮禹所治兮安若流民世世兮奠室畴爰宅兮亦何求王家其乂兮皇德是酬其阳春台赋曰赫皇祖之贻谋兮树盘石之长策累大造之德基兮蕃螽斯之蛰蛰咸明显以康乂兮递世王之相袭匪轨度之式遵兮曷山川之国邑予仰祖考之丕烈兮膺金册其辉煌受赤社之介封兮宅楚壤以恢疆聿司空之告成兮秉玉节而辞天王浮大江以戾止兮抚形势而镇定乎一方敻贤哲之多遗址兮伟阳春台之隹丽嗟郢客之歌阳春兮曲窈眇其谁继虽伊人之不作兮岂无来者之风致覩斯台之凌跨宇内兮萃群秀之无际近日之耿光兮延照临以开霁焕云霞之粮采兮烨锦绮之相缀献峰峦于天外兮翠盘迭如羣髻朝汉水于沃闾兮奏万里而迢递卉木林林而蓊蔚兮排篔筜与松桂驯鸟兽以翔鸣兮曷禁弋人之媒翳慨崇台物色之舒变兮振古初以迄今纷智愚之异趋兮杳不知其何心或遭谗贼而弗已兮欲回君意而自沉或赋神女而匪诞兮款规君于荒淫或奔吴报楚而惨及黄垆兮宁忠贞之不卒或倚秦墙而乞师兮竟免宗国于颠蹶或强諌惧兵兮柔从君而自刖或指方城而盟绥德兮挫齐威之矜伐要之霸不足以恃兮纯王道斯无阙混王霸之莫辨兮间诚伪之不容发并是非以烟销兮惟台之存控古今之奇胜兮何人事之足云惟国之有台兮观察灾祲而台之遗兮恐盘游而莫之禁噫非朝廷之所封兮予亦何得而有之凛皇训之可长兮寅夙夜以守之侈姑苏之殚力兮荒麋鹿之可悲美章华之集怨兮攘众心之悉离止之层之危兮嘉□□之纳諌贮铜雀之歌舞兮憯曹瞒之倾患窃独以自鉴兮怀惴惴其匪康慎刑德之恊中兮敢违汨乎天常冺怨诽之不作兮惠人心于矫攘屏宵人而弗迩兮亲方正与贤良惩台榭之荡心兮息广厦而讲虞唐奏南风之弦兮赓阳春以超轶歌湛露之章兮感旷泽以怡悦思对扬之莫既兮罄予心之惓惓勉保障之无怠兮庶几慰九重之恩怜巩皇图于不拔兮屹如山之不震焉谇曰皇恩霮雨口寸享封国兮台观奇丽乐无极兮盘游弗制基祸慝分居今鉴古勉辅翊兮恪度殚心酬圣德兮王立三十二年薨葬松林山谥曰献王薨二年而为正德十六年武宗崩无子世宗入嗣位欲加上称号而羣臣谓宜考孝宗四月戊申上下礼官议五月癸丑礼部尚书毛澄会羣臣议汉成帝立定陶共王子为太子立楚王孙为定陶王奉共王祀时大司空师丹以为恩义备至宋英宗以濮安懿王子入继仁宗下有司议知諌院司马光议曰秦汉以来自有旁支入承大统推尊其父母为帝后者皆见非当时取讥后世濮王宜尊以高官大爵称皇伯不名判太常寺范镇亦言陛下既考仁宗不得复考濮王乃诏立濮王园庙以宗朴为濮国公奉濮祀程颐亦曰为人后谓所后为父母以所生为伯叔父母天地之大义生人之大伦也然所生之义至尊至大宜别立殊称曰皇伯叔父某国大王兴献王于孝宗为弟于皇上为本生父与濮安懿王事相类臣等议宜立益王第二子崇仁王厚炫为兴献王后皇上嗣大宗承天地宗庙社稷宜称孝宗皇帝为皇考改兴献王为皇叔父兴献大王兴献王妃为皇叔母兴献大王妃凡祭祝告兴献王上笺兴献王妃皆自称侄皇帝名崇仁王所改兴益称亦如是大学士臣廷和臣冕臣纪皆如议议上上曰父母可移乎事体大其再议丙寅礼部尚书臣澄臣俊会同侯臣伦臣勋臣杲驸马臣震臣泰臣元伯臣锐臣伟臣全礼臣柱臣售尚书臣臣观臣子麟臣春侍郎臣钦顺臣宗仁臣廷仪臣颐寿臣璜臣琳都御史臣纶通政臣义臣瓒参议臣沾臣明卿臣鉴少卿臣镗寺丞臣璇臣缙少詹事臣诏侍讲学士臣龙臣廷相侍读臣缙臣銮侍讲臣孔晖谕德臣鼎□臣仁和臣熙臣时洗马臣霄祭酒臣永给事中臣九叙臣锡臣寰臣玄锡臣洙臣岩御史臣以旗臣秉中臣龙臣琳臣纶臣鳌臣克宅臣仲贤臣孟和臣镇臣洛臣潮臣茂坚凡六十三人上议礼为人后者为之子天子庶人一也兴献王子惟皇上一人继大统承宗庙崇仁王袭兴献王封主祀最宜明制皇帝于诸王尊行称伯叔父自称皇帝不名陛下称兴献王皇叔父大王名至矣大学士臣廷和臣冕臣纪曰三代以前圣莫如舜未闻追崇所生父瞽瞍也三代以后贤莫如汉光武未闻追崇所生父南顿居也群臣议是上曰前王典礼至博诸臣悉心究之六月甲礼部尚书臣澄侍郎臣俊会同公臣仑侯臣伦臣鹤龄臣延龄臣勋臣壑臣杲驸马臣震臣泰臣元伯臣钦臣伟臣鏸臣全礼臣柱臣坤臣售臣熹臣良都督臣勇尚书臣臣观臣子麟侍郎臣钦顺臣宗仁臣廷仪臣钺臣颐寿臣鐄臣琳都御史臣纶通政臣义臣瓒参议臣沾臣明卿臣鉴少卿臣镗寺丞臣璇臣缙少詹事臣诏侍讲学士臣龙臣廷相侍读臣缙臣銮侍讲臣孔晖谕德臣鼎臣臣仁和臣熙臣时洗马臣霄祭酒臣永司业臣惠给事中臣九叙臣锡臣寰臣玄锡臣洙臣岩御史臣翰臣孟和臣龙臣溱臣鳌臣献臣英臣克宅臣镇臣伯温臣金臣以旗凡七十二人上议陛下于兴献王父臣等议改称叔父明大统之无二也加皇于叔父陛下伯叔诸父莫齐矣加大于王天下诸王莫齐矣兴献王称号既定王妃随之天下王妃莫齐矣推尊非礼也莫详魏明帝诏称亲非礼也莫详宋程颐议仲尼曰事之以礼臣等愚昧敢轶古人上累圣德因录魏明帝太和三年诏及程颐议以进留中大理寺办事进士张璁上疏曰孝子之至莫大乎尊亲尊亲之至莫大乎以天下养臣伏见羣臣之议直泥古为人后者为之子之说耳天下有无父之国哉记曰礼非从天降也非从地出也人情而巳矣汉之哀帝宋之英宗葢当时成帝仁宗无子预立为嗣养之宫中为人后者也武宗皇帝嗣孝宗十有六年无嗣未尝预立陛下及其崩也廷臣尊祖训奉遗诏迎陛下以继大统岂非以天下着祖宗之天下天下之天下也高皇帝之训曰朝廷无皇子必兄终弟及夫兴献王孝宗亲弟也皇上兴献王长子也兴献王往矣令今日尚存当兴献王嗣天子位臣恐弟无后兄之义称兴献王谓皇叔父者鬼神固不能无疑也即称圣母皇叔母则圣母当以君臣见臣又恐子无臣母之义兴献王唯陛下一子礼长子不得为人后利天下为人后臣又恐子无自绝父母之义夫统与嗣不同汉文承惠帝之后则以弟继汉宣承昭帝之后则以兄孙继必夺上父子之亲建彼父子之号然后谓之继统则唐玄宗之于中宗其祝词曰皇伯考矣德宗之于中宗其祝词曰高伯祖矣皆不得谓统乎臣谨按群臣所谓魏诏者其一曰皇后无嗣择建支子以继大统则当纂正统而奉公义何得复顾其私亲其一曰后嗣万一有繇诸侯人奉大统当明为人后之义葢是时皇后无嗣明帝以外藩援立预为此诏坊之有为之私也礼时为大顺次之不时不顺非人情巳臣窃谓今日之礼宜别为兴献王立庙京师且使母以子贵尊与父同兴献王不失其为父圣母不失其为母天之经也地之义也顺之至也今群臣不稽古礼之大经而泥末世之故事不守祖宗之明训而率曹魏之旧章使天下后世遗父母而利人利臣之所未解者也唯圣明详察独断焉初上始下议时心欲帝兴献王以群臣议未发既得璁奏大喜使示廷和廷和曰秀才何知羣臣皆谓璁谄谀希进共排击之上曰得张璁言吾父子有完日也七月甲子上召廷和冕纪等文华殿曰卿等言皆是至亲莫如父母今尊父为兴献皇帝母兴献皇后祖母康寿皇太后万一报罔极恩其奉诏廷和退上疏伏见圣孝纯笃拟尊所生臣虽愚下敢不仰体国家典礼重实难阿顺伏望容纳留中八月庚辰朔复下礼部议丙午尚书澄等会诸臣五十二人如前议戊如前议九月庚午如前议天子既喜璁疏迫于羣臣未决会兴献王妃从兴至礼官议用妃礼迎妃止通旬日曰安得以我子子他人诸从兴来宦者迎见妃曰尔等恩泽乃在兴园先丙子上命内阁详议廷和冕纪复以前议进上曰朕受祖宗鸿业君长天下兴献王独生朕一人既不得承嗣又不得徽称谓罔极何朕欲追尊美号立祠安陆永久奉养委曲折衷终累卿矣廷和等昧死言纲常万世也观德四方也上顺天理下合人心祖宗列圣安则陛下之心安不可不详不可不重丁丑复下礼部议戊寅礼部尚书澄等六十三人昧死议臣等一得之愚尽矣若夫曲体孝思揆量事宜密勿之地有谋猷焉腹心之臣有忠爱焉非臣有司所敢专也上以兴献王妃久不入涕泣曰朕为天子不得尊父母何以天下为因启张太后愿避天子位奉兴献王妃归藩称母子如故群臣皆惶惧张璁曰焉有为礼使君上母子不得相接者乎因为大礼或问进而上疏曰臣叨逄圣明议典礼程万世廷臣乃拘方守旧以误陛下夫帝王中天地而立三纲五常之主也凡臣之言有识共知非一人私见也一二台諌交章诋击目臣謟谀讥臣希进是以有识之士虽章奏巳具莫敢上言见臣说孤立似为一人之私也夫礼以非礼为非非礼亦以礼为非臣所不能自巳于言也伏惟陛下仁孝聪明无理不烛将从众议乎未见其可也将违众议乎尚谦让而未遑非天子不议礼臣恐皇上大孝之心郁不明于天下后世敬撰大礼或问一篇以闻唯圣明察焉或问皇上考孝宗叔父兴献王也割私恩崇大统也子何非之也臣璁曰礼之大者变者也汉哀帝宋英宗预养宫中者也孝宗皇帝以祖宗大业授武宗但知武宗为之子而已武宗嗣位十有六年未有储建武宗无嗣孝宗未尝无嗣也孝宗宾天之日我皇上未生也孝宗未尝以后托也武宗宾天之日我皇上在潜邸也武宗又未尝托为后也事与汉唐大不类也我皇上为孝宗嗣则孰为武宗嗣欲承孝宗统者则孰承武宗统孝宗以大业授武宗矣其心岂肻舍巳之子子兄弟之子以绝其统乎武宗既以大业受孝宗矣其心岂肻不继巳之父委叔兄弟继之以自绝其统乎父子天性不可绝也皇上与兴献王不可绝二宗在天之灵亦自不可绝也或曰皇上于大统也谁继乎臣璁曰继武宗以承祖宗者也或曰统与嗣不同乎臣璁曰统者帝王相传之次嗣必父子一体之亲也统则伦序可以时定嗣则天恩不可强为得其常为父子不得其常则为兄弟为伯叔侄者也或曰武宗以大业授皇上有父道焉昭穆不可以世也故称皇兄兄武宗自宜父孝宗矣臣璁曰羣臣之迎我皇上心兄终弟及之文也孝宗兄也兴献王弟也献王在则献王天弓矣天下外物也父子大伦也如谓得大统而为天子者当以父子报之是天下重而大伦轻也或曰孝宗不无后乎臣璁曰孝宗后武宗也臣子于君父一也不念无嗣之武宗而重念有嗣之孝宗者何也孝宗之统传武宗武宗之统传皇上一统相承万世无穷也岂必嗣也或曰以皇上考孝宗以益王子崇仁考兴献王不两有后乎臣璁曰是强为父子也使孝宗不得子武宗又使兴献王不得子皇上或曰其享祀也如之何臣璁曰得其常则为父子不得其常则为兄为弟伯叔侄者也主其丧而已主其祀事而已不必一一称父子心或曰然则何称乎孝宗臣璁曰皇伯考其正也何称乎武宗臣璁曰皇兄其正也何称乎兴献王臣璁曰皇考其正也或曰长子不得为人后礼乎臣璁曰长子不得后也谓不可继嗣也非谓不可继统也若无兄弟又继祖之宗绝亦当继祖也程氏之言也或曰何庙乎京师臣璁曰迁国载主之义也长子不得离父者也士大夫之仕于他方也虽有庶子长子亦载主而行也论者谓且有朱熹两庙争较之嫌也臣固未尝欲升兴献王于太庙也夫墓可以代守庙不可以代祀庙京师崇四时之祭顺孝子之心也或曰舜受尧禅不尊瞽瞍禹受舜禅不尊鲧何也臣璁曰追尊非右也舜不尊瞽瞍父尧乎禹不尊鲧父舜乎未之前闻也士阶一命无不欲尊其亲者矣孝子之心也岂谓君之尊亲不如已之尊亲也爱君不如爱已也或曰汉宣帝中兴不尊史皇孙而嗣昭帝光武克复不尊南顿君而嗣元帝何也臣璁曰俗儒误之也臣按昭帝亡矣又立昌邑王废矣宣帝始以兄孙入继当时唯言嗣昭帝后而已固未知为子乎为孙乎必也升一等而考昭帝则又将降一等而兄史皇孙矣可不可乎然当时姑缘所生称皇考而已固未尝父昭帝而兄史皇孙也光武乃长沙定王之后汉景帝七世孙上嗣元帝夫元帝有成帝为之子有哀帝平帝为之孙三传矣又孺子婴立四传矣王莽篡立汉祚既灭光武崛起而有天下犹嗣元帝可不可乎当时张纯朱浮固执为人后之说然亦别为南顿君立庙称皇考而已固未尝父元帝而叔南顿君也夫宣帝嗣昭帝世数未间谓之统则可光武嗣元帝世数已间统嗣俱无而二君者正不能明辨也或曰为人后者不顾私亲之非经何也曰非经也汉儒之说也礼丧服记曰为人后者为其父母报开元天宝礼始云为人后者为所生父齐衰不杖朞为所后父斩衰三年所生所后皆称父母未有改伯叔之文也况我皇上又非后人者也入继大统也夫礼小失入夷狄大失入禽兽不可不谨也兴献王妃既止通未入帝又欲避天子位张太后乃命改称兴献王为兴献帝兴献王妃为兴献后邵贵妃为皇太后兴献后乃入初议之起也礼部侍郎王瓒者璁乡人弭其说私然之廷和曰是邪谀异论因别调瓒于南京而璁亦选南主事独故大学士杨一清尚书石心然其说未敢独发而主事霍韬桂萼给事中熊浃益缘璁意进言天子益心动会内阁谓上即位以来未有上号于张太后而武宗夏后尚称皇后不日上立中宫有疑名乃请上张大咸及夏后尊号上并命以邵太后兴献帝后尊号闻廷和冕纪等曰皇太后繇宪庙皇贵妃进为皇太后兴献帝繇王进为帝兴献后繇王妃进为后极矣陛下欲加隆焉则请待大婚之后次第上上不听复命帝后尊号之上再加皇字廷和冕纪益力争封还御札上复加兴献帝为太皇帝后为兴献太皇后曰哀哀之情不能自巳勉承朕命廷和冕纪等皆乞罢归上曰卿所言大义也朕至情也中宫不日立矣且慈寿皇太后旨其承之于是羣臣争者百四十八人上皆不听嘉靖元年郊祀礼成禁中火杨廷和等言火烈风起人莫能救不可谓非天也意者兴献帝加称祖宗列圣神灵有未安者给事中邓继曾亦言去年五月朔日日精门灾今年正月二日长安榜廊灾今月郊日内宫小房灾五行之德火主礼五事火曰言言生于名礼兴于言今日之礼于名紊于言逆阴极灾变臣虽至愚亦知为废礼之应也给事中朱鸣阳亦以为言上亦为之动乃止加皇仍称本生父兴献帝而尊邵太后为寿安皇太后兴献后为本生母兴国大咸三月诏天下设安陆祠署于松林山如凤阳祖陵故事祭用十二边豆乐八佾然上心终未慊其二年六月召廷和冕纪宏平台欲加称帝为兴献皇帝兴献国太后为皇太后廷和等坚执不从而璁与同官桂萼知上意必伸前说萼复言自张璁霍韬上议论者指为干进人怀疑沮因循至今兴献帝弗祀三年矣而臣子肆然自以为是岂君臣一体之义乎既又引都御史席书吏部员外郎方献夫有私议与璁合而请庙大内以祀帝上益喜再卞礼官议于是廷和去矣三年正月礼部尚书汪俊复会羣臣极言其不可上曰朕奉宗庙承正统敢违大义第欲兼报本生恩也其参酌至当闻二月汪俊等复会羣臣议伏奉明旨陛下欲兼报本生恩者岂非以所生之义至尊至大虽当专意于正统岂得尽绝于私情臣等愚昧窃谓兴献帝后巳极推尊而圣孝无穷莫能称塞请于兴献帝帝字上兴国太后太字上更增一字以全尊号上慰圣母下答羣臣所谓爱敬尽于事亲而德教加百姓刑四海天子之孝也议上留中未下而太常卿汪举翰林修撰唐皋编修邹守益给事中张翀御史郑本公等九十七人皆上言上切责之夺其俸召桂萼张璁霍韬于南京而张璁又复理前说谓兴献帝加称在考不考不任皇不皇百皇帝之称不足以当父子之名尽一时推尊之至情终不足当父子万世之常纲必称孝宗皇伯考兴献帝皇考武宗皇兄然后父子伯侄兄弟之间名正言顺可兴礼乐也上是之未决从复以三月丙寅朔敕礼部加称帝为本生皇考恭穆献皇帝兴国太后为本生母章圣皇太后立一室奉先殿侧以尽追孝之情汪俊等复上言陛下入奉大宗不得祭小宗亦犹小宗不得祭大宗也昔兴献帝奉藩安陆不得祭宪宗今陛下亦不得祭兴献帝皆制于礼而情有所屈也兴献帝不得迎养寿安皇太后于藩邸陛下得迎兴国太后大内尊祀兴献帝以天子礼乐人子之情获自尽矣圣孝无穷臣等敢不将顺但必无嫌正统乃合礼经乃今加以皇考之称去其始封之号未免略而无别臣等过不自量窃谓献帝初封兴国实兆中兴其名美且大徽称之上仍宜取冠既不失其尊崇亦无嫌乎正统疏入上切责之俊复极言立庙大内有干正统不敢奉诏上复命会议以闻于是复上议陛下欲于奉先殿侧别建一室祀兴献帝者意以先朝奉慈之建具有故事臣谨按孝穆皇太后祔葬茂陵神主无所奉享孝宗皇帝采羣言放成周庙祀姜嫄之制特建奉慈古今通义也至于本生父立庙大内从古未有惟汉哀帝为定陶共王庙京师辅臣师丹以为不可哀帝不听卒贻来讥臣等请于安陆府中特建献皇帝百世不迁之庙它日袭封兴王子孙世世奉享陛下岁时遣官往祀上曰尧舜之道孝弟而已矣何以居朕汉哀帝于是羣臣争者一百三十八人上皆切责之而汪俊又去矣羣臣恶璁萼之来也则曰兴献帝加皇有成命矣何以二臣为上亦使止之璁萼已在凤阳道中且行且上疏讥礼官益急上复动趣其来而以席书为礼部尚书羣臣曰谀首佞魁误国事者璁萼两人待其至当衣朝衣立国门之外以笏击其首大学士蒋冕上疏曰顷者建室之议臣等与毛纪费宏反复论奏数千言矣仰惟皇上天纵圣神嗣承大统至亲伦序天与人归固不待赞然非昭圣张太后传武宗皇帝遗命则将无所承受而授受大义不明今既受命于武宗即宜嗣统以为后特兄弟之名有不容紊故但兄武宗考孝宗母张太后而于孝武二庙皆称嗣皇帝称臣称御名以示继统承祀之义所后所生不可混也陛下曰朕于正统大义不敢有违固知之矣自古人君嗣承天位谓之承祧践祚祧宗祧祚庙之阼阶也礼为人后者惟大宗大宗尊之统也皆主宗祀言汉至今千七百岁矣未有庙本生父大内者汉宣帝以兄孙继统为叔祖昭帝后立所生父庙于奉明园光武扫平僭乱奋然崛起葢取位于新莽非继统于平婴一闻张纯朱浮之议即降其私亲四世祀于舂陵宋英宗所生父濮安懿王亦止即园立庙我皇上为献皇帝立祀安陆礼虽非经事犹类古今后武宗考孝宗身主祖宗列圣之祀又欲兼奉小宗情既重于所生义必踈于所后二宗在天之灵谁托乎臣等考经质礼稽询佥谋不蒙采纳汪俊乞休遽听其去萼璁有言亟召其来其日天气晴明陡变阴晦至暮风霾特甚天心仁爱尤极惓惓孟轲曰有官守者不得其职则去臣等官孤卿不敢复腼颜班行之上乞放归田里上曰卿忠诚正直朕方倚眷建室之议朕自裁之是时都察院经历黄绾郎中黄宗明员外郎方献夫益缘璁说进绾献夫曰天子无宗四月丁酉礼部侍郎吴一鹏等六十七人复上议极论璁萼之非请付法司论治罢建室议立庙安陆世世奉享上怒曰本性皇考寝园远在安陆朕岁时不得亲切少展孝思卿等安乎败父子之情伤君臣之义藐朕冲岁甚矣见奉先殿西室空其亟行修饬仍执违者罪无赦已酉上尊号诏天下册文称孝子是时修撰吕柟编修邹守益各上疏极言上怒俱下狱外贬而蒋冕又去矣上名西室曰观德殿祭器如太庙敕太监义京山侯元礼部侍郎一鹏迎献皇帝主安陆所过有司供献吴一鹏曰非礼也献皇帝之神依安陆之庙矣请如奉慈殿为神位焉不听先是群臣上疏请罢书者八十八人至是璁萼至上内降授翰林学士献夫侍讲学士诸臣益閧然交章弹糺者九十一人翰林诸臣若学士丰熙修撰杨维聪舒芬编修王思皆相率求去曰此冷褒犹章惇蔡下之流也我辈不宜与同列鸿胪寺少卿胡侍劾璁至千余言刑部尚书赵鉴曰臣刑官也请得而理之御史续陈相曰宜正之典刑以谢二宗上怒切责鉴谪侍潞州同知收拷续相俱贬之璁等益翱翔高论请与执政礼官辨难上前以折再诏之误两考之非因条上礼官欺妄十三事吏部左侍郎何孟春亦发十三难破之吏部员外郎薛蕙为人后解二篇人后辨二篇以进上复切责孟春逮蕙考讯谪判解州上屡专谕内阁去献皇帝册文本生二字毛纪费宏石上言二字上系宗庙内干宫闱久断宸衷望母轻改七月乙丑上御十台召三臣曰尔三臣无君之臣也可礼待耶乃欲误朕为无父子乙亥上召群臣至左顺门更定圣母尊号曰圣母章圣皇太后以后四日巳卯上册宝丙子礼部侍郎朱希周等上疏曰本生二字无贬也惟恐妨于正统故默寓夫亲亲陛下考孝宗母张太后三年矣兴献帝兴国太后再上尊号断自宸衷告之郊庙社稷诏颁天下未及三月忽复更定无以孚天地信后世上曰趣具仪其日群臣争者三百二十七人而何孟春为之首疏入皆留中戊寅朝退何孟春曰宪宗朝礼部尚书姚夔率百官跪哭文华殿争论慈懿皇太后葬礼宪宗从焉诸公勉之有故事修撰杨慎曰国家养士百五十年矣仗节廷诤正在今日简讨王元正给事中张翀刘济安盘张汉卿张原御史王时柯因遮留诸臣金水桥南曰万世瞻仰在此一举今日有不力争者共击之侍郎金献民卿徐文华曰在诸公矣于是尚书秦金侍郎朱希周都御史王时中卿汪举通政张瓒少卿张缙府丞张仲贤通政参议葛禬寺亟袁宗儒等二十有三人翰林院学士贾咏丰熙侍讲张璧修撰舒芬编修许成名简讨应良等二十人给事中谢蕡等十有六人御史余翱等二十有九人吏部郎中余宽员外郎马理主事应大猷户部郎中黄待显员外郎良主事徐嵩礼部郎中余才员外郎翁盘主事张澯兵部郎中陶滋员外郎刘漳主事汪溱刑部郎中相世芳员外郎陈璧主事陈宪工部郎中赵儒员外郎金廷瑞主事伍余福等百二十二人大理寺寺正毋德纯等十有一人凡二百二十一人俱跪伏左顺门大呼高皇帝孝宗皇帝是时上斋居文华殿闻故传谕曰羣臣休矣在朕羣臣咸曰得上旨乃退大学士毛纪石因言举朝臣工伏阙执諌此人心矣陛下奉天命临九有当使众志大同公论谐恊舍巳从人乃为上圣熟思顿悟臣等翘首翘首上曰恭穆献皇帝神主且至册祝巳具不可卒更姑退待命羣臣犹不起自朝及午乃命录诸姓名收系为首者丰熙张翀余翱余宽黄待显陶滋相世芳毋德纯凡八人杨慎王元正撼门大哭一时羣臣皆哭声震阙廷上大怒遂命并收马理等百三十有四人皆系之何孟春等八十有六人以卿佐姑令待罪巳卯上号章圣皇太后巳并系待罪者二百二十人上曰何孟春等轻蔑君命聚众昌言谁倡率者具以实对孟春言臣与羣臣均怀窥豹欲效益岳心惟一理口惟一词不自知同陷于狂愚而实无容于倡率上曰孟春等擅入朝禁聚朋哭喊假名忠爱实谓朕冲岁任意党私姑夺俸一月自四品以上者丰熙等八人并付拷讯编伍五品以下皆杖之甲帝主至自安陆上奉以谒奉先奉慈二殿上尊号于观德殿曰皇考恭穆献皇帝辛卯上加杖杨慎王元正鄮济安盘张汉卿张原王时柯者七人编伍削职有差调何孟春南京工部而毛纪又去矣是举也丁者十有七人则编修王相王思给事中毛玉裴绍宗张原御史胡琼张曰韬郎中胡琏杨淮员外郎良主事俞祯仵瑜臧应奎张璨殷承叙安玺司务李可登上乃复下前后留中诸疏令羣臣博议皇伯考皇考名于是席书已为礼部尚书乃上议伯孝宗兄武宗父献皇帝别为祢室奉主不入太庙上意甚惬大礼遂定以九月丙子祭告天地宗庙诏天下先是京师童谣曰嘉靖二年半秫黍磨成麫东街咽瞪眼西街吃磨扇姐夫若要吃白麫只待明年七月半又曰太庙香炉跳午门石狮呌又曰好羣黑头虫一半享蛤蚧一半变人龙至是皆验云口廾白麫者斥北面也于是故锦衣卫百户随全故光禄录事钱子勋皆以罢闲之官益言献皇帝宜迁葬天寿山下羣臣议皆曰不可乃罢上定安陆祠曰显陵祭如七陵仪四年三月命修献帝实录改陵署曰神宫监安陆卫曰显陵卫皆黄屋增拓红门神厨光禄寺署丞何渊复上言献皇帝乃入继大统所自出之帝请立世室太庙以祢享之疏下礼部议羣臣又以为不可即张璁桂萼亦以为不可凡再上上曰岂敢干太庙也惟是观德殿閟于大内祭之日太常不得骏奔朕歉焉璁萼谓席书曰上谓观德规制未备耳当别立庙不干太庙者尊尊亲亲并行不悖之道也于是席书复会群臣议曰周公成文武之道追王太王王季上祀先公天子之礼父为士大夫子为天子诸侯祭以天子诸侯礼也陛下尊为天子诚宜祭献皇帝天子礼百官陪祀奉常导引备礼极乐皆不可缺臣等请于瓦城之东皇城之内择地立祢庙前殿后寝笾豆牲腯歌章乐舞一如天子仪前开神道从阙左门进不与太庙同门四孟岁暮以次日祭亲尽之期一如孝庙亦所以避二宗尊列圣也制曰可戊寅上宣问席书卿谓亲尽之期亦如孝庙者何也席书曰我朝以德祖比后稷以太祖太宗比文武皆百世不迁懿祖以下则祧献皇帝与孝宗昭穆同世亲尽亦宜祧如孝宗上曰献皇帝别庙矣不与祖宗列昭穆不同门室他日于何藏祧如何可朕世世奉祀之情其再议壬午席书上议古者一帝一庙亲尽毁我朝同堂异室无毁庙事迁主而已太庙之制有殿寝祧室孝庙当迁之期藏主祧室岁暮出合祭献皇帝别庙无昭穆递迁臣以为亲尽之日宜藏主寝殿岁暮出主祭如太庙合祭仪上可其奏名庙世庙曰万子孙世世无迁也何渊复奏曰国制左祖右社言社则稷在其中语祖则祢在其中社稷异神尚得同门合祭献皇与祖宗一气乃不得同门入臣恐陛下之有所贬也上复下其议羣臣争论未有所决学士张璁桂萼上疏曰礼左祖右社今端门外左题庙街门识太庙繇此入非即太庙门也右题社街门识太社繇此入非即大社门也仪礼所谓每曲揖庙街即古左曲路耳庙南向门亦南向故祭之日君不下曲门至南向门乃下今所议是与太庙同街非与太庙同门若必繇阙左门入则阙左门亦当改为庙街门是国门之左有二祖庙也又周礼建国前朝后市左祖右社我朝两京建都虽门堂异名朝位寝庙社稷总仿古制古礼图两观在雉门左右尔雅云观为之阙许慎说文云阙门观也徐铉曰中央阙而为道故名阙崔豹古今注云阙为二台作楼观其上其状巍然以悬法象故谓象魏使民观之因谓之观周礼月朔悬象魏实治民之所也又古礼寝庙社稷出入之路在库门外左右其去治朝甚远朱熹曰雉门之外悬法象所以待民应门之外设宗庙社稷所以严神是也今端门外有庙街社街门则古库门也午门左右为两阙门则古雉门也近议繇阙左门入者徒知庙街有干太庙而不思阙左门亦有干朝堂者夫祢庙统祖庙规制减太庙矣同路不同门庸何伤于是上命繇庙街门凿神宫监以通辇道取通行板舆而已毋厂广五年七月甲午上谕内阁曰世庙垂成朕心粗慰但观德殿在奉慈殿后地形垫隘规制尚缺不足竭虔爰灵以凖奉先其改建奉先殿东称朕考焉八月庙成更撰乐章用文德之舞上既奉安献皇帝神位复命内阁考求章圣太后谒庙礼大学士费宏等曰不可明制皇后初立有谒太庙礼永乐续定仪注谒奉先而巳正乾坤之立谨内外之防也张璁桂萼上疏曰古者天子后有事于宗庙递为献即唐开元礼有谒庙文国朝凖古亦皆有之所谓朝太庙也其后取便朝夕朔朢改建奉先有神位无神主殿也非庙也向者陛下续定皇后册立仪礼官因循简便废高皇帝意臣谓章圣皇太后初至京师中宫皇后册立皆应行谒庙礼妻从夫妇见舅姑之义也宜再命礼官参酌具仪以补前礼之缺次谒世庙以成今礼之全自以往为故事亦皇上中兴一代制作也费宏杨一清石贾咏曰璁萼所引开元礼前代事其云国朝礼未定之鄅也不可为训席书曰圣祖所定大婚礼也世庙告成奉安神主大祭礼也观德殿凖奉先殿世庙凖太庙皇太后行礼观德殿可矣石曰太庙尊严非时享祫祭天子未有轻出入况后妃乎后妃入宫后未有无故复出者今太后无故辄出入正门辄来往太庙门非家法上皆不许席书乃言皇太后暂离法宫远出砖城翟车径太庙过涉地尊严车中升降不得坐自如请陛下上下扶持以安太后体既入庙陛下从行事亦曰陛下主斯礼也上乃奉太后以谒世庙改次日祭为同日六年改观德殿日崇先殿随全何渊复言世庙乐舞未备舞宜兼文武杨一清言世庙不用武舞让太庙也又献皇帝生长太平无武功汉高庙奏武德文始五行之舞孝惠庙奏文始五行舞文帝庙奏昭德舞是也张璁曰汉事不足证三代之君以揖让得天下者莫如舜书曰舞干羽于两阶干戚武舞也羽钥文舞也即今太庙之际异位同堂万舞有奕列圣具在文德武功孰为分别臣尝闻乐舞以佾数为降杀未闻以文武为偏全乐舞之数天子八佾佾八人为六十四人诸侯六佾佾六人为三十六人降杀以两大夫士亦如之明制太庙文舞六十四人执羽钥武舞如文舞之数执干戚王国宗庙文舞三十六人武舞如之是献皇帝为兴王时巳得用文武乐舞七十二人矣王制曰自天子达庶人丧从死者祭从生者孔子曰父为士子为大夫葬以士祭以大夫皇上身天子尊献皇帝天子父庙用十二笾豆桨八佾岂以今日追尊世庙达礼备乐反减王国使两阶之容有左而阙右上从之兼用文武舞十月上亲制显陵碑七年命张璁等考追尊献皇帝始末汇集成书命名明伦大典杨廷和等论罪有差复以献皇帝尊谥止恭穆二字无异藩王因加上恭睿渊仁宽穆纯圣献皇帝遂亲制献皇帝尊谥碑文以安陆州陵寝所在特免其民徭役十年封松林山为纯德山从祀方泽次五镇是岁言者请建安陆州为京师礼官言京师唯天子之都得称之乃改安陆州为承天府县曰锺祥如凤阳故事增廪生岁贡与乡试解额十三年改称家庙曰隆庆殿十四年以世庙迫近河水改建太庙东南更称献皇帝之庙十七年九月故通州同知丰坊言孝莫大于严父严父莫大于配天请如古者建明堂加尊皇考庙号称宗以配上帝上下其议是时严嵩为礼部尚书上言明堂之礼经见未详或言昔者周公宗祀文王于明堂以配上帝传言周道亲亲故以父配汉唐宋皆用之或言古者郊祭天明堂祭五帝郊以始封之祖有大功于民者配明堂以继体之君有圣人之德者配我国家论功则太宗文皇帝也论亲则献皇帝若夫殷人称宗周人称王天位相承之谓统未有帝宗而不祔庙者臣愚昧不足测断唯圣人裁焉上下其章再议而曰古人未尝槩宗君自近代始皇考何不得辄称宗于是户部左侍郎唐冑上疏曰三代之礼莫备于周孝经曰郊祀后稷以配天宗祀文王以配上帝又曰严父莫大于配天则周公其人也说者谓周公制礼作乐文王适其父故引以证圣人之孝而已非为有天下者皆必以父配天也故有问于朱熹者曰周公之后何配也曰文王也曰继周者何配也曰有功之祖也周严文王实用德配是以至于成王未尝移之武王也至于康王又未闻移之成王也汉唐宋之君递以父配者皆误识孝经违先王礼昔我皇上纂统之初廷臣固执人后之说于时推明一本力正大伦者席书张璁桂萼方献夫霍韬数人而巳数人于陛下忠臣矣苟可将顺岂有爱焉然及何渊有建庙之议书璁诸臣皆极沮诋奉天法祖岂敢有干太庙即陛下亦云岂以今日复惑邪说陛下必欲不废明堂之制复古礼文则推本太宗皇帝上配于昭乃周道也守礼之臣不能推举以告而乃滥引汉唐宋不足法之事为陛下言臣甚恨之书奏上怒曰文皇帝谁祖献皇帝谁父朕为人孙子有轻重乎下冑锦衣卫拷讯削籍为民严嵩复会羣臣上议考季秋成物之旨严父配帝之文献皇帝侑享明堂允合周道上曰秋报大典当之严父之文为正奉考配帝宜自朕始复使羣臣议称宗皆上言祖始也宗尊也汉书制曰祖之称始始受命宗之称尊尊有德也孝经曰宗祀文王以配上帝王肃注曰周公于文王尊而祀之也古者天子七庙刘歆曰七正法苟有功德则祀之不可预为设数朱熹亦以为然陈祥道曰父昭子穆有常数者礼也祖功宗德无定法者义也礼以义起者也惟皇考献皇帝赐服藩封大隆骏望比于西伯笃生圣人光天承序实拟武王臣等以为宜沿宗祀之意加宗皇考配帝明堂永为不迁之庙之又以羣臣意不祔太庙者皆溺诗书古文不能通晓乃托为臣下奏对之词亲制明堂或问颁示羣臣其意以为孔子称严父配天而议者谓宜以太宗配则是降祖为父矣人成于父羣物成于秋有通义焉故用报以配不为丰昵不为忘远且夫周制配天始文王成康以后不变也将来一世尽一心易亦以献皇帝为始如周配文王万子孙无变也宗者崇也岂必有天下太庙之中祖宗列圣欢聚一堂独去我皇考一人朕不全四亲皇天皇祖之所眷思子子孙孙之所不忍故配帝宜称宗称宗宜祔庙于是礼官上言明堂宗庙昭代旷典陛下孝思卓越非臣等所及臣等敢不奉诏古者父子异昭穆兄弟同世数臣等请奉皇考祔于孝宗之庙既上诣视寝室隘乃仍奉主献皇帝庙时袷则享于太庙是月辛巳上庙号睿宗尊谥曰知天守道洪德渊仁宽穆纯圣恭俭敬文献皇帝祔太庙礼成当饮福受胙冕旒纠结如交龙一琉冐衮袖正当绘龙之吻若戏珠然上喜曰结者纟孕也是惟天眷祖考因制福瑞赋辛卯奉帝配享上帝玄极殿其年十二月皇太后崩议迁显陵天寿山合葬寻已之议南祔其明年上南狩视显陵既至享上帝龙飞殿奉献皇帝配乙酉祭显陵上悲思瞻顾而作歌焉命其殿曰祾恩上居龙飞殿每一念至如陵无时也将还召承天父老赐酒肉谕教之诏免承天府田租三岁湖广五之一工部侍欴顾璘请建圣谕恩诏二碑旧邸外榜额显亲达孝于故阳春楼遂遣勋戚大臣奉慈宫而南祔葬焉其后重建太庙成上又以献皇帝庙尚在都宫之外乃亲定列圣神位昭穆之序奉享太庙以备四亲命有司岁享隆庆殿如宗庙礼初显陵金城之阳嘉靖九年有甘露降至四十一年长至上设二圣神几象一宫其日又降纯德山礼官上言皇上诚孝格玄洪庥弥笃山灵荐祉天乳再零宜祭告二圣陵寝以荅神贶从之四十四年芝产献皇帝旧庙殿柱上曰视显陵象一宫尤为亲切天眷亲德朕曷敢不承乃名庙之前殿曰玉芝宫门曰芝祥前门曰宝庆后寝曰大德殿前殿如太庙奉二圣神位四时岁暮大小节辰设牲帛后寝奉神床日上食如奉先殿云 

　　臣乔远曰臣考大礼之议断断乎斐斐乎羣臣之执为人后也及事孝宗者也思孝宗之德也张桂之走之执继统也不及事孝宗者也体世宗之孝也古人成事可以为案而不可泥以为式非宫中育也继孝宗而武宗终无继也天下有无父之国哉善乎张桂之推言之也以子帝父古未有也虽舜弗行也不曰为天子父尊之至乎不然何若弃敝屣也古事之是一人执之而异巳者为不肖激而成过则臣子难以抗君父今言之中谀者因以希功名虽有石心终同贾售将顺不已益而为阿谀礼以义起一何甚焉然而明天子之制作大圣人之孝思亹亹乎至矣 

　　名山藏卷之三十二 

　　●名山藏卷之三十四 

　　臣何乔远恭辑 

　　开圣记二 

　　◆开圣记二 

　　玄皇后　　恒皇后　　裕皇后　　淳皇后　　献皇后 

　　○玄皇后 

　　玄皇后德祖后也姓胡高帝元年正月乙亥追尊玄皇后 

　　○恒皇后 

　　恒皇后懿祖后也姓侯元年正月乙亥追尊恒皇后 

　　○裕皇后 

　　裕皇后熙祖后也姓王元年正月乙亥追尊裕皇后 

　　○淳皇后 

　　淳皇后仁祖后也姓陈始娠太祖时梦一道士修髯簪冠红服象简拨白丸置淳后手命咽之忽不见元年正月乙亥追尊淳皇后 

　　○献皇后 

　　献皇后姓蒋都城蒋斆女弘治五年册为兴王妃事王恭顺相纳忠言日诵诗书尝制女训十二篇其辞曰人子事亲训在孝经人臣事君训在忠经妇之事夫可无训哉汉曹大家女诫人病其简略所以发丰生之难有所谓女宪女则徒有其名耳近世始有女教之书大要撮曲礼内则之言周召二南之旨文理奥妙妇人女子恐未能通吾自选入内庭荣配睿主上受太皇太后暨皇太后皇太妃睿母之教服膺懿德厥后随侍之国内政多豫爰采古人教旨为女训十二篇虽不足追配忠孝二经聊比女师之言闺训第一夫女坤也生则设帨门右明其女也三日卧之床下明卑弱也七岁不与男子同席十岁闺门不出习柔顺恭听从麻任绩养蚕治丝组紃绦纟供衣服也洁明酒浆亲执笾豆理葅菜具肉醢供祭祀也内言不出外言不入昼动待姆夜行待烛见男子必拥面见父母必致敬口不失啸手不妄指此皆繇女师之教而成安静柔嘉之德也修德第二为妇者上事宗庙下继后世不为不重也身不修无以成德德不养无以立身贞静幽闲端庄诚一以成德也居正行端以修身也德者身主身者家本养德而后为贞女修身而后能配君子是故性欲孝敬仁明情欲慈和柔顺居以柔和动繇礼义美璞无瑕可谓至宝贞女纯德可配京室五彩盛服不足为华贞顺率道乃可为德受命第二女子坤道也在家从父母奠鴈之际父母亲授之夫戒曰必敬必戒无违夫子孝敬舅姑和睦族党庄以持身慈以待下俭以处家丰以待宾有妾必爱有子必教以敬奉祭以诚待人女子慎多言妇道戒嫉妬违父母之教是谓不孝夫妇第四夫妇之道初合二姓之好中笃采征之诚上事宗庙下继后世合体同尊卑故圣王重之也夫干也妇坤也妇从人夫御妇夫妇气和如鼓瑟琴明可以隆家道幽可以格鬼神孝舅姑第五女子未嫁孝父母既嫁孝舅姑舅姑父母一也鸡初鸣盥漱整妆佩其服用以适舅姑之所下气怡声问衣燠寒坐敬侍立行敬扶持痒痾疾痛则敬抑搔毋敢怠命毋敢专事毋敢私财敬甘旨之奉谨服用之度乐其心顺其志妇职也舅姑有大事居丧以礼或夫征役远行竭力致养舅姑逝世致力葬之则妇孝尽矣敬夫第六夫干妇坤干天坤地以地承天敬事其夫尧女不以虞舜贱而不敬桓女不以鲍宣贫而不畏事有巨细不禀不敢行财无多寡不命不敢用有过则微言婉諌有疾则尝药跪进毋敢反目晨鸣端庄诚一以事君子上可以奉祭祀孝舅姑下可以继子孙而资贤于后代也爱妾第七妾者接也接见君子者也嗣续寡息井臼乏操夫则求妾妻不揣巳念家乃妒卜纳不知妾亦人子妾之有子固即我子夫爱其妾我亦爱之妾受我爱必躬勤致敬谦卑自牧以事主毋而侍左右充门和气不祯祥乎慈下第八人有亲疏恩有殊等常训戒之曰晨昏勤慎执事有恪勿言上人非勿论上人事勿为酗争悖逆致不康宁既不姑息煦爱为慈德矣详其寒暖察其饥饱有疾给之汤药力疲慰以安逸故甘瓠累于樛木庶草繁于深泽也妊子第九古者妇人妊子寝不侧坐不偏立不跛行不邪目不乱视耳不淫听口无傲言心无杂虑诵周召二南之诗道仁义礼智之故故生子形容端正才貌过人繇灵台皎洁清明在躬也是故柔顺贞静温良庄敬乐乎和平无乖戾也存乎宽洪无忌嫉也殷乎仁慈无残害也执礼秉彝无纵越也祗率先训无愆违也若此者不惟以正其身也亦所以卫身而佑其子教子第十子能食饭教以右手能言教以速应六岁教以数方名七岁教以别男女八岁教入小学十五岁教入大学古之道也纵其奢侈狥其骄傲衣服过华丽饮食极甘美奢侈败家骄傲亡身矣华丽溺志甘美踰分矣太任胎教故有文王孟母迁教故有陬轲凡生子者有诸母之贤者可择为子师无诸毋之贤者可勉为子教也不特教男女亦可焉慎静第十一妇德莫大乎端巳端巳莫重乎慎静动举如对舅姑闺房如临传姆富贵贵惧骄贫贱惧放失念虑有常动静无乖良妇之静德贞女之慎行也节俭第十二古者后妃补衮絺绤无斁非四海不足以供俭足宝也天地生物自有限量人所以助天何况妇人安坐闺合无男子四方之役敢费物用撙节爱养毋或奢华以上化下以内表外不特人化其德神明佑之必有其寿焉兴王薨妃居邸一年武宗崩世宗入为皇帝既即位三日遣人奉迎安陆使主者议推尊礼礼官既请上考孝宗则称兴献王皇叔父兴献大王妃皇叔母议三上不允羣臣皆力争惟进士张璁谓当尊王为皇考妃为皇太后上遂面召大学士杨廷和蒋冕毛纪等授手敕文华殿拟推尊如璁言廷和等不奉诏会母妃将至礼部尚书毛澄请先遣文武大臣各一人逆于通其礼至之日母妃繇崇文门入东安门上迎于东华门上不许巳请繇正阳左门进大明承天端门午门之东王门入宫上又不许崇文门者京师东门也正阳明者京师正门也御道在中间王门诸王所出入门也上曰圣母至从御道入朝庙羣臣哗谓母女巳无谒礼巳礼官治驾复具王妃车上曰驾太后服太后服巳母妃至通闻羣臣议曰我子也安得子他人止不入者旨日上涕泣曰何以天下为请避皇帝位张太后固止之乃内降称妃兴献后兴献后乃入如皇太后仪谒奏先奉慈于大内不庙见顷之上欲称兴献后曰兴献皇后羣臣曰皇疑后则皆争大学士杨廷和至乞罢至上竟以嘉靖元年尊后为兴国太后而未慊也后三年加上尊号曰本生母章圣皇太后而张璁桂萼等益与羣臣辨谓上宜考兴献帝称后为母去本生乃成礼上竟用璁萼等言以其秋尊后为圣母章圣皇太后而张太后称伯母五年献皇帝世庙成上奉太后入谒九年以太后所著女训与高皇后传文皇后内训颁布天下令翰林官撮诗书关内教者撰为诗言诵咏之宫中而后四布中外以兴天下之内教十五年四郊庙享礼成上尊号曰章圣慈仁康静贞寿皇太后十七年建慈宁宫奉居之十二月太后崩越三日上敕礼工二部曰慈驾遐升事莫重山陵朕惟皇考陵远在承天遐升之日尚诸侯王朕茕茕冲岁知识何有山陵浅薄堂隧狭隘实贻多悔每一念至惕然怛伤比者三岁春秋展礼山陵朕周覧用原得大峪山于长陵西南林冈衍郁实为吉丘欲起逆梓宫迁祔于此朕不敢专十告皇祖皇帝既得吉占二三勋辅咸赞朕谋其告闻祖宗列圣南奏皇考合葬慈灵列于诸陵之次朕心惬焉初张璁桂萼等以议礼骤称上意天下窃见圣衷远慕有陟岵之怀且谓上即位十余年未有太子一时罢民散吏胥动浮言具论显陵壤不利宜改迁天寿山下以感动帝心上命礼部集议尚书夏言极言其不可上不听至是文武大臣无敢言者皆曰宜如制乃遣驸马都尉京山侯崔元为奉迎使兵部尚书张瓒为护行使太监鲍忠为奉侍内官指挥赵俊为起吉凶仪仗官起逆献皇帝梓官承天将以明年葬越七日车驾诣大峪山相视作穴处上哀思太后擗踊号恸感动从官既归御史陈让奏曰日者上天降割圣母弗延伏见陛下仁孝凄恻擗踊号恸天地为哀臣民若丧陛下遂定大礼拟合葬睿宗皇帝于天寿山大峪之阳遂驾素车乘金相水穴土印木臣以言官得随扈从伏见车驾凌风冲露陟冈履石皇皇如有求而弗得无非求厝慈亲一席之安而巳斯时斯际皇天后土亦効精灵以启陛下大宄之思况于臣子夫大峪山必建睿宗皇帝之陵以葬圣母论分则以配祖宗七陵之尊论情则以慈闱同穴之盟前事则可祖共宗以为敬后事则可依寿陵以为安至矣尽矣臣特不忍遂虚献庙巳安之宅敢献蒭荛两端以备采择万一陛下御极十有七年矣百姓讴歌华夷宁谧是虽圣德神功上帝歆佑之锡然臣尝得诸传闻皆谓献庙幽宫龙穴极美且以皇考积德敦仁下袭水土玉质为精地复为母臣意其中生气元功絪缊会结必有紫茜点血玉液垂珠之祥故佑启陛下以恊在宥坤后山灵之庇不可诬也礼曰葬者藏也欲人不得见也今出圣考玉魄于母孕之地如取之于其胎也虽梓椁里封锦囊百袭能无疑哉古人事死之礼先庙后坟重魂后魄是以黄帝成道登天羣臣葬其衣冠桥陵舜死苍梧之野葬九疑之山葢二妃未之从也臣妄谓陛下可奉睿宗皇帝遗衣纳之梓宫饰以衮冕与皇太后合葬大峪碑题睿宗献皇帝陵再以皇太后之遗冠帔纳之梓宫奉以合葬显陵碑题睿宗献皇帝陵此臣之一见也若陛下必迁显陵以遂孝思则显陵之在承天者当为二圣衣冠几杖之藏以当荆襄旺气此臣弓左见也窃取黄帝衣冠之藏之义兼取大舜九疑独葬之礼以神为配两美具存睿宗章圣精神之在天者既以神而会魄玉魄之在地者又以魄而留神北陵以配七陵之重也而近又以慰陛下霜露之思南陵以收一方之胜也而远又以留陛下龙潜之迹在陛下择之耳奏人上怒曰腐儒黜为编民既而思曰献皇帝体魄藏显陵者二十岁矣以道途之遥远风尘之蒙露大不宁于朕心亦不宁我皇考皇妣决意奉慈宫南朕将诣视焉多于北来为孝者礼部尚书嵩言灵驾北来慈宫南诣共一举耳显陵远在江汉陛下春秋念之迁于大峪则朝发而夕至也可以密省谒展圣怀臣谓如初议便上曰孰是四海非王土与即如孝陵南矣昔我成祖岂容不思皇祖也乃仅南孝陵因止崔元等三使毋行第使赵俊往启视之丙寅上尊谥曰慈孝贞顺仁敬诚一安天诞圣献皇后是时上以送终大事念之数旬终难自决二三辅弼亲信之臣亦靡然影响莫能赞上意其明年元日之夜上重复思惟复趣三命使南如前旨巳又思宜反葬曰安可优游不断如妇女子耶朕意决矣第昔日建造规模多所未称宜朕自行观阅其山川于是即拜顾璘为工部侍郎董陵事议南幸诸大臣皆諌上曰朕岂空行哉为吾母耳巳而御史刘贤都给事中曾■〈土廷〉工部郎中岳伦等亦以为言上怒夺贤■〈土廷〉等俸罢伦职不叙太学生陈良鼎上疏上下锦衣责问之二月车驾发京师文武大臣送驾宣武门外上思慕太后制述怀之诗三月庚辰谒皇考于承天隆庆殿辛巳登陵山周覧久之乃于旧玄宫之北定新宫立表焉曰待合葬也因御行殿享上帝修秩祀朝诸侯发德音以抚遗老敕大赉以振罢民车驾将还京则又思维迟疑曰献帝妥灵纯德山有年矣乌可它移徙大峪山之阳皇祖皇帝亦有重卜宜莫若各营其处毋反葬于楚至庆都监察御史谢少南言庆都有尧毋墓佚于祀典皇上再图凤寝跋履山川累思重虑圣人之孝也则帝尧之为其母可知巳今者乘舆远临千载一佰伊耆氏有灵不以表母之墓望陛下乎乞下有司建庙或如右帝王陵寝故事三年一祭则陛下至孝达于右初上嘉之如其言而曰帝尧父母异陵可知合葬非右即拜少南为左春坊左司直顾问大学士夏言昔日有諌止南祔者是何御史何姓名今其疏安在于是还京仍命奉葬圣母于大峪之山巳复诣观之则又见其山不如纯德山美乃决反葬之议使顾璘作新宫如前旨将迁献帝于旧宫以圣母往合葬焉以驸马崔元为奠献使载慈宫以登潞河之舟而命翊国公勋大学士言恭送候进发奠献诸臣各共其事甲发引上衰服与百官步送朝阳门外翊国公勋大学士言还报命诏赐金帛酒馔曰慈轝南行礼物既备朕心稍宁无终之慕则不能巳一夕上梦大风撼梓宫舟既悟甚惧即诣祷玄冥于金海使使者驰送天妃经卷以压舟至采石矶矶不可泊太平府同知梅山凿冈维舟以济及汉江之口沙涩忽雨浮涨焉上闻甚喜加梅山爵一级七月庚合葬于显陵新宫辛酉举慰祭永孝殿辛未奉主祔献皇帝庙上皆率皇后行礼曰以此尽人子人妇之节上曰朕冲昧稔愆累及父母今者送终礼毕思惟永慕转觉不堪缺人子之情者无如朕甚奉天勤民恐益迷昧尚赖左右丞弼匡朕不逮而谕顾璘等功五十有一人赏有差 

　　名山藏卷之三十四 

　　●名山藏卷之三十五 

　　臣何乔远恭辑 

　　继体记（序名） 

　　◆继体记（序名） 

　　洪武中东宫亲王位下各拟二十字可名二十世子生命名以五行相生一字为偏傍以缀之其后宗室繁多五行偏傍已穷皆翰林杂制定音而字义无取焉懿文太子位下允文遵祖训钦武大君胜顺道宜逢吉师良善用晟秦王位下尚志公诚秉惟怀敬谊存辅嗣资廉直匡时永信惇晋王位下济美锺奇表知新慎敏求审心咸景慕述学继前修燕王位下今为帝系高瞻祁见佑厚载翊常由慈和怡伯仲简靖廸先猷周王位下有子同安睦勤朝在肃恭绍伦敷惠润昭恪广登庸楚王位下孟季均荣显英华蕴盛容宏才升博衍茂士立全功齐王位下贤能长可庆睿智实堪宗养性期渊雅寅思复会通鲁王位下肇泰阳当健观颐寿以弘振举希兼达康庄遇本宁蜀王位下悦友甲宾让承宣奉至平懋进深滋益端居务穆清湘王位下久镇开方岳扬威谨礼仪刚毅循超卓权衡素自持代王位下逊仕成聪俊充廷鼐鼎彝传贻连秀郁炳耀壮洪基肃王位下瞻禄贡真弼缙绅识烈忠曦晖跻富运凯谏处恒隆辽王位下贵豪恩宠致宪术俨尊儒云仍祺保合操翰丽龙舆庆王位下秩邃寘台鼒倪伸帅倬奇适完因巨衎隲眷发需毘宁王位下盘奠觐宸拱多谋统议中总添支庶阔作哲向亲衷岷王位下徽音膺彦誉定干企禋雍崇理原谘访宽镕喜贲从谷王位下赋质僖雄敞丛兴阐福昌笃谐恂怿豫扩霁昱祯祥韩王位下冲范征偕旭融谟朗璟逵亶韶愉颢慥令绪价蕃维渖王位下佶幼诠勋胤恬珵效迥瑝湜源諲晳暐圭璧澈澄昂安王位下斐序斌延赏凝覃浚祉襄恢严颛辑矩缜密廓程纲唐王位下琼芝弥宇宙硕器聿琳琚启龄蒙颂体嘉历恊铭图郢王位下伟闻参望箴诲洎皋夔麒麟余积兆奎颖晔璇玑伊王立下颙勉諟吁典褒珂采凤琛应畴颁冑选昆玉冠泉金靖江王位下赞佐相规约经邦任履亨若依纯一行远得袭芳名旧有潭王位下福昌忻保定嘉应必兴隆启处询从式尊闻汝贵中以国除祖训不载靖江王府不以五行为拘 

　　懿文太子　　悼恭太子　　哀冲太子　　庄敬太子　　宪怀太子　　建文世子附　　献怀世子附 

　　○懿文太子 

　　懿文太子标高帝嫡长子也帝初下姑孰名郡曰太平而太子生之报至高帝喜镌其山曰到此山者不患无嗣稍长帝使宋濂傅之年十四帝即位立为皇太子以廷臣兼宫僚不如古人别置太子宾客以明父子一体君臣一心乃以左丞相善长兼太子少师右丞相达兼太子少傅中书平章录军国重事遇春兼太子少保其余廷臣皆兼官有差作大本堂插图籍番直儒秀其中有政则太子与羣卿先决乃以上闻而谕之曰造君多睿承君多爽造邦之君身周于艰周养则思思则睿承业之君身生于安生安则壅壅则爽惟仁不暴惟明不惑惟劳不俄惟断不牵惟怠用爽小子朂哉帝威严神武极教尽刑太子慈仁殷勤慨然思宽通平易之政帝尝录囚命御史袁凯送太子覆审太子递减之帝问凯朕与太子孰是凯顿首曰陛下欲杀法之正也太子递减心之慈也 【 袁凯字景文其先蜀人占籍华亭元末为府椽以诗名吴中长身古貌言议英发尤善诗篇彷佛杜甫】 宋濂之孙慎坐通胡惟庸帝命即家诛濂太子泣曰臣颛戅无他传惟陛下裁哀矜濂死帝怒曰待尔为天子而矜之太子惧溺于汪阉出焉帝为太子赦濂而喜且怒曰痴儿予杀人何与汝也因令出太子濡衣履者擢三级解衣者皆坐帝微时尝被追高皇后掖帝逃高后薨太子哭泣图怀之一日帝大刑人太子谏帝默然良久翌日遗杖地上命太子持太子有难色上曰尔尚难持其复能琢治今所诛除皆天下险人奸徒琢治燕尔福莫大焉余惧尔之弗能持也太子顿首曰臣闻尧舜之世不雕自疏不镂自完臣愿陛下存其朴也上怒投之以杌不中太子走逐之图堕上发视恸而罢久之使视陕可都否太子图陕归报仍使吏部尚书詹徽佐太子录囚太子减如前徽辄重附而先入奏至太子奏帝帝曰徽所执是法也太子又顿首臣闻立国之道仁厚为本法者附也非所以附帝怒曰孺子欲遂君耶而教我太子坐病悸薨洪武二十五年四月丙子也戊寅臣民入哭慰上亦哭曰朕老矣太子亡祔葬太子钟山东谥曰懿文立世子允炇为太孙太孙即位追尊孝康皇帝庙号兴宗永乐中仍称懿文太子始高帝将即位之岁梦如微时游舍南仰见西北羣鸟如燕摩天而下其数莫量须少近突出一鹤徐翅东南忽不知在惟有青旛浮空数行少顷天上有一木为朱台棱四周栏槛皆系朱黄绳台忽转西以左南向见列坐幞头抹额者数人又台旋北向以后向南见中立三尊其中尊美貌修髯人世罕见畧少回顾帝仍往西北有顷逢数道士以真人绛衣授帝其衣里五彩帝服衣忽然冠履俱备傍有道士授帝剑靶剑皆如牙齿帝转行东南途逢早衣者来秃袖露首及两肱股首顶两耳灶怒目西北往帝再东南行过一小川川南山北有房东西约十余闲见懿文太子青衣而立占者曰燕者燕也其数莫量燕军士也鹤者燕之王突出燕王出也艾貌修髯燕王相也燕王盖微时所生西北竟都燕也东南南都也衣秃袖露首若肱股失所归也灶者釜也釜者父也顶一灶建文承太子也怒目西北往愤也懿太子青衣立川南川北房失其祀陵废为园也 

　　○悼恭太子 

　　悼恭太子佑极宪宗第二子也母曰柏贤妃成化七年十一月己酉册立踰月薨三岁耳 

　　○哀冲太子 

　　哀冲太子载基肃皇帝长子也母曰阎丽嫔上即位十二年始得之既越月当名谕礼部尚衵夏言曰皇子命名有敕谕故事也夫尚不省赐之敕虚文矣朕欲待其知事乃教识之又礼曰父命名朕欲先告祖考焉夏言言臣读内则篇姆先相曰母某敢用时日祗见孺子夫对曰钦有帅父执子右手咳而名之妻对曰记有成此夫妇对语非命子词陛下曰不降敕甚善请拟定告庙命名制以备一代典礼上曰是其仪上先日告太庙寝殿其日保姆抱皇子于寝宫择内夫人敬慎者使翦发留角上皮弁御干清宫皇后率丽嫔具服见行四拜礼毕皇后侍立东面丽嫔后保姆抱皇子出寝西至殿内授后内赞奏曰皇后率丽嫔阎氏敢月拮日祗见皇子上降座命制词遂执皇子之右手而赐之名皇后敬对毕左还授皇子于保姆皇后率丽嫔再四拜次日上御奉天门以皇子名敕礼部宗人府籍玉牒上如言议越月皇子薨敕曰朕荷天眷予大夫子虽即云亡然尝告之皇天皇祖诏示中外将册命之矣重伤圣母之心深切朕怀之悼其谥之曰哀冲太子 

　　○庄敬太子 

　　庄敬太子载壑肃皇帝第二子也以嘉靖十五年生母曰王昭嫔娠时嫔梦神人星冠羽衣予之婴儿遂生太子既三日上祭告南郊及奉先崇先二殿遣祭北郊诸坛南北郊皆加牛一颁诏朝鲜安南二国盖创礼也既四岁为嘉靖十八年其春上将视显陵立为皇太子使监国并封二子为裕王三子为景王同日受册宝故事册立皇太子于文华殿诸王奉天门东廊而已是岁礼官议礼拟二王同受册于文华顷之中官误送皇太子册宝上宫中而裕王册宝乃在太子所太子虽立幼未见羣臣也上自显陵还疾良久其明年得方士朝用将令太子监国而退行修摄之方诸大臣固争太仆卿刘最以谏死其冬春坊拜善罗洪先司谏唐顺之司经局较书赵时春请以明岁朝贺见太子于羣臣上怒曰朕久不朝病耳洪先等遂归诚储贰有必君父心其皆革职为民其明年御史杨爵上书极言朝政上复大怒吾其传也爵坐系狱二十三年上又以久病欲传位其冬礼部尚书寀请上以献岁御朝上复恚曰尔等谓吾病矣即此新序传位太子于是羣臣莫敢请上朝者然太子实弱不任年十四而冠冠二日薨太子生而灵静不悦纷华上方好神仙以其动有仙气异之既疾作忽北面拜儿出矣其薨也上痛甚谕羣臣曰太子疾弱生母保姆告我数矣比厚烷吕时中辈诽谤朕躬谓朕不早朝又不教习太子朕受天明命承大道运岂使小物欺笑又累太子年已十四或可出阁读书故先冠太子如故事岂期超凡长往嗟今失之矣纸上唐诞之物能疗之乎仰思当日圣母爱之甚至未久舍我益彰朕不孝耳礼官议丧礼上及百官朞上谓天子绝朞令百官齐衰哭临册谥曰庄敬工部尚书顾可学言皇太子冠其日风坏泰折坊二日逝泰与太同未婚而死曰折尔雅曰方泽泰圻祭地也请易折以圻不听 

　　○宪怀太子 

　　宪怀太子翊釴穆宗长子也五岁薨赠裕世子隆庆元年追册谥 

　　○建文景泰二太子附 

　　建文君长子文奎以洪武二十九年十月晦生高帝不悦曰日月皆终建文君即位立为太子靖难兵至时年七岁不知其所终又有少子文垚者建庶人也生二岁而建文失国幽中都广安宫英宗复辟感南内事出之给岁奉与火者二十人□人十余人听其婚娶出入庶人二岁幽五十余乃出出不辨午马竟卒懿文太子绝 

　　○怀献皇太子 

　　怀献皇太子见济景帝长子也母曰杭妃景帝以郕王居摄已为真既三年怀献八岁矣意欲立为太子太上太子在不敢明言太监王诚舒良为帝谋请先赐诸大臣金于是少保户部尚书兼文渊阁大学士陈循少保工部尚书兼东阁大学士高榖人赐金百吏部左侍郎兼学士江渊礼部左侍郎兼学士王一宁户部右侍郎兼学士萧镃翰林学士商辂人赐金五十然亦未敢发顷之广西都指挥黄王上疏言高皇帝龙飞淮甸定鼎开基所期圣子神孙传之无穷胡寇犯边太上轻屈万乘被遮虏廷扈从羣臣天下将士十丧八九逆虏乘胜长驱迫京畿邑几殆非列圣在天之灵预诞皇躬继登大宝天下臣民何所归向上皇天所以眷陛下也陛下即位已踰二年东宫尚仍太上之旧岂念太后太上有所不忍臣惟太子天下本古人云天与不取反受其咎窃恐日月淹久议论妄生人心易摇争夺兴乱即欲循前代逊让之美复全天叙之伦势有不可近者星逆行太薇垣臣测天意殆有垂谕愿蚤与亲信大臣密议易建以一中外之心绝觊觎之望帝得疏喜甚下旨曰此宗社重事下多官会议之礼部尚书胡濙侍郎萨琦邹干会羣臣议众知不可莫敢言太监兴安厉声曰事不可已不可者无署何迟疑耶陈循等先受金口尽塞陌坐左足而署诸臣继之皆言父有天下传之子三代享国长久皆用此道宜从王言诏曰卿等所引皆古义近者耆旧内臣亦来劝导与卿奏同朕不敢专上请皇母皇太后太后曰但欲宗社又安天下太平人心如此政当顺之朕不敢违遂以五月甲午立怀献为皇太子废汪后册杭氏为皇后改封太上皇帝皇太子为沂王帝既先赐羣臣金至是复多置东宫官属诸臣皆兼东宫官支两俸以慰悦其心黄王者思明府土官知府■〈王冈〉庶兄也■〈王冈〉以嫡为土官知府而王以捍御功为都指挥■〈王冈〉有二子均庶而长銶嫡而少■〈王冈〉老请钧代銶怨王时方以都指挥守备浔州兵威甚振欲杀钧并夺銶而袭之计授球聚兵五千夜驰入府袭杀■〈王冈〉支解钧瓮瘗之诈言盗入府明日銶入城举哀请王为捕盗王即发銶罪若为■〈王冈〉伸理者廵抚刑部侍郎李棠使参政曾翚副使刘仁宅往治王阴持金多遗翚仁宅外挟兵势相抗挠仁宅阳许之留翚于浔与约去至南宁王二子迓仁宅伏甲缚之亦诱执王于浔以归以闻于朝诏械系广西狱王惧乃请立储以悦帝怀献既立帝赦王进为都督使人摭仁宅陷以他事而棠坐致仕始王疏至时中朝皆曰王远夷何知必有受赂而惎之者以疑江渊而景帝下诏书天下吏部尚书何文渊为发端语曰天佑下民作之君父有天下传之子常自喜而诵之太上复辟王诚舒良皆伏诛陈循江渊发戍铁岭商辂等廷杖除名为民王直高榖皆致仕文渊以先致仕虞祸咽金死而王亦饮乐自尽上命发王棺鞭其尸王子政皆诛始署议时诸臣尽唯唯惟王直与给事中林聪颇有违心然竟不敢言及太子既立复大赏金直持金归扣案顿足曰此何等大事出蛮夷口吾辈不能诤媿死矣直归年八十余夫妻偕老相携阡陌闲课督耕种子孙更迭上寿天久雨门外江涨直与老妻踦门望之曰当时有欲引吾入阁者西杨抑吾令吾得志今有铁岭之行得踦门望涨耶成化初修英庙实录史馆欲书江渊为王作疏史官丘浚曰此殊易辨若出江公手则必用京师奏本纸若用广西土产纸者王自为疏也取视则广西纸渊乃免于物议怀献太子以立之明年薨追谥英宗复辟称世子 

　　名山藏卷之三十五 

　　●名山藏卷之三十六 

　　晋江何乔远　譔 

　　分藩记一 

　　◆分藩记一 

　　宗室诸侯王之患厚则骄溢薄则困辱无计划鉴之前世如出一辙明兴高皇帝以宋为惩内域削弱边圉弗威使胡人得逞中原而居闰位于是大封诸子连边陲北平天险为元故都以王燕东历渔阳卢龙出喜峰包大宁控葆塞山戎以王宁东度渝关跨辽东西并海被朝鲜联开原交市东北诸夷以王辽西按古北口濒于雍河中更上谷云中巩居庸蔽鴈门以王谷若代鴈门之南太原其都会也表里河山以王晋逾河而西历延庆韦灵又逾河北保宁夏倚贺兰以王庆兼殽陇之险周秦都圻之地牧垌之野直走金城以王秦西渡河领张掖酒泉诸郡西尸向嘉峪护西域诸国以王肃此九王者皆塞王也莫不傅险陿控要害佐以元侯宿将权崇制命势金抚军肃清沙漠垒帐相望其它周楚济潭鲁蜀诸王护卫精卒万六千余人牧马数千疋亦皆部兵耀武并列内郡当其时承一帝为诸子兄弟之国土地虽大名位虽崇无斧斤芒刃之忧高皇帝既厌羣臣太孙御历二十二王者皆叔父行以意行国中自如齐黄进鼌大夫之谋凌逼既深猜忤遂积文皇因燕成资夺戈南向三载而易大物然而不以其故贬汤武何哉高帝虽弃羣臣尚在陟降乃周王锢齐王逮湘王焚代王囚岷王流一年之内诸王懔懔惴惴吹毛之求无穷舐糠之忧已及不贬汤武不亦宜耶靖难以后诸王不察文皇所以兴师之故竞生异心至烦挢枉鉴覆慰谕玺书及于再四而齐谷之事又见焉凌夷以及赵王若是者非直强弱势殊固顺逆之理异也嗣是天子揽权结网阿藏器诸王分封后不得再入朝出其王城必请护卫不置亡繇臣一切吏民为左官者不得复任天子吏诸王衣租食税比君有庳以故八十余年闲有圜土之未闻甸师之戮迨武宗之末寘鐇狂狡卒起穷边宸濠凶奸久窥神器皆不逾旬朔身殒国除不亦宜与然而生齿日繁邸禄岁窘尚尔浮系一城仰口待哺于是裨王莫知南面之愉支子更起齐民之慕虽大司马九伐无所施功而司农宗伯技殚筴绝乃有减岁禄限年封额媵妾婚无力而不告子逾期而后请冤越关而自讼者一切夺禄削封当事者至幸其触禁犯网几得省禄之利若是者不亦持申韩之法以治尧舜之家哉今上二十一年礼部尚书罗万化请稍弛其禁亦用诸臣言开科举之路三十四年皇孙生复申明之然拘挛巳极奉行竟格夫君子之泽五世而斩天子之泽七世以观诸宗皆以袒免之杀尚尔耗费大农即均予以岁禄亦如豕圈兽槛集蝇嘬蛄爱而不教未有如此甚者昔者枣阳王佑楒愿弃禄应举近时郑世子载堉请辞爵入山耻于抱才具无所得为而自虚其也也其它强者武断恣睢弱者窃窃至盗贼博塞奸淫夫人生天地闲无四民仕宦之业坐姇而不得自聊羣臣百工犹狃宪章不敢破积格此真变穷通久时矣 

　　高二十五子一 

　　○高二十五子一
  </div>
  <div class="pagination">
   <a href="名山藏_page11.html">
    上一页
   </a>
   <span>
    ...
   </span>
   <a href="名山藏_page7.html">
    7
   </a>
   <a href="名山藏_page8.html">
    8
   </a>
   <a href="名山藏_page9.html">
    9
   </a>
   <a href="名山藏_page10.html">
    10
   </a>
   <a href="名山藏_page11.html">
    11
   </a>
   <span class="current-page">
    12
   </span>
   <a href="名山藏_page13.html">
    13
   </a>
   <a href="名山藏_page14.html">
    14
   </a>
   <a href="名山藏_page15.html">
    15
   </a>
   <a href="名山藏_page16.html">
    16
   </a>
   <a href="名山藏_page17.html">
    17
   </a>
   <span>
    ...
   </span>
   <a href="名山藏_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
