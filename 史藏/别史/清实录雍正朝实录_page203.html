<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 203 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 203 页/共 216 页</h1>
    <div class="content">
监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。冬十月。癸卯朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○颁雍正十三年时宪历　　

○工部议覆。河东河道总督朱藻疏言、东省河工杂项钱粮。向交运河厅东昌府两库存贮。凡经收支解。系该府厅为政。至黄河、泉河、以及浦泇上下等六河。兵夫工食银两。亦系各该厅支收。俟有盈余。始令解归河库。其中不无侵那扣克等弊。今山东曹东道。既经改为通省管河道。请照豫省之例。将两库六河该府厅银两。俱归管河道库存贮。遇有需用。照例支给。其有应解别处钱粮。令河道查明具详。总河给咨批解。应如所请。从之　　

○是日、上幸圆明园　　

○乙巳。旌表河南信阳州烈妇、吕国林妻邹氏。拒奸不污。投缳殒命。给银建坊、入祠致祭如例　　

○丙午。果亲王允礼奏言、凡臣工条奏。理宜据实教陈。不当相为授受。及摭拾已行之事。希图塞责。嗣后系细微之事。本部院大臣、即酌定办理。如该员不行呈明酌定。而率为条奏者。交部分别察议。傥已经呈明。而该大臣不行酌定。仍准其声明条奏。若事果应行。将该大臣议处。至群相参酌。摭拾旧事。混行渎奏者。从重治罪。得上□日。果亲王所奏是。著交该部照所奏行。并通行晓谕轮班条奏之大臣官员知之　　

○丁未。谕内阁。数年以来。甘肃等处地方、办理军需。民人等挽输效力。朕心深为轸念。已屡加恩泽。以示嘉奖。前据督抚等奏报、今年禾麦收成俱好。朕心甚慰。今闻秋间有雨少之州县。如阶州、靖远、环县数处。收成不足。民食稍艰。或他处有似此者。亦未可定。著刘于义、许容、确加访查。所有歉收之处。或应蠲免。或应停徵。其乏食之民。如何抚恤。一面定议奏闻。一面即行办理。若西安所属。有秋田歉薄之州县。著史贻直、硕色、亦即确查奏闻。照此办理　　

○以理藩院左侍郎纳延泰、署工部左侍郎。内阁学士觉罗柏修、署工部右侍郎。工部左侍郎韩光基、缘事革职。升内阁学士顾祖镇、为工部左侍郎　　

○命镶黄旗满洲都统署直隶天津都统迈禄回京。以山东青州将军鄂弥达、署直隶天津都统。调浙江杭州将军阿里衮、为山东青州将军。升浙江乍浦副都统觉罗傅森、为浙江杭州将军。浙江乍浦协领萨尔哈岱、为浙江乍浦副都统　　

○吏部议覆。直隶总督李卫条奏、热河及八沟地方各该管官事宜。一、热河地方。既设承德州知州一员。应令原设同知通判、专管旗人之事。该知州专管民人之事。一、口外幅＜巾员＞甚广。凡遇盗案。请令该汛武职、会同文员。协力缉捕。一、热河监狱。请专归承德州管理。并添设吏目一员。以资督捕。一、八沟同知。原为专管三处喀喇沁民人事务而设。若仍令承德州兼理。恐有彼此推诿情弊。应将该地方民人命盗案件。令该同知自行验审。如有关涉蒙古之事。令会同值年章京验审。一、八沟既驻有专官。应将热河东河通判所管之八沟东街等处。归于该同知章京管辖。一、八沟同知所司会审案件。应与章京并列官衔。用同知关防。径行详解达部。无庸向喀喇沁各王子处用印。一、命盗等案。民人事件。关涉蒙古者。该章京行令扎萨克等。交与所辖地方。查缉解送。一、八沟东街。向有与热河通判协办之守备千总各一员。应拨与八沟同知。就近协办巡查。并请照通判衙门之例。添设巡检一员。一、八沟同知、承德州知州、请仍隶霸昌道兼辖。并照边缺之例。三年无过。即行升用。一、热河理事同知通判等、所管巨细案件。向例俱应先报内部定拟。人犯由古北口提督转解。与内地州县不同。今既设立知州同知等官。请嗣后除在外法司难以定案者。仍会审径行解部外。一切旗民命盗。照例申解该上司。审拟具题。一、八沟地方辽阔。该同知驻劄之处。请酌量添设递马五匹。捕役八名。以供差遣。均应如所请。从之　　

○礼部议覆。署湖南巡抚钟保疏言、永顺地方。自设府分县以来。人文日盛。请于永顺府城内。建立考棚。设教授一员。所属永顺、龙山、保靖、桑植等四县。各设训导一员。府学取进文武童生各十二名。县学各取进八名。再、永顺县、向有永定卫归并户口。桑植县、向有慈利县归并户口。俱附澧州考试。今永顺既设考棚。自应各归本籍。并请于永顺桑植二县额设八名内、分取永定慈利归并者各二名。均应如所请。从之　　

○旌表山西交城县烈妇、翟永宽妻段氏。拒奸不污。投崖殒命。给银建坊、入祠致祭如例　　

○己酉。谕大学士等。朕思欲小民各得其所。亦非必不可得之事。如内外大小各官。果皆知为臣不易之道。实心实力、教养斯民。虽不能风移俗易。亦可使之安居乐业。若以小民犯法。谓伊自作自受。与己毫无干涉。是视斯民之痛痒。汉不关心矣。夫州县不特民之父母。亦民之师长也。须刻刻提撕教诲。不啻训课蒙童。与之讲解。自然渐渐明晓。常见有谆谆与一人言。而旁听者竟能领会。故知教导之法。贵优游渐渍。非偶然宣讲上谕。便可谓教民也。即如招册内案件。俱系为上者不能教养所致。而不肖有司。尚敢营私坏法。纳贿徇情。朕不知伊等实具何等肺肠。天下上智之人、不教而善者不可多得。下愚不移者亦少。惟中材之人最多。全赖有司善为训迪。见良善者扶持之。凶暴者惩治之。使百姓晓然于良善之必获福。而凶暴之必取祸。则谁不勉为良善之徒乎　　

○又谕。鬼神之道。实是体物不遗。古圣贤云、无愧衾影。盖实见得随处有神明。所以如此戒谨耳。惟信以为有、而时时诚敬。厥后必然受福。若以为无、而事事欺慢。厥后必然受祸。理有一定。毫发不爽也　　

○命礼部尚书三泰、工部尚书徐本、俱协办内阁大学士事　　

○庚戌。刑部右侍郎王国栋、缘事革职。以额外刑部侍郎办理仓场事务杨超曾、为刑部右侍郎　　

○以福建建宁总兵官李荫樾、署福建陆路提督　　

○辛亥。谕内阁。据御史张考奏称、各省同知通判知州知县等要缺。例应该督抚题补者。从雍正九年十年十一年至今。尚有未经题补之缺。未免悬缺太久。署理之人。未必实心效力。事务废弛。如果不得其人。亦应奏请简补等语。朕将该御史所奏。交与吏部详查。据奏数年以来。各省同知通判知州知县等官。未经题明委署、亦未咨部者。共十六缺。又各省有曾经咨明委署、未曾题补者。共十五缺。朕思各省要缺。交与该督抚题补者。盖以紧要地方。必得才能熟练、人地相宜之员。而就近拣选。不致旷延时日也。今此数省之缺。有一二年未经题补者。有三四年未经题补者。虽各省皆有委署之员。然署理日久。未分优劣。亦不定以期限。验其考成。彼将视地方之事。如同膜外。殊非鼓舞激劝之道。是加意于要缺。而转至事务废弛矣。如果该省不得其人。则当奏请简补。不应任意迟缓。况其间有题署咨署者。亦有不题不咨、自行委署者。办理亦不画一。著行文此数省督抚。其有出缺至二三年未曾题补者。著伊等将缘由明白具奏　　

○以散秩大臣忠达公马贤、署镶黄旗汉军都统　　

○吏部议覆。安徽巡抚王纮疏言、安徽新设道员。所辖徽宁池太四府。俱在大江南岸。若议驻安庆府城。则中隔一江。难于兼顾。且府城现有巡抚臬司驻劄。已为严密。请将添设道员。移驻太平府之芜湖县。兼管芜湖关税务。以便统辖巡查。应如所请。从之　　

○壬子。议叙西路库尔墨图地方官兵擒巢□刀准噶尔逆贼功。陕西凉州镇标中营游击郎建业等、加衘有差。兵丁等赏赉如例　　

○赈济直隶霸州、固安等十七州县被水饥民　　

○癸丑。谕内阁。今年六月间。江苏地方。雨水稍多。州县低洼之地。有被水淹浸。收成歉薄者。朕心轸念。且恐将来米价渐昂。不可不预为筹画。著将乙卯年江南起运漕粮。截留二十万石。于被水成灾之州县。各就近留一万石。或五六千石。于被水不成灾之州县。量留三四千石。俟开春市价增长之时。将此平粜。其成灾田地。应徵新旧条银。若仍行徵输。小民不无竭蹶。著缓至来年麦熟开徵。再、本年应纳南漕等米。亦准缓至明秋折纳。所有被灾地方、无力乏食之穷民。据该督等奏称、已动公项酌赏。但冬春之际。此等民人觅食艰难。应动支仓谷。分别赈济。毋令失所。著该督抚悉心办理。并督率有司实力奉行。务令均沾恩泽　　

○又谕。原任大学士田从典、品行端直。老成谨厚。居官廉洁。奉国公忠。应入贤良祠。以风有位。著九卿会议具奏。寻议、照例入祠立传。再于其家赐祭一坛。从之　　

○以太常寺卿满色、署大理寺卿　　

○刑部议覆。翰林院侍读学士习寯条奏。向例免死减等遣犯在逃、与平常遣犯逃走后、行凶为非被获者。俱仍于发遣处正法。但此等逃犯、既被拏获。自知决无生理。若必解遣所正法。既恐中途复脱。兼虞兵役疲劳。请即令拏获之地方官。审明该犯情罪。关会确查。如与前案相符。令该督抚核题。将该犯即在拏获地方正法。仍行文发遣处晓示。应如所请。从之　　

○授故镇国将军伊克塔哈子双麟、为辅国将军　　

○甲寅。奉国将军马勇、年老休致。授其子常山保、为奉恩将军　　

○丙辰。升正红旗蒙古副都统署镶红旗满洲副都统伊兰泰、为正红旗护军统领　　

○戊午。谕内阁。向以浙江吏治营伍、俱须整理。而浙闽总督、驻劄闽省。未免隔越。是以特授李卫、为浙江总督。兼管巡抚事务。此系因时制宜。随才任使。一时变通之政。并未永著为例也。今浙江事务。经李卫办理以来。巳渐整顿。而程元章又以伊之才力。难兼总督巡抚盐政三重任。恐致旷误为辞。近郝玉麟来京陛见。朕看其才具精神。足以贯注两省。著仍照旧制。授郝玉麟、为浙闽总督。程元章以总督衘专管浙江巡抚。并两浙盐政事务。又从前降上□日、将广西一省。暂隶云贵总督管辖者。因广西与贵州接壤。俱有苗疆应办事务。若非该总督总统节制。恐文武官弁、呼应不灵。今苗疆用兵事竣。诸事就绪。年来内外臣工、多奏称广西距云南路远。广东路近。不若就近为妥便等语。滇黔两粤情形。本是如此。即朕初意。亦不过俟苗疆事竣。仍行照旧。非谓尹继善不能兼管三省。而前后互异也。其应否仍隶广东之处。著九卿会议具奏　　

○己未。谕内阁。向因仓场米石。关系紧要。在京十仓。每仓或都统、或副都统、各派一员。御史各派一员。专任稽察之责。于仓场不无裨益。但从前未定更换之期。现在各员中、有历至三四五年者。朕思日久因循。易生懈怠。且或偶有疏虞。该员虑干失察。因而掩饰弥缝。亦未可定。著定为三年更换之例。届期、各仓一同更换。若有接任之员。未满三年、即届更换之期者。亦一体更换。庶稽查严密。而瞻顾之弊可免。该部即遵谕行　　

○又谕。原任大学士高其位、端方廉洁。忠厚和平。简任纶扉。寿登大耋。应入贤良祠。以旌耆旧。著九卿会议具奏。寻议、照例入祠立传。再于其家赐祭一坛。从之　　

○以原任工部右侍郎巴泰、为工部尚书。调刑部左侍郎乔世臣、为工部右侍郎。升安徽巡抚王纮、为刑部左侍郎　　

○调福建巡抚赵国麟、为安徽巡抚。升河南布政使卢焯、为福建巡抚　　

○定边大将军平郡王福彭奏言、臣遵上□日从科布多撤兵。将兵丁分为三路。陆续起程。行至空各衣河。择附近水草之处。将臣所领奉天、船厂、黑龙江兵各一千名。令其驻劄过冬。所有察罕鄂罗穆地方存贮米石。酌量给与探哨官兵。余俱运至空各衣河之机达浑地方。留绿旗兵三千名看守。又令前锋统领塔尔马善、将所统前锋兵八百名。即于机达浑地方附近弹压。其王罗卜藏等所统内扎萨克兵。及贝勒成滚扎卜等所统喀喇沁土默特兵。俱接连驻劄。臣领右卫兵一千名。奉天兵一千名。于十月初一日抵乌里雅苏泰军营。奏入。报闻　　

○辛酉。谕内阁。镶黄旗满洲都统迈禄、现有查问之事。不便令其办理旗务。著大学士鄂尔泰、照常署理。迈禄、著解任候上□日　　

○癸亥。正蓝旗汉军副都统祖鲁奏言、文职旗员内、有才具平庸。难胜部属州县之任者。准以旗缺对品补用。但此等人员。弓马既属生疏。旗务又不谙练。若非指定衘缺补用。恐有任情爱憎、高下其手之弊。请敕下该部。就其品级。拟定衘缺。如科道郎中道府等官。以副参领、公中佐领补用。员外郎同知知州等官。以步军校、副佐领补用。主事通判知县等官。以骁骑校补用。其司府卫之首领、州县之佐贰、以及笔帖式等官。俱以副骁骑校补用。该旗大臣、留心试看。其技艺生疏、行走怠惰者。即行参奏治罪。若果奋志黾勉。著有劳绩。一年之后。遇有应补缺出。据实出具考语。与该旗应升之员。拟定正陪引见。恭候简补。从之　　

○甲子。谕内阁。坛庙乃祭典攸关。俱当洁净严肃。太庙社稷、更宜恭敬。故派太监等、专责以扫除之事。又派旗员轮班看守。若非祭祀之日。一应官员。不许擅入。原系定例。近闻在内住宿之太监等、将伊等亲友。纵令出入行走。看守之旗员。亦将亲友引入廊院乘凉。此皆平日懈弛之所致也。著交礼部太常寺、严查禁止。割草之人。令太常寺酌量选择数名。令其敬谨除治。并交与内务府御史等、不时稽查。如有容留闲散人等混入者。即行指名题参。严加治罪。如仍前懈弛。经朕闻知。定将礼部太常寺堂官、及御史等、一并交部议处　　

○升鸿胪寺卿励宗万、为内阁学士兼礼部侍郎　　

○正蓝旗护军统领苏尔鼐、缘事革退。升正黄旗满洲副都统哲尔金、为正蓝旗护军统领　　

○以湖广彝陵总兵官冶大雄、署山西大同总兵官。升云南永顺副将王进昌、为湖广彝陵总兵官　　

○丙寅。谕内阁。四川夔关税务。向因未定章程。从京师特派官员前往监督。数年以来。章程渐定。不须特遣官员。著照旧例、仍交地方大臣、委员管理　　

○兵部议覆。本部左侍郎杨汝谷条奏、各省题补武职。其中有越衘越缺。及本省籍贯。并停升住俸与例不符之员。请令于题本内声明。俟奉上□日准其送部之日。令该员领咨赴部。至于递行题补各员。并令先将首题之员。送部引见。俟奉上□日准补后。再将接次补缺之员。陆续送部。应如所请。从之　　

○刑科给事中黄祐条奏、请将国朝臣工诗文赋颂、派员遴选。刊布直省。得上□日。著内阁礼部翰林院等衙门议奏。寻议、我国家文运昌隆。超越前代。圣祖仁皇帝御制文集。精微广大。灿若日星。我皇上圣学高深。文明光被。宸章奎藻。炳蔚古今。凡在珥笔诸臣。赓扬盛烈。歌咏昇平。或朝章国典。谱以声诗。或上瑞嘉符。形于雅颂。以及应制纪恩。词林馆课。诚宜搜辑荟萃。刊刻颁行。俾海内士子、有所程式。应如该给事中所奏行。再查康熙四十八年。大学士陈廷敬等、编集皇清文□士示页□一部。业经进呈。因其选择尚未精当。是以未行颁发。今请将原本交出翰林院。派员遴选。谨将圣祖文集选录。冠于卷首。并恳皇上颁发御制诗文。敬谨编入。垂示万世。至诸臣所作。除将文頴所选者。详慎删录外。其嗣后廷臣进呈诗颁等册。一并发出汇选。务取音律和平、词义正大者。陆续编次进呈。俟书成之日。刊刻颁行。从之　　

○戊辰。谕内阁。朕从来不言祥瑞。屡颁谕上□日。晓示天下臣民。是以数年来。凡以嘉祥入告者。朕皆屏拒弗纳。而各省之瑞谷嘉禾诞降者甚多。悉令停其进献。盖欲天下臣民、共敦实行。不尚虚文。以为敬天勤民之本也。今据湖广镇筸总兵官杨凯奏报、镇筸红苗。甫经向化。今年苗民所种之山田水地。黍稷稻梁。盈畴遍野。及至秋成。则皆双穗三穗四五六穗不等。万亩皆然。苗民额手欢呼。以为从来未有之奇瑞等语。又据侍郎蒋泂奏报、高台县属双树墩地方。在镇夷堡口外。自开垦以来。人烟日盛。今岁秋成。粟谷挺秀。有一本之内、枝抽十余穗者。有一穗之上、丛生五六穗者。屯农共庆为奇观。司垦咸称为盛事等语。朕思苗疆播种。乃夷民务本之先资。远徼屯田。关边塞军储之重计。今值经营伊始。欣逢瑞谷呈祥。且地广穗多。超越于见闻纪载之外。仰见天心眷佑。锡福方来。苗民之乐利可期。军旅之糗粮有赖。此非空言祥瑞。而无济于实用者可比。朕心不胜感庆。在廷臣工、莫不有抚绥苗众、筹边足食之同心。闻之定为色喜。是以将杨凯、蒋泂奏摺。及谷本图样。发出共观之　　

○己巳。诸王大臣等奏言、景陵宝城山产瑞芝九本。蒙皇上宣示臣等。端肃敬观。欢忻忭舞。此皆皇上纯孝所感。恭请宣付史馆。昭示中外。以承圣祖贻庥之庆。以彰上天锡福之心。上召入。谕曰。今岁元旦立春。喜遇四寅。仰蒙上天特赐盈尺之瑞雪。朕心感庆。期与臣民共加儆勉。自春及秋。直省地方。雨旸时若。除直隶江南近水数县。河流有涨溢之处。陕西数县。得雨稍迟外。其余则甘霖应候。禾稼丰登。虽不敢遽称大有之年。而各省年谷顺成。大率相类。诚为罕觏。此皆上天圣祖赐佑国家。显然昭著者。今当万宝告成之候。西师报捷之时。欣睹瑞芝九本。产于景陵宝城最近之山上。屈指数年以来。三秀之瑞。已经四见。实乃上天恩赐。以表彰我皇考之圣德神功。欲使中外臣民、咸知乐利养恬。共享昇平之福者。皆我皇考之所留贻。非偶然也。据此则诸王大臣等、奏请宣付史馆。昭示中外。于理应行。至谓朕纯孝所感。朕实愧不克当。并晓谕天下臣民共知之　　
</div>
    <div class="pagination">
<a href="清实录雍正朝实录_page202.html">上一页</a><span>...</span><a href="清实录雍正朝实录_page198.html">198</a><a href="清实录雍正朝实录_page199.html">199</a><a href="清实录雍正朝实录_page200.html">200</a><a href="清实录雍正朝实录_page201.html">201</a><a href="清实录雍正朝实录_page202.html">202</a><span class="current-page">203</span><a href="清实录雍正朝实录_page204.html">204</a><a href="清实录雍正朝实录_page205.html">205</a><a href="清实录雍正朝实录_page206.html">206</a><a href="清实录雍正朝实录_page207.html">207</a><a href="清实录雍正朝实录_page208.html">208</a><span>...</span><a href="清实录雍正朝实录_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
