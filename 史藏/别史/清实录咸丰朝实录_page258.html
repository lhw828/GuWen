<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 258 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 258 页/共 502 页</h1>
    <div class="content">○谕内阁、骆秉章奏、郴州、桂阳等处、剿贼获胜一摺。广东窜入湖南逆匪。分踞郴州、及桂阳州境。经岳州府知府王葆生等、分督兵勇进剿。虽未能克复州城。而歼捦贼匪。数以千计。著即严督诸军。克期进剿。务将踞城之贼。悉数埽除。毋任蔓延贻患。其桂阳州贼匪。既经该处团勇。叠次获胜。贼已溃窜。并著该抚、饬令该署知州梅震荣、绅士陈士杰等、乘胜追杀。尽数歼捦。以清边境。　　

○又谕、骆秉章奏、贼匪自东安分窜祁阳、新甯。进剿各获大胜、生捦首逆、县城解围一摺。粤西逆匪窜踞东安。经即选知府王鑫等、督带兵勇。诱贼出击。复乘胜环攻。贼势不支。窜出县城。我军追剿。歼毙甚多。当将县城收复。窜出之贼。复与首逆伪定南王胡有禄。合为一股。谋窜祁邵交界之四明山。王鑫等督兵分路抄击。穷追二十余里。贼众纷纷败溃。当将首逆胡有禄捦获。统计歼毙贼匪二千一百余名。其窜入新甯之贼。经江西补用知府刘长佑等、督带兵勇。直抵贼巢。奋力攻剿。贼众死伤狼籍。现已往黄沙河一带逃窜。新甯城围顿解。此股贼匪。自广西窜入楚境。叠肆狓猖。此次悉就刑诛。足寒贼胆。办理甚为得手。著骆秉章、仍饬在事各员弁。于湖南、广西、交界处所。设法堵剿。务将朱洪英一股。一并歼除。毋留余孽。　　

○谕军机大臣等、前因会议军器王大臣奏称、蒙古喀拉沁、翁牛特等、所辖地方。有金银矿苗。可以开采。当经谕令柏俊、会同该王等、亲行履勘。谅已遵旨妥办。兹复据喀拉沁扎萨克塔布囊德勒格尔、将该旗长杭沟察巴奇拉、所产金银矿苗。炼得金银并铅。赍送到京。经会议军器王大臣、转咨军机处呈进。此项金银等、著即发交柏葰阅看。其长杭沟等处矿苗。是否可以试行开采。并著柏葰一并履勘。妥议具奏。将此谕令知之。寻接任热河都统英隆奏称、蒙古各矿。自会勘后。办理并无成效。应请封闭。报闻。　　

○以剿歼湖南东安窜匪。生捦首逆。擢千总蒋华荣、为都司。赏花翎。知府王鑫等、升叙有差。予殉节教谕周而溥、把总郑玉恩、祭葬世职。　　

○予湖南阵亡把总徐良积、从九品龙际时、祭葬世职。武生龙虎臣、龙吟、六品军功陈月星、赏恤如例。　　

○壬午。上诣太和门。恭阅大行皇太后尊谥册宝。行礼毕。还圆明园。诣绮春园。恭候册宝至。上诣大行皇太后几筵前行礼。恭献册宝。册文曰。崇仪告备。荐玉策以申虔。懿行垂光。勒瑶函而纪实。溯慈晖之煦育。报称宜隆。献宝箓之鸿称。阐扬莫罄。钦惟皇妣大行皇太后。性成淑慎。范表温恭。华阀钟祥。备坤仪而作则。椒涂摄位。襄内治以宣猷。事皇考者廿余年。恭谨常昭于在昔。抚藐躬者十五载。恩勤克媲于所生。虔思顾复之仁。母仪无忝。聿展尊崇之典。媺德宜彰。延年颂洽乎寰瀛。晋位礼隆夫罔极。方冀慈闱笃祜。长承爱日之欢。何期仙驭升遐。遽抱履霜之感。追攀莫及。永慕弥深。思懿范以如存。受大名而允当。孝彰柔顺。夙娴宫阃之仪。静协安贞。聿表珩璜之度。四海锡康绥之祉。六宫承慈惠之型。宗社凝庥。邦家衍庆。佥言咸翕。众善同符。谨奉册宝。恭上尊谥。曰孝静康慈弼天抚圣皇后。于戏。镂赤文而焕彩。宜特隆归美之称。镌宝册而扬芬。庶稍展追崇之悃。伏冀慈灵默佑。嘉德惟馨。典册常新。等彝章而并重。隆名永协。垂亿禩以无穷。祗备上仪。茂昌景祚。谨言。　　

○谕内阁、乐斌、黄宗汉奏、剿办马边夷匪、叠次获胜、地方肃清一摺。四川马边地方。夷匪为患。窥伺沿山汉地。搭盖夷棚。乡民屡受其害。经乐斌、黄宗汉、委派文武绅团。节次进剿。通计毙匪千余名。烧毁夷棚三千余间。首逆就戮。各匪震慑投诚。救出被掠难民。地方一律肃清。办理尚属妥速。所有在事出力各员弁绅勇。均属著有微劳。著乐斌、黄宗汉、核实查明。酌量保奏。候朕施恩。　　

○谕军机大臣等、前因蒋霨远奏称、军需孔亟。请催各省拨款。已谕令各该省、将应解黔省各款。迅速拨解。兹据蒋霨远奏、该省上下游滇黔官兵练勇。以及各路防兵口粮。每月所需甚钜。而黔省瘠贫。无法可设。广东、江西、山东、粤海关等处。尚有欠解银一百四十五万九千余两。屡催未解。饷需攸关。万分吃紧。自系实在情形。惟各该省支应各路军营兵饷。不一而足。恐未能将欠解之项。全行拨给。著叶名琛、柏贵、文俊、崇恩等、于各该省。有可筹拨之处。不拘何款。迅即筹拨银各数万两。派委妥员。解交黔省。以应急需。将此由五百里谕知各该督抚、并传谕粤海关监督恒祺知之。　　

○又谕、四川峨边营参将蒋玉龙、曾经带兵、赴黔剿匪。据该督奏称、该员谋勇兼优。于黔省情形。极为留心。若令带兵至黔。剿办苗匪。可期得力。著黄宗汉、饬令蒋玉龙、即日前往贵州。交蒋霨远差遣。至该抚奏、下游苗匪蔓延。请速调川南、川东、劲兵四千名。一由思南前赴镇远。一由遵义、平越、前赴都匀。藉资会剿。自因贵州兵单之故。惟前经降旨、令黄宗汉酌拨兵勇。赴湖北助剿。尚未据该督覆奏。此时兵力。是否足敷调遣。著黄宗汉酌量抽拨。即交蒋玉龙统带前往。至四川省已拨未解黔饷。前经降旨饬催。现据蒋霨远奏、待饷情形急迫。川省距黔较近。能否拨饷数万两。俾资接济。并著黄宗汉筹画办理。将此由五百里谕令知之。　　

○又谕、寄谕贵州巡抚蒋霨远、贵州上下游苗匪。蔓延滋扰。该抚请调川兵四千。赴黔协剿。本日已谕令黄宗汉、酌量抽拨。惟现在楚北逆匪。势其猖獗。荆襄一带、防剿万分吃紧。川省官兵。调赴楚北者已属不少。而夔巫等处。尚须驻兵严防。是川兵能否再行调拨。尚未可定。该抚惟当联络乡团。就现有之兵。妥为布置。至苗寨众多。当此兵单饷绌之时。惟有剿抚兼施。既慑以兵威。使知畏惧。并设法晓谕。予以自新。如能党与解散。渐就肃清。稍省兵力而节饷需。至各省例解黔省饷银。前已有旨饬催。惟各路军营。需饷孔亟。各该省均有协济之款。势难专顾黔省。该抚仍当于本省善为筹画。移缓就急。其有解到之项。尤须撙节动用。不可稍有虚糜。另摺保奏出力各员。已明降谕旨。分别加恩。惟该抚自保举黔西出力人员以来。业经十余次之多。未免失诸浮滥。嗣后军营实在出力人员。固当随时奏奖。激励众心。特不可滥竽充数。致开幸进之门。将此由五百里谕令知之。　　

○以克复贵州仁怀、桐梓、二县城。赏知州赵鸿吉、参将鄂清、都司施嘉宾、花翎。游击达冲阿等、蓝翎。余升赏有差。　　

○以剿办贵州夷匪出力。赏守备燕升云、花翎。云骑尉胡万清等、蓝翎。余升叙有差。予阵亡把总甘起忠、祭葬世职。　　

○予贵州阵亡通判沈世良、千总陈秉哲、外委张玉章、罗映春、从九品刘钟洛、祭葬世职。练勇陈万春、赏恤如例。　　

○癸未。谕内阁、御史曹登庸奏、天象垂警、请恐惧修省、以召祥和一摺。比年以来。粤匪窜扰。河工屡决。兵燹水旱。民困未苏。朕念天人相感之理。惟有勤求治术。拯救吾民。以冀仰邀昊眷。断不敢以罪已虚文。空言警畏。即筹画军务。宵旰忧勤。亦祇自懔渊衷。不求臣民共喻。兹据该御史以星见雷鸣。灾祲叠见。请诏臣工。亟言阙失。以召祥和。拨之古人遇灾而惧之意。何敢不益励慎修。惟应天以实不以文。大小臣工。遇事敷陈。果能裨补时政。朕必虚衷采纳。见之施行。其或喜事纷更。徒滋烦扰。迂疏寡效。不切事情。亦难博纳谏之虚名。而不计推行之窒碍。感召之机。岂专在是。朕日理万几。当此时事孔棘之秋。虎尾春冰。常存敬畏。曷敢萌怠荒之志。悦谄佞之言。更望内外臣工。勤思补衮。于国计民生。实求裨益。以仰副朕侧身修行之苦衷。庶几君臣交勉。宏济艰难。不徒以下诏求言。虚循故事。遂可上迓天庥也。将此通谕知之。　　

○又谕、王懿德奏、闽省吏治败坏。参员不知自愧。转若妄遭屈抑。往往捏造谣言。毁谤上司。若不严加惩办。势必挟嫌反噬等语。所奏似有所指。而又称得自风闻。尚须确查。方能核办。隐约其词。未知是何意见。近来参员挟制上司之案。叠经惩办。该上司果能正己率属。举劾秉公。何必计及若辈之捏造谣言。挟嫌反噬乎。此等劣员。各省俱有。该督既有所见。何妨指名参处。若云尚未查明。何必先行陈奏。豫为将来参劾地步。王懿德著传旨申饬。　　

○谕军机大臣等、前因安徽亳州土匪。窜扰夏邑县城。当谕令托明阿、酌拨官兵。赴归德一带。会同皖豫兵勇。合力夹击。兹据该大臣、奏拨吉林马队官兵五百余员名。派头等侍卫容照、管带启程。由清江取道徐州。前往归德。惟昨据英桂奏、该匪张乐行等、知兵勇云集。于本月初六日。闻风南窜。是归德一带。现无贼踪。著托明阿、转饬容照、即由徐州带兵。径赴皖境。探明捻匪。现窜何处。会同该省兵勇。奋力合剿。毋得株守一隅。致误事机。此项马队。现既改赴皖省。所需军饷。豫省难以越境接济。安徽军营。更觉支绌。殊难兼顾。著仍归托明阿军营粮台。由文煜委员前往供支。将此由六百里谕令知之。　　

○又谕、和春、福济奏称、皖省兵勇众多、饷需专恃协济、各省报解者寥寥、粮台支放已竭等语。怡良节制两江。皖省系其兼辖。设使饷竭兵饥。大局掣肘。亦岂能置身事外。目前无论是何款项。可以移缓就急。著怡良迅速筹商。于现在三四个月内。按月拨银二三万两。派员解赴庐州军营。交和春分拨应用。并著杨以增、于盐课经费赢余。及淮北协贴淮南项下。就现在两三个月内。按月拨银二三万两。解赴庐州。以资接济。务各按期如数。无误饷糈。将此由六百里各谕令知之。　　

○又谕、现在归德捻匪。窜回皖境。已谕知托明阿、饬令侍卫容照、径往安徽颍亳一带会剿。所需兵饷。仍由扬州粮台支应。此项劲旅。添调赴皖。即可留于该省。专办捻匪。不分畛域。往来摉捕。著和春、福济、择一扼要地方。令该侍卫带兵驻劄。或驻颍亳宿州。或驻临淮正阳等处。与多慧互相联络。酌定后。即一面饬知容照、移兵前往。一面具奏。至和春等、请于浙江按月协济饷银。此时金陵军饷。专赖浙江接济。断难分拨。前已谕令怡良、酌拨银数万两。以济皖省军饷。兹复谕知该督、于此数月内。每月筹银二三万两。并谕杨以增、在于盐课经费。及协贴淮南盐课项下。亦于此数月内。每月筹银二三万两。解赴庐州。该提督等、即遵旨催提。以应要需。该提督等、既目睹支绌情形。尚不思谋勇兼施。力图补救。惟知以兵饥饷匮为忧。于事何益。著即饬令各营。迅图克复庐州。秦定三等、克复舒城。庶可节次埽除。不致日久相持。筹饷愈难为继也。将此由六百里谕令知之。　　

○闽浙总督王懿德等奏、捕拏仙游首逆林俊、仍无实在下落。现饬该管营县、认真购拏。得旨。林逆一犯。于一月限内、务期必获。若仍前懈弛。著即严参。　　

○以山东冯官屯军务告竣。赏知府董步云、花翎。知县范承祜等、蓝翎。余升赏有差。　　

○以安徽庐州节次剿贼出力。赏协领保德、佐领常寿、金山、庆恩、防御乌勒兴阿、广霖、都司施溥、尹善廷、守备熊天喜、李笃胜、王一枝、邓善珍、陈周典、李璋、庆禄、阿克敦、穆恒德、花翎。在籍员外郎鲍桂生等、蓝翎。余升赏有差。　　

○予安徽阵亡参将刘玉豹、刘鹤翔、祭葬世职。　　

○改铸福建闽县知县印信。从巡抚吕佺孙请也。　　

○缓徵山东高唐、德、茌平、博平、四州县被贼屯庄、新旧额赋。并给一月口粮。　　

○甲申。谕内阁、何桂清奏、请将经徵不力之知县、饬部免议等语。浙江淳安县知县陶云升、经徽咸丰四年地丁。未完六分以上。例应革职。虽据该抚奏称、该员支应兵差。筹办防堵。均属认真。徵解钱粮。未能足数。实系迫于时势。非寻常惰误者可比。惟催科不力。究有应得之咎。未便竟予宽免。所有陶云升革职处分。著改为革职留任。仍饬该员设法陆续徵解。以重国课。嗣后不得援以为例。　　

○又谕、前因何桂清奏、已革安徽甯池太广道兼署徽州府印务恩禧、废弛防务。贻误地方。并扣留捐项。积欠勇粮各情。降旨将恩禧革职拏问。交何桂清严行审讯。兹据该抚奏称、贼窜休甯。该革员力战受伤。迨府城失陷。往绩溪向邓绍良求援。中途伤发耽延。并非弃城逃避。其经手兵饷勇粮。核明数目相符。所欠勇粮。由于府库无款可垫。亦无扣留情弊。恩禧业经革职。著毋庸议。　　

○又谕、劳崇光奏、请将丁忧副将革职等语。丁忧浔州协副将和勒赓额、当艇匪攻围府城。并不禀报上司。且不候交卸。胆敢带印潜行出城。似此谬妄庸懦之员。若不从严惩办。何以肃营伍而儆效尤。该抚仅请将该员革职。不足蔽辜。和勒赓额、著即革职。发往军台、效力赎罪。　　

○谕军机大臣等、向荣奏、潮勇不易遣散。请饬广东督抚、严禁出境等语。潮勇性多犷悍。招募太多。易滋扰累。去年往投向荣军营者。虽皆拒而不收。而接踵而来。为数不少。本年五六月。又有盈千累百。至自乍浦、上海等处。虽经地方官随时资遣。惟潮人趋利若鹜。诚恐去而复来。虽有资遣之名而无其实。除谕令广东督抚设法禁止出境外。所有苏省未曾遣散之广勇。愈聚愈多。恐贻后患。著该督抚设法。令其由海船回籍。或分配各营。使归武员管束。不令滋事。并于沿海要口。严密稽查。杜其入境。使现在者其势渐分。后来者无从溷迹。方为妥善。将此由五百里谕令知之。　　

○又谕、劳崇光奏、艇匪攻陷浔州、力筹克复一摺。艇匪由梧上窜。攻扑浔郡。既经广东省、两次派拨舟师。交张敬修赴援。即应激励士气。迅速前进。与守城文武。内外夹击。以解重围。该臬司迟延一月。始抵大黄江。又不实力攻剿。一战而退。致令浔城被陷。览奏实堪愤恨。该抚已调果勇一千名。由惠庆带往武宣。与黄辅相、筹商办理。张敬修、业经革职。尹达章、所带师船。及谢效庄、协剿陆勇。亟应严加整顿。力图克复。土匪胡金受、招抚后。即能与团总陈玉华、杀贼自赎。著即饬令该团总等。帮同堵击。其平南、横州等处。惟有厚集团练。藉遏贼踪。毋令窜突为患。该抚仍当飞商叶名琛、添派兵勇。前来会剿。庶可以生力之军。歼方张之寇。刘体舒等、如何下落。并著查明具奏。将此由五百里谕令知之。　　

○又谕、本日据何桂清奏、江浙海运船商、禀陈来年护漕事宜一摺。本年盗匪。啸聚北洋。劫掠漕船。沿海村庄。并多扰累。叠经谕令各督抚、认真兜剿。兹据何桂清奏称、浙省甯商。购买火轮船。节次在洋捕盗。实为得力。现在上海商人。亦买火轮船一只。请与甯商火轮船。来年在东南洋面巡缉。一以截南来盗艇。一以护北运漕艘。此项火轮船只。与夷船相似。是以不令驶至北洋。既据称买自粤东。并非买自西洋。又系商捐商办。与夷人毫无牵涉。且在东南洋面缉护。并不向北洋开驶。著即照所议办理。来年漕船北上时。以一火轮船。带同勇船。驻泊江南佘山。以一火轮船。在南洋梭织巡护。以清洋面而利漕行。并著照江海师船式样。书写记号。不与夷船相混。是为至要。浙江新漕。已定于十月开局。江苏省亦应赶紧趱办。著怡良、邵灿、吉尔杭阿、严饬局员。迅速封雇沙卫各船。务于十月内一律齐全。以期年内赶紧受兑。俟东南风至。即可开行。毋稍迟误。将此由五百里各谕令知之。　　

○钦差大臣向荣奏、请饬已革布政使张集馨、来营差遣。允之。　　

○命镶白旗汉军都统奕山、在御前大臣上学习行走。　　

○以广东雷琼道黄钟音、为广西按察使。　　

○予休致陕西游击高殿鳌、重赴鹰扬宴。赏副将衔。　　

○以歼捦广西武宣会匪出力。赏县丞张凤翔、蓝翎。　　

○以广西浔州府城被贼窜陷。革按察使张敬修职。　　

○予广西被戕知县翟登峨、祭葬世职。　　

○乙酉。谕内阁、德勒克多尔济等奏、哲布尊丹巴呼图克图呼毕勒罕、接受金印。叩谢天恩。呈进哈达。并欲特派喇嘛、赍呈丹书克等情。乞为转奏一摺。哲布尊丹巴呼图克图呼毕勒罕坐床。感戴厚恩。捐银四千两。聚集喇嘛班第等、将及万众。虔唪皇经。实属诚悃可嘉。著赏给哲布尊丹巴呼图克图呼毕勒罕、大哈达一块。大荷包一对。小荷包四个。黄缎二匹。蟒缎二匹。交德勒克多尔济等、晓谕哲布尊丹巴呼图克图呼毕勒罕祇领。　　

○又谕、骆秉章奏、官军会剿湖北通城逆匪、克复县城一摺。湖北通城等县。为贼首钟姓纠党屯聚。意图抗拒。骆秉章札饬浙江甯绍台道罗泽南、带勇进攻。纵火焚烧贼垒。该逆夺门狂奔。当将县城收复。其奔窜贼匪。复为罗泽南伏勇截杀殆尽。罗泽南带领兵勇。屡著战功。此次攻克通城。尤属奋勇可嘉。著发去白玉翎管一枝。绿玉四喜搬指一个。荷包八个。火镰一把。交罗泽南祇领。仍饬会攻武汉。迅殄寇气。所有罗泽南一军、在事出力人员。著曾国藩核明保奏。其平江四营各绅勇。并著骆秉章、饬令罗泽南查明。由该抚据实保奏。以示奖励。　　

○又谕、前因湖北逆贼攻陷德安。特授察哈尔都统西淩阿、为钦差大臣。并命荆州将军绵洵、帮办军务。统率各路精兵。前往督剿。如果布置得宜。蕞尔郡城。何难克复。七月初二日。因逆匪攻扑营盘。损失军装器械。朕仅将西淩阿、绵洵、革职留任。稍示薄惩。冀知愧奋。乃本日据奏攻剿情形。虽马队获胜。而步兵屡次溃散。调度乖方。毫无纪律。实属大□委任。西淩阿、绵洵、均著即行革任。仍留军营。交官文差遣。以观后效。已革提督孔广顺、革职留营后。不知激发天良。奋勉图报。藉词受伤患病。出队时并不亲自督带。以致兵勇溃散。著即拏问。交官文严讯确情。据实具奏。　　

○又谕、骆秉章奏、请留回籍知府差委等语。前因陈启迈奏请饬催候补知府刘长佑、赴江西差遣。当降旨饬该员迅速前往江西。交文俊差遣委用。兹据骆秉章奏称、该员现在带勇。赴衡州听调。所带楚勇。俱能得力。未便饬令遣散。刘长佑著准其仍留湖南剿贼。毋庸调赴江西。　　

○谕军机大臣等、本日据西淩阿等奏、马队官兵、杀贼获胜、步队兵勇、失利溃散一摺。并片奏、孔广顺、有意退却等语。西淩阿、绵洵、总统诸军。剿办楚北逆匪。兵勇屡次溃散。调度乖方。毫无纪律。已将西淩阿、绵洵、革任留营。并授官文为钦差大臣。督办军务矣。官文接奉此旨。著即驰抵德安。妥筹攻剿事宜。西淩阿等所带马队。尚属奋勇可用。或仍令该革员等督带。以赎前愆。至步队募勇。遇贼即逃。懦怯已极。投诚义勇一项。本有三千。今已止存六百。余皆逃入贼营。此等情形。几于不可收拾。官文接统全军。应如何力加整顿。号令严明。信赏必罚。以期挽回恶习。转败为功。著即妥筹办理。以副委任。都兴阿、即日可到。所带皆系劲旅。堪以制胜。本日据奏、颜朝斌一军。在德安城南驻劄。屡挫贼锋。现复添派兵勇助剿。至窜扑江家集之贼。虽经常恩击退。究未能剿除净尽。官文已檄饬李孟群、与常恩、会合。力图蔡店。扼守要隘。布置均属周密。罗泽南克复通城。即由崇阳一带。乘胜前进。与胡林翼合攻金口。再图武昌。所有南路军务。谅可渐有起色。该大臣即驰往德安。先筹克复。然后统兵南下。迅扫逆气。速奏肤功。以慰殷望。将此由六百里加紧谕令知之。　　

○命湖广总督官文、为钦差大臣。督办湖北军务。　　

○以直隶天津办理军务出力。赏同知衔知县朱溥、花翎。知州于恒吉、蓝翎。余升赏有差。　　

○以克复安徽休甯、石埭、二县城。浙江巡抚何桂清、下部优叙。赏已革巡抚张芾、六品顶带。游击马永清、巴图鲁名号。翰林院编修吕锦文、知府程葆、守备王梦麟、贵廷芳、余永椿、吴伟奇、马怀珍等、花翎。从九品廖士彦等、蓝翎。余升擢有差。　　

○丙戌。上诣迎晖殿、孝静康慈皇后几筵前、供奠。　　

○御洞明堂。句到新疆、云南、贵州、广西、情实罪犯。停决新疆绞犯一人。云南绞犯二人。贵州斩犯七人。广西斩犯二人。余四十二人予句。　　

○谕内阁、曾国藩奏、师久无功、自请严议。并保劳绩较多人员等语。兵部侍郎曾国藩、督带水师。屡著战功。自到九江后。虽未能迅即克复。而鄱湖贼匪。已就肃清。所有自请严议之处。著加恩宽免。　　

○谕军机大臣等、据曾国藩奏、罗泽南带兵援鄂。距该侍郎军营甚远。请令该道、自行奏报军情。并据李孟群奏称、驰赴中路、力图整顿各等语。自蔡店失利。府河后路空虚。常恩等兵勇。遇贼欲退。武汉贼势。愈肆狓猖。官文前赴德安。中路各军。必应有所统属。李孟群已于本月十六日。督同参将赵鸿举等、由沙湖至仙桃镇。所有中路各军。著官文、即饬李孟群、就近调度。所需军饷。并著饬令庄受祺、由粮台筹款拨解。罗泽南移师援鄂。业已克复通城。即日当与胡林翼会合。嗣后罗泽南剿办情形。即著胡林翼奏报。毋庸交曾国藩转奏。以省往返耽延。将此由六百里各谕令知之。　　

○又谕、曾国藩一军。需饷刻不容缓。著陆元烺、在江西漕项银两内。每月筹拨银三万两。就近暂行接济数月。毋误急需。将此由五百里谕令知之。　　

</div>
    <div class="pagination">
<a href="清实录咸丰朝实录_page257.html">上一页</a><span>...</span><a href="清实录咸丰朝实录_page253.html">253</a><a href="清实录咸丰朝实录_page254.html">254</a><a href="清实录咸丰朝实录_page255.html">255</a><a href="清实录咸丰朝实录_page256.html">256</a><a href="清实录咸丰朝实录_page257.html">257</a><span class="current-page">258</span><a href="清实录咸丰朝实录_page259.html">259</a><a href="清实录咸丰朝实录_page260.html">260</a><a href="清实录咸丰朝实录_page261.html">261</a><a href="清实录咸丰朝实录_page262.html">262</a><a href="清实录咸丰朝实录_page263.html">263</a><span>...</span><a href="清实录咸丰朝实录_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
