<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 486 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 486 页/共 523 页
  </h1>
  <div class="content">
   ○正蓝旗蒙古都统睿亲王端恩、因病开缺。以镶黄旗蒙古副都统孟住、为正蓝旗蒙古都统。吐鲁番领队大臣福荫、为镶黄旗蒙古副都统。　　

○己亥。谕内阁、吏部议驳御史尹佩棻条奏六部衙门封发公文每日派司员一人专管、及州县等官不即完缴罚俸银两、酌予处分二款。所驳俱是。著照部议毋庸更张。惟近来各直省督抚遇有升调缺出。往往将罚俸处分过多者。违例奏请。经部议驳。仍复渎奏。冀邀恩准。嗣后各督抚奏请升调人员。如罚俸案件在五十案以内者。仍准专摺奏请。其罚俸在五十案以外者。概不准奏请升调。若违例渎请。吏部径行议驳。仍将该督抚参处。　　

○又谕、向来索伦等进贡貂皮。挑验及等第者。照例赏赐。其有不及等第者。念其既已足数。酌量减半赏赐。近年来所进貂皮、俱不及等第。闻该索伦等将上等貂皮、带至京师私售。既多获价值。仍得减半赏项殊不足以昭劝惩。此次貂皮足数、著免其处分。不及等第、著毋庸减半给赏。此皆将军特依顺保办理不善。现已调任。著新任将军松宁到任后、严行查察。如有前项私行售卖以下等皮张充数情敝□大。即行严参治罪。毋稍宽纵。　　

○刑部奏、审拟领催富森布冒领红白银两定罪一案。得上□日、此案富森布充当领催。因家计贫乏。辄敢捏报红白事件四次。冒领官银五十六两。实属贪鄙可恶。若因赃银业经花用。著落该参佐领分赔。该犯转得脱身事外不足示惩。富森布侵冒赃银。著仍按数追赔。追不足数。将伊房产什物变偿。如实不能完。再行奏明。著落该参佐领赔缴。富森布再加枷号两个月。满日发往伊犁充当苦差。　　

○调黑龙江将军特依顺保、为乌里雅苏台将军。以热河都统松宁、为黑龙江将军。调察哈尔都统伊冲阿、为热河都统。镶黄旗蒙古都统庆溥、为察哈尔都统。以礼部尚书穆克登额、兼镶黄旗蒙古都统。　　

○以贵州松桃协副将特松阿、为云南昭通镇总兵官。　　

○予故乌里雅苏台将军喜明、祭葬如例。谥勤毅。　　

○贷奉天辽阳、广宁、承德、海城、宁海、岫岩、六处、被水灾民一月口粮。　　

○庚子。上诣雍和宫行礼。　　

○谕内阁、御史冯清聘奏、佐贰不得委署正印一摺。分发试用捐纳议叙佐贰等官。定例不准委署正印。其正印官猝有事故出缺。该府并无候补正印人员。势不能不令佐贰官暂行代理。但此事可暂而不可久。著各督抚饬知各府。如所属州县骤然出缺。一面委佐贰官代理。即日具文申报。该督抚接到申文。立即遴委正印官迅速前往接署。不得令佐贰官久占署缺。以符体制而肃官方。　　

○又谕、御史冯清聘奏、各省械斗重案、请饬立限速办一摺。各省械斗之风。固因民情凶悍。亦由地方官平日不能尽心化导。及呈报到官、或控经上司提审。又复藉词耽延。以致沉冤莫雪。积案相仍。如福建民人詹绒等、呈告叶瑞连聚众逞凶一案。延至十九载不为审理。实属因循疲玩。此种恶习。亦不独福建为然。直省大吏、务各严饬所属。振刷精神。于地方词讼事件。逐日清厘。其恃强纠斗重案。立即严拏重惩。勿事姑息。俾凶顽知所儆惧。则善良得以各安本业。吏治民生。均日有起色矣。将此通谕知之。　　

○谕军机大臣等、前据富俊奏筹议开垦屯田、并请查明伯都讷围场荒地备垦。当降上□日交松宁详查妥议。俟定议后再行会同富俊办理。兹据松宁将议开双城堡屯田章程开单具奏。并以试垦伯都讷围场地亩经费不敷。请俟双城堡屯地陆续升科后接办。富俊现已调任吉林将军。著将松宁所议章程。再交富俊覆加核议。松宁所定银数是否丰俭合宜。屯丁是否即可养赡家口。尽力开垦。务期国帑不致多糜。而于旗民生计。亦实有裨益。方为经久良策。其伯都讷地亩、应否酌分缓急次第办理。该将军议定即行覆奏。本日又据松宁等奏、站丁藉地当差、今因私相典卖、若将各站丁地亩普行勘丈、每名留给十晌、余俱入官徵租、丁力拮据、请仍其旧等语。此事并著富俊悉心核计。应如何派拨均匀。俾各有力当差。不致私行典卖。妥议章程具奏。　　

○正蓝旗蒙古都统孟住、以谢恩愆期。降为正黄旗蒙古副都统。以左翼前锋统领奕颢为正蓝旗蒙古都统。正黄旗蒙古副都统载铨、为左翼前锋统领。　　

○旌表守正被戕山西陵川县民郝李锁妻贾氏。　　

○免安徽宿、灵璧、泗、三州县、凤阳、长淮、泗州、三卫、旱灾水灾本年额赋有差。并缓徵来年额赋。及旧欠耔种俸工等项。缓徵五河、盱眙、天长、凤阳、怀远、寿、凤台、潜山、芜湖、繁昌、定远、和、怀宁、桐城、当涂、无为、巢、庐江、十八州县、及建阳卫、本年额赋。并积欠银米耔种口粮有差。赈宿、灵璧、泗、三州县灾民。给灵璧、泗、五河、盱眙、天长、凤阳、怀远、七州县、贫民一月口粮。　　

○辛丑。上御懋勤殿。勾到直隶、山西、情实罪犯。停决直隶斩犯七人。绞犯十二人。山西斩犯七人。绞犯九人。余七十一人予勾。　　

○刑部议覆、署浙江巡抚董教增疏报、民人陈思美故杀侄女陈阿猫一案。得上□日、此案陈乐氏因图分继产不遂。起意将夫兄之妻吴氏谋毒毙命。复因吴氏之女阿猫、声言伊母身死不明。必欲报讐。辄捏造阿猫与工人通奸。致被惨伤身死。该犯妇谋毙一命。又诬蔑致死一命。凶狡已极。问拟斩候。秋审情实。亦必予勾。陈乐氏著即行正法。陈思美、听从妻言。故杀侄女。著绞监候入于明年秋审情实。　　

○调吏部右侍郎成宁、为仓场侍郎。兵部右侍郎德文、为吏部右侍郎。以镶黄旗满洲副都统英惠、为兵部右侍郎。　　

○以前任库尔喀喇乌苏领队大臣佛安、为正蓝旗汉军副都统。　　

○壬寅。谕内阁、方受畴奏特参棍责致毙兵丁之都司一摺。采育营都司诚龄、令兵丁魏祥在署充当厨役。已属违例乃因魏祥酒醉嚷骂。不依法决罚又自行责打数至四十棍之外。以致魏祥因伤身死。实属任性滥刑。诚龄著革职。交该督提同兵丁人等秉公严审。如该革弁有挟嫌故勘情事审明照例治罪。　　

○缓徵陕西咸宁县水灾本年额赋。　　

○甲辰。遣官祭先医之神。　　

○谕内阁、御史程伯銮奏、川省积敝□大四条、请上□日查办一摺。刑具例有定式。无论平民不应处以非刑。即盗贼所犯案情。亦各有轻重差等。均宜按律科断。如该御史所奏、四川州县。造有弸杆钓杆跕笼等名目。往往滥刑毙命。著蒋攸铦查明严行饬禁。除官定刑具外、余俱押令销毁。不准再用。至该省军功冒滥。诚所不免。其雷波宁越议叙二案。皆非蒋攸铦任内之事。著该督即行确查。如该御史所奏、川省编造盗翎凯奏戏剧。访系何人所为。其所指摘系何员弁。若实有未临前敌、安坐省城、冒膺甄叙者。即据实奏明革退。以昭公允。州县衙门听理词讼。原为闾阎息争申枉。乃川省竟有呈子钱坐堂礼鞋脚钱轿马钱酒食钱差使钱辛苦钱酬谢钱各项陋规名目。其病民尤甚。著该督即通饬所属严行禁革。并裁汰冗役。以杜扰累。缉捕盗贼。所以除暴安良。若案外拖累平民。以供需索。大干法纪。著该督认真查察。如有似此藉案婪索之员、立即严参重惩。该御史原摺。即发交蒋攸铦逐款实力整顿。以肃吏治而厚民生。　　

○又谕、御史喻士藩奏、漕标试用武弁、请照文职分发佐杂人员、一体甄汰一摺。漕标试用武弁、多至二百数十员其中难保无衰庸及不肖之人、营谋请托、藉差需索等敝□大。据该御史奏请严加甄汰。著李奕畴于留标武弁内、秉公甄别。所留之员、以足敷差委为度。如有年老衰颓、及喜事不谨者。分别罢斥澄汰。毋稍徇隐以肃漕政。　　

○乙巳。谕内阁、御史特清阿奏、八旗兵丁应领红白赏银、请确查办理一摺。八旗兵丁、应领红白赏银。向凭该佐领等图结。即行给领。其中恐查察未周。易滋敝□大混。嗣后八旗兵丁、遇有红白事件。著于呈报后。该佐领即亲往查验。或佐领一时未能亲至。即委骁骑校、带同领催、族长确查。于结内注明。再行给发。仍著步军统领衙门、随时稽核。以杜捏冒。　　

○以光禄寺卿明叙、前任喀什噶尔参赞大臣松福、为内阁学士。兼礼部侍郎衔。　　

○命山西布政使周光裕、来京。以四品京堂补用。以山西按察使邱树棠、为布政使。冀宁道赵鸿文为按察使。　　

○缓徵甘肃渭源、平罗、古浪、金、靖远、陇西、安定、盐茶、灵、灵台十厅州县、及东乐县丞沙泥州判所属、雹灾水灾旱灾新旧额赋。贷皋兰、渭源、陇西、秦、两当、抚彝、张掖、山丹、永昌、镇番、安西、玉门、燉煌、十三厅州县、贫民两月口粮。　　

○丙午。上御懋勤殿。勾到朝审情实罪犯。停决斩犯四人。绞犯十四人。余六人予勾。　　

○谕内阁、户部奏、请饬催直隶各州县交代未结各案一摺。直隶省交代未结旧案。自二十一年正展限期届满、降上□日饬催之后仅据结报八十余案。尚有经部驳查、及延未登覆者、共四百余案续据咨报新案未结者。复积至四十余案。似此新旧递相积压。必致款目益滋轇轕。实属因循疲玩。著方受畴督饬该藩司将以上新旧未结各案。逐一查明。迅速分案报部。以清尘牍。至该省现在各任交代、并著严饬依限清厘。毋再延玩干咎。　　

○丁未。圣祖仁皇帝忌辰。遣官祭景陵。上诣寿皇殿行礼。　　

○御内阁、御史吴杰奏、直省委署缺分、派遣差使、请饬按次轮班、以杜钻营规避一摺。所奏非是。各直省署缺派差。皆以办理地方公事。缺有繁＜闲＞之不同。差有难易之迥别。自当择人而任。若令按次轮班。定为一成不变之例。则督抚藩司全无区别。必致人与地相违。才与事相左。其贻误可胜言乎。且在省试用人员。原听该上司因材器使。傥署缺派差。其权皆操之自下。则轮将得缺得差之员先已豫定。其中不肖之员、更可巧为图谋。是防敝□大而愈以滋敝□大。所奏不可行。原摺著发还。　　

○戊申。谕内阁、天坛望灯杆木丈尺。雍正年闲定例原系九丈。嗣于乾隆年闲、四川总督阿尔泰办到杆木较长。始奏准通高十丈四尺。较原立杆木增长一丈四尺。现在杆木因年久闲有虫蛀处所。理应敬谨更换。杆木旧有定制。若照增长丈尺。恐一时采办维艰。著四川总督、湖南巡抚、仍查照雍正年闲定例、委员采办长九丈、大径二尺七寸、小径一尺二寸、杆木正副六根。外戗木十八根。即行运京。以备更换。　　

○以巡缉懈弛。革绥远城将军果勒丰阿职。仍留公爵。降归化城副都统额尔起为骁骑校。以青州副都统八十六、为绥远城将军。调密云副都统西淩阿、为青州副都统。正红旗蒙古副都统富清阿、为密云副都统。以德州城守尉博庆阿、为归化城副都统。镶蓝旗汉军参领文泰、为正红旗蒙古副都统。　　

○己酉。谕内阁向来修理各项工程。俱先派员勘估。奏准后再派员承修。工竣后又派员验收。原期互相稽核。以昭慎重。乃近日承派各员。俱存官官相护习气。往往遇事迁就。于收工时总以查验相符一奏了事。从未见有参奏不符者。竟成相沿具文。如本日英和等奏、查验中一路等座工程。声明各项活计露明处所、丈尺做法、均属相符。中一路等座工程。朕逐加阅看。修理尚为完整。惟大高殿后乾元阁。朕昨乘马经过。望见阁上琉璃圆顶。多有裂损形迹。并未见新。此系露明处所该查验大臣等、岂得诿为不见。乃不将承修之员参奏。殊属徇隐。所有乾元阁琉璃圆顶。即著原修之员、与英和、那彦宝、诚安、公同赔修见新。以示薄惩。嗣后派出查验工程大员、务各认真稽考。不可彼此瞻徇。以昭核实。　　

○又谕、御史博通额奏、宗室人员、请照觉罗之例分别升迁京外各官一摺。宗室人员、向不＜闲＞用外任。原以外官阶级小大相维。一切庭参跪拜仪节。著有定制。宗室系属天潢。碍难随班俛仰。若不遵仪注。则伊等心存傲慢。必将藐视上官。或恣意妄为。而上官亦不敢纠劾殊于吏治大有关系。该御史所奏升迁外用之处。断不可行。至所请京职各官、将宗室人员酌加升迁。著宗人府吏兵二部会议具奏寻议上。得上□日、宗人府等衙门议驳御史博通额奏请调剂宗室缺分一摺。所驳甚是。宗室人员。朕节经施恩调剂。文职额缺。已加至一倍有余。并增有文乡会试、繙译乡会试、俾由科甲出身。卿寺春坊、均准升用。武职则侍卫参领、城守尉、总管、俱有升阶。登进之途。不为不广。若再议加增。势必多占八旗满洲人员额缺。此疏则彼滞。岂足以昭公允。从前御史伯依保奏请、添设宗室学习行走人员额缺。当经议驳。因伯依保系满洲人员。年老昏庸。姑免置议。今博通额身系宗室。乃为此希恩市惠之举。尤属不合。博通额著交宗人府议处。　　

○又谕、御史博通额奏京察严行考核一摺。京察为激扬大典。三年举行一次。各堂官当推奖贤能。澄汰庸劣。方合古人三载考绩之义。其各衙门司员以办理稿案为正务。笔帖式以繙译文卷为称职。贤否优劣。皆当就此区别。若鲜衣华服。逐日奔走。专以趋承堂官为事者。最为下流。著通谕在京各衙门堂官、京察保举人员。务当一秉至公。黜华崇实。各按在署办事实迹。慎选人材。以端登进。勿参以私意爱憎。用副朕澄叙官方至意。　　

○又谕、御史盛唐奏州县徵纳钱粮、请严禁浮收一摺。直省州县徵收钱粮。定额外原不准丝毫浮多。至畸零小户无银完纳。例有以钱完交、官为易银倾解之条。若因官吏藉此浮收。令藩司按照银价。酌定钱数于启徵之先刊示。遍发各州县张贴。不知银价随时长落。亦且随地不同。事殊格碍难行。惟当责成督抚藩司及本管道府、于州县徵收钱粮时严加访察。如有勒折浮收等敝□大据实参办。无稍姑息。官严朘削之罚。自民享盈宁之乐矣。　　

○旌表守正捐躯河南西平县民王凌妻李氏。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百五十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十三年。戊寅。十一月庚戌。上御乾清门听政。　　

○谕内阁兵部奏、松筠等违例调补总管、请交部议处一摺。松筠平日每于属员中有意见好。违道干誉。本性难移。此次察哈尔镶蓝旗总管缺出。辄奏请将革职留任限缉之罗布桑丹巴调补。又请将原品休致之鄂特欢、坐补镶黄旗总管。俱属违例罗布桑丹巴著仍回本任。鄂特欢仍以原品休致。松筠等含混陈请。俱著交部议处。　　

○以詹事府少詹事奎耀、为詹事太仆寺卿龄椿、为大理寺卿。　　

○户部议准、云南巡抚李尧栋疏报、陆凉巧家二厅州、开垦地二顷二十四亩有奇。照例升科。从之　　

○辛亥。谕内阁朕恭阅皇考高宗纯皇帝实录。内载乾隆六年七月钦奉谕上□日。朕惟保天下者。求久安长治之规。必为根本切要之计。制治未乱保邦未危者。必以风俗人心为本。人心正则风俗醇。而朝廷清明。国祚久远。我国家受天景命。皇祖皇考厚德深仁。渐被海宇实皆不世出之君。朕缵承大统。早夜孜孜历观史册。继世相承爱民勤政。若是其积累深而涵濡久者盖不数觏。且内无诐谒之女宠。干政之宦官朝无擅权之贵戚大臣。外无拥兵之强藩巨镇不但无其人。无其事且无几微之萌蘖。宜其教化兴行。习俗美盛。措天下于泰山之安。乃朕澄心静观今日之人心风俗。居官者以忠厚正直为心。而身家利禄之念胥泯。未能也。为士者以道德文章为念。而侥幸冒进之志不萌。未能也。民皆家给人足。渐臻端良朴愿之风。未能也。兵皆有勇知方。足备干城腹心之选。未能也。朕中夜以思。朝乾夕惕。若蹈虎尾。涉于春冰。惟恐堕成业而失事几。然此非朕一人所能独理也。内外诸臣当股肱心膂之任。必当以皋夔稷契为心。屏畏难之见。除苟安之习。凡吏治之得失。人才之贤否。民生之休戚。皆宜熟筹而切虑。夫王道虽无近功。而未始无成效。惟在正其心术。固其本根勿为目前之计而为久远之图。我国家无疆惟休。实有厚望。易曰、安而不忘危。治而不忘乱。是以身安而国家可保也。我君臣其共勉之等因钦此。圣训煌煌仰见我皇考思深虑远、致治万年之至意。自古国家长享太平。未有不加意于人心风俗者。而人心之所以正。风俗之所以醇。则系乎政教之得失。其事隐于无形。而及乎自微之著。则为国脉之所系。未可视为迂图也。朕绍承丕绪。夙夜兢兢。仰惟皇考当日以官常士习民生军纪数大端。殷殷在抱。至今日更何敢谓已治已安。不思默化潜移。为亿万年图治求宁之计。但天下之大。万民之众。非一人所能独理。所望内外诸臣、各举其职。视国事民事。皆如一家一身。思日赞襄。弼予不逮。为君者有持盈保泰之心。为臣者亦当有忧盛危明之识。朕拔诸侪伍之中。任以股肱心膂。原欲其以远大自期。将以致君尧舜。必先许身皋夔。矢以实心。佐以实政。乃合古人进思尽忠退思补过之义。若狃于故常。因循怠忽。但为身家利禄之谋。则一事之不理。一民之失所。其患必有所伏。岂称朕宵旰勤求之意乎。夫朝廷者人心之本。封疆者风化之原。内外臣工。果能精白乃心。夙夜匪懈。图其远者大者而不为苟且便安之计。以匡国政。以厚民生。我国家万年不拔之基。其庶有赖矣。将此通谕知之。　　

○又谕、朕恭阅皇考高宗纯皇帝实录。内载乾隆六年七月钦奉谕上□日。外省官员现任之时。不许建立生祠。例有明禁。或去任之后。实有功德在人。甘棠留咏。彼地官民建祠以志去思者。准其留存。如郝玉麟、卢焯之在闽省。居官平常。并无出众名誉。而建立生祠。书院肖像置牌。妄行崇奉。似此滥觞之举。何以示旌扬而昭激劝。闽省如此。恐他省亦复相同。著各督抚秉公察核。慎勿瞻徇情面。务使群情允协。公道常存。庶于人心风俗。有所裨益等因钦此。仰见我皇考循名责实至意。直省名宦乡贤。必其人实有嘉言懿行。方可俎豆馨香。使后人知所则傚。若以碌碌无所表见之人厕名其闲。则贤否混淆。转不足以兴士民景仰之思。即如近日原任侍郎万承风、内阁学士钱樾、皆经礼部奏准入祀乡贤。伊二人平日居官。不过循分供职。并无杰出谋猷。祇以官登卿贰本籍绅士私相推誉。遂得崇奉乡祠。但似此滥竽。凡居官通显者。身后人人得登祀典。岂合古人表里旌闾之义。除既往者无庸追论外。嗣后直省督抚、遇有呈请入祀名宦乡贤者务核明其人生前居官政绩。确有裨于国计民生。胪举事实。方准具题。礼部秉公覆核。再行具奏请上□日遵行。如仅以人品端方、学问优长、空言誉美、并无实迹者。该部即行议驳。以昭慎重。
  </div>
  <div class="pagination">
   <a href="清实录嘉庆朝实录_page485.html">
    上一页
   </a>
   <span>
    ...
   </span>
   <a href="清实录嘉庆朝实录_page481.html">
    481
   </a>
   <a href="清实录嘉庆朝实录_page482.html">
    482
   </a>
   <a href="清实录嘉庆朝实录_page483.html">
    483
   </a>
   <a href="清实录嘉庆朝实录_page484.html">
    484
   </a>
   <a href="清实录嘉庆朝实录_page485.html">
    485
   </a>
   <span class="current-page">
    486
   </span>
   <a href="清实录嘉庆朝实录_page487.html">
    487
   </a>
   <a href="清实录嘉庆朝实录_page488.html">
    488
   </a>
   <a href="清实录嘉庆朝实录_page489.html">
    489
   </a>
   <a href="清实录嘉庆朝实录_page490.html">
    490
   </a>
   <a href="清实录嘉庆朝实录_page491.html">
    491
   </a>
   <span>
    ...
   </span>
   <a href="清实录嘉庆朝实录_page487.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
