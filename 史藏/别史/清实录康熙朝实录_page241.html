<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 241 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 241 页/共 681 页</h1>
    <div class="content">○戊辰。户科给事中孙蕙、条陈台湾进兵宜缓。上谕大学士等曰、朕昨览此本、意以其言为当。今据报总督姚启圣、提督施琅、于五月初四日、已帅师进取台湾。大兵启行之后、金门厦门、及陆路诸隘口、所关甚要。速移文福建将军、巡抚、陆路提督、总兵官等、务期有裨地方、协志和衷、严加防御、以固守要隘　　

○以原任兵部尚书王熙、为保和殿大学士　　

○上召伊桑阿等至御座前。谕曰、黄河溃决、关系运道民生、深切朕怀。历观史书所载、及从前条议章奏、治河不在空言、而在实行。慎未可轻言河工之易也。若以为易、恐难刻期成功、即收实效。若以为难、由杨家庄至清口、一百二十余里、系漕艘往来必由之要路、修筑堤堰岂容稍忽。尔等前去、务与靳辅公同商酌、加意看验。勿各执己见。凡有会议事宜、必逐一陈奏　　

○喀尔喀额尔克戴青台吉、遣使进九白年贡。宴赉如例　　

○命狭西巡抚鄂恺、将杨起隆案内所获逃犯王建中、解送来京、严审杨起隆情由　　

○庚午。上诣太皇太后皇太后宫、问安　　

○谕差勘河工户部尚书伊桑阿等曰、淮安等处河道、频年冲溃、靳辅作何修筑、工程坚否、特遣尔等往勘。若到彼处各宜秉公持正、悉心详画、庶称任使。如有通同徇私或行欺罔者、必加重处。又顾侍郎宋文运曰、伊桑阿前曾阅过河道一次。今尔系初往、如有确见、务必坚持详议。毋以伊桑阿为尚书、已为侍郎、阿意顺从。治河最为难事、崔维雅所奏款项、尔等带往、会同靳辅、详加确议。务期坚久、以济河工。除河患、勿视为寻常、玩忽贻误也上御乾清宫。讲官牛纽等、进讲暌卦彖象毕。上曰、讲义云、一国非之而不顾、天下非之而不顾、此必认得道理真、乃为无弊。否则反为乖戾矣。牛纽等奏曰、诚如圣谕　　

○升顺天府府尹熊一潇、为刑部右侍郎　　

○内阁学士兼礼部侍郎李光地、以送母回籍、乞假。允之　　

○辛未。副都御史马世济条陈、吴三桂、尚之信、耿精忠、属下为外官者、咸宜罢黜回京。上谕大学士等曰、前大兵进剿时、有本身陷在贼中、其子弟仕宦各省、亦有备办草料、转输粮饷者。今事平辄行追论、夺其官爵撤回、殊觉烦扰。况汉官如曹申吉、罗森等、亦有子弟亲戚。若皆不许仕宦、应乡会试、可乎。照此旨传谕。将原本给还　　

○壬申。升贵州按察使李辉祖、为湖广布政使司布政使　　

○广西巡抚郝浴疏言、粤西武生、仅得百名。请暂停武闱乡试。从之　　

○兵部议覆、浙江总督李之芳疏言、仙霞重地、岐路丛杂、实属浙闽咽喉。应将枫岭营、循照旧制、仍听两省分辖、两省支饷、改为浙闽枫岭营。庶汛守各有责成。应如所请。从之　　

○甲戌。升河南南汝总兵官周邦宁、为镶红旗汉军副都统　　

○以翰林院侍读学士傅腊塔、充日讲起居注官　　

○吏部题、编修杜讷、呈请复励姓。允之　　

○三法司议、伪大学士方广琛之弟方广扬、反叛情实。应行立斩。从之　　

○乙亥。安塘笔帖式报称、大兵进取台湾、以风大不得前。总督姚启圣、尚驻铜山。提督施琅、移泊云霄。闻海贼刘国轩等、扼守澎湖诸隘、瞷我兵前进、即抄袭其后。于是议政王大臣等会议、请檄总督姚启圣、提督施琅、若目前风大、未便进剿、即统官兵回汛、整饬舟师、相机再举。从之　　

○丙子。上诣太皇太后皇太后宫、问安　　

○谕大学士等曰、朕观部院衙门大小官员、俱分班启奏。甚或一部分作数班。朕与尔等、皆每日晓起。部院官员、分数班启奏、殊非上下一体、励精图治之意。嗣后满汉大小官员、除有事故外。凡遇启奏事宜、俱著一同启奏。都察院衙门、及科道官员、无逐日启奏本章、著每日黎明、齐集午门。如满汉部院官员、有怠惰规避者、即行察参。又大小各衙门满汉官员、虽该衙门无启奏事宜、亦著每日同启奏官员、黎明齐集午门、俟启奏事毕同散。有怠惰规避、不于黎明齐集者、亦著都察院及科道官员、察出参奏　　

○升内阁侍读学士图纳、为詹事府詹事　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百二



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十一年。壬戌。六月。丁丑朔。议政王大臣等奏。已薨简亲王喇布、于螺子山对敌退回一案、前议将随从王护卫散骑郎、及在阵失纛、长史护卫等拏禁、俟同事大兵到日、再行议罪。后议、将护卫散骑郎等、停其拏禁余俱照前议。上曰、简亲王败回是实、军法应严、此前议甚当。后议显系徇情、殊为不合。著严饬　　

○戊寅。上诣太皇太后宫、问安。是日、移驻瀛台避暑　　

○江西袁临总兵官赵应奎疏奏、逆贼黄明已死、臣标官兵、应撤回原汛。从之　　

○己卯。谕部院诸臣、朕因天气炎热、移驻瀛台。今幸天下少安、四方无事、然每日清晨、御门听政、未尝暂辍。卿等各勤职掌、时来启奏。曾记宋史所载、赐诸臣于后苑赏花钓鱼、传为美谈。今于桥畔、悬设罾网、以待卿等游钓。可于奏事之暇、各就水次、举网得鱼、随其大小多寡、□□隹冏□归邸舍、以见朕一体燕适之意。谁谓东方曼倩割肉之事、不可见于今日也。特谕　　

○升内阁侍读学士王国安、为内阁学士兼礼部侍郎。太仆寺卿吴琠、为都察院左副都御史　　

○命浙江总督李之芳、回省城驻劄　　

○予故原任吏部侍郎杨永宁、祭葬如例　　

○予福建阵亡拜他喇布勒哈番张应鳌、祭葬如例　　

○旌表狭西安定县烈妇、岳存虎妻王氏、夫亡自尽、给银建坊如例　　

○庚辰。上诣太皇太后皇太后宫、问安　　

○予福建阵亡二等阿达哈哈番参领裴应虎、佐领张璲、各祭葬如例　　

○江西袁临总兵官赵应奎疏言、袁临路通两粤、实系紧要门户、宜设城守副将、弹压兵丁、即将镇标、及袁临城守兵内、挑选补伍。将备诸员、应即以随征功加之员、拣选题补。兵部议不准行。得上□日、袁临地方、关系紧要。应将本省不紧要地方经制兵丁内、作何抽调防守。该督抚提督、会同定议具奏　　

○壬午。以内阁学士张玉书、充经筵讲官　　

○予浙江阵亡驻防杭州参领杨廷瑜、狭西阵亡佐领李六、江西阵亡佐领高尔瞻、各祭葬如例　　

○癸未。升左佥都御史张吉午、为顺天府府尹　　

○甲申。翰林院请补纂修明史总裁叶方蔼员缺。得上□日、此缺、著补用陈廷敬。纂修明史、事关紧要、更极繁难。若监修总裁人少、恐或偏执私见、不符公论。可将满汉大学士以下、编修检讨以上职名、开列具奏　　

○予福建阵亡拜他喇布勒哈番窦成杰、祭葬如例　　

○乙酉。上诣太皇太后宫、问安　　

○升翰林院侍读学士胡简敬、为内阁学士兼礼部侍郎　　

○升正黄旗参领查库、为奉天副都统　　

○以正黄旗参领佟宝、为昭陵总官　　

○以原任提督佟国瑶、为福州将军　　

○调湖广援剿右路总兵官王度冲、为河南南汝总兵官　　

</div>
    <div class="pagination">
<a href="清实录康熙朝实录_page240.html">上一页</a><span>...</span><a href="清实录康熙朝实录_page236.html">236</a><a href="清实录康熙朝实录_page237.html">237</a><a href="清实录康熙朝实录_page238.html">238</a><a href="清实录康熙朝实录_page239.html">239</a><a href="清实录康熙朝实录_page240.html">240</a><span class="current-page">241</span><a href="清实录康熙朝实录_page242.html">242</a><a href="清实录康熙朝实录_page243.html">243</a><a href="清实录康熙朝实录_page244.html">244</a><a href="清实录康熙朝实录_page245.html">245</a><a href="清实录康熙朝实录_page246.html">246</a><span>...</span><a href="清实录康熙朝实录_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
