<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 284 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 284 页/共 523 页</h1>
    <div class="content">
○谕内阁、刑部奏将安徽福建等省、造报已未到配遣军流徒官犯共十七名、应减不应减之处、开叙事由请旨一摺。朕详加披阅。内拟流之彭育□□巾一名、因向所部当商徐漋居借贷。并将衣物典质银两。嗣被徐漋居告发。始行取赎清还。虽系违例。尚非挟势勒借以少当多。彭育□□巾著准其援减。又拟徒之陈会一名、因贼犯舒老六、谋杀夥贼熊翠万身死。被获拟斩收禁。乘夜拧断锁金□靠。挖墙脱逃。该革员审无受贿故纵情敝□大。且在该地方留缉已十年限满。陈会亦著准其援减。其余卫儒奎等十五名、概不准援减。　　

○壬戌。谕内阁、昨因查办通仓亏米一案。严诘已革仓书高添凤、据供粮米用药发涨。多在天津一带。当经降旨令温承惠派员前往查办。并令额勒布就近设法根查兹温承惠覆奏、据天津令丁攀龙禀称、在西沽地方访拏制卖涨米药之杨秉濂一名、究出本年三月内、有扬州二帮第十号船李姓、同十一号船汪姓、各买半剂、又经盐政饬知、在杨柳青地方、拏获王文德一名、究出本年三月卖给新安民船李姓一次等语。漕储为天庾正供。颗粒皆当慎重。乃近年不肖之徒。辄以沿途盗卖。米数亏缺。用药发涨。希冀掩饰一时。而米质受伤。易于朽坏。竟至不堪食用。殊属暴殄。其情可恶已极。所有卖药之杨秉濂王文德二犯、俟解到部时。即著刑部严行审讯定拟。其买药之扬州二帮李姓汪姓、及民船李姓、著直隶总督、仓场侍郎、查拏务获。归案办理。至知县丁攀龙、经该督面谕密访后。即留心缉获。尚属能事。该令到任若在一年以内。即著交部议叙。傥到任已久。从前失于觉察。功过相抵。即毋庸给予甄叙。　　

○又谕、吉纶奏、宿州二帮、于六月十七日行抵东昌、有恒丰号田姓、卸米一百三十余石、经河汛把总孔传鈆、带领兵役拏获、现在行提该铺户及帮丁运弁人等、严审查办等语。可见运丁盗卖米石。系属积敝□大。一经沿河营县留意查察。即行弋获。现在漕务诸敝□大。均已和盘托出。嗣后各帮船经过停泊处所。稽查更宜周密。著沿河各督抚、饬令各该员弁随时严切访查。毋任稍有透漏。以杜积敝□大。其现获各犯。即著该抚严审按律定拟具奏。所有把总孔传鈆、及兵役人等。一经派委。即认真查拏。尚属留心。著照所请分别拔补奖赏。以示鼓励。　　

○癸亥。旌表守正捐躯河南嵩县民董林妻杨氏。　　

○甲子。上幸万寿山。　　

○谕内阁、吏部奏、议处直隶总督温承惠、布政使方受畴、失察属员侵赈、请旨革职一摺。朕体恤民艰。痌瘝在抱。遇有水旱偏灾。一经该督抚奏发帑金。从无丝毫靳惜。又岂肯逆料有不肖州县从中侵蚀赈银。稍弛救灾恤民之念。地方大吏。身膺牧民重任。目击穷黎困苦。更宜各发天良。实力拯救。认真查察。乃上年直隶省办理赈务。竟有宝坻县已革知县单幅昌侵蚀赈银二万余两之案。计该县共领赈银四万余两。而侵蚀之数至于过半。则该邑待赈贫民。不能仰邀抚恤者。不知凡几。一县如此。其余各州县亦殊不可信。以灾黎活命之源。饱其私橐。贪官墨吏。视为固然。即该上司有派往查赈之员。亦不过彼此分肥。通同具报。闲遇有存心公正者。必致受其挤陷。甚至近日有山阳县查赈委员李毓昌被毒身死之事。可见各省大吏。于查赈一事。并未实心确核。遂致属员罔知顾忌。恣所欲为。所有直隶宝坻县一案。该总督藩司于该县单幅昌侵蚀赈银、及该管同知归恩燕委员顾淮任意分肥。毫无觉察。而方受畴并有失察书吏家人需索使费门包等情。其咎均重。本应照部议革职。姑念温承惠、方受畴、平素办事尚为勤慎。且一时＜闲＞用乏员。姑著从宽。温承惠降为二品顶带。方受畴降为三品顶带。仍均带革职留任。以观后效。　　

○以云南按察使同兴、为安徽布政使。浙江杭嘉湖道岳庆、为云南按察使。　　

○乙丑。谕军机大臣等、据给事中花杰奏、前此该给事中奏严催长芦商人积欠一摺、户部议覆之奏、系戴衢亨一人主稿、因戴衢亨与查有圻儿女姻亲、于商人未纳官租未交窝价缘因、并未详悉根究、并闻查有圻札致长芦纲总任秉衡、宋思德、冯锦、及代办之樊宗清等、有积欠可以不交、窝价可以不妨、前已与大农言明之语。现在该盐政难以议覆等语。前此户部议覆原摺。系请将积欠一项、交新任盐政统核通纲情形。并限办理。窝价一项、因行查内务府无据。议令该商等上紧凑缴。与该给事中所闻不符。何以该给事中称查有圻札致长芦商总、已与大农言明有可以不交积欠窝价之语。现询之戴衢亨、据称并无此言。但查有圻有无此信。不可不详查确实。刻又覆询花杰、据称祇须问之纲总冯锦便知。除派徵瑞前往天津、与额勒布会同确查盐务情形、再令查询外。著额勒布就近即向纲总冯锦等数人、切实询问。如查有圻果有此信。令其据实呈出。即行密封速奏。毋得隐饰。再严询冯锦、平素与给事中花杰有往来之踪迹否。将此谕令知之。　　

○丙寅。谕内阁、言官有奏事之责。如果大臣中有得贿婪赃徇私舞敝□大者。自当据实纠弹。不容缄默。朕必彻底严查。正其负恩误国之罪。若竟系凭空无据之言。能任其诋诬。不加惩究。给事中花杰、前经奏请严催长芦商欠一事。已交户部议覆、请交新任盐政核办。上月二十六日、复据该给事中奏称、户部议摺、系戴衢亨一人主稿、缘戴衢亨与查有圻系儿女姻亲、查有圻引地最广、积欠最多、是以代为徇庇、将芦商积欠官帑、未交窝价、均未详悉根究、并称戴衢亨平日、于言官冒渎圣躬者、则以为直言、于干涉部臣者、则以为多事等语。朕当即召见花杰、面加询问。以所奏关系甚大。办理必须实据。如所奏不实。亦有反坐之罪。花杰除扣头之外。默无一言。昨日复据该给事中具摺覆参。备陈戴衢亨与查有圻结姻之后。查有圻馈送往来。钻营甚巧。芦商惟查有圻是望。查有圻惟戴衢亨是倚。以致盐务废弛。言之凿凿。而另摺又言戴衢亨于本年殿试阅卷、颠倒舞敝□大、将洪莹援引为一甲第一名进士、该给事中曾令一同乡庶吉士周际钊、向戴衢亨私宅查阅门簿、探问管门之人、得其交通情状、又黄中模策写俱佳、不列入十卷之内、黄旭行楷相闲、竟置二甲之中、指为舞敝□大实据等语。朕因特派大学士庆桂、董诰、禄康、尚书苏楞额、传旨向戴衢亨询问。令其明白登答。戴衢亨回奏之摺。陈辩甚明。所有长芦商欠一事。系交该盐政统核通纲情形。并限办理。窝价亦并令该商上紧凑缴。皆属严催办理。与花杰所奏不符。至戴衢亨因司官办稿未妥。并恐书吏等有招摇情事。是以众堂官商定主见之后。即令司官等、在圆明园改办奏稿。期于密速。亦并非戴衢亨一人定议。花杰所奏。均属不实。惟戴衢亨欲办理慎密。亦尽可令司官等在署内封闭办理。何必令其在园。此一节究属不合。致招物议。现据戴衢亨自认疏率。恳请处分。自有应得之咎。戴衢亨著交部议处。至于戴衢亨与查有圻联姻之处。查有圻本系宦家。与戴衢亨向有世谊。并非门户卑微、不可为婚之人。安得谓之有心援系。至于姻戚往来。岁时馈送。本属情事之常。人孰能免。如果因有公事嘱托。纳贿行私。确有证据。则亦无论其为姻戚与否。皆当绳之以法。今戴衢亨于议覆长芦积欠。毫无护庇。且先于议驳加价以二文入官一文归商一节。于查有圻大无利益。公事公办。又何能禁其亲戚之不相往来。至于此外如戴衢亨因盖造房屋。查有圻帮助木料。借用桌几。以及在南城外置买房屋数处。尤为琐细。不足置问。花杰逞其笔端。辄称查有圻钻营结纳。戴衢亨纳贿徇私。指查有圻为倚势把持之奸商。坐戴衢亨以负恩误国之重罪。连篇累牖。极力诋谤。甚至谓戴衢亨于言官冒渎圣躬者。以为直言。此尤关系重大。今确加根讯。据花杰指称嘉庆十一年、在御史吴荣光家、与戴衢亨之侄戴嘉谷会席。谈及吴荣光有请暂缓巡幸天津之摺。系奉旨申饬者。戴嘉谷曾云伊叔甚为钦佩。此语并非出于戴衢亨之口。入于花杰之耳。而现在传询戴嘉谷、坚称伊因众人称赞。亦祇随口应酬。实无有伊叔戴衢亨钦佩之语复经庆桂等传到是日同席之朱涂、切加询问。亦称不记此言。其所称戴衢亨于言官干涉部务者以为多事一节。则云即系伊严催积欠之奏。戴衢亨不以为然。若果以为多事。现今据摺催欠。并未驳斥原奏。如此肆意摭拾。茫无指证。是竟欲以莫须有之事。妄兴大狱矣。至于殿试为抡英大典。科场舞敝□大。律有明条。若果如花杰所言。戴衢亨与洪莹交结情密。援引为一甲一名进士。于黄中模黄旭颠倒列置。此是何等敝□大窦。何项罪名。其告诬者应如何坐罪。该给事中摺内。但云请将洪莹覆加考试。或默写策对。若实系平常。请严究敝□大端。而于考试无敝□大、则全不反而自思应否治罪。殊属荒诞无理。现因该给事中有覆考时、尚恐南书房有人设法照应。请旨严密防范。因即如其所言。先向内阁查取洪莹等殿试各原卷。加封进呈。一面派满洲军机章京、将洪莹由福园门带至上书房。命二阿哥监看。令其默写试策。朕亲加披阅。设字策不符。显有敝□大窦。非但戴衢亨与洪莹获罪甚重。凡此次派出读卷之大学士董诰等、皆当一并惩处。朕岂肯稍为宽假。今洪莹所默策对。与原卷悉符。闲有数字误写、用朱笔点出者。不过文义小有异同。语句先后微有参差。试思寻常拟作诗文。数日后尚不能悉行记忆。今距殿试已逾两月之久。而洪莹竟能记忆默写。非绩学有素。安能如此。尚有何敝□大。且殿试前十卷进呈时。洪莹本系朕拔置第一。并非读卷官所拟。花杰何得指称戴衢亨一人援引之力。至于黄中模黄旭各原卷。文理皆可列二甲。惟黄旭末四行字画不能工整如前。亦并无一笔行书。今黄中模列置二甲。黄旭置二甲之中。尚皆公允。此二卷亦非由戴衢亨首先校阅。花杰何得指戴衢亨徇情颠倒。如此妄行参奏。伊自问可以脱然无事乎。又花杰摺内称本年考取南书房四人、除王以衔外、周系英系英和同年、席煜系英和门生、姚元之则系英和戴衢亨二人门生、文字虽优、钻营尤甚、英和平日赏识、戴衢亨畏忌英和、阴与为附、实属结党行奸等语。本年考试南书房。英和会同戴衢亨瑚图礼保举十二员。朕圈出与考八员。选取四员。内周系英、王以衔、本系讲官。于随围时朕曾屡加召对。加以遴选。席煜、姚元之、试卷本佳。并非戴衢亨英和力荐。若谓周系英系英和同年。则岂是科祇英和一人、可供文学侍从之选。其余竟无一人可用。若谓席煜等系其门生。岂戴衢亨英和二人所取之士。皆不可选用内廷乎。尤为谬妄。至名节所系。即寻常一介齐民。朕尚不忍令其受人污蔑。况戴衢亨任用已久。经朕用至协办大学士。今花杰任意诋讦。无所不至。朕岂肯任其甘受虚诬。花杰著交部严加议处。并著将洪莹等殿试原卷、及昨日默写之卷。均发交花杰阅看。令其心服。　　

○又谕、洪莹能默写策问、仅讹十数字。的系真才实学。朕命二阿哥监看封奏。朕亲自校对。大约无敝□大矣。洪莹平空被诬。若实不能书写。当得何罪。著赏纱二件。以示奖许。花杰误听邪言。滥行入告。本应严议。恐阻言路。改为交部加等议处。刘承澍播弄典常。殊属阴险。著解任交大学士庆桂、董诰、尚书曹振镛、侍郎桂芳、严讯确情、具奏。　　

○旌表守正捐躯河南确山县民牛成业母周氏。　　

○丁卯。谕内阁、前日给事中花杰参奏戴衢亨各款。业经逐一详查。毫无影响。该给事中亦自认冒昧。本日复据禄康奏、查询德泰钱铺中朱姓、据称伊铺与戴衢亨家交易数十余年。现在尚欠伊铺内银六百五十两。又查明兴源等五处当铺。查对帐簿。各铺皆系查有圻所开。查有圻用银之时。均由当铺送与查有圻家使用。该当铺从无出过银票之事。是戴衢亨家自与钱铺易钱。与查有圻何涉。查有圻自向伊家当铺取银。又与戴衢亨何涉。全系捕风捉影空谈。岂能科以交结行贿实罪。且戴衢亨家现在尚欠钱铺银两。可见花杰所奏。全系虚诬。不辨自明。现在将此摺给花杰阅看。伊更无可置喙。至于戴衢亨所办公事。即如议覆盐务加价。伊昌阿被长芦商人怂恿。曾奏恳每引加价三文。以二文归官。一文归商。如果戴衢亨有曲庇查有圻之心。照议准行。查有圻每年获利甚厚。而部臣先后两次。俱经详悉议驳。毫不任其含混。是以朕不但依议办理。并将伊昌阿降调示惩。此实共见共闻。尚有何敝□大。至议覆花杰追完商欠缴纳窝价一摺。亦系议令并限严追。详查归缴。并无宽缓。是戴衢亨于所办部务。委无丝毫错误。惟戴衢亨前于伊叔戴均元补放仓场侍郎时。即据陈明户部有交涉事件。朕特令不必回避。今花杰凭空指劾。以事关姻戚。率意诬蔑。经朕洞悉情伪。降旨通谕。然此次亦幸戴衢亨与议二事。均属从严。无可指摘。设遇有应行从宽办理之事。若戴衢亨有意从严。岂不有妨公事。若准情酌办。又难不恤人言。一切转多窒碍。且仓场与户部既多交涉。自应回避。以符体制。戴衢亨著以协办大学士调补工部尚书。其户部尚书员缺。即著曹振镛调补。　　

○刑部议覆、河南巡抚钱楷奏张万言强奸子媳赵氏、被赵学周殴死一案。得旨、此案张赵氏、因被伊翁张万言强欲行奸。该氏情急。顺取铁锥拒扎。冀其释手。致伤张万言右臂旋回母家。向伊父赵世占哭诉。赵世占气忿。唤同赵学周等前往理论。致张万言被赵学周殴伤身死。核其情节。张万言强奸子媳。本系蔑伦重犯。张赵氏恐被奸污。坏其名节。用锥拒扎。并非有心致伤。而张万言之死。实由于赵学周殴伤致毙。与该氏毫无干涉。张赵氏著改为斩监候。　　

○又议覆黑龙江遣犯康廷燕误毒主母身死一案。得旨、此案康廷燕、因身生疥疮。用信末柿饼。砸成饼子敷疮。出门时将用剩药饼、收存铺盖内。不期被主母花尔泰氏、及同主遣奴邹小魁、翻出药饼。误行分食。毒发毙命。核其情节。该犯不但无害人之心。且为思虑所不到。康廷燕著改为绞候。入于本年朝审办理。　　

○戊辰。孝懿仁皇后忌辰。遣官祭景陵。　　

○上御勤政殿听政。　　

○谕内阁、前因山东即墨县武生李泰清、来京呈控、伊侄李毓昌在山阳县查赈、身死不明一案。当将全案人犯提京审讯。今案情已鞫讯明确。除另行按律办理外。李毓昌于上年中式进士后。朕于引见时以知县分发江苏即用。经该省上司、委赴山阳县查勘水灾。不肯捏报户口。侵冒赈银。居心实为清正。乃山阳令王伸汉、因李毓昌不肯扶同捏饰侵赈。胆敢起意与长随包祥串谋。同李毓昌家人李祥顾祥马连升等、将李毓昌始则用信末毒伤。继复勒毙悬挂。似此惨遭奇冤。实从来所未有。允宜渥沛恩施。以示褒慰。故员李毓昌、前已有旨、令吉纶即委妥员将其尸棺加椁送回。交伊家属。安葬。著施恩加赏知府衔。即照知府例赐恤。朕昨亲制悯忠诗五言排律三十韵。为李毓昌阐扬幽郁。著吉纶采取碑碣石料。量定高宽丈尺奏明。再将御制诗章发往摹刻。俾循吏清风。勒诸贞珉。用垂不朽。并著吉纶派委登州府知府、前往李毓昌坟前致祭。仍俟案犯定拟后。将要犯二人解往山东。于李毓昌坟前正法。以申公愤而慰忠魂。至李泰清因检视伊侄皮衣带有血迹。心疑身死不明。即同伊眷属开棺验视。办出毒害情形。来京呈控。俾奇冤得以昭雪。殊堪嘉悯。李泰清著加恩赏给武举。其应如何立嗣之处。应听伊家自行办理。　　

○又谕、昨日传到刘承澍、与花杰面为质对。并令庆桂等严加究诘。录取供词呈览。花杰曾经稽察通仓。今高添凤案破虑及伊任内失察黑档。辄摭拾无据之词。参劾大员。冀宽处分。殊失台臣之体。花杰前已有旨加等议处。俟部议上时。再降谕旨。至户部员外郎刘承澍、于本衙门应办公务。不知慎密。先将盐法志借与阅看。及议覆后。又将原议带付阅看。故为漏洩。其居心殊不可问。刘承澍著交部严加议处。　　

○又谕、向来各部院衙门、派出扈从行围。自五品以上满汉司员、报名射箭者。俱经朕亲看布靶。本年派围射箭之户部员外郎刘承澍、曾经被人刃伤。现又将衙门应办公务、有意漏洩。其平日不安本分可知。似此等多事之员。岂可令在朕前射箭。嗣后各衙门派围司员、于呈请射箭者。著由各该堂官查明开送。　　

○谕军机大臣等、百龄等奏、官兵追剿匪船、击毙著名盗首总兵宝、旋因贼众兵少、猝致失利一摺。此次护总兵许廷桂带领师船。在磨刀洋面。见盗首总兵宝匪船数十只驶至。奋勉攻击。虽将贼船击沈三只。贼匪漂没多名。并将该盗首用炮轰毙。旋因盗首张保仔匪船三百余只蜂拥前来。帮同抵拒。贼多兵少。被盗船占踞上风。乘势下压。以致许廷桂身受多伤。被戕落海。其余将弁委员等、被戕落海多人。官兵大为损失。将领兵丁能如此奋不顾身。杀敌致果。览奏之下。为之堕泪。皆由数年以来。吴熊光在总督任内。懈玩废弛。不饬武备。以致盗氛日炽。今见百龄到彼。诸事认真。大加整顿。营伍中人人畏惮。勇往者既加倍奋勉。懦弱者亦不敢退避。而又未免轻视贼匪。众寡不敌。致有此失。绿营剿贼。是其专责。原不应任其迁延畏葸。玩寇养痈。然亦须量力而进。不可冒昧。若再有疏忽。则士气馁而贼势更张。办理转为棘手。此时贼匪帮船蚁聚。兵力单弱。必须养威蓄锐。百龄且无庸催令攻剿。惟当先在各处口岸。严其备御。杜其接济。将防堵要策。力为讲求。使贼船不能驶入内洋。乘闲扑岸。食米火药。日渐支绌。俟我兵＜闲＞练精锐。船只备办齐全。然后可一举歼擒。俾无遗类。该督等不可不凛遵办理。至护总兵参将许廷桂、贾勇剿贼。自辰至未。力战四时之久。致遭戕害。殊堪悯恻。著加恩即照总兵阵亡例给与恤典。其因救护许廷桂受伤落海之署游击林孙、千总毛国斌、均因捞救得生。可为幸慰。林孙著加恩以游击即用。毛国斌著加恩以守备即用。并著先换顶带。均赏戴花翎。其阵亡署守备陈大德、署千总叶荣高、外委叶连魁、陈见阳、万国年、何新兴、被戕落海之都司严高、未入流施鸣皋、均著施恩加等赐恤。此外查无下落之署千总卢大升等十六员、同许廷桂之第三子许成福、即著赶紧查寻。如查无踪迹。应即与阵亡漂没之官弁兵丁等一体优恤。此时师船漂没被烧者多至二十五只。存船较少。剿贼实不敷用。著即照百龄等另摺。添造米艇一百只。加铸大小铁炮千余位。配足兵丁军火。豫备攻剿。目前缓不济急。亦照所请、先在红单船内择其高大完固者。雇用四十余号。并雇觅拖风大船五十余号。合成一百号。酌配炮械军火。调选官兵。与原船舵水人等分别管驾。交孙全谋督率应用。其筹备巡防之策。更为紧要。所有挑雇各项船只、以及筹备雇价口粮、配拨壮勇炮械、分派各员管带防守、并于沿海地庄团集兵勇、编查保甲等事。亦均照所请行。再此时粤省兵船较少。所有黄飞鹏一路舟师。著百龄即调回本省协剿。先顾本境。其朱渥帮匪、已有旨令阿林保、速派该省舟师驰往剿捕矣。将此由四百里谕令知之。　　

○以詹事府詹事常英、正红旗满洲副都统和世泰、为内阁学士。兼礼部侍郎衔。太常寺卿胡长龄、为都察院左副都御史。仍留广东学政任。太仆寺卿帅承瀛、为通政使司通政使。仍留山东学政任。降补三品京堂德文、为太常寺卿。太仆寺少卿张鹏展、为光禄寺卿。　　

○裁陕西汉中协副将。移宁陕镇总兵官驻汉中。东江口营参将驻宁陕。斜峪关都司驻东江口。改渔渡营为定远营。从总督松筠请也。　　

○己巳。谕内阁、李毓昌秉公查赈不肯扶同捏报致被王伸汉毒毙一案。现经军机大臣会同刑部、详细审明具奏。按律办理。定例、地方赈务。系藩司专责。所有王伸汉虚报户口。冒领赈银。杨頀未经查出。且李毓昌为派往查赈之员。忽报自缢。又未访查究办。会衔率转至胡克家兼署臬司。于此等重案。情节支离自应反覆推求。详为指驳。乃仅据该府县详禀。率请具题。殊非寻常疏玩可比。杨頀、胡克家、均著交部严加议处。其该管道员应得处分。并著铁保等查明具奏。　　

○又谕、李祥、顾祥、马连升、俱著凌迟处死。包祥著即处斩。李祥等三犯、均谋害伊主。而李祥于伊主李毓昌查出王伸汉冒赈欲禀藩司之处。先行密告包祥、转告王伸汉。迨包祥与王伸汉谋害伊主。亦先与李祥密商。该犯首先应允。商同顾祥、马连升、一同下手。是李祥一犯、尤为此案紧要渠魁。著派刑部司官一员、将该犯解赴山东。沿途饬令地方官多派兵役防范。到东后、交该抚转饬登州府知府、押至李毓昌坟前。先刑夹一次。再行处死。仍著摘心致祭。以洩愤恨。包祥首先设计。很毒已极。著先刑夹一次。再行处斩。顾祥马连升二犯、著各重责四十板。再行处死。派刑部堂官秦瀛、押赴市曹监视行刑。至王伸汉一犯、因李毓昌不肯随同冒赈。辄与包祥谋毒致死。应即立予斩决。惟现在尚有质对之处。著暂缓行刑。　　

○谕军机大臣等、百龄等奏、据黄飞鹏禀报现在朱渥帮船有数十余只、又有夹板夷船甚属高大、共计五十余只、于五月二十一日、在莱芜洋面、分别掎角据险放炮、舟师进攻之时、该匪仗其船高、不避炮火、迎头拒敌、师船损坏二十余只、弁兵亦多伤毙、直至午后、师船抢占上风、奋力击坏贼船数只、方始窜逃等语。朱渥盗船。前经阿林保奏称、该犯悔惧投首。情词真切。经朕降旨传谕。尚须加意察看。不可冒昧办理。今朱渥现在南澳等处洋面。率同帮匪多船。显然拒敌。并将弁兵杀伤多人。伤坏师船不少。是其凶逆较著。何尝有愧悔之意。阿林保前奏竟属不实。此时粤省官兵。因剿办张保仔等贼船有失利之事。该省兵船较少。碣石镇总兵黄飞鹏一路师船。已令即行调回、堵御协剿。惟黄飞鹏调回之后。南澳一带。仅有胡于鋐一路舟师。兵力单弱。不敷堵剿。朱渥一股、本系闽省贼匪。阿林保不得因有前此投诚之说。观望迁延。致滋贻误。著即飞饬该省得力舟师。驶往南澳一带。会同胡于鋐认真剿办。惟当歼获务尽。不可玩纵。将此谕令知之。　　

○又谕、王伸汉因冒赈畏惧李毓昌具禀、令包祥商同李毓昌家人李祥等谋毒致死一案。现经审讯得实。已将包祥等按律办理。并降旨将藩司杨頀、兼署臬司胡克家、交部严议矣。至昨讯据王伸汉供称伊谋死李毓昌之后、即赴府面见王毂、告知实情、有求其保全不敢忘恩之语、王毂前往督同相验、随草率了结、迨至腊月初闲、曾送过王毂银一千两、并许随后再行报效等语。王毂以本管知府。于属员冒赈谋害委员。不即举发查办。竟敢力为庇护。且收受王伸汉银一千两。骫法营私。通同一气。其罪甚重。王毂已有旨革职。除俟解到时再行严审定拟外。应先行籍没示儆。著铁保即将王毂任所及安徽原籍资产。一并严密查抄。无任隐匿寄顿。其查赈分得银两之委员同知林永升、从九品温南峰等五人、前经有旨令铁保革职送京。查抄家产。除林永升一员现已押运来京、业经降旨令仓场侍郎、直隶总督派员迎拏外。其温南峰等四人、即著迅速解京。勿稍延缓。又尚有供未得银之县丞章为栋等五员、前有旨令铁保确查有无通同侵冒情敝□大。亦须据实查明。即行具奏如所查再有遗漏。经此闲审讯得实。或朕另行访询明确。则惟该督等是问。至江南有如此奇案。可见吏治败坏已极。该督抚直同木偶。尚有何颜上对朕。下对民。前月已降旨令铁保汪日章自行议罪。尚未见伊等覆奏。著再催令即速议罪上闻。候朕降旨核办。并著将御制悯忠诗排律三十韵。钞寄铁保等阅看。　　

○庚午。上幸万寿山。　　

○谕内阁、本年朕五旬万寿。届时准内外王公大臣呈进膳品。原以伊等胪欢祝嘏。藉联上下之情。不贵丰腆。朕闻乾隆年闲。臣下恭备膳品。至有在宫门附近庙宇。广设棚座。纷纷备办者。今次亦有欲仿旧样者。曾有人面奏。殊属多事。不惟过事周章。且于体制不合。所有本年王公大臣等届当进膳之期。著无庸各行备办。惟当将应用食品器具、及所需庖人、由御茶膳房率同备进。俾归画一。以符体制。　　

○以吏部左侍郎潘世恩、署户部右侍郎。　　

○壬申。谕内阁、朕每日召见军机大臣。伊等皆兼管部务。自即以该部应办事件向其咨询。此外部院各大臣。亦逐日更番召见。无不问以各该管衙门事务。伊等遇有公事。自应彼此熟商。即或意见不符。亦尽可两议并上。乃部院诸臣。每先向军机大臣探问。方行定稿。以致司员等得以从中播弄。及议妥后。辄称系军机大臣主见。实属近来恶习。即如戴衢亨议驳长芦盐价不许加至三文。该商等积欠饬令并限完交。均系从严定议。与芦商毫无利益。而花杰转谓戴衢亨庇护伊亲查有圻。甚至摭拾琐屑细故。逞其笔端。有心污蔑。并以科场大敝□大。坏人名节。试思所参属实。不独戴衢亨获罪甚重。凡阅卷大臣皆当得何罪。即朕亦不忍出诸口。乃花杰率行列入弹章。此何等事。可云得自风闻乎。此而不加惩治。转非朕开通言路、诸事核实之本意矣。至刘承澍身为部员。先以盐法志及衙门档案。交与花杰阅看。后又将部中议稿。故为洩漏。致花杰得以极力排挤。其居心尤不可问。本日吏部议处奏上。花杰著照议降三级调用。刘承澍著照议革职。至戴衢亨与各堂官公商定议后。催令在园办稿。不将司员封闭在署办理。致招物议。部议降二级调用。尚觉过重。著改为降一级留任。　　

○又谕、本日军机大臣会同刑部奏、将通州西中二仓亏短白米案犯、审明定拟一摺。漕储为天庾正供。按时收放。颗粒皆当慎重。近来历任仓场侍郎、俱各怠玩废弛。毫无整顿。遂致奸胥蠹役。搀和抵窃。百敝□大丛生。而该监督等、并不思出纳是其专职。洁己奉公。防除敝□大窦。且竟敢扶同胥吏分肥饱橐。此而不严加惩办。何以肃纲纪而饬官方。此案已满仓书高添凤、甲斗张连芳、盘踞西中二仓。私出斛面黑档。亏短白米十余万石。肆行无忌。实为从来未有之事。攒典宋均、听从高添凤私出黑档。分用钱文二千四百余吊。赃数较多。高添凤、张连芳、宋均、俱著即处斩。监督德楞额、玉通、听信家人怂恿。德楞额三次得受宋均京钱一千七百吊。玉通得受宋均京钱八百吊。又得受潘章京钱三百吊。遂任伊等在仓舞敝□大。于法实有所枉。德楞额、玉通、著即处绞。仓书潘章需索旗丁使费京钱一千余吊。少收斛面。又得受高添凤京钱四百吊。听其私出黑档。情节较重。即入于本年情实人犯办理。亦必予以缳首。潘章著即处绞。用昭炯戒。向来该仓俱派有科道各员监放米石。原为稽查敝□大端而设。今积蠹肆行。官吏骫法。该科道等毫无觉察。亦应分别惩处。此内失察黑档至二千石以上之揆文、吴荣光、著革职。一千石以上之玉庆、绵鼎、著降四级调用。一千石以下之花杰、著降三级调用。其余著交部按照年月久暂。分别议处。至西中二仓监督内、除德楞额玉通正法、咸忠甘立猷病故、灵椿恒廉宋调梅业经革职外。董兴元、著即革职。其自嘉庆三年以后失察亏短米石各监督。一并交部严加议处。　　

○又谕、江省山阳县查赈委员李毓昌身死不明一案。现经讯明。系已革知县王伸汉、畏其持正。欲行禀揭。令家人包祥同李毓昌家人李祥等谋毒致死。案情明确。历历如绘。昨已将各该犯按律定罪。分别办理。乃今日据铁保覆奏此事。尚称毫无端倪。欲再加体访具奏。是其始终愦愦。经朕降旨饬查之后。仍为人所朦蔽。而摺内尚铺叙神鬼之词。以为破案来历。岂足昭示天下。不知此案交军机大臣、会同刑部审讯。俱就各犯吐供。先后质对。并未刑求。是以水落石出。毫无疑义。爰书具在。又何庸证以渺茫恍惚之谈。且李毓昌是日归寓后被毒身死。而铁保忽疑其在王伸汉席闲中毒。因而遍询同席之人。致无影响。转将厨役拏究。昏愦糊涂已极。是其于案情关键。亦全然不知。摺内空陈焦急之语。犹欲再为体访实情。岂不可笑。铁保从前在司员及侍郎任内。署经屡获愆尤。弃瑕录用。自补放两江总督以后。不能敬慎办公。一味偏听人言。固执己见。办河工则河工日见敝坏。讲吏治则吏治日见废弛。甚至有不肖劣员藐视法纪。逞其贪戾残忍。全无忌惮。致酿成如此奇案。而彼犹梦梦不知。可谓无用废物。不但不胜封疆重任。亦何堪忝列朝绅。铁保著革职、发往乌噜木齐效力赎罪。汪日章身为巡抚。于所属有此等钜案。全无觉察。如同聋瞆。尚不至如铁保之固执谬见。伊年老无能。著革职回籍。江宁布政使杨頀、于查办灾务。初尚认真。惟于王伸汉冒领赈银。竟未能详细查出。又于派往查赈委员、被人毒害。不能访查究办。且现在该省又连有告赈之案。其咎甚重。应即照部议革职。姑念其平日办事尚为实心。著留河工效力。兼署按察使胡克家、于此等重案。并不详细指驳。反覆推求。草率详请具题。亦著照部议革职。留河工效力。以观后效。　　

○又谕、前因花杰奏称、查有圻札致天津总商、以积欠窝价皆可不交、已与戴衢亨言明之语、质之盐商冯锦等可知。交徵瑞额勒布、查询各商有无此信。今据奏总商内实无冯锦其人。其总商任秉衡等、亦均未接此信。当复派庆桂、董诰、苏楞额、桂芳、根讯花杰、据称此语实由刘承澍转告。而刘承澍狡不供认。不可不研究明确。以凭核办。花杰因失察黑档出米、已降三级调用。复又因前日妄参不实降三级调用。著解任。同已革之刘承澍、均交庆桂等严讯。务得确情。毋任支饬。　　

○调闽浙总督阿林保、为两江总督。以陕西巡抚方维甸、为闽浙总督。调山西巡抚成宁、为陕西巡抚。以山西布政使金应琦、为巡抚。按察使刘清、为布政使。甘肃宁夏道积朗阿、为山西按察使。　　

○以江苏布政使蒋攸铦、为巡抚。调山东布政使庆保、为江苏布政使。以山东按察使朱锡爵、为布政使。登莱青道张彤、为按察使。　　

○以大理寺少卿史积容、为江宁布政使。　　

○调河东河道总督马慧裕、为漕运总督。仍戴三品顶带。以直隶永定河道陈凤翔、为河东河道总督。　　

○旌表守正捐躯河南泌阳县民王二妻胡氏。　　

○癸酉。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○谕内阁、前以南书房翰林人数过少。特命掌院等保举考试。经朕亲加甄录。令周系英等四员入直行走。系因其时恭查高宗纯皇帝御笔。戴衢亨、赵秉冲、英和、各有承办事件。实难分身。是以派令伊四人专司其事。此外如诗本诗片等项。本未交办。现在恭查事竣。朕启銮后。南斋事务更＜闲＞。在直人数未免太多。所有前次考取四员内、周系英、王以衔、著留内直。席煜、姚元之、著仍回本馆办事。　　

○又谕、据庆桂等奏、将花杰刘承澍二人连夜研讯、刘承澍于花杰所奏查有圻札致纲总冯锦以积欠窝价可以不完之语。坚不承认、而花杰仍执定系刘承澍所言、请再加根讯等语。此事花杰刘承澍二人面言之时。并无旁人在侧。无可质证。今彼此狡卸。非刘承澍有心抵赖。即系花杰听闻不确。率意书写。若再加熬讯。亦不难水落石出。惟究系口舌细故。亦不值加以刑鞫。花杰已因失察黑档降三级调用。又因参款虚诬降三级调用。著即释回。照例在部候选。刘承澍业因此案革职。著即饬令回籍。　　

○谕军机大臣等、良贵奏、瓦罕伯克章罕、差人呈递信字、叩谢天恩之外、并有另信、恳将从前逃往色尔库勒之瓦罕人民、概行查遣、仍欲援照旧例、每年呈递伯勒克腰刀、猞猁孙皮张、求与谦竺特及色尔库勒、一体看顾等语。现经叶尔羌阿奇木伯克玉努斯、查明色尔库勒并无居住之瓦罕人等。当即拟书驳饬。并告以瓦罕差人前来。呈递伯勒克。必从布噜特境行走。难免拦阻。徒滋多累。所办尚合机宜。瓦罕部落。远在布噜特之外。素称孱弱。该伯克不能抚其部众。潜逃远徙。事所时有。岂能纷纷向其邻境查出遣回。章罕自因前此内地曾代伊查给人民牲畜之故。复为此无厌之请。现在那彦成业已到彼。著传谕那彦成、将来如瓦罕来使。再递书字提及此事。仍当据理饬驳为是。　　

○旌表守正捐躯直隶任邱县民顾其林妻王氏。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳七月。甲戌。谕内阁、温承惠奏、查明康家沟张家湾及通惠河等处河道情形一摺。康家沟一带。本非运河正道。前因该处冲刷成河。张家湾日形浅阻。若欲堵筑康家沟以复正河。又无筑坝生根之处。是以暂缓未办即令粮船在康家沟试行一二年。再为定议今据温承惠奏、康家沟溜势奔腾。漕船逆流而上。大费牵挽该处地势甚高。恐旱乾之岁。河水一泻无余。漕行更为棘手。是康家沟必须堵筑。正河必须修复惟两岸均系沙滩。坝基难立。而正河积淤日甚。挑穵费工。办理亦属不易。此事关系漕务甚重。著专派戴均元亲加查勘。详细斟酌。究竟应否修复故道。如漕船必须由张家湾行走。即将应如何办理、需帑若干、应于何时兴工、何时可以完竣之处。通盘筹画。妥议具奏。其该督所奏通惠河积淤年久、应行一律挑复、并该处纤道闸坝等项应行修整之处。亦著戴均元一并查勘妥议办理。　　

</div>
    <div class="pagination">
<a href="清实录嘉庆朝实录_page283.html">上一页</a><span>...</span><a href="清实录嘉庆朝实录_page279.html">279</a><a href="清实录嘉庆朝实录_page280.html">280</a><a href="清实录嘉庆朝实录_page281.html">281</a><a href="清实录嘉庆朝实录_page282.html">282</a><a href="清实录嘉庆朝实录_page283.html">283</a><span class="current-page">284</span><a href="清实录嘉庆朝实录_page285.html">285</a><a href="清实录嘉庆朝实录_page286.html">286</a><a href="清实录嘉庆朝实录_page287.html">287</a><a href="清实录嘉庆朝实录_page288.html">288</a><a href="清实录嘉庆朝实录_page289.html">289</a><span>...</span><a href="清实录嘉庆朝实录_page285.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
