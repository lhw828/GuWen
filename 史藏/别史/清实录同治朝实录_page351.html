<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 351 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 351 页/共 505 页</h1>
    <div class="content">
○命大学士直隶总督曾国藩在紫禁城骑马。　　

○以云南防守省城出力。复已革副将李维述、知县黄紫诏等职。　　

○予云南澂江阵亡守备杨仕代、千总金满堂、把总缪发等、祭葬世职加等。　　

○戊午。谕内阁、马新贻、丁日昌奏、请将丹阳等县应徵钱漕。暂办抵徵一摺。据称江苏丹阳金坛溧阳三县。前被贼扰最重。本年收成歉薄。请丈田亩。亦未完竣。拟请仿照江甯府属抵徵章程。除新垦荒田不计外。所有原垦熟田。银米并计。折收钱文等语。著照所请。金坛溧阳二县。每亩徵收钱二百文。丹阳县每漕田一亩。徵收钱一百六十文。洲田一亩。徵收钱一百文。火耗羡余。一并在内。该督抚务当严饬该地方官核实徵收。不准书役人等丝毫多取。以恤民困。所有该三县未丈田亩。并著督饬所属。赶紧清理。定额启徵。毋再延缓。致滋骚累。　　

○以故三等承恩公克兴阿子恩庆、一等子玉福子连庆、二等子博昆子珠尔杭阿、王基子桂普、三等男舒祥子荣兆、敬印弟敬谦、各袭爵。　　

○追予江苏各属阵亡殉难绅民郭日煦等暨妇女一千二百九十八名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百四十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。十二月。己未。谕军机大臣等、左宗棠等奏、官军剿贼叠胜情形一摺。高逆余党张万飞等纠合内窜。经成定康痛剿获胜。余贼向清涧窜逸。周绍濂一军。复将中部宜君窜贼击退。董志原逆回突入甘肃正甯县城。并分扰邠州三水北境。均经刘倬云、黄鼎、两军击败其窜扑泾州之贼。亦经雷正绾驰援解围。剿办尚为得手。惟洛川澄城郃阳白水等处。尚有贼骑出没。著仍饬周绍濂实力摉捕。悉数歼除。并饬成定康将窜向清涧之贼。迅速追剿。董志原贼匪。虽已被击回巢而来去无定。仍当督饬各军分投堵剿。遇贼即击。毋令深入陕境其榆林一带及边外窜匪。虽经金顺督军追剿。而后路必须有兵策应。杜其续窜之路使边外之贼。势成孤立。较易歼除。且延榆绥沿河一带。尤必随处有兵截击。庶不至窜越邻疆。左宗棠、库克吉泰、刘典务当妥筹兼顾。以维全局。回目禹得彦等递禀乞抚。未必可恃该大臣等当严饬诸军奋力进剿。慑以兵威。察其真心悔罪。酌量收抚。方为一劳永逸之计。陕甘贼匪。头绪纷繁。应如何入手次第翦除之处。著左宗棠等熟筹方略。迅图大举。毋稍迁延。左宗棠另片奏、彭玉麟于水师月饷赢余项下。拨解该督军营银二万两尚属能顾大局。又片奏、游击丁汰洋所部勇丁。缺额甚多意图冒饷。著即于军前正法。以肃军律。将此由六百里各谕令知之。　　

○又谕、玉通奏、请饬筹拨蒙古王公俸银等语。青海蒙古王公等俸银。自同治二年以后。均未放给。该处生计维艰。困苦情形。日甚一日。自应迅筹拨解。著郑敦谨无论何款。迅将该王公等二三两年全俸。设法筹解归绥道衙门。暂为收存。一面咨会玉通。遴派妥员迎提。以供支放。其四五六等年俸银。山西省应如何筹解之处。并著郑敦谨迅速筹款。源源接济。将此谕令知之。　　

○命大学士朱凤标稽察钦奉上谕事件处。　　

○追予江苏各属阵亡殉难布政司理问衔顾思恩等绅民妇女一千八百九十一员名口分别旌恤如例。　　

○予直隶清苑殉难从九品王绪等绅民妇女四百七十二员名口分别旌恤如例。并予建祠。　　

○追予安徽桐城阵亡总兵官郝光甲于直隶任邱县原籍建立专祠。　　

○蠲缓江苏上元、江甯、句容、江浦、六合、江都、仪徵、山阳、阜甯、清河、桃源、盐城、高邮、泰、东台、甘泉、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、泰兴、溧水、高淳、安东、通、海门、三十五厅州县。暨淮安、大河、扬州、徐州、镇江五卫被水被旱地方新旧漕粮额赋。　　

○庚申。谕内阁、御史游百川奏、请饬严禁栽种罂粟以济民生一摺。栽种罂粟之害。有妨民食。始于甘肃。延及陕西山西。近复江苏河南山东等省亦有渐行栽种者。小民贪利忘害。仅顾目前。势必至膏腴之产。尽种无用之物。于百姓生计大有关碍。前曾严行申禁。著各该督抚迅饬各地方官。再行剀切晓谕。一体禁止。傥有不法匪徒。故意抗违。即治以应得之罪。各州县官如不能认真办理。任令吏胥饰词蒙蔽。并著各该管上司从严参办。毋稍徇隐。将此通谕知之。　　

○又谕、御史卢士杰奏、请将阵亡道员予谥建祠等语。前任江苏淮海道吴葆晋、于咸丰十年在清江募勇剿贼。殉难甚惨。业经从优议恤著准于死事地方及原籍河南固始县捐赀建祠所请加恩予谥之处。著毋庸议。　　

○两江总督马新贻奏、江苏藩司张兆栋甫经到任请将本年大计展缓办理。从之。　　

○予河南各属阵亡殉难候选从九品侯钧等绅民妇女三百七十二员名口分别旌恤如例。　　

○旌表守正捐躯山东即墨县民妇纪张氏。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青浦、武进、阳湖、无锡、金匮、江阴、宜兴、荆溪、丹徒、太仓、镇洋、嘉定、靖江、奉贤、二十七州县。暨苏州、太仓、镇海、金山、镇江、五卫被水地方新旧额赋并杂课有差。　　

○蠲缓两浙仁和、海沙、鲍郎芦沥、横浦、浦东、六场被扰灶地钱粮。　　

○辛酉。察哈尔都统文盛奏、查明商都牧群膘壮官马。实有三千八百十三匹。堪备徵调。下部知之。　　

○壬戌。上复诣大高殿祈雪坛行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙拈香。　　

○谕军机大臣等、李鹤年奏、宋庆全军驰抵清化。改道前进一摺。宋庆一军抵清化后。经郑敦谨饬令由直省井陉一带入晋。该提督由清化改道。又须折赴东路。从卫辉彰德两府取道入直。行程未免纡折。归绥防务。极关紧要。亟盼该提督前往。以资厚集。著郑敦谨、李鹤年、檄催宋庆统率所部。星速赴防。定安即派员迎提。俟该提督到后。应令扼扎何路相机进剿之处。即著妥为调度。宋庆一军沿途应需刍粮。著郑敦谨饬属妥为供应。傥因兵食缺乏。师行迟滞。致误戎机。恐该署抚不能当此重咎也。将此由五百里各谕令知之。　　

○又谕、崇实、吴棠奏、川军缓黔。克复黄平旧州两城。并牛场剿贼情形各摺片。黄平旧州两城居镇远都匀之中。纵横数百里。悉为苗逆占踞现经唐炯督军深入。叠破关隘。克复城池。剿办甚为奋勉。该逆以屡经惩创。复敢纠党图袭牛场瓮安。扰我后路。虽经官军驰救击退。而现在进规清平。地险贼众。必应厚集兵力。稳扎稳进。以期节节埽荡。崇实、吴棠、现已调陈希祥一军驰赴下游。著即饬令会合唐炯等军。并力进剿。迅埽逆氛。俾苗疆早得戡定。安平股匪。奔窜郎岱。并著檄饬成耀星严扼各隘。如遇贼匪回窜。即行探踪截击。毋稍松劲。张文德一军。克复都匀后。曾否将毛坡贼巢攻拔。著曾璧光饬令联络川楚各军。迅速进兵。以资厚集。将此由六百里各谕令知之。　　

○又谕、苏凤文奏、官军攻剿苗匪获胜一摺。贵州九阡苗匪。屡次滋扰粤西边界。经苏凤文派令副将孔宪隆前往防剿。将窜扰河池等处贼匪击退。边境获安。旋与黔军定期调派兵练进图九阡老巢。由洞塘进扎巴灰。攻毁赛纠苗寨。剿办尚属得手。惟水洞孟塘各寨。尚多踞匪。必须次第攻克。方可直捣九阡。埽其巢穴。著苏凤文严饬孔宪隆等会同黔军。节节埽荡。迅殄逆氛。曾璧光务当檄令该省带兵员弁。乘粤军在境。并力夹攻。毋稍观望。庆远各属。苏凤文仍饬地方官。会同防军。严密守御。毋令该逆回窜。另片奏、剿办吴亚终股匪叠胜等语。太平官军连破那仰等处贼寨。杀贼甚多。并收复派岭等村。贼势现已衰弱。著冯子材乘此声势。迅督各军相机雕剿。一面清除内匪。免致该逆暗中句结。仍不得以驱贼出境为辞。敷衍了事。即著苏凤文会商冯子材。懔遵前旨。添募兵勇。分道越境往剿。以期永靖边疆。将此由五百里各谕令知之。　　

○又谕、苏凤文奏、越境远征。请筹拨饷银。吴坤修奏、请停止协饷各等语。皖省征防各军及郭宝昌西征军饷。经吴坤修分款筹拨。尚不至过于缺乏。湖南月拨西饷五千两。著刘昆于年内如数解济。自来年正月为始。即将此款停止。以归撙节。广西贼匪。屯踞越南边地。亟须分兵往援。而太平辖境。仍被匪扰防剿亦关紧要。广西饷项。本来竭蹶此次分道遄征需饷尤繁。必须宽为筹拨。方免饥溃之虞。湖南应解银五万两。除先后解到饷银军火共合银一万八千两。尚欠解银三万二千两著刘昆迅即拨解。以应急需并著户部赶紧筹议。于广西附近省分有可协拨之处。指定实款。按月拨银二万两。如数解粤兑收。以济军用不准推诿延宕一俟越南军务告竣。即行停止。将此由五百里谕令知之。　　

○又谕、据吴坤修奏、差弁姬文凤赍摺进京。于十一月初四日行至直隶新城县地方突遇劫匪将该弁殴伤甚重。并损两目。不能行走。姬文凤现在该县养伤。请饬严查等语。新城县地当孔道。各省摺弁往来所必经。似此匪徒横行。殴伤差弁。若不从严惩治。何以儆凶顽而安行旅。著官文饬属严拏。务将该犯弋获。从重惩办以靖地方将此谕令知之。　　

○以四川官军克复贵州黄平旧州两城。赏副将周万顺、都司杨继春、巴图鲁名号。知县赵彝凭以同知用。千总田泰时以守备用。均赏花翎。余加衔升叙有差。投诚贼目石占扬等以守备用。并赏蓝翎。予阵亡副将石万和、知府马树清等祭葬世职加等。　　

○予广西太平阵亡守备朱鸣笙等祭葬世职加等。　　

○喀尔喀扎萨克贝子德济特多尔济等十二人、喀喇沁额驸乌尔哲依巴图、察哈尔辅国公济楚克扎木苏等五人、于神武门外瞻觐。　　

○癸亥。谕军机大臣等、都兴阿奏、蒙古台吉。句匪聚扰。请饬拏送一摺宾图王旗台吉托克托虎。纠集匪徒宋四阎王、郑五、杨四、蓝三等、三百余人。以防程广学等复仇为名。在束鲁地方大肆抢掠。并在光定营子五成店等处凭围屯聚。经都兴阿派员驰赴宾图王府根究。该王西哩巴咱尔派令章京入围开导。托克托虎抗不遵谕决意打仗。似此聚众构衅。暋不畏法若不严拏惩办。何以儆凶顽而靖边圉。著理藩院传知西哩巴咱尔。将托克托虎等拏送归案。并著伯彦讷谟祜派员前往光定营子地方帮同查拏。不准一名漏网。都兴阿仍饬德昌等统带勇队。驻扎哈立套力改街。勤加密探。设法捕拏。务期赶紧弋获。归案究办。将此谕知理藩院、并由四百里谕令都兴阿知之。　　

○又谕、刘典奏、请将擅行募勇之主事惩办等语。主事陈廷瑞。前赴刘典军营。以赴川探亲为词请给沿途护照。迨抵川后擅行募勇三营。妄立营名刊刻关防。实属胆大妄为亟应严行查办著吴棠将陈廷瑞私行募勇情形。确切查明。就地拏获按律从重惩办。其所招勇丁并著该督遴派干员。妥为遣散毋令滋生事端。陈廷瑞如潜回陕境。即著刘典饬属严拏。毋任远扬。原片著钞给吴棠阅看。将此由五百里各谕令知之。　　

○署陕西巡抚刘典奏营官刘秀桃等纵勇肆扰。咨令总兵刘厚基解营讯办。得旨、著即迅饬刘厚基、将刘秀桃等及犯事各勇。分别解讯查明正法。不准任意延宕。以肃军律。　　

○甲子。谕内阁、京察记名人员。将次＜??闲＞放完竣。著内阁部院各衙门于京察一等未经记名各员内。遴选才具优长者。出具切实考语保送。由吏部于明年开印后。带领引见。　　

○谕军机大臣等定安等奏、官兵截剿扑河窜匪获胜情形一摺。此次杜嘎尔督率达尔济等迎剿逆匪。捦斩多名该逆见我军整队齐进。翻山逃遁。仍窜回十里长滩虽未将全股歼除。凶锋已挫著定安等仍饬杜嘎尔等。觇贼所向。奋力攻剿。务期尽歼丑类。毋任东趋。包头河西踞匪千余名。由西山觜迤西抢入后套。渐向舍太一路窜扰。著一面檄饬马升尽心守御以遏逆氛。并著饬令威远队进扎萨拉齐地方。与该总兵声势联络。加意严防。金顺前奏带兵东趋府谷著该副都统仍遵前旨。体察情形。如边内兵力已厚即绕出边外。与归绥各军合力埽荡。将此由五百里各谕令知之。　　

○蠲缓山西阳曲、太原、徐沟、平遥、萨拉齐、清水河、河津、临汾、八厅县被水被扰地方新旧额赋。　　

○乙丑。以神灵显应。加江西梁县张巡庙封号曰护国。　　

○谕内阁、刑部奏、请将秋审朝审缓决三次以上人犯。援照历届减等成案。淮予查办一摺。各省缓决人犯。自咸丰十一年遇赦援免后。至今又逾数年。较之咸丰六年查办人数。及缓决次数。大略相同自应照例查办。以示矜恤。即著刑部查照历届减等发配章程。缮具条款。请旨办理。　　

○兵部奏、遵议甯夏将军穆图善于畏罪潜逃之已革副将敖天印。奉旨饬令押交河南审讯抗不遵办。辄为蒙保。应照徇庇私罪例降三级调用。得旨、著加恩改为革职留任。　　

○署直隶总督官文奏、上年永定河决口。督饬在事各员兴工堵筑。所有南四工南七工大坝。均已合龙堵闭。报闻。　　

○补铸安徽芜采营游击合肥县梁园巡检各关防印信。从署巡抚吴坤修请也。　　

○予直隶各属阵亡殉难文生孔广心等绅民妇女一万一千五百五名口分别旌恤如例。　　

○丙寅。上御抚辰殿大幄次。赐蒙古王、贝勒、贝子、公等宴。并赏赉有差。　　

○谕内阁、马新贻等奏、苏省荒废田地。设法劝垦招领请酌定年限暂免钱粮一摺。苏省克复后。各项荒废田地。多未领认垦种。亟应妥为经理。若将新垦荒田。与熟田一律徵粮。民力未免拮据。至穵废营垒濠沟。以及荒坟古墓房屋地基各项。情形不同。均应分别年限。暂免钱粮俾编民早得复业。加恩著照所请。所有镇江府属金坛溧阳二县荒废田地。著按年注册。挨免钱漕三年。丹徒丹阳二县。与苏州常州二府属被兵各厅县。并松江府属。除已垦全熟外其余娄县金山青浦三县。又太仓州并该属之镇洋嘉定二县荒田。均著自同治八年起。暂免钱漕二年。又苏松等五府州属穵废营垒濠沟一项。除太湖川沙华亭奉贤上海武进阳湖无锡金匮江阴靖江丹阳宝山崇明十四厅县。或业已填平。或均系完善地方外。其余各州县。如堆积过高。开穵过深。一时难于垦复者。著自同治八年起。暂免钱漕二年内挑复较易之金山娄县丹徒三县。著暂免一年。又荒坟古墓一项。除川沙上海靖江宝山崇明五厅县照额徵粮外。其余各州厅县均著自同治八年起。暂免钱漕二年。如逾限无人认领。酌留坟旁周围不垦。照例豁粮。以免侵削。余地招垦。减则承粮。若有载在志乘祀典之古墓。及实在故绝冢地。丈见亩分注册。年满另行请豁。又无主房屋地基一项著暂免钱漕。不拘年限。俟建造翻种后随时定则完赋。如至二年后。查明实在故绝者连钞案官房。分别充公。该督抚即行刊刻誊黄遍行晓谕。务使实惠均沾。毋任吏胥舞弊。用副轸念民艰至意。　　

○谕军机大臣等、前因刘典奏、陕饷支绌。请饬添拨一摺。当经降旨交户部议奏。兹据该部奏称、陕西饷银尚不敷一百四十万两。应俟各省厘金覆奏后。再行通盘核计。斟酌办理。惟该省现在情形万紧。待饷孔殷。所有江苏广东粤海关闽海关江汉关等处。欠解该省协饷。为数尚多。自应迅速筹解。著文煜、马新贻、瑞麟、英桂、丁日昌、李福泰、师曾、赶紧照数拨解。并著郭柏荫、何璟、饬令江汉关监督迅速筹拨。毋再迟误。左宗棠、刘典、于各省饷银到时。分匀支放。以收饱腾之效。原摺均著钞给阅看。将此由五百里谕知左宗棠、文煜、马新贻、瑞麟、英桂、郭柏荫、丁日昌、李福泰、刘典、并传谕何璟、师曾知之。　　

</div>
    <div class="pagination">
<a href="清实录同治朝实录_page350.html">上一页</a><span>...</span><a href="清实录同治朝实录_page346.html">346</a><a href="清实录同治朝实录_page347.html">347</a><a href="清实录同治朝实录_page348.html">348</a><a href="清实录同治朝实录_page349.html">349</a><a href="清实录同治朝实录_page350.html">350</a><span class="current-page">351</span><a href="清实录同治朝实录_page352.html">352</a><a href="清实录同治朝实录_page353.html">353</a><a href="清实录同治朝实录_page354.html">354</a><a href="清实录同治朝实录_page355.html">355</a><a href="清实录同治朝实录_page356.html">356</a><span>...</span><a href="清实录同治朝实录_page352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
