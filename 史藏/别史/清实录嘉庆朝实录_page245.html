<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 245 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 245 页/共 523 页
  </h1>
  <div class="content">
   ○赏顺天乡试年老诸生齐养浩等六十五名、举人、副榜、有差。　　

○丁丑。谕内阁、勒保奏、营员候补日久、恳请遇缺通融补用一摺。所奏非是。参将塞普徵额、乌勒洪阿、游击倭灵阿、造喜、自嘉庆五年拣发川省。彼时正值剿办教匪之时。若果该员等奋勉出众。自已早经题补。何以迟至七八年之久。尚未得缺。其无微劳足录可知。现在军务久已告蒇。所有随营出力之员。谅已陆续补竣。自不致过于淹滞。今勒保请将该员等、遇有推选缺出。挨次补用。殊不思部中应行推选之员。为数更多。若各省候补营员、纷纷奏补推选各缺。则候推候选人员、转形壅滞。于铨政殊有关碍。该督所奏不准行。仍著察看该员等、如果因在川需次多年。精力渐就衰颓。或未能通晓汉文。于营务不能谙习。即奏明饬令回京当差。若该员等尚堪外用。仍留川挨次题补可也。　　

○戊寅。皇后千秋节。宫内行礼如仪。停止筵宴、及在外公主福晋命妇行礼。　　

○谕内阁、张师诚奏、查明历任未结词讼起数一摺。外省词讼案件。未能即时清厘。叠经降旨训饬。该督抚等率以原告具呈批准后、往往不候听断。祇图拖累他人。或被告风闻逃避。一时拘传未能到案。以致日久稽迟。积压不结。殊不思原告具呈控诉。如果负屈含冤。方亟求申理之不暇。岂复意存观望。若凭虚诬捏。祇系讼师播弄是非。构衅唆使。尤当立时惩办。乃一味因循延搁。任令原告匿不候质。无怪案牍纷如。讼狱繁滋。刁风日长也。嗣后该督抚等于词讼案件。惟应饬令原告毋许擅离。并严拏讼师究治。以清积案而息讼端。所有闽省巡抚衙门未结词讼起数。汪志伊在任四年。未结案八百余件。莅任久而积案最多。温承惠在任七月有余。未结案三百余件。莅任未久而积案亦多。伊二人俱著交部议处。李殿图在任四年有余。未结案三百余件。核计年分未结之案较少。著交部察议。费淳在任未久。积案无多。著无庸议。　　

○己卯。上诣大高殿寿皇殿行礼。　　

○还宫。　　

○谕军机大臣等、前据阿林保等奏、朱濆匪船、自大鸡笼洋面剿败后、由台湾后山绕过蛤仔兰窜匿。现在赛冲阿、督率爱新泰、王得禄、巡缉防堵。足敷调派。所有剿除朱逆一事。即责成伊等妥为筹办。至阿林保奏、蔡逆由普陀洋北窜、李长庚等带领兵船蹑踪追捕情形。据称蔡逆贼目肥总即王准、王壑、壑即王铎、二犯悔罪投诚、恳请加恩释罪等语。该犯等为蔡逆帮内著名贼目。今据悔罪来投。自系因蔡逆穷蹙。与之拆夥。此等从逆滋事之犯。既经率众投首。自应法外施仁。宽其一线。但一经收抚之后。仍须设法安置。留心约束。竟不如遣令回洋。设计诱献蔡牵。转可收以盗攻盗之效。该犯等知有自新之路。自必倍加感奋。速擒巨憝。傥该犯等设计用闲。经蔡牵知觉被害。亦无关紧要。设复行逃窜。仍可拏获治罪。该督等当妥为抚驭。较之购线踹缉。事半功倍也。将此谕令知之。　　

○庚辰。谕内阁、兴奎等奏、酌筹黄河北岸拨兵屯田一摺。屯田为防边要务。兴奎等以青海蒙古、屡被番子劫掠。虽经剿办完案。尚须派兵巡防。因思择地安屯。以裕兵食。固为筹画经久之计。但披阅图内所择屯地。俱在蒙古界内。屯兵等未必人人自能耕种。势必招集汉民。将来愈聚愈多。虑滋事端。再番众本以抢掠为生。尤恐成熟之时。妄生觊觎滋扰。皆不可不详细计及。此事是否可行。著军机大臣、会同大学士、六部尚书、悉心妥议具奏。寻议、鄂伦布拉克等三处。已属蒙古扎萨克贝勒特礼巴勒珠尔旗下。为游牧善地。我兵在彼屯戍。伊等不能游牧。致令生计维艰。从此小有衅端。辄求申理。其闲有无虚实。皆不可知。颇难核办。且屯兵与蒙古错处。不免招集汉人帮同耕种。愈聚愈杂。奸宄丛生。贼番设或窜渡过河。偷窃蒙古。必于屯地经过。屯兵当力作之际。既虑耕战两妨。农田届成熟之时。尤恐蹂躏不免。况屯田在黄河北岸。河南五旗。亦难兼顾。未便率行议准。至于边防要务。关系綦重。大通密迩西宁。路仅一百一十里。而本年贼番两次到彼肆扰。且皆由蒙古带路。可见近来蒙古。不但怯弱无能。且兼良莠不齐。竟有与贼番勾通滋扰内地之事。杜渐防微。不可不申饬戎备。应如何立法防范。请仍敕该将军等详细覆商。妥为办理。从之。　　

○又谕、据凝保多尔济等奏、讯明将科布多所属卡伦疆界移展、任听杜尔伯特过冬游牧情节、分别定拟请旨一摺。设立卡伦派侍卫官员驻劄。原为防察私行越边游牧。该侍卫等将科布多所属卡伦疆界私展。任听杜尔伯特等过冬游牧多年。实属不成事体。乾隆五十七年驻卡三等侍卫伊里布、胆敢收受杜尔伯特马匹。将卡伦疆界私展。任听杜尔伯特等过冬游牧。殊属可恶。伊里布著革职交刑部治罪。其收受杜尔伯特马二匹附同私展疆界之图萨拉克齐车登扎布、棍布多尔济、车能、即著革去图萨拉克齐台吉。车登扎布、著罚三九牲畜。棍布多尔济、车能、著各罚二九牲畜。至乾隆五十八年以后历任驻卡侍卫章京等、虽均未收受杜尔伯特马匹。但毫德觉察。致令所属蒙古官兵等、肆意收受马匹。亦属不合。所有三等侍卫达桑阿、纽纽、琫武、粘竿处拜唐阿舒勒忠阿、委护军参领那苏图、塔清阿、护军校佛永阿、常福、俱著交部严加议处。其未能查出杜尔伯特等在界外游牧之三等侍卫瑚敦布、护军校穆克登额、音德布、顺泰、色和讷、著一并交部议处。历年驻卡之图萨拉克齐台吉等、或收受杜尔伯特马匹。或未能查出所属兵丁等受贿。人数过多。著照所拟罚九鞭责。以示惩戒。其历任参赞大臣等均属失察。俱著交部议处。余照所奏办理。　　

○以叶尔羌办事大臣盛住、为镶黄旗汉军副都统。命喀什噶尔帮办大臣恩明、伊犁领队大臣哈丰阿、塔尔巴哈台领队大臣安福、回京。以喀什噶尔参赞大臣晋昌、为乌里雅苏台将军。乌什办事大臣范建丰、为喀什噶尔参赞大臣。赏遣戍伊犁已革闽浙总督玉德、三等侍卫。为乌什办事大臣。遣戍乌噜木齐已革伊犁领队大臣成林、三等侍卫。为喀什噶尔帮办大臣。遣戍伊犁已革乌噜木齐领队大臣高杞、三等侍卫。为叶尔羌办事大臣。以哈密帮办大臣罗布藏多尔济、为伊犁领队大臣。赏刑部笔帖式景禄、三等侍卫。为哈密帮办大臣。以二等侍卫百顺、为塔尔巴哈台领队大臣。　　

○予故乌里雅苏台将军成宽、祭葬如例。　　

○缓徵陕西凤翔、汧阳、洛川、咸宁、长安、鄠、蓝田、盩厔、八县、被雹被虫村庄带徵节年额赋。　　

○辛巳。谕内阁、副都御史润祥条奏、请于御门之日、准令通政使以下三品京堂一体侍班一摺。所奏非是。御门听政。乃相沿旧典。其列名进本、及应行侍班陪奏之员。于读本宣旨时、均已退班。惟大学士等数人面承谕旨。此外各员并不与闻。今该副都御史请令通政使以下三品京堂、一体入侍。以为于勤政有裨。是则徒务虚文而已。朕日理万几。勤求宵旰。并非专待御门之期。始综理庶务。况前经降旨谕令于御门之日。各部院衙门、俱仍照常承值。无庸推班。若三品京堂等有应行陈奏事件。即是日并不侍班。原可具摺入告。岂增一侍班、即为勤政乎。且京堂内尚有四五品者、仍未一体侍班。殊不画一。若概令入侍。则御园规制、与宫内宽狭不同。势不能令京堂各员尽数罗列。该副都御史所奏不可行。著无庸议。　　

○又谕、本日孟住因伊兄盛住补授副都统。碰头谢恩。口奏跪请万安。孟住系满洲旧仆。在乾清门侍卫行走。兼充三阿哥谙达。前因伊谢恩时。口奏跪请万安。曾经申饬。本日又复如此口奏。看来伊竟不谙清语。如何充当乾清门及阿哥谙达差使。孟住著退出乾清门侍卫、并三阿哥谙达。在委散秩大臣上行走。　　

○谕军机大臣等、吴熊光奏、舟师夺获盗船十四只内。起获五千斤大炮二位。二千斤大炮一位。一千斤至一二百斤铁炮五十余位。并火药三千余斤。及群子鸟枪各项器械、为数甚夥。贼匪在洋行劫。连樯接踵。匪船多则百余只。少亦数十只。此次所获十余船内。起出炮械火药已如此之多。则其余各船以此类推。更不可数计。且船内除起获各项外。其用去沈失者、仍复不少。从前尚有安南为之接济。今自越南效顺以来。洋匪久与外域声气断绝。此项炮械火药。非在内地营汛劫取。即系滨海岛屿村庄另有私行铸给、及出洋商贩有通盗济匪之人。可见伊等平日所奏严防口岸、及查拏接济。俱属纸上空谈。全不足信。著即于现在拏获各盗犯严切根究。讯明此项炮械火药。究系得自何处。如系海口营汛失去。该管员弁讳匿不报。抑或兵丁私行盗卖。即指名严参治罪。若系沿海奸民设有窝巢私铸炮位、及奸商私贩火药出洋。一经究出地址姓名。即密速查拏。按律严办。嗣后该督抚等、益当通饬文武员弁、实力巡缉。毋得徒托空文。有名无实。如果查办严密。匪徒等无所资藉。不患洋面不就肃清也。将此谕令知之。　　

○两广总督吴熊光奏、舟师追捕匪船。擒获贼目多名。得旨嘉奖。开复提督钱梦虎等、降革处分。　　

○以翰林院侍读学士常英、为顺天武乡试正考官。检讨赵未彤、为副考官。　　

○以乌里雅苏台参赞大臣祥保、署乌里雅苏台将军。　　

○缓徵湖南巴陵、临湘、华容、平江、湘阴、澧、武陵、龙阳、八州县、水灾旱灾新旧额赋、并漕南二米、及原借堤工麦种银。　　

○壬午。旌表守正捐躯陕西南郑县民李斌妻雷氏。　　

○甲申。月食。　　

○旌表守正捐躯江苏吴江县民钮泳材媳张氏。　　

○贷黑龙江打牲乌拉、齐齐哈尔、旗民口粮、并展缓应还粮石。　　

○拨龙江西新关税银十万两。解赴江苏备赈。　　

○赈江苏阜宁县、被水灾民。并蠲缓盐城、东台、武进、阳湖、江阴、宜兴、荆溪、金坛、溧阳、阜宁、清河、桃源、宿迁、海、十四州县、新旧额赋米麦有差。　　

○乙酉。上诣雍和宫行礼。宣仁庙凝和庙火神庙拈香。　　

○谕军机大臣等、贾允升奏、请挑浚减河以利漕运一摺。所奏甚是。直隶天津迤南。旧有减河四道。每遇运河水势盛涨。藉资宣洩。设运河水势微弱。并可储蓄挹注。前人立法之意。实为尽善。自应挑浚通畅。以复旧规。若任其日久淤垫。不惟漕艘往来恐有阻滞。于南北行旅亦多未便。即如本年临清扪口五十余日。祇因卫水无从分洩。以致帮船稽阻。不得已开决四女寺河堤。而宣洩过急。民闲田庐闲被淹浸。此其明证也。事关两省水利。著温承惠、吉纶、派委明干。大员、详细履勘。其如何挑穵兴工之处。务须会筹妥办。以期疏治深通。切勿意存惜费。若推诿因循。畏难不办。恐将来所费转多矣。其河身闲有高仰露滩处所。并当严禁居民毋许占种禾麦。致于正河有碍。　　

○丙戌。谕内阁、松筠等奏。详讯哈萨克控案、分别饬谕、并查参历任失察之参赞领队大臣等情一摺。此案卓勒齐禀控台吉罕巴尔所属拜吉格特之哈萨克、潜在卡内游牧。偷窃牲畜。业经松筠等传齐两造人等当面质讯。毫不能指出凭据。惟称夏令将卡外展之时。有缺乏牲畜之家。即时难徙辗转躲避。潜入深山。断无私进卡座之事。是此等偷窃牲畜。原系移卡时潜行藏匿贫苦乏牲畜之人。今事主既不能指出确据。而卓勒齐前经阻止所属人等进卡索取。此次传唤。仍即率领头人。前来听谕。情词极为恭顺。自可无庸治以诬告之罪。嗣后每年夏季展卡时。所有哈萨克、惟当尽数驱逐外徙。勿任仍有在卡内藏匿之事。庶可免偷窃而杜讼端其从前驱逐不力容留居住之参赞领队大臣等、事阅多年。官非一任。应以年分之久暂。定获咎之轻重。著该将军查明各任年分、造册咨部分别议处。　　

○谕军机大臣等、前据温承惠奏勘估挑穵温榆河上游一摺。当经特派托津、英和、会同仓场侍郎、前往覆勘。兹该侍郎等覆奏会勘该处情形。据称石坝以前、因频年藉下游倒漾之水、至坝济运易致流聚泥沙、今竟从温榆河上游、一律挑穵深通、直抵石坝、诚为因势利导、且无碍民田庐舍、实于漕务有裨、惟石坝地势高下、必须通盘筹画、俾全河一律深通、毫无高仰滞碍、方臻妥善、该督原估之浅深尺寸、尚应逐细斟酌、请再令覆加详勘等语。该处河流为漕运攸关。自应亟为疏浚。但必须先用水平。详晰测量高下。俾得有建瓴之象。庶一经挑穵深通。不致复有倒漾等敝□大。兹阅所绘图内。由果渠村至马家庄一带。直抵石坝。形势虽属顺利。惟石坝以下流水沟一带汇归正河之处。其地势恐形高仰。若新挑之河。到此不能畅注直下。是徒费帑工。仍无实济。此亦不可不虑。著传谕温承惠、另委熟谙河务之员。会同原估各员周历履勘。用水平逐细测量。务期通河畅顺。实有把握。可为一劳永逸之计。方可奏请办理。设此次不能详慎筹画。冒昧从事。将来兴工后仍致倒漾浅阻。则惟该督是问。　　

○命兵部尚书刘权之、仍在紫禁城内骑马。　　

○丁亥。上诣时应宫昭显庙拈香。　　

○谕内阁、恩长奏、拏获越狱盗犯、审明办理、并将管狱有狱各官、请旨分别治罪一摺。廖世滔等十一犯、俱系逞凶行劫收禁县监之犯。胆敢商同脱狱。拒捕伤人。实属不法已极。该抚督率文武、将廖世滔等九犯先后拏获。审明按律办理。并将被追溺毙及被兵格毙之张老三等三犯、戮尸枭示。所办甚是。其未获之韦老七等三犯、仍著饬属严拏务获。无任远扬漏网。禁卒孙德等、虽讯无贿纵情敝□大。因该犯等身带全刑。哀求将手金□靠暂开。可以自便。遂瞒官听情。早晚私行开放。其赭色衣裤。又任脱换浆洗。致令乘闲脱逃实属疏纵。该抚拟以发往黑龙江给兵丁为奴。尚觉稍轻。孙德、秦义、著各加枷号一个月。满日各责四十板。再行发配至管狱有狱各官。于监狱要犯。理应加意严防。乃该典史进监点验时监门虚掩。漫无防范。以致盗犯十五人乘机夺门拥出。同时脱狱。其咎甚重。典史高宜、著革职拏问。毋庸限缉。即发往新疆效力赎罪。知县席存鼎、著革职发往军台效力赎罪。并著通谕管狱有狱官吏、嗣后各监门、于早晚进监点验时。先将监门封闭。俟点验毕出监时。再行启门。其刑具頳衣、毋令私行开放。任意脱换。致有疏虞。恩长于所属县监、疏脱重犯。本应交部严议。惟念伊督率文武截拏。旋即捕获多名。所有自请严议之处。著从宽改为交部议处。臬司王家宾、署桂林府知府汤藩、近在同城。未能先事豫防。均难辞咎。著交部严加议处。余著照所拟完结。　　

○以四川建昌道属河西土百户杨衣租子正禄、袭职。　　

○予福建出洋淹毙司狱胡煊、祭葬恤荫如例。　　

○旌表守正捐躯江苏太仓州民高义山女高氏。　　

○戊子。上御太和殿视朝。王以下文武升转各官谢恩。　　

○谕内阁、吏部议处福建省积案一摺。请将前任巡抚汪志伊、照例降二级调用。任内无级可降。应行革任等语。汪志伊著加恩改为革职留任。仍注册。余依议。至外省控案滋多。总由讼师挑唆播弄。而地方官以所控多虚。并不速为清理。因循延搁。讼师愈得肆其伎俩。借此渔利肥已。以唆讼为营生之计。无所底止。嗣后督抚等、务饬地方官、于控案速为审理。如审系虚诬捏控。即究出讼师严拏按律惩治。以清积案而杜讼源。　　

○增设广东开平县学额文童二名。武童一名。从总督吴熊光等请也。　　

○分赏五城贫民棉衣一千件。　　

○己丑。谕内阁、吏部议奏、给事中周厚辕于引见差务、接连告假三次、请照规避例革职一摺。科道等遇有引见差务。接连告假三次者。曾经谕令该衙门照例题参。原恐该员等于引见时则临期请假。引见后又销假当差。迹涉规避。是以严定处分。此次吏部议覆都察院奏请将周厚辕参处革职。系按照告假三次之例核办。但详阅摺内所开、该给事中告假三次。俱系于未经引见之前。先期告假五日至二十日不等。且其第二次告假时。经都察院派员验明患病属实。并经委员署缺。核其情节。实系患病告假在先。与见缺规避者有别。自应量为区分。嗣后科道等引见各项差使。如实系见缺规避、临时告假一二次至三次者。如何分别给予处分。其患病属实、并非遇缺规避者。应如何酌定请假章程、画一办理之处。著该部详悉妥议具奏。给事中周厚辕应否置议。俟该部具奏时再降谕旨。寻议、科道衙门。遇有巡视城、漕、仓、管理街道等差。统行带领引见。其告假不到之员。在未见缺之先、与见缺告假后旋经销假不误、及验明患病属实咨明吏部存案、确无规避情事者、均无庸置议外。至见缺告假实有规避情节。自应按照此次数。分别议处。初次罚俸一年。再次降一级留任。三次即照规避例革职。得旨、依议。周厚辕告假在未出缺之先。与见缺告假者有别。且经该衙门验明患病属实。竟著无庸置议。　　

○又谕、绵恩等奏、正白正红两旗合操、正白旗汉军信炮因火药轰炸、致伤正红旗蒙古前锋奎升等五人、奎升即于是日身故、请将该管炮营参领郭本仪交部察议等语。前锋奎升受伤身故。殊堪悯恻。著加恩赏给埋葬银二十两。至该旗合操。理宜施放坚固炮位。如有陈旧者。亦应随时修制。炮内装药。亦有定数。今正白旗汉军信炮、为火药轰炸。以致伤人。非炮位陈旧。即所装火药分两不符。绵恩等仅请将该管参领郭本仪交部察议。殊属轻纵。郭本仪著交部严加议处。至该管正白旗汉军都统等、亦有疏忽之咎。并未自请处分。亦属非是。所有管理该旗之都统、著交部分别议处。　　

○以高宗纯皇帝实录、圣训、尊藏盛京礼成。护送王大臣官员、及关外迎护各员。下部议叙。赏还庄亲王绵课三眼花翎。赏兵丁半月钱粮。　　

○加协办大学士刑部尚书长麟、礼部尚书恭阿拉、太子少保。　　

○以翰林院编修李锡恭、陆以庄、张师泌、署日讲起居注官。　　

○庚寅。谕内阁、朕本日至承光殿传膳办事。各部院衙门、惟长麟因谢恩递摺。禄康文宁明亮等、因该旗值日陈递无事奏片。其余无一奏事者。当于召对长麟时、加以询问。据称本日因恭移实录圣训至皇史宬尊藏之第一日、典礼吉期、是以内阁刑部、将刑名章奏均敬谨回避等语。皇史宬安奉实录圣训。礼节固属重大。但非庆典吉辰可比。刑名事件。有何不可具奏。即朕前诣行礼之日。亦惟当停进立决章奏。其余案件。皆应奏闻。若似此务取吉祥。动行回避。庶政岂不多所旷误乎。且本日除刑部外。其余各部院、又有何回避不奏之故。明系怠惰偷安。惮于早作。夙夜匪懈以事一人。诸臣竟弗知乎。朕一日万几。罔敢暇逸。凡有临莅之处。批章召对。与在宫内无异。近年屡因诸臣于朕偶有临莅之处不行奏事。节次训饬。并加以惩处。谆谆教诫。实已至再至三。而诸臣积习相循。一味自耽安逸。转似恐朕躬烦劳。托为仰体。此正巧于偷安、罔知振作者。朕冬闲临莅各处。皆系年例应往。并非无事游观。朕若日事嬉游。乐而忘返。诸臣尚应谏阻。岂可先自偷安。是逢君矣。况瀛台三海等处。俱在皇城之内。往返不过数刻。如每次皆停止奏事。则积压繁多。转形丛脞。成何事体。在京各部院衙门。咫尺禁廷。尚且相率怠惰。不知勤勉。又何况外省效尤滋甚。于地方民事。率皆疲玩不办乎。本日除内廷行走各大臣、及到彼执事递摺各员外其余各部院堂官、均著传旨申饬。并令伊等扪心自问。果否无一应奏之事。亦各知愧作否。若将来再不悛改。仍前怠玩。必当严处不贷将此通谕知之。　　

○辛卯。旌恤遇贼捐躯陕西盩厔县民王纪妻范氏等二十六名口如例。　　

○旌表守正捐躯湖北谷城县民王泉敷妻宋氏。　　

○壬辰。上御懋勤殿。勾到奉天、陕甘、湖广、情实罪犯。停决奉天斩犯三人。陕甘斩犯六人。绞犯十二人。湖广斩犯十四人。绞犯十八人。余一百十七人予勾。　　

○癸巳。谕内阁、朕冬闲于西苑一带传膳办事。该部院衙门、遇有陈奏事件。节经饬令随时呈递。自不敢仍前怠玩。因思临莅处所。惟承光殿、悦心殿、阐福寺、向无诸王及文武大臣直房。年老诸臣。在彼听候宣召。无憩息之所。著管理奉宸苑事务大臣、于各该处添盖直房。以避风雪。用示垂恤。以昭体制。该大臣即行查看绘图具奏。　　

○命内务府嗣后每年制棉衣一千件。备赏贫民。
  </div>
  <div class="pagination">
   <a href="清实录嘉庆朝实录_page244.html">
    上一页
   </a>
   <span>
    ...
   </span>
   <a href="清实录嘉庆朝实录_page240.html">
    240
   </a>
   <a href="清实录嘉庆朝实录_page241.html">
    241
   </a>
   <a href="清实录嘉庆朝实录_page242.html">
    242
   </a>
   <a href="清实录嘉庆朝实录_page243.html">
    243
   </a>
   <a href="清实录嘉庆朝实录_page244.html">
    244
   </a>
   <span class="current-page">
    245
   </span>
   <a href="清实录嘉庆朝实录_page246.html">
    246
   </a>
   <a href="清实录嘉庆朝实录_page247.html">
    247
   </a>
   <a href="清实录嘉庆朝实录_page248.html">
    248
   </a>
   <a href="清实录嘉庆朝实录_page249.html">
    249
   </a>
   <a href="清实录嘉庆朝实录_page250.html">
    250
   </a>
   <span>
    ...
   </span>
   <a href="清实录嘉庆朝实录_page246.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
