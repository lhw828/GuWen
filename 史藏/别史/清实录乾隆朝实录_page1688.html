<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1688 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1688 页/共 1860 页
  </h1>
  <div class="content">
   ○又谕、据刘峨奏、本年新漕入境。驶行迅捷。所需拨船一千五百只。本敷轮转。缘军船趱运甚速。又值河水畅流。转有停泊待拨之事。又台州等帮、照例起六存四。因溜急船轻未敢前进。请照上届减拨之例。起四存六。以速漕运等语。所办甚好。本年河水畅顺。各帮行走迅速。连樯而至。目下拨船。既有往来不及之势。自应量为筹计。改为起四存六。俾军船不致守候稽迟。而拨船更得轮转接济。著传谕刘峨、刘秉恬、妥为办理。再昨据刘峨奏、永定河水长发。工程抢护稳固。著将内府瓣香一分发交该督亲行致祭。敬谨拈香。　　

○广西巡抚孙永清疏报、乾隆五十三年。镇安府属之小镇安、天保、奉议三厅州县。开垦水旱田五顷二十亩有奇。又水田＜土韦＞、十九＜土韦＞有奇。　　

○旌表守正捐躯安徽庐江县民张拔士妻穆氏。　　

○丁卯。谕军机大臣曰、李奉翰等奏河水骤长北岸工程险要。设法保护平稳一摺。览奏欣慰。铜瓦厢为北岸最要险工。该督等因河溜趋注该工甚紧。现届大汛。不及于对岸开挑引河。必须在该工之后。酌放水戗。使内外水面相平。格堤方能抵御随于闰五月二十九日、挑成倒沟。启放引水。分水不分溜。至六月初三日、灌满内塘。初四日大河水势骤长。因内塘水势足资抵御。保护稳固。李奉翰等、所办甚合机宜。而此次长水。正在水戗放成之后。得以化险为平。皆赖神明默佑。早有旨将内府瓣香送去。该督等即代朕诣河神庙、敬谨拈香。叩谢灵贶。目下伏汛未过。为日方长。该督等仍宜加倍小心。督率在工文武。慎重保护。勿稍大意。至所奏抢埽落水淹毙之兵丁二名。殊堪怜悯。自当厚赏。以示轸恤。将此谕令知之。　　

○戊辰。谕曰、惠龄奏、湖北委员李英、汪景苏、接运已故委员周方炯、吕日永、领运乾隆四十一、并四十九两年、鼓铸滇铜回楚。每百斤、煎炼实止得净铜七十斤。较部定八三成色折算。每百斤计折耗铜十八斤有零。应著落原办及接运之员。分股赔补。于任所、原籍、分别咨追等语。所奏殊属不成事体。铜觔关系鼓铸。何至四十一年应办之铜。至今始运到楚。相隔十余年之久。以致委办各员。相继病故。辗转更易迟延。况委员人等、如果有中途盗卖情弊。不特应行著赔。尚当重治其罪。若无盗卖等事。则伊等因办运官铜。在外多年。中途病故。已为可悯。复于伊家属名下追赔。殊非正道。且事隔多年。该员等离任已久。原籍亦未必有力能赔。是官项仍至虚悬。该抚此摺、不过以奏请追赔。见其认真办理。及咨追无著。将来原籍、可以家赀尽绝、援例豁免。所奏似严。而实非正办。终于姑息而已。该省钱局。既属盐道管理。委员赴滇办铜。守候至十余年之久。因何并不禀催。而历任督抚。亦竟置之不问。均难辞咎。所有此项折耗铜觔。业据该抚传讯接运各员。暨原办之员家属。实无盗卖情事。则该员等因奉有远差。中途病故。情尚可悯。即接运各员。现查无弊窦。均无庸著赔。应即令该省历任督抚、暨该管道员分赔七成。至滇省办铜各官。虽因先尽京铜。于各省先往采买铜觔。不能即时办给。其过较楚省为轻。但亦何至迟逾十余年之久。而铜觔又不能照部定成色。且滇省各厂。俱有道府经管。亦难辞咎。并应著落滇省承办铜务厂员、及经管之道府、分赔三成。以示惩儆而昭平允。至各省钱局所办铜觔。虽不能如户工二部钱局之年清年款。但不定以限制。似此累岁经年。稽迟守候。致令承办之州县等。于本任事务。转需纷纷委署。不能亲身经理。既非慎重地方之道并恐滇省官员。与委员有所厚薄。可以意为先后。将后到者徇情早给。而先到者反致守候。亦不可不防其弊。自当按省分之远近。以到滇之日为始。酌定年限。如有逾限不将铜觔办给者。即将厂员议处。其铜觔务令照部定成色。不准搀和低潮。倘有不足。准令该委员禀明另换。如此有所责成。庶厂员等、不致任意玩延。运员等、亦复无可藉口。其如何按照道里、定立限期之处。著军机大臣、会同该部详悉妥议具奏。　　

○谕军机大臣曰、刘峨奏、保定府属之蠡县地方潴龙河。于初二三日、陡长水九尺余寸。孟尝等处村河。于初四五日、先后涌溢。其下游肃宁村庄。间被淹浸。又滹沱河盛涨。并涌灵寿县城。以致城外关厢、及近城之胡庄等处居民房屋。坍塌一千余间。压毙男妇四名口等语。蠡县水势涨发。漫口下注。而下游之肃宁地方。亦被浸淹。亟应堵筑疏消。上紧勘办。其灵寿县水势、虽已消涸。但坍塌房屋千有余间。压毙人口四名。情形较重。尤须加意抚恤。俾灾民不致失所。著传谕刘峨、即饬该道府、分投前赴被灾地方。督率工员。多集人夫。将冲决堤埝。赶紧堵筑完固。设法疏消积水。其坍塌房屋。损毙人口。照例抚恤。并给予修费。以咨苫盖。所有各邑被水田禾。现在果否全行涸出。收成是否失望。并著逐一查勘。如有应须接济之处。一面办理。一面速行奏闻。毋任胥吏从中侵冒。务使小民均沾实惠。　　

○又谕、据军机大臣等议驳、旺沁班巴尔具奏、宁夏满兵孤寡。请将库存余银。支取养赡。已奉旨依议外。但宁夏库存节年用剩银五千余两。此项银、数年间用完之后。尚需动用正项。如将此生息办理。以每年所得息银。养赡孤寡。似属有益。著传谕勒保、旺沁班巴尔等、将现在宁夏所存此项银五千余两。交商生息。以每年所得息银养赡孤寡之处。令伊等熟筹妥议。务期长久可行。两有裨益。　　

○己巳。谕、兵部议、定海镇总兵陈标、于会哨届期。因奏准陛见。即行交卸。以致署任不及前往。拟以降三级调用一本。陈标虽经奏准陛见。并非迫不及待。自应遵例先往会哨。俟事竣再行起程。乃辄临期交卸。实属错谬。除会哨之署总兵李定国、因风势不顺。并未亲身出洋。业经革职外。陈标著照部议、降三级调用。至外省巡洋。该镇等每多视为具文。饰词捏报。洋面重地。查察綦严。向例于每年三九等月。两镇定期会哨。不容稍有懈怠。即或订期之后。遇有风阻。断无经旬累月。尚不能止息之理。自应各报该督抚、改展日期。必相会面而后返。方为无负职守。若一遇风信。即有意观望不前。辄以风大难行。藉口捏饰。直以巡洋为虚应故事。殊非慎重海防之道。再闻闽省海面。每遇九月。飓风较多。商船俱不敢放洋。何以向例第二次会哨日期。转定于是月。令其冒险出巡。或江南、浙江、广东、海洋九月内风信。大小不一。未必尽如闽省。亦不可知。殊难悬揣。著该督抚按照各处洋面风信平顺之期。另行会商。酌定月分。不必拘定三九两月。总以飓风不作。平稳时订期会哨。庶各该镇等、不得藉词风阻迟误。而于海疆巡哨。更昭慎重。俟各督抚酌改月分。咨送到部。将如何改展日期。另定章程。悉心妥议具奏。　　

○以礼部侍郎窦光鼐、为浙江乡试正考官。编修程昌期、为副考官。大理寺卿赵佑、为江西乡试正考官。编修钱樾、为副考官。修撰史致光为湖北乡试正考官。吏部员外郎恭泰、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十二


大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十四年。己酉。六月。庚午。谕曰、伍拉纳等奏、漳泉二府属。现在雨水调匀。晚稻可望有收。但究因早稻得雨较迟。收成未免歉薄等语。前因漳泉二府属。春间得雨稍迟。曾令该督等察看情形。酌量借粜。以资接济。今该二府属早稻。收成未能丰稔。本年尚有应徵带缓钱粮。若新旧一并催纳。恐民力仍不无拮据。所有漳泉二府属、应徵五十二年缓徵钱粮。著加恩展至明岁麦熟后带徵。俾闾阎盖藏。益资饶裕。以副朕轸念民依。有加无己至意。该部即遵谕行。　　

○又谕、据都尔嘉奏、由抚顺解送私入围场、偷打鸟枪、采取木耳之李正元等人犯。有马甲张文通等、给与委署领催李存等钱文。擅自回家。李存等复将犯人李正元、李克新、疎纵脱逃。请将李存等从重治罪等语。此事大奇。委署领催李存等五人、解送人犯。自应留心护送。无使逃逸。乃马甲张文通、赛音图、阿克敦、胆敢出具钱文。指称患病回家。而委署领催李存、马甲巴彦保、胆敢受纳钱文。致将罪人纵放。皆属可恨。李存、巴彦保、俱著拏送刑部。即不致定拟立绞。亦应照依吉林乌拉佐领张保、拟定绞候。俟秋审入于情实。其出给钱文之马甲张文通、赛音图、阿克敦、即著销去旗籍。发往伊犁。若折磨役使。委派苦差。尚须口粮。反于伊等有益。张文通、赛音图、阿克敦、至伊犁时。听其自便。余依议。至从前遇有解送人犯。曾屡经降旨训谕。务必善为照料。毋致脱逃。乃该将军、副都统、并不以此为事。屡有疎纵人犯之案。今又给受钱文。致生事端。更出情理之外。都尔嘉、成策、著严行申饬外。并著交部议处。所有脱逃之李正元、李克新、著严缉务获。将此遍谕东三省知之。　　

○命兵部尚书孙士毅、在军机处行走。　　

○壬申。谕、据福康安奏、图萨布、现在患病。医治未能速效等语。图萨布、著解任回旗调理。郭世勋、著调补广东巡抚。速赴新任。所遗贵州巡抚员缺。著陈步瀛补授。其安徽布政使员缺。著玉德补授。　　

○谕军机大臣等、本日福康安奏、广东巡抚图萨布、现患病症。医治未能速痊。请解任回旗调理等语。已降旨将郭世勋调补广东巡抚矣。广东地方紧要。且有洋行盐务。向为腥膻之所。因闻郭世勋操守廉洁。办事结实。是以将伊调补。福康安现在粤西办理安南事宜。郭世勋上年冬间甫经陛见。久为朕所稔知之人。著传谕该抚、接奉此旨。不必来行在请训。即速赴新任。务持素履。于地方一切。认真妥办。以副委任。将此并谕福康安知之。　　

○以云南督标中军副将定住、为云南临元镇总兵。　　

○癸酉。谕、现在江南河工。有堵筑疏浚各事宜。该处库项恐不敷用。著户部查明。于就近地方。拨银一百万两。迅速解往。交与书麟等、以济工用。　　

○谕军机大臣等、据伍拉纳等奏、黄仕简、应缴认罚军需银、三十万两。完缴司库银、八万两。未完之数甚多。据黄仕简之孙黄嘉谟、将所有田园地租房屋。呈请入官估变。共估银二十五万余两。现在查追变缴等语。黄仕简因循畏葸。贻误军务。罪有应得。因念其年老多病。格外施恩。从宽免死。其罚缴之项。自应按数查追。但念黄仕简业经身故。所估家产。抵变罚项外、余剩无几。且一时亦未能尽行变价。徒滋延搁。著加恩于应缴罚项内、再酌免十五万两。留为伊家属养赡之资。不必全行抵变。以示朕格外加恩至意。将此传谕伍拉纳、徐嗣曾、知之。　　

○又谕、据琅玕奏、委员带兵在洋追捕。被盗拒捕杀伤一摺。内称闰五月十二日。游击张殿魁、在北洋追拏盗船。贼匪即行拒殴。被兵丁擒拏二贼。余贼赴水脱逃。又在黄岩大陈山、追见盗船数只。枪毙伤倒四贼。贼船俱即驶逸。又于闰五月二十九日。在温州大门洋、追捕盗船六只。拏住一只。内贼匪数十人、出而拒捕。戳伤张殿魁、及弁兵数名。现在饬查张殿魁受伤、是否存亡。及死伤弁兵人数。并即驰赴温州黄岩等处查办等语。盗匪在洋纠合多人。驾船数只。肆行劫夺。经官兵追捕。即俱扬帆逃逸。及被拏获。胆敢逞凶抗拒。杀伤官兵。甚属可恶。可见从前巡缉废弛。以致盗匪驶驾多船。敢于拒捕伤人。不可不迅速严拏。全数弋获。尽法惩治。陈杰、系新调任提督。务须认真办理。将在逃贼犯。设法尽数擒获。现在琅玕驰赴温州黄岩等处。该提督即当会同商办。实力查拏。著传谕琅玕、陈杰、务将此案盗犯。迅即全行就获。一面办理。一面奏闻。毋任一名远扬漏网。至游击张殿魁、追捕贼匪。致被戳伤。殊为可悯。著琅玕等即查该游击如系被伤殒命。即照阵亡之例。给予恤典。并查明弁兵死伤人数。亦照阵亡例。分别恤赏。若张殿魁查系未经殒命。即著该抚等以应升之缺。奏请升用。其出力弁兵等、亦著查明分别给赏。以示奖励。　　

○又谕、据伍拉纳奏、台湾为海外要区。将军与督抚提督。例应分年轮往稽查。本年先令水师提督哈当阿、前往巡查等语。台湾大功甫行告竣。经此大加惩创之后。该处兵民。自必倍加震慑。咸知安分守法。且有奎林在彼。足资弹压。现在福建内洋盗劫频闻。沿海一带地方。较之台湾。更关紧要。哈当阿系水师提督。董率弁兵。缉捕奸究。是其专责。难以遽离。此时哈当阿亦可不必前往。俟明岁察看内地情形。或伍拉纳、或哈当阿、伊二人届期。再自行商酌一人奏闻、前往巡查。将此传谕知之。　　

○又谕、本日据书麟等奏、睢宁南岸周家楼。又有漫塌堤工之事。现在京中大臣内、并无谙习河务者。若派令前往。亦属无益。阿桂历在豫省、督办堵筑事宜。其识见亦较为谙练。伊甫由荆州差旋。并据奏于途次受暑。头目昏晕。尚未全愈。但除阿桂、亦别无可派之人。已有旨传谕书麟等、自行酌量。如伊等可以堵办完竣。毋庸特派大臣则已。如因工程重大。必须请派大臣前往。即一面奏闻。一面札知阿桂。以便即由京前往。计阿桂此时、不过近京一带。李天培私带木植一事。已查询明白。阿桂前来行在。亦无可面谕之处。著传谕阿桂、接奉此旨。不必再来行在。暂留京办事。伊免此一番跋涉。又可在京多为歇息。气体自易复元。倘书麟等知会到时。有需阿桂督办之处。即可就近由京前往。其留京事务。再交与常青接办也。将此传谕阿桂知之。　　

○又谕、据书麟等奏、黄河自六月初旬以后。水势叠长。大溜汹涌异常。初九夜间、狂风骤雨。阵水拥溜、高起数尺。睢宁县南岸周家楼、无工处、水漫过堤。抢护不及。致将堤身刷开。口门已宽一百余丈。水深四丈以外。大河溜势。已有一半分趋入口。现赶护裹头。并会商集料筹堵、及疏浚事宜。书麟、兰第锡、自请治罪。该管睢南同知徐光第、请旨革职等语。本年黄河伏汛。水势叠长。实为异涨。又值初九夜间、风雨交作。溜势涌高。以致周家楼无工处所。堤身漫塌。尚非在工员弁、疎于防范所致。此时该督等、惟当竭力筹堵。并堰旴石工、加意防护。所请治罪、及徐光第革职之处。均可不必。事定后自有成例。维时再行核办。至江南土性坚实。不比豫省沙土松活。难于堵筑。且据该督等奏、溜势分趋入口。止有一半。即大河溜势。并未全掣。施工或易为力。著传谕书麟、兰第锡、自行酌量。如该督等可以堵办完竣。毋须特派大臣则已。如因工程重大。伊二人未能肩此钜任。必须请简大臣前往。阿桂屡经督办堵筑事宜。于河务尚为谙悉。已有旨谕令阿桂、在京等候。书麟等即一面奏闻。一面札知阿桂、以便阿桂即由京起程。速赴工次督办。以期妥速蒇事。再大河溜势。既尚存一半。何不于漫口迤西斜往东北。酌建挑水坝一座。逼溜归入正河口门。岂不易于堵合。已于图内用朱笔标识。著传谕书麟、兰第锡、将是否可以如此办理之处。就近会筹。据实具奏。亦著阿桂商酌。先行奏闻。俱不必迁就。所有漫口下游被水地方。著书麟等妥为抚恤。毋致一夫失所。现已谕令户部、著拨给银一百万两。以济工用。至守备卓采、因塌埽落水淹毙。殊可怜悯。著该督等咨部照阵亡例议恤。将此由六百里传谕知之。　　

○调贵州按察使陈大文、为安徽按察使。以河南南汝光道万宁、为贵州按察使。　　

○甲戌。谕军机大臣曰、长麟奏、沂州府属之蒙阴县地方。于六月十一十二等日。大雨连宵。山水骤发。沂河水长顶阻。宣洩不及。浸塌民房四百余间。压毙男妇十三名口。现赴该处查勘。分别被水轻重。照例妥为抚恤等语。东省本年收成丰稔。蒙阴一县。猝被水患。淹及田庐。伤毙人口。殊堪悯恻。长麟既亲往查勘。著传谕该抚、务宜详悉确查。善为抚恤。其有应行接济者、亦即查明分别办理。毋使一夫失所。以副朕轸念灾黎至意。　　

○又谕、据李世杰奏、查明马晏清条陈各款案一摺。细阅清单内、查核滥设非刑一条。因川省素多＜口固＞匪。遇有好勇斗狠之人。因事到官。不免恃强滋事。是以酌用连二连三连四等枷。至命盗等犯。均用木笼。以防逃逸等语。川省凶恶匪徒。固应重加惩治。而刑法自有一定之制。若辄用连枷木笼等项。究属非刑。且既设有此等刑具。恐有不肖官员。藉以故勘平民。恣其婪酷。是马晏清所控滥刑毙命情事。尚不为无因。著传谕该督。即行秉公严查。并饬令各属。将从前所用连枷木笼。概行禁止。毋致地方官藉端扰累。所有马晏清一犯。现在曾否弋获。务即严密查拏。毋任潜踪免脱。　　

○又谕、今日召见窦光鼐、询及各省学政居官如何。据称上江学政徐立纲、人品声名。俱甚平常。因即询之军机大臣等。佥称徐立纲、平日未为端士。前后在学政任内。风闻声名亦不甚好。京师众口如一等语。著传谕书麟、将徐立纲两任在安徽考试情形。有无贪劣实迹。并与提调教职。暨士子等、有无暗中关通作弊等事。据实详查参奏。徐立纲系两任安徽学政。与该省地方官及士子等、彼此熟识。易于滋弊。如果有贪黩之事。书麟前任安徽巡抚。现在又系两江总督。于该学政考试等事。自必知之甚悉。倘因失察于前。遂尔有心回护。含糊覆奏。经朕查明得实。恐书麟不能当此重咎也。将此由六百里密行传谕知之。仍即由驿迅速覆奏。　　

○又谕、据巴忠等奏、请将达赖喇嘛兄弟孜仲绥绷等、各赏与经典名号。俟有别庙堪布缺出。即行补放等语。此事不值如此办理。达赖喇嘛兄弟。近年并未闻有恣意妄行之处。若如此办理。未免情事张皇。此皆巴忠舒濂等、识见短浅。致有此奏。著传谕舒濂等、嗣后达赖喇嘛兄弟。仍听其一同居住。舒濂普福等、亦照常看待。祗须密为留心体察。倘伊等有滋事舞弊之处。即行奏闻治罪。如无别故。不得妄事纷更。以示体恤。　　

○又谕曰、鄂辉等、奏据噶布伦等禀报、沙玛尔巴呼图克图、已到济咙。现在指示巴勒布头目、与噶布伦等、同心办事等语。伊等所办。殊属错谬。此次沙玛尔巴呼图克图、特由巴勒布前来办理一切。鄂辉巴忠等、自应在彼等候。俟其来时。与之面晤。将朕节次褒奖谕旨。明白宣谕。使彼益知感奋。方为妥善。乃巴忠竟先行起程回藏。而鄂辉等亦皆置之不问。祇留噶布伦数人。与伊会晤。实属错误。巴忠系特旨派往之人。尤不应措置失当若此。著传旨申饬。并著巴忠于何处接奉此旨。即由该处回至扎什伦布。务须面见沙玛尔巴呼图克图、并告以我未曾在此等候。径回前藏。实属错误。今蒙大皇帝降旨斥责。特命复来相见。大皇帝以呼图克图能知大义。深加褒奖。赏给数珠等物。以示优眷。呼图克图益当感激圣慈。并将朕节次所降谕旨。向其明白宣谕。伊如何登答之处。即著据实奏闻。　　

○乙亥。谕、前因本月初四日。京中本报迟误。经兵部参奏。交直隶总督逐站挨查。于何处耽延。据刘峨查覆、系在密云迤北之沙峪沟、穆家峪、石匣、要亭、至古北口一带。因山水陡发。耽误十五刻等因。业交在京吏兵二部、将武员弁议处。十九日复回本报迟到。亦经兵部参奏议处矣。本报驰递耽误。因山水骤发所致。尚非有心迟误可比。嗣后如有实因山水陡发。迟逾三日者。将文武各员弁查明议处。以示惩儆。若在一两日以内者。竟可免议。所有此两次文武员弁应行议处之处。俱著加恩宽免。　　

○军机大臣议奏、询问顾学潮、据称闽省洋盗。现散处各海岛。一时难以清查。臣等公同商酌。惟有于漳泉盗匪出没之所。设法查禁。毋许潜出。则海岛内不至日聚日多。向例出口各船。地方官各给照票。日久弊生。嗣后请于给票时。先令查明人数。并取具地邻甘结。方准给票。俟回船缴照时。倘人数短少。及年貌不符者。若实系病故淹毙。即令同船人据实出结。其有无故不回者。将来盗案内、若有同票人名。即将同船出结人、及原出甘结、又不禀首之地邻。一并问罪。至船出口时。务令各弁兵按照查验。如所载之人。多于照上。即将船扣留。查明严办。如守口兵弁。不实力稽查。甚或私行卖放。发觉即行治罪。并将该管官议处。各省沿海地方。俱照此办理。又闻海岛地面。近有搭盖房屋。窝聚匪徒之事。嗣后请饬令巡哨镇将。督同弁兵。见有岛内房屋。立即烧毁。再现在沿海省分。额设战船。笨重难行。不利追捕。请饬下该管督抚、令于年满拆造时。照商船式样改造。以便驾驶。得旨、依议速行。其各海岛有无建房居住。及人数多寡。著各该督抚、于岁终具摺奏闻。　　

○命兵部尚书孙士毅、在尚书房行走。　　

○丙子。谕曰、福崧著来京另行简用。所遗员缺。著明兴调补。令其在叶尔羌总办事务。毓奇著赏给头等侍卫。毋庸给俸。自备资斧。前往乌什办事。毓奇到乌什交代后。明兴再赴叶尔羌、将福崧换回。　　

○两广总督公福康安、广西巡抚孙永清奏、本月初五日。阮惠遣人恭赍谢表。并贡物到关。当将贡物令来使赍回谅山听候。所有递到阮惠表文二道。恭呈御览。其随表呈进贡物。是否赏收。仰候训示办理。谕军机大臣等、朕览阮惠呈进表文。极为恭谨。自系出于感激至诚。而于瞻觐祝厘之处。尤属肫恳殷切。该国镇抚民人。全仗天朝封爵。况造邦伊始。诸事未定。尤赖正名定分。明示宠荣。以为绥辑久远之计。已明降谕旨、将阮惠封为安南国王。并另降敕谕。先为详晰晓示。所有封爵敕印。俟阮光显入觐返国时。即令赍回。其呈进贡物。亦应收纳送京。候朕另加恩赏。再朕因阮惠进表谢恩。特制诗章。御笔亲书以赐。著与赏阮惠敕谕。一并发交福康安。令福康安拣派满洲能事道府一员。赍送安南。面交阮惠祗领。　　

○谕曰、福康安等奏、阮惠即阮光平。因赦其前罪。准令降附。具表谢恩。恭进贡物到关。并以明年为朕八旬万寿。吁恳进京瞻觐祝厘等语。阮光平自上年孙士毅彻兵之后。自知得罪天朝。深怀悔惧。将迷失官兵。供给资送。屡次差人叩关。恳求内附。至于再三。俱经福康安、孙士毅、严行驳还。嗣因阮光平、复遣伊亲侄阮光显、到镇南关。并恳进京入觐。经福康安等、代为具奏。朕念安南虽僻处海隅。然立国已久。其兴废亦必关乎气运。黎维祁优柔废弛。是天心已厌弃黎氏。朕从来办理庶务。无不顺天而行。阮光平既已震慑声威。悔罪投诚。匝月之间。乞降数次。又遣伊侄亲赍表文。叩关入觐。尚知畏惧。因命赦其前罪。不加进讨。并令福康安、派左江道汤雄业、护送阮光显、前来行在瞻觐。今复据福康安等奏、阮光平因朕准令降附。具表谢恩。并求于明年亲自到京祝厘展觐。阅其表文。情词肫切。出于至诚。且据称已先为阵亡提镇大臣、筑坛奠祭。现于国内择吉立庙。请颁发提镇官衔谥号。以便遵照奉祀。稍赎前愆等语。实为小心恭顺。黎氏已为天心厌弃。而黎维祁又弃印潜逃。自无复令立国之理。王者有分土。无分民。安南虽属小国。亦不可无人统率。阮光平以造邦伊始。吁求天朝封爵。以为绥辑民人之计。措词允为肫实。阮光平著即封为安南国王。所有应行颁给印信敕书等项。著各该衙门照例撰铸。俟伊侄归国时、恭捧赍回。至阮光平既封为国王。其所进贡物。即著收留。另行加赏。朕于临驭外夷。恩威并著。叛则讨之。顺则抚之。大义昭然。无不仰体天心。俾薄海内外。悉归涵育也。　　

○敕谕安南阮光平知悉。据协办大学士两广总督公福康安奏、为尔具表谢恩。展陈觐悃。朕披阅表内词义肫恳。并请于明年进京入觐祝厘。具见恭谨。所有赍到贡物。已谕令赏收。以遂尔芹曝之献。安南以黎维祁庸愦无能。天厌其德。国祚告终。尔现已悔罪投诚。遣亲侄阮光显、奉表瞻觐。祈求恳切。不啻再三。朕顺天而行。有废有兴。悉归大公至正。本拟俟明岁亲行叩觐时。赏给王爵。兹阅尔表内所称、造邦伊始。必须仰赖天朝宠荣。锡之封号。方足以资驾驭。自属实情。用是特降恩纶。封尔为安南国王。俾资镇抚。并亲书御制诗章。赐为尔国世宝。嗣后凡有呈进表词、及本国行文之处。俱准其书写国王名号。其应行发给印信敕书。现交各衙门撰文铸篆。俟尔侄阮光显到京。交与赍回。至天朝提镇大员。临阵捐躯。尔国内立庙享祀。亦足徵悔惧之忱。所请官衔谥号。亦即敕部随后颁发。尔其益当小心敬畏。恪守藩封。永承恩眷。特特谕。　　

○册封阮光平为安南国王。册文曰、朕惟王化遐覃。伐罪因而舍服。侯封恪守。事大所以畏天。鉴诚悃于荒陬。贳其既往。沛恩膏于属国。嘉与维新。贲兹宠命之颁。勖以训行之率。维安南地居炎徼。开十三道之封疆。而黎氏臣事天朝。修百余年之职贡。每趋王会。旧附方舆。自遭难以流离。遂式微而控愬。方谓兴师复国。字小堪与图存。何期弃印委城。积弱仍归失守。殆天心厌其薄德。致世祚讫于终沦。尔阮光平起自西山。界斯南服。向匪君臣之分。寖成婚媾之讐。衅起交讧。情殊负固。抗颜行于仓猝。虽无心而难掩前愆。悔罪疚以湔除。愿革面而自深痛艾。表笺吁切。使先犹子以抒忱。琛献憬来。躬与明年之祝嘏。自非仰邀封爵。荣藉龙光。曷由下莅臣氓。妥资鸠集。凡此陈词以实。胥徵效顺弥虔。况王者无分民。讵在版章其土宇。而生人有司牧。是宜辑宁尔邦家。爰布宠绥。俾凭镇抚。今封尔为安南国王。锡之新印。于戏。有兴有废。天子唯顺天而行。无贰无虞。国人咸举国以听。王其懋将丹款。肃矢冰兢。固圉以长其子孙。勿使逼滋他族。悉心以勤于夙夜。罔令逸欲有邦。益敬奉夫明威。庶永承乎渥典。钦哉。毋替朕命。　　

○御制诗曰、三番耆武匪佳兵。昨岁安南重有征。无奈复黎黎厌德。爰教封阮阮输诚。守封疆勿滋他族。传子孙恒奉大清。幸沐天恩钦久道。不遑日监凛持盈。　　

○蠲免湖北江夏、汉阳、汉川、沔阳、黄冈、黄梅、广济、潜江、江陵、公安、石首、监利、松滋、枝江、长阳等、十五州县。暨武昌、武左、沔阳、黄州、蕲州、荆州、荆左、荆右、襄阳等、九卫。乾隆五十三年水灾额赋。　　

○旌表守正捐躯四川荣经县民诸某妻张氏。　　

○丁丑。遣官祭火神庙。　　

○谕曰、琅玕奏、审明宁海营参将爱新泰、署守备姜起荣等、于洋面盗案。不据实禀报、分别定拟一摺。此案前经伍拉纳参奏、因海洋盗劫重案。该弁姜起荣、于事主赴汛呈报时。并不收呈速捕。恐有讳饰情弊。是以将守备姜起荣等、革职拏问。交与琅玕严审。若果审有情弊。即如金门镇罗英笈、听从捏报。问以重辟。亦属罪所应得。今既审明周加贵等、被盗月日。正在守备姜起荣巡洋之时。实缘周加贵等、因守备公出在洋。虑路远未经赴报。复听从代书王荣文之言。装叙守备不肯收办情节。赴营县呈报。是姜起荣巡洋属实。且相隔二百余里。并无讳饰。其镇将等、系据呈通禀。亦无商同装点情事。琅玕审明后。止应将代为添捏情节之代书。照例治罪。并将姜起荣等、据实奏请开复。何得因前奉有审讯之旨。遽将爱新泰、姜起荣、定以发遣伊犁。总兵刘文敏、亦拟以军台效力。所谓一错百错。从前之所以降旨将姜起荣等拏问者。原因伍拉纳参奏情节甚重。不得不从严交办。以饬营伍而靖海疆。该抚既审讯明确。惟当据实平反。何得遽行周内。发遣不已。抑将处以重辟。有是理乎。因将此摺发交行在九卿、及直隶提督阎正祥阅看。亦佥称该抚所定。实属错谬已极。琅玕不应糊涂至此。昨因浙省营伍、距闽较远。特令琅玕兼辖。以期就近整顿。若该抚似此任意舛误。不但不能整饬。且增一越俎多事之人矣。琅玕著交部严加议处。仍传旨严行申饬。并令其将因何如此错误之处。明白回奏。所有守备姜起荣、参将爱新泰、总兵刘文敏、俱予开复。余著照所拟完结。又据另片奏、宁海营游击张殿魁、因追捕盗匪。被盗拒捕受伤。落水身毙等语。张殿魁著照阵亡例议恤。其同往各船。因何不能救援。著琅玕详细严查。并将此案凶盗。设法严缉。务期全获。审明定拟。勿任一名漏网。将此通谕知之。　　

○戊寅。谕曰、梁肯堂奏、河南兰阳县、及仪封改归考城县、旧河身两岸老滩。沙压较多。小民不能耕种。所有升科地亩。请分别升免等语。老滩地亩。既经积年沙压。兼有堤侵柳占。小民不能耕作。自系实在情形。所有兰阳县应徵原额。并升科银一千五百九十余两。考城县应徵原额。并升科银八千二百九十余两。俱著加恩豁免。以示朕轸念穷檐至意。　　

○又谕曰、孙士毅所有恩赏宫衔世职。系办理赴剿台湾官兵事宜所得。与剿办安南一案无涉。且已将伊公爵、及红宝石帽顶彻回。功过已足相抵。其从前宫衔世职。仍著赏留。　　

○谕军机大臣等、据书麟等奏、睢宁南岸漫溢情形一摺。内称自六月十三日起。大河水势渐消。漫口两头。势渐平缓。现赶紧盘护。不令再塌。细量口门。计宽二百三十余丈。大河溜势。仍有五分有余等语。周家楼堤工。既经漫塌。若大河水势渐消。岂不虞溜势掣趋入口。此语不通。阅所奏情形。口门掣溜。竟仍是一半。该督等请于上游对岸、酌挑引渠。引溜北趋。所办甚当。其西坝上首。修筑挑水埽坝之处。前已于所进图内。用朱笔画去。该督等拟筑埽坝处所。与前朱笔标志地方。相距若干丈。著该督等查明具奏。并将能否遵照前旨。于西裹头筑坝挑溜之处。核勘会商。据实奏闻。亦不必稍存迁就。又据奏、湖水正在盛涨。黄水虽挟沙而行。为湖水顶托。不致穿湖流行。淤垫湖身。漫水紧靠湖之东北隅一带。循张福引河而出清口等语。此时漫水虽由张福口引河而出。不至淤湖。但由周家楼。而至洪泽湖、相隔所经之处。是否不至逐次淤高。该督等更应留心设法筹办。又图内附近蔡家集堤工。溜势顶冲。将来亦尚宜留心。至高宝诸湖下游田禾。恐不免淹浸。昨已有旨、令该督等豫行晓谕村民。趁湖水未下之时。将成熟田禾。先行刈获。著再传谕该督等、务宜遵照速办。若能使湖水入江。不致下河受惠。自更妥善。并著将能否如此筹办。及近日以来。大河溜势、是否不致又多掣动。何时可以兴工堵筑。约计何时可以完竣之处。迅速具奏。　　

○又谕曰、伍拉纳奏、署定海营参将张殿魁、缉拏洋盗。到大门外洋。遇有贼船六只。该署参将当即放炮。内有盗船一只落后。与哨船相遇。各兵随即施放枪炮。奈贼多兵少。张参将被贼枪伤。落水身死。外委兵丁等、俱有被杀受伤。现在选委参将海亮等、驰赴浙江温州一带。严密擒拏。又飞调水师总兵丁朝雄、前赴福宁巡哨堵缉。伍拉纳亦亲往福宁一带、查勘闽浙交界处所各海口洋面情形等语。此案已据琅玕奏闻。业经降旨、令陈杰驰赴温州。会同琅玕实力查拏。今伍拉纳先派总兵参将等、前往温州福宁一带。分投截拏。该督亦即亲赴闽浙交界地面。会同督捕。伍拉纳系闽浙总督。浙江是其管辖。现在闽省无甚要事。自应亲身前往。该盗匪在洋纠合多人。肆行劫夺。经官兵追捕。胆敢逞凶迎拒。并将巡洋缉匪参将大员、杀伤落水。不法已极。不可不迅速查拏。全数弋获。尽法惩治。著传谕伍拉纳、会同琅玕、陈杰、督率两省官弁。分投截捕。以期凶盗速行就获。并密躧盗匪出没踪迹。穷究根株。肃清洋面。方为妥善。至海洋捕盗缉匪。全在速追擒拏。近贼船、方可放炮。若一见贼船。即行放炮。则贼匪早已知觉逃逸。或先防备。以致盗匪往往不能擒获。此实水师陋习。是与贼船以速避之信也。最为可恶。今该署参将见有贼船六只。相距尚远。即行放炮。是明使盗匪闻知逃逸。前已有旨、令琅玕查明。如张殿魁系被伤殒命。即照阵亡议恤。现在伍拉纳已驰赴该处。著确查张殿魁。如果遇见盗船。先行放炮。似此畏怯。且有应得之咎。不但不应给予恤典。亦不值加以恩赏。如查无畏贼放炮情节。仍遵前旨。咨部议恤也。将此由四百里传谕伍拉纳、并谕陈杰知之。　　

○以吏部员外郎江浚源、为陕甘乡试正考官。兵部员外郎盛惇崇、为副考官。内阁学士胡高望、为江南乡试正考官。吏部主事贺贤智、为副考官。　　

○改铸分巡镇迪粮务兵备道兼管吐鲁番库尔喀喇乌苏晶河等处事务关防。兼用清、汉、托忒、三体字。从陕甘总督勒保请也。　　

○己卯。谕军机大臣等、据勒保奏、甘肃省、五月分米粮时价清单。朕详细批阅。内惟秦州、哈密厅、两处各色粮价。与上月相同。其余各属。比较上月。均有稍增之处。该督所奏。尚系五月分粮价。维时新麦未经刈获。价值或因此稍增。亦未可定。但该省地处边陲。当此青黄不接之时。究恐贫民买食。不无拮据。著传谕勒保、即体察情形。如有应行平粜之处。即酌量开粜。以期平市价而便民食。
  </div>
  <div class="pagination">
   <a href="清实录乾隆朝实录_page1687.html">
    上一页
   </a>
   <span>
    ...
   </span>
   <a href="清实录乾隆朝实录_page1683.html">
    1683
   </a>
   <a href="清实录乾隆朝实录_page1684.html">
    1684
   </a>
   <a href="清实录乾隆朝实录_page1685.html">
    1685
   </a>
   <a href="清实录乾隆朝实录_page1686.html">
    1686
   </a>
   <a href="清实录乾隆朝实录_page1687.html">
    1687
   </a>
   <span class="current-page">
    1688
   </span>
   <a href="清实录乾隆朝实录_page1689.html">
    1689
   </a>
   <a href="清实录乾隆朝实录_page1690.html">
    1690
   </a>
   <a href="清实录乾隆朝实录_page1691.html">
    1691
   </a>
   <a href="清实录乾隆朝实录_page1692.html">
    1692
   </a>
   <a href="清实录乾隆朝实录_page1693.html">
    1693
   </a>
   <span>
    ...
   </span>
   <a href="清实录乾隆朝实录_page1689.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
