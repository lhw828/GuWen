<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 618 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 618 页/共 1860 页
  </h1>
  <div class="content">
   ○蠲缓浙江钱塘、富阳、临安、新城、于潜、象山、诸暨、新昌、嵊县、临海、宁海、天台、仙居、东阳、永康、西安、江山、桐庐、永嘉、乐清、瑞安、平阳、玉环、杭州、台州、衢州、严州、玉泉、二十八州县厅卫所。本年被旱灾民额赋。并借给耔种。　　

○予故湖北荆州左翼副都统图伸、半葬如例。　　

○辛亥。上诣安佑宫行礼。　　

○是月。钦差尚书舒赫德奏、查勘运河淮扬一路、水势甚大。村落均在巨浸。田亩未尽涸出。运河堤岸、砖石各工。风浪刷击。塌陷残缺者甚多。自高邮州起、迤南数十里。湖河相连。将来黄河漫口堵筑后。急须修整。报闻。　　

○又奏、沿途查看灾民。高宝一带。水陆通区。兼今岁湖广、江西、丰收。商贩云集。米价平减。但漫田未涸。春麦既难播种。商贩米、冬三月势亦粜完。明春价必腾贵。臣意将高宝等处。冬月以银折赈。截漕米石、留备来年青黄不接时开放。下游之兴化、泰州、阜宁、盐城、等处。被灾实重。舟贩亦艰。请自十一月起。通以米散给。如截漕之米未办。即以该州县并邻近州县仓谷先赈。统于漕米内补额。再淹塌房屋。例赏搭盖银两。现在高阜处搭棚栖止者甚多。州县官以房基积水未涸。将此项缓支。但转瞬严寒。应饬及早分散。至淮属之山、盐、徐属之睢、邳、宿迁。等邑。续被淹浸。该州县多以俟确查实数申报。曾理殊缓。通饬一面查勘。一面抚恤。得旨、览。但廿一廿二日、连发两摺。虽急于赈务之意。却未计及朕之忧惕耳。两摺原一齐到。开看后、心始稍释也。　　

○直隶古北口提督吴进义奏、鸟枪为军器利用先资。进步连环。右出左进。始能捷便。今古北营枪兵、俱由左手出。右手进。臣前在宣化较验。原系右出左进。两标既不合一。则通省参差可知。请通饬遵行。得旨、与方观承商酌。徐徐整顿画一可也。　　

○安徽巡抚卫哲治奏、凤颍等属。九月内阴雨连绵。濉淮并涨。兼以全河之水。汇入洪泽湖。滨河州县卫。被淹愈甚。现亲身查勘。并饬司道府州县、分路抚绥。得旨、是。督率属员。极力妥协抚恤。毋致灾黎失所。　　

○江西按察使范廷楷奏、翦边制钱。向例分别十千上下定拟。窃思十千以下。或因发觉日早。为数无多。或因问官草率。任其狡饰。法轻易犯。不足杜奸。臣现审崇仁县邓集风私铸一案。究出翦边情由。将该犯即照私销例定拟。并请敕部通行各省照办。得旨、是　　

○闽浙总督喀尔吉善、福建巡抚陈宏谋奏、彰化县民赵悻、树旗陷害赵新一案。据台湾府知府曾曰瑛禀称、赵悻、赵新、皆无赖棍徒。赵新强横专利。赵悻屡被欺凌。密商同居王兴、树旗洩忿。经乡保禀报查缉。畏惧自首。查此案树旗陷害。书写行恶等字样。刁风恶习。实难宽纵。未便照自首减等办理。得旨、速行严审定拟。日久正法。人不知畏。何以惩刁风　　

○署山东巡抚杨应琚奏、济宁、鱼台、滕、峄、等州县。洼地积水。与河湖相接。宣洩无由。冬春二麦。恐难播种。定例虽无不能种麦。作何拯济之条。但灾民粒食所关。应及早设法补救。现饬地方官勉力疏消。倘今冬不能涸出。临时再行奏办。得旨、所见甚是。　　

○又奏、遵旨亲赴毗连江省之处。购办铜山工料。秫秸、已派曹州府属、照漕规便动项采买。檾觔、派兖州、济宁、东昌、所属动项购办。现接江南委员解银。已令各属归还原款。俱饬由曹单水口运往。得旨、总不必拘于常例。速行办理。以济要工。似此奏犹觉迂缓也。若致误事。惟汝是问　　

○陕西巡抚钟音奏、上年查出商囤麦石。奏明于西安、同州、凤翔、三府属收买。分拨歉收之区平粜。运贮省城者。借给九营兵。照原本扣饷归款。兹各属贮麦粜完。除归还麦本、并还费外。尚有盈余银两。因思兵丁借项。在散给时、青黄不接。故照成本定价。今市粮已贱。动款复清。请将兵丁应扣原价。酌量减免。报闻。　　

○四川总督黄廷桂具奏谢恩。并陈整理地方情形。请旨遵行。得旨、此系汝驾轻就熟之处。至于整顿。实所优为。不烦朕谕也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十九


大清高宗法天隆运至诚先觉体元立极敷文奋武孝慈神圣纯皇帝实录卷之四百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。十一月。壬子朔。礼部奏本月二十五日。皇太后圣寿节。适逢冬至斋戒日期。请于二十三日行庆贺礼。得旨、是。照例行礼。奉皇太后懿旨。今年停止筵宴。　　

○谕、会典馆进呈纂修詹事府会典则例。多沿袭旧文。未加更定。詹事府乃东宫僚佐。储贰未建。其官原可不设。第以翰林叙进之阶。姑留以备词臣迁转地耳。古称建储为国本大计。朕酌古准今。深知于理势有所难行。载在史册者。姑置弗论。即如理密亲王。当皇祖圣祖仁皇帝时。圣慈钟爱。初无间言。嗣以东宫既建。狎昵匪人陷于失德。再致废黜。其先所置宫僚。何尝非一时之选。如汤斌即所称当代醇儒。然亦何禆万一。盖别立宫府。则僚属多人。贤否参杂。断难保其不滋事端。夫以圣祖之包含宏大。尚迫于宗社之重。必不可容。可见建储一事。亦如封建井田。固不可行之近世也。是以皇考鉴于前事。默定宸衷。不事建储分府。惟择老成宿望大臣。如朱轼、鄂尔泰、傅敏、张廷玉、蔡世远等、劝读内廷。圣谟深远。慈覆如天。朕缵承以来。恪遵家法。令皇子等读书内廷。亦惟慎简师傅。俾之薰陶德性。读习经书。日有程课。其视出阁就傅。有名无实者。相去为何如耶。要之豫教固所当重。实亦存乎其人。此则苍穹之敷祐。宗社之贻庥。景运灵长。有非人力所致者矣。会典载春秋进讲。虚文缛节。甚为无谓。又如皇太子贺笺。论体制当由内阁撰拟。乃由詹事府颁发。此亦前明坊局闲曹。借以招事示权已耳。果尔、则贺皇太后皇后表笺。亦当由内务府颁发耶。此皆沿袭之谬。著该总裁官改正进呈。　　

○又谕、元旦、长至、万寿、三大节。外省文员、臬司以上。武员、副将以上。例得随进表笺称贺。朕思督抚提镇、封疆大员。事皆专达。表贺为宜。藩臬副将、既不得专达章疏。其由督抚附进表笺。亦可不必。且不过由部送阁存贮。并不呈览。此亦向来虚文陋习。甚无取焉。其概行停止。　　

○军机大臣议覆、甘肃提督豆斌奏称、牧厂窄狭。请酌拨孳生一摺。查甘、凉、西、肃、乾隆元年。议各设马一千二百匹。择厂牧放。三年均齐一次。以备拨补营马之用。甘州岁久蕃息。除拨补营缺。现存马八千九百余匹。自应设法牧养。今该提督既称札商陕甘督臣、于延绥、宁夏、固原、河州、等镇。饬查草厂。拨分牧放。俟三年均齐。仍照原议考成。应如所请。行令督臣遵办。从之。　　

○癸丑。定丞倅州县阅俸十年引见例。谕、前令各省督抚、保举堪胜知府人员。送部引见。其劣者即行驳回。优者已不次擢用。至敕部记名者。不过备数充用。各省府佐州县。千有余员。其中悃愊无华者。不见知于上司。或有十年不调之叹。而庸才幸膺简缺。无他劣迹。督抚亦未免苟且姑容。殊非澄叙官方之道。其各省同知、通判、及知州、知县内、有本任历俸十年以上者。该部查明行文该督抚、出具考语。陆续送部引见。著为例。　　

○又谕、各省六年俸满千总、经保送引见。分发本省邻省以守备题补、及发回本省随营候推之员。逐年积累。人数甚夥。虽有三年再加甄别之例。率皆视为具文。多有以守候壅滞为言者。然使但严其甄别、而不稍为疏通。亦无以示鼓励。嗣后候题候推人员。届三年甄别之期。该督抚、提、镇、等、各宜实力奉行。不得姑息滥竽。其有实在行走勤劳。人材出众者。准其再行保举引见。交该部即用。若原应题补。而非实在出色。年力又未至衰老者。即咨部降为候推。至候推人员内。有应拔置题补者。亦准其一体保送引上其不在保送之例。而人材尚属可留者。仍令随营候推。衰庸懒惰者。即行咨部休致。如此庶候缺各弁、均得及时效力。营伍可收实用。而需次亦不致久壅矣。其应如何酌定班次、分缺录用之处。著该部定议具奏。寻议、嗣后保举即用之千总。引见奉旨后。毋庸另立班次。应归单用后轮用一人。至各省候推千总、既可拔置题补。则候推人员、将来渐自疏通。所有原应题补降为候推者。亦毋庸另立班次。请即归候推千总应用班内。一体较其奉旨俸满日期选用。从之　　

○谕军机大臣等、御史魏涵晖条陈河工效力人员。应照各省之例、拣选引见发往。所奏甚是。南河效力。定额百二十员。其一切工程则各有厅员专管。即分防大汛。及遇缺委署。间亦需人。祇须足敷差遣而已。何必如许之多。此等人员到工之后。自备资斧。无所获利。势必竞事欺朦。指平为险。惟冀添筑工程。恣其浮冒。是误工亏帑。皆若辈为之。历来河臣、狃于陋习。不察其弊。殊不思各省州县、刑名钱谷。头绪纷繁。何尝不一人兼理。未见于正印之外。概委多人。纷纷协办也。嗣后河工、亦应照各省之例。按其额设员缺。陆续酌量奏请发往。以备委署。或有紧要工程。万难兼顾。必资分办者。亦应限以数目。不得仍前滥请。徒使有名无实。著传谕舒赫德、刘统勋、策楞、尹继善、令其详悉酌议奏闻。寻奏、南河效力人员。向系任意收录虽经减定一百二十人仍属过多。查估验工程物料。应河臣暨该管道员、亲身督率。修防工程。系厅员专责。均不应委之效力人员。现在河工额设同知、通判及巡检、闸官共九十五员。效力人员。差遣备用。应请以六十人为率。如遇紧要工程。数不敷用。再请拣发。但效力厅员。必明白干练。方收实用。嗣后需用同知、通判、应饬部于候补及曾任河员内。请旨拣发。下部议寻吏部议。河工效力定额江南一百二十员。直隶七十员。河东六十员。人数过多。应如所奏江南定以六十员。直隶裁为三十五员。河东三十员。于候补及曾任河员内拣发。从之。　　

○甲寅。遣官祭先医之神。　　

○河南巡抚蒋炳奏密县禁卒陈得魁受贿纵绞犯申玢越狱审明照律拟绞监候。仍照例候逃囚获日审豁。得旨、三法司核拟具奏。禁卒典守监狱。乃于斩狡重犯。受财故纵。此非寻常因事受财者可比自应按照本律、与囚同罪。但则例又载有拟绞缓决、候逃囚得获审豁之条。未免法轻易犯。嗣后监犯脱逃。该督抚审出禁卒得贿情节。即视其所纵囚犯之罪。全律科断。如本犯应入秋审情实者。亦入情实。应绞决者。亦拟绞决。应斩决以上者。亦即拟以斩决。著为例。并通行传谕典狱官役知之。　　

○乙卯。上诣大高殿、寿皇殿、行礼。　　

○奉皇太后还宫。问皇太后宫。　　

○还宫。　　

○谕、朕每岁亲耕耤田。而先农坛、年久未加崇饰。不足称朕祇肃明禋之意。今两郊大工告竣。应将先农坛宇。修缮鼎新。即令原督工大臣等、敬谨将事。其外堧隙地。老圃于彼灌园。殊为亵渎。理应多植松柏榆槐。俾成阴郁翠。庶足以昭虔妥灵。著该部会同该衙门、查明绘图具奏。　　

○军机大臣议覆、八旗世职获罪。恩诏不赦者。应令别支承袭。三世后缺出。请于伊后裔择聪秀者。列名引见。应赦者、遇有恩诏。即以伊子列名。不遇、至伊孙再准列名。若罪止革职。子孙于承袭例相符。或奉特旨革职。未令伊子孙承袭。或该旗未经题请者。均仍令列名引见。并声叙情节具题。得旨、著交八旗即照所议办理。此朕额外施恩。若满洲世仆。仍复不安本分。意存徼幸。非惟断不准行。必且从重治罪。　　

○丙辰。谕曰、御史魏涵晖、因淮、徐、等处被水。奏请饬谕江南邻省督抚。照旧例留养流民。春融资送回籍等语。留养流民之法。从前曾已行之。不过有名无实。转滋多事。且于灾民实无裨益。导之使轻去其乡耳。近日巡抚卫哲治已经摺奏。故未准行。盖与其留养于异方。何如厚加赈恤。使不致流移转徙之为愈。今年淮、徐、等处被水。朕叠次降旨。多方筹济。截漕拨饷。不惜数百万帑金。加恩抚恤。以留养资送之费计之。何啻百分之一二。岂有爱焉。若以留养资送所需。增为本地赈济。岂不更沾实惠乎。且灾地赈务。俱令该督抚亲行查办。又特派大臣前往督察。小民虽一时艰食。原可静待赈济。其扶携四出者。大率无藉之徒。必非安分良民。且自山东闻赈而归者。屡遇于南来之人。此近日问之董邦达而知者。夫以灾地派委多员。挨户查赈。尚恐不能一无遗滥。邻省州县、各有本任应办事务。又何从辨其是否灾黎。徒滋奸民在本地则乘机混冒。及资送则聚众强抢。去而复返。日不暇给。而实在被灾流民。或依傍戚属。或佣工糊口者。又必逐一稽留安插。于伊等生计。益致拘碍。此临政日久。阅历而知之最切者。故停止此例。魏涵晖原摺著发还。并宣谕中外知之。　　

○旌表守正捐躯之河南襄城县民冯勇妻牛氏。　　

○丁巳。户部议覆、云南巡抚爱必达奏称、禄劝、广通、等州县。多宝金鸡、各厂。出产黑铅。请动项分别收买。并照例抽课。应如所请。至所称运省发卖。收息公用。查厂铅既经动项收买。自应交局鼓铸。归还成本。无庸加息。如发铸有余。再发卖通商。所获息银。核数分晰造报。从之。　　

○改直隶文安营、武安营、龙泉关、游击缺为守备缺。从总督方观承请也。　　

○予故一等承恩公伊通阿、半葬如例。　　

○戊午。上御懋勤殿。勾到朝审情实罪犯。停决绞犯三人。余二十九人予勾。　　

○己未。上御乾清门听政。　　

○谕、今年山东掖县、潍县、昌邑等属。猝被风潮。间有淹伤处所。其应徵欠项。若一体徵收。民情未免拮据。著将掖、潍、昌三邑被水各村庄。应追旧欠钱粮借谷。俱缓至明年麦熟后徵收。以纾民力。至昌邑一县。被伤较重。虽例不邀赈恤。但现今时届寒冬。穷黎待哺。情堪悯恻。著该地方官。查明实在乏食贫民。加恩赏赈一月口粮。以示轸恤。该部遵谕速行。　　

○又谕曰、杨应琚奏称、江南洪泽湖堤需用石料。东省现在协力开采运送。必需谙悉干练大员、督率办理。方可不致迟延。请将史奕昂暂留运河道。以资料理等语。采运石料。以济急工。甚属紧要。若将该员暂留办理。恐呼应不灵。转致掣肘。史奕昂、著仍留山东运河道。其直隶永定河道员缺。即著迈拉逊补授。　　

○调广东巡抚苏昌来京。以仓场侍郎鹤年、为广东巡抚。内阁学士双庆、为仓场侍郎。　　

○减江苏宝山县、苏州卫、瘠田则赋。　　

○庚申。谕、各省武职大员。有任所置立产业。身故后子孙不能回籍。该督抚代为具奏请旨者。多即准行。及按之定例。则武职原不许在任所置产入籍。康熙年间。曾通行查办。予以半年之限。勒令回籍。随降旨、设有身故者。准令代奏请旨。此盖查办之初。加恩宽恤。而其后遂相沿成例。乃该部滥觞。非初制也。武员虽无民社之寄。然于在任时凭藉威势。安保无营私侵占诸弊。且以建旄拥节之大员。求田问舍。多方为子孙计。又何望其能整饬营伍。弹压地方耶。苟非生前置产。则身故以后。子孙当经营归殡。又何暇置产。其有产者、率在任时违制所置。督抚不行参出耳。嗣后武职大员。仍照旧例。不许在任所置产入籍。督抚亦不得代为奏请。该部通行传谕知之。　　

○谕军机大臣等、今日刑部进呈议覆河南巡抚蒋炳、访获私铸一本。蒋炳因访拏私铸。究出私销。将听从销铸之李绍臣、依销毁制钱为从例。拟绞立决。所办甚为合宜。从来钱文私销之弊。甚于私铸。然私铸易于发觉。而私销非实心访察。难以根寻。前经降旨、令各督抚饬属严查。而近年来拏获私铸。不过就案完结。未有能实力根查。于私铸之中。究出私销者。积习因循。徒使奸徒漏网。何以示惩。嗣后各该督抚等、均应照蒋炳所办。严饬各属、实力奉行。务须究出销毁确情。按律定拟。不得混行结案。可于伊等奏事之便。再行传谕知之。　　

○又谕、今年淮、徐、等处。叠次被水。河堤溃决。实乃非常之灾。钦差大臣、及该督抚总河等、悉心协力。上紧筹办。将物料凑集。迅速施工。则铜山漫口。自可克期告竣。其下游各处、积水汪洋。田庐尚在淹漫。朕心深为悬注。看来明年春收。已属失望。目今水落之际。正当乘时设法疏消。若及早涸出。俾得播种早禾。以待秋成。则灾黎犹可接济。此实目前第一要务。宜豫为之计者。至滨湖傍港之地。向来居民垦种殆尽。以致水无所容。非昔人不与水争利之意。其中或本系湖身。或水所汇集。应乘此时相度查勘。或当开除豁免。竟为弃地。犹可收蓄洩之益。但恐愚民无知。狃目前所得。仍复潜行占垦。及吏胥舞弊。终于有名无实。此非悬揣所能知。舒赫德等、身履其地。可随处留心。乘机酌办。著传谕伊等令其通盘筹画。从容办理。务于地方实有禆益。庶足慰朕悬切之意。其现在曾否涸出情形。并当如何办理之处。伊等会同详悉查明、据实具奏。　　

○以鸿胪寺少卿塔永阿。为内阁学士、兼礼部侍郎。　　

○辛酉。谕、据舒赫德等奏、铜邑现在开挖引河。并上游疏浚之处甚多。必须相度测量。著侍郎三和、带领通晓测量之人。驰驿速往。　　

○谕军机大臣等、据鄂容安奏称、淮河水势消落丈余。自宿州至临淮数十里、俱已涸出地面。种麦早者、半已出土。田间每日俱尚有耕种者。土地不致抛荒等语。昨曾降旨询问伊等、现在水涸情形。若果如所奏。深慰朕怀。但不知涸出耕种地亩。在该州县中、约有几分。著传谕舒赫德等、令其速行约略绘图具奏。至江省一应寻常公事。当酌量缓急。所有未被灾州县。自应加意整饬。其被灾之地。则以办灾为重。地方官分身无术。且不必严其责成也。又高堰石工需料孔亟。据鄂容安所奏、此时方议采办。恐需迟时日。不能及时敷用。可速饬妥办。以济急工。再舒赫德等、所请发算法馆熟悉测量之人。现在算法馆亦无精晓测量者。已著三和拣选工上一二人。带同驰驿前往。指示明晰。即留该工效用。三和亦可就近阅看情形。即行回京详悉面奏。以纾悬切。可一并传谕知之。寻舒赫德等覆奏、被淹地方。积水渐加消退。现据徐、淮、扬、凤、泗、海、等府州。将涸地种麦情形绘图详报。臣等汇画总图。积水未消者。青色作记。已涸未种者。黄色作记。涸地已种者。记以绿点。总计涸出地亩。约在六七分以上。得旨、览奏稍慰。
  </div>
  <div class="pagination">
   <a href="清实录乾隆朝实录_page617.html">
    上一页
   </a>
   <span>
    ...
   </span>
   <a href="清实录乾隆朝实录_page613.html">
    613
   </a>
   <a href="清实录乾隆朝实录_page614.html">
    614
   </a>
   <a href="清实录乾隆朝实录_page615.html">
    615
   </a>
   <a href="清实录乾隆朝实录_page616.html">
    616
   </a>
   <a href="清实录乾隆朝实录_page617.html">
    617
   </a>
   <span class="current-page">
    618
   </span>
   <a href="清实录乾隆朝实录_page619.html">
    619
   </a>
   <a href="清实录乾隆朝实录_page620.html">
    620
   </a>
   <a href="清实录乾隆朝实录_page621.html">
    621
   </a>
   <a href="清实录乾隆朝实录_page622.html">
    622
   </a>
   <a href="清实录乾隆朝实录_page623.html">
    623
   </a>
   <span>
    ...
   </span>
   <a href="清实录乾隆朝实录_page619.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
