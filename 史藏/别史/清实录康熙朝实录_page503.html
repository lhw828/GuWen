<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 503 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 503 页/共 681 页</h1>
    <div class="content">
○甲辰。以原任贵州布政使孟世泰、为江西布政使司布政使。　　

○予故镶红旗蒙古副都统甘僧、祭葬如例。　　

○乙巳。升陕西汉兴道邹嘉琳。为安徽按察使司按察使。　　

○免山东济南等府属九十四州县卫所、康熙四十二年水灾额赋、并缓徵本年丁粮米麦漕粮。　　

○丙午。上诣皇太后宫、问安。　　

○戊申。升詹事府。少詹事蔡升元、为詹事　　

○己酉。上诣皇太后宫、问安。　　

○正白旗汉军副都统万永祺、以年老乞休。允之。　　

○辛亥。遣官祭关圣帝君。　　

○宗人府遵上□日议覆、诺尼之子诺音托和、书射俱优、应封为固山贝子。但诺尼、系新复封为多罗贝勒、其子不便照例给封。应将诺音托和、降三等、授为三等镇国将军。和硕简修亲王雅布庶出子石格、亦颇善射、应降一等、授为三等奉国将军。奉国将军勒塞礼子达里祜、奉国将军卓随子卓善、书射俱劣、应降二等、但无品级可降、应仍授为奉恩将军。从之。　　

○壬子。上诣皇太后宫、问安。　　

○甲寅。奉差山东赈济工部侍郎穆和伦奏饥民已赈。麦秋成熟。请彻回赈济官员。上谕大学士等曰、观穆和伦所奏、山东麦秋大稔、秋田播种、往赈官员、俱各勤劳赈济、殊为可嘉。穆和伦及往赈官员、仍著暂留彼处。此际尚当酌量资补。俟至七月、奏报秋收情形后、再令回京。　　

○乙卯。上诣皇太后宫、问安。　　

○上奉皇太后、自畅春园回宫。　　

○戊午。夏至。祭地于方泽。遣皇太子允礽行礼。　　

○上幸畅春园。　　

○辛酉。升四川布政使于准、为贵州巡抚。　　

○癸亥。以原任贵州布政使复职候补王毓贤、为湖北布政使司布政使。　　

○乙丑。以翰林院侍讲学士王之枢、充日讲起居注官。　　

○戊辰。予故正红旗蒙古副都统穆呈额、祭葬如例。　　

六月。己巳朔。以詹事府詹事蔡升元、充经筵讲官。　　

○辛未。镶白旗蒙古都统兼内务府总管马思喀故。遣大臣一员、侍卫十员、往奠茶酒。赐马二匹。银一千两。发引时、遣皇十子允＜礻我＞、皇十二子允祹、往送。　　

○甲戌。刑部议覆、湖广总督喻成龙疏言、镇筸镇兵丁王汉杰、统众抢掠当铺、应正法。其余党不识姓名、应免深究。请饬令再审。上谕大学士等曰、王汉杰等、俱系防守地方营伍兵卒、前后纠党三百余人、将在城当铺、肆行抢掠。又出城站队、逼官索结、情罪深为可恶。该督理应察明、严加治罪、以肃军纪。乃称余党不知姓名、请免审究、殊属不合。著再详审定拟具奏。　　

○谕大学士等、礼部侍郎罗察、曩往四川鞠狱、声名不好。任工部侍郎时、又不能尽心剔弊。著以旗员调用。　　

○乙亥上巡幸塞外命皇太子允礽、皇长子多罗直郡王允禔、皇八子多罗贝勒允禩、皇十三子胤祥、皇十四子允禵、皇十五子允禑、皇十六子允禄、随驾自畅春园启行。是日、驻跸汤山。　　

○丙子上驻跸怀柔县。　　

○丁丑。上驻跸密云县。　　

○以户部郎中徐汝峄、为河南按察使司佥事、提调学政。　　

○己卯。上驻跸遥亭。　　

○升直隶守道宜思恭、为江苏布政使司布政使。　　

○壬午。上驻跸两间房。　　

○癸未。升内阁学士铁图、为礼部右侍郎。　　

○予故散秩大臣库尔查、祭葬如例。　　

○旌表福建同安县烈妇、许彭妾黄氏、拒奸不从、殒命完节、义烈可嘉、给银建坊如例。　　

○丙戌。上驻跸鞍子岭。　　

○丁亥。翁牛特多罗杜楞郡王额驸苍津、来朝。　　

○戊子。先是、上谕大学士九卿等曰、各省民间所用斗斛、大小迥然各别、此皆牙侩平价之人、牟利所致。又升斗面宽底窄、若少尖量、即致浮多。稍平量、即致亏少。弊端易生、职此之故。嗣后直隶各省斗斛大小、应作何画一。其升斗式样、可否底面一律平准。至盛京金石、金斗、关东斗、亦应否一并画一。尔等议奏。至是、大学士九卿等议覆、臣等查顺治五年、户部将供用库旧存红斛、与通州铁斛较、红斛大、铁斛小、将红斛减改为斛样。顺治十二年、铸造铁斛二十具、一存户部、一贮仓场、直隶各省、皆发一具。今应令工部、照部中铁斛、铸造七具、分发盛京、顺天府五城外、其升斗、俱改底面一律平准。各造三十具。分发直隶各省等处永远遵行。盛京金石、金斗、关东斗、皆停其使用。从之。　　

○刑部议覆、原任山东巡抚王国昌、那用库帑、限内全完、应免罪。原任布政使刘暟、侵用库银、限内全完、免正法减等完结得上□日、王国昌、从宽免罪刘暟、居官甚劣著发往奉天朕昔南巡、以山东各州县仓粮问刘暟、伊奏仓粮并无亏空。顷巡抚赵世显、密奏仓粮亏空至五十余万石。观此刘暟诳奏矣。王国昌乃一谨愿人、毫无所长、尽为刘暟所欺耳。　　

○谕大学士等、观山东巡抚所奏、今□山戊不□春麦大获。又问自山东省来人咸云民生大有起色、不似从前被灾景象。此甚非易致也。山东百姓、今始获苏、明□山戊不□钱粮、不可急徵。若秋田有收、再当商酌。尔等识之。俟十月十一月间启奏。　　

○喀喇沁台吉格勒尔等、来朝。　　

○己丑。上驻跸王家营。　　

○升内阁侍读学士拉都浑、为内阁学士兼礼部侍郎。　　

○升湖南、按察使董廷恩、为广东布政使司布政使。　　

○升正蓝旗满洲副都统苏满、为镶白旗蒙古都统。护军参领图尔海为正蓝旗满洲副都统。调正白旗蒙古副都统班滴、为镶黄旗满洲副都统。升护军参领勒色礼、为正白旗蒙古副都统。升盛京汉军参领郑元勋、为镶黄旗汉军副都统。云南开化总兵官朱廷柱、为正白旗汉军副都统。　　

○壬辰。上驻跸喀喇和屯。　　

○癸巳。喀喇沁额驸噶尔臧等来朝、　　

○丙申。予故镶白旗蒙古都统兼内务府总管马思喀祭葬。谥襄贞。　　

○丁酉。上谕起居注官揆叙等曰、古今讲道学者甚多。而尤好非议人。彼亦仅能言之耳。而言行相符者盖寡。是以朕不尚空言、断不肯非议古人。何以言之、凡人各有短长、弃短取长始能尽人之材。若必求全责备、稍有欠缺、即行指摘、此非忠恕之道也。故孔子当时、惟节取人之善、隐讳人之短、凡事求诸己、不非诸人、是岂可少容私意于其间乎。又人见讲道学之人、或不见用、辄为太息、以为彼果见用、必有可观。此亦徒见其空言而云然也若果见用、言行亦未必相符。惟宋司马光编辑资治通鉴、论断古今、尽得其当。而后之论者、反未尝置诸讲道学之列。司马光、乃宋朝名相、言行相符。由此以观、不在空言也。故君子先行后言。果如周程张朱、勉行道学之实者、自当见诸议论。若但以空言而讲道学断乎不可。朱子洵称大儒、非泛言道学者可比拟也。　　

○喀喇沁札萨克镇国公善巴喇锡、来朝。　　

秋七月。己亥朔。享太庙。遣领侍卫内大臣公坡尔盆、行礼。　　
</div>
    <div class="pagination">
<a href="清实录康熙朝实录_page502.html">上一页</a><span>...</span><a href="清实录康熙朝实录_page498.html">498</a><a href="清实录康熙朝实录_page499.html">499</a><a href="清实录康熙朝实录_page500.html">500</a><a href="清实录康熙朝实录_page501.html">501</a><a href="清实录康熙朝实录_page502.html">502</a><span class="current-page">503</span><a href="清实录康熙朝实录_page504.html">504</a><a href="清实录康熙朝实录_page505.html">505</a><a href="清实录康熙朝实录_page506.html">506</a><a href="清实录康熙朝实录_page507.html">507</a><a href="清实录康熙朝实录_page508.html">508</a><span>...</span><a href="清实录康熙朝实录_page504.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
