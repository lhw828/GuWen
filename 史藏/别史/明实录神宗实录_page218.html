<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 218 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 218 页/共 367 页</h1>
    <div class="content">　　明神宗显皇帝实录卷之三百三十三
明神宗显皇帝实录卷之三百三十四
　　万历二十七年闰四月己卯朔大学士赵志皋户部尚书杨俊民各坚辞乞休  上俱温旨慰留之
　　○户部发银十四万委官分给东征将士别发年例盐课银饷宣大及天津水兵
　　○户部覆天津巡抚汪应蛟条议兵食＜锍-釒＞议将朝鲜戍兵诸饷分派于辽东山东天津等处登旅天津戍兵诸饷分派于山东及顺永八府俱酌定额数及期输运俟秋成后察岛氛情形酌兵马去留另行区画停止诏如议
　　○制诏延宁诸镇虏王恭顺久朝廷推诚相待其令督抚官明谕德意安兔既已悔罪所革市赏一并议复以示覊縻其该镇抽借兵马撤还各镇文武各官久任责成悉如部拟　　○录甘镇功加李汶田乐俱兼太子太傅荫一子世锦衣卫正千户赉银六十两大红纻丝蟒衣一袭给诰命升达云右都督荫一子世本卫指挥佥事赉银五十两大红纻丝二表里霍鹏刘敏宽梁云龙李景元等升级复职赉银各有差马应龙实授都督佥事王国柱实授参将姜河陈三奇等升职录用赉银各有差尚书萧大亨杨俊民侍郎李桢佘立王世扬赉银币有差兵科侯庆远等赉银各有差
　　○庚辰大学士沈一贯上言臣历考自有内阁以来绝无一人独任之时盖一人见识有限精力有限即光阴亦有限故必合众人之力以为力而后能兴发  主上之事功合众人之见以为见而后能裨益  主上之聪明虽以尧舜之朝并命九官文武之世兼资十乱况当叔季多艰之秋而欲责匡扶于一手一足之力此必无之数也诚知皇上慎求良辅不授匪人顾词林诸臣久典直侍皆在  圣心孰逃洞炤而廷推再三又合左右诸大夫国人之公论此而不可信更谁信者且进退黜陟之权制于朝廷万一试而不称亦惟  上所裁断耳而何必坚持少可之心反贻空虚之弊又使臣蹈专擅之嫌以伤  皇上之明甚非所以为  社稷计也  上曰览奏情词恳切具见忠爱但内阁政本辅弼重臣诚乃恭默深思岂可久不简用便令吏部通将前后会推员数详开具奏方今国事多艰宜仰体君臣大义始终一德襄赞以副眷倚至意
　　○先是兵部以征播需人＜锍-釒＞荐原任兵部主事今降调赵世德知兵可用吏科给事中程绍言吏计大典赵世德舆论共黜兵部不得滥荐市恩＜锍-釒＞下吏部
　　○升户部署郎中董汉儒为山东佥事湖广副使徐榜为广东右参政尚宝司丞刘日升为尚宝司卿
　　○命应袭平江伯陈启嗣岁支禄米一百二十石
　　○礼科左给事中项应祥等以雷火示警＜锍-釒＞陈修首四事一曰用人当广谓近日行取各员及异时摈弃诸臣宜及时录用二曰忠言当纳谓年来谏止矿税之＜锍-釒＞无非忠君爱国之谭宜俯垂采纳三曰刑罚当清谓曹学程吴宗尧韦国贤吴宝秀等无辜逮系皆足以干天和四曰嗜利当禁谓方今悬岩穷谷无不掘之地十室三家无不筭之缗民情嗷嗷均足以召天变  上不纳
　　○逮临清守备王炀时税监马堂纵群小横征民不堪命市人数千环噪其门堂惧令参随从内发矢射杀二人众遂大哗火其署格杀参随三十四人堂窘甚赖王炀救之得免堂初甚德炀业以状闻而其党郑惟明以前嫌故疑炀阴鼓众而阳救堂自解遂诡易堂奏逮炀云
　　○盗发西山宫女坟守坟内官张玉命司礼监逮治之
　　○辛巳命吏部左侍郎裴应章即出视事
　　○遣户部员外胡维垣往真保督矿垣道辞疾  上责其规避降调外任
　　○壬午大学士沈一贯以阁员未简复申前恳
　　○大学士赵志皋言昨山东抚臣谒谓众怒如水火不可向迩若不及今取回马堂以安反侧则将来事势有不忍言者夫矿税之役臣亦逆知必有今日今一见于天津再见于上新河然不意临清一发若斯之烈也临清为运道咽喉齐鲁扼塞民俗剽悍加以东西南北之人贸易辐辏乘乱一呼云集雾合此地一摇则三齐震动京师欲安枕不可得矣乞速下德音急撤回马堂行令抚按加意安抚或念法不可弛姑就一二倡乱者惩罚以弭观望实  宗社无疆之福不报
　　○升福建副使汪道亨为江西右参政以山东左布政使刘易从为都察院右副都御史巡抚山东
　　○纪录大同兵备道黄嘉善等以抚按举其所属州县恳地数多也仍命垦过地亩租税造册报部以凭查考
　　○四川巡抚谭希思奏乞留余积及抽减民兵岁银为防播采木之费许之
　　○诏江西税监李道潘相均定疆界毋得重徵累商
　　○癸未褫贵州总兵沈尚文职董一元等命勘科分别拟奏从兵部覆科臣之请也
　　○论松山擅谪戍军之罪夺游击徐龙俸三月
　　○甲申升四川左参议郭士吉为山东副使升云南广南知府漆文昌为贵州副使山东右参政王士琦为河南按察使四川左参政李维桢为浙江按察使
　　○户部右侍郎张餋蒙引疾求去不允
　　○南京工部尚书郝杰捐俸助工报闻
　　○户部以科臣参驳开纳二款改议凡州县运判等官查系致仕不系考斥为民者方许纳银进阶各处军民子弟身家如果无过许纳银给文武告身从之
　　○江西饶州府通判吴瑞登进纂续大学衍义留览
　　○修宣府万全右卫城
　　○江西南康府民熊应凤等吁阙为吴宝秀等鸣冤且乞以身代不报
　　○命南京礼部尚书王弘诲遵旨视事　　○丙戌以平倭诏告天下诏曰朕缵承洪绪统理兆人海澨山陬皆吾赤子苟非元恶普欲包荒属者东夷小丑平秀吉猥以下隶敢发难端窃据裔封役属诸岛遂兴荐食之志窥我内附之邦伊岐对马之间鲸鲵四起乐浪玄菟之境锋镝交加君臣逋亡人民离散驰章告急请兵往援朕念朝鲜世称恭顺适遭困厄岂宜坐观若使弱者不扶谁其怀德强者逃罚谁其畏威况东方肩臂之藩则此贼亦门庭之寇遏但定乱在予一人于是少命偏师第加薄伐平壤一战已禠骄魂而贼负固多端阳顺阴逆本求伺影故作乞怜册使未还凶威复扇朕洞知狡状独断于心乃发郡国羽林之材无吝金钱勇爵之赏必尽弁服用澄海波仰赖  天地鸿庥  宗社阴隲神降之罚贼殒其魁而王师水陆并驱正奇互用爰分四路并协一心焚其刍粮薄其巢穴外援悉断内计无之于是同恶就歼群酋宵遁舳舻付于烈火海水沸腾戈甲积如高山氛祲净扫虽百年侨居之寇举一旦荡涤糜遗鸿鴈来归箕子之提封如故熊罴振旅汉家之威德播闻除所获首功封为京观乃槛致平秀政等六十一人弃尸藁街传首天下永垂凶逆之鉴戒大洩神人之愤心于戏我国家仁恩浩荡恭顺者无困不援义武奋扬跳梁者虽强必戮兹用布告天下昭示四夷明予非得己之心识予不敢赦之意毋越厥志而干显罚各守分  以享太平凡我文武内外大小臣工尚宜洁己爱民奉公体  以消萌衅以导祯祥更念雕力殚财为日已久嘉与休息正惟此时诸因东征加派钱粮一切尽令所司除豁务为存抚勿事烦苛咨尔多方宜悉朕意
　　○  皇帝敕谕朝鲜国王李昖比者倭奴平秀吉肆为不道怀狡焉启疆之心以兵蹂躏尔邦荡无宁宇朕念王世共职贡深用悯恻故兹七年之中日以此贼为事始行薄伐继示兼容终加灵诛盖不杀乃天之心而用兵非予得己安疆靖乱宜取荡平神恶凶盈阴歼魁首大师乘之追奔逐北鲸鲵戮尽海隅载清捷书来闻忧劳始释今王令陪臣奉表称谢贡献方物具悉王怀德感恩之意特降敕奖励仍赐彩币表里就令陪臣赍去以答忠诚至可收领先曾陈吁所诬朕以心体亮本无疑于王下廷臣杂议又具言王必无他己有别旨昭雪想能知悉惟念王虽还旧物实同新造振雕起敝为力倍艰倭虽遁归族类尚在生心再逞亦未可知兹念经略尚书邢玠振旅旋归量留经理都御史万世德等分布偏师为王戍守王可咨求军略共商善后卧薪尝胆无忘前耻筚辂篮缕大作永图务材训农厚树根本吊死问孤以振士卒尚文虽美事而专务儒缓亦非救乱之资亡战必危古之深戒吾将士思归挽输非便行当尽撤尔可亟图务令倭闻声不敢复来即来亦无复足虑东海之表屹如金汤长垂襟卫之安永奠藩维之厚惟忠惟孝缵绍前休王其懋之懋之钦哉故谕
　　○升山东右布政使黄克缵为左布政使  礼部侍郎余继登以  太庙雷火示警乞严敕大小臣工各修职业共图消弭因陈修省之实三事其一谓天子主  天地  宗庙之祀此礼之至重者  皇上不亲  郊  庙积有岁时矣请  圣驾恭诣  太庙祭告以慰安  祖考之灵其一谓  皇长子睿龄十八已越婚期矣选婚一事既已告之  祖考乃候旨未报乞特遣中使选择淑女举行吉典其一谓近来奸民妄献矿税椎骨及髓使  祖宗之人民恇扰而不宁  祖宗之天下危殆而不安乞布宽大之恩用苏闾阎之困  上曰奏内事关朕躬朕已知悉祭告奉安暂遣官代大小臣工各恪修职业以回天意毋饰虚文
　　○命灵璧侯汤之诰掌南京前军都督府篆武安侯郑惟孝掌府军前卫篆
　　○仪真税监暨禄委官马承恩等以抽税激变禄耸词具奏且参守御杨应光推诿不救  上命逮应光究治已获犯人陈真等送南京刑部重拟未获者严限缉拏仍申饬抚按及地方有司毋得各分彼此应光已逮禄复为乞原诏释之
　　○丁亥大学士沈一贯题昨日  皇上以平倭诏天下满朝臣子莫不举手而相庆亦莫不动色而相勖盖是役也关白虽黠不过一人奴耳群类虽繁不能当我一大郡也螫仅中于一隅师遂勤于七首数百万之裹粮六七年之奔命东功之成天幸不至之绝耳痛定思痛至今思之不能不为之栗栗者如水火焚溺可复蹈哉故周书有言制治于未乱保邦于未危盖□之于未乱未危者易为功而救之于已乱已危者难为力也今日举朝忠计咸谓国家之武功虽若可观而文治实多阙失如矿税扰民太甚闾阎民不聊生盗贼日夜窥伺而有窃发之虞守臣竭力补苴而有难支之势孔子有言有国家者不患寡而患不均不患贫而患不安忧不在颛臾而在萧墙之内臣每诵斯言輙为震惕自古荡析播迁之祸皆从上下不均民心好乱而起可不畏哉伏望  皇上居高听卑思患预防勿任一己之情而拂百家之欲勿贪沾沾之利而轻丕丕之基夙夜栗栗常如倭患未平之时而不少怠荒  社稷幸甚
　　○提督操江耿定力条陈江防事宜大略谓臣闻无事则修文有事则讲武今天下非无事也长江千余里可防者非一端也上江列营五备兵使者三下江列营五备兵使者二宜及此时取各卫军伍各营水兵简阅训练而荐举兵备者即以一道精兵多寡定殿最庶戎事其有振乎若州县民兵是古寓兵于农之意先臣谭纶张佳胤尝用之今扣减已多即有之只供有司送迎勾摄之役耳各郡邑所储赎锾原以待备赈饷之需先臣伍文定实行之今尽解助边即有之亦祇充有司囊橐竿之费耳臣请练民兵以备防御留存积以储缓急兵部覆言武事久弛江防可虞操臣责成兵备之言是也顾自湖口酿乱而后所在见告忧不独江浒而已请通行各省直地方官除戎修器以壮折冲至于郡县扣留存积余银旧以济边似难遽议悉留惟将见在民兵时加简练务令人人精锐亦自足用  上命江防如议申饬仍通行各该抚按率兵备官用心料理以防不虞
　　○戊子大理寺右少卿刘怀恕捐俸助工报闻
　　○是时矿使四出人情汹汹内而勋戚大僚词臣科道外而各省抚按合词力诤不能得于是办事进士谢廷赞陈内乱外变之形词甚激切而司礼监太监田义亦言之俱不报大学士沈一贯复言臣惟群臣言矿税者非直以专利为戒而实以酿乱为忧我国家如金瓯无有伤缺何可无故因小利贻大害夫财者民之命也取民之财是是取民之命也今穷天索产罄地伐毛尽宇宙间靡有留利黄旗相望于郊原虎冠遍满于廛市撤屋据坟搜藏发窖无论奸民乘机劫夺即良民亦宁能拱手而授人以命乎为抗为乱去为盗贼势所必然今边兵枵腹以待哺司农束手而忧死若脱巾之徒与潢池之盗所在并发何以待之  皇上勿以为天下事必不至此而无忧也
　　○己丑升广东惠州府知府程有守为广东副使  赐已故南京礼部尚书陶承学妻王氏并祭祔葬
　　○谕礼部去冬至今亢旱为灾已历三时河井乾竭二麦枯槁民何所赖朕日夜焦思深惟失德致此亻□尔部便具仪遣官祭告  天地  社稷  山川并应祀神庙竭诚祈祷内外大小臣工痛加修省各勤职业以回天意毋事虚文
　　○大学士沈一贯借讲章进规以为臣顷阅词臣所撰  皇太子讲章内齐宣王自言其好勇好货好色孟子历为解之言好勇如文王之遏密好货好色如公刘太王之同民即可为王道臣观此意大有禆于今日辄敢引以为喻盖自平秀吉煽乱  皇上赫然震怒爰整师旅以存朝鲜以惠中国非所谓一怒而安天下之民者耶真文王之大勇也顾自矿税之役烦兴而天下始有好货之疑矣则何以不为公刘自  皇长子大婚之礼久稽而天下又有怨旷之虑矣则何以不为太王夫削平倭奴永清瀚海树威异域之外至难也  皇上不惜夙夜忧勤而犹为之奠安民生使无反侧之忧诏行嘉礼使无怨旷之感不过一  明旨耳至易也  皇上何惮而久不为此望将冠婚大礼及矿税二事俯从所司奏请天下幸甚
　　○庚寅夜金星犯水星顺行在井度
　　○三边总督李汶奏辞升荫不允
　　○加大同兵备副使黄嘉善为按察使
　　○调河南副使李徽猷为陕西西宁道副使
　　○辛卯以祭告  太庙收回脯醢果酒颁赐二辅臣
　　○以户部所进典礼急需日久未完严旨督催
　　○辽左谍报虏情命督抚镇道申饬路将严加堤备
　　○壬辰升福建按察使陈性学为本省右布政使改新升顾其志为山东右布政使
　　○吏部左侍郎裴应章复引疾命宽假调理
　　○以巡抚陕西右都御史贾待问兼兵部右侍郎
　　○调江西副使来三聘为四川副使
　　○赐原任太子太保兵部尚书张学颜祭葬如例仍以军功加祭一坛
　　○癸巳蓟镇报修边垣甄别将领功罪李光先沈灿等纪录调罚各有差
　　○甲午山西巡抚魏允贞题开万历二十六年本镇主客兵马支过钱粮并催收民屯盐粮等项分别旧管新收开除实在省费多寡各总数目下户部知之  以久旱祭告  南郊北郊  社稷  山川风云雷雨黑龙潭命公徐文璧侯陈长弼郭大诚伯王学礼驸马侯拱宸真人张国祥各行礼
　　○命署都督佥事朱文达以原官总兵镇守福建并浙江金温地方
　　○乙未大学士沈一贯以  皇上静摄以来新政渐不如初因述万历十三年四五月中所行  圣政摘举要略恭备睿览＜锍-釒＞言臣顷因祷雨省愆追思十三年四月祷雨未应  皇上亲御布素自武英殿徙步出大明门祇叩  郊坛虔申祭祷又召辅臣九卿谕以天下有司贪赃害民致干天和令该部慎加选用德意恳恻朝野欢呼于时  上励精□治从善如流匝月之内  圣政极多如亲享  太庙诘责太常卿沉人种转身轻慢复用为福建巡抚如念刑狱冤滥谕刑部轻者减等重者虚心鞫审如念烧造磁器屏风烛台及大龙缸縻费难成悉行停止又如灾伤地方蠲免一年之税婚礼钱粮减省三分之一至于并建众辅召见暖阁君臣唯诺上下交泰使循此不已尧舜何以过之  皇上不必远师帝王近法  列祖第以所尝躬行者反覆思维恍然省悟如寐斯觉如醉斯醒绍续前美荡涤后瑕四方之福也
　　○录宁镇功赉李汶银四十两大红纻丝四表里杨时宁半之汶候阅视优叙宁荫子世试百户王道增萧如薰张诗等升俸加衔赉银各有差
　　○命陕西巡抚贾待问以右都御史兼兵部右侍郎
　　○调江西副使来三聘为四川副使
　　○赐已故怀宁侯承恩祭葬如例　　○神机营副将侯国弼二营参将李宗望俱夺职听降调以科参违限也
　　○云南抚按陈用宾等会勘李先著吴显忠之狱谓先著受猛廷瑞金迹涉可疑然功亦难掩吴显忠有功无罪刑科参驳谓先著诚因循纵寇然其赃先发寄县其心亦可原也若显忠纵抢夷人财物安得谓之全无罪宜再行巡按覆勘刑部两存以请  上命不必再勘着三法司虚心会鞫勿枉勿纵
　　○湖广太监陈奉进税银乞申明界限  上命银两进收界限依湖广抚按所辖江右税监不得越徵
　　○丙申户部上言臣历稽  祖宗朝需索外府曾无银及二千四百余万两即往年  皇上大婚及  潞王册封诸费各有经制卷案可查  皇长子  诸皇子选婚册封诸费何得过多百千倍也今边饷匮乏四方市旱臣等谬司国计心若坠渊惟  圣明裁察大学士沈一贯亦力言之  上虽嘉辅臣忠爱及谅计臣繁费然不能遽裁第令行文各省直严催未解积余以济急需而已
　　○东征把总梁天胤侵盗兵饷命严提追赃
　　○户部右侍郎张餋蒙复以疾求去不允
　　○戒税监禁止额外需索毋得远差重徵及滥用匪人
　　○丁酉都察院左都御史温纯等＜锍-釒＞请申饬宪纲一重激扬谓激扬之失荐剡滥也以后抚按遵奉  明旨如限荐举其绩效未著议论未定者勿轻荐以袭软熟之风凡类报荐牍但直书廉勤公慎等语方面以上堪大用者仍书某任某事有已试之效数语于后一切绮语謏词如天日山岳金玉冰浆等喻尽行洗去以清吏治一肃宪体谓宪体之亵起于滥用赃罚间有造请删改以□掩饰则自以伪示之是在巡按正本清源一切繁缛仪文尽行禁革使所动支皆可入册登报清风劲节俨然为百吏师庶几台端吐气宪度惟贞一抑趋承谓吏治之怀筐篚盛也以后抚按严禁各属馈遗毋私授受以肃体统监司郡守能举发属官违例馈赂者即题请纪录一核巡历谓御史持斧一方必遍历郡邑而后民间疾苦得以周知奸豪有所歛戢毋因道里辽阔而马迹不及周毋沿吊＜弓攵＞旧规而远邑不亲历有仍前怠事者回道日以怠玩论一恤民隐谓国家所恃以父母斯民者有司耳然而贪吏之不能无染也大率染指在赎锾在税粮徵解之秤头与站银工食之扣除合行抚按严行禁革永著为令一恤刑狱国家设三法司又使御史巡视五城为都城内外民杂讼繁欲轻重得其平也然有宜重而轻者如以人命付兵马司是也此辈智闇识短即利啖势惕皆可使之轻重其情宜专遣刑部司属覆简或分委顺天府推知鞫讯此重狱之当议者又有宜轻而重者如以笞杖与重辟同评是也夫郡县笞杖得自裁决民甚便之大司寇秩至隆重一笞杖而不能自裁何其轻也廷尉天下之平平其重者耳一笞杖而必经评允又何其琐也臣等以为笞杖徒罪宜自司呈堂发落免送寺可也是轻刑所当议者容与刑部大理寺再议请旨遵行一禁酷滥谓风宪之官当存心忠厚载在宪纲今后御史出巡先须以身率下毋得擅动惨刑凡有司等官有用酷刑残雪无辜者查实重参纵庇者考察日以不职论一重弹压谓四方多故责在弹压宜于无事时力倡司道多方抚绥吾民使之自爱而不忍走险万一有事与其议抚议剿于后不如设法解散于前刘六之乱可为殷鉴未雨彻桑是在今日抚按之预□而已议上留中
　　○恭顺侯吴继爵以病故报闻＜锍-釒＞下吏部科臣程绍言令甲勋臣袭爵属之吏部报丧属之礼部今下吏部则票拟偶错盖缘阁务繁重次辅独力难胜乞将前后所拟阁臣简用数员与次辅协力襄赞大学士沈一贯引罪乞改正且言臣独身在阁力小任重所以日夜避贤求去请补阁员意正为此望别简贤者以重政本  上曰览奏具见敬慎前本下吏部题覆自有裁定亦未差错卿既奏请着改正行方今国事多艰元辅在告正赖卿匡襄辅弼岂宜屡言求去即出佐理以副眷怀翌日沈一贯＜锍-釒＞谢言勋爵吏部职掌恩恤礼部职掌在私家以乞恩为重在朝廷以袭爵为重臣重朝廷而下之吏部以为查理袭爵之地亦非错也但科臣既谓臣错而臣与之辩似非休容之度故直任不辞耳仰蒙  皇上慈照不胜感佩但只身办事委实不前后此差错真恐不免伏望  皇上早增阁员实以重政本非独为臣私也又臣昨为户部请减典礼钱粮实因太仓罄扫无以酬应乞比炤  皇上大婚礼更加裁定一以正名分一以昭俭德且使该部得应目前军国之急以备不时仓卒之需裨益不少又昨五府六部九卿詹翰国学科道及在外抚按各＜锍-釒＞言矿店害人之急实系天下汹汹民情群臣耿耿忠计拱候德音有如时雨  皇上即不尽从亦宜将店事早赐处定免使小民抗上为乱以滋大忧不然今年海内必有不忍言之变不止如临清者尢臣日夜忧念一刻不能宁者也谨洒血披陈以闻
　　○己亥直隶巡按御史萧重望条陈安黔五策事关兵部者三部覆以闻一清尺籍谓贵州所辖有上下各六卫西四卫宜将各卫额军核实清查简壮勇汰老弱务收实用一议督镇原议督臣平时驻劄四川上游遇警移驻邻近有事去处调度则黔蜀皆得随便驻节无容更议矣惟是移铜仁总兵于偏桥移清浪参将于铜仁普安增兵将以备应援龙泉设府佐以资协守事体既属更张举动不厌详慎应行总督抚按会议具奏一拓疆圉谓黔省蕞尔单弱可虑拟待事定既割楚之偏镇平清以专黔辖又割蜀之永宁乌镇以拓黔壤但版□久定恐有窒碍应通行三省总督详加商确  上然之　　○户部覆宣大总督梅国桢议大同战马以三万四千匹为额马价粮料于二十七年客兵年例及标兵节省行粮动支从之
　　○兵部上言黔方用兵大将事权宜重请令总兵如巡抚例湖北川东军卫土司俱听节制调遣  上从之仍令广西云南协力捣援不得互分彼此
　　○山海滦州卢龙等县地震
　　○壬寅赠太子少保刑部尚书张国彦为太子太保荫一子入监国彦嘉靖四十一年进士宰邑著声选授给事中抗＜锍-釒＞罢矿出为藩臬历官督抚司寇引疾乞归里旋以阅视叙劳加太子少保林居七载列荐八次卒于家吏部覆称其却虏多功抽簮独勇云
　　○赠原任南京兵部尚书吴文华太子少保文华嘉靖三十五年进士尝两仕督学得士为多迨开府两粤削平叛寇所擒馘数千级招抚数万人恢复土田数万亩晋南兵部尚书引疾乞归起为司空固请骸骨卒于家吏部覆称其伟略经邦精忠体国云
　　○释晋府罪宗新墙家属
　　○以雨泽沾足告谢  南郊  北郊  社稷  山川及风云雷雨黑龙潭之神遣公徐文璧侯陈良弼郭大诚伯王学礼驸马侯拱宸真人张国祥等各行礼
　　○戍广安店税役赵子稳广和店税役李过春等余党徒赎各有差皆税监张烨马堂所任群小也
　　○癸卯虏犯辽东我师拒之出塞然死伤多抚臣虑秋高复入请留东征回兵仍乞督臣邢玠暂驻辽阳以便弹压部覆以闻  上曰虏患方殷该镇宜加意防御东征回还兵将简阅精勇惯战者分防要地总督邢玠暂留辽阳俟初防事竣还蓟镇严行侦探应援不得误事
　　○大学士沈一贯上言臣闻近日各镇年例虽奉旨给发悉皆空文解官守候一月至今尚未得行军士乏粮有自去年至今未给者怨愤充盈不可胜闻此辈非孝子顺孙必致鼓噪该管官土畏督责缄口不言下□苟且束手无策臣不知将来当作何状事关安危不敢不言惟  皇上蚤赐筹处
　　○以夏至将有事于  方泽先期视牲命公徐文璧代请  太祖配神命驸马许从诚代又命侯郭大诚朱继勋尚书杨一魁侍郎余继登轮流看牲
　　明神宗显皇帝实录卷之三百三十四
　明神宗显皇帝实录卷之三百三十五
　　万历二十七年五月戊申朔夏至祀
　　地于  方泽遣定国公徐文璧代泰宁侯陈良弼靖远伯王学礼吏部尚书李戴兵部尚书田乐分献  五岳
　　○先是有旨谕户部你部题允各边年例如何日久不发军士悬望馈饷何以慰之既称库藏匮乏亦当用心会计区处安可玩愒度日若至误事罪当谁归往年必有储蓄以需缓急今收贮支放皆无定法日给尚且难支何称预备其亟求长久之策部臣陈渠上言往时库贮稍充可随允随发今库藏如洗未能倅办臣等神魂怔营何敢怠缓谨那凑酌发其通融催儧樽节等项容讲求详确具奏  上曰钱粮非一时取办之物岂可不预先讲求虚文题差何慰边军翘望宜速为处置毋再迟误
　　○赐原任狭西佥事李茂春母淑人边氏祭一坛
　　○兵部覆太仆寺少卿陈应芳条陈马政八议一议查核营军领马全不爱惜既将草料侵克肥家又复雇觅与人营利议令限三月终赴寺查比膘壮者注销羸瘦者重责递罚雇赁等项悉行禁革一议催徵京营老羸马匹变价银两例解冏寺向发宛大二县催徵既有专责限解亦无愆期不虞后之改而营官也那移侵没至难究诘相应如议仍发两县徵解未完银两查实严追一议责成欲清马政必先责成将领自总兵而下降罚有差而京营何独不然议令少卿于年终会同巡视科道将副参以下等官查炤会典开载上中下三等一体举劾庶于督责之中得寓鼓舞之术一议立限马之雕耗一曰倒死一曰走失向来稽查无法以致欺伪滋多议立限期令军人从实首告倒死限以次日走失限以三日每月终将倒失等项月日移文下粮厅查对住支月日果否相同如有隐冒追究如律走失者买补不许以老羸搪塞一议交兑查得民间寄餋马匹最称苦累缘交兑之际营军索贿抑勒多端宜严行禁革外来马户随到查收免其守候至于倒死马匹例追桩银计年递加仍著为令一议召买近来畜马日耗缓急何赖议将京营倒失之数悉支马价陆续买补仍于休养生息之中示藏马于民之意一议卫马太仆冏政攸关职当问马然锦衣卫原系禁兵查验比较自有司存惟年终点烙宜仍旧隶于该寺点过马数径送户部以防冒料至于四卫勇士营马日耗宜于请补之日酌量兑给一议边马查得会典开载隆庆二年题准蓟昌宣府各镇骑操马匹置立循环薄送寺倒换稽查每年终听少卿点闸一次除巡历点闸年久不行辄难轻议其循环今亦废格近经部议依旧倒换踰年不报如密宣真蓟等处听督理寺臣径自提究诏如议
　　○辛亥大学士赵志皋等题纂修  玉牒事宜大都谓提调例属阁臣而盖造浮披则问之工部笔墨纸劄问之顺天府及刑部都察院当该贴写问之吏部日供酒饭及冬月木炭行各衙门支给从之
　　○荫南京通政使杨时乔孙德润为国子生以三载秩满也
　　○赠原任南京礼部尚书陶承学太子少保承学浙江会稽人嘉靖二十六年进士以南礼卿致仕卒于家吏部覆称其性资恬淡操履端方直声夙凛于乌台惠泽普流于薇省官尊而楼台无地年邵则蓍策在兹允矣完名硕德云
　　○壬子以端阳节赐辅臣上尊珍馔
　　○兵部覆勋卫王学礼修陈四议一查月粮大汉将军身充侍卫岂容优游里闬以后月粮务令亲身赴仓关领不则扣除以杜侵冒一清直米每直三百名例支光禄寺直米三百分偷安坐享徒属虚縻以后查其见直与否移文该寺给散不到者扣冒支者参送治罪一严查点将军分班直操必须俱到查点一次不到者重责三次住粮该操不到罚亦如之经管员役受贿卖放者一体治罪一公查点法令一严怨讟易起以后每季终造册会行巡视科道及管理皇城司官公同查点病则宽限投销不到者除名革役有挟私妄捏者访出重治诏如议
　　○癸丑先是山西税监孙朝＜锍-釒＞参原奏王永亨等已奉旨逮问既而朝复移手本于抚臣称前＜锍-釒＞非出朝手乃奸徒黄新等以用印空本伪捏欺诳乞为题请正法刑科给事中陈维春上＜锍-釒＞以为永亨皆市井无赖之人乘传而出虎攫狼贪何所不有今与黄新齮龁相倾殆天厌群小使其自相攻击以谢天下者也柰此奏不出于孙朝不与闻于抚按竟出黄新等之手空本用印假捏逞私以  皇上雷霆不测之威及为群小颠倒＜欺＞弄之藉尚谓有国法乎顾其故不始于黄新也临清之事马堂擅杀召衅郑惟明改易原＜锍-釒＞捏词驾祸其奸已露而三尺曾不是问是以黄新等尤而效之乞将惟明黄新等并置于法不报
　　○乙卯兵部覆科臣张辅之＜锍-釒＞论辽事大略谓辽左积弱久矣顷兹报揭颇称血战乃损亡之数土著居多焉夫土著者不胜消耗而借援者难恃久长科臣惓惓然欲鼓之以忠勤使士皆乐斗且持之以慎重使动必万全虑盖深远近该臣部题行督抚慎重举动蓄锐固圉意正如此相应覆请申饬  上曰辽左孤悬军士从来善战但须选练有方蓄威慎重所议速移文督抚遵行务保万全
　　○丙辰夺守堡都司邵国诗俸各五月以虏犯辽左赣兵多伤也
　　○大学士沈一贯题蒙发户部本令臣拟票臣思财赋一事不惟户部甚难设处即臣亦甚难拟票盖天下之最难得者财非一朝一夕可得而积  祖宗以来止积得老库二百万而已每岁天下进京止四百万而出亦如之本无赢余也而连年用兵及铺宫等费乃至加用六百八十余万则杨尚书尽力搜括于四方所得而本官亦因之以毙其不可复断可知今欲一旦责成代署之人岂能神运鬼输乎拟旨责成亦虚文耳岂惟虚文恐有实祸何则边军乏饷已久而济之之术穷故也夫典礼至大给商诚不可缓但以军情而论则济边尤急边军穷苦只靠月粮粮久不与变在目前一行鼓噪中外摇动安得不凛凛危惧若给商一节惟哀恳  皇上回天地之仁慨赐停止勿以必不可能之事而责部臣以必能也
　　○是日一贯复揭请检发吏部前后＜锍-釒＞乞点用南北大僚及各省藩臬等官
　　○丁巳户部言库藏悬罄措办不前请暂借内库或太仆寺马价五十万凑结边饷仍严行各边清查尺籍以杜虚冒至于典礼上供臣前所进约费四十余万除退换珠宝容刻日办进余乞垂怜停免  上允借太仆寺银以济边饷仍谕典礼钱粮费不容已中外各官咸宜仰体德意将各处节年逋赋积余及漕折等项勒限徵解分别考核边臣亦宜加意樽节不得虚张冒破
　　○以买办怠缓切责户部夺堂官俸二月司官及顺天府官俸半年令严限办进
</div>
    <div class="pagination">
<a href="明实录神宗实录_page217.html">上一页</a><span>...</span><a href="明实录神宗实录_page213.html">213</a><a href="明实录神宗实录_page214.html">214</a><a href="明实录神宗实录_page215.html">215</a><a href="明实录神宗实录_page216.html">216</a><a href="明实录神宗实录_page217.html">217</a><span class="current-page">218</span><a href="明实录神宗实录_page219.html">219</a><a href="明实录神宗实录_page220.html">220</a><a href="明实录神宗实录_page221.html">221</a><a href="明实录神宗实录_page222.html">222</a><a href="明实录神宗实录_page223.html">223</a><span>...</span><a href="明实录神宗实录_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
