<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 28 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 28 页/共 67 页</h1>
    <div class="content">






　　春秋战国异辞卷十一
<史部,别史类,春秋战国异辞>
　　钦定四库全书
　　春秋战国异辞卷十二
　　右春坊右谕德陈厚耀撰
　　衞
　　史衞世家康叔名封周武王同母少弟也　周公旦以成王命封康叔为衞君居河淇间故商墟成王长用事举康叔为周司冦赐衞寳祭器以章有徳康叔卒子康伯代立康伯卒子考伯立考伯卒子嗣伯立嗣伯卒子伯立【音捷】伯卒子靖伯立靖伯卒子贞伯立贞伯卒子顷侯立顷侯厚赂周夷王夷王命衞为侯顷侯立十二年卒子厘侯立厘侯十三年周厉王出奔于彘共和行政焉二十八年周宣王立四十二年厘侯卒太子共伯余立为君共伯弟和有宠于厘侯多予之赂和以其赂赂士以袭攻共伯于墓上共伯入厘侯羡自杀衞人因葬之厘侯旁谥曰共伯而立和为诸侯是为武公【史衞世家　索隠曰按季札美康叔武公之徳国语称武公为睿圣又诗着衞世子共伯早卒不云被杀若武公杀兄而立岂可以为训而形之于国史乎盖太史公采杂説而为此记耳】
　　武公
　　武公即位修康叔之政百姓和集
　　四十二年犬戎杀周幽王武公将兵往佐周平戎甚有功周平王命武公为公【以上史衞世家】
　　衞人美武公之德有文章又能聼规谏以礼自防故能入相于周而作淇奥之诗【诗序】
　　诗传　衞武公好学明徳国人美之赋淇奥
　　衞武公饮酒悔过赋宾之初筵【诗传　诗説云衞武公自警之诗】诗序　宾之初筵衞武公刺时也幽王荒废媟近小人饮酒无度天下化之君臣上下沈湎淫佚武公既入而作是诗
　　衞武公自警兼训国人赋懿戒【即抑诗　诗传诗説同诗序以为衞武公刺厉王亦以自警之诗】
　　衞武公年九十有五犹箴儆于国曰自卿以下至于师长士茍在朝者无谓我老耄而舎我必交戒训导我在舆有旅贲之规位宁有官师之典倚几有诵训之谏居寝有御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆【懿读为抑大雅抑诗】及其没也谓之圣武公【通鉴前编约国语文】
　　五十五年卒子庄公扬立【史衞世家】
　　庄公
　　衞庄公不能继先公之业使贤者退而穷处作考槃以以刺之【诗序】
　　诗传　鄘人美其君子不仕乱邦赋考槃子曰见遯世而无闷矣
　　诗説　美隠者之诗
　　庄公五年取齐女为夫人好而无子又取陈女为夫人生子早死陈女女弟亦幸于庄公而生子完完母死庄公令夫人齐女子之立为太子庄公有宠妾生州吁【史衞世家○约左氏文】
　　列女传　齐女为衞庄公夫人号曰庄姜始往操行衰惰心淫佚冶容傅母见其妇道不正谕之云子之家世世尊荣当为民法则子之质聪达于事当为人表式仪貎庄丽不可不脩整衣锦防裳饰在舆马是不贵徳也乃作诗曰硕人其颀衣锦防衣卫侯之妻东宫之妹邢侯之姨谭公维私砥厉女以髙节女遂感而自修君子善傅母之防未然也【与毛诗异见下】
　　十八年州吁长好兵庄公使将石碏谏庄公曰庶子好兵使将乱将自此起不聼【史衞世家约左氏文】
　　衞庄公之嬖人生州吁好兵庄姜忧之赋菉衣【诗传诗説同】诗序　緑衣衞庄姜伤已也妾上僭夫人失位而作是诗
　　庄姜见怒于公赋终风【诗传】
　　诗説　庄姜戒州吁公不悦姜忧而作此诗
　　诗序　终风庄姜伤已也遭州吁之暴见侮而不能正也
　　衞庄公惑于嬖妾使骄上僭庄姜贤而不答终以无子国人闵而忧之赋硕人【诗序　诗传诗说畧同】
　　二十三年庄公卒太子完立是为桓公【史衞世家】
　　桓公　　州吁
　　桓公二年弟州吁骄奢桓公绌之州吁出奔【史衞世家】史记　十三年郑伯弟叚攻其兄不胜亡而州吁求与之友
　　十六年州吁收聚卫亡人以袭杀桓公州吁自立为卫君为郑伯弟段欲伐郑请宋陈蔡与俱三国皆许州吁【史衞世家】
　　衞州吁弑其君桓公庄姜归于齐赋日月【诗传】
　　诗説　州吁弑桓公庄姜大归而作
　　诗序　日月衞庄姜伤已也遭州吁之难伤已不见荅于先君以至困穷之诗
　　戴妫归于陈庄姜赠之于野赋燕燕【诗传　诗説云燕燕庄姜与弟戴妫皆为州吁所逐同出衞野而别荘姜作诗以赠妫焉】
　　诗序　燕燕衞庄姜送归妾也
　　州吁求宠于诸侯使公孙文仲帅师及宋公陈侯鲁人蔡人伐郑衞人怨之赋撃鼔【诗传　诗说畧同】
　　诗序　击鼓怨州吁也州吁用兵暴乱使公孙文仲将而平陈与宋国人怨其勇而无礼也【事见春秋隠四年】
　　州吁新立好兵弑桓公衞人皆不爱石碏乃因桓公母家于陈佯为善州吁至郑郊石碏与陈侯共谋使右宰丑进食因杀州吁于濮而迎桓公弟晋于邢而立之是为宣公【史衞世家约左氏文】
　　宣公
　　衞宣公为子伋娶妇而美作新台于河上而要之国人恶之作新台之诗【诗序　诗传诗说亦同新作亲】
　　衞宣公淫乱不恤国事军旅数起大夫久役男女怨旷国人患之而作雄雉之诗【诗序　诗传诗説皆以为之臣谏管叔而作此诗也】衞宣公与夫人并为淫乱作匏有苦叶刺之【诗序　诗传诗説皆以为人刺管叔之诗】
　　宣姜不闲于礼衞人风之赋君子偕老【诗传　诗説亦云刺宣姜之诗】诗序　衞夫人淫乱失事君之道故陈人君之徳服饰之盛宜与君子偕老也
　　宣公之时礼义消亡淫风大行男女无别遂相奔诱华落色衰复相弃背或乃困而自悔丧其配耦故作氓诗以序其事而讽焉美反正刺淫佚也【诗序】
　　诗传　女归无礼衰而见弃赋氓
　　诗説　淫妇为人所弃鄘人述其事以刺之
　　衞人化其上淫于新昏而弃其旧室夫妇离絶国俗伤败作谷风以刺之【诗序】
　　诗传　良妇弃于夫赋谷风
　　诗説　谷风之良妇见弃于夫而作
　　衞之男女失时丧其配耦故赋有狐以刺之【诗序】诗传　国乱民贫君子伤之赋有狐子曰见恻隠之仁焉
　　诗説　君子于寒夜见贫民与狐渉水而伤之
　　衞宣公之子伋也寿也朔也伋前母子寿与朔后母子后母与朔欲杀太子伋而立寿使人与伋乘舟于河中将沈而杀之寿知不能止也因与之同舟舟人不得杀伋方乘舟时伋傅母恐其死也闵而作诗二子乘舟之诗是也其诗曰二子乗舟泛泛其景愿言思子中心养养于是寿闵其兄之且见害作忧思之诗黍离之诗是也其诗曰行迈靡靡中心揺揺知我者谓我心忧不知我者谓我何求悠悠苍天此何人哉又使伋之齐将使盗见载旌要而杀之寿止伋伋曰弃父之命非子道也不可寿又与之偕行寿之母知不能止也因戒之曰寿无为前也寿又窃伋旌以先行防及齐盗见而杀之伋至见寿之死痛之遂载其尸还至境而自杀【新序卷七以黍离为寿所作大异】
　　初衞宣公爱夫人夷姜生子伋以为太子而令右公子傅之右公子为太子取齐女未入室而宣公见所欲为太子妇者好説而自取之更为太子取他女宣公得齐女生子寿子朔令左公子傅之【左右媵之子因以为号】太子伋母死宣公正夫人【即齐女】与朔共谗恶太子伋宣公自以其夺太子妻也心恶太子欲废之及闻其恶大怒乃使太子伋于齐而令盗遮界上杀之与太子白旄而告界盗见持白旄者杀之且行子朔之兄寿太子异母弟也知朔之恶太子而君欲杀之乃谓太子曰太子可毋行太子曰逆父命求生不可遂行寿乃盗其白旄而先驰至界界盗见其騐即杀之寿已死而太子伋又至谓盗曰所当杀乃我也盗并杀太子伋以报宣公【宣公十八年事】宣公乃以子朔为太子【史衞世家】
　　衞宣公之二子争相为死国人伤而思之作二子乘舟之诗【诗序】
　　诗传　宣公杀其世子伋及母弟寿衞人伤之赋二子乘舟
　　诗説　宣公欲立少子朔使伋寿如齐而沈之于河衞人伤之而作是诗
　　十九年宣公卒太子朔立是为惠公【史衞世家】
　　惠公
　　宣姜召公子顽于公桑久处而逺送之国人刺之作采唐【诗説】
　　诗序　桑中刺奔也衞之公室淫乱男女相奔至于世族在位相窃妻妾期于幽逺政散民离而不可止【诗传亦云公室无礼衞人刺之】
　　公子顽通乎君母国人疾之而不可道作墙有茨【诗序诗传诗説皆以为鄘人刺三监之诗】
　　衞昭伯无礼于宣姜国人恶之作鹑之奔奔【诗传　诗説亦云刺宣姜与公子顽之诗】
　　诗序　鹑之奔奔刺衞宣姜也衞人以为宣姜鹑鹊之不若也
　　惠公骄而无礼大夫刺之赋芄兰【诗序　诗説云刺霍叔也以童子偕成人之服比其不度德量力而助武庚作乱诗传云童子不逊鄘人刺之赋芄兰】
　　左右公子不平朔之立也惠公四年乃作乱攻惠公立太子伋之弟黔牟为君惠公奔齐黔牟立八年齐襄公率诸侯奉王命共伐衞纳惠公诛左右公子衞君黔牟奔周惠公复立惠公立三年出亡亡八年复入与前通凡十三年矣【史衞世家】
　　绎史　春秋诸侯逆王命此云奉王命误也又按左氏朔立四年出亡亡八年复入通年十二年此云十三年既与左氏不同复与上数不合年表十年复入也
　　石骀【音苔】仲子卒无嫡子有庶子六人所以为后者曰【人之言】沐浴佩玉则兆五人皆沐浴佩玉石祁子曰孰有执亲之防而沐浴佩玉者乎不沐浴佩玉石祁子兆衞人以为有知也【檀弓下　石祁子见左庄公十二年当衞惠公十八年】
　　二十五年惠公怨周之容舎黔牟与燕伐周周惠王奔温衞燕立惠王弟頺为王二十九年郑复纳惠王三十一年惠公卒子懿公赤立【史衞世家】
　　懿公
　　懿公即位好鹤淫乐奢侈九年翟伐衞衞懿公欲发兵兵或畔大臣言曰君好鹤鹤可令击翟于是遂入杀懿公【史衞世家】
　　衞懿公喜鹤鹤有餙以文绣而乘轩者赋敛繁多而不顾其民贵优而轻大臣群臣或谏则面叱之及翟伐衞冦挟城堞矣衞君垂泣而拜其臣民曰冦廹矣士民其勉之士民曰君亦使君之贵优将君之爱鹤以为君战矣我侪弃人也安能守战乃溃门而出走翟冦遂入衞君奔死遂防其国【新书卷之六】
　　衞懿公之时有臣曰演者受命而使未反而狄人攻衞于是懿公欲兴师迎之其民皆曰君之所贵而有禄位者鹤也所爱者宫人也亦使鹤与宫人战余安能战遂溃而皆去狄人至攻懿公于荧泽杀之尽食其肉独舎其肝演至报使于肝辞毕呼天而号尽哀而止曰臣请为表【表一作襮】遂自刳出腹实内懿公之肝乃死桓公闻之曰衞之亡也以无道也今有臣若此不可不存于是复立衞于楚丘【韩诗卷七　又新序卷八　又吕览忠防】
　　戴公　　文公
　　懿公之立也百姓大臣皆不服自懿公父惠公朔之谗杀太子伋代立至于懿公常欲败之卒灭惠公之后而更立黔牟之弟昭伯顽之子申为君是为戴公戴公申元年卒齐桓公以衞数乱乃率诸侯伐翟为衞筑楚丘立戴公弟燬为君是为文公【贾谊书曰衞侯朝于周周行人问其名答曰衞侯辟疆行人还之曰启疆辟疆天子之号诸侯弗得用衞侯更其名曰燬然后受之　又见韩非子外储右】文公以乱故犇齐齐人入之初翟杀懿公也衞人思复立前太子伋之后伋子又死而代伋死者子寿又无子太子伋同母弟二人其一曰黔牟黔牟尝代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公文公立轻赋平罪身自劳与百姓同苦以收衞民【史衞世家】
　　衞懿公为狄人所灭国人分散露于漕邑许穆公夫人闵衞之亡伤许之小力不能救思归唁其兄又义不得故赋载驰之诗【诗序诗说同】
　　诗传　狄入衞衞戴公次于漕许穆姬闵之赋载驰诗序　载驰许穆夫人作也闵其宗国颠覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故赋是诗也
　　列女传　许穆夫人者衞懿公之女初许求之齐亦求之懿公将与许女因其傅母而言曰古者诸侯之有女子也所以系援于大国也今许小而逺齐大而近如使边境有冦戎之事控告大国妾在不犹愈乎衞侯不聼其后翟人攻衞大破之而许不能救许夫人驰驱而吊唁衞侯因疾之而作诗君子善其慈惠而逺识也【许穆夫人非懿公女】
　　衞有狄人之难出处于漕齐桓公救而封之遗之车马器服焉衞人思之欲厚报之赋木【诗序　诗传云朋友相赠赋木子曰见苞苴之礼行焉　诗説亦同】
　　衞为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓説之国家殷富焉作定之方中美文公也【诗序　诗传诗説以为美鲁僖公之诗曰楚宫入鲁颂】
　　衞文公臣子多好善贤者乐告以善道国人赋干旄以美之【诗序　诗传衞武公好贤与善国人美之赋干旄　诗说同】
　　衞文公能以道化其民淫奔之耻国人不齿也作蝃蝀【诗序　诗传诗説皆谓刺灵公为南子召宋朝之事】
　　衞文公能正其群臣作相鼠以刺在位承先君之化无礼义也【诗序　诗传诗説皆以为鄘人刺三叔之诗】
　　文公十六年晋公子重耳过无礼【史衞世家】
　　十七年齐桓公卒【史衞世家】
　　二十五年文公卒子成公郑立【史衞世家】
　　成公
　　成公三年晋欲假道于衞救宋成公不许晋更从南河渡救宋徴师于衞衞大夫欲许成公不肯大夫元咺攻成公成公出奔晋文公伐衞分其地予宋讨前过无礼及不救宋患也【元咺立公子瑕】成公遂出奔陈二岁如周求入与晋文公防晋使人鸩成公成公私于周主鸩令薄得不死已而周为请于晋文公卒入之衞而诛元咺衞君瑕出奔【史衞世家　约左氏文小异】　成公六年徙濮阳【世本】
　　七年晋文公卒　十二年成公朝晋襄公【史卫世家】
　　三十五年成公卒子穆公遫立【史衞世家】
　　穆公
　　狄人廹逐黎侯黎侯寓于衞【衞穆公时】衞不能修方伯连率之职黎之臣子作旄丘之诗以责之　黎侯寓于衞其臣劝之以归作式微之诗【诗序】
　　诗序　式微黎侯寓于衞其臣劝以归也　旄丘责衞伯也狄人迫逐黎侯黎侯寓于衞衞不能修方伯连率之职黎之臣子以责于衞也　【按左传鲁宣公十六年晋灭赤狄数之以其夺黎氏地与此脗合但彼在衞穆公时去宣公逺矣或黎氏世受狄害不得强合为一事也】诗传　狄逐黎侯黎侯出奔衞衞穆公不礼焉黎人怨之赋旄丘黎大夫劝其君以归国赋式微【诗説畧同】衞侯之女为黎荘公夫人既徃而不同欲未尝得见甚不得意其傅母悯夫人之贤而不见纳又恐其已见遣而不以时去谓夫人曰夫妇之道有义则合无义则去今不得意胡不去乎乃作诗曰式微式微胡不归夫人曰妇人之道一而已矣彼虽不吾以吾何可以离于妇道乎乃作诗曰微君之故胡为乎中路终执贞一不违妇道以俟君命【列女传与诗序别】
</div>
    <div class="pagination">
<a href="春秋战国异辞_page27.html">上一页</a><span>...</span><a href="春秋战国异辞_page23.html">23</a><a href="春秋战国异辞_page24.html">24</a><a href="春秋战国异辞_page25.html">25</a><a href="春秋战国异辞_page26.html">26</a><a href="春秋战国异辞_page27.html">27</a><span class="current-page">28</span><a href="春秋战国异辞_page29.html">29</a><a href="春秋战国异辞_page30.html">30</a><a href="春秋战国异辞_page31.html">31</a><a href="春秋战国异辞_page32.html">32</a><a href="春秋战国异辞_page33.html">33</a><span>...</span><a href="春秋战国异辞_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
