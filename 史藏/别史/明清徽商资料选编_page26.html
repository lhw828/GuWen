<!DOCTYPE html>
<html>
<head>
    <meta charset="UTF-8">
    <title>明清徽商资料选编 - 第 26 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明清徽商资料选编 - 第 26 页/共 55 页</h1>
    <div class="content">　　　　嘉靖《徽州府志 孝友传》

728　西皋公，讳侔先，字汝德，别号湖山。……曾祖仕达公，登正统乙丑进士，为名侍御，有异政，以山东左布政终。祖道宽公，贾旅睦族，有果直风。父淳庵公，性禀质朴，寄业濡须，坦易积德，不求人知焉。生子三，长厚山公已殡世，次碧峰君，三即弟也。弟幼而聪慧，淳庵公以厚山公既习举子，命弟以商。弟即遵庭训，往葺濡须，复营运于荆楚之间。尝语诸人曰：“人之处世，不必拘其常业，但随所当为者。士农工贾，勇往为先，若我则贾业者也。或辞利涉之艰，则大事去矣，奚以充其囊橐，裕身肥家乎。于焉苦其心志，劳其筋骨，以致富有。”嘉靖癸卯淳庵病终于濡须。……(西皋公)嘉靖乙丑年三月十有九日未时遂考终命，距生在正德壬申十月四日寅时也。
　　　　歙县《许氏世谱 西皋许公行状》

729　观察公讳登瀛，字沧亭，号遽园。天性孝友……雍正丁未会试，世宗宪皇帝念士子闱中春寒，加恩……出守(湖广)邵陵。……湖北汉口市镇旧有新安会馆，专祀徽国文公，栋宇宏敞。昔时同乡人士欲扩充径路，额曰：“新安巷”，开辟马头，以便坐贾行商之出入。土人阻之，兴讼六载，破赀巨万，不能成事，以致力竭资耗，而祭典缺然。岁仅朱子生辰一祭，盖已四十余年矣。癸丑岁，公倡首捐输，得一万五千金，置买店房，扩充径路，石镌“新安街”额，开辟新安马头，兼建“奎星楼”一座为汉镇巨观。……更收买附近会馆房屋基地，造屋数十栋，以为同乡往来居止；并设经学延师儒以为同乡子弟旅邸肄业之所。
　　　　《重修古歙东门许氏宗谱 观察蘧园公事实》

730　方安栎，字国柱，(清休宁)珊溪人。贸易湖北。
　　　　嘉庆《休宁县志》卷15《人物 乡善》

731　(方)禅师，字子明，号邻竹(歙县人)。天性孝慈，施与有则。商游荆襄，人咸德之，有义士之称。生明洪武戊申，卒正统戊辰，享年八十一岁。
　　　　歙县《方氏会宗统谱》卷10

732　程栋，字国兆，州同衔，(婺源)上溪头人。……后栋服贾汉口，颇得利，置产业。公诸昆季在汉口时，凡亲友及同乡者借住数月，不取伙食，仍代觅荐生业。
　　　　《婺源县采辑 孝友》

733　方其柏，字庭粹，灵山人。少孤以侍母，故不欲远出。市廛之在荆楚者，悉被人侵蚀，存无几，童恬如也。
　　　　民国《歙县志》卷9《人物志 义行》

734　(王)社发(明宣德间歙县泽富人)……商于湖广，遂不归。
　　　　歙县《泽富王氏宗谱》卷4

735　(王)正广(明歙县泽富人)……与弟正室商居湖广沔阳州景陵县官城村。
　　　　歙县《泽富王氏宗谱》卷4

736　周先，字本稽，历身艰贞。父商于楚。……生正统癸亥三月二十九日。
　　　　歙县《泽富王氏宗谱》卷4

737　休宁许守一，商游于楚，因思母亲而作《望云思亲卷》。楚藩王朱慎庵为之作序，其中云：“……守一商游岳阳，货殖为供奉需，奈何致力于外，不能常侍膝下，每瞻白云，不能不兴思亲之念也。
　　　　《许氏统宗谱》

738　(吴)肖甫，父讳正模，字伯清，号立庵。今八十有五矣，而犹一壮夫。寄情一局，终日不为疲。善决策，口若悬河。肖甫呐然，济之以和。先是若翁贾于楚，必欲肖甫与俱，肖甫曰：“岂必儒冠说书乃称儒耶!”实附即田甲贾人，有烈士风。立庵公善权万货重轻，故市多倍得。肖甫间划一筹，巧出若翁上。父喜曰：“人谓汝胜我，果然。”从兄光升，特造宗祠，复捐金构支祠，推肖甫董其事，十载而祠成。更贾广陵，诸贾皆受成于肖甫。……盐引故有定额，嗜利者赂吏阴益额，遂致大饶。肖甫曰：“朝树夕拱，此为不祥。”壬申春，携少子读书焦山以就医。无何，疾甚，趋长子来与诀。……肖甫讳光裕，生万历甲戌，殁崇祯壬申，年五十九。
　　　　《丰南志》第5册《光裕公行状》

739　吴日连，字连玉，(清休宁)东里人。年十三，父光蕃客楚，音问少通。祖老且贫，连樵贩以供甘旨。……连以家贫外贾，不欲母知其瘁，每归，必整容易衣，然后见。
　　　　嘉庆《休宁县志》卷14《人物 孝友》

740　舒秉畿，字建中，(清嘉道间 黟县)屏山人。……父游楚，十余年不归。秉畿年十五，持零丁贴，间关寻访，几遍楚疆，资斧乏绝。至常德府，遇父于旅次，问答既审，哀请父归。
　　　　道光《黟县续志》卷6《人物 孝友》

741　江联灿(黟县人)……商于楚，业稍裕。
　　　　同治《黟县三志》卷7《人物》

742　俞大霭，字元晖，(清婺源)新源太学生。……旋商黔楚，获赢余。……
　　　　光绪《婺源县志》卷28《人物 孝友》

743　胡士畿，字卫京，(歙县)上长林人。父廷仕，行贾湖南，久未归，其母典钗珥得银数两，给士畿徒步至山东、直隶，遍寻不见。沿途号泣，……遇旧仆，引与父相见。父以功名未遂，坚不欲归，乡人感士畿之孝，群相敦劝、帆助，始允之。
　　　　民国《歙县志》卷8《人物志 孝友》

744　王天树职监，词源人，年十六失怙，兄弟六，树居长。家极贫，经商毗陵，信义服人，营谋渐裕。
　　　　《婺源县采辑 义行》

745　程时象，字君悦，桥川人。少业儒，旋贾湖湘，值岁大饥，倾囊赈济。
　　　　《婺源县采辑 义行》

746　(王)发松(明宣德成化间歙人)……乃从商六安，岁久置田畴屋舍。
　　　　歙县《泽富王氏宗谱》卷4

747　处士(姓黄)讳义广，字以大(明正统弘治间休宁人)……早年游淮浙、六安、固始经商，晚而归隐力田以自给，嗣守先业弗坠。
　　　　休宁《黄氏世谱》

748　君名潭，字汝清，松溪其别号也。……年十七受贾，出白下，父营一小邸试之。君榷会贩卖如老贾。父曰：“孺子可役也。”即以所主邸委之。父素号善贾，君在邸步趋父贾无不及，岁计所获，或饶于父。父卒，同邸人有懦君者，君疑焉，遂迁贾于六。十余年，又迁南谯。贾虽屡易而赀岁益长。
　　　　休宁《溪金氏谱补》卷5《侄松溪君传》

749　汪承嘉，字贞吉，勒下人。生平勇于为义，尝散粟以周族人。客蓼六，值岁旱，赤地千里，嘉为粥于路，以食饥者。徽人商于六者众，岁时伏腊，聚集无所，嘉与众谋仿汉皋金阊例，为会馆，以祀朱子。……嘉既殁，歙罗太史尹孚为之传赞。
　　　　嘉庆《黟县志》卷7《尚义》

750　汪之杰(明人)，字汉卿，居(祁门)西乡，邑弟子员。父商游不进，行寻经年不得。次寿春，知其溺也，临河号泣，欲以死从。
　　　　万历《祁门县志》卷3《士行》

751　公讳赠姓许氏，字孟洁，别号默斋。……考讳宗沧，诚笃无伪，富而好礼。生二子，长贶公其季也。自少不群，弱冠即来商吾里(六安团山郾)，里中人皆敬仰公，予垂髫耳熟矣。继而商于寿春之正阳者二十余年。正阳为淮泗通津，士大夫过者无不礼于其庐，以是获知于公焉。……公商于外宜于家，人无间言。公教子以义方，作“云山书室”命子孙业儒，视兄之子如己子，虑其骄奢，训戒周至。……庐凤士大夫由此皆啧啧于公焉。公与之处，乐闻善言，不资人之势，虽居要地，与公契者，足迹不至其官所，可谓能自立者矣。尤睦于亲旧，亲旧每因之起家，故正阳之市，因公而益盛。……其生财以大道，虽富而自奉如寒士。又恶夫世之人多守财虏也，常语予曰：“仆役役于利是用深愧。”……以弘治甲子十月初五日终于正阳之馆，距生景泰甲戌年五十有一。……挽者近三千人，观者万人皆叹息，以为商而感人如此，虽达官贵人未之有也。
　　　　《许氏统宗世谱 处士孟洁公行状》

752　翁名添祥，字弘昌，性轩其别号也。(生于成化戊子，卒于嘉靖丙午)……翁早岁，亦颇未裕，出营什一于巢，逾三纪，大殖有家。有子曰崖，未成童，而屹然巨人也。曰儿足以干蛊矣。遂委而归，与贤大夫游。
　　　　《汪氏统宗谱》卷116《汪添祥墓志铭》

753　(王)友楷(明正统成化间歙人)……客庐江。
　　　　歙县《泽富王氏宗谱》卷4

754　(王)友挑(明正统间歙人)……商游桐城，卒彼旅邸。
　　　　歙县《泽富王氏宗谱》卷4

755　嘉靖甲辰七月七日，海阳吴处士客死真州。……(处士)名钏，字希璧。成化丙午，处士生九年而孤，辄当室。既长，贾真州。其人魁梧，广颡丰下，辩有口，一见倾四座欢。商车结辙于门，争下处士。寡母且老，查氏妇能奉母欢。处士留滞真州，独倚办查氏妇奉母。乃仲有妇，处士挟仲与俱，即以资斧授之，未尝问出入。
　　　　《太函集》卷47《吴处士配严氏合葬墓志铭》

756　汪辅，字公旦，黄陂人。惟孝友，居丧茹素三年，服贾金陵淮海间，数十年所积悉以分弟。遇族党中有斗讼者必劝息而后已。子瀚由贡生授兵马司副指挥，捐赈建祠，多行善事。
　　　　嘉庆《黟县志》卷6《人物 孝友》

757　章声远，字振名，号石泉，市西市。能诗工书，慷慨豪迈，贸海州报浦场，积钱六十万。值岁饥疫，尽贷灶户。给汤药不责偿，捐役瘗尸，必一一躬莅，毋令久而致露。
　　　　嘉庆《绩溪县志》卷10《尚义》

758　(汪可越，清绩溪人)自少壮游江北，牵车服贾，有无化居，恒独得其胜算。又性节俭，甘淡泊，饮食服御，宁不如人，惟孜孜勤苦于栉风沐雨中炼成一生事业。
　　　　绩溪《汪氏宗谱 饮宾宁静翁传》

759　汪秉键，(清歙县)丰券头人。随父贾于泰州，因家焉。质直少文，见义必赴。村中贫乏者，隆冬遍送棉衣米炭。建支祠、修古路、置义冢、施棺衾，皆竭力为之。
　　　　民国《歙县志》卷9《人物志 义行》

760　朴翁姓许氏，名尚质，(明嘉靖间)歙人也。……于是则负担东走吴门，浮越江南，至于荆，遂西入蜀。翁既居蜀，数往来荆湖，又西涉夜郎、兰河、邛笮之境。
　　　　歙县《许氏世谱 朴翁传》
</div>
    <div class="pagination">
<a href="明清徽商资料选编_page25.html">上一页</a><span>...</span><a href="明清徽商资料选编_page21.html">21</a><a href="明清徽商资料选编_page22.html">22</a><a href="明清徽商资料选编_page23.html">23</a><a href="明清徽商资料选编_page24.html">24</a><a href="明清徽商资料选编_page25.html">25</a><span class="current-page">26</span><a href="明清徽商资料选编_page27.html">27</a><a href="明清徽商资料选编_page28.html">28</a><a href="明清徽商资料选编_page29.html">29</a><a href="明清徽商资料选编_page30.html">30</a><a href="明清徽商资料选编_page31.html">31</a><span>...</span><a href="明清徽商资料选编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
