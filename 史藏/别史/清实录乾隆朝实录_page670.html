<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 670 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 670 页/共 1860 页</h1>
    <div class="content">
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。六月。癸卯朔。以平定准噶尔。告祭太庙。上亲诣行礼。　　

○遣官告祭天、地、大社、大稷、先师孔子。　　

○幸圆明园。　　

○谕军机大臣等、准噶尔部落、自策妄多尔济那木扎勒以来。互相戕杀。内乱频仍。至达瓦齐、愈行肆虐。所属人众。皆不聊生。朕悯念彼处生灵。特遣两路大兵。往平准噶尔全部。出水火而登衽席。今伊犁已定。所有投诚众台吉等、并感戴朕恩。恳求入觐。朕亦欲令伊等来京瞻仰。慰谕抚绥。施恩赏赉。但现在军行甫经平定。彼处又与哈萨克、布噜特、各部落连界。须酌留办事之人。不必俱令前来入觐。著传谕班第、阿睦尔撒纳等、将应行入觐台吉等、派定遣来外。仍于每部落酌留堪任办事之人。在各游牧稽查弹压。俟下次再令更番前来。方为允协。将军大臣等、暂留驻劄。亦因准噶尔地方初定。现有应办事宜。俟一二年后。诸事俱定。即行彻回。再将彼处各台吉、酌量劳绩。及所属人数众寡。分别加恩。封为汗、贝勒、贝子、公、等爵。虽各项爵秩。视汗自有等差。其为办理各该旗事务。职任维均。至本部落各扎萨克等事务。即不归其统辖。向来喀尔喀内扎萨克等、体制皆然。朕视准噶尔众台吉。与喀尔喀诸部落无异。凡事俱一体办理。四卫拉特台吉、亦应照喀尔喀每部落设立盟长、副将军各一员。遇有应奏事件。即报明驻劄大臣转奏。至大臣等回京后。即著报部转奏。所有应放盟长、及副将军之人。俟伊等到热河入觐后。朕量其人才。再降谕旨。班第等、可即通行传谕准噶尔全部人等知之。　　

○乙巳。谕军机大臣等、明年南巡。一应豫备事宜。已降旨该督抚等、令其撙节妥办矣。所有各处行宫内。从前皆陈设玩器。此等物件、或假借应用。或用重价购买。承办之员。往往张皇其事。藉以邀结上司。而对人则苦称赔累。即乡绅铺户。亦纷然传为口实。在朕不过偶尔驻跸。而伊等先期多方觅置。至临时又或照料不及。易致遗失。甚至不肖家人胥役。即有乘间藏匿者。种种情弊。俱所不免。此次南巡。除扬州之高旻寺行宫。原系商人自行置办。应仍听其豫备。但须交收清楚外。其余各处行宫。毋得陈设玩器。惟洁净轩窗。布置裀褥。足供顿宿可矣。若罗列赝鼎。以图饰观。甚属无谓。殊可不必。将此传谕该督抚等、务各凛遵。倘仍前豫备。必于尹继善、喀尔吉善等是问。　　

○丙午。上御勤政殿听政。　　

○定边左副将军阿睦尔撒纳等奏、臣等于五月初五日。渡伊犁河。随领兵趱行。与西路大兵。连络声势。初十日至华诺辉图西里。见有贼人踪迹。随赴西路副将军萨喇勒等营定议。两路并进。迨至哈新乌苏、身亲察勘。则达瓦齐拥众万人。后负格登山崖。前临泥淖。驻营固守。正在相度间。据哨探人等、将自达瓦齐营内脱出来投之莽汉、们都、三人俘送。据称、系明阿特鄂拓克之人。近为达瓦齐调取前来。今见大兵。情愿投诚。达瓦齐自特穆尔图诺尔带兵来此。军械不整。马力亦疲。各处可调之兵。已收括无遗。现在众心离散。愿降者多。臣等详察地利。于十四日、两军各据形胜。整阵以待。并示欲掠游牧之势。将诱出达瓦齐、乘机执縳。是夜、派翼领喀喇巴图鲁阿玉锡、厄鲁特章京巴图济尔噶勒、并新降宰桑察哈什等、带兵二十二名。往探达瓦齐踪迹。阿玉锡等、突入贼营冲击。出其不意。贼众惊溃自相蹂＜閵＞。达瓦齐仅率二千余人窜去黎明将收服四千余众臣等一面安抚。一面令郡王青滚杂卜、参赞大臣公达勒当阿等、领兵分路追蹑臣等亦统兵继进。收取达瓦齐家属。达瓦齐虽暂时兔脱。势已狼狈。可不日就擒。谕军机大臣等、阿睦尔撒纳等、带领官兵。至达瓦齐驻营之地。指示调度。列阵扬威。所派喀喇巴图鲁阿玉锡等、带兵仅止二十二名。即能贾勇无前。使贼众惊溃败走。招抚数千余人。深属可嘉。喀喇巴图鲁阿玉锡、巴图济尔噶勒、察哈什等、遵令乘夜翻营。一鼓先登。所向披靡。尤为实力奋勉。俱著加恩授为散秩大臣。仍加赏男爵。准其世袭。并赐银三百两。兵丁二十二名。俱著授为三等侍卫。仍各赐银一百两。喀喇巴图鲁阿玉锡、在军营已及一年。现亦无事。著即驰驿赴热河。到时朕仍从重加恩。遣回游牧居住。其投诚之厄鲁特莽汉、们都、原系达瓦齐调取之兵。倾心归顺。将贼情详悉禀告。亦堪嘉予。著阿睦尔撒纳等、即酌量赏赉。以示奖励。　　

○又谕曰、阿睦尔撒纳等、将从前出兵、为准噶尔所获之满洲、蒙古、绿旗兵丁等、现在陆续来归。作何办理之处。奏闻请旨。满洲兵丁。出征被获。既不能归。又不识死绥之义。靦颜视息。安居异地。至数年之久。恬不为耻。此等断不宜仍令回至故土。前此车凌、阿睦尔撒纳等、带来内地之人。朕仍令赏给伊等。今大兵前进。陆续来归之兵丁等。应仍照前旨办理。但准噶尔全部。业已平定。此等皆系内地人民。永远弃置。心有不忍。将来事定后。巴里坤仍须驻兵防守。著传谕班第等、将陆续来归之满洲、蒙古、绿旗人等、逐一查明。若系兵丁。俱遣往巴里坤居住。如蒙古喀尔喀兵丁。其中有愿归原游牧居住者。准其遣回。其不愿者。仍留巴里坤。若系大臣官员。即行奏闻。明正典刑。以彰国宪。　　

○调正红旗蒙古副都统鄂实、为镶蓝旗满洲副都统。以四格、为正红旗蒙古副都统。　　

○丁未。以平定准噶尔。恭上皇太后徽号。遣官告祭天、地、太庙、大社、大稷、　　

○上诣畅春园、问皇太后安。　　

○谕军机大臣等、班第等奏、达瓦齐遗弃妻子。身带百余人。逃往布噜特地方。阿兰泰等、领兵尾追。不日自当俘获。达瓦齐篡逆暴乱。断不可任其兔脱。倘使逃入布噜特境内。班第等、即选派干练人员。遣往彼处。明白开示。务令将达瓦齐擒献。但止为索取达瓦齐。无庸带兵前往。不过遣一妥员经理足矣。阿睦尔撒纳、萨喇勒、既深知彼处情形。著与班第悉心斟酌筹办务期必就擒获。现在准噶尔全部。俱已底定。惟余达瓦齐一人未获。所有应行前来入觐人员。即当派定。著阿睦尔撒纳等、将派定人数、及何日起程、何日可到之处。速行奏闻。其此次收取达瓦齐家属。奋勉行走官兵。著将军班第等、查明奏闻。分别议叙赏赉。　　

○又谕曰、侍卫集福、回京奏称、萨喇勒闻知伊子信息。惟以追擒达瓦齐为事。并未遣人往寻等语。萨喇勒出力奋勉。不以私事废公。实能明晓大义。朕心深为嘉予。此时伊子谅已回至游牧。著加恩授为三等侍卫。此朕因萨喇勒实心效力。特加优眷。将此传谕萨喇勒知之。　　

○户部等部议奏、陕甘协督尚书刘统勋奏称、川省协甘军需银。查验委有青潮。折算共短银二千一百一十八两。应如该督所奏。于前任四川藩司齐格家属名下追缴。并先于督抚藩司名下、按股分赔。其前署藩司史奕昂、照徇隐不报例、革职。黄廷桂、照应奏不奏例、降三级调用。永常、刘统勋、照徇例、降二级调用。得旨、依议。史奕昂、著革职。黄廷桂、著降三级。刘统勋、著销去加一级。仍降一级。俱从宽留任。永常、著销去军功加一级。免其降调。　　

○戊申。上奉皇太后还宫。恭上皇太后奏书。上礼服。于中和殿恭阅奏书后。上升舆。由右翼门、至永康左门。降舆大学士捧奏书、由中路前行。至慈宁门下。上由东阶升。至门下东旁立。皇太后礼服。升慈宁宫座。仪驾全设。中和韶乐作。上诣正中拜位。跪大学士捧奏书。在左旁跪进。上受奏书。恭献。授右旁大学士跪接。置正中黄案上。宣读官捧起。跪宣奏书讫。上九拜礼成。奏书曰、德莫盛于载物。含章叶柔顺之贞。孝莫大乎尊亲。归美著显扬之义。钦惟圣母崇庆慈宣康惠敦和裕寿皇太后、恩深教育。道备生成。启泰运以凝庥。八荒并登寿域。体坤仪而立极。六合悉被慈晖。庆爱日之方长。扇仁风于罔外。璇闱视膳。亲承懿训之昭垂。沙碛陈师。果见肤功之克奏。谋贻燕翼。惟太姒之嗣厥徽音。庆集鸿图。宜王母之受兹介福。欣逢盛事。载考。彝章。仰德范以弥隆。晋徽称而遹骏。万国之欢心共戴。愿熙鸿号于无穷。两阶之文教覃敷。益巩皇图于有永。伏祈鉴允。庶展微忱。不胜拳拳之至。谨奏。　　

○己酉。恭上皇太后徽号册宝。上礼服。御太和殿。恭阅册宝。奉安彩亭上。前行。上升舆随后。由右翼门、至永康左门。上降舆行。至慈宁门外。东旁立。册宝仍设于正中黄案上。皇太后礼服。升慈宁宫座。仪驾全设。中和韶乐作。上诣正中拜位。跪左旁大学士捧册宝。依次跪进。上受。恭献。授右旁大学士跪接。置正中黄案上。宣册官、宣宝官、跪宣册宝讫。上九拜礼成。册文曰。圣慈衍庆。版章式廓于遐方。显号扬庥尊养丕崇于寰海。本至德而膺多福。保佑自天。备纯嘏而炳鸿文。安贞应地。欢腾朝野。喜溢宫庭。钦惟圣母崇庆慈宣康惠敦和裕寿皇太后陛下、德协资生功符厚载。肃雍宣化。流庆誉于黄裳诚敬垂型。懋徽音于苍箓璇宫视膳长荷洪仁。兰殿承欢。恒聆懿训。近以远夷款附。绝塞荡平。万里犁庭。道左有壶浆之献。半年奏凯。师中无矢石之劳实邀慈荫之宏敷。克致肤功之迅奏。巩万载不拔之业。兵气都消。辟百年未集之图。边尘胥靖。臣民稽首。佥谓天家不世之功。中外输成咸曰圣母无疆之庆。合舆情以祝嘏祗上徽称贲册府之光华。敬诹吉日载稽礼制肃展悃忱谨告天地宗庙社稷。率诸王贝勒文武群臣恭奉册宝。上徽号曰崇庆慈宣康惠敦和裕寿纯禧皇太后瑞叶丹图慈庆滂流于海宇祥徵绿字。奎章炳烺于星辰诚亘古之隆规。为普天之盛典。伏愿琅函永焕。宝牒常辉。崇燕喜于日月山川。繁禧屡锡。被鸿名于圭璋琬□王火又

□。景贶频臻。受百千国来享之文。六合均膺晋福。垂亿万年无穷之裕。八荒咸颂坤仪。谨言。上御太和殿。诸王、贝勒、贝子、公、文武官员、表贺如仪。以恭上崇庆慈宣康惠敦和裕寿纯禧皇太后徽号。颁诏天下。诏曰、朕寅绍丕基统御中外。痌瘝念切。宵旰勤求。惟期绥靖边陲。乂安黎庶。俾享昇平之福。益臻康阜之风。若乃绝域归诚。肤功迅奏。缵祖宗未竟之绪。绵社稷无疆之庥。固事会之所期。实懋昭之有自。彝章式著。庆典弥光。准噶尔部落。僻处荒陬。未膺朝命。妄思雄长。陵扰诸番。昔我皇祖圣祖仁皇帝、勤三驾以亲征。皇考世宗宪皇帝、命六师而致讨。迨朕御极。正及彻兵。聊示羁縻。准通贸易讵包荒之既久。乃骨肉之自残。而逆竖达瓦齐、篡弑相寻。人心瓦解。始则车凌车凌乌巴什等款关请附。继则阿睦尔撒纳等、率众来降既不忍拒之遐荒。自当为登之衽席。是用揆几度势。命将出师。因其向化之诚。寄以前驱之任。该将军等同心戮力。布德宣威。大军所至。自噶勒丹多尔济、以及诸部各台吉喇嘛、回民等、莫不拜舞输诚。欢迎载道。壶浆夹路。耕收不移。遂直抵伊犁。收其部众抚绥安辑。咸庆更生无血刃遗镞之劳。奏扫穴犁庭之胜计自始事。以迨捷闻。曾未数旬迅成伟绩。历稽往牒。实所希逢在于朕心。倍深兢业。此皆沐苍穹之默眷。荷列祖之鸿庥。故能畅播远猷。光昭骏烈。已分遣皇子、恭叩祖陵。代行告祭。谨于乾隆二十年六月初一日亲诣太庙。躬申祗告。并遣官祗告天、地、社、稷。暨先师孔子。用申谢悃。至朕日侍璇宫。亲承懿训。溥慈晖于海＜宀禹＞。锡厚泽于生民。仰惟垂裕之恩。宜晋显扬之号。兹于本月初七日。率王公文武群臣、恭奉册宝。加上圣母崇庆慈宣康惠敦和裕寿皇太后徽号曰。崇庆慈宣康惠敦和裕寿纯禧皇太后两阶之文德覃敷。巩皇图于有永万国之欢心允洽。介纯嘏以弥增。用溥覃恩。聿光盛典。所有应行事宜。开列于后。一、五岳、四渎、等祀。照例遣官致祭。一、历代帝王陵寝。照例遣官致祭。一、凡岳、镇、海、渎、庙宇有倾圯者。该地方官查明估计修葺。以昭诚敬。一历代帝王陵寝。该督抚查勘修葺。动项报销。一此次领兵之王大臣、身历戎行。调度合宜克成伟绩。应加懋赏。用志酬庸。一、现在行间之满洲蒙古将领兵丁。俱能奋勇出力著通行赏赉。其出征之绿旗将领兵丁。亦著一体赏赉一、此次派往西北两路之在京大臣官员。随围豫支俸银及宗人府生息银两。并兵丁借过库银未经扣完者。概行豁免。一、军机处行走官员。昼夜办理。甚属勤劳著交部从优议叙一两路管理台站官员。已有旨查明议叙。其兵部司员接办军报。黾勉无误。亦著交部议叙。一、顺天府官员料理军行。俱属妥协。著照直隶、山西、河南、等省之例。一体交部议叙一、在京王以下、文官五品以上。武官三品以上。俱加恩赐。一、各省将军、副都统、总督巡抚、提督、并总兵官、各加恩赐。一、在外诸王以下、公以上、俱加恩赐。一、凡试职各官。俱准实授。一、在京文武各官。俱加一级。其任内有降革处分即以抵销。一、乾隆丙子年各省乡试。大省广额十名。中省七名。小省五名。其丁丑年会试应广额若干名之处。该部临时奏闻请旨。一、国子监贡生、监生、及各官学教习、免坐监期一月。一、在京满洲蒙古汉军马步兵丁俱加恩赏一月钱粮一在京巡捕三营兵丁著加恩赏一月钱粮。一、内务府庄头等所有积欠粮石等项查明请旨豁免。一、各省民欠钱粮著该部查明具奏。其年久应免者。候旨豁免一、从前各省偏灾地方。所有借给贫民耔种口粮牛具等项。查明实系力不能完者。著予豁免一、杂派项款、永行禁革。以安民生该督抚严察禁革。如有仍前滥徵者。或经参奏或被发觉。定行从重治罪。一、除谋杀故杀外。如原无仇隙。偶因一时忿激相殴。重伤致死者。将凶犯免死。决杖一百。照例追银四十两。给付死者家属。一、现在军流以下人犯。概予减等发落。一、除十恶不赦外。犯法妇人。尽行赦免。一、现在内外监候质审。及干连人等。久禁囹圄。恐致无辜瘐毙者。概与释放。一、各省分赔代赔之案。本人业已身故。其子孙实系力不能完者。著查明奏请豁免。一、滥动重刑。旧有严禁。有司官员、有因小事辄行夹讯。并违例妄用非刑者。该督抚即行查参具奏。从重治罪。一、各处养济院、所有鳏寡孤独及残疾无告之人有司留心以时养赡。毋致失所。于戏。广仁恩于茂育。远敷熙皞之隆。崇光烈之觐扬。永庆绥和之治布告天下。咸使闻知。　　

○是日、上奉皇太后居畅春园。　　

○幸圆明园。　　

○谕、平定准噶尔捷闻。以数十年逋寇迅就廓清。荒服敉宁中外蒙福。迺我国家无疆之庥。缅维皇祖圣祖仁皇帝、削平三孽。于康熙二十三年。诹吉东巡亲祭阙里。武功文德。彪炳简册。朕仰承先烈。集此大勋。保泰持盈。弥深兢业。亲告成功于太庙、郊、社、岳、渎、诸祀。次第遣官。敬谨举行。以昭茂典。先师孔子阙里。理应恪循成宪。躬诣行礼。用申诚敬。且自瞻谒林泉。已逾六载。仰止之念。时切于怀。拟于明岁春月。敬奉皇太后安舆。自京启銮。恭诣曲阜。翠华所经。亦以体察吏治。清问闾阎。行庆施惠。以称朕法祖尊师之至意。所有应行豫备事宜。该部详议以闻。　　

○又谕、国家赏功酬庸。予以录叙。所以激励戎行。典至重也。准噶尔一事。从前我皇祖、皇考、屡申挞伐。而彼部落藩篱完固。未得机会。是以暂议彻兵。迩来喇嘛达尔扎达瓦齐等、互相争杀。内乱频仍。其台吉车凌、车凌乌巴什、阿睦尔撒纳等款塞内附。先后踵至。朕为天下共主。兼覆并帱。自当为之经理游牧。以计长久。而又适当达瓦齐众畔亲离。势同瓦解。此正机有可乘之时。因议及两路进兵。而人心狃于久安。狎畏难之见者多而具奋迅之衷者。百无一二。今赖上天默佑。克集大勋。计军需所费。较之从前才及十之一二耳以机会所迫。一举可成之功。犹多苟安懦怯。徘徊观望。倘更有艰钜过于此者。尚安冀其勇往从事乎满洲旧俗。一闻用兵。无不人人踊跃。以不与为耻。不意承平日久。渐成畏葸之习。至于如此。是以朕于此大功克就。远夷归化之时。不为之喜而为之寒心。策楞、舒赫德之畏葸。既已屡降明旨矣。此次进剿。命班第为北路将军。永常为西路将军。在班第领兵前进。亦不过遵朕所授机宜。黾勉无误。已邀爵赏。然此爵赏、非策楞舒赫德之所应得者乎。使永常但效班第。岂不同膺宠锡之荣乎。乃伊自受事以来。强欲自用。又以不能与前进之列。更沾沾以接济兵粮。为必不可缓之事。以见己之长。且曰自二月十二日。裹两月之粮。今已将尽矣。独不思按月赍粮。原祗就大概通融计算。若一一计口授食。则人之食量不齐。有日食一盂者。亦有增至数倍者。以食多者一月之用。即可为食少者数月之储。乃欲比量而差等之。有是理乎。且因粮于敌。亦从来军行胜算。永常又何独明于彼而暗于此也。今大兵已集。功成迅速。何尝有军粮不足之事。设如依所奏办理。将辗转挽运动逾数旬。岂遂能接济大兵之遄行耶。况用兵于万里之外。断难斤斤以馈运为事。永常所见。仍兵行粮随。汉人论兵故套。而实昧于机宜。不但此也。此次功成。实赖上天笃祐。新附之人。深感朕恩。是以迅速集事耳。若稍有相持情形。而永常粮绝之言。中于人心。其害尚可问乎。在永常罪且难逭。何得尚与有功者一体录叙耶。至于昔年和通呼尔哈诺尔进兵时。岱豪等既不能歼贼立功。又不能奋身拒敌。束手受困。徒以自尽了事。夫果有捐躯之志。何不死于矢石之间。为此妇人女子之为乎对敌之际。而领兵之人。相率自尽。岂不先折士气。似此懦怯无能之人捐威失重。即自行引决犹当将伊子孙议罚。尚何功之可录乎。且并有乘他人之胜。将已系颈之贼。比比射死。以示威者。以今观之。岂不大可笑耶。即阿岱等亦曾失误军机。仅以身历行间。幸邀议叙。此等世职、劝惩悠关。朕久欲查办。因西隅之事未完。隐忍未经降旨。现在大功既奏。荒服敉宁。有功诸臣。俱已特加懋赏。其前此冒滥邀功者。亦不可不加厘剔。以昭平允。所有和通呼尔哈诺尔等处用兵。所得世职人员。著交军机大臣、及该部详细查明。如有冒滥应行裁革者。奏明请旨。用副核实奖励之道。　　

○庚戌。谕准噶尔全部台吉宰桑等曰、尔准噶尔、自台吉噶尔丹策零时。恭顺天朝。尊崇黄教。部属人众。俱得安生。朕是以施恩准其遣使往来。岁通贸易。嗣策妄多尔济那木扎勒继立。互相戕杀。内乱频仍。达瓦齐更加暴虐。所有准噶尔全部人众。俱受荼毒。朕为天下共主。念噶尔丹策零之旧。不忍坐视汝众坐于涂炭。而各部落台吉等、相继款关来降。扶携户口数万。朕悯其穷蹙。为之经理游牧。以计久长。是以特派将军大臣等、恭行天讨。命两路大兵进剿。驱除残暴。安辑生灵。尔众台吉等、去逆效顺。感戴朕恩。输诚纳款。朕心深为嘉予。今准噶尔全部底定。仍将尔四卫拉特台台等施恩封为汗、贝勒、贝子、公爵。令各管辖属人。安居乐业。尔台吉宰桑等、俱宜仰体朕一视同仁之意。约束所属人等。安静谋生。勿因睚眦小嫌。互相构衅。亦毋得将所属人残虐。众属人等、亦并遵守条教。畜牧耕种。各勤职业。以共享太平之福。尔等僻处遐荒。朕自当示以怀柔之道。如喀尔喀内扎萨克、一体办理。自不以内地法度相绳。再尔准噶尔人等、向知尊崇佛法。朕特为广布黄教。在伊犁设立库伦。宣诵经典。俾群生咸知敬奉。尔等其善体朕心。皈依佛法。永远遵守。尔等自受达瓦齐凌虐。众不聊生。今朕如此加恩。尔四卫拉特、俱为天朝臣仆实属厚幸。务宜洗涤旧习。永受朕恩。再哈萨克人等向与尔准噶尔有隙。彼此时相抢掠。朕已降旨哈萨克。令其毋得仍前侵越。厘定边界。勿相扰害。尔等亦宜恪遵此旨。不得将哈萨克人众。肆行抢掠。尔等其善体之。　　

○谕军机大臣等、准噶尔全部已定。班第等仍留彼处办事。俟一二年内。将伊等彻回后。每年自京遣派大臣一员。前往巡查该处情形。但如此更换。需用多人。著班第等、于准噶尔旧大宰桑之子孙、或已革宰桑内。择其诚实者。拣选八九人。带领家属。移居察哈尔地方。令其巡查。并资差遣。副都统达什敦多布、及投诚之乌尔古勒济勒、即附入察哈尔旗内居住。必须妥为安置此拣选人内、如未有职衔者。著赏散秩大臣职衔。　　

○又谕曰、车凌车凌乌巴什、巴玉特等属下人众。因去岁歉收。贫难度日。著加恩赏给两个月口粮。并寄知莫尔浑、令于军营米石内动支。　　

○调工部侍郎李侍尧、为户部侍郎。以内阁学士王际华、为工部侍郎。山西布政使多纶、为礼部侍郎。　　

○以山西按察使蒋洲、为山西布政使。福建台湾道拖穆齐图、为山西按察使。　　

○辛亥。大学士等议奏、准部平定。大兵彻回。所有给将军班第、永常、阿睦尔撒纳、萨喇勒等、敕书印信旗牌等项。应令缴回。但班第、萨喇勒、仍驻伊犁办事。请另给钦差关防。得旨、班第、萨喇勒、现留伊犁驻劄。所有班第定北将军印信。暂留应用。将军等会集办事时。不过需印一颗。余俱缴回。萨喇勒、将军印信虽缴。在彼大臣官员、仍以将军称之　　

○壬子军机大臣会同三法司议覆、协办陕甘总督尚书刘统勋参奏、宁夏府知府赵本植、侵扣军需一案。详核供词实属通融办理并无侵扣实迹。应将该协督定拟斩决之处照例改流。得旨、赵永植、系承办军需之员如果侵肥属实。非军法从事。不足蔽辜是以于该协督参奏时。令其严审定拟。嗣据该协督审奏。朕详览供词。并无侵扣实迹。随经军机大臣等议。令该协督再行详议具奏。今据该协督仍以斩决定拟。军机大臣会同法司核覆。原供实属通融办理。罪止那移。按律应拟满流。是该协督所请即行正法之处。供罪殊未相符。著仍交该协督刘统勋、详核案情。再行秉公定拟覆奏、至从前查办赀产。原因军务重大。且办理伊始。不得不明示惩创。如审明是那非侵。则抵补之外。概可无庸查办。　　

○云南鹤庆府属观音山土驿丞郭斌故。以其侄世禄、袭职。　　

○癸丑。谕、此次大兵进剿。所有从前雍正年间、自青海畔逃之罗布藏丹津、及上年潜逃之杜尔伯特台吉巴朗、孟克特穆尔等、俱已就擒。现在即日押解来京。所有献俘典礼。著该部察例具奏。择吉举行　　

○又谕、西师奏凯。大兵直抵伊犁。准噶尔诸部。尽入版图。其星辰分野。日月出入。昼夜节气时刻。宜载入时宪书。颁赐正朔。其山川道里。应详细相度。载入皇舆全图。以昭中外一统之盛。左都御史何国宗、素谙测量。著带同五官正明安图、并同副都统富德、带西洋人二名。前往各该处。测其北极高度。东西偏度。及一切形胜。悉心考订。绘图呈览。所有坤舆全图、及应需仪器。俱著酌量带往。　　

○又谕曰、阿克敦、年已七十。现在目疾未痊。著以原品致仕。刑部尚书员缺、著鄂弥达补授。仍兼署吏部尚书事。阿里衮、著署理工部尚书事。永常、著加恩补授吏部侍郎。仍带革职留任　　

○又谕曰、开泰、著调补四川总督。即赴新任。大学士黄廷桂、著调任陕甘总督。将川督应办事务。交明开泰。即赴肃州。刘统勋、将现办事务。一一交明。回京供职。湖广总督印务。著硕色前往署理。云南总督印务。著爱必达署理。云南巡抚印务。著郭一裕署理。山东巡抚印务。著白钟山兼署。　　

○又谕、巴里坤管辖兵丁。办理事务。不可无大员专任。策楞既知前愆。此次在哨探兵队内行走。尚属奋勉。著施恩赏给都统职衔。同副都统三格、驻劄巴里坤。办理事务。　　

○吏部议准、两广总督杨应琚奏称、广南韶连道、向辖三府、一直隶州。内所辖广州府、相距千里。难于遥制。请改隶广东粮驿道、就近管辖。并铸给广东粮驿道管民屯料价水利兼分巡广州府关防。广南韶连道、换给分巡南韶连道关防。从之。　　

○以原任江西按察使范廷楷、为户部主事。　　

○甲寅。谕曰、喀尔吉善等奏、诸罗县民陈天松等、应追罚粟及折价等项一案。自康熙五十一年起、阅今数十年。除已经完过外。其未完粟米银两。户名半已无人。实属力难完缴等语。陈天松等、系海外穷黎。垦荒追罚。与杭欠额赋不同。且历年久远。上年台属又被灾伤。情殊可悯。所有未定罚粟及折价银两。著加恩悉予豁免。该部即遵谕行。　　

○以原任户部侍郎裘曰修、为右春坊右中允。　　

○青海扎萨克辅国公贡格故。以子纳罕塔尔巴、袭爵。喀尔喀三等男扎木苏故。以兄端多克、袭爵。　　

○乙卯。上诣畅春园、问皇太后安。　　

○谕曰、大学士陈世倌、协办大学士蒋溥等奏称、江浙士庶望幸情殷。请于明岁再举南巡一摺。朕自乾隆十六年、巡幸吴越。迄今已阅五载。该督尹继善、喀尔吉善等、均曾具摺奏请。朕因西师尚未凯旋未经允准现今肤功迅奏荒服敉宁南省民风吏治时廑于怀。而高堰堤工尤数郡生灵攸系上年告竣以后。正当亲加察勘。前降旨于明岁春月展谒孔林。著允大学士等所请于礼成之后敬奉圣母皇太后銮舆。顺道前往江浙。以抒勤民之隐而慰望幸之忱朕省方观民。入疆考绩惟期勤求实政。宣达群情一切供顿。俱出内府。丝毫不以扰民。地方官毋得指名储备。令众商捐输、及扣各属养廉察出定行严加究处前者巡幸南省时屡饬各督抚、务从简朴而所至尚觉过于华饬。喧溷耳目此次行宫、及名胜憩息之地。悉仍旧观但取洒扫洁除。概无得增一椽一瓦毋陈设玩器。城市经涂。毋张灯演剧。踵事增华巡览所及。各督抚等、果能绥辑井疆。康乂蒸庶。俾人敦礼让。俗庆盈宁。朕自深为嘉悦。若其徒事华靡。致饰观美。耗有用之财。侈无益之费。适以自滋咎戾。甚无取焉。各督抚及所属官民人等、尚其善体朕心。以副朕观风问俗。行庆施惠之至意。　　

○又谕曰、饶学曙、因张绍渠差人通信裘曰修一节。已经部议降调。但饶学曙、固属瞻顾乡谊。徇情多事。而较之张绍渠、身为监司。与押解在途人犯。教供通线。市恩藐法者。其情事尚为有间。是张绍渠之罪。万无可逭。饶学曙、犹有可原。今裘曰修、已经加恩录用。饶学曙、著从宽照部议所降之级。留编修任。朕办理庶政。一秉至公。于大小臣工。赏罚黜陟。从无成见。并将此通行传谕知之。　　

○谕军机大臣等新降乌梁海等、现已编次旗分佐领。补放总管翼领等员。足资管辖。但系新降之人。必须大员统理。和托辉特郡王青滚杂卜、稔知乌梁海情形。即著管理乌梁海人众。贝勒车布登扎布、此次在军前行走奋勉并著一同管理。现在青滚杂卜、办理乌梁海布珠库等事务。如未起程。即令车布登扎布、同往查办。若青滚杂卜、业已起程。车布登扎布自军前回至伊游牧后。班第等即速饬知令伊前往。会同青滚杂卜、商酌办理。　　

○兵部议准、闽浙总督喀尔吉善、福州将军新柱奏称、福州驻防汉军、原设四旗。今改驻八旗满兵。设协领八员。请添铸正黄、正红、镶红、镶蓝、协领图记四。并请铸给八旗佐领图记十六。从之。　　

○丙辰。军机大臣等议奏、现在口马、备用军需。甚属有余。据江宁将军锡尔璊、京口将军海常、两江总督尹继善、共请买马三千余匹。并委员赴领前来。查明岁巡行南省。江浙需马甚多。若以此次军需备用余马。暂行拨给。亦通融之法。现今都统莫尔浑军营。余马二万余匹。除备厄鲁特朝觐之用。余马俱令牧放。酌量分队。于八九月间赶至张家口。锡尔璊等、请领马匹。应令各委妥员。于八月间赴部报明。会同理藩院司官一员。至张家口照数拨给。马价即交藩库。无庸解京。山东、浙江、如有缺马之处。均令咨明。照此办理。从之。　　

○丁巳。谕军机大臣等、永常奏、副将军阿睦尔撒纳、因查取伊去年被掳之人。遣骁骑校赛孟阿、宰桑和通、向各处寻查伊等上年所失牲畜等项。仅将阿睦尔撒纳兄之女媳、给令带往。其余并未给还。永常所奏甚是。此等人口、皆系阿睦尔撒纳来降时。中途被掳。若准噶尔未经平定。进兵时自寻伊等台吉前来。或以军威收服。理应清查办理。今各处台吉宰桑等、俱冀受朕恩。输诚归顺。但向伊等索取被掳之人。尚属可行。掠及牲畜。岂朕抚绥众人之意。现今准噶尔全部底定。一切人众。俱系朕之臣仆。岂可使一人从中滋扰。且被掳者、亦不止阿睦尔撒纳所属之人。车凌、车凌乌巴什、讷默库、班珠尔之人。谅亦皆有。俟大功告成。此项被掳人等、班第等、逐一查明。归并各部管辖。此次因阿睦尔撒纳、寻取伊兄女媳。所遣之赛孟阿、和通等、办理不善。以致滋扰新降人众。必非出自阿睦尔撒纳之意。著将永常所奏、交班第、阿睦尔撒纳、萨喇勒等、阅看。此等业经被掳人等。俟诸务告竣。查明应作何办理之处。议奏请旨。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十
</div>
    <div class="pagination">
<a href="清实录乾隆朝实录_page669.html">上一页</a><span>...</span><a href="清实录乾隆朝实录_page665.html">665</a><a href="清实录乾隆朝实录_page666.html">666</a><a href="清实录乾隆朝实录_page667.html">667</a><a href="清实录乾隆朝实录_page668.html">668</a><a href="清实录乾隆朝实录_page669.html">669</a><span class="current-page">670</span><a href="清实录乾隆朝实录_page671.html">671</a><a href="清实录乾隆朝实录_page672.html">672</a><a href="清实录乾隆朝实录_page673.html">673</a><a href="清实录乾隆朝实录_page674.html">674</a><a href="清实录乾隆朝实录_page675.html">675</a><span>...</span><a href="清实录乾隆朝实录_page671.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
