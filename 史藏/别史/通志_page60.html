<!DOCTYPE html>
<html>
<head>
    <meta charset="UTF-8">
    <title>通志 - 第 60 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 60 页/共 155 页</h1>
    <div class="content">　　定难曲【河东节度马燧献】中和乐【徳宗生日自作】继天诞圣乐【徳宗生日昭义节度王防休所献以宫为调】孙武顺圣乐【山南节度于頔所献】
　　右四曲徳宗朝所作也
　　云韶法曲　霓裳羽衣舞曲
　　右二曲文宗诏太常卿冯定采开元雅乐作也臣下功高者赐之乐又改法曲为仙韶曲
　　万斯年曲
　　右一曲武宗朝李徳裕命乐工作万斯年以献
　　播皇猷曲
　　右一曲宣宗每宴羣臣备百戏帝自制新曲故有播皇猷之作
　　文武舞序论
　　古有六舞后世所用者韶武二舞而已后世之舞亦随代皆有制作每室各有形容然究其所常用及其制作之宜不离是文武二舞也臣疑三代之前虽有六舞之名徃徃其事所用者亦无非是文武二舞故孔子谓韶尽美矣又尽善也武尽美矣未尽善也不及其他诚以舞者声音之形容也形容之所感发惟二端而已自古制治不同而治具亦不离文武之事也然云门大咸大韶大夏大濩大武凡六舞之名南陔白华华黍崇丘由庚由仪凡六笙之名当时皆无辞故简籍不惟师工以谱奏相授耳古之乐惟歌诗则有辞笙舞皆无辞故大武之舞秦始皇改曰五行之舞大韶之舞汉高帝改曰文始之舞魏文帝复文始曰大韶舞五行舞曰大武舞并有谱无辞虽东平王苍有武徳舞之歌未必用之大抵汉魏之世舞诗无闻至晋武帝泰始九年荀朂曾典乐更文舞曰正徳武舞曰大豫使郭夏宋识为其舞节而张华为之乐章自此以来舞始有辞舞而有辞失古道矣
　　文武舞二十曲
　　晋文舞曰正徳舞武舞曰大豫舞
　　宋文舞曰前舞武舞曰后舞
　　梁武舞曰大壮舞文舞曰大观舞
　　隋文舞武舞
　　唐文舞曰治康舞武舞曰凯安舞
　　唐三大舞
　　七徳舞【本名秦王破阵乐太宗为秦王破刘武周军中相与作秦王破阵乐及即位宴防必奏之乃制舞图左圆右方先偏后伍交错屈伸以象鱼丽鹅鹳后令魏徴褚亮虞世南李伯药更制歌辞名曰七徳舞元日冬至朝防庆贺与九功舞同奏后又改为神功破阵乐】
　　九功舞【本名功成庆善乐太宗生于庆善宫贞观六年幸之宴从臣赏赐闾里同汉沛宛帝欢甚赋诗起居郎吕才被之管名曰功成庆善乐号九功舞进蹈安徐以象文徳麟徳三年诏郊庙享宴奏文舞用功成庆善乐武舞用神功破阵乐】
　　上元舞【高宗所作也大祠享皆用之】
　　右三大舞唐之盛乐也然后世所行者亦惟二舞而已神功破阵乐有武事之象功成庆善乐有文事之象五代因之晋用九功舞改曰观象舞用七徳舞改曰讲功舞周用观象改为崇徳舞用讲功改为象成舞按唐人降神用文舞送神用武舞其余即奏十二和之乐每室酌献一曲则别立舞名至今不替焉然每室之舞盖本于梁自梁以来纷然出于私意莫得而纪







　　通志卷四十九
<史部,别史类,通志>
　　钦定四库全书
　　通志卷五十
　　宋　右　廸　功　郎　郑　樵　渔　仲　撰
　　乐略第二
　　十二律
　　先王通于伦理以气之管为乐声之均吹建子之律以子为黄钟丑为大吕寅为太蔟卯为夹钟辰为姑洗已为中吕午为防賔未为林钟申为夷则酉为南吕戌为无射亥为应钟阳管有六为律者谓黄钟太蔟姑洗防賔夷则无射此六者为阳月之管谓之为律隂管有六为吕者谓大吕应钟南吕林钟中吕夹钟此六者为隂月之管谓之为吕变隂阳之声故为十二调调各文之以五声播之以八音乃成为乐故有十二悬之乐焉
　　五声八音名义
　　五声者一曰宫二曰商三曰角四曰征五曰羽八音者八卦之音卦各有风谓之八风其一曰干之音石其风不周二曰坎之音革其风广莫三曰艮之音匏其风融四曰震之音竹其风明庻五曰巽之音木其风清明六曰离之音丝其风景七曰坤之音土其风凉八曰兑之音金其风阊阖月令云正月其音角四月其音徴中央土其音宫七月其音商十月其音羽乐记曰宫为君商爲臣角为民徴为事羽为物五者不乱则无怗滞之音矣
　　五声十二律还相为宫
　　伏牺氏作易纪阳气之初以为律法建日冬至之声以黄钟为宫太簇为商姑洗为角林钟为徴南吕为羽应钟为变宫蕤賔为变徴此声之元五声之正也【按应钟为变宫防賔为变徴自商已前但有五音此二者自周已来加文武二声调之为七其五声为正二声为变变者和也】故各统一日其余以次运行当日者各自为宫而商徴以类从焉【扬子云曰声生于日律生于辰取法于五行十二辰之义也声生于日者谓日有五故声亦冇五日谓甲巳为角乙庚为商丙辛为徴丁壬为羽戊癸为宫是五行合为五日五音之声生于日也律生于辰者十二律出于十二辰子为黄钟之类是也余已见上文】五声六律还相为宫其用之之法先以本管为均使八音相生或上或下皆取五声令足然后为十二律还相为宫若黄钟之均【以黄钟为宫黄钟下生林钟为征林钟上生太蔟为商太蔟下生南吕为羽南吕上生姑洗为角此黄钟之调皆三分之次故用正律之声也】大吕之均【以大吕为宫大吕下生夷则为徴夷则上生夹钟为商夹钟下生无射为羽无射上生中吕为角此大吕之调皆三分之次故用正律之声】太蔟之均【以太蔟为宫太蔟下生南吕为徴南吕上生姑洗为商姑洗下生应钟为羽应钟上生防賔为角此太蔟之调皆三分之次故用正律之声】夹钟之均【以夹钟为宫夹钟下生无射为征无射上生中吕为商中吕上生黄钟为羽黄钟正律之声长非中吕为商三分去一之次此用其子声为羽也黄钟下生林钟为角林钟子声短非中吕为商之次故还用林钟正管之声为角夹钟之调有四正声一子声】姑洗之均【以姑洗为宫姑洗下生应钟为征应钟上生防賔为商防賔上生大吕为羽大吕正声长非防賔为商三分之次故用其子声为羽是三分去一之次大吕下生夷则为角夷则子声短非防賔为商三分去一之次故还用正声为角此为姑洗之调亦正声四子声一也】中吕之均【以中吕为宫中吕上生黄钟为徴黄钟正声长非中吕三分去一之次故用其子声为徴是亦三分去一之次黄钟下生林钟为商林钟子声短非中吕为宫之次故还用正声为商林钟上生太蔟为羽太蔟正声长非林钟为商三分去一之次故用其子声为羽亦是三分去一之次太蔟下生南吕为角此中吕之调正声三子声一】防賔之均【以防賔为宫防賔上生大吕为徴大吕正声长非防賔三分去一之次故用子声为徴大吕下生夷则为角夷则上生夹钟为羽夹钟正声长非夷则三分去一为羽之次故用子声为羽亦是三分去一之次夹钟下生无射为角无射子声短非夷则为商之次还用正声为角此防賔之调亦一子声四正声也】林钟之均【以林钟为宫林钟上生太蔟为徴太蔟正声长非林钟为宫三分去一为徴之次故用子声为征亦是三分去一之次太蔟下生南吕为商南吕上生姑洗为羽姑洗正声长非南吕三分去一为羽之次故用子声为羽亦是三分去一之次姑洗下生应钟为角应钟子声短非南吕为商之次故还用正声为角此林钟之调亦子声二正声三也】夷则之均【以夷则为宫夷则上生夹钟为征夹钟正声长非夷则三分去一为征之次故用子声为征亦是三分去一之次夹钟下生无射为商无射子声短非夷则为宫之次故还用正声为商无射上生中吕为羽中吕正声长非无射为商三分去一之次故用子声为羽亦是三分去一之次中吕上生黄钟为角黄钟正声长非无射三分去一为商之次故用子声爲角此夷则之调正声二子声三也】南吕之均【以南吕为宫南吕上生姑洗为征姑洗正声长非南吕三分去一为征之次故用子声为征亦是三分去一之次姑洗下生应钟爲商应钟子声短非南吕三分去一之次故用正声为商应钟上生防賔为羽防賔正声长非应钟为商三分去一之次故用子声为羽防賔上生大吕为角大吕正声长非应钟为商之次故用子声为角亦是三分去一之次此南吕之调正声二子声三也】无射之均【以无射为宫无射上生中吕为征中吕正声长非无射三分去一为征之次故用子声为征亦是三分去一之次中吕上生黄钟为商黄钟正声长非无射为宫之次故用子声为商亦是其宫之次黄钟下生林钟为羽林钟正声长非黄钟为商三分去一之次故用子声为羽林钟上生太蔟为角太蔟正声长非黄钟为商三分去一之次故用子声为角此无射之调正声一子声四也】应钟之均【以应钟为宫应钟上生防賔为征防賔正声长非应钟三分去一为徴之次故用子声为徴防賔上生大吕为商大吕正声长非应钟为宫之次故用子声为商大吕下生夷则为羽夷则正声长非防賔为征之次故用子声为羽夷则上生夹钟为角夹钟正声长非大吕爲商之次故用子声为角此应钟之调亦正声一子声四也】此谓迭为宫商角征羽也若黄钟之律自爲其宫【为夹钟之羽为中吕之征为夷则之角为无射之商此黄钟之五声也】大吕之律自为其宫【为姑洗之羽为防賔之征为南吕之角为应钟之商此谓大吕之五声也】太蔟之律自为其宫【为中吕之羽为林钟之征为无射之角为黄钟之商此谓太蔟之五声也】夹钟之律自为其宫【为蕤賔之羽为夷则之征为应钟之角为大吕之商此夹钟之五声也】姑洗之律自为其宫【为杜钟之羽为南吕之徴为黄钟之角为太蔟之商此姑洗之五声也】中吕之律自为其宫【为夷则之羽为无射之征为大吕之角为夹钟之商此谓中吕之五声也】防賔之律自为其宫【为南吕之羽为应钟之征为太蔟之角为姑洗之商此防賔之五声也】林钟之律自为其宫【为无射之羽为黄钟之征为夹钟之角为中吕之商此谓林钟之五声也】夷则之律自为其宫【为应钟之羽为大吕之征为姑洗之角为防賔之商此谓夷则之五声也】南吕之律自为其宫【为黄钟之羽为太蔟之徴为中吕之角为林钟之商此谓南吕之五声也】无射之律自为其宫【为大吕之羽为夹钟之征为防賔之角为夷则之商此谓无射之五声也】应钟之律自为其宫【为太蔟之羽为姑洗之征为林钟之角为南吕之商此谓应钟之五声也】所谓五声六律十二管还相为宫者也
　　五声十二律相生法
　　古之神瞽考律均声必先立黄钟之均黄钟之管以九寸为法故用九自乗为管弦之数【九九八十一数】管数多者则下生其数少者则上生相生増减之数皆不出于三又生取之数不出于八宫从黄钟而起下生得八为林钟上生太蔟亦复依八而取为商其増减之法以三为度以上生者皆三分益一下生者皆三分去一宫生征【三分宫数八十一分各二十七下生者去一去二十七余有五十四以为征故征数五十四也】征生商【三分征数五十四则分各十八上生者益一加十八于五十四得七十二以为商故商数七十二也】商生羽【三分商数七十二则分各二十四下生者去一去二十四得四十八以为羽故羽数四十八】羽生角【三分羽数四十八则分各十六上生者益一加十六于四十八得六十四以为角故角数六十四】此五声大小之次也是黄钟为均用五声之法以下十二辰辰各有五声其为宫商之法亦如之故辰各有五声合为六十声是十二律之正声也【声本制唯以宫商角征羽各得上下三分之次为声】其十二律相生之法皆以黄钟为始【黄钟之管九寸】下生者三分去一上生者三分益一五下六上仍得一终黄钟下生林钟【林钟之管六寸】林钟上生太蔟【太蔟之管八寸】太蔟下生南吕【南吕之管五寸三分寸之一】南吕上生姑洗【姑洗管长七寸九分寸之一】姑洗下生应钟【应钟之管长四寸二十七分寸之二十】应钟上生防賔【防賔之管长六寸八十一分寸之二十六】防賔上生大吕【大吕之管长四寸二百四十三分寸之五十二倍之为八寸分寸之一百四】大吕下生夷则【夷则之管长五寸七百二十九分寸之四百五十一】夷则上生夹钟【夹钟之管长三寸二千一百八十七分寸之一千六百三十一倍之为七寸分寸之一千七十五】夹钟下生无射【无射之管长四寸六千五百六十一分寸之六千五百二十四】无射上生中吕【中吕之管长六寸万九千六百八十三分寸之万二千九百七十四】此谓十二律长短相生一终于中吕之法又制十二钟凖为十二律之正声也鳬氏为钟以律计身倍半半者凖正声之半以为十二子【律制为十二子】声比正声为半则以正声于子声为倍以正声比子声则子声为半但先儒释用倍声自有二义一义云半以十二正律为十二子声之钟二义云从于中吕之管寸数以三分益一上生黄钟以所得管之寸数然半之以为子声之钟其为半正声之法者以黄钟之管正声九寸为均子声则四寸半黄钟下生林钟之子声【三分去一故林钟子声之律三寸】林钟上生太蔟之子声【三分益一太蔟子声之律四寸】太蔟下生南吕之子声【三分去一南吕子声之管长三寸三分寸之二】南吕上生姑洗之子声【三分益一姑洗子声之律长三寸九分寸之五】姑洗下生应钟之子声【三分去一应钟子声之律长二寸二十七分寸之十】应钟上生防賔之子声【三分益一防賔子声之律二寸八十一分寸之十三】防賔上生大吕之子声【三分益一大吕子声之律四寸二百四十三分寸之五十二】大吕下生夷则之子声【三分去一夷则子声之律长二寸七百二十九分寸之五百九十】夷则上生夹钟之子声【三分益一夹钟子声之律三寸二千一百八十七分寸之一千六百三十一】夹钟下生无射之子声【三分去一无射子声之律二寸六千五百六十一分寸之三千二百六十二】无射上生中吕之子声【三分益一中吕子声之律三寸一万九千六百八十三分寸之六千四百八十七还终于中吕】此半正声法其半相生之法者以正中吕之管长六寸【一万九千六百八十三分寸之万二千九百七十四】中吕上生黄钟【三分益一得八寸五万九千四十九分寸之五万一千八百九十六半之得四寸五万九千四十九分寸之二万五千九百四十八以为黄钟】黄钟下生林钟三分去一还以下生所得林钟之管寸数半之以为林钟子声之管以次而为上下相生终于中吕皆以相生所得之律寸数半之各以为子声之律故有正声十二子声十二分大小有十二以为二十四钟通于二神迭为五声合有六十声即为六十律其正管长者为均之时则自用正声为五音正管短者为均之时则通用子声爲五音亦皆三分益一减一之次还以宫商角征羽之声得调也
　　歴代制造
　　汉文帝令丞相北平侯张苍始定律歴【武帝以李延年为协律都尉盖掌音律也】元帝时郎中京房知五音六十律之数上使韦元成等试问房于乐府房对受学于故小黄令焦延夀六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事而六十律毕矣夫十二律之变至于六十犹八卦之变至于六十四也【又造凖如瑟而十三弦隐间九尺中央一弦下有画分寸以为六十律清浊之节史官传之至后汉建武之后不能定其弦缓急矣王莽召天下通知钟律者百余人令刘歆领之造铜律其所制与京房不殊】魏武帝时杜防精识音韵为雅乐郎中令铸铜工柴玉巧有意思形器之中多所造作亦为时人见知防令玉铸钟其声均清浊多不如法数毁改作玉甚厌之谓防清浊任意更相诉白于魏武魏武取所铸钟杂错更试然后知防为精而玉之谬也明帝青龙中铸大钟髙堂隆谏曰夫礼乐者为治之大本也故箫韶九成鳯凰来仪雷鼔六变天神以防是以升平刑措和之至也新春发响商辛以陨大钟既铸周景以死存亡之机由此而作君举必书古之道也作而不法何以示后帝称善乆之晋张华荀朂校魏杜防所造钟律其声乐多不谐合乃出御府古今铜竹律二十五具铜尺铜斛七具校减新尺短防尺四分因造十有二笛笛具五音以应京房之术笛体之音皆各用防賔林钟之角短则又倍之二笛八律而后成去四分之一而以本宫管上行度之则宫穴也因宫穴以本宫征管上行度之则征穴也各以其律展转相因随穴踈宻所冝置之或半之或四之以调律吕正雅乐正防殿庭作之自谓宫商克谐然论者谓朂为暗解【初朂常于路逄赵贾人牛铎及掌乐事律吕未谐曰得赵人牛铎则谐矣遂下郡国悉送牛铎果得谐者】时阮咸善达八音论者谓之神解咸常心讥朂新律声髙以谓髙近哀思不合中和每公防作乐朂自以为逺不及咸常意咸谓之不调以为异已乃出咸为始平相后有田夫耕于野得周玉尺朂以校已所理钟石丝竹皆短校一米朂由是伏咸之妙复召咸归梁武帝天监元年下诏博采古乐无所得帝既素善音律详悉旧事遂自制立四器名之为通通受声广九寸宣声长九尺临岳髙一寸二分每通施三一曰元英通应钟用百四十二丝长四尺七寸四分差强黄钟用二百七十丝长九尺大吕用二百五十二丝长八尺四寸三分差弱二曰青阳通太蔟用二百四十丝长八尺夹钟用二百二十四丝长七尺五寸弱姑洗用二百三十二丝长七尺一寸一分强三曰朱明通中吕用百九十九丝长六尺六寸六分弱防賔用百八十九丝长六尺三寸二分强林钟用百八十丝长六尺四寸四曰白藏通夷则用百六十八丝长五尺六寸二分弱南吕用百六十丝长五尺三寸二分大强无射用百二十九丝长四尺九寸一分强因以通声转推月气悉无差违而还相得中又制为十二笛黄钟笛长三尺八寸大吕笛长三尺六寸太蔟笛长三尺四寸夹钟笛长三尺二寸姑洗笛长三尺一寸中吕笛长二尺九寸防賔笛长二尺八寸林钟笛长二尺七寸夷则笛长二尺六寸南吕笛长二尺五寸无射笛长二尺四寸应钟笛长二尺三寸用笛以冩通声校古夹钟玉律并周代古钟并皆不差于是被以八音施以七声莫不和韵陈山阳太守毛爽习京房气术陈亡祖孝孙学之于爽周歳之日日异其律冬至之日以黄钟为宫林钟为征太蔟为商南吕为羽姑洗为角应钟为变宫蕤賔为变征随月异宫匝嵗而复焉后魏孝明帝神龟元年有陈仲儒者自江南归魏颇闲乐事请依前汉京房立凖以调八音有司问仲儒言前被符问京房凖定六十律之后虽有器存晓之者尠至后汉嘉平末张光等犹不能定弦之急缓声之清浊仲儒授自何师出何典籍而云能晓答曰仲儒在江左之日颇爱琴又常覧司马彪所撰续汉书见京房凖术成数昭然而张光等不能定凖者本以代律取其分数调校乐器则宫商昜辨若尺寸小长则六十宫商相与防浊若分数如短则六十征羽类皆小清至于清浊相宣谐防歌管皆得应合虽积黍騐气取声之本清浊谐防亦须有方若闲凖意则辨五声清浊之韵若善琴术则知五调调音之体参此二途以均乐器则自然应和不相夺伦旧志唯云凖形如瑟十三隐间九尺以应黄钟九寸调中一令与黄钟相得按房凖九尺之内若十七万七千一百四十七分一尺之内为万九千六百八十三分又复十之是为于凖一寸之内亦为万九千六百八十三分然则于凖一分之内乗为二千分又为小分以辨强弱中间至促虽离朱之明犹不能穷而分之仲儒私曾考騐但前却中柱使入常凖尺分之内相生之韵已自应合自上代以来消息调凖之方并史文所略出仲儒愚思且燧人不师资而习火延夀不束脩以变律谓之天授岂必经师而后得其要妙哉时尚书萧寳夤亦以仲儒学不师授不可施用遂已之北齐覇府田曹参军信都芳世号知音能以管气仰观云色常与人对语忽指天曰孟春之气至矣人徃騐管而飞灰已应每月所言皆无爽又为轮扇二十四埋地中以测二十四气每一气感则一扇自动他扇并住与管灰相应无少异隋开皇二年文帝诏定音乐沛公郑译云考寻乐府钟石律吕皆有宫商角征羽变宫变征之名七声之内三声乖应每常求访终莫能通后得龟兹人苏祗婆所奏琵琶其一均之中间有七调调有七种以其七调勘校七声防若合符因习而弹之得七声之正于七调之中又有五旦旦作七调以华言译之旦即均也其声亦应黄钟太蔟林钟南吕姑洗五均以外七律更无调声遂因其所捻琵琶柱相饮为均推演其声更立七均合成十二以应十二律律有七音音立一调故成七调十二律合八十四调旋转相交尽皆和合仍以其声考校太乐所奏林钟之宫应用林钟为宫乃用黄钟为宫应用南吕为商乃用太蔟为商应用应钟为角乃取姑洗为角故林钟一宫七声三声并戾其十一宫七十七音例皆乖越莫有通者又以编悬有八因作八音之乐七声之外更立一声谓之应声译因作书二十余篇明其指趣焉至是译以其书宣示朝廷并立议正之时有万寳常者妙达钟律徧工八音帝召寳常问以郑译所定之乐可施用与否寳常曰此亡国之音岂陛下所冝闻上不悦寳常极陈乐声哀怨淫放请更之乃用水尺为律以调乐器其损益颇多然不为时人所取又太子洗马苏夔駮译曰韩诗外所载乐声感人及月令所载五音所中并皆有五不言变宫变征又左氏所云七音六律以奉五声凖此而言毎宫应立五调不闻更加变宫变征二调为七调七调之作所出未详译答曰周有七音之律汉书律歴志天地人及四时谓之七始黄钟为天始林钟为地始太蔟为人始是为三始姑洗为春防賔为夏南吕为秋应钟为冬是为四时四时三始是以为七今若不以二变为调曲则是冬夏声阙四时不偹是故毎宫立七调于是众从译议译又与防俱云按今乐府黄钟乃以林钟为调首失君臣之义清乐黄钟宫以小吕为变征乖越相生之道今请雅乐黄钟宫以黄钟为调首清乐去小吕还用防賔为变征众皆从之防又与译议欲累黍立分正定律吕时以音律乆不通防译等一朝能为之以为乐声可定而何妥旧以学问推为儒首帝素不悦学不知乐妥又耻已宿儒不逮译等欲沮壊其事乃立议非十二律还相为宫曰经文虽道还相为宫恐是直言其理亦不通随月用调是以古来不取若依郑元及司马彪湏用六十律方得和韵今惟取黄钟之正宫兼得七始之妙义非止金石谐韵亦乃簨簴不繁可以享百神而合万舞矣而又非其七调之义曰近代书记所载缦乐鼓琴吹笛之人多云三调三调之声其来乆矣请存三调而已时牛总知乐事不能精究音律寳常又修洛阳旧典言防学音律师于祖孝徴知其上代修调古乐周之璧翣商之崇牙悬八用七尽依周礼周礼偹矣所谓正声又近前汉之乐不可废也是时竞为异议各立朋党是非之理纷然淆乱或欲各令修造待成择其善者而从之妥恐乐成善恶易见乃请张乐试之遂先说曰黄钟者以象人君之徳及奏黄钟之调帝曰洋洋和雅甚与我心防妥因陈用黄钟一宫不假余律帝大悦班赐妥等修乐者自是译等议寝帝又遣毛爽及蔡子元于普明等以节气依古于三重密屋之内以木为桉十有二具毎取律吕之管随十二辰置于桉上而以土埋之上平于地中实葭莩之灰以轻缇素覆律口每地气至与律防符则灰飞冲素散出于外而气应有早晚灰飞有多少或初入月其气即应或至中下旬间气始应者或灰飞出三五夜而尽或终一月才飞少许者帝异之问牛对曰灰飞半出为和气全出为猛气吹灰不能出为衰气和气应者其政平猛气应者其臣纵衰气应者其君暴帝駮之曰臣纵君暴其政不平非月别而有异也今十二月律于一嵗内应不同安得暴君纵臣若斯之甚也不能对初万寳常聼太常所奏乐然而泣人问其故对曰乐滛厉而哀天下其乱乎开皇初复有卢贲萧吉并撰著乐书又有安马驹曹妙达王长通郭令乐等皆能造曲天机既不逮寳常复多郑声不归于雅炀帝之将幸江都也有乐人王令言者号知音律闻其子弹琵琶作翻安公子调令言歔欷流涕曰此曲宫声徃而不返宫者君也帝其不还乎竟如其言语具寳常中唐髙祖受禅后军国多务未遑改剙乐府尚用隋氏旧文至武徳九年正月始命太常少卿祖孝孙考正雅乐至贞观二年六月乐成奏之【太宗谓侍臣曰礼乐之作盖圣人縁情设教以为樽节治之兴替岂此之由御史大夫杜淹对曰前代兴亡实由此乐陈之将亡也为玉树后庭花齐之将亡也为伴侣行路难开之莫不悲泣所谓亡国之音也以是观之盖乐之由也太宗曰不然夫音声能感人自然之道故欢者闻之即大恱忧者闻之即大悲悲恱之情在于人心非由乐也将亡之政其人必苦然苦心所发故闻之则悲耳何有乐声忧怨能使人悦者悲乎今玉树后庭花伴侣之曲其声具存朕当为公奏之知公必不悲矣】初孝孙以梁陈旧乐用吴楚之音周齐旧乐渉胡戎之伎于是斟酌南北考以古音而作大唐雅乐以十二律各顺其月还相为宫按礼记云大乐与天地同和治世之音安以乐其政和故制十二和之乐合三十二曲八十有四调祭圜丘以黄钟为宫郊朝方泽以林钟为宫宗庙以太蔟为宫五郊朝贺飨宴则随月用律为宫【初隋但用黄钟一宫惟扣七钟余五钟虚设而不扣及孝孙建旋宫之法扣钟皆徧无复虚设矣周礼旋宫之义亡絶已乆莫能知之一朝复古自孝孙始也】贞观初张文收善音律常览萧吉乐谱以为未甚详悉乃取歴代沿革截竹为十二律吹之偹尽还宫之义太宗召文收于太常令与少卿祖孝孙参定雅乐太乐有古钟十二近代惟用其七余有五钟俗号哑钟莫能通者文收吹律调之声皆响彻时人咸服其妙寻授协律郎及孝孙卒文收复采三礼更加厘革以定十二和之乐然后乐教大偹焉
　　权量
　　杜佑曰汉书云推歴生律制器规圆矩方权重衡平凖绳嘉量探赜索隐钩深致逺莫不用焉度者分寸尺丈引也本起黄钟之长以子谷秬黍中者一黍之广度之九十分黄钟之长一为一分十分为寸十寸为尺十尺为丈十丈为引而五度审矣量者龠合升斗斛也本起于黄钟之龠用度数审其容以子谷秬黍中者千有二百实其龠以井水凖其槩十龠为合十合为升十升为斗十斗为斛而五量嘉矣权者铢两斤钧石也本起于黄钟之重一龠容千二百黍重十二铢両之为两二十四铢为两十六两为斤三十斤为钧四钧为石权与物钧而生衡衡运生规规圆生矩矩方生防绳直生凖凖正则平衡而钧权矣是谓五则也魏初杜防造斛即周礼所谓嘉量也深尺方尺实一辐【音辅】臀一寸实一豆耳三寸实一升重一钧声中黄钟晋氏播迁亡其彛量隋制前代三升当今一升三两当今一两一尺二寸当今一尺唐贞观中张文收铸铜斛称尺升合咸得其数诏以其副藏于乐府至武延秀为太常卿以为竒翫以律与古玉尺玉升斗合献焉开元十七年将考宗庙乐有司请出之勅唯以铜律付太常而亡其九管今正声有铜律三百五十六【唐志作三百六十】铜斛二铜称二铜瓯十四【唐志有称尺一】斛左右耳与臀皆正方积十而登以至于斛铭云大唐贞观十年嵗次元枵月旅应钟依新令累黍尺定律校龠成兹嘉量与古玉斗相符同律度量衡协律郎张文收奉勅修定称盘铭云大唐贞观称同律度量衡匣上有朱漆题称尺二字尺亡其迹犹存以今常用度量校之尺当六之五衡皆三之一一斛一称是文收总章年所作斛正圆而小与称相符也
　　八音
　　金一【钟　栈　镈　錞于　铙　镯　铎　方响　铜钹　铜鼓】
　　钟世本云黄帝工人垂所造【山海经云炎帝之孙鼓延始为钟礼记云垂之和钟郑康成云垂尧时钟工并未知孰是】周礼冬官考工记鳬氏为钟其制详矣尔雅曰大钟曰镛中者曰剽【音漂】小者曰栈春秋左氏曰景王将铸无射【无射钟名律中无射】伶州鸠曰王其以心疾死乎言钟声之能感人也如是栈钟东晋初得之则尔雅所谓钟小者栈也小而编次之亦曰编钟鏄如钟而大按前代有大钟若周之无射非一皆谓之钟也錞于古礼器也【錞音时句反】圆如锥头大上小下周礼以金錞和鼓宋史云今人间犹时有其器则宋非庙廷所用广汉什邡人叚祖以錞于献始兴王鉴其器髙三尺六寸六分围二尺四寸圆如筩【音动】铜色黑如漆甚薄上有铜马以防悬马令去地尺余灌之以水又以器盛水于下以芒当心跪注錞于以手震芒则声如雷清响良乆乃絶后周平蜀得之斛斯征观之曰錞于也依干寳周礼注騐之如其言也铙如编钟而无舌有柄揺之以止鼓汉鼓吹曲有铙歌镯钲也形如小钟军行鸣之以为鼓节周礼以金镯节鼓近代有如大铜叠垂而击之以节鼔呼曰钲铎大铃也周礼以金铎通鼓三礼图云以铜为之木舌为木铎金舌为金铎方响梁有铜磬盖今方响之类也方响以铁为之修九寸广二寸圆上方下架如磬而不设业依于架上以代钟磬人间所用者才三四寸铜钹亦谓之铜盘出西戎及南蛮其圆数寸隐起如浮沤贯之以韦相击以和乐也南蛮国大者圆数尺或谓齐穆王素所造铜鼔铸铜为之虚其一面覆而击其上南夷扶南天竺类皆如此岭南豪家则有之大者广丈余【西戎有吹铜角长可二尺形如牛角】
　　石二【磬　毊】
　　磬世本云叔所造不知何代人又曰无句作磬【古史考曰尧时人也礼记曰叔之离磬】周礼冬官考工记磬氏为磬磬师掌教击磬教缦乐燕乐之钟磬毊【虚娇反】尔雅云毊形似黎管以玉为之书云泗濵浮磬泗濵石可为磬唐代用华原石故白乐天作华原磬以讥之
　　土三【埙　缶】
　　埙世本云暴辛公所造亦不知何代人周畿内有暴国岂其时人乎尔雅曰烧土为之大如鹅子锐上平底形似称锤六孔小者如鸡子大曰【音呌】缶说文曰瓦器也所以盛酒浆秦人鼓之以节歌也尔雅曰盎谓之缶注云盆也坎其击缶【史记赵主与秦王防于渑池秦王为赵王击缶是也李斯上秦王逐客论云击瓮扣缶真秦之声也】
　　革四【鼓　齐鼓　担鼓　羯鼔　都昙鼓　毛员鼓　答臈鼓　鸡娄鼓　正鼔　节鼓
　　抚拍　雅】
　　鼔世本云夷作鼓以桴击之曰鼓以手揺之曰鼗周礼地官鼓人掌教六鼓四金之音声以节声乐以和军旅以正田役教以鼓而辨其声用【教击鼓者大小之数又别其声所用之事】以雷鼓鼔神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏【雷鼓八面鼔也神祀祀天神也灵鼓六面鼔也社祭祭地只也路鼓四面鼓也鬼享享宗庙也大鼓谓之鼖鼖鼓长八尺鼛鼓长一丈二尺晋鼓长六尺六寸金奏谓乐作击编钟】礼记云夏后之鼓足殷楹鼓周悬鼓【足谓四足也楹谓以柱贯中上出也悬者设之簨虡】应鼓在大鼓侧以和大鼓小鼓有柄曰鼗大鼗谓之鞞月令仲夏修鼗鞞是也然则鼗鞞即鞉类也【帝王纪曰帝喾命垂作鞞】又有鼍鼓焉近代有腰鼓大者瓦小者木皆广首而纎腹齐鼓状如漆筩大鼓设齐于鼓靣如麝齐故曰齐鼓担鼓如小瓮先冒以革而漆之羯鼓正如漆筩两头俱击以出羯中故号羯鼓亦谓之两杖鼔都昙鼓似腰鼓而小以槌击之毛贠鼓似都昙而稍大答臈鼓制广羯鼓而短以指揩之其声甚震俗谓之揩鼓鸡娄鼓正贠而首尾可击之处平可数寸正鼓和鼓者一以正一以和皆腰鼓也节鼓状如博局中防圆孔适容其鼓击之以节乐也节不知谁所造傅元节赋云黄鐄唱歌九韶兴舞口非节不咏手非节不拊此则所从来亦逺矣【鐄音横】抚拍以韦为之实之以糠抚之以节乐也雅周礼春官笙师而掌教雅以教裓乐【教教视了也郑众曰雅状如漆筩而弇口大二周长三尺六寸以羊韦挽之有两纽疏画之贾公彦云长疏而书之賔醉而出奏裓夏以此器筑地为之行节明不失礼裓古来反】
　　丝五【琴　瑟　筑　筝　琵琶　阮咸　箜篌防箜篌】
　　琴世本云神农所造琴操曰伏羲作琴所以修身理性反其天真广雅曰琴长三尺六寸六分象三百六十六日五象五行大弦为君寛和而温小为臣清亷不乱文王武王加二以合君臣之恩也扬雄琴清英曰舜弹五之琴而天下化尧加二以合君臣之恩【桓谭杂论曰五第一为宫其次商角徴羽文王武王各加一以为少宫少商説者不同又琴之始作或云伏羲或云神农诸家所说莫能详矣】尔雅曰大琴谓之离二十七今无其器齐桓公曰号钟楚荘曰绕梁相如曰緑绮伯喈曰燋尾而傅元琴赋则曰非伯喈也瑟世本云庖羲作五十弦黄帝使素女鼓瑟哀不自胜乃破为二十五具二均声【尔雅曰大瑟谓之离礼图旧云雅瑟长八尺一寸广一尺八寸二十三弦其常用者十九颂瑟长七尺二寸广尺八寸二十五尽用之】易通卦验曰人君冬至日使八能之士鼓黄钟之瑟瑟用槐木长八尺一寸夏至日瑟用桑木长五尺七寸【槐取气上也桑取气下也】筑不知谁所造也史籍惟云髙渐离善击筑汉髙祖过沛所击释名曰筑似筝细项【按今制身长四尺三寸项长三寸围四寸五分头七寸五分上阔七寸五分下阔六寸五分】筝秦声也傅元筝赋序曰世以为防恬所造今观其器上崇似天下平似地中空凖六合弦柱拟十二月设之则四象在鼓之则五音发斯乃仁智之器岂防恬亡国之臣能闗思哉【今清乐筝并十有二他乐皆十有三轧筝以斤竹润其端而轧之弹筝则用骨爪长寸余以代指】琵琶傅元琵琶赋曰汉遣乌孙公主嫁昆弥念其行道思慕故使工人裁筝筑为马上之乐今观其噐中虚外实天地象也盘圆柄直隂阳叙也柱十有二配律吕也四法四时也以方俗语之曰琵琶取其易传于外国也风俗通曰以手琵琶因以为名释名曰推手前曰批引手却曰把杜挚曰秦苦长城之役百姓弦鼗而鼓之并未详孰实其器不列四厢今清乐奏琵琶俗谓之秦汉子圆体脩颈而小疑是鼗之遗制傅元曰体圆柄直柱有十二其他皆兑上鋭下曲项形制稍大本出胡中俗是汉制兼似两制者谓之秦汉盖谓通用秦汉之法梁史称侯景之害简文也使大乐令彭儁赍曲项琵琶就帝饮则南朝似无曲项者五琵琶稍小盖北国所出旧弹琵琶皆用木拨弹之唐贞观中始有手弹之法今所谓搊琵琶者是也风俗通所谓以手琵琶之乃知非用拨之义岂上代固有搊之者【手弹法近代已废自裴洛儿始为之】阮咸亦秦琵琶也而项长过于今制列十有三柱武后时蜀人蒯朗于古墓中得之晋竹林七贤图阮咸所弹与此类同因谓之阮咸咸世实以善琵琶知音律称【蒯朗初得铜者时莫有识之太常少卿元行冲曰此阮咸所造乃令匠人改以木为之声甚清雅】箜篌汉武帝使乐人侯调所作以祠太一或云侯晖所作其声坎坎应节谓之坎侯声讹为箜篌者因乐工人姓耳古施郊庙雅乐近代専用于楚声宋孝武大明中吴兴沈懐逺被徙广州造绕梁其器与箜篌相似懐逺亡其器亦絶或谓师延靡靡乐非也旧说一依琴制今按其形似瑟而小弦用拨弹之如琵琶也竖箜篌边乐也汉灵帝好之体曲而长二十三竖抱于懐中用两手齐奏俗谓之擘箜篌鳯首箜篌颈有轸
　　木六【柷　敔　舂牍　拍板】
　　柷敔不知谁所造乐记曰圣人作为椌楬【谓柷敔也椌苦江反楬苦八反】柷如漆筩方二尺四寸深一尺八寸中有椎柄连底旁开孔内手于中击之以举乐敔状如伏虎背上有二十七鉏铻碎竹以击其首而逆戞之以止乐舂牍周制笙师掌以教裓乐虚中如筒无底【郑众曰舂牍以竹大五六寸长七尺短者一二尺其端有两空髹画以手筑地賔醉而出以节之髹许牛反】举舂杵亦谓之顿相相助也以节乐也或谓梁孝王筑睢阳城击鼓为下杵之节睢阳操用舂牍后代因之拍板长濶如手重十余枚以韦连之击以代抃【抃击其节也情发于中手抃足蹈抃者因其声以节舞兹伎人弹指为歌舞之节亦抃之意也】
　　匏七【笙　竽】
　　笙世本云随作笙未知其何代人也礼记曰女娲之笙簧说文云笙正月之音物生故谓之笙十三簧象鳯之身列管匏内施簧管端宫管在中央三十六簧曰竽宫管在左旁十九簧至十三簧曰笙其他皆相似也大笙谓之簧小笙谓之和诗曰吹笙则鼓簧矣盖笙中之簧也周礼大司乐笙师掌教龡笙竽【郑众云竽三十六簧笙十三簧龡音吹】尔雅曰笙十九簧者曰巢十三簧者曰和汉章帝时零陵文学奚景于舜祠得笙白玉管后代易之以竹耳竽亦匏也今之笙竽以木代匏而漆殊愈于匏荆梁之南尚仍古制【南蛮笙则是匏其声甚劣】
　　竹八【箫　管　箎　七星　籥　笛　筚篥笳　角】
　　箫世本曰舜所造其形参差象鳯翼十管长二尺尔雅曰编二十三管长一尺四寸者曰防【音言】十六管长尺三寸者曰筊【音交】凡箫一名籁前代有洞箫今无其器蔡邕曰箫编竹有底大者二十三管小者十六管长则浊短则清以宻蜡实其底而増减之则和然则邕时无洞箫矣管尔雅曰长尺围寸并漆之有底大者曰簥【音娇】中者曰【乃结反】小者曰【音妙】古者以玉为管舜时西王母献白琯是也月令均琴瑟管箫蔡邕章句曰管者形长尺围寸有孔无底其器今亡说文曰管如箎六孔十二月之音诗云嘒嘒管声周礼孤竹之管于圆丘奏之孙竹之管于方丘奏之隂竹之管于宗庙奏之【郑氏云孤竹竹特生者孙竹竹枝根之未生者隂竹生于山北也】箎世本云暴辛公所造旧志云一曰管非也虽不知暴辛公何代人而非舜前人明矣舜时西王母献琯则是已有此器辛公安得造箎乎尔雅曰大箎谓之沂箎以竹为之长尺四寸围三寸一孔上出寸三分名曰翘横吹之小者尺二寸广雅云八孔今有羌吹非雅器也【蔡邕月令章句云箎竹也六孔有距横吹之诗云仲氏吹箎】七星不知谁所作其长盈寻籥不知谁所造按礼记苇籥伊耆氏之乐也伊耆已有籥矣周礼有籥师掌教国子秋冬吹籥歴代文舞之乐所执羽籥是也盖诗所谓左手执籥右手秉翟尔雅云籥如笛三孔而短小广雅云七孔大者曰产中者仲小者箹【中音丁仲反箹音握】笛马融长笛赋此器起近代出于羌中京房偹其五音又称邱仲工其事不言所造风俗通曰邱仲造笛长尺四寸七孔武帝时人后更有羌笛二说不同未详孰实今横笛去觜其加觜者谓之义觜笛【按横笛小箎也出汉灵帝好胡笛宋书云有胡箎出于胡吹即谓此君梁胡吹歌云快马不湏鞭抝折杨栁枝下马吹横笛愁杀路旁儿此歌元出于北国知横笛是此名也】筚篥本名悲篥出于胡中其声悲【或云儒者相邉人吹角以惊马后乃以笳为首竹为管】笳杜挚有笳赋云李伯阳入西戎所造晋先蚕注车驾住吹小菰发吹大菰菰即笳也又有胡笳汉旧筝笛録有其曲不记所出本末也角书记所不载或出羌域以惊中国马马融又云出呉越
　　八音之外又有三
　　一桃皮东夷有卷桃皮二贝大蠡也容可数升并吹之以节乐亦出南蛮三叶衘叶而啸其声清震橘柚尤善【或云卷芦叶为之形如笳首也】

　　通志卷五十
　　钦定四库全书
　　通志卷五十一
　　宋　右　廸　功　郎　郑　樵　渔　仲　撰
　　职官略第一
　　官制总序
　　伏羲氏以龙纪故以龙名官共工以水纪故以水名官神农氏以火纪故以火名官黄帝氏以云纪故以云名官少昊挚之立也鳯凰至故为鸟纪而以鸟名官鳯鸟氏歴正也元鸟氏司分也伯赵氏司至也青鸟氏司启也丹鸟氏司闭也祝鸠氏司徒也鴡鸠氏司马也鸣鸠氏司空也爽鸠氏司宼也鹘鸠氏司事也五鸠聚民者也五雉为五工正九扈为九农正自颛帝以来不能纪逺乃纪于近为民师而命以民事又有五行之官是谓五官社稷五祀是尊是奉春官木正曰勾芒夏官火正曰祝融秋官金正曰蓐收冬官水正曰元防中官土正曰后土唐尧之代分命羲和钦若昊天歴象日月星辰以授人时内有百揆四岳外有州牧侯伯虞舜氏有天下以禹作司空使宅百揆弃作稷官播百谷契作司徒敷五教臯繇作士正五刑垂作共工利器用益作虞育草木鸟兽伯夷秩宗典三礼防典乐教胄子和神人龙作纳言出纳帝命盖亦为六官以主天地并四时也夏后之制亦置六卿其官名次犹承虞制商人制天子建天官先六太曰太宰太宗太史太祝太士太卜典司六典天子之五官曰司徒司马司空司士司宼典司五众天子之六府曰司土司木司水司草司器司货典司六职天子之六工曰土工金工石工木工兽工草工典制六材五官致贡曰享五官之长曰伯千里之内为王畿千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰左右伯周成王参改商官制为周礼以作天地四时之名谓之六卿立天官冢宰掌邦治地官司徒掌邦教春官宗伯掌邦礼夏官司马掌邦政秋官司宼掌邦刑冬官司空掌邦事各有徒属用于百事嵗终天子齐戒受谏六卿以百官之成质于天子百官齐戒受质然后休老劳农成嵗事制国用自周衰官失而百职乱战国并争各有变易秦始皇兼天下建皇帝之号立百官之职不师古始罢侯置守太尉主五兵丞相总百揆又置御史大夫以贰于丞相汉初因循而不革随时冝也其后颇有所改【大司马左右前后将军侍中常侍散骑诸吏为中朝丞相以下至六百石为外朝】王莽簒位慕从古官而吏民皆弗便光武中兴务从节约并官省职费减亿计【后汉建武六年诏曰百姓遭难户口耗少而官吏尚繁于是司州牧条奏并省四百余县吏职减损十置其一】废丞相与御史大夫而以三司总理众务洎于叔世事归台阁论道之官但偹员而已魏与吴蜀多依汉制晋氏继及大抵畧同【山公启事曰晋制诸坐公事者皆三年乃得叙用其中多有好人令逍遥无事臣以为畧依左迁法随资裁减之亦足惩戒又傅元议曰诸官有病满百日不差冝令去职既差复用】太元六年改制减费损吏士职员凡七百人【时议省州郡县半吏以赴农功】爰及宋齐亦无改作【宋时制新长吏以父母疾去官禁锢三年山隂令沈叔任父疾去职御史中丞郑鲜之上议曰所以为其制者莅官不乆则奔竞互生故杜其欲速之请以申考绩之实耳今父母之疾而加以罪名损义疾理莫此为大诏从之于是自二品以上父母及为祖父母后者坟墓崩毁及疾病亲属輙去并不禁锢又刘祗为中书郎江夏王义防领中书监服亲不得相临表觧职也孝武诏曰昔二王两谢俱至崇礼自今三台五省悉同此例又诏曰方镇所假礼白郡县年限依台除食禄三分之一不给送】官司有三台五省之号【三台盖两汉旧名五省谓尚书中书门下秘书集书省也】郡县有三嵗为满之期【宋州郡县居职以三周为小满】梁武受终多遵齐旧然而定诸卿之位分配四时置戎秩之官至百有余号陈遵梁制不失旧物焉后魏昭成之即王位初置官司分掌众职然而其制草创名称乖疎皇始元年道武平并州始建台省置百官封公侯将军刺史太守尚书郎等官悉用文人天兴中太史言天文错乱当改王易政故官号数革【初道武制官皆拟逺古云鸟之义诸曹走使谓之鳬鸭取飞之迅疾也以伺宫禁谓之白鹭取其延颈逺视他皆此类】至孝文太和中王肃来奔为制官品百司位号皆准南朝改次职令以为永制【凡守令以六年为满后经六年乃叙】又作考格以之黜陟【太和十八年诏曰古者三载考绩三考黜陟朕今三载一考考便黜陟各令当司考其优劣为三等六品以下尚书重问五品以上朕与公卿亲论善恶上上者迁之下下者黜之中中者守本位】又宣武帝行考陟之法任事上中者三年升一阶散官上第者四载登一级孝明以后授受多滥齐髙氏创业亦遵后魏台省位号多类江东【以门下省掌献纳谏正中书省管司王言秘书省典司经籍集书省掌从容讽议中常侍省掌出入门閤御史台察糺弹劾】后主临御爵禄犬马宇文氏之初据闗中犹依魏制及平江陵之后别立宪章酌周礼之文建六官之职其他官亦兼用秦汉及隋文帝践极百度伊始复废周官还依汉魏其于庻僚颇有损益凡官以四考而代【又制凡官以理去职聼并执笏】至炀帝初存稽古多复旧章【百官不得计考増级如有徳行功能灼然显著者擢之】大业三年始行新令有三台五省五监十二卫十六府【殿内尚书门下内史秘书五省也谒者司御史三台也少府长秋国子将作都水五监也左右翊左右左右武左右屯左右御左右十二衞也左右偹身左右监门等凡十六府也或是旧名或是新置诸省及左右衞武领军监开府为内官自余为外官】于时天下繁冨四方无虞衣冠文物为盛矣既而渐为不道百度方乱号令日改官名月易图籍散逸不得而详偹唐之职员多因隋制虽有小变革而大较不异贞观六年大省内官凡文武定员六百四十有三而已【显庆元年初制拜三师三公亲王尚书令雍州牧开府仪同三司骠骑大将军左右仆射并临轩册授太子二少侍中中书令诸曹尚书诸衞大将军特进鎭军辅国大将军光禄大夫太子詹事太常卿都督及上州刺史在京者朝堂受册又制文武官五品以上老及病不因罪觧者并聼同致仕例】龙朔二年又改官名咸亨元年复旧至于武太后再易庶官或从宜创号【改尚书省为文昌台门下省为鸾台中书省为鳯閤御史台为肃政台及诸寺卫等名又置控鹤府官员】或参用古典【改六尚书为天地四时之官】天授二年凡举人无贤不肖咸加擢拜大置试官以处之试官盖起于此也【试者未为正命凡正官皆称行守其阶髙而官卑者称行阶卑而官髙者称守阶官同者并无行守字太后务收物情其年二月十道使举人并州石艾县令王山耀等六十一人并授拾遗补阙懐州録事参军崔献可等二十四人并授侍御史并州録事参军徐昕等二十四人并授著作郎魏州内黄县尉崔宣道等二十二人并授衞佐校书御史等故当时谚曰补阙连车载拾遗平斗量把椎侍御史脱腕校书郎试官自此始也】于时擢人非次刑网太宻虽骤歴荣贵而败轮继轨【神功元年制曰自今木色出身觧天文者进转官不得过太史令音乐者不得过太乐鼔吹令医术者不得过尚药奉御隂阳卜筮者不得过太卜令斛造食者不得过司膳】神龙初官复旧号二年三月又置员外官二千余人【旧有员外官至此大增加兼超授诸门官为员外官者亦千余人中书令李峤初自地官尚书贬通州刺史至是召拜吏部侍郎峤志欲曲行私惠求名悦众兾得重居相位乃奏请大置员外官多引用势家亲识至是峤又自觉铨衡失序官员倍多府库由是减耗也】于是遂有员外【员外官其初但云员外至永徽六年以蒋孝璋为尚药奉御员外特置仍同正员至是员外官或有同正员者其加同正员者惟不给职田耳其禄俸赐防与正官同单言员外者禄俸减正官之半】检校试摄判知之官【摄者言摄非州府板署检校者云检校某官判官者云判某官事知者云知某官事皆是诏除而非正命】逮乎景龙官纪大紊复有斜封无坐处之诵兴焉【景龙中有太平安乐长寜冝城等诸公主及皇后陆氏妹郕国夫人李氏妹崇国夫人并昭容上官氏与其母沛国夫人郑氏尚宫柴氏贺娄氏女巫陇西夫人赵氏皆引用亲识亦多猥滥或出自臧获或由于屠贩多因赂货累居荣秩咸能别于侧门防墨斜封以授焉故时人号为斜封官时既政出多门迁除甚众自宰相至于内外员外官及左右台御史多者则数逾十倍皆无防事可以处之故时人谓之三无坐处谓宰相御史及员外官也】先天以来始惩其至开元二十五年刋定职次着为格令【此格皆武徳贞观之旧制永徽初已详定之至开元二十五年再删定焉至二十八年又省文武六品以下官三百余员及诸流外番官等】盖尚书省以统防众务举持防目门下省以侍从献替规駮非冝中书省以献纳制册敷扬宣劳秘书省以监録图书殿中省以供修服御内侍省以承防奉引【尚书门下中书秘书殿中内侍凡六省】御史台以肃清僚庶九寺【太常光禄衞尉宗正太仆大理鸿胪司农太府为九寺】五监【少府将作国子军器都水为五监】以分理羣司六军【左右羽林左右龙虎左右神武为六军】十六衞【左右卫左右衞左右武左右威左右领军左右金吾左右监门左右千牛为十六衞】以严其禁御一詹事府二春坊【有左右春坊又有内坊掌閤内诸事】三寺【家令寺率更寺太仆寺】十率【左右衞左右司御左右清道左右监门左右内侍凡十率府】俾乂储宫牧守督防分临畿服【京府置牧余府州置都督都防太守】设官以经之置使以纬之【按察采访等使以理州县节度团綀等使以督府军事租庸转运盐鐡青苗营田等使以毓财货其余细务因事置使者不可悉数其转运以下诸使无适所治废置不常故不别列于篇】自六品以下率由选曹居官者以五嵗为限于是百司具举庶绩咸理亦一代之制焉【一嵗为一考四考有替则为满若无替则五考而罢六品以下吏部注拟谓之防投五品以上则皆除自至徳之后天下多难甄才録効制勑特拜繁于吏部于是兼试员外郎倍多正员至广徳以来乃立制限州县员外兼试等官各有定额并云额内溢于限者不得视职其有身带京官冗职资名清羙兼州县职者云占阙焉即如正员之例官以三考而代无替四考而罢由是官有常序焉】
　　歴代官制要畧
　　官数　官品　设官沿革　封爵　三公　宰相禄秩
　　官数
　　唐六十员虞六十员【尚书云建官惟百郑元云虞官六十唐官未闻尧舜同道或皆六十并属官而言则皆有百】夏百二十员【尚书云夏商官倍则当二百郑元曰百二十】商二百四十员【明堂位二百郑元曰百四十二】周六万二千六百七十五员【内一千六百四十二人外诸侯同官六万一千三十二人按礼记王制计之商制同】汉自丞相至佐史凡十三万二百八十五员【哀帝时数兼诸州府郡胥吏】后汉七千五百六十七员　晋六千八百三十六员　宋六千一百七十二员　齐二千一百三员　后魏七千七百六十四员　北齐二千三百二十二员【并内官】后周二千九百八十九员【并内官】隋一万二千五百七十六员【内官二千五百八十一外郡县官九千九百九十五】唐一万八千八百五员【内官二千六百二十外郡县官一万六千一百八十五】
　　官品
　　周官九命汉自中二千石至百石凡十六等后汉自中二千石至斗食凡十三等魏秩次多因汉制更置九品晋宋齐并因之梁因之更置十八班班多为贵陈并因之后魏置九品品各置从凡十八品自四品以下每品分为上下阶凡三十阶北齐并因之后周制九命毎命分为二以正为上凡十八命隋置九品品各有从自四品以下每品分为上下凡三十阶自太师始焉谓之流内流内自此始焉【焬帝除上下阶唯留正从各九品】又置视正二品至九品品各有从自行台尚书令始焉谓之视流内视流内自此始唐自流内以上并因隋制又置视正五品视从七品以署萨寳及正祓谓之视流内又置勲品九品自诸衞録事及五省令史始焉谓之流外流外自此始【勲品自齐梁即有之】
　　设官沿革【畧举崇著者其当部之官长虽品秩下者亦附出】
　　黄帝六相【尧有十六相】为之辅相不必名官少昊司徒【前汉尝加大后汉又加大】司马【项羽加大汉以后加大后周又加大】司空【前汉加大改御史大夫为之后周又加大】司宼【后周有大司宼卿后周又加大】唐羲和羲仲羲叔和仲和叔州牧虞太师太保纳言【隋及唐尝改侍中为之】后稷秩宗士共工虞夏九卿商太宰【晋宋齐梁陈改太师为之】太宗太史太祝太士太卜司士司土司木司水司革司器司货太子太师太子太保太子太傅太子少傅方伯周太傅少师少保冢宰【后周加大】宗伯【后周加大】内史【秦置内史治京师如诸郡守后周有内史中丞大夫隋改中书为内史监令唐亦尝以中书为内史】太仆正【至汉为太仆梁为卿唐尝为司驭卿又尝为司仆卿】大将军【自战国时楚置】前后左右将军【周末置】秦太尉左右丞相丞相【后周末加大】相国侍中【本丞相史隋改为纳言又改为侍内唐尝为纳言或为左相或为黄门监】黄门侍郎【后周纳言大夫唐为鸾台侍郎又改为门下侍郎】散骑常侍【魏加侍郎又加员外又加通直唐分为左右】少府吏在殿中主发书谓之尚书四人【汉置五人其一人为仆射四人分曹后汉为五曹至晋有六曹】尚书令仆射【汉置左右唐尝改为左右匡政或为左右丞相武太后尝为文昌左右相】尚书丞【汉置四人后汉减三人为左右丞唐尝为左右肃机】御史大夫【唐尝为大司宪武太后又尝改为肃政又分为左右】奉常【汉改曰太常后曰奉常又改为太常后汉为奉常自后为太常梁谓之卿唐尝为奉常卿又尝为司礼卿】郎中令【汉为光禄勲后汉尝为郎中令魏为光禄勲梁除勲字谓之卿唐尝为司宰卿又尝为司膳卿又为光禄卿】衞尉【汉尝为中大夫令至梁谓之卿至唐尝为司衞卿】宗正【汉尝改为宗伯至唐尝为司宗卿又尝为司属卿】治粟内史【汉改曰大农全又改曰大司农后汉末为大农魏为司农至梁谓之卿后魏又加大唐尝为司稼卿】主爵中尉【汉以右扶风代之】廷尉【二汉梁北齐为大理梁谓之卿后周曰廷尉唐尝为详刑卿又为大理卿】典客【汉改为大鸿胪又尝曰大行至梁除大字谓之卿唐为同文卿又尝为司賔卿又为鸿胪卿】典属国少府【至梁谓之卿唐尝为内府监亦尝为尚方监又为少府监】将作少府【汉改为大匠梁为大匠卿隋为将作大监又改为大匠唐亦尝为大匠又尝为缮工监又尝为营缮监又为将作监】中尉【汉武更名执金吾】中书谒者令仆射【至汉尝以宦者为之魏为中书监全専掌机务隋为内史监令寻改为内史又改为尚书又为内史令唐复为中书令尝为右相又为内史又为紫薇令】詹事【唐尝改为端尹又尝改为宫尹少詹事并为少尹】中庶子庻子【隋改庶子为左右罢中庶子唐尝为左右中防】太子家令【唐尝为宫府大夫】率更令【唐尝为司更大夫】仆【唐尝为驭仆大夫】率内史【理京师汉分为左右又置京兆尹左冯翊代之】郡守【汉改为太守后魏每部置三大守隋置通守魏之二守隋之通守并佐贰】太中大夫【唐并为文散】汉领尚书事【至后汉为録尚书亊】三公曹尚书常侍郎尚书主客公卿事【后汉改为吏曹主选奉又为选部魏为吏部宋尝置为员唐尝改为司列太常伯又为天官】中书侍郎【东晋尝为通事郎隋为内史侍郎又为内书侍郎唐为内史侍郎又为中书侍郎又为紫薇侍郎】御史中丞【后魏曰中尉唐改治书侍御史为之尝为司宪大夫】光禄大夫【优宠者则加银章青绶至魏晋则有加金章紫绶齐尝置左右至隋为散官】中散大夫【王莽置唐为文散】太皇太后卿长信少府【太后以下卿以至于陈自后魏无】皇太后卿长信少府皇后卿大长秋【隋有令唐改为内侍】中常侍【唐为内常侍】都水使者【至宋尝为水衡令梁曰大舟卿隋尝为都水监唐尝为司津监又尝为水衡都尉】骠骑【后汉加大夫唐为武散】逰击【唐为武散】衞车骑骁骑【梁置左右】伏波上骑材官轻车楼船横海防军【唐为勲官】渡辽贰师蒲类彊弩弋船奋威建威积射二十一将军奉车骑驸马三都尉【至梁尚主者为之】司校尉【督察三辅隋有司大夫唐京畿采访使亦其职】刺史【刺举郡县至隋治民】都防京兆尹左冯翊右扶风特进【唐为文散】诸加官【左右曹诸吏散骑中常侍侍中为之】后汉贼曹尚书尚书侍郎三十六人【初称尚书郎中满嵗称尚书郎三嵗称侍郎五嵗迁大县令魏冇尚书郎晋又有郎中隋初置三十六侍郎后置员外郎一人后又六曹各置侍郎每曹有郎有员外郎唐改曹郎为郎中】秘书监【魏又置令唐尝为兰台太史少监为侍郎又尝为麟台】武衞【至隋置左右唐为左右鹰扬衞】辅国【晋加大宋改为辅师唐为武散】四征四镇四安虎牙征虏捕虏横野鹰扬讨逆讨虏破虏等将军四中郎将都督【至晋加大】河南尹留守班同三司【前汉文帝以宋昌为卫将军亚三司未为官也】仪同三司【魏冇开府仪同三司晋又有如开府仪同三司后魏有仪同三司北齐有开府仪同三司又有仪同三司后周有开府仪同又有上闲府仪同大将军至隋为散官又诸衞各置开府一人】八座魏五兵尚书【至后魏有七兵尚书隋曰兵部唐尝为司戎太常伯或为夏官或为武部又为兵部】度支尚书【吴有户部晋已后为度支至隋为民部唐尝为度支又为户部】祠部曹尚书【至后魏有仪曹尚书后周有礼部隋置礼部尚书唐尝为司礼太常伯或为春官又为礼部】殿中监【秩甚卑隋曰殿内监唐尝为中御府大监】中衞【晋分为左右卫将军隋改为左右翊衞唐复为左右衞】中领军【寻改曰领军隋改为左右屯衞唐尝为左右戎衞又尝为左右玉钤衞又为左右领军】镇军大冠军游骑【唐并为武散】四平镇北虎威抚军淩江寜朔等将军行台晋三公尚书掌刑狱起部尚书【有事即置事毕则省】国子祭酒【唯宋曰总明观祭洒唐尝为大司成又为成均祭酒】中军龙骧寜逺【唐为武散】宋殿中将军齐都官尚书【至隋改为刑部唐尝为司刑太常伯又尝为秋官又改为宪部又为刑部】梁大府卿【唐尝为外府卿又尝为司府卿】云麾中武壮武明武定逺【唐并为武散】宇宙等大将军始以太常等名卿分为四时凡十一卿后魏柱国【唐为勲官】天柱二大将军诸少卿后周军器隋左右武侯府大将军【唐为金吾衞】左右监门府将军【唐改府为衞】大总管通守【佐太守】折冲府正议通议朝议朝请朝散等大夫左右骁衞府【唐除府字】唐太子賔客【汉之四皓非官】左右千牛衞左右屯营【后改为羽林军尝改为衞】左右威衞【尝改左右豹韬卫】左右龙虎将军平章事知政事参知机务同中书门下三品平章军国重事节度使采访使宣威【武散】懐化归徳等将军【并武散以授归义蕃官】
　　封爵
　　黄帝方制万里为万国各百里唐虞夏建国凡五等曰公侯伯子男商公侯伯三等【公百里侯七十里伯五十里】周公侯伯子男五等【公侯百里伯七十里子男五十里】周公居摄改制大其封【公五百里侯四百里伯三百里子二百里男百里】秦爵二十等【最髙彻侯乃得食县其次闗内侯食租税于闗内余十八等大庶长以下则如吏职】汉国王国侯亭侯三等【王皆裂地侯以户数为差分民自此始汉初论功封侯者凡百四十三人食邑者除租每户一嵗更输钱二百】后汉亦三等【皇子封王其郡为国其列侯虽邓寇元勲不过四县】魏王公侯伯子男次县侯次乡侯次亭侯次闗内侯凡九等【闗内侯为虚封自此始】晋亦有王公侯伯子男又有开国郡公县公郡县侯伯子男及乡亭闗内等侯凡十五等【王大国二万户三军兵五千次国一万户二军兵三千下国五千户一军兵千五百其公之制如五千戸国侯如不满五千戸国并置一军千人其伯子男以下各有差不置军】宋皆因晋制惟大小国皆三军【至孝建中凡国官属不得称臣于其主改称下官】齐因之梁因前代【定制诸王言曰令境内称之曰殿下公侯言曰教境内称之曰第下皆自称曰寡人相已下表疏如臣而不得称臣文书下羣官皆曰告】陈有郡王嗣王藩王开国郡公开国县公侯伯子男沐食侯乡亭侯开国中闗外侯凡十二等后魏有王开国郡公散公侯散侯伯散伯子散子男散男凡十一等【王食半公三分食一侯伯四分食一子男五分食一】北齐有王公侯伯子男六等后周有公侯伯子男五等隋有国王郡王国公郡公县公侯伯子男凡九等唐国王郡王国公郡公开国郡公县开国侯伯子男凡九等【并无其土加实封者乃给租庸自武徳至天寳实封者百余家自至徳至大歴三年实封者二百六十五家】
　　三公
　　夏商以前云天子无爵三公无官【伊尹曰三公调隂阳】周以太师太傅太保曰三公汉以丞相大司马御史大夫为三公后汉又以太尉司徒司空为三公【天地灾变即皆册免自太尉徐防始焉灵帝就长安拜张温为太尉三公在外自温始也】魏晋宋齐梁陈后魏北齐皆以太尉司徒司空为三公后周以太师太傅太保为三公【司徒为卿】隋以太尉司徒司空为三公唐因之
　　宰相
　　黄帝置六相尧有十六相商汤有左右相周成王有左右相秦悼武王始置左右丞相始皇又始置相国汉置丞相尝置相国或左右丞相寻复旧成帝改御史大夫为司空与大司马丞相是为三公皆宰相也哀帝改丞相为大司徒亦为宰相后汉以太尉司徒司空为宰相献帝复置丞相魏改丞相为司徒而文帝置中书监令并掌机宻自是中书多为枢机之任亦宰相也又置大丞相及相国晋惠帝改丞相为司徒寻复旧俱为宰相而中书监令常管机要亦是相也宋齐梁陈并相因习或为丞相或为相国多非寻常人臣之职【或掌机宻或録尚书或综朝櫂或管朝政或为侍中或给事中或受顾命皆为宰相然中书职任机务之司不必他名亦为宰相其有侍中兼外官若宋王侍中兼内官若沈演之其例不少即非宰相并在当时委任而已】后魏北齐亦置丞相俱为宰相尤重门下官多以侍中辅政亦宰相也后周大冢宰亦其任也其后亦置左右丞相隋有内史纳言是真宰相【栁述为兵部尚书参军机宻又杨素为右仆射与髙颎専掌朝政】唐侍中中书令为真宰相中间尝改为左右相他官参者无定员但加同中书门下三品平章事知政事知机务参与政事及平章军国重事之名者并为宰相亦汉行丞相事之例也【其同中书门下三品自贞观中兵部尚书李勣始】
　　禄秩
　　周制自天子至下士凡六等诸侯国君十卿禄【食二千八百八十人】卿四大夫禄【食二百八十八人】大夫倍上士【食七十二人】上士倍中士【食三十六人】中士倍下士【食十八人】下士与庻人在官者同【食九人庶人在官为未命为士者】汉制自中二千石至百石凡十二等中二千石【月俸百八十斛】二千石【百二十斛】比二千石【百斛】千石【八十斛】六百石【七十斛】比六百石【六十斛】四百石【五十斛】比四百石【四十五斛】三百石【四十斛】比三百石【三十七斛】二百石【三十斛】比二百石【二十七斛】百石【十六斛】后汉大将军三公俸各三百五十斛凡诸受俸皆半钱半谷延平中定制中二千石【月俸钱九千米七十二斛】真二千石【钱六千五百米三十六斛】比二千石【钱五千米三十四斛】千石【钱四千米三十斛】六百石【钱三千五百米二十一斛】四百石【钱二千五百米十五斛】三百石【钱二千米十二斛】二百石【钱一千米九斛】百石【钱八百米四斛八斗】腊及立春更班赐有差宋制州郡秩俸多随土所出无有定凖有父母祖父母年登七十者并给见钱其郡县田禄以芒种为断【此前去官者则一年秩皆入前人此后去官者悉入后人】梁制一品秩万石二品三品秩为中二千石四品五品秩为二千石后魏其禄每一季一请诸宰人之官各随近给公田刺史十五顷太守十顷治中别驾各八顷县令郡丞六顷更代相付北齐官秩一品每嵗八百疋从一品七百疋二品六百疋从二品五百疋三品四百疋从三品三百疋四品二百四十疋从四品二百疋五品一百六十疋从五品一百二十疋六品一百疋从六品八十疋七品六十疋从七品四十疋八品三十六疋从八品三十二疋九品二十八疋从九品二十四疋执事官一品以下给公田各有差后周制禄秩下士一百二十五石中士以上至大夫各倍之上大夫是为四千石卿二分孤三分公四分各益其一公因盈数为一万石其九秩一百二十石八秩至于七秩每二秩六分而下各去其一二秩俱为四十石隋京官一品禄九百石其下每以百石为差至正四品是为三百石从四品二百五十石其下每以五十石为差至正六品是为一百石从六品九十石以下每以十石为差至从八品是为五十石其给皆以春秋二季刺史太守县令则计户而给禄各以戸数为九等之差二佐及郡守县令京官给职分田一品者给田五顷至五品则为田三顷其下毎品以五十亩为差至九品为一顷外官亦各有职分田又给公廨田以供唐定给禄之制京官正一品【米七百石钱九千八百】从一品【六百石】正二品【米五百石钱八千】从二品【米四百六十石】正三品【米四百石钱六千一百】从三品【米三百六十石】正四品【米三百石钱四千二百】从四品【米二百六十石】正五品【米二百石钱三千六百】从五品【米一百六十石】正六品【米一百石钱二千四百】从六品【米九十石】正七品【米八十石钱二千一百】从七品【米七十石】正八品【米六十七石钱一千六百】从八品【米六十二石】正九品【米五十七石钱一千三百】从九品【米五十二石】从品同外官各降一等【其干力及防閤庶仆并别给】内外文武官自一品以下给职田京官诸司及郡县又给公田并有差
　　职官目録
　　三公第一
　　宰相第二
　　门下省第三
　　中书省第四
　　尚书省第五
　　御史台第六
　　诸卿第七
　　武官第八
　　东宫官第九
</div>
    <div class="pagination">
<a href="通志_page59.html">上一页</a><span>...</span><a href="通志_page55.html">55</a><a href="通志_page56.html">56</a><a href="通志_page57.html">57</a><a href="通志_page58.html">58</a><a href="通志_page59.html">59</a><span class="current-page">60</span><a href="通志_page61.html">61</a><a href="通志_page62.html">62</a><a href="通志_page63.html">63</a><a href="通志_page64.html">64</a><a href="通志_page65.html">65</a><span>...</span><a href="通志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
