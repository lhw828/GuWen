<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 799 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 799 页/共 848 页</h1>
    <div class="content">
○乌噜木齐都统惟勤奏、筹拨各属仓米四万石。运至迪化州。以备调拨。报闻。　　

○贷安徽和州修筑民堤银。　　

○以孟冬时享太庙。自是日始。斋戒三日。　　

○乙巳。孝敬宪皇后忌辰。遣官祭泰陵。　　

○谕军机大臣等、本日据礼部奏、现接朝鲜国王来咨。并该国收到口□佛＜?口兰＞哂照会、及钞录告示章程等件。一并呈览。据原咨内称上年六月、及本年六月、两次有口□佛夷船只。停泊该国地方。始则投书询问朝鲜国曾杀口□佛夷三人一事。继又借船求粮。并称大清钦差大臣许送二通事奥思定、李若望随来自广东起程。来领回文等语。现虽扬帆西去。尚有异日更来之说。似此任意滋扰。饰词恫喝。若不确查禁止。何以敛夷氛而绥藩服。况杀夷乃十九年之事。固不能牵混入抚局之内。即所谓钦差通事。亦应查办明晰。天朝并未尝遣人会同该夷、向朝鲜索取回文。耆英接奉此旨。著即将前项情节。向口□佛夷使臣。详询该国系何意见。务当折以大义。令其彼此相安。不得架词扰累。是为至要。将此谕令知之。寻奏、查朝鲜原咨、及该酋致朝鲜原文。以该夷三名被害。朝鲜实因不知系口□佛＜?口兰＞哂人。至许送通事一节。该酋文内尚无其说。或系一时随口混捏。欲以恫喝朝鲜。现已照会该酋。婉向开导。豫为禁止。报闻。　　

○又谕、本日据萨迎阿奏、叶尔羌阿克苏军饷不敷。请速饬筹拨一摺。据称现在大兵齐集。所费不赀。兵多无饷。大为可虑。请饬山西陕西两省。于藩库内无论正杂何项银两。赶紧筹拨。迅速解赴阿克苏。以济急需。所拨之项。有须赶紧补还者。另由户部筹拨归款等语。军饷最关紧要。刻不可缓。著王兆琛、杨以增、即将布彦泰所请筹拨银两、及部议拨解款项。迅速委员解往该处粮台。转运军营。至所拨军需之项。必须赶紧补还。将来缓急足恃。著再由户部筹议归款。将此附本日六百里报便、各谕令知之。　　

○又谕、本日据萨迎阿奏、请筹拨军饷一摺。并片奏派委大员。驰赴巴尔楚克、统领官兵等语。又据吉明、舒兴阿奏、贼匪潜扰东路三四两军台。派兵往剿。贼已窜逸一摺。览奏均悉。此次贼匪、先因滋扰赖里克二台。当被官兵击散。兹复由树窝子潜出。扰掠迈那特三台、并阿朗格尔四台。烧毁房屋。杀毙台兵。抢去马匹。旋即窜去。计此时奕山自阿克苏统兵前进。成玉所带官兵。当亦到齐。与奕山会同进剿。军威大振。不难净埽妖氛。惟所称该匪等甫经击散。旋出滋扰。一日之间。连烧两处军台。又称有马队贼匪。究竟该处祇系匪徒乘间窃发。抑竟系喀城贼党长驱而来。现在该匪等又驰赴何处。著奕山等查探明确。遇便具奏。其伊犁派出喀什噶尔换防满洲三营官兵。即著催令赶紧抵防以资援应。惟路隔万余里。调兵四路纷纷。谕旨到时。已非遥揣所能定计。该参赞等、务当恪遵本月二十五日所寄谕旨。统筹全局。尽力攻击。兜剿成捦。毋令军饷空糜。祇成尾追驱逐之局。将来兵撤。再有滋扰。岂不愤懑耶。萨迎阿所奏劄委换防回任之陕安镇总兵丰伸、驰赴巴尔楚克、统领各官兵遣勇。严密防堵。著奕山等酌量情形。何处空虚。即调驻何处接应。不可株守误事。所请于山西陕西两省藩库内、赶紧筹拨银两。解赴阿克苏之处。前已由部飞催起解。兹又谕知各该抚遵照办理。并由户部再筹款豫拨听用。但罗掘之余。实形支绌。急盼捷音。该将军等、务当将日后情形。豫为计议。及事至而始图之。恐糜费已不少矣。勉之。将此由六百里各谕令知之。　　

○以江南漕标中军副将阿隆阿、为广东潮州镇总兵官。　　

○以拏获捻首。予河南知县金朝栋等升补有差。　　

○命陕甘总督布彦泰、拨银六十五万两。解赴伊犁。备道光二十九年经费。　　

○给河南祥符、洛阳、偃师、巩、孟津、登封、陈留、尉氏、洧川、中牟、兰仪、荥阳、荥泽、汜水、禹、密、新郑、长葛、汲、新乡、获嘉、淇、延津、封邱、考城、滑、修武、原武、阳武、临漳、郑、河内、济源、武陟、孟、温、汝、辉、浚、安阳、汤阴、四十一州县被旱灾民口粮有差。　　

○蠲缓直隶盐山、邯郸、广平、大名、清丰、武清、安肃、容城、安、青、静海、沧、南皮、元氏、邢台、南和、唐山、平乡、广宗、钜鹿、任、永年、成安、肥乡、曲周、鸡泽、磁、元城、南乐、东明、长垣、隆平、新河、宣化、龙门、宁晋、三十六州县被水被旱被雹村庄新旧额赋有差。　　

○丙午。谕军机大臣等、福建台湾地方。远隔重洋。风汛靡定。遇有文报往来。传递迟速。原不可以时日道里计。然如本日递到武攀凤等奏、审办凤山县焚抢杀人首要案犯一摺。系正月二十四日所发。何以迟至八月之久。始行递到。此摺原无关紧要。傥系紧要事件。如此迟延。成何事体。且恐有藉词遇风、有意迁延等弊。著刘韵珂查明台湾驿站水程。向来如何计算。何以漫无限制。务即随时整顿。定立章程。俾文报地迅速传递。以肃邮政。至此次因何迟延之处。一并查明具奏。将此谕令知之。寻奏、遵询武攀凤等正月所发摺报。系在洋漕风。飘至琉球属岛。九月甫抵厦门。委无迁延等弊。查台湾传递文报。向分三口。一由鹿耳门递至厦门收口。一由鹿港之番仔洼递至蚶江收口。一由淡水之八里坌递至五虎门收口。请仍照旧章。分作三口递送。期免迟误。从之。　　

○以盛京军政年逾六十官三十员精力未衰。命留任。　　

○予捕匪病故福建典史屠本、祭葬恤荫。阵亡兵丁陈明魁、受伤兵丁邱仕礼、赏恤如例。　　

○抚恤琉球越南二国遭风难夷如例。　　


大清宣宗效天府运立中体正至文圣武智勇仁慈俭勤孝敏成皇帝实录卷之四百四十八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十七年。丁未。冬。十月。丁未朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○颁道光二十八年时宪书。　　

○试中式武举杨登魁等六十八人于太和殿前。　　

○谕内阁、载铨等奏、会议另造硬弓以备应用。著武备院于明春另行制造时。先将弓胎盘挽极熟。试历两寒暑。再画桦皮。上架坠验。较之所议历一寒暑。当更妥协。且于下科武乡会试。仍可不误调取。平时妥为收贮。届期于前两月调理纯熟。务要一律整齐。毋许弓力稍有参差及歪闪情形。致调用时转滋弊窦。其五旗所存硬弓。亦著武备院一律另造。亦如前验试。再交兵部。令该旗领回收贮备用。所有旧存硬弓。著仍交各该处照例存贮。不可令胥吏等随意抛掷。或乘间窃取。傥新制各弓有参差之处。著即以旧弓比较。　　

○又谕、前据奕湘奏、副都统勘定凤凰城边栅。与旧制图册里数不符。又据庆住奏、勘明界址。请按里行绳以清界限。未便拘泥旧制各一摺。当有旨派奕湘会同灵桂前往查勘。兹据该将军等覆奏一摺。均著交军机大臣、会同该部一并核议具奏。　　

○又谕、李星沅奏、拏获引船夹带私盐。请将运判等分别撤任革职究办等语。江南通州分司运判赵祖玉、试用知县颜晋敏、督捆官盐。雇船装运出场。经委员查出私盐一百十五万九千余斤之多。实从来所未有。藉官行私。通同故纵。非从严查办。何以惩私蠹而儆官邪。赵祖玉著即行撤任。颜晋敏著暂行革职。均交该督提同船户人等确切研讯。根究盐斤来历。按律从严惩办。至揽头娄鉴、虽已潜逃。不难弋获。务将确情讯出。毋任狡饰推卸。傥有知情故纵情节。即行据实严参。　　

○戊申。上御紫光阁。阅中式武举马步射。　　

○谕内阁、御史张宝璇奏、州县吏役纵匪殃民。请饬查惩办一摺。州县为亲民之官。遇有匪徒扰害地方。自宜严拏惩办。以安善良。乃如该御史所奏、各省有会匪捻匪掖匪名目。聚集横行。鱼肉良懦。及事发控告。又为吏役朦蔽。概置不问。纵匪殃民。莫此为甚。各省督抚受恩深重。一切安民察吏。应如何认真讲求。乃于各该州县纵盗害民。置若罔闻。总以涂饰将就为事。是受属员之欺而即以欺上。身为大吏。置国计民生于不问。天良安在耶。嗣后各直省督抚务当严饬各该州县侦缉匪徒。渐绝根株。并严定章程。如该州县有衙蠹包庇恶匪。被民人指名控告。一面申报。一面拏办。免其查议。傥隐匿不报。别经发觉。即将该州县从重参处。再遇有民人上控匪徒扰害情节重大者。若仍批回原审之员。则小民受虐愈酷。该督抚酌量亲提。派员严审。讯有吏役庇护蒙蔽情事。即将吏役等加等治罪。并将该地方官严行参处。该督抚等务当破除情面。以除莠安良为心。无得藉口积重难返。畏难苟安。使吏治民风蒸蒸日上。朕所望也。经此训谕之后。傥仍泄沓从事。不能兴利除害。靦颜坐镇封圻。纵幸免朕之谴责。其将何以对此小民乎。懔之。将此通谕知之。　　

○己酉。上御箭亭。阅中式武举技勇。　　

○谕内阁、齐承彦奏、京师重地。亟宜严行保甲一摺。保甲一法。所以稽查奸宄。况京师五方杂处。良莠不齐。防范尤须周密。前曾降旨申谕步军统领等衙门。按照章程。随时严密稽察。自应永远遵循。毋少废弛。若如该参议所奏、近年五城编查保甲。渐不如前。竟至视为具文。殊失杜渐防微之意。著步军统领衙门顺天府五城各饬所属、查照保甲章程。实力奉行。无分城市乡村。一体认真查察。断不准日久生懈。亦不得任纵胥吏。骚扰闾阎。总期核实办理。以昭严肃。其各直省奉行保甲。亦恐有名无实。并著各该督抚督饬属员、一体详细编查。务使奸匪无从托足。地方日就肃清。以副朕除莠安良至意。将此通谕知之。　　

○庚戌。上御乾清宫。引见中式武举。亲定甲乙。　　

○谕内阁、武殿试一甲。向取三人。此次中式武举。朕亲加校阅。除一甲一名李信、一甲二名姜国仲、马步箭弓刀石俱称外。其余各武举内。或马步箭尚好。弓刀石间有二号者。或弓刀石尚好。马步箭中不及数者。一甲第三。不得其人。未便迁就符额。用示朕核实抡才之意。其镶白旗汉军中式武举云麟、山东中式武举曹天桂、湖南中式武举谌琼林、俱石力不符。著罚停殿试一科。补行殿试之镶黄旗汉军中式武举海龄、弓力不符。著再罚停殿试一科。所有应议职名。著该部查明照例办理。　　

○缓徵陕西府谷、神木、葭、怀远、四州县被雹歉区新旧额赋。　　

○辛亥。上御太和殿传胪。赐殿试武举一甲李信、姜国仲、二人武进士及第。二甲邓凤林等八人武进士出身。三甲杨登魁等五十八人同武进士出身。　　

○幸圆明园。　　

○诣绮春园问皇太后安。　　

○缓徵山东济宁、禹城、阳谷、濮、邹、汶上、寿张、郓城、邱、鱼台、临清、平原、聊城、堂邑、博平、茌平、清平、冠、馆陶、高唐、恩、历城、章邱、淄川、长山、齐东、齐河、济阳、长清、莱芜、东平、惠民、商河、肥城、峄、金乡、嘉祥、阳信、海丰、沾化、城武、曹、钜野、范、朝城、莘、滋阳、乐安、滕、昌乐、临邑、德、东阿、乐陵、滨、利津、郯城、夏津、武城、五十九州县及屯坐各卫被旱被虫村庄新旧额赋。　　

○壬子。上诣安佑宫行礼。　　

○署阿克苏办事大臣扎拉芬泰奏、伊犁等处兵勇陆续抵阿。得旨、览阿克苏不当以一阿字代之。著饬知。又奏、委阿克苏章京花连布等公办粮台。批、人数太多。不准概行委用。事竣邀恳。朕亦不能俞允。　　

○命户部左侍郎柏葰、署兵部左侍郎陈孚恩、驰往浙江查办事件。　　

○除江苏靖江县添筑炮堤占废田十二亩有奇额赋。　　

○癸丑。谕军机大臣等、文庆等奏、查办河南赈务。沿途履勘大概情形一摺。河南灾区较广。办理赈务。自以清查户口为先。俟册报到日。放银散赈。该尚书等即赴开封河南等处地方分投履勘。务须逐处访查。核实办理。俾小民均沾实惠。无致一夫失所。傥查有浮开户口。克减平色。以及假手吏胥。侵渔朘削等弊。即行据实从严参究。所请将前任同知升任浙江杭州府遗缺知府之马秀儒、带同查赈。著准其带往。将此谕令知之。　　

○又谕、有人奏、豫东捻匪猖獗。官吏讳饰。东河商虞通判官署内。被匪徒数有人劫去工银八千余两。是否实有其事。著该尚书等于查赈之便。就近详细访察。确切查明。据实具奏。毋稍徇隐。将此谕令知之。　　

○礼部奏、初十日皇太后圣寿节受贺礼仪。得旨、仍照上年谕旨遵行。　　

○甲寅。以郑亲王端华、为后扈大臣。　　

○以工部右侍郎明训、署户部左侍郎。兼管三库事。　　

○以镶红旗蒙古副都统都尔通阿、署镶红旗护军统领。　　

</div>
    <div class="pagination">
<a href="清实录道光朝实录_page798.html">上一页</a><span>...</span><a href="清实录道光朝实录_page794.html">794</a><a href="清实录道光朝实录_page795.html">795</a><a href="清实录道光朝实录_page796.html">796</a><a href="清实录道光朝实录_page797.html">797</a><a href="清实录道光朝实录_page798.html">798</a><span class="current-page">799</span><a href="清实录道光朝实录_page800.html">800</a><a href="清实录道光朝实录_page801.html">801</a><a href="清实录道光朝实录_page802.html">802</a><a href="清实录道光朝实录_page803.html">803</a><a href="清实录道光朝实录_page804.html">804</a><span>...</span><a href="清实录道光朝实录_page800.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
