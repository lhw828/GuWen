<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1217 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1217 页/共 1860 页</h1>
    <div class="content">○河南巡抚何煟奏、现准升任陕西抚臣勒尔谨咨称、四川攻剿金川。陕省所有火药。拨用无存。现委员赴河南采办毛硝十七万斤应用。查开封、归德、陈州、三府。每年产硝。止供本省、及湖广、浙江、江南、江西、广东、等省采买。并部硝之用。第四川现剿金川。比各省更关紧要。臣已饬司筹备。先尽陕省。俟委员一到。即照数交给。不至迟误军需。得旨嘉奖。　　

○山东巡抚徐绩奏、汶上县汶河。并东平州戴村坝下淤沙。前奉面谕挑浚。一律深通。六月中大雨后。汶水长发。顺流无滞。上年伏汛。戴村坝过水丈余。本年过水不过二尺。得旨、欣慰览之　　

○陕甘总督勒尔谨奏、新疆南北各城。驻劄绿营兵。前议五年一换。现除派赴川省进剿外。存营兵不敷派换。请就陕甘两省。通盘筹办。查辟展。原派兴汉镇兵二百九十九名。应改于陕西提属派换。库尔喀喇乌苏等屯、原派陕西提属兵八百九十五名。应改于肃州镇属派换。济木萨、原派陕西提属、并延绥、兴汉、二镇兵三百五十名。应改于巴里坤镇属派换。叶尔羌、原派凉州、固原、二镇兵六百五十二名。应尽数于固原镇标派换。和阗、原派凉州镇标兵二百二十五名。应就凉州镇、及甘提属、通融派换。俟下届期满。出征兵凯旋。仍照前办理。得旨、如所议行　　

○署云贵总督彰宝奏、查缅匪头目得鲁蕴、从老官屯差来缅子孟矣等四人。臣驰至永昌。亲加严讯。据供、得鲁蕴自阿瓦至老官屯。实系懵驳与两大头目。派伊来办事。至六月初十日。仅有两□□罢夷到军营送礼。而日前所约纳贡还人。并未提及。实不知何故。想是贡礼尚未办齐等语。所供难于凭信。倘此后得鲁蕴亲自款关。将内地官员送回。悔罪纳贡。自当遵旨酌办。现除委员将孟矣等解京外。惟将临边关隘。谨密防守。如匪酋再有差来之人。悉数羁留研究。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十三


大清高宗法天隆运至诚先觉体元立极敷文奋武孝慈神圣纯皇帝实录卷之九百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。八月。癸亥朔。谕军机大臣等、据刑部审拟杨成儿等、重利私当军器一摺。所奏情节。殊未明晰。军器中弓箭腰刀。兵丁或得自存备用。至盔甲自官为制造以来。均于公所存贮。惟遇大阅操演。临时给发。用后仍即收回。兵丁等何得尚藏有盔甲。其九龙袋一项。系鸟枪随用要件。自亦官为制造。或操演时给发用之。事后仍须缴回。亦非兵丁等所当家贮之物。何由持以质押。乃刑部于此等紧要关键。并未细加根究。即欲草率完案。殊欠精详。再摺内称押当军器之人。应行文提督衙门查获等语。似此温无指据。仅欲凭空缉捕。颟顸了事。更属非是。各犯等开铺私押军器。至四百余件之多。为时已逾数月。赴铺押当之人。岂得概诿为不相认识。于情理实不足信。如果悉心研鞫。各犯安能不吐实情。即使各犯狡饰支吾。何妨严加刑讯。著传谕刑部堂官、即将以上各情节。逐一详晰究鞫。务得实情。另行录供具奏。寻奏、遵旨严讯杨成儿等、究出认识之护军披甲等姓名。据供、散给止操时。官未收回。故得押当。现照例拟杖一百。徒三年。至收当军器、倍利盘剥者。例止徒流。今请从重改发黑龙江等处。给披甲人为奴。其失察各管官、咨部查议。从之　　

○四川总督文绶奏、南路军粮。经阿尔泰增价招商。每石运价十五两外。加银二三两不等。现因食物腾贵。钱价更昂。仍有不敷。酌增至四两。自章谷至卡丫军营。业经修整桥座。多雇站夫。自可趱运无阻。其新添绰斯甲布一路。涂径纡仄。人力维艰。亦议照南路给价招商。一例催运。得旨嘉奖　　

○甲子。上奉皇太后幸卷阿胜境、侍早晚膳。至己巳皆如之。　　

○赐扈从王公大臣、蒙古王公台吉、及土尔扈特郡王巴木巴尔等食。至己巳皆如之　　

○遣官祭关帝庙　　

○军机大臣等议覆、狭甘总督勒尔谨奏称、移驻巴里坤满兵二千。部议、以西安现存兵四千余。宁夏止存兵二千八百。行令俱于西安兵内派往。查西安除汉军外。现存八旗马步兵。实止二千。俱系前派驻伊犁庄凉等处。节次挑存。兼有世职养育兵在内。眷口繁重。糜费较多。该处兵房。恐不敷居住。请挑西安一千。宁夏一千。分派前往。应如所请。俟由京派出二千。分补原额。从之　　

○四川总督文绶奏、川省额设站马。自出师以来。军务纷繁。不敷传递。各营官兵。派出进剿。其留营马。与其虚糜草乾。不如暂拨驿站。查东北自广元县神宣驿入川。至省成都县驿。共十九站。南自双流县。至口外约咱抵军营。共三十七站。西自郫县。至口外热耳寨抵军营。共二十五站。又自桃关至口外曾头沟。共二十三站。请于各营存马内。拨一千五百。按站分给应用。令管站官、由司支领餧养。俟凯旋后归还。其各营应支马乾银暂停。得旨嘉奖　　

○乙丑。户部等部议准、直隶总督周元理奏称、古北口为畿辅重镇。兵民食指殷繁。米粮须多储备。查密云县向有边储米石一项。于古北口设食廒十五间。贮米一万余石。第此项专为筹备兵食而设。请再添贮三万石。以备缓急。该处接壤之热河、四旗、喀喇河屯、三厅。常平贮谷允盈。动用亦少。可匀拨谷六万。作米三万石。运交古北口存贮。除旧廒十五间外。应于迤北高阜地。添建仓廒六十间。移驻满缺同知一员经理。其密云县所需兵米。即于此项动支。该同知在口外产米各厅买补。出旧易新。请将密云县每年采买兵米一项停止。从之　　

○丙寅。谕军机大臣等、去岁土尔扈特渥巴锡人等、自俄罗斯来投。朕念其穷困。施恩指赏游牧。俾得资生。并饬理藩院行文知会俄罗斯。今俄罗斯萨纳特衙门。递到咨覆内称、渥巴锡人等。俱系悖教匪人。不当收留。又称其来时。将伊噶必丹官。名都珰之人。并一百五十多名俄罗斯带来。恳求发回等语。阅咨文所称、虽不敢显然索取渥巴锡人等。要其驾辞妄扳。灼然可见。不惟渥巴锡人等、断无给伊之理。即实有带来之人。亦不必查给。敕下理藩院。另行咨覆俄罗斯萨纳特衙门外。并将此情节。传谕舒赫德、令其晓谕渥巴锡等云。去岁尔等来投。经理藩院遵旨咨明俄罗斯。今据覆称、尔等系悖教匪人。不当施恩收留。又恳将尔等带来之都珰、并俄罗斯人发回。大皇帝察其诬妄。并念尔等穷困。不令发回。已敕理藩院咨覆矣。晓谕后。便询渥巴锡等来时。果否携带噶必丹官名都珰之人。及俄罗斯人若干之处奏闻。所译俄罗斯咨文、及咨覆萨纳特衙门回文。一并钞寄舒赫德等看。理藩院咨覆俄罗斯萨纳特衙门回文曰、奉大皇帝谕、览俄罗斯覆文。甚属非理。着该院详明晓谕。查文内称、邻境各邦。向无容留属人之例。大国不应收纳等语。土尔扈特渥巴锡人等。与尔别一部落。原非属人。自准部入居尔境。尔国征调烦苛。不堪其苦。率众来投。我皇上为天下共主。抚驭众生。岂有将愿为臣仆之人。拒而不纳之理。又称、此等逃人内。有悖教惑众匪人。叛服不常。日后必再投回等语。试思数十万户来投。其中即有匪人。岂能悉为所惑。显系力不能支。任其自去。亦岂得谓之脱逸。我皇上赏赉优渥。俾各得生。谅不至冒死投回。纵有一二仍窜入尔境。亦即弃之。何足轻重。再文内有不守和好。恐兵戈不息。人无宁居之语。总之或以兵戈。或守和好。我天朝惟视尔之自取而已。再称、向来并未收受我蒙古部落一人。我四部落四十九旗内扎萨克蒙古等。受国重恩。锡封汗爵。岂土尔扈特被迫窜入尔地可比。以必无之事。徒驾空言。谁其信之。至云土尔扈特来时。将尔噶必丹官名都珰、并一百五十余名俄罗斯带出。恳求给还。尔等明知土尔扈特。必不可复得。冀得俄罗斯数人。以全颜面。为此取巧之词。但果否带出多人。当时未据报部。今亦无从稽查。前以尔等故违定议。停止贸易。后因再三祈请。奏闻大皇帝。恩准复行。为时未久。何复肆言无状如此。揣尔等之意。一则不能措词。不得已为此粉饰。一则以土尔扈特、深知尔处北鄙构衅情形。恐我用伊等图尔疆土耳大皇帝惟欲安抚众生。必不肯轻信人言。即废和好。如尔等欲背弃前议。则亦听之。尔等接到回文后。其熟筹利害。毋忽　　

○定边右副将军大学士温福等奏、木坪土司甲勒参纳木卡、瓦寺土舍索诺木雍中、并续派土兵协剿。恳请酌量奖励。谕军机大臣等、甲勒参纳木卡、索诺木雍中、俱著加恩赏戴花翎。并赏甲勒参纳木卡诚勤名号。索诺木雍中谨慎名号。以示鼓励　　

○丁卯。祭先师孔子。遣大学士刘统勋行礼　　

○谕、上年直隶秋雨过多。宛平等二十四州县被灾较重。节经降旨、分别蠲赈。并将蠲剩钱粮。分年带徵。即此二十四州县内之毗连灾地。应徵钱粮。亦格外加恩、缓至秋后徵收。今岁畿辅自春夏以来。雨旸时若。麦收既获丰登。秋稼并臻大有。实为数年来所仅见。兹将届开徵节年缓带银米。闾阎自皆踊跃输将。但念昨岁灾地贫民。元气初复。宜益加培养。以冀盈宁。所有乾隆三十三、四、五、等年带徵钱粮。数尚有限。自可按例输纳。至三十六年缓徵钱粮。为数稍多。若令新旧同时并徵。恐民力尚未免拮据。朕心深为轸念。著再加恩、将宛平、良乡、涿州、东安、永清、固安、霸州、文安、大城、通州、宝坻、香河、武清、新城、雄县、天津、静海、宁晋、保定、三河、蓟州、宁河、丰润、玉田等、二十四州县。被灾蠲剩。及毗连灾地处所。应行缓徵三十六年分、银两谷豆。概缓至来年麦熟后。再行启徵。俾小民生计。益臻宽裕。以副朕爱养优恤之至意。该部即遵谕行　　

○谕军机大臣等、据余文仪奏、收支动存耗羡银两一摺。所开清单。殊未明晰。此项银两。例应每年奏报一次。止在简明清楚。以便省览。今该抚所开收支动存数目。以本年者列后。以节年者列前。且新收则起自乾隆三十年。开除则起自二十六年。积年滚算。转致眉目不清。著传谕余文仪、嗣后每年核覆具奏。务将四柱开列明晰。毋得过于烦碎。转滋牵混　　

○又谕、据勒尔谨奏、甘省七月中叠沛甘霖。省城及河西甘凉秦阶一带。秋禾畅茂。可望丰收。惟皋兰等县、间有被雹处所。不能补种。又宁夏府之中卫县、因山水冲塌沟洞。以致渠水断流。田禾受旱。现在分饬道府查勘等语。甘省地瘠民贫。一遇歉收。闾阎生计。即多拮据。不可因通省有收。而一二州县偶被偏灾。不为实力查办。致令独抱向隅。著传谕勒尔谨、即将被雹受旱各处。速饬委员详加履勘。应作何抚恤之处。一面奏闻。即照例作速办理。务使人皆得所。以副朕轸念边氓至意。至甘省上年春间。雨泽短少。又当积歉之余。穷黎颇形艰窘。幸秋成丰稔。民气大舒。今此被有偏灾各处。民间景象。较昨春何如。并著查明据实具奏。寻奏、当即饬道府履勘。惟皋兰、金县、靖远、狄道、渭源、安定、会宁、平凉、隆德、固原、静宁、盐茶厅、泾州、华亭、环县、平番、灵州、中卫、西宁、肃州、高台等、二十一厅州县。已成偏灾。现查明被灾户口分数。其仓贮充裕、以本色给赈。不敷、酌量银粮兼散。再查被灾各处。距夏收不远。市粮并未加长。尚无艰窘情形。较昨春实胜。得旨、欣慰览之　　

○戊辰。祭大社大稷。遣裕亲王广禄恭代行礼　　

○谕军机大臣等、据彰宝奏、今年轮应查阅云贵二省营伍之年。可否循照上届之例。再停止查阅一次等语。各省营伍。轮年查阅。所以课勤惰而程实效。简核不可稍疎。滇黔二省。上届轮应查阅之期。已经停止。此次若复援前例停至下届。则前后相隔八年。为期太远。恐各营弁兵等、因久无甄核。渐生废弛。殊非整饬戎行之道。而于滇省兵丁疲懦积习。尤非所宜。但据该督奏称、黔省将备各官。多奉派赴川。滇省亦多分派巡驻守。所有该二省营伍。今年姑准其暂停查阅。明年即不便再展。著传谕该督、明岁如或不能遍加亲历。临时再行奏明请旨。或特派大臣往查。或就近另为简派。不得待至下届。致军政稍有玩懈。将此传谕知之　　

○又谕曰、梁国治奏、省局火药。于七月十七日。轰失八百余觔。督办之千总马荣、外委吴宝金、丁启凤等伤重致毙。其伤重之弁兵等、现饬加紧调治。并照例赔补。酌量优恤等语。轰失火药。自应照例赔补。至千总马荣等、系督办之员。碾造时、不能加意防范。以致疎失。本有应得之咎。该弁等因此殒命。亦由自取。该抚即或觉其可悯。欲加矜恤。亦只应自行捐赀给与。若照因公身死之例。官为赏恤。殊失劝惩之道。可将此传谕知之　　

○又谕曰、周元理以直属秋稼。指日丰收。草豆价值必贱。奏请借给有驿各州县一季工料银两、豫备积贮草豆。多买余马。以裨邮政一摺。所奏甚是。已如所请行矣。驿马驰递文报。承应差使。关系紧要。必须餧养膘壮。方无贻误。刍秣所需。尤宜先事豫筹。当兹岁稔价减之时。若乘此多买草豆。并于额外酌买余马。实足以资储偫而广孳牧。况工料银两。本属驿站应行岁支之项。今先为借给一季。令其通融筹办。仍于应领时、分作四季扣还。事属两便。直隶情形如此。山、陕、河南、四川、谅亦相同。此四省、今岁雨水均属调匀。岁收亦俱可期丰稔。若亦仿照直隶办法。似为有益。著传谕山西、陕西、河南、四川、各督抚、即就该处情形。酌量筹议。奏闻办理。周元理摺。并钞寄阅看　　

○又谕、据尹嘉铨奏报、兰州省城于六月内。得雨优渥。巩昌等各属。亦深透不等。秋禾滋长。农民欢忭等语。甘肃今年。虽通省雨水不缺。但昨据勒尔谨奏、皋兰等十八州县。于五月下旬。暨六月二十二等日。间被雹伤。又宁夏府中卫县。于六月十七、八、等日。因山水冲塌环洞。渠水断流。白马滩等处地亩。现已受旱。随即降旨传谕该督、令其速行确查。酌量分别抚恤。甘省地瘠民贫。即一隅偶被偏灾。亦当善为经理。尹嘉铨身任藩司。民瘼所关。皆其专责。理应随时据实入告。况此被雹受旱之事。皆在伊此次具摺以前。何以摺内竟无一字提及。惟概称雨泽应时。肤词塞责。殊属非是。尹嘉铨、著传旨申饬　　

○己巳。遣官祭昭忠祠　　

○谕、据阿桂奏报、七月二十一日。由墨垄沟一路。夤夜进兵。于二十二日五更至甲尔木。乘大雾弥漫之中。攻据山梁。连得石卡二十余座。石碉四座。木栅一座。贼人披靡奔逸。经官兵追击。歼戮甚多。并杀死头目一名。又将路通金川之格鲁克古地方。派兵占住等语。阿桂自到南路军营以来。督励将士。调度得宜。今复乘间袭据山梁。歼贼甚众。直压僧格宗贼巢。又分兵控扼金川要险。军威大振。殊属实心任事。阿桂著加恩授为内大臣。其在事之将领弁兵等、实力奋勉。均属可嘉。著交部查明。一并议叙　　

○谕军机大臣等、据永德奏报、广西早稻收成。八分有余。而另摺又奏称、六月以来。恐天气亢阳。农人不无待泽。续据各属禀报、先后均霈甘霖等语。殊属可笑。盛夏天气亢阳。乃属常事。何必为此悬揣恐致之词。永德此奏。必因先曾望雨。后已随得雨沾足。为此回护之言耳。至摺内又称、米价较平日尚增。处处开仓借粜等语。尤属不晓事理。向米借粜等事。行于春夏青黄不接之时。俾贫民得资接济。今既称早禾登场。晚禾丰收可卜。粮价自日就平减。闾阎口食。不患无资。岂可于麦收以后。为此无益之举耶。永德人本糊涂。此摺尤为迂谬。著传旨申饬　　

○又谕、据陈辉祖等奏、省局火药。于七月十七日。轰失八百余觔。督办之千总马荣、外委丁启凤等、伤重致毙。其受伤之弁兵。现在医治。已故弁兵分别议请赏恤等语。昨据梁国治奏报摺内、亦有此语。曾谕以马荣等、系督办碾造火药之人。不能加意防范。以致轰失多觔。本有应得之咎。该弁兵等因此殒命。亦由自取。该抚即或觉其可悯。欲加矜恤。捐赀给予。不应照因公身死之例。官为赏恤。陈辉祖何亦为此奏耶。至摺内又称、营中舂药。不至倐忽失火。倘别因疎玩起火。致伤多命。应查究起火之人治罪。将失防各官参处、药局赔修之处。自应如此办理。著传谕该署督、切实查明办理。并谕令梁国治、将失火缘由。有无别情。就近确查妥办　　

○又谕、南路自薛琮失利之后。久未进兵。今阿桂攻克甲尔木山梁。军声渐振。但官兵自墨垄沟进发。已深入八九十里。沿途堵守要隘。需兵正多。而此次所带之兵。仅于各隘口分防内。酌量抽拨。恐兵力不足。不能乘胜冞入。所有第五次之陕兵二千名。即日自可全抵达鸟。又前次令湖广豫备之二千兵。起程前赴西路。今南路正当相机进剿。厚集兵力。自属多多益善。著即传谕陈辉祖、速饬带兵之员。将后调之二千兵。遄程前赴南路军营。以资调遣　　

○又谕、布拉克底土司安多尔、巴旺土妇伽让、俱各督派所属土兵。随同大兵进剿。诚悃可嘉。安多尔、著赏戴花翎。并赏恭顺名号。伽让、著赏恭懿名号。并赏缎四匹。以示鼓励　　

○四川总督文绶奏、南路粮运。卡丫及绰斯甲布、两处军营。存米各三千余石。起运在途。亦各数千石。至西路军营。存粮较多。其董天弼一路。系松茂道查礼督办。已饬令询明道路。设法趱运。臣在省为两路接应。谕军机大臣等、文绶筹运两路军粮。甚为妥协。现在阿桂乘势冞入。陕西、湖广、后调之兵。俱令前赴南路。粮贮尤宜源源接济。以裕军食。至绰斯甲布、系进剿金川分进之路。所有此路兵粮。亦当一律趱运。以备将来进兵。刘秉恬、前经降旨调往南路。自即星速驰赴。上紧督办。所有西路三杂谷一带粮糈。既已酌定规条。著即告知鄂宝、令其接办　　

○庚午。谕军机大臣等、据朝铨等奏、句骊河渡船。应行动项修理。前经移咨盛京工部。续准咨覆、委员会同查验属实。应俟奏明到日。再行办理。请敕下盛京工部。委员估修等语。船只应行修造事件。定例由奉天府衙门、汇摺奏闻。将奏准原摺。移送工部办理。该府尹等于句骊河渡船修理一案。不即循例具奏。仅行移咨工部。直俟该部覆称、奏明到日再办。始尔缮摺入告。所办本属不合。至各衙门于应行奏请交办事件。有不行具奏、而仅以移咨私自商办者。曾经降旨、令各该衙门直行纠参。毋得率行咨驳了事。今盛京工部、于该府尹等咨查时。自应照在京部院之例。一面具摺参奏。仍一面勘估兴修。方合事宜。乃但以俟奏明再办一语回覆。彼此藉词推诿。辗转迁延。均属非是。朝铨、景福、博卿额、俱著传旨申饬　　

○户部议覆、两江总督高晋奏称、安徽省民间所留古钱。每千文内。止一二文。收买不成觔两。请照江苏例、听从民便。以杜滋扰。再据江西各属禀称、古钱亦甚有限。请停收买。惟私铸小钱。尚未尽绝。请照江苏奏准例、每年三节收买。画一办理。应如所奏。其已收古钱。仍解局镕铸。从之　　

○辛未。太宗文皇帝忌辰。遣官祭昭陵　　

○谕军机大臣等、前日三法司核拟山东省踵行邪教一案。已将拟以凌迟之首犯刘省过、从宽改为应斩立决。至刘省过之弟刘省愆、并其长子刘铨、法司均照大逆缘坐律。拟以斩决。今思刘省愆、刘铨、究系缘坐。非本身罪犯可比。均著从宽改为应斩监候。秋后处决。将此由六百里传谕遵照办理。并谕刑部堂官知之　　

○又谕、据福德奏称、接奉谕旨、令作伊意。授意乌梁海、招来布图库人等。已饬乌尔图纳逊、伊苏特、出派佐领。至阿勒坦诺尔、与巴桑商议。择人前往传言。令布图库闻知等语。福德所办。殊属冒昧。前因乌梁海哈哈雅克等言。自俄罗斯逃出时。布图库等、亦有随来之心。是以降旨、作福德之意。随便晓示乌梁海。令其闻知。如伊等来归。自可收留。不必派人张扬办理。福德可谓不知事体轻重。著传旨申饬　　

○升任浙江巡抚富勒浑疏报、乾隆三十七年分、大嵩场灶户、开垦由地四百十五亩有奇　　

○豁免狭西郃阳县崔卢二庄、及保宁堡、水冲沙压地五十顷有奇额赋　　

○以故贵州开州属乖西司副土官刘嘉祥子瑄、袭职　　

○壬申。谕、昨兵部将拣发云南武职人员。带领引见。内由绿营汉官拣用者。止有一员。询之该部。因向来遇有拣选汉员内。合例者甚少。未经保送到部。是以多将各处保送之满洲人员拣补。但思绿营将领。虽属满汉参用。亦必须所占员缺。多寡适均。方合体制。若似此概将满员拣发。行之日久。势必绿营尽成满缺。非所以广抡选而励人材。即或成例稍有窒碍难行。亦何妨斟酌变通。俾武臣登进之途。益昭公允。著即交与兵部、将拣选武职人员。如何立法。令满汉间用之处。另行详悉妥议具奏。至巡捕营各员。本在应行拣选之列。因该员等俱有降级留任、及停升处分。为例所格。不能与选。第京城人众事繁。巡捕营有巡缉专司。该员等易干吏议。核其情节。多属因公。不至遽阻其上进之路。嗣后巡捕三营官员。现有降级停升处分者。遇应行拣选时。仍准其一体拣选。其处分之案。即令其带于新任。寻奏、巡捕营员。业蒙恩旨。凡有降级停升处分俱准与选。嗣后请将行走已满二年之汉侍卫、与巡捕营八旗满洲蒙古人员。令各该管大臣保送。请派大臣、会同拣选。引见记名后。遇各省奏请拣发。即与在部候补候选者。按满汉分排引见。将次用完。再照此办理。如请发多人。而在京汉员。不敷拣选。请于需人之邻省。将卓异、及军功边俸。应升绿旗人员内。论俸拟用。仍夹单请旨。再查拣发人员。例补题缺。而武职题缺。多沿边沿海苗疆要缺。必先尽本省豫保之员。伊等未免守候。嗣后请将拣发豫保人员。相间题用。如应用拣发。而人地不宜。许该督等、于本省简缺内对调。从之　　

○又谕、工部核销三官庙工程银两一摺。内开承修监督、请销工料银二万一千二百四两零。比较原估。节省银三百四十六两零。该部按册核减银一千一百九十三两零。请将核减银两。并自行节省银两。交纳户部归款等语。虽系照向例办理。未为妥协。夫所谓节省者。本谓无可核减而能节省而言。若既经核减。则造报时所开实销银数。已属浮多。便不当复云节省。况节省一款。与核减条目并传。转不足以服承办人员之心。嗣后该部核销各处工程。除报销时自行节省。而该部无核减者。仍准存节省名目外。其有呈报节省。复经该部核减者。即将节省银数。并入核减款内。毋庸另开节省条目。以免重复。于事理方为允协。著为令。此摺即交该部照此核办　　

○又谕、据嘉谟奏、江西建昌府通判刘德宽、委押漕粮。已经三运。并无贻误。请循例咨送户部引见等语。向来同知通判等官。押运三次以上。俱能无过者。原应送部引见。准其升用。但亦系照例办理之事。此次该督所奏刘德宽一员。若于抵通时即行送部。自可在热河行在带领。今已将次启跸进哨。始行奏请。须俟回京后、方能引见。该员各有本任职守。令其旷废时日。旅食京师。转非所以示体恤。刘德宽、不必引见。著即交与该部照例升用　　

○又谕、据徐绩奏、汶上县贼匪王四、即王大勇、刘四、即刘四海、乘间脱逃。旋据临清州知州万绵前、将王大勇拏获。现在提犯并刑禁人等审拟。请将汶上县知县彭以谌、革职。典史刘祝三、革职拏问等语。彭以谌著革职。刘祝三著革职拏问。万绵前于邻县越狱要犯。甫逃入境。即行盘诘拏获。颇属能事。著该抚送部引见　　

○又谕、旗员补用绿营。特为满洲习俗。原系淳朴。骑射材技优长。补用伊等。可以引导绿旗。挽回汉人习气。而外任得项较多。于生计亦属有益。此朕惠养满洲臣仆之意也。伊等到任。恪守满洲旧习。以材艺为紧要。将绿旗汉习。善为训导。不务奢移。守分安常。归来尽可度日。此方合理。乃伊等一到外任。全弃满洲旧规。反染绿旗汉习。诸事妄行。将所余之赀。不知撙节。滥行奢赏。徒事虚文。甚至以买妾为事。年老无嗣之辈。置妾尚属有因。若无故自图取乐。彼此效尤。是何道理。竟不知朕惠养满洲臣仆之意矣。将此著交与八旗大臣等、通行晓谕各属、有应升补外任之侍卫章京官员等。嗣后凡有补放绿旗官员人等、到于任所。但守满洲淳朴旧规。熟习材技。痛改虚文浪费之恶习。以为绿旗人等表率。倘不知改过。一经发觉。必从重治罪。并将此著交与各省督抚提臣等、严谕所属官员外。仍留心查察。如有违者。即据实参奏。勿得姑容　　

○谕军机大臣等、据熊学鹏奏、寅保家人高尚德、派在东新关守口。因民人徐二。瓜船漏税。私自勒罚免送。并用脚凶踢致毙等语。口岸家人。稽查透漏。自应禀送办理。今高尚德于徐二船只过关。辄敢私行勒罚钱文。并不送往织造衙门究治。又倚势逞凶。用脚连踢。以致徐二伤重毙命。目无法纪。该织造身任监督。于管口家人。不知严加约束。乃听其凶横至此。竟漫无觉察。该织造所司何事。著寅保即行明白回奏　　

○又谕、据熊学鹏奏、织造寅保、家人高尚德、因民人徐二、漏税违例勒罚。逞凶毙命。现饬严审定拟一摺。所奏是。已有旨令寅保明白回奏矣。高尚德、敢于船只过关。私罚私放。且行凶踢毙平民。不法已甚。而寅保于其家人、有无知情故纵。及或仅失于觉察之处。亦应分别查办。于案情方无渗漏。今阅奏到摺内。尚未据分晰声叙。著熊学鹏、即将此案情节。详悉研审。如寅保另有知情容纵情事。即当据实参奏。若尚无此等情弊。则其咎又在漫无觉察。亦应于审拟结案时。随摺声明。照例议处。将此谕令知之　　

○定边右副将军大学士温福等奏、曾头沟一路。粮运迟误。屡次檄催。布政使李本、松茂道查礼、彼此剖诉。各执一词。现飞咨文绶速查。仍就近急筹济用。谕军机大臣等曾头沟一路。间道分兵。期于迅速制胜。今董天弼到彼。已及月余。内地粮石。乏夫滚运。致稽进剿之期。著传谕文绶、将此次迟误缘由。详查据实严参。仍即会同鄂宝、上紧派员趱运。使兵食日就充裕。以便克期进剿　　
</div>
    <div class="pagination">
<a href="清实录乾隆朝实录_page1216.html">上一页</a><span>...</span><a href="清实录乾隆朝实录_page1212.html">1212</a><a href="清实录乾隆朝实录_page1213.html">1213</a><a href="清实录乾隆朝实录_page1214.html">1214</a><a href="清实录乾隆朝实录_page1215.html">1215</a><a href="清实录乾隆朝实录_page1216.html">1216</a><span class="current-page">1217</span><a href="清实录乾隆朝实录_page1218.html">1218</a><a href="清实录乾隆朝实录_page1219.html">1219</a><a href="清实录乾隆朝实录_page1220.html">1220</a><a href="清实录乾隆朝实录_page1221.html">1221</a><a href="清实录乾隆朝实录_page1222.html">1222</a><span>...</span><a href="清实录乾隆朝实录_page1218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
