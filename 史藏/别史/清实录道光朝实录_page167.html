<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 167 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 167 页/共 848 页
  </h1>
  <div class="content">
   ○丁丑。世宗宪皇帝忌辰。遣官祭泰陵。　　

○上诣安佑宫行礼。　　

○戊寅。谕内阁、陆以庄等、承修天坛外围墙工程完竣。经原估大臣禧恩等、查验如式。著照工部原奏。墙内仍交太常寺责成坛户人役稽查。墙外交步军统领衙门派兵看守。随时巡逻。以昭慎重。近日先农坛有被窃兽面挺钩之案。此外坛庙地方。保无有防守懈弛之事。著步军统领衙门、太常寺、一体严饬该管兵役。慎密巡防。如有偷窃拆损情事。即据实奏明惩办。毋稍疏懈。　　

○命广州汉军副都统花沙布、仍兼委散秩大臣。　　

○旌表守正捐躯安徽寿州民董立道妻张氏。　　

○己卯。上诣绮春园问皇太后安。　　

○谕内阁、程含章奏、要案审出实情。将从前推诿相验、及检验不实各员。分别奏参一摺。此案德清县民妇徐蔡氏、被徐倪氏勒毙。案悬三年之久。经该抚等审出实情。甚属认真。所有不行相验之原任德清县告病知县黄兆蕙、原任武康县丁忧知县庆辰、俱著革职。检验不实之湖州府知府方士淦、杭州府知府任兰祐、署温州府事候补知府赵学辙、东防同知吕荣、西防同知吕璜、俱著解任。应行引见之归安县知县马伯乐、原任乌程县丁忧知县杨德恒、俱著扣留。交该抚督同臬司祁＜?土贡＞、提齐原检刑仵人等。严审确情。务期水落石出。无使稍有不实不尽。按律定拟具奏。　　

○谕军机大臣等、本日据程含章奏、要案审出实情。将从前推诿相验、及检验不实各员。分别参奏一摺。已明降谕旨。将黄兆蕙等、分别革职解任扣留。交该抚提讯矣。德清县民妇徐蔡氏、被徐倪氏勒毙一案。悬宕至三年之久。该省地方官、总未审出实情。并大小各员。通同一气。牢不可破。王惟询以臬司大员。因此自缢。殊出情理之外。兹据该抚督同臬司祁＜?土贡＞、设法严讯。将案内亲切要证获案。审出勒毙实情。历历如绘。俾覆盆之冤。得以昭雪。查办甚属认真。可嘉之至。此案先据湖州府两次检验。该尸两耳根骨、有顺上红色血晕。定为自缢。今据该抚覆验。耳根骨并无伤痕。项颈骨后面血晕。又为原检所无。此等紧要部位。该委员等从前检验时。何竟如此草率。至黄兆蕙于尸亲呈报时。祇系偶尔感冒。近在本城。自应即时诣验。乃辄禀府委验。希图诿卸。前任武康县知县庆辰、率以尸腐为词。不行相验。致徐蔡氏尸身屡遭蒸检。均属玩视人命。此等劣员。难保无婪赃故出情事。该抚接奉此旨。即督同臬司祁＜?土贡＞、将全案一干人证。不避嫌怨。严行审讯。务令水落石出。现虽罪人斯得。而从前承审各员。尤当逐一严究。毋稍徇纵。以儆官邪而昭炯戒。方为不负委任。如解任扣留各员、续经讯出得赃情弊。有应行革审者。该抚即一面将该员革职。一面奏闻。务得确情。以成信谳。傥经此次审讯。仍有不实不尽之处。或经朕别有记闻。则惟该抚及该臬司是问。懔之慎之。将此谕知程含章、并传谕臬司祁＜?土贡＞知之。　　

○又谕、本年江省滞漕二百万石。节经琦善等奏准、以豫东军民船只接运。其江广各帮军粮。请用江南回空首帮赴河口接运。浙省賸漕。仍用山东初运剥船折因剥运。俱经准行。嗣据奏先后共运过米六十八万石有零。俱经挽入东省。兑运开行。此外未运军米。尚有一百余万石之多。并未经该督等奏到、何时受兑起运。殊殷盼切。顷据张井等奏、运河水势充足。空重船只。畅行无阻。淮安头等帮。于八月初二日趱出东境。在后各帮。跟艄南下。现已陆续行抵江境等语。刻下节届寒露。为期甚迫。前项船只。计已赶赴河口。著琦善等即佥派妥干员弁、督率人夫。赶紧盘运。俾得及时受兑。迅速开行。并著张井等、于军船经过东省时。随时启放闸坝。催令衔尾前进。并严饬文武员弁竭力催趱。不许稍稽时日。运河水势。消落靡常。且天气渐寒。冰霜可虑。若办理稍有迟滞。届时徒以水势消耗、河干冻阻为词。则是该督等大负委任之意矣。至接运船只。及官民剥船。需用水手。前已有旨令沿途派员弹压。毋任藉端滋事。该督等务随时留心防范。总期漕行无误。而水手等复能安戢。方为妥善。将此各谕令知之。　　

○辛巳。谕内阁、德英阿等奏、筹议成都满营养赡孤寡银两一摺。成都满洲驻防兵丁。生齿日繁。其孤寡人等、现无养赡银两。殊堪悯恻。著加恩将满营寄存藩库马价银五千六百两。再借拨盐茶耗羡项下银一万四千四百两。凑足二万两。发地方官、交殷实富户、以一分生息。每年计息银二千四百两。作为养赡八旗孤寡之用。著自道光六年正月为始。每名口按月给银一两。除一年支发外。所賸息银。于年终尽数解交司库。陆续归还原款。并将支过银数。造册送部核销。该将军等仍严饬该协领等、随时稽查。俾八旗孤寡。均沾实惠。断不许稍有浮冒。用副朕矜恤茕独之至意。　　

○壬午。谕内阁、程祖洛奏、酌拟递调道员一摺。道员职任监司。向无轻议更调之事。至居官之贤否。才识之短长。亦必须久于其任。方能察识周知。现任南汝光道王家相、河陕汝道蒋明允、粮盐道庆纲、俱于本年甫经抵任。其才具优绌。岂能一览而知。且该省漕粮。尚未启徵。何以即知庆纲经理未能得当。该员如不胜粮盐道之任。即调任河陕汝道。亦安望其办理裕如。该抚惟当留心察看。如庆纲将检实不称职。不妨随时据实劾参。若豫料其不能胜任。率请量移。轻议更张。殊未允协。且似此纷纷改调。恐启为人择缺之弊。亦不可不防其渐。所有该抚请将王家相调补粮盐道。蒋明允调补南汝光道。庆纲调补河陕汝道之处。俱不准行。　　

○谕军机大臣等、琦善等奏、核议明岁新漕盘坝接运。及豫筹微山湖蓄水事宜一摺。本年盘坝接运。业经办有章程。江南首二进帮船均未经渡黄归次。明年自应坚守御黄坝。提用江省各帮回空船只盘坝运通。除江宁、扬州、淮安、徐州、通州、海州等、四府二州、明岁新漕。各归本帮兑收盘运。及各帮内有满号九运等船、应均扣除外。所有首二进、并减存在次江北各帮船、二千二百三十余只。盘运浙江、安徽、江西、湖广、等省漕米。足敷应用。著该督等临时通融办理。前降旨令有漕省分各督抚、所有明岁应徵新漕。仍照向例徵收本色。并令琦善等体察情形。咨会各省。妥为办理。著该督等仍遵前旨。即知照各省。并严饬各该省押运员弁、沿途加紧催趱。以期及早抵坝。迅速盘运。并著以重运到坝之先后。随到随盘。不拘帮次。其接运经费。除江宁等府州、系本帮受兑。毋庸筹款。并各州县剥运抵坝水脚等项、业经另筹。毋庸请帑外。其余接运外省漕粮。即照本年所定水脚等项银数办理。各军船并准照例携带土宜。免其纳税。俾旗丁稍资接济。其各船应给水手往返口粮。由各省旗丁于应领钱粮内付人。沿途提溜打闸。亦由各省旗丁自行开发。并将接运帮船每船应给食米一石。亦令各省旗丁实给。毋庸折价。其津贴三分。著即裁减。余俱著照本年军船接运章程办理。其江省盘坝处所。高坂头、御黄坝、顺清河、吴城七堡等处、分路盘剥。著均匀牵算。以每石二分八厘核计。所需帑银一百万两。著届期具奏请旨。准其筹款动拨。该督等惟当竭力节省。总期全漕无误。帑项不致浮糜。方为不负委任。至山东微山湖、为南北济运水柜。本年自三月启坝。空重军船。往来络绎。虽前据张井等奏、运河水势充足。空重船只。畅行无阻。第本年全漕运出东境。尚须消耗。明岁空重帮船。又须往返数次。终年宣洩。耗水尤多。前有旨令张井等、随时收蓄以资利济。兹该督等恐明年收蓄不敷济运。于道光七年全漕。所关甚钜。自宜为未雨绸缪之计。所有本年首进船只。于抵通交卸后。即在山东临清闸外卫河一带、停泊守冻。不必年内回江。一俟东省漕粮过竣。即著煞坝挑河。计明年接运新漕。六月内自可盘竣。赶筑湖口大坝。并于朱姬庄筑做拦坝。设法收蓄。以补消耗。其明年各帮回空。亦令先于临清闸外、暂行停泊。八月后察看湖水已充。再行启闸打放南下。俾微山湖得资潴蓄。而帮船仍不误归次。于河漕均有禆溢。至粮船水手。该督等遵照前旨。沿途佥派妥干员弁、于船行及停泊守冻。随时稽查弹压。务令沿途安戢。勿使滋生事端。此为至要。将此各谕令知之。　　

○安徽按察使裕泰奏报到任日期。得旨。满招损。谦受益。汝其戒之。　　

○癸未。谕内阁、御史王云岫奏、申明海防事宜一摺。巡缉洋面。设有章程。必应实力奉行。以靖奸宄。如该御史所奏、巡哨将弁、不过届期而行。及界而返。有高竖官军旗号。俾踪迹可疑之船。旁道暂避者。有途遇可疑之船。并不盘诘者。至匪徒栖泊之区。尤弗暇问。此皆巡洋不力。相安偷惰。于奸匪藏匿处所。既未周知。何能捦办。著近海省分各督抚提镇等、严饬巡洋将弁、实力稽查。于匪船停泊巢穴。密侦摉捕。毋稍疏纵。如有前项情弊。即行据实严参。至偷漏之弊。尤应剔除。该御史奏称、奸船必资料粮。或渔舟阴载内米。或商船多载食米。皆可接济。其尤甚者。米商往往贪图重利。中途私卖。由于滨海各官。并不稽查粮照之故。近闻设立海差。其米商领票领照。不过由海差敛取陋规。即行发给。听其私卖。且在收籴地方。多籴少报。希图诡避正税。开载既已失实。稽查又不认真。匪徒得以藉资劫掠。尚复成何事体。并著各该督抚严饬该地方官、随时认真稽查。以杜弊端。至该御史所奏、有巡检不居海口、而僦居城中者。海防同知、巡防是其专责。近来视为闲员。有经年留居省城者。著一并饬禁。务令各官身亲查察。以重海防。来年办理海运。各该提镇出哨巡查。尤应倍加周密。巡洋将弁等、如有畏葸偷安者。即行参办。傥有疏虞。惟该督抚及该提镇等是问。决不宽贷。　　

○又谕、程含章奏、要案首犯。于取供后在监自缢。请将疏纵之典史知县、分别革职解任一摺。此案德清县民妇徐蔡氏、被徐倪氏谋勒身死。案悬三年之久。该省承审各官。总未能究出实情。经程含章督同臬司祁＜?土贡＞、将徐倪氏因与徐蔡氏之夫徐敦诚通奸。被徐蔡氏撞见。用言讥诮。起意谋勒致毙情由究出。已据各犯证供认属实。正须严行究拟。明正刑诛。方足以惩淫凶而彰国宪。乃犯妇徐倪氏、于取供后自缢身死。若非松放刑具。该犯妇何能自解包头帕缢毙。显有受贿故纵情弊。该管各官并不豫饬刑禁人等、严加防范。玩视公事。甚属可恶。非寻常疏纵可比。钱塘县典史刘椿、著革职拏问。钱塘县知县汪仲洋、著革职。交该抚督同臬司祁＜?土贡＞、提齐刑禁人等。严审究办。加重问拟。程含章入闱监临。于此等要犯。即应豫饬该管官小心看守。臬司祁＜?土贡＞承审此案。且经该抚令其赶紧研审。供词确凿。业已审定属实。尤不应如此疏忽。程含章著传旨申饬。祁＜?土贡＞著传旨严行申饬。务将全案犯证。彻底严究。并著速行讯结。按律定拟具奏。如耽延时日。再有疏虞。惟该抚与臬司是问。恐不能当此重咎也。　　

○甲申。谕军机大臣等、昨据程含章奏、德清县民妇徐蔡氏命案。访拏见证幼婢桂香到案。审出徐倪氏因与徐蔡氏之夫徐敦诚通奸。被徐蔡氏撞见。用言讥诮。徐倪氏起意谋勒该氏身死。与婢女秋香商量。趁徐蔡氏卧病在床。同进房内。关闭房门。将徐蔡氏用绳勒死。秋香帮同按手。随后向徐宝华徐敦诚告知实情。因恐蔡家不依。捏为发痧身死。后来检系自缢。亦即认为自缢。讯之婢女秋香、及徐倪氏等、供认不讳。徐倪氏于画供后。在监内用包头帕自缢身死等语。此案悬宕三年之久。该省大小各员。通同一气。牢不可破。开检两次。迄未验出真伤。承审各员。总未究出实情。现在甫经审出谋勒情由。而犯妇徐倪氏旋即在监自缢。显有松放刑具。受贿故纵情弊。并恐该省官吏、前此有婪赃舞弊情事。虑徐倪氏供出。因而致死灭口。再原检原审各员。何以联为一气。固结不解。浙省吏治民风。敝坏已极。此次程贪章等审出各情节。有无不实不尽。徐倪氏自缢身死。有无别情。其原检原审各员。曾否有受贿故出情弊。程含章等是否有意存徇隐。化大为小之处。著王鼎逐一密加访察明确。据实具奏。断不可因程含章业经审明具奏。稍为迁就。著该署侍郎于拜摺后。暂缓起程。俟接到批摺。再行来京。副考官赵炳出闱后。令其先行回京覆命可也。将此谕令知之。　　



大清宣宗效天符运立中体正至文圣武智勇仁慈俭勤孝敏成皇帝实录卷之八十八　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光五年。乙酉。九月。乙酉朔。礼部奏、十月初十日。皇太后五旬圣寿节应行礼仪。得旨、是。照例行礼筵宴。　　

○命陕甘总督那彦成、来京陛见。以陕西巡抚鄂山、署总督。布政使邓廷桢、护巡抚。调大学士云贵总督长龄、为陕甘总督。闽浙总督赵慎畛、为云贵总督。以福建巡抚孙尔准、为闽浙总督。调云南巡抚韩克均、为福建巡抚。以前任山东巡抚伊里布、署云南巡抚。调江西巡抚武隆阿、为山东巡抚。以云南布政使韩文绮、为江西巡抚。湖南按察使王楚堂、为云南布政使。河南河北道吴光悦、为湖南按察使。　　

○旌表守正被戕湖南浏阳县民吴振贵妻刘氏。　　

○丙戌。上诣绮春园问皇太后安。　　

○谕内阁、御史杨煊奏、堂子正墙外之矮护墙。近因雨水较多。向北间有坍卸残缺之处。向南己坍卸至二十余丈等语。著工部即行查勘估修。　　

○吏部奏、都察院笔帖式麟魁、轮选堂主事到班。该员复中式癸未科贡士。因丁忧未经殿试。可否俟朝考引见后。再行办理。得旨、麟魁著暂停铨选。俟明年补行殿试引见后。再行照例办理。　　

○旌表守正捐躯山东济宁州民李八聘妻叶氏。　　

○丁亥。上诣绮春园问皇太后安。　　

○御洞明堂。勾到新疆云南贵州广东情实罪犯。停决新疆斩犯二人。绞犯一人。云南斩犯四人。绞犯二人。贵州斩犯六人。绞犯六人。广东斩犯十一人。绞犯七人。余八十九人予勾。　　

○谕内阁、本日勾到广东等省情实各犯内、官犯齐澜一起。朕详阅招册内、该犯以管库之员。胆敢假造文领。描摹印信。两次冒领库银。数至逾万。作奸舞弊。藐法已极。罪无可宽。即予勾决。以昭炯戒。因思该犯两次冒领。俱系升任藩司苏明阿任内之事。上年定案时。因系苏明阿自行查出禀办。姑照部议降四级留任。仅销去纪录。从宽免其降级。今查此案。情节甚重。苏明阿两次失察。至冒领一万二千两之多。非寻常疏忽可比。岂可复胜巡抚之任。苏明阿著即开缺。降为藩司。以观后效。各省仓库钱粮。乃藩司专责。慎重出入。岂容稍有侵亏。况系藩司本库。尤不应毫无觉察。嗣后务当实力查核。尽心勾稽。无使官吏弄巧舞法。如再有似此冒领之案。必将藩司严加惩处。决不宽贷。　　

○以江西布政使嵩溥、为贵州巡抚。未到任前。命布政使吴荣光护理。以降补布政使苏明阿、为江西布政使。　　

○修广东抚标左右二营军装。从总督陡元请也。　　

○戊子。遣官祭都城隍之神。　　

○谕内阁、前据英和等会奏、八旗满洲餧养圈马四百匹。请改拨巡捕营。责令满洲蒙古马兵演习骑射。业经降旨改拨。并令将分营拴养抽拨操演各章程议奏。兹据英和等奏、请抽拨兵丁。勤加演习。著照所请、此次赏给马四百匹。著分派五营拴养。此项马匹。疲羸者多。著于步军统领衙门营马内。通融挑选一百匹备用。其操演兵丁。著按各营均匀抽拨。五营新添枪兵什长。及各项技艺。并旧设枪兵什长。共兵一千七百零五名。先尽满洲蒙古马兵年力精壮者派拨。如不足数。再于汉军马兵、内务府马兵、民马兵内。一体挑取技艺。选派教习什长等、教演弓箭枪牌等项阵式。仿照八旗及各省绿营之制办理。其善扑过马。既无实用。著即裁汰。小过堂一项。现无幼丁。将来应否增添。再行酌办。所有操演需用之鸟枪火药等件。照例行取。弓箭鞍鞯藤牌旗纛号衣等件。即动用朋扣项下银两制办。所需公费。及操演饭食等项。仍照旧例。分别技艺头二等支给。及会操饭食册档等项。每年需银二千二百余两。著即于朋扣项下动用。如数不敷。即于两淮项下补足。除五六月照例停操外。其余各在本营按期操演。每月五营会操一次。春秋二季。著步军统领、会同左右翼总兵、自行阅看。分别劝惩。余月分派司员。不时严查。英和等当督率五营将备。勤加演习。三年后朕亲临阅视。以诘戎行。务令技艺娴熟。悉成劲旅。毋使日久生懈。有名无实。至此项新拨到营马四百匹。责令兵丁操演。兵部毋庸调取协济。俾该兵等常川练习。以归实用。该部知道。　　

○己丑。上诣绮春园问皇太后安。　　

○谕内阁、都察院奏、直隶滦州绞犯李华、遣抱告钱复初、以挟嫌诬害刑逼问抵等语呈控。此案据秋审招册。李华因吴魁向伊索欠争殴。致踢伤吴魁肾囊殒命。将李华依律拟绞。入于缓决。今该犯遣抱告呈诉。吴魁之死。实系同姓同名之李华踢伤。因李尚中挟嫌。串合尸妻王氏、砌词诬控。该州并不追究教唆之人。惟事刑拷。以致无辜拟抵。并官吏幕友索诈银一千三百余两。案关人命出入。著交蒋攸铦、督同臬司王庭华、亲提严讯。按律定拟具奏。抱告钱复初、该部照例解往备质。寻那彦成奏、覆讯李华实系正凶。仍照原拟绞侯。因革监侯山□詹代写呈状。诬指同姓同名之瞎李华、踢死吴魁。及李尚中挟嫌串唆。官吏幕友诈赃等情。讯无其事。侯山□詹应按律发近边充军。钱复初受雇诬告。应予杖徒。下部议。从之。　　

○刑部奏、现行旧例。酌加修改二条。请嗣后勘问谋杀人案内。为从同谋下手助殴加功者。俱依从而加功律。拟绞监候。不得以被逼勉从。尚未成伤。量予减等。至械斗案内。听从纠斗下手毙命之犯。仍各依本律拟抵。秋审时照共殴谋殴之案。将致毙四命以上者。拟入情实。其随从伤人及未伤人之犯。亦各按律问拟。不得减等科断。从之。　　

○马兰镇总兵官广泰、以疾解任。赏三品顶带署泰宁镇总兵官庆惠、二品顶带。为马兰镇总兵官。兼总管内务府大臣。办理万年吉地工程。以兵部左侍郎镶红旗汉军副都统宝兴、为泰宁镇总兵官。兼总管内务府大臣。转兵部右侍郎奕经、为左侍郎。以内阁学士贵庆、为兵部右侍郎。　　

○以委散秩大臣敬敩、为镶红旗汉军副都统。　　

○以漕标候补备弁差遣敷用。命兵部暂停一年分发。　　

○旌表守正捐躯山西文水县民武直经女二女。　　

○添补河南各厅秸料二千垛。山东曹河粮河二厅秸料五百垛。从署河道总督张井请也。　　

○辛卯。遣官祭历代帝王庙。　　

○命泰宁镇总兵官宝兴、为恭守昌陵领侍卫内大臣。　　

○旌表守正捐躯四川崇宁县民文登贵妻易氏。　　

○给陕西绥德、清涧、榆林、怀远、四州县被雹灾民一月口粮。缓徵本年下忙额赋。仍贷绥德、清涧、长武、三州县贫民耔种。　　

○壬辰。上御洞明堂。勾到四川情实罪犯。停决斩犯三十四人。绞犯十四人。余九十八人予勾。　　

○谕内阁、琦善奏、请将运京铜铅。盘坝换船。接运赴通一摺。滇省癸未年加运一二起。正运四起。暨甲申年正运一二三起京铜。及黔省本年下运两起京铅各船。业已行抵江境。因黄水擡高。湖水未足。难以启放御黄坝。原船不能抵通。请将铜铅全数起剥。一律盘坝换船接运。此内正运六起。俱由江宁藩库领过水脚银两。以为造船及雇觅水手之用。其加运两起。亦由江宁盐巡道循例拨用官舫。给过水手工食等银。现经换载。不用原船。所有剥船水脚银两。较运铜例价。计正运六起。每起约增水脚银一千数百两。加运两起。所雇民船。每起约增水脚银一千余两。该督恳请筹款借给。著照所请、将剥船水脚及起剥不敷经费。均按核定银数。先于河库就近垫发。即令赶紧雇船接运。无任稽延。该督即饬江宁藩司、将河库垫发银两。照数拨还归款。准其报部作正开销。俟剥运完竣。由该督将实用银数咨部查核。其正运各员原领银两。除自仪徵抵浦、例准报销运脚、及守候工食等项外。所有应变船只。应追工食。俱令各运员留属变追。俟本员差竣。回至江宁。先将变追之银。缴抵原领之款。如有不敷。并与借给起剥经费。均咨明滇黔各本省。分别追拨解还。至江宁盐巡道发给工食。本不由运员经手。除自仪徵装运官舫至浦。空重往还。及沿途守候工食。照例报销外。其余由该道在各水手应领工食项下。扣还归款。此后续到江南铜铅船只。应如何由浦运通。著该督随时察核办理。该部知道。　　

○又谕、琦善等奏、请将苏松常镇太四府一州应徵道光五年分漕粮。全由海运。并议定运送兑收各章程一摺。海运事宜。前据琦善于抵任后。饬令藩司贺长龄、赴上海查勘情形。会同妥议。嗣后抚陶澍于查勘水利之便。亦至上海。传集商船。面加晓谕。商情颇形踊跃。兹据奏、现雇有沙船一千余只。三不像船数十只。计春夏两次。可以运米一百五十余万石。著照所请、将苏松常镇太四府一州新漕。并缓带漕粮。由海运抵津。其所议酌给沙船耗米一款。著即于例给旗丁耗米十八万余石内动放。所有节省耗米六万余石。并令随同起运正耗米石。一体运送抵津。又海运漕粮。无故短少霉变一款。著查明如有斫桅松舱、伤毙人口情事。自应奏明免其赔缴。并照例优恤。若无故短少霉变。即于备带耗米内补足。如再不敷。勒令买补。以专责成。又验米交米专派大员经理一款。著于兑运时。派委道府大员等逐一盘验。将米样贮桶。黏贴印花。交沙船带津。以备钦派验米大臣查对。并著户部将沙船到津。在东门外交兑。限几日收竣放行。即行议定具奏。其需用剥船。并著直隶总督、饬属先期多为雇备。随到随剥。俾沙船不致羁累。又沿海水师会哨巡防一款。除由该督临时移行该提镇将备统巡分巡外。著山东直隶各督抚、转饬沿海水师提镇。各按汛地。多拨哨船。分派将弁兵丁。巡防护送。并著该督届期奏派武职大员二人。押坐商船赴津。以资稽考。其商船宜分别奖叙。及苏松等府州军船酌加调剂二款。俱著照所议办理。又另片奏、议覆御史熊遇泰条陈海运事宜六款。除该督等所设章程。已经议及外。其海船押运到济。经纪人等难免需索刁难。诅派亲信大臣。赴津验收监兑一款。尚为除弊起见。著军机大臣届期奏请钦派一二员前往。此外如有应行随时酌办之事。该督等务当豫筹详妥。勿致临时周章。有负委任。　　

○又谕、琦善等奏、浙江等省滞漕。全数盘运完竣。即饬长运抵通一摺。浙江安徽及江广各帮漕粮。前此滞留御黄坝以南者。共一百九十余万石。经琦善等设法盘运。现已全数剥竣。长运抵通。所办甚好。惟天津北河至通州一带。节节均有古浅新淤。转瞬节交冬令。水落归槽。恐致浅阻。著蒋攸铦即饬所属、先期多备剥船。排列河干守候。遇有浅阻。相机起剥。俾得迅速抵通。其铜铅船只。现亦经琦善等盘运北上。如行抵天津一带。有应须起剥之处。亦著该督随时饬属、相机办理。以利储蓄而资鼓铸。
  </div>
  <div class="pagination">
   <a href="清实录道光朝实录_page166.html">
    上一页
   </a>
   <span>
    ...
   </span>
   <a href="清实录道光朝实录_page162.html">
    162
   </a>
   <a href="清实录道光朝实录_page163.html">
    163
   </a>
   <a href="清实录道光朝实录_page164.html">
    164
   </a>
   <a href="清实录道光朝实录_page165.html">
    165
   </a>
   <a href="清实录道光朝实录_page166.html">
    166
   </a>
   <span class="current-page">
    167
   </span>
   <a href="清实录道光朝实录_page168.html">
    168
   </a>
   <a href="清实录道光朝实录_page169.html">
    169
   </a>
   <a href="清实录道光朝实录_page170.html">
    170
   </a>
   <a href="清实录道光朝实录_page171.html">
    171
   </a>
   <a href="清实录道光朝实录_page172.html">
    172
   </a>
   <span>
    ...
   </span>
   <a href="清实录道光朝实录_page168.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
