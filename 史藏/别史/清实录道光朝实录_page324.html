<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 324 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 324 页/共 848 页</h1>
    <div class="content">
○谕军机大臣等、据玉麟奏接据长清信称、喀什噶尔英吉沙尔固守尚存。此次贼匪皆前次从逆之博。巴克为首叶尔羌回众。尚无从贼之心又乌什报称。上届从逆阿奇木萨达特之两子。暨明伯克之弟胡达巴尔底等。俱系贼目。并布噜特比遣人至喀什噶尔边外。探得霍罕伯克并未亲来。先遣爱散伊闵察克。率众勾结阿坦台汰劣克。入卡攻城未破。贼目玉都克素皮。带人在树窝子潜匿。令贼匪往阿克苏。探听大兵信息。其余各贼。均在喀什噶尔新城附近回庄居住。因攻城未能得手。遣人至霍罕求援。阿坦台汰劣克。复行出卡仍回萨雅克爱曼等语。此次喀什噶尔。英吉沙尔被逆贼滋扰。先后调派官兵不下三万有奇原欲痛加剿办。永靖边陲。惟逆犯博巴克。阿坦台汰劣克等。本属张逆余党。幸逃法网狡谲异常。若大兵将临。闻风先遁迨兵后。又复前来。实属不成事体。必应大加惩创。以期净绝根株。著长龄、于途次面晤杨遇春、到军营见杨芳、总须从长计议。务将博巴克阿坦台汰劣克、及爱散伊闵察克。胡达巴尔底等犯。悉数就捦。应如何截其归路。毋致窜逃。熟筹制胜之策。以杜后患。傥该逆犯等竟已逋逃。尤当相度机宜。探明藏匿确切地方。如须加以兵威前往追捕。或悬赏购线。设法捦渠方为不虚此举。该逆匪等无论由我兵捦获。及各夷回缚献。不得就地遽行正法。俱著解京讯办若该贼匪逃窜卡外。势有难行之处。亦毋庸徒托空言。仍归无益。反致为所轻视长龄等务当通盘筹画。计出万全。以副委任。所有本日玉麟奏到一摺。著钞给阅看将此由六百里谕令知之。　　

○又谕、本日据玉麟奏叠接长清壁昌等来信。据称叶尔羌尚未被贼围城。附近回庄。尚未从逆。并探知喀什噶尔英吉沙尔固守尚存。亟望援救。现在额尔古伦所带官兵。于初二日已抵阿克苏。行走迅速甚属可嘉。贵成等所带兵勇。计九月望前亦可全抵阿克苏。此时各路大兵。谅已星驰云集。相机剿援兵行之际。尤当严申纪律饬禁兵丁等毋得骚扰回庄。其实系从逆回众。必当大加剿洗以示痛惩。其未经从逆者。亦当详加分晰不准妄行诛戮一人。将此由六百里谕知长清、额尔古伦、贵成、孝顺岱、查隆阿、哈丰阿胡超、并传谕奇拉布知之。　　

○又谕、据壁昌等奏、全获胜仗后。跟探贼势情形。并将前次打仗出力官弁阿浑伯克等。请予鼓励已明降谕旨分别加恩矣。叶尔羌奎里铁里木回庄。前有贼匪窜入。经壁昌等督率兵回迎剿。大获胜仗。兹据奏、分路侦探虚实。探得西路英吉沙尔所属黑孜尔庄。有贼潜伏未动。西南路卡外色哷库勒地方有布噜特贼匪千余人。在彼滋扰。又东北路贼匪。前经剿杀后仍有逃回奎里铁里木庄屯聚。其被胁回子。亦逃往树窝藏躲。经壁昌等添派兵回严密防堵。并晓谕回众。协力固守所办甚属周妥其从逆之奎里铁里木塔斯哈玛。爱吉特虎三庄俟大兵到时自应分别剿洗。以清后路现在伊犁官兵已行抵阿克苏。叠次谕知额尔古伦等迅速往援该大臣等惟当激厉兵回加意防范以待大兵进剿毋稍疏虞。将此由六百里谕令知之。　　

○又谕、玉麟奏伊犁头起官兵。已至阿克苏并节据阿克苏乌什探报叶尔羌及卡外情形一摺。昨据壁昌等奏叶尔羌奎里铁里木回庄。有由喀什噶尔潜来贼匪多名。当即派拨兵回。分投迎剿大获胜仗并拏获活贼萨底尔等供称博巴克等。现在回城闻说赖副将已退回新城等语与常德等前奏。探闻喀什噶尔新城尚在坚守之言相符。当经谕知额尔古伦等。与长清筹商及早进兵援剿。兹据该将军奏接长清信称八月二十五日有贼匪二三千人被我兵剿散后仍在附近回庄藏匿经该将军飞催喀喇沙尔乌鲁木齐官兵前进已据萨迎阿覆称蒙古官兵约于九月初三四间起程其伊犁头起官兵据长清咨报已于九月初三日抵阿克苏其贵成等所带官兵民勇计九月望前可以全抵阿克苏额尔古伦等接奉谕旨后自己星驰进剿至常德等据木萨禀报。有上届从逆阿奇木萨达特之两子暨明伯克之弟胡达巴尔底等。俱系贼目闻由树窝子纠结惰兰回子三四百人抢劫军台并声言有和卓异人直取叶尔羌之说并据乌什卡外布鲁特比等报称贼目攻城。未能得手复遣人至霍罕求援等语。此次贼目如爱散博巴克。阿坦台汰劣克等皆系从前助逆之犯胆敢于脱逃后复行谋逆。狼狈为奸必应痛加剿洗。悉数就捦以警凶顽而申天讨至阿克苏为南疆要路该将军闻有贼匪遣人潜往该处。探闻大兵信息已知照长清令其静密防范。如有外来可疑之回子。务令设法严防。查拏讯办。所有军行粮饷。后路一切事宜。已谕知杨遇春、成格等、妥速筹办不致迟误短绌。又据另片奏称、已革领队大臣德克金布。派令催趱各起兵行。办理妥速。著加恩赏给七品顶带。准其在营务处章京上效力行走。至伊犁参赞大臣。前已简放布彦泰。并派奕山忠泰。前赴伊犁。交该将军差委计可先后到彼。不致乏员。伊犁控制新疆。防守调度事宜。均关紧要。该将军当慎重妥办。以副委任。将此由六百里谕令知之。　　

○以剿捕窜入回庄逆匪功。赏叶尔羌二品阿奇木伯克散秩大臣阿布都尔满。头品顶带。四品商伯克爱里木沙、玉素普、三品顶带。守备王瑗邵蕙、黄泰、伯克阿布都热依木、伙什拉普庄、迈玛提呢雅斯、阿布都瓦依特通事乌舒尔、花翎。把总洪世清等、蓝翎余升叙有差。　　

○以孟冬时享太庙。自是日始。斋戒三日。　　

○癸未。谕内阁、上届逆回滋事。领队大臣祥云保、硕隆武、管带伊犁官兵赴阿克苏。于道光六年六月二十七八等日。分起启程。由冰岭行走。至七月二十二日。始到兵二百名。八月初一日。尚有七百五十名未到。此次额尔古伦带领伊犁头起官兵。于八月二十日起程。亦由冰岭前进九月初三日已抵阿克苏计行走仅十余日。何以上届祥云保等。所带官兵。迟至一月之久。尚未到齐。可见彼时并未上紧趱行。咎实难辞。除硕隆武业经病故。毋庸议外。祥云保、著革去副都统衔。降为二等侍卫逐出乾清门。以示惩儆。　　

○又谕、常德等奏审拟军台官兵。无故逃避一摺。乌什察哈拉克军台委笔帖式德克精额、台外委李有成、同兵丁十一名。因闻谣言。并未见贼辄敢弃台。骑马逃避殊出情理之名。经阿察他克军台帮办台务之军功金顶马甲明阿塔。劝谕该台兵回未敢效尤逃避。德克精额。著革去委笔帖式。李有成、著革去台外委。并军功顶带。即在察哈拉克军台。各枷号一个月。满日发往伊犁充当苦差。以示惩儆。随同逃避兵丁蒋生幅等十一名。各重责四十板。派当苦差。此系从轻办理。若按律皆当正法。姑念该弁兵等尚非临阵脱逃。是以宽其一线。所有帮办台务之马甲明阿塔、加恩著赏给骁骑校俟有该处缺出。即行补用。先换顶带。　　

○谕军机大臣等、据成格奏、供支内地征兵餧马草料。请由内地派员采办一摺。本日已降旨。饬谕杨遇春。鄂山。统计口内官兵。乘驮马匹共若干每日应需草若干斤。料若干石。令其通盘核算。即派妥员酌带银两。迅速出关。照数采办。以期无误支应。至另摺奏、乌鲁木齐都统衙门印房主事郭勒明阿、遇事把持。擅作威福。因该都统添派员外郎讷苏铿额等。协同办理军务。该主事一切不能专主。心存悻悻。遽于进见时偏执己见。忿怼形于词色。列款将该都统禀讦。显系从中阻挠意图挟制郭勒明阿。著即撤任。俟军务稍定。再行派员彻底查究。其印房事务。著另行委员署理。将此由五百里谕令知之。　　

○又谕、成格奏、上届军需。各路官兵马匹出口。应需草料。均经奏准。照口内地方官供应之例支给。此次应照办过成案。自哈密迤西。仍令逐站供支。事竣造销。惟查乌噜木齐。向无额徵草束。仓贮豆石。亦属有限。其喀喇沙尔库车两处。俱系回疆地方料石草束。更属无几。现准各城大臣咨称、不敷支应。若非豫为采办。大兵一到。必致贻误且上届经英惠派赴各城采买。因此项无款可筹。诸多掣肘。迨后内地派员出口采办。已属缓不济急。此次请量为变通。以专责成等语。著杨遇春、鄂山、及早通盘核算会同商酌照数采办。并协同沿途地方官认真经理。务须先期购买齐备。一俟大兵出口。俾得源源支应以期无误军需。将此由六百里谕令知之。　　

○又谕、长清奏、接收转递叶尔羌奏摺。并差探和阗情形。及伊犁等处官兵、行抵阿克苏日期一摺。前据壁昌等奏、叶尔羌逆回窜入回庄。该大臣等督率兵回迎剿。大获胜仗。昨复据玉麟等奏、探知喀什噶尔英吉沙尔、固守尚存。亟望援救。叠经降旨令长清等相机援剿。兹据奏、库车喀喇沙尔差派民遣官兵。伊犁头起二起三起官兵。均于九月初一至初七等日。行抵阿克苏。至伊犁后起官兵民遣。叠经谕令容安。行抵阿克苏后。统交长清其乌鲁木齐官兵。喀喇沙尔土尔扈特、和硕特、业据成格等奏报、分起前进计此时均已陆续到彼。该大臣即遵照叠次所降谕旨。与额尔古伦等筹酌定计。迅速进兵。由叶尔羌一带。侦探贼势。乘机迎剿。迅将喀什噶尔英吉沙尔二城。解围务令该逆贼等震慑兵威。指日剿灭。以靖边氛。将此由六百里谕令知之。　　

○喀喇沙尔办事大臣萨迎阿奏、官兵应支口粮。台市存积无几。现于两回城按照市采。采买粮面草料。以备供支。得旨嘉奖。　　

○又奏、出征阿勒巴图等、赎取皮衣。动支银数。请归入军需项下报销。从之。　　

○赏前任围场总管舒淩阿副都统衔。头等侍卫。在乾清门行走。　　

○命江苏巡抚卢坤、毋庸来京。即赴新任。署陕西巡抚颜伯焘、驰往肃州。会同署陕甘总督鄂山、办理军需。陕西布政使史谱、护理巡抚。　　

○给前赴军营土尔扈特汗策登多尔济、及贝子台吉兵丁等盐菜银。　　

○赏调赴新疆吉林黑龙江官兵银币如例。　　

○以直隶磁、邯郸、成安、三州县地震灾重。命发仓谷。设厂煮赈三月。　　

○甲申。孝敬宪皇后忌辰。遣官祭泰陵。　　

○谕军机大臣等、据御史王玮庆奏、山东本年丰收。买补仓谷。恐地方官藉以渔利。转致弊端百出。从前山东州县。每因年景稍丰。即借采买为名。按照乡里钱粮多少派作承买谷石数目。勒令百姓完纳差役因以纷扰。有不即时完缴者。按户拘拏。乡间愚民照数送缴。又复多方勒掯。逼令多折钱文。祇给以已领官价空帖。并将官发例价。暗自侵吞。是于钱粮漕米之外。别添一浮收勒折之资。百姓深受其害。酌拟办理买补章程。请令该州县派人于各市集设立粮囤。有谷之家情愿出售者。议定价值。平斛量收。照例见谷交银不准豫发价银。强行派买。及勒令卖户上仓交纳。以免书役需索。其谷价照例每石发银七钱。官为运仓。不准藉词运费不敷派敛钱文。并照各州县详报收成分数。由府道确查。以定采买之多寡。其收成稍减。及被灾之区。照例赴邻封采买。不准在本地勒买致谷价增长。至买竣后。例应令各属造具按日采买清册该上司加结申送督抚题报。近来州县因此为利。开销官价朘削民财仓廒不尽皆实贮。应责成该道府、认真盘查。出具并无勒派亏缺甘结等语。各省仓谷缺额。向系遇丰稔之年。令地方官自行买补。原不准派累民间。如该御史所奏、山东州县。往往藉词采买。勒派百姓完纳。复逼令多折钱文。此种弊端。不可不认真查禁。著讷尔经额严密访察。如有前项情弊。即将该州县据实严参惩办。毋得稍事姑容。傥有心徇隐。别经发觉惟该抚是问。至该御史所奏、酌拟办理买补章程各条。系为防弊起见。著该抚酌议采取。妥为办理。以收实效。将此谕令知之。　　

○户部议驳、御史郑瑞玉奏、请将南漕暂行折徵银两据奏现在京通各仓充裕。足敷支放。若暂行折徵。于国计民生。实为两便。查仓储一项。必期多多益善。方资接济。现在各仓虽属充裕。第各省收成。丰歉或有不齐。则米石到通多寡即难豫定。且民间地丁纳银。漕粮纳米定制未可更张。若停徵漕粮一年。无论官弁旗丁廉俸粮饷。未可裁减。即各省水手。不下十余万人。一旦散归。无从安置。难保不别滋事端。所请似属难行。其另片奏有漕州县。多系私折银钱。自不可不严行禁止。应由各该督抚随时查察。如有前项情弊。即行据实参办。至谓直隶连年丰稔。或就近采买。或照市价折银令兵丁自行买食。尤非政体所宜。所奏均无庸议。从之。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。冬。十月。乙酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太后园寝。　　

○颁道光十一年时宪书。　　

○以翰林院编修松葰、署日讲起居注官。　　

○以捐建江苏嘉定县震川书院。予前任知县淡春台、及监生张鉴等、议叙。　　

○丙戌。上幸圆明园。　　

○诣绮春园问皇太后安。　　

○谕内阁、本月初一日。孟冬时享太庙。奉恩将军永靠、华英、遗误献帛。非寻常疏忽可比。俱著交宗人府议罪。寻议上。得旨、永靠、华英、著革去奉恩将军。发往盛京。以示惩儆。宗人府堂官、俱著交部议处。　　

○又谕、叶尔羌四品伊什罕伯克世袭贝子迈玛特爱莫特、前经壁昌等派在回城守御。于贼匪临城时即行逃避。迨贼众捉捕净尽。迟至三日。始行来城。如此胆怯无能。本应从重惩办。姑念其与从逆者有间。著留其世职。革去伊什罕伯克职任。以昭炯戒。　　

○谕军机大臣等、阿奇木伯克阿布都尔满、前因率领回众。抚驭有方。已加恩赏加头品顶带。兹据该大臣等奏称、该伯克于解到被贼捆送喀什噶尔之小回子迈玛特、讯出逆犯玉素普谋逆情形。并将所带玉素普纠约该伯克从逆回字呈明。不稍隐讳。可嘉之至。阿布都尔满、著赏大缎二匹。即由该处发给。并著壁昌等传谕该伯克、以伊世受国恩。一心效顺。此次抚驭回众。协同除逆。嘉尔忠诚。叠次恩赏。嗣后倍加出力。更可渥受殊恩。如此明白宣示。该伯克当益知奋勉。并可以坚回众恭顺之心。该大臣等仍随时严防奸细。如有贼匪潜来。冀图煽惑者。即行访拏究办。毋得稍有疏虞。将此由六百里谕令知之。　　

○又谕、前以该犯玉素普、在布噶尔地方种地念经度日。是以未经摉捕。此次竟敢纠约回夷入卡逞逆。占据回城。显系倚恃和卓后裔。煽惑愚回。复敢书写回字逆信。妄思勾结。现据阿布都尔满、查获送信回人。究出逆情。业已降旨加恩。以为忠顺者劝。玉素普父子为逆种祸根。以一日不除。则边疆给未能永靖。该都统等当设法捦拏。断不可使窜逸。无论何人临阵生捦。或计令缚献。必立加懋赏。此时当已合兵进剿。长驱直入。其围自解。如能内外夹攻。尤可聚而歼旃。朕计日以盼捷音之至。将此由六百里谕知哈哴阿、杨芳、胡超、哈丰阿、额尔古伦、贵成、孝顺岱、查隆阿、传谕奇拉布、并谕长清知之。　　

○又谕、前据壁昌等奏、大获胜仗。拏获活贼萨厎尔。供称玉素普等现在喀什噶尔回城。赖副将已回至新城等语。本日又据壁昌等奏、续获滋扰贼匪情形。并伯克阿布都尔满、村解到被贼捆去送赴喀什噶尔之回子迈玛特、讯据供称、伊在喀什噶尔七里河子回庄曾见玉素普。并其子不知系何名字。当将迈玛特所带玉素普纠约该伯克回字一封呈出。已降旨将在事出力之伯克等、及阿布都尔满、分别加恩赏赉矣。逆回玉素普纠众滋事。罪不容诛。已谕知带兵各大员、务须设法捦拏。断不可使窜逸。长龄到彼后。当妥速筹办。将逆孽除根。以期边圉肃清。无贻后患。将此由六百里谕令知之。　　

○吏部以大学士卢荫溥应定何殿阁请。得旨、著为体仁阁大学士。　　

○两江总督陶澍奏、两淮盐枭情形不一。有回匪侉匪。与非匪而暗地夹私者。前准黄玉林投首。原欲资其引缉。以杜回侉商私之弊。与蒋攸铦札商。先将混冒投首、希冀多得工食之余众遣散。再将该犯严行拘束。谅必不安思遁。因而治之。可以示惩。黄玉林果因发营管束过严。寄信同首之人图遁。当将书信摉获。经蒋攸铦发交江宁藩司及该府审办。其同来之伍步云等八人。于六月在仪徵引缉私枭十二名。又于八月在高邮缉获巨枭一起。惟黄玉林既经惩办。此八人现亦收监。拟一并发递。以绝根株。至办理投首。由署运司王凤生出示在先。原其意、在急收缉私之益。平时亦无偏见。傥收来果有未妥。自当另请简放。断不敢稍事姑容。报闻。　　

○叶尔羌办事大臣壁昌奏报。追捕舒克舒回庄贼匪。至科依喀察尔地方、枪毙布噜特十余名。将所抢人畜全行夺回。余贼逃窜。得旨嘉奖。赏五品蓝翎阿奇木伯克萨依特、花翎。五品花翎伯克爱散、四品顶带。六品明伯克迈玛特和色木、蓝翎。六品蓝翎回子热依木、五品顶带。　　

○以叶尔羌剿贼出力。赏爱里木阿浑鲁普拉子热迈图拉等、五串顶翎。　　

○丁亥。修浙江仁和、海宁、二州县东西石塘。从巡抚刘彬士请也。　　

○戊子。谕内阁、朕闻刘彬士性情多疑。遇事游移不决。降旨令孙尔准于前赴浙江查阅营伍时。就近密访该抚声名办事若何。据实具奏。兹据奏、刘彬士遇有应委应调缺出。既经悬牌委调后。旋又换人。率以为常。于属下情形未能谙悉。信用绍兴府南塘通判吴嵰、不赴本任。历署繁缺知县。近更常住省城。盘踞招摇。致滋物议等语。是刘彬士办事不能决断。又复信用非人。岂能胜巡抚之任。著来京以三四品京堂候补。　　

○谕军机大臣等、据御史裘元俊奏、江西营伍地方废弛。并会匪盐枭积习一摺。据称江西兵丁。素习怠玩。近来操练竟成具文。骑射生疏。额设营马。多系疲瘦。兼不足额。九江、南康、饶州、一带江岸湖滨。向设营汛巡防。乃商船来往。时被劫掠。该汛俱置若罔闻。南安、赣州、界连闽粤。人多犷悍。结会贩私。凡有恒产之家。不肯入会者。即被匪徒纠众滋扰。将其树木田禾。强行伐取。地方文武从未查办。是以愚民多被胁从。及至上司饬委查拏。又不将实在首匪究办。转将胁从之家扳获到案。胥役弁兵。多方勒索。甚至有拖累致毙者。本年该抚派兵赴雩都县、拏获会匪三百余名。乃是月甫经撤兵。该县即于是日具报抢劫之案三起。可见前此所拏。未必俱系正凶。其中未免拖累。又近来会昌县地方。有曾黄梁、萧斯美、萧菖发等匪徒、先后纠约数十人、抢掳人口勒赎重案。一县至有十余案之多。其邻境各县似此之案。正复不少。该抚不将疏防之文武严参。辄以院司道府访闻委拏结案。以为规避处分地步。至盐枭窃踞横行。尤无顾忌。下游吉安府。系枭贩必经要道。向于该府所属之万安县。设有芙蓉等卡。每年派员带兵驻卡巡缉。近日大夥私枭。竟敢装载大船。刀枪炮位俱备。连樯而下。防卡弁兵不敢过问。辄将零星小贩拏数起具报。借以塞责邀功。以致官引滞销。闾阎扰累。不可不严行查禁。著吴光悦即将营伍地方一切废弛情形。随时查察。认真整顿。其会匪盐枭。务当实力查拏。严行惩办。毋任兵役妄拏滋扰。至会昌县匪徒曾黄梁、萧斯美、萧昌发等、胆敢纠众抢掳。大干法纪。著该抚即严拏究办。据实具奏。毋稍疏纵。将此谕令知之。寻奏、曾黄梁、萧斯美、萧菖发等。早经获犯讯拟。咨部覆准。并拏获各处抢劫勒赎之案。有该御史未经指出者。近来实在情形。尚不至废弛如此之甚。总期遇事认真。以收实效。得旨、所奏均悉。务要勤益加勤。勉益加勉。不可日久稍有疏懈。　　

○又谕、玉麟奏、官兵将次全抵阿克苏一摺。览奏均悉。现在伊犁各起官兵。计已早抵阿克苏。其余各路官兵。陆续赶到。自已相继进剿。无难迅就肃清。至该将军奏、霍罕所筑吹塔拉各城。恐致匪徒聚集。其城究系何时兴筑。何人在彼潜住。著俟来春巡查边卡时。于领队中遴派妥员。或即令布彦泰前往。就巡边之便。不动声色。密查确实情形具奏。再降谕旨。将此由五百里谕令知之。　　

○又谕、本日据玉麟奏、续接叶尔羌获胜情形。并差探和阗回情安戢。该处至叶尔羌台路尚通。其草地一路。暨阿克苏军台。亦皆妥谧。又叶尔羌所获活贼萨厎尔、阿比尔等、各供称玉素普已占据回城。博巴克充伪阿奇木、派令贼目萨木萨克、及胡尔班素皮察克等、分扰英吉沙尔、叶尔羌。二城。玉素普之外甥推拉罕、及莫洛迈玛厎敏、爱散巴图鲁、率众围住喀什噶尔新城等语。此等著名逆贼。妄思勾结为奸。深堪痛恨。前叠经降旨谕知长龄、及带兵各大员。所有玉素普、博巴克等、按名捦获。将来大兵进剿。必须捣穴捦渠。务将前后指出逆首及各贼目。悉数就捦。断绝根株。无使一名漏网。致贻后患。至玉麟奏、霍罕在吹搭拉地方筑城一节。已谕令玉麟派委妥员。前往密查。著长龄于军务办竣后。将霍罕所筑各城情形。确实访查具奏。将此由五百里谕令知之。　　

○命户部尚书王鼎、户部右侍郎宝兴、驰往江南。会同两江总督陶澍、查办事件。　　

○以吏部尚书汤金钊、署户部尚书。兵部左侍郎博启图、署户部右侍郎。兼管钱法堂事务。协办大学士富俊、署都察院左都御史。兼正蓝穬满洲都统。贝子绵偲、署镶白旗蒙古都统。　　

</div>
    <div class="pagination">
<a href="清实录道光朝实录_page323.html">上一页</a><span>...</span><a href="清实录道光朝实录_page319.html">319</a><a href="清实录道光朝实录_page320.html">320</a><a href="清实录道光朝实录_page321.html">321</a><a href="清实录道光朝实录_page322.html">322</a><a href="清实录道光朝实录_page323.html">323</a><span class="current-page">324</span><a href="清实录道光朝实录_page325.html">325</a><a href="清实录道光朝实录_page326.html">326</a><a href="清实录道光朝实录_page327.html">327</a><a href="清实录道光朝实录_page328.html">328</a><a href="清实录道光朝实录_page329.html">329</a><span>...</span><a href="清实录道光朝实录_page325.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
