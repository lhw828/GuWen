<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 191 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 191 页/共 367 页</h1>
    <div class="content">　　○治南兵鼓噪罪首叛胡怀德及伪军师李无逸等凌迟暂首有差仍令枭示各边镇
　　○乙巳升南京吏部文选司郎中陈所蕴为湖广右参议兼佥事岳州江防兵备直隶永平府知府马崇谦为湖广副使归施兵备山东右布政使张思忠为河南左布政使补原任广西左布政使王续之于湖广福建副使徐即登为本省左参政分守福宁道
　　○添设河会守备筑堡寘戍拒套虏于河上从宣大督抚王世扬魏允贞请也
　　○以永康侯勋卫徐应坤管理红盔将军
　　○兵部以考选军政第南京五府锦衣卫等官功中府佥书灵璧侯汤之诰前府掌印怀远侯常□亻□月□□绪署都督佥事胡大忠后府佥书署都督佥事于嵩俱照旧供职左府掌印成安伯郭邦相佥书署都督佥事王治锦衣卫掌印署都指挥同知梅应魁俱革任闲住
　　○南京吏科给事中祝世禄奏禹之治水浚之也非堤之也三十年来当事者不师禹而师鲧徐淮之河东之以缕堤堤善决决而塞不胜塞也又外加以□辶□壬□堤盖缘曲护运道故以筑塞奏功亦以筑塞贻害顷者议主＜锍-釒＞浚分黄以治其本导淮以治其标分黄功先下流安东五港别开海口至为得策独导淮除浚清口外议开高良涧子婴沟放淮从广阳湖东入于海议开武家墩泾河放淮从射阳湖东入于海广阳湖阔仅八里射阳名为湖实则为河阔仅二十五丈离海且三百里迂回浅窄高宝等七州县之水唯此一线宣洩之宣洩不及即苦渰没若又决淮注焉田庐盐场必无幸矣广阳湖东有一湖名太湖方广六十里湖北口有旧官河自官荡直至盐城石＜石达＞口通海只五十三里此河见阔六七丈若加深挑广此导淮下流入海之一便也至云开周家桥放淮下高宝诸湖从金家湾芒稻河南入于江而此湾此河入江之路甚隘十不能入其一二非开广十五丈深五尺许不可工部据＜锍-釒＞覆请诏令与勘河科臣总河总漕及各御史等官从长酌议以奏
　　○丙午升广东南雄府知府张东旸为山东都转运盐使司运使
　　○户部覆报狭西四镇岁额共节省银五十四万一千四百九十七两督抚司道等官咨吏部纪录诏曰可
　　○以五军七营练勇参将霍玠分守山西中路　　○丁未吏部尚书孙丕扬＜锍-釒＞乞休不允
　　○戊申  昭陵卫指挥佥事唐国麒考查被黜投揭逞辩兵部以闻命发调边卫
　　○加镇番副总兵马应龙甘州副总兵何崇德署都督佥事
　　○己酉敕魏国公徐弘基奉祀  孝陵
　　○原任贵州巡抚右副都御史彭富卒其子请祭葬礼官核往例三品官未经考满被劾致仕者有祭无葬援以覆请报可
　　○缅酋莽应里既托孟琏孟银二土司求纳款且致方物议者遂令原官差官黎京桂等赍银弊往赐之至境托词不受抚臣陈用宾以闻敕下云南抚按等官从长计议礼部覆请言缅酋阻我使人却我赏赉罪不胜诛然当初惟据黎京桂往来转说及琏银二司转申之文其于缅酋原无的据京桂原系首事宜从重问拟以为贪功纳侮之戒  上诏如部议
　　○庚戌调原任云南副使张文耀补广西苍梧兵备
　　○户部覆甘肃巡按乔廷栋条陈边储事宜一责司道随时稽查一责监收总理本折一议更置各仓粮斛一议仓场粮草照例加减折耗一议革歛查盘杂费诏悉从之
　　○升神机右营副将董承祺为南京左军都督府佥书菅事以怀宁侯孙承恩为后军都督府佥书管事以镇守狭西总兵官黄明臣为右军都督府佥书管事
　　○以参将管顺天巡抚中军郭梦祯为神枢二营练勇参将以分守紫荆关参将周思文为南京锦衣卫掌印管事
　　○南京守备掌中府事泰宁侯陈良弼协同守备掌后府事定西候蒋建元提督操江掌右府事丰城侯李环俱自陈不职兵部议诏陈良弼李环留用而革蒋建元任
　　○诏奸犯柯润僧觉经隐匿军器著镇抚司打问刑部请并拘解官周德对质拟罪从之
　　○刑部问拟犯人丁此吕徒赎  上命发极边卫充军
　　○辛亥大学士赵志皋等言臣等在阁办事该文书房发下兵部遵例拾遗本奉  圣旨昨览兵部考选黜留本中锦衣一卫内如何以副千户未行题奏輙署四品之职该部附结市恩泛滥授予该科通若不闻职守何在吴文梓与该司官韩范俱降杂职刘仕赡曾伟芳等各降三级调极边方不许朦胧推升昨者区大伦张同德屡行渎扰前俞价强思频章以无指实之事参劾党附结纳至该部司官趋媚假官的亦无一言其于公而忘私何在区大伦张同德俞价强思也著降三级调外任用且兵部近来诈冒贿买之官屡经东厂获奏尚无畏慎堂上官姑各罚俸二月著策励供职又该刑部接出  圣谕今日览科道会参武职本内劾崇信伯费甲金隐匿逆犯客用家财欺君玩法革任闲住仍革去禄米三分之二该部还严追所寄赃物解收其原奉旨官王坤觉大义提问拟罪来说宋金革职为民王之桢等姑各降一级策励供职东厂及该卫东西二司房陆彩等及五所掌印官都革职为民与宋金俱永不叙用夫一日之内两奉严纶大小内外衙门官黜罚过多窃惟兵部考查官员名数繁夥容或一时拟议未精无以仰当  圣心但念五年考选系国家大典而品流猥杂最难甄别者又无如武弁一途今年赖尚书石星殚精竭虑乃蒙严责似于体貌大臣稍有未尽至于该部属官该科长贰官及科道区大伦等祗因一事牵连遂至相寻降罚似于政体未妥臣等又惟毁誉之言类多增饰而辇毂之下尤易风波如崇伯费甲金守官不慎科道交章拾遗可谓允称至言寄匿逆犯多赃风闻道听安可便以为据伏望大弘  圣度曲赐优容将兵部司官及该科道官量免降级以安尚书石星之心其费甲金寄匿事听法司从问理  上以已有旨答之
　　○升山东按察使赵钦汤为河南右布政
　　○巡按山西右佥都御使魏允贞以父老乞终养不允
　　○诏以山东长山岛开垦成熟田地令原拨官军照旧耕种其收获米豆另廒收贮听抵军饷支销
　　○赐锦衣卫带俸指挥佥事刘应节祭如例
　　○壬子调山东副使方应选为福建提学副使升湖广武昌知府孙承荣为山东副使
　　○癸丑兵部尚书石星以严旨罚俸遂＜锍-釒＞言考察失当皆臣愚昧所致与诸臣无与去臣一人足伸国法愿赐罢斥以为不职之戒而宽诸臣以昭宥过之仁  上以其要誉渎辞不允所请
　　○赐已故南京户部尚书曹邦辅妻陈氏并祭合葬已故右副都御史赠右都御史李宪卿妻顾氏祔葬从其子曹璠其曾孙李与善请也
　　○命右府掌印靖远伯王学礼为中军都督府掌印抚宁侯朱继勋为府军前卫掌印
　　○兵部勘覆宁夏镇平虏城斩虏功次总督叶梦熊巡抚周光镐总兵解一清副使荆州俊等赏赉各有差
　　○甲寅礼部查奏淮府绍兴王原爀于万历二十一年十月初十日衡府商河王载塨于万历二十三年正月十五日襄府镇宁王厚熧于万历二十三年五月初五日方城王珂墦于万历二十三年六月十五日周府内乡王勤烰于万历二十三年四月初五日成山伯王应龙于万历二十三年六月二十六日各病故请于是月二十日辍朝一日从之
　　○礼部题翊銮以龙阳王进袭嫡弟庄王之爵长子常淳已封世子其二子三子依原封世次题授镇国将军今乃援例请封郡爵请罢之  上以吉府系亲支常汶常□氵□殷□照旧秦府例改封　　○时因科道拾遗＜锍-釒＞南京右府佥书周于德任回卫右军都督府掌印恭顺侯吴继爵闲住锦衣卫指挥佥事李元珍副千户王纬俱落职为民
　　○革镇守大同总兵官李东旸等任回卫原任广宁副总兵方时春等回卫听侯降调从科道官考查拾遗请也
　　○时  上以费甲金隐匿客用家财怒犹未已锦衣卫东西两司房五所掌印等官陆彩等已革降有差复令查先任官杨一珍等尽行黜革且竣谕兵部勿复仍前私拟升用既而部以南京后府缺掌印以西宁侯宋世恩安远侯柳懋勋请  上以世恩先年曾经科道论劾奉旨处分乃屡屡推用岂无受贿情弊遂将本部司务官降三级调外任且谓科道官缄无一言革区大伦张同德任为民而命柳懋勋为南京右军都督府掌印宋世恩革任闲住
　　○丁巳  上以年节颁赐四辅臣及讲官刘元震等银币各有差
　　○户科都给事中耿随龙以畿南盗贼窃发请复民壮旧制州县大者二百名次者百五十名小者百名拣选勇徤授以器械时常操练量悬赏格以专捕盗贼兵部覆奏报可
　　○戊午以  慈圣皇太后万寿圣节颁赐四辅臣银币及讲官刘元震等各有差
　　○升光禄寺少卿孙玮为太仆寺少卿直隶顺德府知府樊东谟为山东副使永平兵备
　　○己未以时方冱寒命顺天府通判何鲤督修餋济院房舍以处孤贫
　　○太常寺奏本年十二月二十九日岁暮行  大祫礼请  圣驾至期亲诣  太庙致祭命公徐文璧恭代遣侯徐文炜伯王学礼分献于两庑
　　○庚申大学士赵志皋等言前日该吏部接出  圣谕近来两京科道官专徇己私附和结党抗违君命要直沽名为事每每以无指实之事兴疑惑众无上乱政且如昨者兵部欺君鬻爵朋奸结纳箝口无言纠奸发邪耳目之责何在全失职守都当重治尔吏部查两京六科都给事中及十三道掌道御史姑各降三级调外任用不许朦胧推升其余姑各罚俸一年还开写职名来看传示到阁臣等捧读不胜骇惧窃见近日兵部考选军政屡奉严旨因副千户未经题奏辄署四品一事臣等未得其人屡询尚书石星亦云  圣意渊深未知的确臣等日夜竞惕思进一言而未敢轻发也今又奉严谕概将两京科道衙门尽行降谪此我  皇上临御以来未有之事一时人心惊惶摇动臣等叨居密勿若复畏避不言匡辅之谊谓何窃惟朝廷设立科道以发奸摘伏为职  皇上责其平日专务沽名临事不能纠发诸臣诚无所逃罪但念此事臣等尚未真知满朝大小臣工亦云未知似难遽责其缄默也南都去京师三千里章＜锍-釒＞邸报近一月乃达此中政务安能逆知而预发之即使知之安敢以揣摩未确之语轻渎  君父之前此尤当垂宽宥者也见六科员数仅仅十余人御史先蒙降谪管城五人兹又降谪数多台省事务将令何人理办南京六科见止五人十三掌道人亦不多若尽行降谪则留都台省一空政纪淆紊事势窒碍有决不可行者至尚书石星考选一事虽未当  圣心但平日之劳烦多一时之误似小更望大赐宽容以曲全礼遇大臣之体不报兵部尚书石星随奏前旨切责有以副千户未经题奏辄署四品之职臣备将行过事迹日夜思维未有不经题奏辄敢署职者惟查有锦衣卫衣中所副千户霍文炳通状告要并级伊祖霍奉原补祖役冠带总旗将本官副千户上加祖役冠带总旗授署指挥同知事实授指挥佥事三月初十日具题十二日奉旨伏思前旨未蒙明示姓名妄意事或在此比时止据该卫查明无碍未及访其生平奉旨切责以来访之人言啧啧似谓素行狼籍有累并职之举不明之罪委无所逃乞赐放归以全末路诏已有旨如何又来饰辩且此事已经屡旨今方觉悟卿居兵曹选官授职不加慎惜辄为滥与今却又言素行狼籍其于授职奉旨先后番覆何说姑且不究著遵前旨策励供职不允所辞
　　○命巡抚贵州右佥都御史杨时宁以原官巡抚宁夏
　　○辛酉大学士赵志皋等奏请于新岁二月上旬择日开讲是日奏以万历二十二年至今所撰讲章易经夬卦至杂卦传诗经小雅秩秩斯干章至鼓钟坎坎止通鉴纂要孝景帝元年起至孝宣帝木始末年以頴川太守黄霸守京兆尹止类写装潢进呈伏望万几之暇时加观览以求温故知新之益
　　○壬戌刑部奏费甲金隐匿事情已提客用及王坤觉大义等严刑考讯而苦不招承恐此狱终无完期费甲金系勋庸世臣难以提问莫若严责费甲金速将赃物从实解进免家属徒毙杖下  上以其支吾了事堂上官姑不究该司官降一级调外任仍令尽法严追不许仍前纵容
　　○癸亥  皇陵内火起延烧草木
　　○铸完秦府崇信王谊＜淄-田夕＞韩府汶阳王璟衾德府德安王常洞各麒麟钮镀金银印
　　○大学士赵志皋等请于二十七日放史馆官吏假许之
　　○吏部等衙门尚书等官孙丕扬等奏言官者所以发奸触邪以匡佐休明之治者也  皇上优体言官二十三年于兹矣今逐吴文粹未已而刘仕瞻张同德亦已波及逐区大伦未已而俞价强思及五城御史悉皆禾□朱连曾不三日两都言官又空国而逐之夫六科人各职掌十三道轮流建白犹九卿之各一其职也一兵科事而概处各科非道臣事而并处各道是以兵部事而可尽处九卿也通国诸臣人人自危岂尧舜之世所宜有哉伏乞收回成命将科道诸臣通议罚处仍令还职造福宗社诚非渺小＜锍-釒＞奏  上曰卿等说科道摘发奸恶今有阉竖背主欺君连姻外戚倚势坏法擅作威福通若罔闻置彼等何用至如昨者兵部以有旨不许擅升的霍文炳辄罔上并职彼等亦无一言且近来两衙门专狥己私南北通同朋党附和扰乱朝廷此等何益国家朕今责处尚姑从轻卿等如何又来渎救著遵新旨行
　　○署兵科事刑科左给事中徐成楚以东封未有成据言东封之役使臣揭报似在垂成道路烦言不无隐祸夫釜山之倭百十余年矣祖宗坟墓谁不系心安土重迁情难遽割乃数十万之众颐指沈惟敬之一语而不难东徙岂一封之力所能制乎臣未敢信也惟敬市井无赖非有忠信廉洁之行可倚而仗彼其所以说行长与报该部者未必尽符也抑阴予彼国以情而阳欺该部以术亦不可知据报关白习礼己属支吾行长输诚尤多虚幻即姑置勿论惟是本年七月八月报倭众渡海者六万八千余矣今又四阅月计金山之游魂余种当单孑无遗为李宗城者尚何所忌而趦趄不行耶臣又未敢信也封豕长蛇渐不可开桑土衣袽备之在预今辽海将吏为讲封撤警久无专贡万一重译无闻启疆思逞彼惟敬者不北走胡则南走越耳安得执前言责后效乎臣又未敢信也乞敕李宗城将彼中事宜据实奏报一涉欺罔罪有所归仍敕该部严勒报命之限谨修沿海之防不然者臣请以白简绳其后矣  上下其奏于所司
　　○甲子以正旦令节颁赐四辅臣吊屏及讲官刘元震等各有差
　　○升礼部仪制司郎中袁一骥为山东副使分巡济南
　　○乙丑大学士赵志皋等言天子置公卿辅弼之臣谓能格心正事引君于当道臣等幸际尧舜之君待罪密勿精成莫能格天惟有夙夜自愧而已近者  皇上因在廷诸臣奉职无状屡下严旨切责一时科道官降谪三十四人部臣降谪者九人大小臣工无不震恐臣等两次具揭申救俱留中未发部院九卿大臣连名＜锍-釒＞救虽荷批发而降谪更多众情益骇臣等备员辅弼受恩最深当朝廷如此大举动不能先事挽回尚忍容默自保竟无一言乎夫天子元首也大臣股肱也科道诸臣耳目也今天威屡震南北台省摧残已甚耳目伤矣耳目既伤股肱亦不得安犹冀元首之尊一垂念之也又惟太平之朝和气融洽今大臣救过不遑小臣蒙罪无告一语牵连追责苛严一事谬误谴罚无已举朝惶惶重足而立恐非所以彰清明之象餋和平之福也伏望将降谪诸臣曲加贷免庶政体少全臣等亦有颜面以尽忠补过矣诏曰卿等昨所奏揭朕已悉览两衙门食禄忘君不忠失职罪戾自致朕念言官姑从轻处卿臣如何又来救激还遵新旨行
　　明神宗显皇帝实录卷之二百九十二
大明神宗显皇帝实录卷之二百九十三
　　万历二十四年正月戊辰朔免朝贺四辅臣恭诣会极门行礼是日颁赐四辅臣上尊珍馔  亲王及天下文武官表文送内府收其  仁圣懿安康静皇太后  慈圣宣文明肃皇后表及  中宫殿下笺内府并收命妇免朝贺
　　○司礼监太监陈矩于会极门传奉  圣谕原任提督东厂官较办事张诚弟侄张勋等都着革职为民解发原籍不许延缓兵部谓张勋等既经该卫查系张诚弟侄应奉  圣谕开具职名据实上请候命将张勋张世泰张问政张世佺张世秋张绍宁张锡张世岐一体革职为民其张诚弟侄该卫开送未尽者臣等严行查报得旨张勋等革职为民都拿送镇抚司监候事完解发
　　○刑科都给事中侯廷佩题太监张诚背主欺  君联姻外戚擅作威福诸恶固已仰荷  圣明洞鉴严旨诘责乃于张诚则准其私宅调理不即显斥勋等止于为民不即正法岂以张诚有帷盖之义未忍遽弃而并其弟所为诸横尚可少贷耶夫诚以刑余之族举家受锦衣卫之荣以侍从之流乃敢联椒房之戚岂不上蔑懿亲而纵弟张勋家人霍文炳以卖莱之佣都富贵之地强夺都中子女恣肆乐任意骄横买邵皇亲等庄田不下数百余所而市店遍于都市所积之赀都人号为百乐川至于假功署四品要篆彼何人斯秉章绾钥摄局理刑则朝廷用贤之谓何安可置而弗问耶张锡张士登势若飞虎被害者饮泪吞声莫敢谁何则朝廷为民除害之谓何而仅使之为民还乡井非所以洩民愤而昭大法也闻近日军政考察如李东旸等动以千金结纳受诸王馈遗如襄庆等王动以万数是皆假  皇上之威以要其利而收其功此尚谓之有  君耶得旨张诚谲狡巨奸假作威福胁骗  亲王权中外尔等如何先无一言之忠今已发露方行参劾其余触邪指佞之责何在姑且不究治张诚既所为过恶多端本当重治姑念效役年久着降奉御发南京  孝陵司香其所霸占势买及本犯应有庄田财物尽行抄没人官不许徇私容纵张勋霍文炳等都着镇抚司监候事完请旨定夺
　　○司礼监大监孙暹等题将犯人张桢张勋等都城内外房屋并附近庄房地土俱各入官张桢首称寄去原籍平乡县银四万余两乞敕彼处抚按官严追解进霍文炳往逃徐州差官缉访务在得获报可
　　○己巳甘肃巡抚田乐题青酋部落伯颜兔吾降称有虏见在半个山图谋入犯游击葛赖等于念三年九月念二日督兵追赶斩获虏首四十七颗乞将葛赖等并总兵王赋业以下分别升赏章下所司
　　○庚午  宣宗章皇帝忌辰遣官祭  景陵
　　○辛未夺应天巡抚朱鸿谟等俸有差以其角□羊进叚疋不堪仍敕自后各该织造地方抚按严率司府等官用心督造
　　○癸酉孟春享  太庙遣定国公徐文璧行礼　　○兵科署科事刑科左给事中徐成楚题据辽东巡抚李化龙报东虏伯彦罕等西夷以儿邓等期于正月犯河东东西虽各异路而市抢之报纷然臣窃照东虏惩高平之败薪胆愤郁必欲甘心辽左计非朝夕矣祗以疮痍未起羽翼尚孤扣关纳质插盟求市岂心实悔祸而不难引咎若徙庭款塞者比哉毋亦裂眦之怒藏于嬉笑阳款我而阴伺之隙以需时也未几东西之党既协猖獗之谋毕露五合六聚声东击西虽该镇运筹借筯必不玩寇以疏防而狡虏惊饵伤弓计且思深而虑远况彼十围五攻而我以寡敌众则格之难彼无所不攻而我无所不应则备之难万一三军之众狃前日之捷视为易与则胜负之数当未可知安可不预为之计乞敕严谕相机决策协力剿捕章下所司
　　○以后军都督府佥书怀宁侯孙承恩管右军都督府事　　○丙子大学士陈于陛奏恳特宥言官以光  圣治近以严旨切责罪及南北台省诸臣三十余人网亦少密焉夫  皇上切责言官者谓其往日言事不当与近之遇事不言耳而臣窃以为诸臣尚有可矜宥者请一一为解释之古称齿马有诛投鼠有忌禁密之事臣子所难言也况  皇上御极以来法行自左右始台省诸臣已习知之即偶有风闻惧不得实岂敢遽行摘发以为  天威咫尺自无所逃其罪耳乌足烦白简哉非忍为欺蔽以负  皇上也诸臣当矜宥者一人臣旷官有罚侵官亦有罚军政一事兵科主之别科固不得预也掌道御史必建白牌轮及遇事乃言其余不过附名牍中而已至于南都科道远在三千里外焉能先事以发奸各差御史自有本等地方致务奚暇越职以言事今祗因一事而概谴谪之不已甚乎诸臣当矜宥者二士当有道之朝常不患其随而患其过激数年以前台省诸臣争务批鳞论事尚蒙曲赐包容一二年来臣等每晤诸臣常戒其喜事博强直之声谕以安静餋和平之福诸臣亦颇有相信者讵意今番谴罚之重株累之多倍甚囊时恐此后台省间又将以昔之激抗者为可自表见而臣等之调停者为迂庸无当矣诸臣当矜宥者三诸臣今日固以缄默得罪然稽考其平日岂无有一二露章输赤触冒  宸严劘切贵要者  皇上又以为不当而罚之是诸臣言亦罪不言亦罪将今何所措其手足乎且恐中外私相揣摩以为  皇上明罪其缄默实厌其切直从此士气阻销以言为讳即有大奸大蠹谁为纠发其贻患国家尤有甚于前所虑者诸臣当矜宥者四伏望  皇上留神采纳将新奉旨降谪官二十三人特敕吏部分别上请系南京及各差者量从宽宥其在京任事者姑重加罚治令其策励供职得旨肘腋奸逆张诚甚于冯保言官不行谪发专狥己私烦言琐渎沽名要誉姑已从轻卿如何又来救激前南北二京科道官耿随龙等都降杂职调极边方用不许朦胧推升
　　○大学士沈一贯是日亦申救言官得旨已有旨了
　　○以游击佟餋直管辽东巡抚标下中军事
　　○升大同中军坐营署指挥佥事王三聘为延绥巡抚标下游击大同守备署指挥佥事陈愚衷为延绥领军游击都司佥书署都指挥佥事阎逢时为兰州参将大宁都司佥书王养民为河南都司掌印
　　○丁丑吏部等衙门尚书等官孙丕扬等奏言官改谪新旨过重内言天下之患莫大于法家拂士之日远而惟其出言之莫违古者罪一人以惧百人今日罚数十人以竟一狱恐非所以为赏罚也乞行宽宥得旨言官失职屡有明旨卿等如何又来救激其两京科道耿随龙等都革职为民不许朦胧推用留任叶继羙等姑各夺俸一年
　　○是日左都御史衷贞吉奏言官降斥太多乞令改图以全国体且以一言之失去台臣十有九人致令台差并缺尤为非法不听
　　○升固原东路游击孙邦熙提调宣府南山地方参将
　　○戊寅  孝恪皇后忌辰遣官祭  永陵
　　○户部题复永平伯王栋伯爵本折禄米一千石内本色七百石折色三百石如议
　　○户部题降封奉国将军伸顶□土禄米照例题给报可
　　○户部题绍金衢三府南粮通准改折自万历二十四年为始以后仓粮倘有不敷听南部临时酌请  上命三府准改折五年仍徵本色
　　○户部覆山西抚按官魏允贞等题高平县原任知县杨性鲁任内侵欺钱粮九百七十六两以其多增额丁二千七百余丁后官觉发乞行提质  上命巡按提问具奏
　　○升蓟镇守备王建中为定州游击
　　○己卯吏部题覆巡抚辽东李化龙奏留兵备张思忠以左布政新衔照旧管事从之
　　○以镇远侯勋卫顾大礼管理红盔将军事　　○以神枢营右副将署都督佥事任自强为镇守居庸昌平等处总兵官
　　○升广东都司佥书顾白□木为广东惠州海防参将
　　○庚辰调湖广按察司佥事史旌贤为江西按察司佥事
　　○升山西布政司右布政使房守士河南左布政使
　　○兵部题京营人马固当练习将领尤当拣选  祖宗团营旧＜矢见＞有阅视主于较量武艺考选则论平昔贤否三年一次举行乞照先年旧＜矢见＞特命司礼监官一员会同各营内外提督官及兵部堂上官巡视科道官将左营坐营以下至把总等官通行考察开具应留应去缘繇具奏请裁在  世穆两朝皆有故事而  皇上登极以来四经申饬伏乞如例举行报可于三月内命司礼监太监田义阅视团营
　　○凤阳守备太监杜用奏万历二十三年十二月二十五日  陵内西南角火起众称起火之处并无人迹到彼突于树巅忽然沿火草木事出异常幸赖  皇祖在天之灵早为知觉将火随时扑灭殿宇城垣仰托无虞且  皇陵周围外筑土城内建甎城四面共计二十八里原设  皇陵一卫官军两班共计三千二百余员名守护巡逻素甚严谨实系天灾非人所致  上报  祖陵火燃草木幸赖  皇祖默祐随时扑灭朕心深切警惕此乃时常巡逻不严偷安不敬杜用着降三级取回私家闲住
　　○壬午升贵州都司掌印周应熊为贵州参将山东都司佥书张承宗为辽东参将
　　○福建巡抚金学曾题报地方旱灾乞赐酌处将福建比照延宁等处边方限期夏灾七月秋灾十月具报着为定例章下户部
　　○甲申  英宗睿皇帝忌辰遣官祭  裕陵
　　○工部覆工科都给事中林熙春题河工＜锍-釒＞窃念导淮分黄两役并举至为重钜而分黄之工比之导淮分数尤多在事诸臣矢心协力业有成效但今漕船过淮在迩淮凤播种届期春夏雨水多少尤难预度若不趁此春和刻期儧完将来国计民力何能兼济科臣林熙春题议及此诚为有见乞敕各官将导淮分黄一应工程各照分管地方责令夫后昼夜兼工依限完报若有怠玩误事许该科与勘河科臣指实参奏庶  祖陵永安河患永弭而运道农时两无妨碍矣如议行
　　○兵科署科事刑科左给事中徐成楚题近奉旨敕李宗城授署都督佥事充正使杨方亨以原官充副使各赐武官一品服色与沈惟敬前去日本定封窃照东封之役盈庭聚众仰赖  睿谟宸断主持于上该部违众一力赞佐于下迄今边烽息警将士休戈盖一岁往矣臣何容置喙顾节据使臣之揭报似在垂成博采道路之烦言不无隐祸臣之私忧过计有万不容默者夫釜山之倭非创自今日业百十余年矣祖宗坟墓谁不系心安土重迁情难遽割乃以十数万之众颐指于沈惟敬之一语而不难东徙岂廑廑一封之力所能制乎此臣之所未敢信也夫惟敬市井无赖子耳非有忠信廉洁之行可倚而仗彼其所以说行长与所以报该部者未必尽符也抑或阴与彼国以情而阳欺该部以术乎据报关白习礼已属支吾行长输诚尤多虚幻即姑置勿论惟是本年七月初六日起至二十八日止已报渡海者三万余倭矣八月初三日起至二十九日止又报渡海者三万八千余倭矣迄今又肆越月计釜山之游魂余种单只无遗而关白之纳款酬恩旦晚可至为李宗城者亦何所顾忌而趦趄不前耶此臣之所未敢信也臣闻长蛇封豕渐不可开桑土衣袽备之在预今辽海并边将吏为讲封撤警久无专责有如重译无闻而启疆思逞彼惟敬者不北走胡则南走越耳顾安得执前言责后效乎大都釜倭即不尽归何妨封典而役役于釜山以待尽则反亵尊严狡臣即不输款何损泰宁而汲汲于予款以见欺则大伤威重况时更期月不可谓不久士马数千不可谓不费乃使臣狼狈于境上倭奴桀骜于岛中彼求刘敬之盟我忍嫚书之辱悠悠道路之諠腾臣即不敢尽信以为实然不敢尽疑以为虚也乞敕使臣李宗城等将彼中事宜据实奏报如或欺罔罪有所归仍祈敕下该部严勒报命之限谨修沿海之防于以仰慰  圣怀俯安众志不然者臣请以白简绳其后事下兵部
　　○吏科给事中张正学题日本居东海中国初因其狡诈绝其朝贡载在  祖训可考永乐间复求封贡矢以盟约嗣后渐为边患至嘉靖中奸徒舶主为乡导遗害边海都郡者十数年至今彼中士民谈之犹为扼腕以故绝贡者五十余年顷缘朝鲜受患请兵  天朝  皇上弘恤小之仁不靳一旅以振其难平壤之捷保全王京奏凯西旋倭奴东遁惟时烟销氛靖各归土从此养威蓄锐永绝衅端但令朝鲜饬备自卫所谓以不治治之奚不可者枢臣石星信沈惟敬之言因为请封欲效顺义王故事以翼久安顾东南海岛出没靡常原非西北可同倭奴狡诈尤非可以化诲而震叠之者仰赖  皇上明烛无疆同符  圣祖谕旨周悉不啻再三如行长谕以不许留住房屋谕以尽行烧毁倭夷谕以尽数退回朝鲜谕以探实奏报且云详审情伪订盟永无他变睿算神谟真无遗策矣枢臣自谓遵奉严旨一力担当以故  圣意允俞容其进入当小西飞审译时业以自认天使一到釜山兵马悉退行长即回惟时诸臣闻之将谓东封之成应在旦夕且谓小西飞远来乞封既得恩谕即当归报其主一面烧毁栅房撤出兵伍一面遣官出境以迎使臣方为恭顺之意何二臣衔命将及逾年久住朝鲜未闻渡海顷接邸报见东封二疏据正使李宗城则云行长伍营尚在清正犹未归巢据巡抚李化龙则云清正未行或报阻封惧诛或报留迎册使据沈惟敬则云已择十二月初六日随册使渡海又云若是日风汛不便定于十六日行凡此数语俱涉支吾以臣愚观之窃未敢深信其然也夫曰伍营尚在清正未归可谓之栅房尽毁而一倭不留乎既曰阻封惧诛则清正者固封事之梗也而又何以留迎册使乎既曰初六日渡海矣而又曰风汛不便十六日始行假使十六日亦风汛不便将终不渡海乎自春徂冬一年将过秋风迅发西北最甚岂独无一日风汛之便乎况朝鲜之奏杳焉无闻而所传者乃辽东之信原议参议杨镐覆勘未行而所据者乃董一元之报乎京师去釜山五千里程耳不过两月可至柰何  天朝命使赍捧纶音暴露道途已更裘葛犹然杳无结局乎臣惧丑夷非类譬之虎豹在山岛屿称雄原无忌惮未必仅仅利  天朝之一命而已也藉使真心效顺欲假一命以服海邦即当恭敬如期以迎二使何濡滞至今乎臣窃忧当事之臣轻信无赖误国损威非鲜且俾海徼丑夷得以轻中国而肆欺侮也乞敕下该部会议速差风力台臣一员星夜驰至釜山境上查勘事情别申警备下兵部覆
　　○兵部题束封一事久无结局臣等仰念宵旰攸关昼夜筹昼顷该科臣徐成楚张正学各有敷陈随据册使李宗城称往封之期多在新岁宽奠副总兵马栋称沈惟敬于去冬尽已发兵马先行渡海而两使督发军马及朝鲜人众于正月十五十六两日已经并渡大海至日本地方南沟崖倭得平调信随带船二百余前后到釜山迎接册使又关白传调清正作速回巢报似真确且宗城以通侯之子身膺正使若封事不完何以避责但事体重大岁月延绵若不亟为督催何以刻期竣事恭候命下臣等差人亟谕册使李宗城沈惟敬从实具报以听参处仍令辽东抚按各遣官入探有无别情具奏釜山各倭除原随行长入犯尽令回巢外其或生长年久不为扰害者不妨量为安插应如科臣所议至如沿海备倭事宜已经屡旨堤备今春汛届期尤宜慎加防守或致疏虞罪有所归其册使若已渡海责令先将到日与一应封事驰报仰慰  圣怀  上报如议仍差人谕李宗城等严令倭将速迎诏册渡海奏报毋得覊迟
　　○革内犯马钦亲属马应忠等职役为民　　○以伏羌伯李成功后军都督府佥书管事
　　○直隶巡按陈遇文奏惯贼左文俊纠党千人拒捕  上以强贼敢于京城近地聚众劫财其严究正罪不许玩视容纵
　　○月犯土星在张宿度分
　　○丁亥升吏部右侍郎孙继皋为本部左侍郎兼官仍旧
　　○起原任户部左侍郎裴应章为吏部右侍郎
　　○升大理寺左少卿江东之为都察院右佥都御史巡抚贵州
　　○升山东右布政使刘奎为右佥都御史巡抚延绥
　　○以管理红盔将军安乡伯张世恩掌南京左都督府印
　　○戊子陕西嘉石草坡等族番人戎肖等进献马匹铜塔等物赏给叚□□□月□钞锭如例
　　○己丑江西道试御史周家栋题令甲凡  大祀文官五品以上武官四品以上及六科都给事中皆陪今祭孟秋臣与御史马从聘例得监礼乃所称陪祭者辅臣而下十数人而已次早谢胙者辅臣而下又才数人而已其不与者果皆一一有碍者乎夫不祭不谢胙则不知有  君亲也都厚膴显日月之际而耽安苟便以自弃典礼是其所以尊  宗庙乎令甲侍卫大朝会则用全直常朝则更番除会极等门各有所直而列午门内外者较尉五百人其余方巾青衣铜带铜牌之属不与马岂故为是美观哉所以耸臣子恭肃之心而销其颇僻之念也今各门持仗者果能举旧制之半乎臣巡视见兵卫不能糊口角□羊铜牌市之酒肆而主者不之诘细民阑入走禁地如骛而无忌至亡等也故事臣下章奏奉旨批发六科而后禁抄岂非以明至公且以示至信乎往禁之不得抄固非所以广四海乃近阅邸报则有未及进呈而播之报房者矣有原未进呈而且不知所从来者矣甚至私帖小牍传布寰区其辱国事甚矣此非小故也奸人借此为传谤之邮而远方承听之徒不及察而开横辩之端将人心实自此坏之何没没也乞敕下部院申饬大小臣工如遇朝祭常期恪遵令甲不得玩愒以滋弊风其报非六科发抄者严禁不得乱传以淆听睹部覆如议
</div>
    <div class="pagination">
<a href="明实录神宗实录_page190.html">上一页</a><span>...</span><a href="明实录神宗实录_page186.html">186</a><a href="明实录神宗实录_page187.html">187</a><a href="明实录神宗实录_page188.html">188</a><a href="明实录神宗实录_page189.html">189</a><a href="明实录神宗实录_page190.html">190</a><span class="current-page">191</span><a href="明实录神宗实录_page192.html">192</a><a href="明实录神宗实录_page193.html">193</a><a href="明实录神宗实录_page194.html">194</a><a href="明实录神宗实录_page195.html">195</a><a href="明实录神宗实录_page196.html">196</a><span>...</span><a href="明实录神宗实录_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
