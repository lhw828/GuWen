<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1829 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1829 页/共 1860 页
  </h1>
  <div class="content">
   ○旌表守正捐躯河南祥符县民董光伦妻王氏。　　

○是月。调任湖广总督福宁奏、上年汉江盛涨。各堤间有漫缺。除天门、京山、潜江等处。修补无多。业经该县等捐廉办理。其荆门、沔阳、钟祥、江陵等四县漫缺堤。估需夫料银二万三千九百两有奇。内钟祥所需八千余两。在该府存备项内动支。余由司库拨给。报闻。　　

○两广总督觉罗长麟、广东巡抚朱圭奏、粤东收款小钱。节奉谕旨。令各津关留心查验。其韶州府之太平关。现委南韶连道经理。饬令于东门外路通江西、并西门外路通湖广之处。各设局一所。委员分司其事。至广州府之广佛二埠。潮州府之广济桥。揭阳县之新亨、桃山。肇庆府之黄江厂。琼州府之海口等处。均饬府县一律设局。委员收缴。先行示谕经过客商。准其赴局呈首。一体给价。如系委员查出。不给价。仍禀明该道核办。得旨、以实妥为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十九

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年乙卯二月。癸丑朔。谕、前经降旨普免天下积欠钱粮。令各督抚查明具奏。兹据长麟等覆奏、广东省乾隆五十五年以前民欠正耗银米。俱已带徵全完。将五十六七八等年各州县民欠、及因灾缓徵银米、并赏给口粮折给银两。查明开单呈览。所有广东省保昌等州县民欠银米、及高要、高明、四会南海、三水等县、被水淹浸田亩、缓徵地丁正耗银米并赏借口粮折银等项共未完银七万二千二百十八两零。米一万九千八十二石零。均著加恩全行豁免。以示锡福推恩。孚惠无疆至意。　　

○又谕曰、陈用敷奏覆讯阮沉、郭彦忠供情。即行解京一摺。据称、前此提讯余洛未将刘之协如何脱逃、及阮沉等私与往来各情节。详细究出。嗣因缉无踪迹。复回至頴州。向阮沉、郭彦忠究讯。始据供出刘之协与阮沉分手后。至周家口。刘之协赶上。十八日。在八丈沟分路。刘之协有往太和县双柏图地方史有义家之语。随委知县吴甸华。密拏史有义等审讯。据供、刘之协虽到伊家住宿。旋即逃往湖北樊城镇苏明宽家躲匿。即委吴甸华于正月初七日。驰赴樊城密缉。并知会湖北一体协拏等语。所办大错。刘之协为邪教要犯。在扶沟脱逃后。日久无获。屡经降旨严缉。至再至三。陈用敷既经提讯阮沉等。供出刘之协逃往樊城踪迹。并于正月初七日。业经委员前往查拏。正可从此跟踪缉获。该抚即为见长。亦应将访有踪迹之处。先行驰奏。以便及早饬交湖北严缉。此时已经就获。亦未可定。乃从无一字奏及。直至军机大臣审出具奏。降旨饬询。始将办理缘由具摺入告。今日始到。若非朕询问。则此等紧要情节。此时尚未必奏及。糊涂已极。况陈用敷身任巡抚。于此等查拏要犯之事。既究出潜脱踪迹。宁不当亲身前往查拏乎。乃仅委之知县微员。前往躧缉。此等知县。想不过如刘清鼐之庸懦无能。今委令查拏。设办理不能严密。又致刘之协闻风远遁。更复成何事体。前此毕沅在湖广总督任内。因竹溪县夺犯殴差一案。安坐省城。未经亲往查拏。特降为巡抚。以示惩儆。此系上年九月之事。陈用敷岂未闻之。况刘之协更为邪教要犯。尤非夺犯殴差之犯可比。乃仅委令知县前往。又安用此巡抚为耶。且据奏称、刘之协在扶沟脱逃后。曾回至太和。在史有义家住宿。旋即逃往湖北樊城。是刘之协自扶沟逃逸后。曾经回至太和逗留。当此查拏严紧之际。而安省地方官员。岂竟毫无闻见。所司何事。何得仅以刘之协解往扶沟。业有印信回照。即全行推诿豫省。安省即置缉拏要务于不办。又陈用敷既知阮沉、郭彦忠、与刘之协在扶沟私相往来。同路行走。明有闻风通信情弊。即应向该犯等切实究询。乃摺内尚称苏凌阿接奉谕旨。自必兼程回赴安省审办。现在遵照指出各条。研讯确情。会同具奏等语。苏凌阿已命往江西查办事件。距安徽较远。岂能即日赶回。陈用敷又何必坐待苏凌阿。始行会同具奏。尤属推诿。看来近日督抚等于地方事务。竟全不认真。陈用敷办理此案。颠倒错谬。实属可笑可恨。殊出意料之外。著革职。锼交刑部治罪。所有贵州巡抚员缺。著姚棻调补。成林在广西道员藩臬任内。办理安南事宜。本为妥熟。其广西巡抚员缺。即著成林补授。朕临御六十年。励精图治。惟日孜孜。于大小事务、及臣工功过。无不一秉大公。权衡至当。不肯稍存颟顸。从前世宗宪皇帝临御十三年。整顿肃清。传位于朕。今丙辰年届归政。所有各省及诸部钜细政务。稍有因循懈弛。必倍加振作。以期中外整肃。付之嗣皇帝。即归政以后。亦岂肯置天下事于不问。彼时臣工等设有玩误之处。更当重治其罪。决不因归政而稍存姑息。现在大小臣工。倘因朕归政在即。稍存懈忽。轻为尝试。尤当加倍惩治。恐不能当其罪也。特此再行宣谕臣工等、务宜倍加谨凛。共知奋勉。以副朕谆切训诲至意。　　

○又谕曰、陈用敷现已革职解交刑部治罪。惠龄尚在湖北缉拏邪教要犯。未能即赴调任。所有安徽巡抚印务。著交周樽暂行护理。　　

○谕军机大臣曰、刘之协系于上年十月内。逃回太和。旋即起身潜往湖北樊城藏匿。迄今已及数月。湖北地方官。何以漫无觉察。并不缉拏。况安省委令吴甸华赴楚查拏。系于正月初七日起身。计算程期。早到湖北。并未据福宁将督同查缉缘由具奏。安省距湖北甚近。岂邻省委员到彼缉犯。尚毫无闻见耶。又陈用敷摺内称、委令吴甸华驰赴樊城。查拏刘之协。并咨会惠龄委员协拏等语。惠龄接到陈用敷知会。即应一面具奏。一面亲往樊城。今事隔二十余日。竟未据惠龄奏及。其故殊不可解。著传谕福宁、即暂留湖北。亲往督缉。不必急于前赴两江新任。若该督业已起程。于何处接奉此旨。即于何处迅速驰回樊城。总须俟刘之协就获后。一面派委妥员解京。一面再赴新任。　　

○甲寅。以举行仲春经筵。遣官告祭奉先殿。　　

○上诣传心殿行礼。命皇子、皇孙、从至经筵听讲。　　

○上御文华殿。讲官暨侍班之大学士九卿詹事等行二跪六叩礼。分班入殿内序立。直讲官四人出就讲案前。行一跪三叩礼。复位。直讲官德明金士松、进讲中庸小德川流大德敦化二句讲毕上宣御论曰此应与易象所云天行健君子以自强不息并观之盖天地之德无所为大小也以人观之。以错行代明者为小以并育并行者为大孰知天之行健。以敦化者在不息而错行代明即在其中。且错代仍一行健之所敦。又岂能外行健而别有所谓化者哉。朱子注中庸。言圣人与天地合德以明天道。予以为圣人法天行健。原无大小之分。而君子法之自强不息。不息者诚也。未能如圣人与天地合德者皆可以自勉。岂可自画。谓不能同错行代明更谓先识其小。后习其大。斯则与天地在人心之中。以及天地人一体之道。去之远矣。讲官暨侍班官跪聆毕。兴。直讲官多永武胡高望、进讲书经亶聪明作元后元后作民父母二句。讲毕。上宣御论曰。武王此言。即申虞舜明目达聪之意也。夫聪明非耳目之所能为。必如舜浚哲温恭之德具于内。而执两用中之公施于外。则足以作后矣。且亶者、信也。诚也。必如是而后可以作元后。作民父母。洪范所云作威作福。亦如是而已矣。且聪明出于诚信。然后可谓之聪明。若作聪明而不出于诚信。必有偏私乱章之事。又何以作元后以临民哉。讲官暨侍班官跪聆毕。大学士公阿桂、大学士王杰奏曰、皇上敦化健行。亶聪敷锡。体清宁以合撰。而纯德孔昭。本诚信以立基。而睿思广运。洵所谓引纲拊本。甄虞陶周矣。臣等幸侍讲筵。亲承圣训。曷胜诚服。奏毕。诸臣出就拜位。行二跪六叩礼。礼成。上御文渊阁。赐茶。还宫。复赐宴于文华殿东庑之本仁殿。　　

○遣官祭先医之神。　　

○以福建按察使钱受椿为广西布政使。　　

○乙卯。谕曰、苏凌阿奏、据江宁副将明泰禀称、有六安州文生陈以宁、于正月十七日。前赴抚臣陈用敷处面禀。情愿缉拏刘之协。求发护身牌票。陈用敷欲派拨弁兵同往。伊恐人多洩漏。未肯带往。随给与护票前去。该副将因见其人语言清朗。就近禀知陈用敷。带同跟线兵役。改装易服。暗暗跟随前往帮拏等语。此事陈用敷昨日所奏之摺。并未提及。殊不可解。陈用敷上年因调任安徽。来京陛见时。奏对之次。朕本不甚满意。因安徽事务较简。或尚可期胜任。乃陈用敷于审讯阮沉郭彦忠一案。业据供出刘之协、逃往湖北樊城苏明宽家躲匿情节。于正月初七日。已委知县吴甸华前往查缉。而事隔多日。并无一字奏及。又不亲往查拏。并欲坐待苏凌阿到后。会同究讯具奏。种种错谬推诿。置缉拏要务于不办。实出意料之外。是以降旨革职解交刑部治罪。今苏凌阿奏、六安州文生陈以宁、面禀陈用敷、自请缉捕刘之协。系正月十七之事。距伊上次发摺之期。已越七日陈用敷即为见长讨好。亦应一奏塞责。乃刻副将尚知事关紧要。禀知督臣。而陈用敷竟不据实迅速陈奏。又未行知苏凌阿。是何竟见。且该生缉拏刘之协。自应带同跟线兵役前去。而陈用敷仅给护票。经该副将见其人尚明白。恐有别项隐情。禀知陈用敷。始行添拨跟往。是陈用敷见识。远不如该副将之晓事。似此缉拏要犯。种种迟延。糊涂可笑。即革职拏问。亦属罪所应得。今仅解交刑部治罪。尤属侥幸。于此可见督抚等于地方事务。不能实心经理。即使混过一时。日久未有不自行败露者。朕于臣工功过。一秉大公至正。惟视其人之自取。各该督抚等、惟当益加谨凛。以陈用敷为前车之鉴也。　　

○又谕曰、苏凌阿奏查明九江关税短少缘由一摺。据称、查验各口岸印簿。并上下游各关、经过木簰船只数目。均属相符。实无徵多报少。私行透漏情弊。惟该道福英、但知一味从严。日坐关口。凡遇簰把船只到关。限其立投税银。转致商贩观望不前。实属办理不善。并察看该员语言蹇涩。步履蹒跚。已类痰气病症。难望振作有为。声请另简等语。九江关税务。攸关榷课。该监督自应妥立章程。于严加稽核之中。寓体恤招徕之意。使商旅闻风踊跃。源源贩运。方于榷务有裨。今福英一味从严。凡遇簰把船只到关。限其立投税银。以致商贩闻风裹足。且抱病若真。即应早奏换人。是该关短少税银。虽无别项弊窦。实由福英恋栈。而又办理不善所致。所有五十九年分、九江关短少赢余银十五万八千二百三十七两零。宽其一半。其一半著福英赔补。至该道病近痰症。难以即时就痊。未便再留关任。致滋贻误。福英、著即革职回旗。全德从前曾任九江关监督。于该处税务情形。尚为熟悉。所有江西广饶九南道员缺。著全德调补。以资整饬。即由浙江速赴新任。不必来京请训。其浙江盐政兼杭州织造。著岳谦去。　　

○又谕、各省武生。向有入伍挑粮之例。前因姚棻奏、将武生挑粮学习。降旨询问各省。查明覆奏。兹据各督抚所奏情形不同。而河南武生。有心急科名。不愿入伍者。有地处偏僻。不愿守候挑缺者。呈报入伍之人。向来甚属寥寥。朕思武生应试科目。是其正途。若令改归营伍。恐非所愿。且伊等住居偏僻。距省会镇营遥远。守候挑补。亦未便强以所难。若谓武生等多致恃符滋事。以之挑补兵丁。方可藉资约束。则文生内亦有恃符滋事之人。断无亦令入伍食粮。充当字识之理。武生等本属学政专管。学政等果能留心督察。认真管束。自不致滋事。且各督抚有统辖全省之责。武生等皆其所属。遇有不安本分者。原可随时惩治。不必俟入伍当兵始能加以约束也。嗣后各省武生。如情愿入伍食粮。自应仍旧各听其便。其不愿入伍者。亦不必稍加勉强。以示体恤。　　

○以甘肃巩秦阶道李殿图为福建按察使。　　

○是日起。上以祭社稷坛。斋戒三日。以亲祭文庙。斋戒二日。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、前经降旨普免天下积欠钱粮。令各督抚查明具奏。兹据秦承恩覆奏陕西省地丁钱粮。俱系年清年款。向无民欠惟查有乾隆五十七年、因灾分年带徵正耗银两。五十八年、轮免钱粮案内带徵耗羡银两。五十九年、临潼等县二麦间被虫灾缓徵正耗银两。又粮道仓并常社各仓因灾缓徵出借、及积年民欠各粮石。尚有未完银粮等语。所有陕西省五十七九两年、因灾带徵正耗银两及轮免钱粮案内带徵耗羡银两等项、共未完银五十万五千三百七十九两零。又粮道仓并常社各仓缓徵出借、积年民欠未完粮、共四十七万一千二百五石零。均著加恩全行豁免。以示锡福推恩。孚惠无疆至意。　　

○谕军机大臣等、据孙士毅奏、四川彭山县江口自上年起至本年正月止。捞获银三千余两等语。此事从未见奏明。今日问倭什布方知之。所办殊为失体。江口地方。如果遇有饷银沉溺等事。自应令地方官实力捞获。以重帑项。若并非官项。止系江中间有行旅往来。沉失银两。或于沙中淘摸零星银砂。附近贫民。或在彼捞拣。亦不过沙裹淘金。藉资糊口。又何值派官打捞。与细民争利。况国家帑藏充盈。又岂在此锱铢之数。而派员督办人工等项。转滋糜费。且江水长落靡常。忽有忽无。岂能作为定制。或遇该处小民捞获银两。其中倘有争竞讦告之事。再秉公剖办。自属可行。今以大江深水中无定处所。小民相沿捞取零星银两。忽归官办。成何体制。孙士毅系读书人。尚有见识。不应如此锱铢较利。著传谕该署督、此项银两。竟毋庸派员经理。以便民利而符体制。　　

○湖广提督刘君辅奏、正月二十二日。准镇筸镇总兵明安图咨称、黔省松桃厅属大塘苗人石柳邓、聚众不法恐窜入楚境。现带兵堵截。旋于二十五日。据镇筸游击田起龙等禀称、侦闻永绥厅属黄瓜寨苗人石三保。纠众抢劫。由永绥之黄土坡、及凤凰厅之栗林。烧毁民房。杀毙客民。现在竭力保护城池等语。臣恐石三保等、或与大塘苗人。互相勾结。檄派永绥兵五百。靖州兵三百。沅州兵三百。辰州兵二百。常德兵一百。速赴凤凰栗林一带听用。并咨会督抚臣外。臣即带本标将弁、及战兵六百名。前往办理。谕军机大臣等、贵州湖南等处苗民。数十年来。甚为安静守法。与民人等分别居住。向来原有民人不准擅入苗寨之例。今因日久懈弛。往来无禁。地方官吏。暨该处土著、及客民等。见其柔弱易欺。恣行鱼肉。以致苗民不堪其虐。劫杀滋事。迨至酿成事端。又复张皇禀报。看来石柳邓、石三保等、不过纠众仇杀。止当讯明起衅缘由。将为首之犯。拏获严办。安抚余众。苗民自然怗服。何必带领多兵前往。转致启其疑惧。甚或激成事端。是因一二不法苗民。累及苗众。成何事体。刘君辅系行伍出身。擢至提督。未能深晓事体。一闻禀报。辄调兵二千名之多。办理未免张皇。所奏又无头绪。著传谕福宁、即行前赴该处。驻劄办理。福康安素娴军旅。贵州是其所属。想福康安得信后。或不待朕旨。已驰赴黔省督办。亦未可定。但福康安系该省总督。声势较大。恐苗民闻福康安前往。疑为带兵往剿。群怀畏惧。所关匪细。著传谕福康安、如已起程到彼。止须不动声色。查明妥办。于大局办定后。即速回滇省。以免苗民惊疑。若福康安尚未起身。察看情形。或可无须亲往。福康安系晓事之人。经练日久。自能权衡轻重。办理妥协也。　　

○以浙江衢州镇总兵刘烜、福建汀州镇总兵特灵额、对调。　　

○丁巳。祭先师孔子。上亲诣行礼。　　

○谕、朕临御今六十年。于二月上丁。亲诣文庙释奠礼成。并阅辟雍新刊石经。瞻仰宫墙。弥深景慕。自惟冲龄肄学。服膺圣教。迄今八袠开五。犹日孜孜。诲学无倦。举凡行政念典。悉皆虔奉心传。今晨临雍展敬。祗肃躬亲。风日暄和。典礼咸备。景仰之诚。先师灵爽式凭。自必默垂鉴佑。当兹郅运增隆。庆臻耆寿。莫非仰邀锡贶。允宜施恩黉序。嘉惠士林。以光盛典。所有各直省岁试入学名数。著交该部查照向例。分别广额。其太学肄业诸生。并加恩免其坐监一月。用示重道崇儒。寿世作人至意。　　

○又谕、本日上丁释奠礼成。因念朕临御六十年以来。孜孜勤政。悉繇典学懋修。罔弗衷诸圣教。回忆冲龄就傅之时。福敏启蒙授业。循循善诱。加增日课。得以多读经书。蔡世远教以古文作法。宜学昌黎。朕从此问津肆力。学业益进。至今所作古文。无不理明气盛。是当年久侍帷幄。敷陈启沃。实福敏、蔡世远、两师傅之力为多。今年登八旬有五。眷怀旧学。允宜秩赠三公。原任大学士太傅福敏、著晋赠太师。原任尚书蔡世远、著加赠太傅。并各赐祭一坛。福敏、著派舒常致祭。葬世远原籍。著派福建巡抚亲往致祭。以示朕眷隆耆旧。崇礼师儒至意。　　

○又谕、本日朕亲行释奠礼成。阅辟雍新刻石经。据该管收掌官蒋和、呈进恭录御制序四体字册、并石经告成颂册。观其文理尚优。且伊系蒋衡之孙此次所刻十三经。即系从前蒋衡手书进呈之本。字画俱属端楷。今兹列碣圜桥。洵为右文盛事。蒋和能承家学。著加恩以国子监学正学录补用。并著赏大缎二匹。以示表章经学。奖励宿儒至意。　　

○谕军机大臣等、朕临御六十年。八袠开五。本年仲春。亲祭传心殿。临御经筵。越三日。释奠文庙礼成。临幸辟雍。阅视石经碑刻。连日举行典礼。御制诗四章。用申仰止景行之意。蔡新、朱圭、学问尚优。孙士毅、亦娴文义。著将御制诗章钞寄阅看。即令恭和进呈。朕自幼读书。服膺圣训。为治世临民矩矱。迄今年逾耄耋。典学孜孜。蔡新等当知此意。恭和之诗。毋徒以颂而忘规也。至福康安、虽于文墨之事。非其所习。但伊屡膺阃寄。懋著勋劳。今远在滇南。不克恭襄盛典。亦著将御制诗钞寄阅看。使之同深欣庆。著赏给福康安祭糕、及新制奶饼。以示优眷。　　

○御制亲祭传心殿诗曰。文华殿侧传心殿祭以经筵义本深。承祀例应大学士。升香一阅五旬今。外王内圣幼知重。日引月长耄逮谌。十六字犹能背读。行何有我愧成吟。　　

○御制春仲经筵诗曰。对越崇祠致敬虔。文华咫尺御经筵。居今稽古春中月。望道勤民六十年。敦化流川那小大。达聪明目勖仔肩。丙辰讲席应儿事。诗示心传及政传。　　

○御制仲春丁祭至圣先师礼成述事诗曰。践阼年当天数庆。八旬五岂易为望。幸蒙昊贶符心愿。感谢师承叩已□□侵。莅政临民惕宵旰。志于心欲仰宫墙。石经核准全刊壁。三一参差胜汉唐。　　

○御制释奠礼成御辟雍敬忆皇祖诗句因示皇子及诸大臣诗曰。六旬在位孙同祖。恭忆神尧两句诗。而我其时犹侍母。蒙天锡寿敢忘师。欲询百帝谁曾此。深惕一身幸获兹。释奠礼成辟雍坐。愧为荣用敬摛词。　　

○又谕、昨据刘君辅奏到苗人滋事。已降旨令福宁前往该处驻劄查办。今福宁奏、接到禀报后。业经起身前往。所办尚是。但所奏情形。亦祗据刘君辅等禀报之词。仍未详晰。苗民安静畏法。素习供役。与内地民夫无异。此次聚众抢劫。杀毙客民。自有起衅缘由。必系外来客民。平日有侵占地亩。恣意欺凌等事。以致苗民不堪其虐激成事端。不可不严行查办。福康安久侍禁延。屡经历练。能知事体轻重。闻信后。自己驰赴黔省。督同办理。惟应查明首恶。擒拏究办其余安分苗民。妥为抚驭。迅速完事。以靖苗疆。至该处客民。平日欺占苗民。最为可恶。即著福康安、会同福宁、切实查究。将为首肇衅之客民。从重惩办数人。并将办理缘由。明白晓谕苗众。此等苗民具有人心。见平日被其扰累之客民。业经惩办。伊等自当悦服。而苗民滋事首恶。亦擒拏惩治。更可知所儆畏。奉公安分。不敢复滋事端。至客民欺虐苗人。起自何时。此事必不仅止。胥役等藉端扰累。自由历任大小官员。漫无觉察。一任客民肆意欺凌。置之不问。以致苗民忿激生变。贻累地方。著福康安等、详悉查明此等客民。侵欺扰累。始自何时。即将该管之历任州县、及府道两司督抚等。查明分别参奏。听候核办。庶地方官吏。知所儆惕。而苗疆亦可永期绥靖。　　

○又谕、据福宁奏报永绥厅苗人劫杀客民一案。于传牌内开注事由。由驿驰递。且注语繁琐。徒骇听闻。从前因各督抚具奏之摺。不揣事理轻重。往往将无关紧要之事奏摺。转置于前。是以传知各督抚、将具奏之件。酌量事宜缓急。于封函面页。将第一摺第二摺、依次注明。以便披览。乃前次伍拉纳未能领会。竟将摺内事由。开注于封函之上。曾经传旨申饬。近日各督抚、于由驿驰奏之件。亦于传牌内注明事由。是不必拆封。竟已宣露。即如贵州苗民滋扰一案。自系该处客民。将苗民欺凌鱼肉。致酿事端。本日姜晟由驿递到之摺。于传牌内止开写紧要事件。尚为晓事。而福宁则传牌内胪列张皇。徒致传闻骇异。殊属非是。著传谕各督抚等、嗣后有差人陈奏事件。竟不必于封函上粘签开明次序。其由驿驰递者。亦不许于传牌内开注事由。况由驿之摺。有五六百里驰递者。自系紧要事件。又岂可豫行宣露。即将此各传谕知之。　　

○戊午。祭大社、大稷。上亲诣行礼。　　

○谕曰、苏凌阿奏、审拟舒城县知县周濂之弟周渭、调戏毛汪氏、致氏羞忿自缢一案。将周渭定拟绞候。其引诱周渭前往、致酿人命之快役孔升。仅于周渭绞罪减一等拟流所办殊为未当。周渭系知县之弟。夤夜私往官媒家。调戏收管妇女。致令自缢。情节甚为可恶。周渭、著依拟应绞。归入上年情实。即行予勾。以为地方官亲丁恃势滋事者戒。至快役孔升、引诱周渭前往。酿成人命后。听嘱独自承认。亦应从重问拟。孔升改为应绞监候。秋后处决。俟秋审时。入于情实办理。　　

○调任湖广总督福宁奏、臣于正月二十九日途次。据署辰州府知府朱纫兰禀报、乾州城已被围。仓库亦被抢劫。并探闻署乾州同知宋如椿、巡检江瑶、俱已殉难。各路苗人。约有数干镇筸镇臣明安图、在永绥鸦酉地方被阻当即飞饬提臣前调沅靖各府兵。速赴鸦酉地方应援。又檄调湖南抚标、及岳州、长沙、常德、澧州等营兵二千名。令该管将备。带领前往会剿。臣即督同提镇。相机剿捕。谕军机大臣等、此事前据刘君辅奏到。朕尚以为不过该处苗民互相仇杀。毋须大办。今阅福宁所奏。竟系逆苗等聚众不法。胆敢抢城伤官必须痛加剿除。以儆凶顽彰国宪。福康安久娴军旅。屡著勋绩。云南距湖南较近。且黔省亦有苗人石柳邓滋事之处。想福康安一接禀报。早已驰赴该处督办。贵州兵力素为勇健。著福康安于路过贵州时。即酌量情形。调拨带往听用。如军营有需员差委之处。滇黔两省道府内。亦不乏人。福康安可酌选带往。沿途加紧行走。以便迅速到彼。相机剿捕。此时总以剪除逆苗。擒拏首恶。离散党与。并安抚别寨苗人。勿致惊疑煽惑为要。其历任地方大小官员。任听客民欺凌苗人。肇衅滋事。起自何时。不妨俟事竣时。再行查办。福宁现已起程前往。湖北至湖南程途更近。自可先福康安到彼。福宁前在兰州。虽曾随同办理撒拉尔逆回军务。但究不及福康安之久历戎行。声威素重。著传谕福宁、到彼察看情形。如能克期办竣。立扫贼氛。即一面将首从各犯。速行剿除。一面知会福康安。不必前至湖南。如酌量不能克期完竣。莫若飞行知会。催福康安迅速前来剿办。福宁当加意持重不可稍涉疎虞。再刘君辅、本系永州镇总兵。上年来京陛见。看其人尚明白。且曾经出兵。是以擢用提督。乃昨阅所奏。办理漫无头绪。恐未可深资倚仗。此时正在带兵剿贼。止可加之鼓舞。责成该提督。出力擒捕。但苗疆员缺紧要。并著福康安留心察看。于事后将该提督能否胜任之处。据实奏闻。至福宁前已调任两江总督。但湖南现有剿捕逆苗之事。福宁不可拘泥已经调任。于毕沅到后。即思交印起程。该督此次前赴湖南。自必带印前往。仍当经管督篆。董率地方文武。将剿捕抚绥各事宜。妥为筹办。毕沅目下亦将到楚。湖北省城。有惠龄在彼。足资照料。毕沅系该省总督。虽未经接印。接奉此旨。亦即速赴荆州常德等处适中之地驻劄。筹办粮饷军火等件。以期源源接济。　　

○己未。谕军机大臣等、本日吏部将直隶省大计降调知县左为鐄、带领引见。朕面加询问。该员曾于乾隆五十五年。经梁肯堂、由内邱县知县、调繁邢台。距五十八年计典。仅阅三年。即以才力不及劾参。如该员实系才具平常。从前即不应调繁。乃既经调繁。何仅阅三年。即以才力不及、于计典内填注。自相矛盾。该督于所属州县。固应秉公考察。据实甄核。不应忽行调繁。忽行参劾。不合政体。若使该员于调繁后。别有自满废弛、及别项不职等事。即当据实专摺劾奏。亦何得仅于计典内、率填才力不及。降调了事。著传谕梁肯堂、将该员前此因何调繁。何以为时未几。又复入于大计。以才力不及参劾。及该员调繁后。有无别项劣迹。何以并未据实纠参之处。明白回奏。毋再稍有回护。致干咎戾。　　

○又谕、都察院奏河南安阳县生员阎十红等、呈控上年漳河南岸漫溢。请筑堤堰。因北岸民人不被水患。不愿堵筑。经穆和蔺饬委彰德府查勘。因两县民人彼此争执。未经办结等因一摺。漳河南岸漫溢。住居南岸民人。田亩自不无略被淹浸。北岸居民。不受水患。兼收淤地之利。不愿筑堤。亦属小民贪利常情。惟在地方官妥为勘办如旧河淤垫。亦应设法疏浚。俾河流顺轨。两岸居民。均无漫溢之虞。方为妥善。著传谕李奉翰、阿精阿、会同亲往查勘。秉公筹办。毋得稍存偏徇。俾南北岸居民。各安生业。庶可永杜争端。　　

○庚申。谕、本年京察届期。吏部开列在京各部院三品以上大臣、及各省督抚。请旨甄别具题。朕详加酌核。阿桂、和珅、王杰、福长安、董诰在军机处行走。或近日书谕不能称旨。或缮写事件率多错误。其各部院大臣。亦并无出力奋勉。且有曾经获咎加恩原宥之人。况届三年京察一次。大臣中有勤奋供职者。予以甄叙。原系朕格外施恩。而各大臣等勤慎称职。亦分所当然。若每次照前甄叙。视为泛常。不但不足以示奖励。亦非三载考绩之道。此次俱著毋庸议叙。侍郎成策、人甚衰庸。伊龄阿办事模棱。不肯出力。内阁学士翁方纲、前在山东学政。并不能约束家人。近看其和诗。学问亦属平常。俱著交部议处。至各省督抚内。除福宁现在湖南办理剿捕苗匪事务。系事定再降谕旨外。福康安、勒保、和琳、或勤职封疆。或宣劳边徼。李奉翰、管干珍、尚能速漕利运。秦承恩、近于督缉盗犯。亦属认真妥协俱著交部议叙。余皆著照旧供职。朕临御六十年办理庶务。惟日孜孜。于臣工功过。无不一秉大公权衡至当。内外大臣。宜交相儆凛倍矢慎谨以副朕谆谆训勉至意寻吏部以遵旨分别议叙处分奏。得旨、本年京察大典。吏部将侍郎成策等、按六法分别。议以勒休革任。固属照例办理。第念成策止因衰庸。不胜侍郎之任。尚可留副都统供职。著仍带革职留任。所有兵部侍郎员缺。另候简用。伊龄阿、在内务府园庭行走有年。尚为熟谙。著加恩改为革职留任。以观后效。翁方纲、著降补内阁侍读学士。仍带降二级从宽留任。福康安勒保、和琳、李奉翰、管干珍、秦承恩、俱著加一级。　　

○又谕曰、秦承恩奏、拏获邻省盗犯。留省审办一摺。据称、上年封印后。亲赴南山一带。督查匪犯。在途接据署商州知州阿永禀称、因赴雒南县查卡。闻有在河南叠劫、窜入陕境盗犯。随即督同该县。率领兵役乡民。四面堵截。该犯放枪拒捕。当被兵役将盗犯十九名。全行擒获。秦承恩即派员弁护解进省等语。所办尚好。该犯等纠夥多人。在河南叠次抢劫。窜入陕境。实为可恶。今署知州阿永、督同该县。率领兵役乡民。即时搜捕。全行拏获。尚属认真。著交部议叙。送部引见。其出力之兵役乡民。亦著查明奖赏。至此案盗犯。秦承恩因人数众多。不复解赴河南。免致往来疎虞。所办亦是。秦承恩、著交部议叙。赏给大荷包一对。小荷包四个。以示奖励。并著该抚于河南查覆到日。即行分别严办。迅速完结。毋得稍稽时日。致有疏纵。　　

○谕军机大臣等、据刁玉成奏、现在收缴小钱。虽经剀切晓示。而小民惟利是图。呈缴终属寥寥。应责成地方官。令钱铺出具不敢搀和小钱甘结。并令各省文武大小官员。于所得廉俸换钱使用时。令经管人等挑出小钱。每季册报督抚。于年终汇送督抚衙门。同各处缴到小钱。交炉镕化。一体捐办。无庸给价等语。各省小钱充斥。节经降旨通饬查禁。实力收缴。并经部议酌给价值。立法已为周备。今刁玉成复有此奏。所办似觉烦琐。但究为整饬钱法起见。或有可采之处。著传谕各督抚、酌量情形办理总期于泉法有益。不必拘泥迁就。转致格碍方为妥善。　　

○辛酉。谕、前因姚棻奏将武生挑粮学习一摺。朕以各省武生。向有入伍挑粮之例。因降旨询问各督抚。查明覆奏。嗣以河南省武生。有心急科名。不愿入伍者。有地处偏僻。不愿守候挑粮者。复经降旨各听其便。不必加以勉强。朕办理庶务。从不稍存成见前经降旨询问之时。原令各督抚就各该省情形。据实覆奏。近日各省陆续奏到之摺。其有略能晓事督抚。尚知体察情形。详悉陈奏。其余则多系拘泥前旨。摭拾覆奏。武生挑补兵丁。不过谓藉资管束。殊不知督抚统辖全省。遇有不安本分武生。原可随时惩治。不必入伍食粮。方能加以约束。况各省额设兵丁俱有定数。遇有兵粮缺出。多在兵丁子弟内挑补。若武生入伍。多占一名额缺。则兵丁子弟。即少一分口粮。于绿旗兵丁生计。亦属有碍。是武生入伍一事。转不在该生之必资约束。而在兵丁之宜加体恤也。各省督抚。不能仰体朕意。酌核情形。遇有覆奏事件。往往迁就谕旨。漫无定见。殊非核实办公之道。此事仍著遵照昨降谕旨。各省武生。有情愿入伍者。俱从其便。其不愿入伍。亦不必加以勉强。如此办理。庶武生各励科目正途。上进有阶。而兵丁子弟遇缺挑补。亦可藉资养赡。以示朕体恤周详至意。　　

○又谕、前因御史王城奏、现在云贵四川湖广等省。停止鼓铸。请暂行停减采挖铜铅。以杜私铸。特降旨交该督抚等、将所言是否可采。或应如何设法稽查。悉心妥议。嗣经孙士毅、姜晟覆奏、四川湖广两省铜铅各厂。均请照旧开采。经部议覆准行。今据福康安奏称、滇省采办铜觔。虽京局各省。分别减卯停铸。而年额仍须照旧解运。且厂民寻苗躧获一厂。费本开挖。始能成＜石曹＞获矿若封闭停采。即成废硐。将来开挖更为费力。况每厂砂丁不下千计。一旦失业无归。必致流而为匪。甚或潜踪私挖。又图私铸。是杜弊转足启弊等语。此事王城陈奏时。朕早虑及。现在筹办停炉、及收缴小钱各事宜。头绪纷繁。若复封闭矿厂。奸民惟利是趋。势必潜往采挖。仍属有名无实。况厂徒人数众多。一旦失业。更恐滋生事端。王城止知其一。不知其二。今据福康安等奏到各情形。果不出朕之所见。是该御史所奏。于事断不可行。所有滇省各铜厂。自应照旧开采。毋庸封闭。惟当饬各厂员实力整顿。加意稽查。不使稍有短绌透漏。庶诸弊可以肃清。而厂徒亦不至失所。于厂务实有裨益。方为妥善。　　

○又谕、户部汇奏各省收缴小钱情形一摺。此事前据各省督抚奏到。办理未能画一。业经户部核议具奏。将所定给价六十文。通行京城及各省、一体遵行。该督抚及监督等、惟应查照户部奏定章程。各矢天良。董饬员役。于关津要隘。实力严查。妥为经理。毋致日久懈弛。并不得任听员役藉端滋扰。务使小钱净尽。圜法肃清。方为不负委任。　　

○谕军机大臣曰、惠龄奏前赴襄阳督拏刘之协一摺。据称、接据河南藩司吴璥来禀。访查刘之协逃匿踪迹。与安省情形大略相同。惟称系逃往樊城张华家藏匿。与安省所称苏明宽家不符。但两省查访刘之协欲逃往樊城。似属有因。现在兼程前往。设法跟拏等语。前经陈用敷派委知县吴甸华、驰赴樊城。查拏刘之协。又据副将明泰、改装暗随文生陈以宁、前往访缉。迄今日久。总未奏到确实信息。兹阅惠龄所奏。又称刘之协逃往张华家内藏匿。而本日阿精阿具奏摺内。祇查出刘之协之侄刘玉春、曾到扶沟。恐系该犯通信一节。均未查明刘之协实在下落。看来陈用敷前奏藏匿苏明宽家之语。又属荒唐。著传谕惠龄、到樊城后。即行设法严缉。确切查明。迅速具奏。现在福宁因湖南苗匪滋事一案。前往办理。不暇兼顾。所有湖北查拏刘之协一事。即交惠龄督办。以期速获。　　

○调任湖广总督福宁奏、途次接据镇筸镇游击田起龙禀报、贵州镇远镇总兵珠隆阿。被围正大营城内。差丁持文来筸请援。该处兵力单薄。势难分救。并侦知黔苗石柳邓、楚苗石三保等、实系纠串起事。胁逼苗众。共有数千人等语。查黔楚苗人。同时生变。均系石姓。必有勾结情事。除飞催提臣速为应援。仍一面令宜昌镇臣张廷彦、将兵一千名。即日趱程驰赴该处调用。谕军机大臣等、前据福宁两次奏到情形。朕即以此事似由湖南苗民。勾结黔省。今阅福宁奏、黔楚苗人同时生变。系石姓暗中勾结。果不出朕之所料。著该督速行带兵到彼。遵照前旨。先行剿杀。并将一切实情。严密访察。据实奏闻。福康安一接黔省地方文武禀报。想不待朕旨。先已起程前行。并著福康安、即速带领黔省劲兵。加紧行走。到彼督办。以期迅速竣事。此次苗人石三保等。勾结滋事。各寨苗众。被其煽诱胁逼者。人数不少。官兵进剿时。所有紧要贼首贼目、及纠串抢劫之人。原应悉数歼擒。其逼胁众苗。如能自行投出。尚可予以自新。藉以离其党与。但此等苗人。究属心怀叵测。一时震慑军威。不敢从逆。恐官兵彻后。复生反侧。或在途次邀阻。不可不豫行防范。著传谕福康安、福宁、于投出苗民。加倍留心为要。　　

○壬戌。上御乾清门听政。
  </div>
  <div class="pagination">
   <a href="清实录乾隆朝实录_page1828.html">
    上一页
   </a>
   <span>
    ...
   </span>
   <a href="清实录乾隆朝实录_page1824.html">
    1824
   </a>
   <a href="清实录乾隆朝实录_page1825.html">
    1825
   </a>
   <a href="清实录乾隆朝实录_page1826.html">
    1826
   </a>
   <a href="清实录乾隆朝实录_page1827.html">
    1827
   </a>
   <a href="清实录乾隆朝实录_page1828.html">
    1828
   </a>
   <span class="current-page">
    1829
   </span>
   <a href="清实录乾隆朝实录_page1830.html">
    1830
   </a>
   <a href="清实录乾隆朝实录_page1831.html">
    1831
   </a>
   <a href="清实录乾隆朝实录_page1832.html">
    1832
   </a>
   <a href="清实录乾隆朝实录_page1833.html">
    1833
   </a>
   <a href="清实录乾隆朝实录_page1834.html">
    1834
   </a>
   <span>
    ...
   </span>
   <a href="清实录乾隆朝实录_page1830.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
