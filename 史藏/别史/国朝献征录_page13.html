<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 13 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 13 页/共 245 页
  </h1>
  <div class="content">
   ○信国公追谥襄武封东瓯王汤和神道碑（方孝孺） 

　　方孝孺 
　　洪武三十一年九月壬辰　皇帝御奉天门故东瓯襄武王之孙昱顿首言曰先臣和没巳三年墓道之碑巳具而未有刻文惟陛下悯之俾史臣有述焉制曰可臣昱至翰林以文请臣谨以其事闻有诏俾之铭臣乃言曰昔元德既衰天下大乱我　太祖高皇帝以神武明圣之资哀生民之无辜奋袂一麾四方响应芟夷僭盗荡涤凶奸十余年间遂济大业虽曰天命所属不以智力然猛将名臣之勋着于王室有可征者昔王之归凤阳新第也　高皇帝有饯赐之勑其薨也有祭诔之文尝自谓与王同受知滁阳王称其智勇过人命勒石以纪劳绩圣情深厚矣今陛下不遗旧而赐铭其碑以宠绥汤氏实行　高皇帝之遗志臣执笔从太史后何敢卒让谨按故开国辅运推诚宣力武臣特进光禄大夫左都督左柱国议军国事信国公追谥襄武封东瓯王姓汤氏讳和字鼎臣世居凤阳县之东湖里曾祖五一府君祖六一府君皆以王贵追封信国公考七一府君赠特进光禄大夫右都督左柱国追封信国公曾祖□□氏祖妣周氏妣谢氏俱封信国夫人王幼丧二亲卓越有奇志嬉戏常习骑射指使羣儿父老异之及长身长七尺倜傥饶智略元至正间豪杰多起兵据郡县王亦思自奋拔以取富贵壬辰岁闻滁阳王据濠兵势强率所厚壮士千余人仗剑从之滁阳王奇王骁勇置之麾下使从诸将略地每在前行命百户取九湾攻濠之定远得兵千五百人擢千户时　高皇帝处滁阳王甥馆王委心推奉率兵从攻大洪山寨得兵八百升长万夫复从攻滁州杀其守帅以功多授管军总管招集士卒益众又明年甲午　帝自取和州诸将多滁阳王贵部曲顾望未尽效臣礼惟王以所领兵听命甚谨　帝心嘉焉会义兵元帅陈也先复攻和州王将士击走之乙未六月　帝渡江下采石定太平王获敌马三百士卒称是既而也先与其将康将军水陆分道寇城王击其水军矢中左臂怒气益奋中山王徐□达宁河王邓公愈帅师由东门转战城北破其步军遂生擒也先以献王分兵取溧水句容克而守之丙申　帝定建业三月王偕中山王取镇江一日克其城兵不血刃升统兵元帅复同中山王取金坛及富庄七月转同佥枢密院事丁酉三月克常州奉命镇守其地攻取江阴明年伪吴张士诚兵寇常州王力战却之擒其卒三百十月复来寇俘甲士千余舟数千艘焉数十疋贼势之少沮壬寅偕中山王攻无锡癸卯大破士诚兵于杨山斩其枭将获甲首五百级逐其别将莫将军虏其妻子以还拜中书左丞甲辰士诚弟伪丞相士信寇围长兴王率步将吴福兴会开平王常公遇春军合战士信大败而退超迁中书平章乙巳击江西剧盗姚大胆斩之遂取永新州戮伪左丞周安等籍士马归于京师仍出守常州丙午　帝命诸将伐士诚略太湖营于旧馆降伪将吕左丞等虏其兵二千马八十匹转战湖州守将张右丞降进击吴江州将不能格亦降遂薄姑苏围之明年丁未吴元年九月中山开平与王益督兵力战卒□□苏缚士诚以归三吴悉定除御史大夫兼太子谕德阶荣禄大夫时方谷珍据温台庆元三郡与士诚比境闻士诚败固巳震恐王督诸军攻之谷珍惧乘大舶逃匿海岛中王遣人持书谕以国家威德谷珍即率昆弟子侄待罪军门得兵械舟檝以万计所至不扰王之功居多乘胜下福州戊申　帝即大位改元洪武王略定闽中诸郡至延平主帅陈友定怙险横甚令其副出城降观望持两端王虏之以归东南海上晏然是岁九月　帝幸汴梁王实扈从既而与宋国公冯胜取怀庆泽潞绛二年同中山王拔河中渡河入潼关趋凤翔越六盘关陇皆平明年与中山王宋国公至定西袭元将扩阔帖木儿营西北取宁夏至察罕脑儿获其猛将虎陈定东胜大同宣府皆以劳先诸将九月还京师论功行赏赐以铁券封中山侯号开国辅运宣力武臣阶荣禄大夫勋柱国禄一千五百石明玉珍乘中国乱僭号四川以重庆都玉珍死其子升立四年诏王及德庆侯廖□忠统诸将征之升锁瞿塘峡以遏舟师王以计败之水陆并进直捣伪都升不能支率其臣属奉金宝以降五年同中山王北征穷追和林明年甓通州外郛八年移镇彰德甓其城是冬追元逋臣伯颜帖木儿于察罕脑儿获马牛羊无筭十年正月元日　帝念王之功加号推诚位特进阶光禄大夫职左都督勋左柱国爵公国信俾议军国事加禄至三千石仍赐铁券王益恭畏不自骄盈继与岐阳王李公文忠练卒于凤阳凤阳濠之赐名也明年廵抚西河州善完其城郭营舍十四年偕中山王北伐下灰山擒其平章别里哥及枢密副使久通又明年诏至四川永宁治墉濠饬士马十八年五开山獠乱王帅师讨之夷其窟穴俘戮四万人及入朝王以春秋高思归故乡从容乞骸骨羣公次第以言　帝喜之赐宝钞五万俾造第宅于凤阳而谓王曰日本小夷屡扰东海上卿虽老强朕行视要害地筑城增戍以固守备王行筑海上数十城民四丁取其一兵以守之二十一年新第以成告率妻子陛辞赐白金以两计者二千黄金以两计者三百钞以缗计者一万五千文绮四十端信国夫人胡氏亦赐金钱文绮甚厚俱降手敕褒嘉之二十三年元旦朝于京师忽被末疾且失音不能言　帝闻之大惊即命驾临视叹惋久之遣归故里十月诏王之子将命召至邸赐以安车入殿庭燕劳备至复厚赉俾归以俟有瘳二十七年王疾弥甚不能兴　帝思见之特诏舆入觐手摩拊语及旧劳对之雪涕赐钞六百五十缗预营葬之资二十八年八月七日薨于里第之正寝至是年七十矣讣闻　帝感悼之不御朝者三日追封定谥亲文授使者以祭命亲王咸遣祭于其家棺椁明器冢□皆官之以是年十一月十二日葬于县曹山之□诏肖像于功臣祠配享于太庙祥禫必赐祭　高皇帝礼遇功臣加恩于王恩礼之隆时莫与比夫人有妇德明诏称其贤子五人曰鼎署前军都督府佥事曰轨太原中护卫镇抚曰鼐曰燮皆早卒曰醴同知□军都督府阶荣禄大夫将兵征五开卒于军女五人王沈毅质直勇而善断不妄发言入闻国论一语不泄于左右行师受任有诏即行不少顾家临敌果敢坚忍未尝挫衂有语及兵书者辄笑曰临阵决机在智识敏达耳何以泥古家畜妾媵百余暮年皆□遣宁家得赏赐多惠乡党父老及孤贫无告者贵极公宰及归田里见故交遗民意驩如也厥后羣公多先物故而王独享寿考以令名终斯固保身之有道而始终不倦可谓盛也巳 
　　嘉靖中继绝世续封灵璧侯给诰券世袭 【 封爵考】 

　　附汤胤绩传（程敏政） 

　　△附汤胤绩传（程敏政） 

　　程敏政 
　　汤胤绩字公让濠梁人其曾祖佐　高庙取天下是东瓯襄武王胤绩少负才好使气貌类河朔人两眸睁然髭奋起如戟年十五六入学生徒日记□万言学有旧版文千余字胤绩骑马过一目或□□天尹下学传筹召诸生胤绩独后至当笞大呼折尹声撼庭木尹愧愤卒笞之胤绩攘袂走出学门题诗府署合扉上有从今袖却经纶手且向江头理钓丝之句遂去学出游江湖上凡吴越间豪家富室争延致之周文襄公转运江南闻其名召之至曰王孙能作启事否胤绩请纸笔即席具状几万言类宿构者皆切当世务文襄奇之上书荐其才有文武具驿　召赴京时于少保方督诸军请试之立胤绩将台下万卒环视于公摘古今将略及诸事举以问胤绩应对如洪钟不能屈左右啧啧叹赏于公亦抚宁曰吾子诚有才入对以锦衣卫百户正统末　英庙北狩　朝廷遣使通问巳命中书舍人赵荣择可副者众举胤绩　诏以千户如虏虏大酋脱脱不花问中国事云何荣未及对胤绩前语之又时于坐上箕踞岸帻朗诵其所著平胡论虏酋色变既出谓中国译者曰彼髯何哉恨不杀之耳景泰中　诏举将才胡忠安公言胤绩才可用进署指挥佥事时典兵者多忌胤绩不令治事胤绩亦时时叹息其功名不偶放浪诗酒间京师人率以狂所与游最善者侍讲徐有贞教授冯益太医刘溥　英庙复位有贞入用事然亦阴嫉其才不推荐之胤绩亦不登其门天顺中校事者甚横李文达公多裁之而文达尝召胤绩与语胤绩张口论天下事及古今成败一坐尽倾文□爱其才将荐之校事者遂捃拾胤绩往年在江南受赇事下之狱怒而辱之胤绩诟骂不绝口至诋之奴然胤绩寔出息于人而不立券无以自白遂謪民荷校出都城故人有唁之者胤绩仰天笑曰吾子以指挥足荣一汤胤绩邪掉首行弗顾成化初遇　□恩复其官再用言者言　诏以裨帅出守孤山堡孤山在延安西虏岁入之守者多以军败黜胤绩得　诏曰噫吾死矣夫孤山无城郭有他郡之来戍者七百人战则偾军守则怯敌如此虽诸葛武侯复生亦难乎免矣抵镇草封事数千言大率谓　朝廷宜先成孤山聚粮糗募死士又移书当路言状遂愤愤吐殷血数升卧不能起丁亥虏入寇主将闭城门不出兵虏大掠子女而东胤绩怒发上指曰死国分也力疾而起戎服跨马率麾下百余人邀虏于境上力战数十众寡不敌遂死山下是年八月也胤绩人轩豁倜傥直欲起古豪杰与之友视世之琐琐者以龌龊不足与语好以气雄人不问名位卑显有不可意奋然去不顾或遂骂之至其人面赤不少贷甚有捶之晋江阴知县弗利于民将受代胤绩率少年数人直入县厅反缚之状其罪送之上官上官大骇并收下狱凡数岁会赦乃得释夏郎中时正尝于安上与之藏钩不胜而怒语侵胤绩胤绩就坐上捽之下拳之蹴之众客之股栗又尝过友人家见道士在坐与语不合而骂之道士不知其胤绩也稍稍有憾色胤绩捶之几死与人言出入经史子籍纵横辟阖随意所如有问古名将者胤绩以张巡岳飞第一其人曰岳将军则闻命矣张雎阳何如人胤绩瞋目曰子不观其对令狐潮之语乎卿未识人伦焉知天道自唐以下谁有此语者其所见如此诗豪迈奇倔如风雨晦冥中电光翕焱使人不敢正视又如雷斧断崖石下坠不测之渊观者褫魄每就人席上操觚立成数十章有名能诗者多其所慑或不能措一语以遯平生著述有五云清唱风雅遗音东谷集千余卷无子史官曰予少与胤绩游知其人使不死大将将数万兵出阴山其功名当不在古豪杰下顾独膏血草莽中天也或者谓胤绩类太史公所谓游侠乃大不然胤绩行事虽若任侠然扣其所得朱家郭解直奴才耳乌足以比胤绩哉 

　　焦太史编辑国朝献征录卷之五终 

　　●焦太史编辑国朝献征录卷之六 

　　公二（除封　追封　衍圣公） 

　　◆除封 

　　宋国公冯胜传（王世贞） 
　　颍国公傅友德传（袁袠） 
　　凉国公定远蓝玉传（国史实录） 
　　洪国公丘福 

　　○宋国公冯胜传（王世贞） 

　　王世贞 
　　冯胜者初名国胜更名宗异最后名胜其先世繇泗徙光州再徙濠之定远遂定远人父文质有三子长曰国用季曰胜皆骁勇饶智略国用貌都雅动止举举而胜长躯伟面磊落慷慨生时黑气满舍若烟雾经日不散里中异之淮南兵大起国用与胜从恶少年数百人立砦以自固属　高帝以兵略地至玅山国用舍众来谒　上顾国用儒服谓曰若书生耶试我计安出国用曰建康龙蟠虎踞帝王都会自古记之幸而近我其帅懦弱不任兵宜急击下其城踞以号召四方事仿仁义勿贪子女玉帛若羣竖子者天下不难定也　上大悦曰此吾心也遂召致左右俾预进上机宜当李善长亚而有所攻战辄擐甲直前奋击时国用巳进胜　上尤爱异之兄弟俱备宿卫从克滁州三汊河之战国用手获其帅与胜偕攻和之板门寨先登又败鸡笼山寇　上谋渡江国用与李善长请待舟楫而后济会得巢湖水寨兵遂赞　上拔采石取太平上大破陈也先兵尽覆其众获之赦也先与盟插血而呕国用曰其人必叛叛形见矣也先果叛而其下所杀子兆先复拥大众据方山与中丞蛮子海牙分水陆而军以相救众各数十万国用等从攻破海牙巳大破降兆先尽得其众　上选降卒之骁勇者五百人宿卫独国用与胜擐甲侍帐中　上寝息自如五百人皆感服　上即以属国用胜将而攻金陵先登复从取镇江俱授万户复从取宁国定泰兴宜兴俱进大元帅国用寻擢帐前亲兵都指挥使专侍谋议从征金华进平绍兴功最多属疾卒　上亲临奠哭之恸赐葬江宁赠郢国公明年胜代都指挥使陈友谅陷太平进逼我龙湾　上御之大战于石灰山未决胜率宿卫士直捣其中坚遂大破之溺死者数万俘七千人穷追至采石复破之遂复太平师旋再从　上讨友谅掩其安庆水兵长驱至江州友谅仓皇走武昌江州平进亲军都护张士诚以兵围安丰丞相刘福通请救　上帅师授之福通巳败见杀安丰且下胜从解其围第功多迁同知枢密院事从下武昌克庐州走元将左君弼移兵取江西诸郡复同相国达平章常遇春合兵下淮东寻以胜围高邮下之寻取淮安安丰从讨张士诚下吴兴破执其将吕珍遂进围苏州□□月始破之论功次平章遇春进银青荣禄大夫都督府右都督寻从大将军北计下徐宿青兖济南凡得郡国十余立皇太子以功臣备宫寀胜领詹事俄坐小法夺一官都督同知总诸卫兵取乐安守将俞胜遁获其将右丞别部兵溯黄河会取汴梁河南二郡西趣潼关其将张德钦等来逆战大败之遂夺潼关守焉复西下华州旋师汴梁谒　上于行在　上慰劳之拜征虏右副将军命守汴梁还从大将军达下山西从武涉取怀庆踰太行克碗子城取泽州遂取潞州转战平阳败其左丞田保保徐伯昌于绛州获之平阳绛州平　制诏右副将军胜居遇春下偏将军汤和居胜下徧将军杨璟居和下渡河发陕西取凤翔李思齐走临洮获其大将薛平章等遂度陇克巩昌降其总帅汪灵保进兵逼临洮还从大将军攻围庆阳执叛将张良臣全陕平前是　上谕达大军巳下庆阳右副将军权镇之节制诸路兵马而大将军与偏将军和先还京议功赏达遂还达还之五十余日而胜亦至　上责之曰将军不奉诏耶吾欲将军外遏虏内填抚关内所寄岂浅鲜而一日弁髦之何也胜顿首请死上以其功高弗忍下吏至定赏颇列其事金币不能当大将军半俄复右都督再以征虏右副将军同大将军出西安捣定西大破王保保之师卤其士马数万王保保即扩廓帖木儿也分兵自秦州南一百八渡狥略阳禽元平章蔡琳遂入沔州又遣别将由凤翔入连云栈合攻兴元克之蜀地大震移兵平西薄征哨极于西北凯还论功授开国辅运推诚宣力武臣特进荣禄大夫右柱国同参军国事封宋国公食禄三千石赐券予告以胜兄弟亲同骨肉痛切肢体又谓胜十余年间内则除肘腋之患外则建爪牙之功平定中原佐成混一所以称扬甚至赐文绮帛八十疋明年宋公胜按陕西修城隍简士马又明年大发兵出塞胜以征西将军率五万骑由西路出金兰取甘肃以疑虏且分其势胜至兰州遣右副将军傅友德以骁骑五千前锋连战败虏遂定甘肃进至亦集乃路降其守将小颜帖木儿次别笃山口岐王朵儿只班走获其平章长加奴等及马駞牛羊十余万时大将军达兵不利左副将军文忠所失得相当独胜以捷闻而有言其匿私虏槖駞马者赏不行自是连以将军印练兵临清北平继往大同复自大同讨元残寇散不剌等还镇陕西改河南册其女周王橚妃夫人何氏卒于京　上赐玺书慰籍加餐夫人身后吾巳任之即欲南从容委事于偏将而后行与议葬毕复之镇董建周王宫府成民不告劳大将军讨虏也儿不花胜以征虏将军练兵河南待发数赐书慰勉时大将军达左副将军文□皆前卒而元丞相纳哈出拥大众由金山数窥伺边患上乃拜宋公胜征虏大将军颍国公友德永昌侯蓝玉左右副将军率参将南雄侯赵庸等以步骑二十万乘之郑国公常茂曹国公李景隆申国公邓镇并子侯等皆从军上复遣故所获纳哈出部将乃刺吾奉玺书谕之降胜等至通州谍虏有屯庆州者遣永昌侯玉以轻骑乘大雪掩之杀其平章朵来大获士马而还胜出松亭分筑大宁宽河等四城遂驻大宁踰两月留兵五万守大宁以全师压金山哈刺出见乃喇吾而惊曰尔尚在乎乃刺吾颇述　上恩德且示以富贵纳哈出喜即遣其左丞探马赤等至胜军献马且窥虚实胜巳隃金山至女直苦屯降纳哈出之将庆国公观童初纳哈出分其众四一曰榆林一曰养鹅庄一曰龙安一曰秃河其人畜辎重富于元主不肯预朝会召之亦不往胜大军直前逼纳哈出度不敌乃因乃刺吾请□□使蓝玉以轻兵往受之纳哈出觇知明兵盛乃指□啧啧曰不复与我有此众矣遂率数百骑诣玉约降玉大喜出酒与饮甚洽纳哈出别□所携酎酬玉玉让之先纳哈出即先饮复酌酬玉玉解衣衣之曰请衣此而后饮纳哈出让弗肯衣玉亦持拂饮久之纳哈出取酒浇地顾其下咄咄语郑国公茂者胜子壻也时在坐勇而疏胜故欲儿子畜之茂不受且迫欲自见而其部将赵指挥解胡语谓茂此且欲遁也茂遽前抟之纳哈出惊起欲就马茂拔佩刀砍之伤臂不得去都督耿忠遂以兵拥纳哈出驰而见胜其将士妻子凡十余万在松花河者闻而惊溃胜遣降将观童往谕之亦降凡四万骑并得其各爱马所部凡二十余万羊马驴駞车服至百余里胜以礼宴待纳哈出令耿忠与同寝食遣使奏捷罪状郑国公班师次亦迷河获遗车四万伍千辆马数千疋伤痍及老弱二万四千余　上闻大悦使使谕胜等所以劳赐纳哈出玉带龙衣及其部曲金币无算械郑公茂至京会有言胜娶虏妃及受良马无算者又失其殿都督濮英三千骑而茂亦自陈所以抟纳哈出故且讦胜过　上乃命收大将军印胜还京命归凤阳里第奉朝请而诸将士亦无封赏者茂削爵安置岭右胜自是不复将大兵有所任使如调东昌等处胡骑下云南按行永宁戍佥山西平阳诸郡邑兵大同屯牧还即上事仍奉朝请久之加太子太师时列勋臣望重者八人胜仍居第三赏赐黄金至三百两白金二千两钞万锭　上春秋高多所猜忌而胜号雄勇又时时失　上意洪武二十八年暴卒诸子皆不得封而国用之子诚积战功云南累官至中军都督府左都督　赞曰冯国用不死某在韩公岐阳伯仲乎胜有大将材积战功久而其中不能无欲且又时时见骜桀焉能免乎金山之役玺书凡三下以中山开平二王喻始而勉之中而戒之终而愧焉虽然胜功大罪不能相掩谪废可也嫌死不可也不王可也不侯不可也今世知六王不知六王之韩宋二公而后不王者作李善长冯胜传 

　　○颍国公傅友德传（袁袠） 

　　袁袠 
　　傅友德者宿州人也徙居颍川砀山元末从李喜之起兵山东转攻剽入蜀喜之败归明玉珍玉珍不能用乃率所部走武昌从陈友谅辛丑上攻江州至小孤友德率众降上才之使将兵从常遇春攻庐州友谅围洪都从上亲征大战彭蠡湖友德以楼船犯其前锋身被数创战益力杀数百人复与诸将邀击禁江口友谅死复从上亲征武昌督兵攻城城东南有山名高冠下日敢城中上问诸将谁能夺此友德即率万人先登一鼓夺之矢中面及胁下镞出脑后不顾武昌平以功棹雄武卫指挥使与徐达攻拔庐州取夷陵衡州襄阳攻安陆身被九创擒其守将任亮取淮东泰州进攻淮安破张军于马螺港获战船千余大破竹贞兵于安丰所过焚元军积聚吴元年守徐州王保保遣骁将李贰来寇伺其出掠乃将步骑二千泝吕梁舍舟登陆击之贼将韩乙迎战友德跃马奋槊刺乙坠马贼败走友德度李贰必益兵来鬬趋还城开门出兵阵于城下令士卒皆卧鎗以待闻鼓声即起击有顷李贰至友德鸣鼓士皆奋起疾鬬贼大败生擒李贰献俘京师上劳赏之命以鼓吹送还第拜江淮行省参政大将军徐达等北征中原上论之曰征伐所以奉天命平祸乱安生民故命将出师必在得人参政傅友德勇略冠诸军可领一军使独当一面复谕友德曰此行当努力昔汉高祖与项羽争衡彭越宣力于山东今用师自山东始汝其勉之进攻沂州斩王宣下青州败元将也连取莱阳洪武元年取东昌棣州乐安攻克汴梁河南洛阳及诸山寨关陕平上命取元都友德引兵渡河取卫辉彰德遂下广平克临清德州沧州通州进克元都复将兵侦逻古北诸隘口追元残兵获马一千六百疋牛羊八十余头车二百五十辆略大通而还狥下保定中山定略平度州遂克太原初扩廓帖木儿自太原出鴈门将由居庸以攻北平友德同大将军等乘虚径捣太原扩廓至保安州闻之还师来援其锋甚锐兵交万骑突出友德帅敢死士五千骑追却之因夜伏兵袭其营扩廓方明烛坐帐中闻变扰乱亟纳靴跣一足踰帐后出乘马遁去友德追至土门关不及而还获甲士四万马称是败元将贺宗哲于石州击走四大王及竹贞兵败脱列伯于宣府同大将军取陕西下凤州巩昌临洮攻克庆阳陕西悉平大赏诣将赐友德白金文绮三年复命友德同大将军等出潼关以捣定西败王保保兵保保北遁乘胜取蜀友德前锋出秦州夺略阳关擒伪夏平章蔡琳遂入沔州分兵由凤翔入连云栈合攻汉中克之寻以馈运不继还军西安夏将吴友仁寇汉中守将金兴旺遣人求救友德率精锐三千攻斗山寨下令十人持十炬燃于山上友仁军望见列炬起大惊夜遁去大封功臣封颍川侯是年冬命将分道伐蜀汤和廖永忠等由瞿塘趋重庆拜友德征虏前将军由秦陇趋成都上密谕友德曰蜀人闻吾西伐必悉其精锐东守瞿塘北阻金牛以拒我师若出其意外直捣阶文门户既隳腹心自溃兵贵神速但恐不勇耳友德受命驰至陕集诸道杨言出金牛潜使人觇阶文守备单弱引兵出陈仓攀缘山谷昼夜兼行直抵阶州守将丁世珍率众拒战击走之克阶州遂趋文州蜀人断白龙江桥以阻我师友德督兵修桥以渡破五里关拔文州渡青州果阳白水江蜀人望风惊遁遣人谕降之引兵趋绵州阻汉江不得渡下令军中造战舰百余艘以济师欲以军中消息达汤和而山川悬隔适江水暴涨乃以木牌数千书克阶文绵州日月投江汉顺流而下蜀守者见之咸解体寻拔汉州初夏人闻王师伐蜀命丞相戴寿太尉吴友仁等悉众守瞿塘及闻友德破阶文乃分兵还援汉州以保成都未至而友德已逼汉州向大亨悉兵出战城下击败之寿等至友德下令曰彼劳困远来闻大亨败众必汹汹可一战而擒也乃亲督兵迎击寿寿大败遂拔其城是时汤和驻兵大溪口未进上引友德冒险克敌功以责之而和亦得木牌于江流遂进师次夔州友德进围成都戴寿向大亨等出城拒战以象代甲士列于阵前友德命以弓矢火器攻之象中矢却走寿兵兰藉死者甚众友德亦中流矢会汤和遣人报重庆之捷寿等遂无鬬志乃藉府库仓廪以降得士马三万分兵狥下州县之未附者克保宁执吴友仁械送京师蜀地悉平师还论功诏曰颍川侯傅友德冒越险阻首克阶文破绵汉成都保宁诸郡功最大赏白金贰伯伍十两文绮二十表里御制平蜀□以旌之五年副征西将军冯胜北征沙漠败失刺罕于西凉至永昌败朵儿只巴获马羊十余万攻甘肃射死平章不花降太尉琐纳儿等获马万匹六年大军复出鴈门西北巡长城外友德前锋虏远遁□获平章邓孛罗帖木儿军还留镇北平上疏陈五事一转输宜令河间军自长芦运至通州北平军自通州运入城永平民陆运至北平道颇远宜通清河涞水故道二流民越境边患宜招辑宽其赋役优免三年则民皆安居矣三古北口等处兵民一夫守关二夫供输有名无实宜放还民夫使力田令守军千人代守责专则边事宁矣四关外新附之民甚贫宜给以衣粮厚恤之则户口日增矣北平府县连年供亿大军宜少纾其力上嘉纳之召还从皇太子诸王讲武荆山下九年率兵延安以备伯颜帖木儿设伏大破之俘获无算其麾下缚伯颜帖木儿以降上将平云南命友德巡行川蜀永宁雅播等处修城郭治关梁于是金工几普定诸山寨酋长相率来降还京献马五百上选内厩马十五赐之十四年同大将军出塞讨元平章乃儿不花等渡北黄河虏骑骇遁友德选轻骑夜袭灰山克之九月拜征南将军蓝玉沐英副之统兵三十万征云南上曰云南僻在遐荒行师之际当知其山川形势以规进取朕尝览舆图咨询于众得其扼塞取之之计当自永宁先遣骁将列卒一军以向乌撒大军自辰沅以入普定分据要害乃进兵曲靖云南之喉襟彼必并力于此以拒我师审察形势出奇取胜正在于此既下曲靖三将军以一人提劲兵趋乌撒应永宁之师大军直捣云南彼此牵制疲于奔命破之必矣云南既克直分兵先取大理先声已振势将瓦解其余部落可遣人招谕不烦兵也师行上出饯龙江友德至湖广分遣都督胡海洋等率兵五万由永宁趋乌撒大军由辰沅趋贵州攻普定普安下之进取曲靖梁王把匝刺瓦迩密遣平章达里麻将精兵十余万以拒我师友德用沐英计倍道疾趋未至曲靖忽大雾冒雾至白石江顷之雾霁虏见之大惊我师阳欲渡江而潜遣数千人从下流以渡出其后遍树旗帜金鼓忽震达里麻急彻军以御而我师毕济矣既阵友德麾军大战矢石齐发呼声动天地纵铁骑捣之虏大败生擒达里麻俘其众万计悉纵之使归本业遂平曲靖友德自将兵击乌撒城之分遣副将军下云南梁王走死通毕节克可渡河于是东川乌蒙芒部诸蛮皆震袭降附尽克大理擒土酋世分兵略下鹤庆丽江金齿车里平缅皆降乌撒蛮复叛讨破之斩首三万余级获马牛羊数万复遣兵搜捕蛮党之未服者杀之霭翠款附蛮地悉平上数遣使者勑谕劳友德十六年上命长兴侯耿炳文往谕友德等班师且曰迟速之期宜自审疫友德乃因其土俗定赋税广屯田兴学校创设诸司大小相维犬牙相制边境以宁十七年凯还上深慰劳之进封颍国公十九年再征云南二十二年复统番汉军讨曲靖普安等处蛮平之二十三年征沙漠至迤都山擒乃儿不花复征西路宁夏二十四年北征追故元辽王方进兵遽下令班师虏信之少懈趣师深入掩袭虏众而还袁袠曰明兴猛将云从数倍云台凌烟而六王最着其以骁勇称者莫如常开平次则傅颍国耳观其下蜀扫滇踰险隘陟荒远席卷飙驰譬之良骏超轶绝尘而造父御奋迅腾骤一日千里其用兵方略悉禀庙算是岂泛驾者哉自蓝王败友德与宋公相继暴卒子孙不得袭封 

　　○凉国公定远蓝玉传（国史实录） 

　　国史实录 
　　玉凤阳定远人其女只归开平王常遇春因隶遇春帐下长身頳面言动异等辈临阵突围所向有功遇春甚奖爱上亦以遇春故特宠任之岁壬寅授充管军镇抚甲辰授武德卫千户乙巳转亲军千户吴元年升武德卫指挥佥事寻升指挥使洪武元年冬升大都督府佥事十一年同西平侯沐英率兵征西番擒其酋长瘿哱子三副使获马二万余匹牛羊十余万头十二年秋班师封永昌侯十四年征南右副将军同永川侯傅友德西平侯沐英帅师取云南故元平章达里麻于曲靖而王巴匝刺瓦尔密走死须他次取火理鹤庆丽江建昌金齿车平缅地方万里皆入职方玉功名居多十八年册玉女蜀王妃二十年正月征虏右副将军宋国公冯胜北征五月遇故元承相纳哈出于金山纳哈出遣使纳降一月期会军门置酒饮与玉同席因酌酒劝酬玉解衣以衣纳出哈不肯服玉亦不饮酒争让久之纳哈出覆酒衣不下不语郑国公常茂察其中变因致酒听复其壁拥至胜营其众惊溃玉率轻骑追至亦迷河降其众数万而还八月诏宋国公冯胜行总兵分□□川冬十月移屯蓟州休养拜征虏大将军二十一年四月进兵踰岭而北至捕鱼儿海直捣虏营虏惊溃获其次子他保奴及妃诸王太尉平章等四千四百余并宝金玺银印车辆军士家属六万九千余口尽驱马驴驼杂畜捷至上命通政使常茹等赍勑书往劳当拟封玉梁国公适有发其私元主妃者上闻之怒事遂中止至是念其劳改封凉国公仍镌过是于券是月朔叛酋资等率众寇普安烧府大肆剽掠征南将军颍国公傅友德等率兵击之斩其营长者满巳青初玉以开平王常遇春妻弟屡从征伐有功胡陈之反玉尝闻其谋上以开平之功及亲亲之故宥而不问后诸老将多殁及擢大将总兵征伐所至克捷甚称上意然王素不学性复狼愎见上待之厚又自恃功伐专恣暴横畜壮奴假子数千人出入乘势渔猎常占东昌民田民讼之御史按问玉擅逐御史及征北还私其驼马珍宝无算夜渡喜峰关关吏以夜不即内玉大怒纵兵毁关而入上闻之不乐玉复不省尝见上命坐或侍宴玉动止傲悖无人臣礼及总兵在外擅升降将校黥刺军士甚至违诏出师恣作威福以胁制其下至征西还奏凯升爵命太傅玉怒攘袂大言曰吾此回当太师乃以我太傅及时奏事上恶其无礼不从玉退语所亲曰上疑我矣乃谋反当是时鹤庆侯张翼留安侯陈桓景川侯曹震舟古舟户侯朱寿东莞伯何荣都督黄恪吏部尚书詹徽侍郎傅友文及诸武臣尝玉部将者玉乃密遣亲信召之晨夜会私宅第谋收集士卒及诸家奴伏甲变约束巳定锦衣卫指挥使蒋瓛所奏羣臣讯状具实皆伏诛 
　　锦衣指挥蒋瓛告玉谋反簿录其家凡有片纸只字者并逮狱　上集羣臣廷议玉强辩展转攀染不肻服吏部尚书詹徽叱玉吐实无徒株连人玉大呼曰徽即吾党遂并杀徽及诗人王行孙蕡是岁九月诏曰蓝贼乱谋泄族诛者巳万五千人自今胡党蓝党皆赦不问徽素刻薄尝陷李善长又恶解缙虞部郎中王朝用草疏申救善长并欲中缙危法懿文太子亦恨徽徽与太子录囚太子欲开释徽辄文附重法太子白　上先入徽言谓太子曰徽执者法也太子因言立国以仁厚本　上笑曰汝欲遂自皇帝耶太子惧因感疾卒谓建文君曰詹徽杀我建文君太孙录蓝狱命先断徽手足戮于市 
【 封爵考】 

　　○洪国公丘福 

　　丘福凤阳人以小卒事　成祖藩邸积年劳授护卫千户靖难兵初起与朱张二王首建义夺九门转战定夹河沧州灵璧先登有功累升中军都督建文四年封淇国公食禄二千五百石与世券当是时修功诏福第一福善高煦数劝　上立高煦太子上不许福质直无文有勇力善战辄轻敌深入永乐七年征虏大将军总兵武城侯王聪同安侯火左右副总兵靖安侯王忠安平侯李远左右参将并出塞击虏　上曰本雅失理逆天道羁信使命尔徂征自开平以北即不见虏时时如对敌日夜严斥望遇虏设奇奋击否则审察事机便宜进止又密授方略临遣福出塞率千余人先至胪朐河南遇虏游兵与战败虏遂乘胜渡河又获虏间我者尚书一人福顾饮虏尚书酒问本雅失理今安在虏尚书言本雅失理闻兵来北遁去此未远可三十里福大喜曰当疾驰擒此虏时诸军未集皆曰此虏诱我不可信俟诸军毕集遣精骑四侦徐议进击否且堕虏计福不从又令虏尚书乡导率众直薄虏营与战相持二日每战虏辄佯败引我兵深入福意锐欲乘虏远方言虏示弱绐我退则乘我进则伏我惟结营自固昼扬旗伐鼓出奇兵与挑战夜多燃炬鸣炮以张军声劳困虏使虏莫测不二日我军毕至并力奋击必大捷否亦可全师而还将军柰何不虑此聪亦力阻福皆不从欲遣火使虏诈求和解虏谋率精骑刼虏犹豫未决福励声曰违命者斩即上马先驰麾士卒控马者皆泣下诸将见元帅去不得巳从行不数里虏伏四起奄至围我远聪率五百骑突虏阵斩虏数百人聪战死远马蹶与福忠皆被执没虏中　成祖闻败大怒谕东宫明春朕且亲征雪耻又遣使谕顺宁王马哈木丘福败绩或本雅失理得福军旗帜衣甲诈刼攻尔慎防此虏以故福后不得嗣 
【 封爵考】 

　　◆追封 

　　越国公胡大海新庙碑（宋濂） 
　　泗国公耿再成 
　　郢国公冯国用 
　　追封梁国公赵德胜神碑铭 
　　楚国公廖永安传 
　　虢国公张德胜传 
　　齐国公丁德兴 
　　蔡国公张德胜传 
　　蕲国公谥武义康茂才神道碑铭 
　　河间郡公俞廷玉传 
　　姑孰郡公陶安 
　　济阳郡公丁普郎 
　　乐浪公濮 
　　御制推忠报国恊谋宣力文臣特进荣禄大夫上柱国公姚广孝神道碑 
　　资善大夫太子少师赠荣国公谥恭靖姚广孝传（王鏊） 

　　○越国公胡大海新庙碑（宋濂） 

　　宋濂 
　　丈夫之遇于时也生使人怀之殁使人思之且建庙食于其土必其德泽入人之深坚如金石而弗渝信如四时而弗爽照如日星而不忒然后足以厌乎人心而合乎舆论也呜呼岂易致哉若今之胡越公者其庶几无愧于此乎自辛卯兵兴天下大乱民遭溺焚伥伥无所栖止　皇帝手秉黄金戊起而救之屯兵滁阳公杖策谒辕门一见语合遂居前锋以佐扬　天威乙未春二月　王师取和州夏六月下太平丙申春三月平金陵攻京口丁酉春三月又拔毘陵公皆列戎行或搴旗斩将或操蝥弧以先登前后屡建奇功乃授右翼统军元帅使宿卫帐下夏四月又从破宣城　上命行枢密院判官邓愈戍宣公副之秋七月遂同诸将攻徽州拔之元将杨完者聚兵十万欲复其城公自婺源兼程以进横槊而前太呼杀入众皆披靡而遁戊戌春三月诸将克严州公又偕往降溪洞兵三万以功迁行枢密院判官公谓兰溪去严甚迩兰溪下则断婺之右臂矣冬十月乃下兰溪十有二月王师取婺州升公佥书行枢密院事公益思有以自效己亥春正月攻陷诸曁州十有一月又平处州庚子夏五月又拔信州信方绝粮人皆劝公还师公曰此闽楚喉□地也可弃之乎乃筑城□隍坚守计辛丑夏五月　上悯公之劳且以娑海右大藩通瓯引越非宿将重臣有以控制之不可乃授公江南等处行中书省参知政事屯戍于婺壬寅春二月溪洞兵叛而西归公遂遇害知公之死者莫不哀恸流涕如丧厥父母　上闻之亦震悼弗置亲御翰墨作文以祭且命有司塐公像配享卞忠贞公庙庭甲辰冬复降　旨赠光禄大夫浙东等处行中书省平章政事柱国追封越国公先是公殁之明年公之部曲与境内之民怅然遐思若不能胜其情乃相率即城中作新庙一区十越月而庙成堂门庭庑咸贝及是宠褒之命下复羣谒于金华宋濂部曲进曰公之号令素严人无违禁赏非无功罚非无罪使我等攻必克战必胜而丕冒于宠灵之内者公之赐欤我之病也孰知而起之我之冻且馁也孰察而周之其能亲自裹创注药及安于食且衣者非公之赐欤公之德我何以将之境内之民又进曰吾婺之民凋瘵殊甚公专心抚摩之昔也奔走西东岁无宁居今也长幼一堂愉愉雍雍非公之赐欤昔也商贾不通布榖不登今也市区充溢百货具集非公之□欤昔也厄于暴强莫敢诃问今也攘一茎茅公亦使偿之如承平时非公之赐欤公之德我亦何以将之兹者　龙光下被爵登上公人神洽熙云日润明卉木动摇如有喜色适新庙告成愿我详纪公之功德以垂示于无穷是用合辞以请濂窃观古之名将出戍边域者有矣得甲士之驩心则耕田凿井之珉必至于弗宁使斯民稍得以遂其生则持戟荷戈者必不免于愁叹孰有能两全者哉若公者可谓尤贤乎巳公尝自诵曰我不知书然吾行军唯有三事而巳不杀人不虏人女妇不焚人庐舍故其军一出远□之人皆争趋附之葢公处心以仁莅事以威惟其□□故不言而民化惟其威也故不待戒而兵自不□□昔者祭征虏制御士心不越法度所在吏民不□□军及其死也人立祠享之较之于公其事固□□相远也庙而祠之其谁曰不宜初公之未薨尝□□人见其两日煜煜有光若灯及其既薨敌人数□□边阵公降□异或见梦于人或覩灵火满野汹□□人马声泊出师辄大捷似实有阴兵来助者是□□之英魂□爽下上于星辰之间固未尝亡也□并及之使知天之生公有非偶然者公姓胡氏讳大海字通甫泗之虹县人 

　　○泗国公耿再成 

　　再成字得甫泗州五河县人从　上渡江多着劳绩自偏裨擢居帅职出镇滁州扬州迁长兴升枢密判官守处州至是佑之等叛再成方与客饮闻乱即上马收兵不及迎贼骂曰贼奴国家何负汝乃敢反贼将直前刺再成中颈大骂不绝口死胡琛等收其尸槀葬之事闻　上嗟惋不巳立庙祀后以衣冠改葬千金陵聚宝山追封高阳郡公擢其子天壁官　洪武三年进侑享太庙加赠泗国公谥武庄 

　　○郢国公冯国用 

　　冯国用定远人性聪敏过目成诵喜阅孙武子穷画夜不释有意会处辄叹曰吾当以此佐太平取功名也甲午同弟国胜率所部谒　上于玅山　上见而奇之曰尔被服若是其儒生耶问定天下计安出国用对曰金陵龙蟠虎踞帝王之都愿先拔金陵而定鼎然后命将四征天下不难定也　上大悦俾居帷幄赞兵政从克滁和引舟翊　上渡江克采石乘胜取太平元将陈也先犯城下战获其全军也先阳欵附劝　上勿听后果被擒蛮子海牙与陈兆先犄角窥太平国用从攻采石寨破之俘其人船蛮子海牙仅以身遁巳从　上破陈兆先营擒兆先尽降其众择其骁勇者五百人置麾下五百人者多疑惧不自安　上觉其意是夕遣令入卫环　上而寝独留国用一人侍卧榻防护备至　上解甲酣寝达旦疑惧者始安进攻金陵国用率五百人先登陷阵遂拔之还军从克镇江大破元师京口遂下丹阳击宁国以功授万户克甘露松山望亭又克泰兴宜兴授大元帅守御未几升帐前总制亲兵都指挥使侍谋议从上征金华克之遂下诸曁攻绍兴卒年三十六　上哭之恸筑坛鸡笼山祭之巳肖像功臣庙位第八洪武三年冬大封功臣　上赠郢国公子诚累有战功仕至右军都督府都督弟国胜以开国功封宋国公 
【 封爵考】 

　　○追封梁国公赵德胜神碑铭 

　　公初讳某今改赐德胜姓赵氏濠之锺离人曾大父小乙府君妣时氏大父省二府君妣王氏父讳仁赠怀远大将军同知指挥使司事轻车都尉追封天水郡侯妣李氏封天水郡夫人公世良农家状貌魁伟有膂力尤能马上运槊捷疾如飞人不敢猝近岁壬辰江淮俶扰州县简拔枭锐义兵奇公勇悍选羣队长公年甫二十有八岁帅众接战必操蝥弧以争先蹈汤赴火有不暇恤敌人望而畏之然栖栖在下列无有旌其能功者乃走西营谒归德王忙哥隶麾下稍久察其驭军无律绝类儿戏又欲择豪杰而依之伥伥未有所归岁甲午　大明皇帝统领大将南征驻军滁阳公闻母夫人在军中秋七月戊寅遂弃其妻来从及见　上辕门喜获骑将遂赐以今名命帐前先锋巳而从上取铁佛冈攻三汊河口破张家寨克全椒后河六丈大树诸寨寻出师援六合左股流矢所中几至危殆　上亲临视焉岁乙木之春闰正月刬鸡笼山羣盗与伪将韩溥酣战直捣乌江下和州而舍山次第平三月夜袭陈也先营戊中也先来侵力出鬬却之夏四月庚申拔板门寨五月击长官寨遂取仪　上录公从战之功超□忠勇校尉管军总管府先锋六月丙辰复从　上渡大江时元兵屯牛渚剑槊如林常忠武王鼓勇先登而夺其营诸将乃下太平连攻芜湖句容取之秋七月辛卯克溧水八月破溧阳公皆有功岁丙申春二月元将蛮子海牙阚大兵南渡拥兵建栅于采石矶以断淮西之路时将士家属皆留淮西　上虑其心动洊命忠武王帅师攻之公亦在遣中乃以疑兵分□势然后出正兵与战短戈力接奇兵遽起而乘之死将大败而遁三月乙酉大破陈也先营于方山庚□下金陵公之绩诸将先丁酉　上命徐魏公取镇江公副之破猫獠军水寨夏四月下丹阳金坛五□平宣城兵锋所及势如破竹而所向无前矣转承□校尉领军先锋六月取广德秋七月破伪吴张士□水寨九月复从忠武王攻毗陵会清军叛与士诚合围魏公于牛塘王与公大败其众擒其枭将张将军岁丁酉春三月壬午取毗陵时豪杰雄争而民心无定向曾未几何广德宣城叛公复取之夏六月戊辰取江阴秋七月丙子攻常熟张士德出挑战公麾兵而进士德就缚士□士诚之弟也遂征甘露望亭无锡诸寨岁戊戌春二月公从人将攻湖□巳而□兴叛秋七月公复取之岁己亥夏四月擢怀远大将军中奕左副元帅五月攻池州取青阳石石当是时安庆实荆楚咽喉之地势不得不取秋八月公攻之巳而取无潜山冬十有二月复从大将征杭州岁庚子春三月还南京会伪将朱暹来攻宜兴公帅师援即捣退之夏五月伪汉主陈友谅以重兵袭我太平境直犯龙江　皇上震怒命诸大将分据险要授以成算而命公守虎口城虎口城龙江第一关也既而友谅兵大至兵阵既交杀伤相当而伏兵忽起山坳友谅兵大败擒戮无算遂复太平秋八月下铜陵之临山寨冬十月掠黄桥及马驮沙岁辛丑春二月征高邮夏四月升后奕统兵元帅秋八月　上亲率六师伐伪汉以报龙江之役公从行道经安庆攻破其水寨遂乘风直泝小孤山抵九江九江伪汉都也距九江五里所友谅始知意谓神兵自天而下友谅宵遁遂克九江获其玉研华葢日月旗等物公复分兵攻黄梅广济冬十月克瑞富临江安吉诣州复回师攻安庆下之十有一月壬申进克抚州友谅既遁谋移都武昌公承命攻其沌口坝岁壬寅春正月从　上征南昌兵至彭蠡湖南昌降三月取□□州巳而祝其康泰据南昌叛杀守臣叶琛公率精甲从魏公复其城夏四月甲午城破公左肩炮所伤久之乃瘳　上壮其人超授佥江南等处行枢密院事罗友贤据池州神山寨以叛冬十又一月公与忠武王平之伪汉余党建栅南日之西山号八阵指挥十又二月公从赵将军破之俘获三千余人江右州郡虽巳附往往观望狐疑未即决岁癸卯春三月临江吉安富州三城叛公皆先后统兵复之　上以南昌实西江重镇襟江带湖控荆引粤非宗藩不足以授绥定之寄于是诏皇侄大都督授以节金戊往莅其地而公实统精兵受□制夏四月壬戌友谅帅强兵十万攻围南昌癸亥公统步卒数千辟城门迎战伪将金指挥操戈直前公弯弧一发应弦而仆敌气大沮而□明日复合自是昼夜环攻城友谅亲督促之势在必取公赞画秘计分命诸将随方应敌剪获甚众六月辛亥公巡城至东门敌发蹶张中其腰膂箭深入约六寸公即拔出之且抚髀而叹曰吾日壮岁从军伤于矢石屡矣其重无踰于此者岂命□□然大丈夫死即死耳复何憾所怅者不能□□□上扫清中原稍效微勋垂令名于竹帛□□□□□于私第年三十有九军中涕泣相吊　上闻之□□不巳遣使者来致祭冬有十一月献护柩车至南京以丙子□于牛首山安德乡下堡之原　上念其功复命赙以布帛菽粟有差岁甲辰春三月遂命献代领其众秋九月下中书议赠公荣禄大夫江西等处行中书省平章政事上柱国追封梁国公勑有司建庙南昌岁时祭享岁戊申正月乙亥　上即皇帝位国号大明建元洪武追念开国元勋皆命配享　仁祖淳皇帝庙廷公位居其八实异数也 

　　○楚国公廖永安传 

　　廖永安字彦敬巢县人父旺子五人永清永宁永坚永安永忠旺扈　上渡江不仕永清以子升赠指挥佥事永宁早卒永坚仕陈友谅参政来归亦卒永安少倜傥以气自豪元季江淮兵起与弟永忠聚兵保乡里甲午屯湖中水寨以捍寇患左君弼据庐州作乱永安等颇所窘乙未春闻　太祖驻和州乃谋纳款乞援　太祖大悦以岁夏五月亲率兵至巢湖援之永安与弟永忠等迎　上登舟出湖口中丞蛮子海牙集楼舡塞马膓河以阻诸兵　上归和州集商舟多载猛士至黄墩与中丞战于裕溪敌舟高大不利进退永安等操舟如飞左右奋击大败之遂率兵入大江至青沙坊再攻中丞水塞获鬬舡一十五艘由是从容侍上还于和州攻破鲚鱼洲六月乙卯朔永安引舟从渡江时西北风顺舳舻齐发永安举帆前行向牛渚顷刻及岸守者大骇出兵来拒　上麾甲者以进敌不及支即走诸军奋击采石兵溃遂拔之乘胜径克太平采石芜湖等处蛮子海牙仅以身遁三月统兵攻擒陈兆先复攻集庆克之得军民五十余万改集庆应天府置天兴建康翼统军大元帅府以永安昭武大将军统军元帅　上欲取镇江命永安戒兵无杀掠十七日丙申克镇江平太沙下沙祝家等寨四月取金坛五月攻常州六月取宣州七月张士诚兵寇瓜埠永安击败之十一月徐达等围常州永安自其垒来援内外夹击大破之丁酉三月常州平以功升同佥点江南等处行枢密院事宿卫帐下十月壬申同中翼大元帅常遇春自铜陵进攻池州永安合攻之遂克戊戌正月与俞通海等攻江阴石牌海寇夺马驮沙并取宜兴无锡等处生擒朱元帅升同知枢密事六月甲午士诚兵寇常熟永安与战大败之七月庚子破士诚兵于通州狼山八月总兵征苏州宜兴复叛十月十二日与徐达邵荣复宜兴既拔其城复率舟师击士诚众于太湖乘胜深入后军不继俄水浅舟胶与战不利遂所获士诚欲降之永安不屈遂拘囚之后徐达援常州士诚弟来战达遣王玉击败擒士德　上喜曰士德士诚谋主其人智勇今擒之张氏之成败可知矣遣人往求和好士德母痛之议归永安以易　上不从士德死竟不获归甲辰十月　上念永安陷于强敌守义不屈遥授光禄大夫柱国江淮等处中书省平章事封楚国公赐开国辅运推诚宣力武臣有诰丙午七月丁未卒于姑苏年四十七讣闻　上哭之恸亲文命配祭功臣庙洪武元年十二月命筑坛于鸡笼山祭之二年正月丁未祭　太庙以永安配享下礼部议定谥号曰武闵 

　　○虢国公张德胜传 

　　□国□□□□ 

　　□□□字碧泉巢县人父廷玉闻　太祖开阃和阳□□未父子与诸将率舟师来归　上大悦谓幕官□□长曰吾率步骑驻和阳迩江东今士马乏粮即欲渡江乏舟楫通海父子以舟师全附良应我机是年五月亲率兵至巢湖诸将迎　上登舟谋出东口因大水舟至桐城闸未入江中丞蛮子海牙集楼船塞马膓河口诸兵受阻屯黄墩将号双刀赵者阴畜异志通海父子与李普胜及将军廖永安桑世杰张德胜华高赵馘倾心密露赵机　上脱身归和阳集商人舟载猛士复至黄墩督其兵攻蛮子海牙敌舡高大通海与永安德胜操舟如神勇不可犯直趋和阳攻中丞水寨贼众溃散继攻鲚鱼洲水寨及新沙舟大获而还授万户六月从　上渡江明日克采石取太平有功遂攻取边湖水阳八月攻行廊山泾县克小花圩寨溧阳九月克银渚东坝及问城民湖寨复取三汊口败蛮子海牙十二月于灌渡桥河口擒获贼帅时蛮子海牙悉驱战舰结寨采石元帅也先子陈兆先合淮兵数十万屯营方山相犄角窥伺太平丙寅正月通海攻采石寨二月　从上攻之蛮子海牙遁三月从平陈兆先营是月克台城历沙港焦门克阿鲁灰者林苗军水寨十七日拔镇江十八日抚定藤料村沙竺家等寨置秦淮翼元帅府以通海统军元帅四月取丹阳金坛丁酉三月常册立升行枢密院判官寻克江阴州宜兴四月克宣城宁国复兴枢判赵馘等乘势趋水阳下之五月克大浦口降张士诚守帅王贵钮津经东洞廷山元兵暴至通海不动贼不敢逼戊戌正月讨江阴夺马驮沙四月攻双刀赵复取通州十月克太湖宜兴等处时双刀赵据枞阳己亥四月击败之复池州升佥书枢密院事庚子陈友谅犯龙江通海击走之纵火焚其舟贼众大溃升枢密院同知八月从讨友谅遂克铜陵捣同安又捣九江蕲州黄州等郡壬寅四月取武昌癸卯三月张士诚围刘福通于安丰通海击败其众回攻庐州七月丙戌　上大发兵帅通海等讨友谅丁亥遇于康郎山戊子通海等进兵薄战击败前军己丑复与友谅战自辰至酉杀死者无筭乘风纵火焚战舰数百艘烟焰涨天湖水尽赤明日通海等复以六舟深入鏖战旋绕敌舡势如游龙呼声动天地敌兵大败通海等还　上劳之曰今日之捷诸君之力也八月八日我舟入江驻南湖嘴水陆结□□舟不敢出粮且尽计窘绕江下流欲由禁江遁回俞通海等军追击之友谅中流矢贯精及颅而死甲辰二月攻武昌陈理出降三月升中书省平章事四月庐州平命通海守御庐州绥定以恩复业者众丙午四月从取濠州九月征浙西克湖州十一月太仓昆山崇明嘉定松江降吴元年三月围姑苏徐相国檄通海共讨贼贼败提兵荡其营中流矢创甚以四月九日归自军中　上幸其第见其病革顾曰平章知予来问疾乎通海不能语遂挥涕而出明日薨年三十八驾复临哭之恸葬金陵城南聚宝山 

　　○齐国公丁德兴 

　　丁德兴定远人生有异征骁勇善射甲午归附　上伟其才貌以黑丁呼之授万户是年取洪山寨敌兵劲杆且数千德兴所率者纔百人一鼓破之擒其伪帅克滁州乙未克和州败青山寇兵从渡江拔采石乘胜取太平元将陈也先率兵数万突犯城下　上方策应之德兴分兵从取溧水溧阳边湖皆先登时蛮子海牙集楼船结砦采石陈也先既败其子兆先复合淮兵屯方山伺太平德兴从克采石砦获船数艘破方山营擒兆先攻金陵取镇江升管军总管下金坛广德宣州领精兵围常州平升左翼元帅宣州复叛率兵佐元帅胡大海复之遂分兵下江阴取徽州石埭池州枞阳攻江州移兵击安庆进攻湖州皆捷复克甘露援江阴攻江西旁近州县从攻双刀赵克宜兴先是徐达邵荣攻宜兴久不下议以其城西逼太湖口张士诚饷道所由乃与德兴分兵绝太湖口而并力急攻城遂拔之功授凤翔卫指挥使攻庐州陈友谅犯龙江德兴守石灰山遇战力击败之是□□从　上征友谅捣安庆兄九江从　上往援安丰奋击吕珍败走左君弼引兵至复击走之会友谅攻围南昌从　上亲征退于康郎山死战歼友谅遂取鄱阳十月从征陈理于武昌回攻庐州克之进征中兴湖南衡州多不战而附攻克通州高邮淮安征浙西击常熟旧馆败士诚兵十一月下湖州降李伯升克吴江围苏州将下卒于军年四十赠都指挥使洪武元年二年肖像功臣庙追赠济国公德兴沉勇□厚仁而有信行师纪律严明不妄杀有功而不伐上以是重之尝与诸将论征伐难处曰必得黑丁乃可其见重如此子三人忠授龙江卫指挥使世袭浩昶恩赐守茔浩子广广子富世食田禄于江宁 

　　○蔡国公张德胜传
  </div>
  <div class="pagination">
   <a href="国朝献征录_page12.html">
    上一页
   </a>
   <span>
    ...
   </span>
   <a href="国朝献征录_page8.html">
    8
   </a>
   <a href="国朝献征录_page9.html">
    9
   </a>
   <a href="国朝献征录_page10.html">
    10
   </a>
   <a href="国朝献征录_page11.html">
    11
   </a>
   <a href="国朝献征录_page12.html">
    12
   </a>
   <span class="current-page">
    13
   </span>
   <a href="国朝献征录_page14.html">
    14
   </a>
   <a href="国朝献征录_page15.html">
    15
   </a>
   <a href="国朝献征录_page16.html">
    16
   </a>
   <a href="国朝献征录_page17.html">
    17
   </a>
   <a href="国朝献征录_page18.html">
    18
   </a>
   <span>
    ...
   </span>
   <a href="国朝献征录_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
