<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 267 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 267 页/共 681 页</h1>
    <div class="content">○戊子。上诣太皇太后皇太后宫、问安　　

○辛卯。祈谷于上帝。上亲诣行礼　　

○壬辰。礼部题、嗣后筵宴、请拨兵部司官、及每旗护军参领、护军校监察。得上□日、筵宴关系大体。百僚齐集、宜各加敬谨、始无失仪之愆。朕见元旦朝会、旗下官员、杂坐无纪。大礼所在、岂容慢忽。礼部可会同兵部、及八旗都统、严加申饬　　

○升山西雁平道张道祥、为湖北按察使司按察使　　

○谕大学士等、各部院司官内、才具庸劣者、曾经有不时纠参之上□日。然参处者甚少。虽有一二纠参、皆系末员。其实系庸劣无能者、多徇情面、不行参处。其狂妄好胜、专恣行事者、较之庸劣无能、为害更甚。各部院中、有朕所明知而徇情不参者、亦有之。可严谕部院衙门、各该所属司官内、有庸劣无能、狂妄好胜、专恣行事之员、即行指名题参　　

○癸巳。命翰林院掌院学士孙在丰、教习庶吉士　　

○升正红旗满洲副都统护巴、为护军统领　　

○乙未。上诣太皇太后皇太后宫、问安　　

○谕大学士等曰、朕思京口有两总兵、似应裁去一员。李霨奏曰、京口之兵、原因防御海寇而设。今海疆大定、裁去总兵一员极当。上曰、总兵官虽裁、但京口之兵、向称精练、不可遽行撤散、当以渐去之。再提督总兵标下兵丁、数本不足、而顶名冒饷者甚多、若裁总兵、宜专遣司官一员、将实数察明减汰。所余之兵、设立营伍可也。其总兵官应裁之处、著议政王大臣九卿詹事科道、会议具奏　　

○调礼部左侍郎陈廷敬、为吏部左侍郎管右侍郎事　　

○丙申。谕大学士等曰、副都御史塞克德、自简任以来、并未见陈奏一事。才具庸劣、且非淳良之人。可令解任。朕观部院官员、懒惰者甚多。一遇苦差、或有称病规避者。嗣后部院官员、或病、或有事故、俱著注册、以凭分别。勤惰。今观尚书萨穆哈、黾勉供职、部务渐觉整理。且各处工程钱粮、俱得节省。著察所降之级复还。又谕曰、督抚乃封疆大臣。通省民命所关。世祖皇帝时所用者、尚属循良。逮至辅臣时、自用张长庚、白如梅、张自德、贾汉复、屈尽美、韩世琦等、匪人以来、扰害地方、以致百姓困苦已极。今之督抚、较前虽觉稍愈、而相沿成习、尚未尽改。见在浙江湖广总督江宁巡抚员缺、最为紧要。必择贤能补授、方于地方有济。如不得其人、则百姓受害、不可胜言矣。此三缺、尔等加意详审、务得相宜之人补授为当。寻大学士等、遵上□日公同举出浙江巡抚王国安、湖广巡抚王新命、安徽巡抚徐国相等。得上□日、王国安、升补浙江总督。徐国相、升补湖广总督。王新命、调补江宁巡抚　　

○以内阁学士胡简敬、充经筵讲官　　

二月。丁酉朔。遣大学士李霨、祭先师孔子　　

○刑部尚书魏象枢、以病乞休。慰留之　　

○戊戌。祭大社大稷。上亲诣行礼　　

○己亥。谕翰林院掌院学士牛纽、孙在丰、翰林院、乃储养人材之地。教习庶常当以品行文章为事。一切交际礼文、皆宜杜绝。近闻有馈送重礼者。庶常等俱甚寒苦。自翰墨外、不应别有所取。前拉萨礼在时、待伊等甚善。所以至今有感念者。至库勒纳以来、交际之风寖盛。尔等宜加洗剔、无负朕简任之意　　

○庚子。春分。朝日于东郊。上亲诣行礼　　

○上诣太皇太后皇太后宫、问安　　

○先是、喀尔喀右翼扎萨克图汗两次疏言、自康熙元年、罗卜臧变乱以来、我弟兄子侄、多投左翼、屡索不还。曾往诉达赖喇嘛、蒙谕七旗曰、尔七旗当共尊扎萨克图汗、其投左翼人民、俱应发还。为此差札尔布奈前来莅盟、而左翼土谢图汗不至。皇上系我大众之主。谨以此情上闻。至是、上念喀尔喀累世恭顺、职贡有年、不忍其子弟人民离散、遣阿齐图格隆等、赍敕往谕达赖喇嘛、令彼遣使议和。敕曰、朕统御寰区、愿中外无征战之劳、离散之苦、使群生皆臻安乐。近者喀尔喀扎萨克图汗、屡次疏言、右翼子弟人民离散、奔入左翼。索之未还。尔喇嘛、从来积大福力、永远真诚、慈悲济众。声闻炳著。无不钦乃高行而赞颂之者。喀尔喀诸汗、贝子、皆供奉尔喇嘛、信尔之教、而尊崇道法。尔于本朝、亦诚心敬慎、进贡来往不绝。今天下共享太平、而扎萨克图汗人民离散、未得完聚。朕心大为轸侧。念其中必有父子兄弟、骨肉分离者、未必不生事互杀、交相战争。兵戎一起、姑不论人民困苦、即两汗亦岂能并存。伊等于朕、向来恭顺、竭诚奔走。于尔喇嘛、亦为护法久矣。何忍默视使至此极乎。朕与尔、俱当遣使往谕。将扎萨克图汗离散人民给还。俾两翼永归于好。既副朕一视同仁之至意、而于尔喇嘛六度之行、四无量之心、亦符合矣。尔喇嘛、其遣大喇嘛一人、与朕去使、会于喀尔喀境内、定期而遣之。朕于此亦遣使臣赴所约之地、与尔使同往　　

○辛丑。上御太和门视朝。文武升转各官谢恩　　

○转刑部右侍郎佛伦、为左侍郎。补原任刑部侍郎鄂尔多、为右侍郎　　

○予故四川巡抚杭爱、祭葬。谥勤襄　　

○调正红旗蒙古副都统查喇克图、为满洲副都统　　

○壬寅。江南狼山总兵官姚仪、丁父忧。命回旗守制　　

○甲辰。太皇太后圣寿节。上率王以下、文武大臣、侍卫等、诣太皇太后宫行礼。遵懿上□日、停止筵宴　　

○乙巳。上御经筵。讲毕。赐大学士、九卿、詹事、及讲官等宴　　

○谕兵部、步兵看守街道、司更巡警、原以防闲匪类。近见凡系贵显之人、多带仆从夜行、并不缉拏。惟微贱单身行走、即行缉拏、勒索财物。甚而向负贩者、索取所卖薪炭等物、以致民人嗟怨。似此必特加究治。庶几此风可息。可将步军统领、严行申饬。尔等亦宜不时加意巡视　　

○转礼部右侍郎张玉书、为左侍郎。升内阁学士胡简敬、为礼部右侍郎　　

○丙午。遣官祭先农之神　　

○予故镇国公拔喀、祭葬、立碑如例　　

○丁未。孝康章皇后忌辰。遣官祭孝陵　　

○升太常寺卿席尔达、为都察院左副都御史　　

○九卿等议覆、四川狭西总督禧佛疏言、汉中有驻防满洲大兵、并城守副将一员、兵八百余名。此外又有汉中所属略阳、阳平、宁羗、汉凤等营官兵、将及二千、分驻各处。迤东有兴安州、迤西有褒城县、系北栈道。西南有沔阳县、系南栈道。凡此深山要隘之口、俱有驻防官兵。臣标官兵七千有余、并家口共三四万余、今又移往汉中驻劄、距四川西安甚远。南北皆有栈道相隔。臣身驻劄彼地、无益于两省。且汉中所属州县、□山戊示□徵粮米、散给本处城守各营、尚且不敷。又加以臣标下官兵。汉中无粮、势必令西安州县馈饷。西安去汉中、千有余里、栈道相隔。若值雨雪、转运更难。请撤汉中驻防。仍照旧例、驻劄西安。臣拨标下将官、马兵五百名火器营兵五百名、同满洲兵、轮班前往驻防。臣于秋收之后、一年一次、亲往巡察。如此、则兵民俱无所累。应如所请。得上□日、著拨该督标下官一员、兵一千名、驻守广元县。其广元驻防川北镇标官兵、仍令回保宁。余依议　　

○戊申。遣官祭历代帝王　　

○予贵州阵亡镶黄旗一等侍卫护军参领薄洛、正红旗护军参领觉罗戴衮、各祭葬如例　　

○己酉。上诣太皇太后皇太后宫、问安　　

○以左副都御史赵士麟、为浙江巡抚。太常寺卿薛柱斗、为安徽巡抚　　

○予岳州阵亡镶黄旗副都统二等阿思哈尼哈番鲁西巴图鲁、正红旗蒙古副都统穆舒、秦州阵亡正红旗佐领护图、各祭葬如例　　

○青海厄鲁特古鲁木西台吉、遣使进贡。宴赉如例　　

○庚戌。遣往设立自乌喇至黑龙江一路驿站之郎中包奇、能特、额尔塞等、奏请训上□日。上谕曰、此乃创立驿站之地、关系紧要。尔等会同彼处将军、副都统、询明熟识地方之人、详加确议安设。凡住驿人役、及马匹牲畜需用之物、并所食粮米、今□山戊示□耕种不及、须计及明年、多为储备。倘过于俭啬、食用诸物、或至匮乏。宜从长计议、使其久远可行。毋得狃于目前之见、草率完事　　

○福建提督靖海将军侯施琅疏请、将拣选征台官兵九百余名、补入内地官兵数内。上曰、进剿台湾官兵、冲冒险阻、远涉波涛、效力甚久。今海逆方平、即行裁去。殊属可悯。理当存留。应行文展界尚书杜臻、学士席柱、并料理钱粮侍郎苏拜等、公同会议、将闽省陆路官兵内、裁汰老弱、即以征剿台湾官兵补额。务令得所　　

○内阁及各部院寺等衙门、遵上□日纠参才力不及、暨狂妄行事、内阁侍读王三省等三十八员、分别降革有差　　

○辛亥。上御太和门视朝。文武升转各官谢恩。次厄鲁特使臣等行礼　　

○吏部题、故定南王孔有德下阿思哈尼哈番胡同春亲弟胡同文等叩阍、言胡同春与提督王永年等、俱被孙延龄所害。求赐恩恤。查无城守功绩。应不准行。得上□日、王永年等、虽无守城功绩。但不肯从逆、被害可悯。其世职、著九卿再议具奏。寻会议、阿思哈尼哈番胡同春、孟一茂、李一第、阿达哈哈番王永年、洪恩广、张明德、拜他喇布勒哈番徐文登等世职、俱准应袭之人承袭、从之　　

○壬子。上诣太皇太后宫、问安　　

○提督九门步军统领费扬古、以老病乞休。允之　　

○升左春坊左庶子汤斌、为内阁学士兼礼部侍郎　　

○癸丑。上巡幸畿甸。命皇太子允礽、随驾。是日启行。驻跸南苑　　

○甲寅。谕扈从大学士等曰、朕凡理政事、务得其当。故于部院所上奏章、虽小事、未有不尽心穷究者。近见户刑二部启奏之事、最为繁冗。皆钱粮刑名所关。若一时不加详阅、恐有遗误。前此奏章、俱三日一送。此后、令两日一送　　

○乙卯。上驻跸南哥驿　　

</div>
    <div class="pagination">
<a href="清实录康熙朝实录_page266.html">上一页</a><span>...</span><a href="清实录康熙朝实录_page262.html">262</a><a href="清实录康熙朝实录_page263.html">263</a><a href="清实录康熙朝实录_page264.html">264</a><a href="清实录康熙朝实录_page265.html">265</a><a href="清实录康熙朝实录_page266.html">266</a><span class="current-page">267</span><a href="清实录康熙朝实录_page268.html">268</a><a href="清实录康熙朝实录_page269.html">269</a><a href="清实录康熙朝实录_page270.html">270</a><a href="清实录康熙朝实录_page271.html">271</a><a href="清实录康熙朝实录_page272.html">272</a><span>...</span><a href="清实录康熙朝实录_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
