<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 102 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 102 页/共 518 页</h1>
    <div class="content">　　嘉靖十二年十二月己巳朔
　　○庚午发太仓银三万两给赏调征宣大官军
　　○辛未升江西按察使陆杰为本布政使司右布政使四川布政使司右参政陆钶为广西按察使
　　○升赏获功阵亡官军狭西白滩墩贾得等十一人大同长城坡谭钦等七十八人沙沟坪金豸等四十一人
　　○壬申诏宴朝鲜国陪臣参判任枢等于礼部  上以朝鲜朝贡如期故自宴赏常例外特加一宴以示褒奖
　　○西域额即癿哈辛王等所遣贡使以番文二十九通奏求中国缯币襍物诏量以布帛茶药等物给之
　　○董卜韩胡宣慰使司加可瓦寺都纲番僧人等来朝贡方物赐宴赉如例
　　○癸酉宁夏镇守臣言本镇夜不收例食粮月石三斗正德年新收者月止粮一石乞如例增之部覆报可
　　○甲戌升浙江布政使司右参政任忠为江西按察使
　　○乙亥赐锦衣卫署指挥佥事王缙祭一坛缙奉命勘狭西夷情道卒故赐祭如实职例
　　○兵部覆辽东守臣奏辽东地方不过千里军犯发配近则易逃尺籍为虚自今情重者发海西等卫便从之
　　○诏释赵府革爵辅国将军祐椋免发高墙革禄米三之一黜前巡按河南御史苏州府知府王仪为民革原任都察院右副都御史毛伯温职闲住降巡抚河南右副都御史吴山秩三级调外任初祐椋既奉旨迁发屡奏乞贷且讦诸治狱官文致(伏)[状]  上命大理寺丞张景华等勘之祐椋复借建醮祈  皇嗣为名劾罢知府王天民于是景华等勘上祐椋残贼杀人及诸奸利不法罪皆有迹第在革前当从轻典  上是之遂诏免祐椋迁发夺禄而诸治狱官皆黜降云
　　○丙子诏增各营马匹折支料豆每石银五分从武定侯郭勋奏也
　　○丁丑是日传制遣正使成安伯郭瓒等副使刑科给事中沈谧等各(特)[持]节捧册封德王祐榕庶第二子东平王厚燉为德世子周王睦＜木审＞庶第十三子勤燉为安吉王晋府旌德怀安王裘栺长子知＜火敖＞为旌德王夫人迟氏为旌德王妃辽府枝江悼怀王宠润庶长子致樨为枝江王蕲水康顺王恩钜长子宠澍为蕲水王夫人王氏为蕲水王妃东城兵马副指挥顾仲珊女顾氏为荆府樊山王妃
　　○戊寅升福建邵武府知府丘民范四川成都府知府杨铨俱为布政司参政民范山东铨本省
　　○己卯虏二千余骑犯宁夏总兵王效延绥副总兵梁震(卒)[率]兵御之遇于柳门虏败走追至塞外蜂窝山虏还兵接战复大败诸军乘胜蹙之于水溺死者甚众凡斩获虏首百四十有奇总制尚书唐龙等以捷闻  上嘉之敕奖龙及效震仍同左监丞刘玉巡抚杨志学副总兵苗銮等俱赏银币有差
　　○辛巳以恩例荫右副都御史林大辂子敦复宋冕子惟明俱为国子生
　　○以灾伤发太仓银三万两山东淮浙盐引银一万两延绥为籴买主兵粮草之费免浙江杭州等府存留钱粮凤阳等卫所屯粮有差
　　○四川乌都鹁鸽等番为乱巡抚杨守礼副总兵何卿攻破之因进兵破遮花高黄脊鱼三番又破鹅儿刁农鸡公等番降其余寨斩首二百余级捷闻  上嘉赏卿守礼等银币及赎赏所部有差
　　○壬午发太仓银二万两兖宣府年例马价之数以该镇马匹调征大同从巡抚韩邦奇奏也
　　○癸未  贞惠安和景皇后忌辰遣恭顺侯吴世兴祭  陵寝
　　○丙戌升户部浙江司郎中李舜臣为江西按察司佥事提调学校
　　○以明伦大典诸书赐光泽王宠瀤从其请也赐故南京都察院右副都御史孙修祭葬如例
　　○丁亥礼部奏今年四方灾异地震八星陨有声三天鼓鸣一雷震杀人一火灾一山东平山卫民家牛生犊身有文前两足及尾皆成鳞甲中皆毳毛贵州安南卫民家生一男两头四手四足奏止报闻礼臣复言类奏灾异累朝旧规历年以来皆奉谆复之旨申饬臣工同加修省今  圣德谦冲似蒙釆听而于内外臣工无所施行虽应天之实不必以言然大小群工将谓  陛下以灾异为讳恐非所以克谨天戒  上乃报曰  天垂眷爱灾异本自朕召敢不省悟但内外大小百工均宜改省以弭变沴毋得视为故事
　　○礼部奉诏核沈王胤移奏贺  两宫太后称万寿圣节  庄肃皇后称万寿令节汝王祐椁奏贺  两宫以下表笺皆不称尊号吉王厚焆崇王厚燿奏称  皇后殿下不称中宫皆不中格诏所在按臣逮问长史等官
　　○诏巡抚大同都御史樊继祖募该镇骁徤为骑兵授以铠甲器械优加廪赉俾随军讨逆仍发太仆寺马一千五百匹以给之从兵部议也已继祖以马不敷分给请益诏增发一千匹
　　○戊子命抚宁侯朱麒充总兵官镇守湖广地方
　　○己丑大祫于  太庙命武定侯郭勋代  遣惠安伯张伟祭太岁月将之神
　　○庚寅永嘉大长公主曾孙郭勍援累朝诸公主例请荫其子一人入监礼臣覆言公主子孙旧无入监事例自汝阳大长公主庶孙谢琰比三品文官例以请特恩允许其后主家子孙遂沿以为例皆非令典得旨报罢仍禁自后不得渎请
　　○升兵部车驾司员外郎王世隆礼部祠祭司员外郎孙昂俱为按察司佥事世隆山西昂四川
　　○辛卯赐衡王祐楎兖冕皮弁冠服各一副从王奏也
　　○癸巳  宪庙和妃梁氏薨
　　○是日宣奏西边捷功
　　○赐故都察院右副都御史胡忠祭葬如例
　　○升吏科右给事中周昆为都给事中刑科右给事中薛宗铠礼科右给事中孙翥吏科给事中常序户科给事中眭烨户科给事中王庚俱左给事中礼科给事中李充浊刑科给事中丁湛俱为右给事中昆烨刑科宗铠充浊户科翥礼科序兵科庚湛工科
　　○复设湖广衡州府捕盗通判一员
　　○甲午葬哀冲太子遣礼部尚书夏言题主奉安于享殿
　　○发太仓银一万二千两于蓟镇
　　○乙未升山东左布政使张文魁为右副都御史巡抚宁夏大理寺左寺丞简霄为右佥都御史巡抚河南
　　○选授推官李逢知县杨僎翁溥张选石存仁为给事中僎溥吏科选户科逢兵科存仁刑科行人李遂龚湜博士曹逵推官朱黻知县曾铣徐宗鲁王文光顾坚学正陈迁为试监察御史铣河南道宗鲁浙江道遂广西道逵山西道迁江西道文光福建道坚南京浙江道湜南京江西道黻南京山东道
　　○丙申禠原任湖广武昌府知府王銮职闲住坐乞终养不候旨輙归故也
　　○增设兵部职方司员外郎一员
　　○旌天下孝子一人鲍灿节妇吴氏等二十一人烈妇李氏等二人从御史虞守愚等奏也
　　○丁酉以正旦节遣会昌侯孙杲安仁伯王桓长宁伯周大经分祭  七陵驸马都尉崔元祭  景皇帝陵玉田伯蒋荣祭  悼灵皇后陵驸马都尉谢诏祭  哀冲太子园
　　大明世宗肃皇帝实录卷之一百五十七
　　大明世宗钦天履道英毅圣神宣文广武洪仁大孝肃皇帝实录卷一百五十八
　　嘉靖十三年正月戊戌朔  上御奉天殿群臣行庆贺礼  两宫皇太后俱免命妇朝贺
　　○庚子  宣宗章皇帝忌辰遣安仁伯王桓祭  景陵
　　○壬寅大学士方献夫疾遣太医院使许绅诊视中官赐以牲牢酒米  命辽东都指挥史俊充参将领兵三千应援大同从总制刘源清请乞是时虏寇大同至教场北官军系退之城中叛卒出应虏官军捕斩一百三十七人
　　○癸卯废后张氏  上谕礼部曰朕惟阴所以相阳若地之承天者也夫为妻纲妇道曰敬顺而已矣  元配既早失乃因助祀不可无人列御不可无统遂推张氏为皇后恩礼之所加遇时甚近乃多不思顺不敬不逊屡者正以恩待昨又侮肆不悛视朕若何如此之妇焉克承乾今退闻退所收其皇后册宝天下并停笺如敕奉行  升福建右布政使张钦为山东左布政使  以提督缉捕功升锦衣卫指挥同知陆松为署都指挥使掌卫事如故
　　○甲辰升狭西布政使司右参政易瓒为湖广右布政使
　　○乙巳  上谕礼部曰朕承天眷嗣  祖丕基坤宫不可无继主母不可缺人相祀  宗祧承欢  慈极昨已闻于  圣母以德嫔方氏性资端慎名冠九良允副朕怀未尝少怠宜立为皇后僖嫔沈氏禀资淑敏朕所特加宜进封为宸妃丽嫔阎氏曾协熊梦宜有加恩兹进封为丽妃便择日具仪以闻翌日礼臣具仪以请一钦天监择嘉靖十三年正月十五日午时行册封礼一先期遣官祭告  天地  祖考及  社稷行翰林院撰文一前一日鸿胪寺设节册宝案于奉天殿内节案居中册东宝西设节册宝彩舆于丹墀内教坊司设中和乐及大乐是日早锦衣卫设卤簿驾内官设  皇后受册位于坤宁宫设节册宝案于受册位之北设香案于节案前设内赞二人引礼二人设内乐于丹陛上又设宸妃丽妃受册位于各宫中设节册案于受册位之北设香案于节册案前设内赞各二人引礼各三人至  上御华盖殿具皮弁服鸿胪寺官奏执事官行礼毕奏请升殿导驾官导  上升座文武百官具朝服入班行叩头礼左右侍班正副使入就拜位赞四拜兴奏传制俯伏兴执事官举节册宝案由殿左门出用黄伞遮送至丹墀内置彩舆中传制官由左门出称有制赞正副使跪制曰嘉靖十三年正月十五日册德嫔方氏为皇后僖嫔沈氏为宸妃丽妃阎氏为丽妃命卿等持节捧册宝行礼赞俯伏兴四拜礼毕执事官举节册宝舆由奉天门左门出鸿胪寺官奏礼毕  上兴大乐迎彩舆至左顺门外正副使朝北立内官举  皇后节册宝舆由左门入内乐迎至  皇后宫门外节册宝未至之前引礼请  皇后具礼服候节册宝将至宫人执扇拥护及擎执在后引礼导引  皇后出迎于宫门外节册宝至内官捧由正门入  皇后随至拜位内官以节册宝各置于案内赞赞四拜赞宣册赞跪宣册女官取册立宣于  皇后之左讫赞搢圭赞受册宣册女官以册跪授于  皇后皇后受讫以册受女官跪受于  皇后之右立于西赞出圭赞兴内赞赞四拜礼毕内侍持节由正门出  皇后送至宫门外有内官举宸妃丽妃节册舆各由正门入迎至各宫中节册未至之前引礼请宸妃丽妃具礼服候节册将至宫人执扇拥护及擎执在后引礼导引宸妃丽妃出迎于宫门外节册至由正门入宸妃丽妃随至拜位内官以节册各执于案内赞赞四拜赞宣册赞跪宣册女官取册立宣于宸妃丽妃之左讫赞受册赞搢圭宣册女官以册受宸妃丽妃各受讫各以册授女官女官跪受于宸妃丽妃之右立于西赞受册礼讫赞出圭赞四拜礼毕内官持节由正门出宸妃丽妃各送至宫门外内官各赍节出右顺门外以节授正副使报礼毕正副使得报各持节复命一谒  内殿是日  皇后受册毕内官先具谒告仪物翰林院撰文谒  上具冕服皇后宸妃丽妃各具礼服  上率  皇后二妃诣  奉先殿  奉慈殿  崇先殿行谒告礼俱如常仪一谒见  三宫册立之次日  上具冕服  皇后宸妃丽妃各具服  上率  皇后二妃诣  昭圣康惠慈寿皇太后前  章圣慈仁皇太后前行八拜礼  庄肃皇后前行四拜礼  皇后宸妃丽妃于内殿俟  上易皮弁服升座赞引女官引  皇后二妃诣  上前各就拜位  皇后位中妃位左右稍后行八拜谢恩礼毕还宫一  皇后受贺仪是日  皇后受册毕内官即于宫中设  皇后座南向设仪仗设内乐设内赞二人引礼二人候  皇后谢恩礼毕还宫女官请  皇恩服燕居冠服升座引礼引二妃诣  皇后前赞八拜礼次引在内亲属诣前赞八拜礼次引六尚等女官入班赞八拜礼次各监局内官内使八拜礼毕还宫一钦天监择本月十八日卯时颁诏是日  上具冕服御奉天殿颁诏行礼如常仪一表贺颁诏之次日文武官员具朝服上表庆贺陈设如常仪是日早  上具冕服御华盖殿执事官行五拜叩头礼毕鸿胪寺奏请申殿导驾官导  上升座进表行礼如仪一是日命妇行庆贺礼前期一日女官陈设  昭圣康惠慈寿皇太后宝座于宫申设香案丹墀之正南其日清晨内官陈设仪仗于丹陛之东西及丹墀东西女官擎执者立于宝座之左右陈内乐于丹陛东西北向设表案于殿东门外设班首拜位及各命妇拜位于丹墀外北向设司赞位于丹墀东西设司宾位于命妇班之北东西相向设内赞二人于殿内东西命妇至宫门外司宾引命妇入就拜位女官具服侍班如常仪尚宫尚衣等官诣奉内迎上仪奏请升座  昭圣康惠慈寿皇太后具礼服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举由殿东门入乐作至殿中乐止赞中命妇跪内赞唱宣表目宣表目女官宣讫兴唱宣表展表女官诣案前取表宣表女官宣讫兴举案者举案置于殿东赞命妇皆兴司赞唱拜乐作四拜乐止尚仪跪奏礼毕  昭圣康惠慈寿皇太后兴乐作还宫乐止一庆贺  章圣慈仁皇太后进表礼同一庆贺  皇后进笺礼同制可
　　○丙午时享  太庙  世庙  命总督南京粮储都察院右副都御史张衍庆协理院事
　　○丁未礼部上册立  皇后进封宸妃丽妃颁诏仪注一前期一日鸿胪司官设诏案锦衣卫设云盖云盘于奉天殿内东别设云盘于承天门上设彩舆于午门外鸿胪寺设宣读案于承天门上西南向教坊司设中和乐及设大乐于午门外鸿胪寺列百官班次于承天门外桥南是日锦衣卫设卤簿驾百官各具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请申殿乐作导驾官导  上升座翰林院官先捧诏书于华盖殿从至  御座前东西立向乐止鸣鞭报时鸡鸣唱定时鼓讫唱排班文武百官入班鸿胪寺官赞四拜乐作兴乐止百官至承天门外伺候鸿胪寺官举诏案于殿中赞颁诏翰林院官捧诏书授礼部官礼部捧诏书置于云盘内案上校尉擎云盘俱从殿左门出至午门外礼部官捧诏置彩舆内乐作公侯伯三品以上官前导迎至承天门上鸣赞唱班排引礼官引文武百官就拜位乐作赞四拜乐止唱宣读展诏官升案称有制赞众官皆跪礼部官捧诏书授宣读官宣读讫礼部官捧诏书置云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜兴平身乐止序班报鸿胪寺官跪奏礼毕驾兴百官以次出礼部官捧诏书授锦衣卫官置彩舆中以彩索击于龙竿颁降礼部官捧诏书置于龙亭内鼓乐迎至礼部授使者颁行天下制可
　　○戊申升福建布政司右参政王浚为本司右布政使
　　○己酉初礼部具册后封妃谒告  内殿仪无谒告  太庙  世庙之礼  上命翰林院议于是礼部上言天子立三宫以共承  宗庙之祀在礼经有庙见之文我  皇上天纵圣明稽古正义遵  祖制见庙之仪正  内殿相沿之礼甚盛典也臣等谨考礼经参稽大明集礼檃括节文议拟呈上庙见仪注一前期太常寺奏  皇帝斋三日尚仪奏  皇后及妃各斋三日内外诸执事各斋一日一先期太常寺光禄官奏省牲如常仪所司陈设如时祫仪一是日质明锦衣卫备衣卫如常仪内监设  皇帝  皇后及妃肩舆于各宫中  皇后及妃受册礼毕锦衣卫进辂于奉天门尚仪备  皇后及妃翟车于辂后以序内监奏中外言辨  皇帝  皇后及妃各升舆出宫至奉天门锦衣卫官奏请降舆降辂  皇帝降舆升辂尚仪奏请降舆升车  皇后及妃各降舆升车内外护卫仪仗随从内执事女官遮以帏幙从行至  太庙门西奏请  皇帝辂降奏请降车  皇后及妃降车障以龙帏导驾官导  皇帝入  皇后及妃以从至  庙之后请先期命官捧  七庙主升  神御座退至是  皇帝捧  太祖高皇帝主  皇后捧  孝慈高皇后主出升殿之  神御座典仪唱执事各司其事内赞奏就位  皇帝  皇后妃各就御拜位典仪唱迎神乐作内赞奏跪搢圭上帝  皇帝跪搢圭司香官捧香函进于  皇帝之左  皇帝上香讫内赞奏出圭复位  皇帝出圭复位乐止内赞奏四拜  皇帝  皇后及妃皆四拜奏兴平身典仪唱奠帛行初献礼乐作内赞奏搢圭  皇帝搢圭奏奠帛官跪进于  皇帝之右  皇帝受帛奠讫奏献爵执爵官以爵跪进于  皇帝之右  皇帝受爵献于  太祖前御前奏出圭奏搢圭  皇帝搢圭奏献爵执爵官以爵跪进于  皇帝之左  皇帝受爵献于  皇帝后神御前奏出圭奏复位各庙捧  主官至此皆上香奠帛献爵讫退奏跪赞读祝官暂止  皇帝  皇后及妃皆跪读祝官取祝跪读讫乐复作奏俯伏兴平身乐止典仪唱行亚献礼乐作司赞女官奏搢圭  皇后搢圭奏献爵执爵女官以爵跪进于  皇后之左  皇后受爵献于  高皇后神御前奏出圭复位各庙捧  主官俱献爵讫乐止典仪唱行终献礼乐作司赞女官启搢圭宸妃等妃俱搢圭启献仪同亚献但一妃献  帝主前一妃献  皇后主前讫乐止太常卿进立于西向唱赐福祚光禄寺官捧受如常仪内赞奏跪搢圭  皇帝跪搢圭奏饮福酒  皇帝饮讫奏受胙皇帝受讫奏出圭如常仪奏四拜  皇帝  皇后及妃皆四拜讫典仪唱彻馔乐作彻讫乐止太常寺卿跪奏礼毕请还宫乐作内赞奏四拜  皇帝  皇后及妃皆四拜乐止毕退立于东典仪唱读祝官捧祝进帛官捧帛各诣燎位各庙捧  主官捧回退  皇帝  太祖神主纳椟  皇后奉  高皇后神主纳椟讫导驾官导  皇帝  皇后及妃出各升辂升车至  世庙行礼同礼毕由东路至升辂升车处教坊司官跪奏乐奏敬  祖宗之曲大乐鼓吹振作还宫诏悉如拟  贵州土官宣慰使安万铨顷年颇效勤劳所部安静宜量加恩以慰土人之心  上命赐以应得服色二表里
　　○辛亥立春顺天府官进春文武百官行庆贺礼  赐百官食春饼  以立后封妃祭告  郊庙  社稷  南郊遗武定侯郭勋  北郊成国公朱凤  太庙京山侯崔元  世庙驸马邬景和  社稷尚书夏言
　　○壬子  上御奉天殿遣使行册立进封礼  皇后册曰朕为二南基化实先正始之风四德承休允表宜家之庆乾行健必坤承阳为刚而阴相故君御天下而后理内教者也咨尔德嫔方氏出自庆门首膺贤选禀资端懿淳良之性允著德容庄靖之美属当贞淑之求克应媛仪之简位先九御居冠六宫侍朕既已二载之余贤实若在一日之谨不骄不侈益慎益钦式立中宫允符上选吁非我私乃为公议兹遣持正使太傅武定侯郭勋副使少傅张孚敬持节以金册金宝立尔为皇后于戏惟孝谨思相宗祀奉慈颜惟敬顺思佐朕治辅朕躬惟宽和以率列御惟勤俭以范诸宫修明阴教愈进祇严匪但不我违亦永尔之恒祉钦哉宸妃册曰朕惟二南之风化正始为先秉四德之庥嘉宜家允着顾坤仪之有副颁号之特加稽古亦然于今则典咨尔僖嫔沈氏禀资端慎赋性聪和况膺贤淑之求克副媛容之选熊罴之梦虽未兆简眷之在宜有加兹特命成国公朱凤太子太保李时持节并金册进封尔为宸妃于戏朕既加其淑行尔其思进厥名免孝敬以赞祀事以侍慈闱勉祇顺以弼及君以佐阴教俭以束身和以处众益加谨饬毋负纶词遮迪吉亨丕延后庆钦承之丽妃册曰朕惟基二南之风化文同前咨尔丽嫔阎氏禀资和敏赋性捷如况膺贤淑之求克副媛容之选熊罴之梦已有占序进之加宜不爽兹特命京山侯崔元太子太保方献夫持节并金册进封尔为丽妃于戏朕既嘉淑行尔宜思勉报称勉孝敬以后文同前是日  上遂率  皇后及妃谒告  太庙  世庙  以漕运参将署都指挥佥事刘玺充提督漕运镇守淮安总兵官
　　○甲寅  英宗睿皇帝忌辰  奉先殿行祭礼遣定国公徐延德祭  裕陵
　　○乙卯颁诏天下诏曰朕惟大婚为王教之始克谨于初闺门为政化之原其终尤甚是以易著家人之训诗昭窈窕之称二女妻于舜乃致风动四方之休一德配于同而惟关睢二南之美凡有天下者岂不想慕之未若其时也朕以宗人仰承明命缵嗣丕图方当纪元之初已举好逑之典始配以疾而崩继立作孽而废矧岁时相我  宗祀不可无人而左右承养  慈颜岂宜少后弗正厥名而定位焉能赞治以承乾乃卜今年正月之望祗闻于  皇天  后地请命于  列祖  皇考白于  圣母遣文武重臣持节捧制册立德嫔方氏为皇后赞朕内治统职阴柔率教六宫母仪四国于戏天施地生大本籍兹而是建乾刚坤顺洪基由此以隆兴爰斯申立之礼戍用播三辞而遍谕敷悉臣民咸宜知之
　　○丙辰以册立  中宫礼成  上御奉天殿文武百官行庆贺礼命妇朝贺  两宫  大御大学士张孚敬等曰前朕启  皇祖立柜见主夺销金向内必是先期崔元所致彼亲旧大臣乃忽慢不敬岂将命摄事之臣哉元之不堪简命有如此卿等即录此谕与言令誊示捧主诸臣知悉务各其慎勿如元为于是元上疏待罪  上曰出主而祭礼之正也哉  皇祖初制之典非今日事况人臣于君之事不可不慎重朕知尔意谓  累朝不行何今日如是我则知守历代之规耳朕所示礼部但敕令加忠敬而已何以认罪为诏进少傅兼太子太师吏部尚书华盖殿大学士张孚敬少师加太子太保吏部尚书兼武英殿大学士李时方献夫太子少保礼部尚书兼翰林院学士夏言俱少保兼官如故孚敬等各＜锍-釒＞辞  上俱优诏褒答不允
　　○丁巳  皇后受命妇朝贺于未央宫
　　○戊午  上体不平谕礼部暂辍视朝文武诸司各尽心办事于是群臣皆具奏问安  鸿胪寺诸添纠仪序班二员于殿内班随御史下从之
　　○己未巡抚云南都察院右副都御史顾应祥闻母丧輙回籍及问例当候代复驰还任因工章自劾会巡按御史杨东论其往来轻率加宜罪  上谓巡抚以地方为重迩来多违例輙归应祥革职闲住仍著为令应祥亦上章劾东诡谲乖张无宪臣体滇南列郡十一廑巡其二及瓜将代尚未虑囚榜筥属官经历张珍驿丞陈万在皆毙于杖下日与参政杨濂祝寿副使王镕佥事孙玺林仕凤等置酒高会而按案司蒋彬趋承党恶卑謟尤甚参议华金副使初杲邹輗佥事王合杜朝绅等俱远事参谒骚扰道路并宜罪之得旨东彬革职闻住濂寿镕玺仕凤各降一级金果輗合朝绅下御史逮问  尚宝司丞桂舆服关奏谢父桂萼恤典报闻仍敕有司为置守者视其坟墓
　　○庚申升湖广道监察御史周煦为大理寺左寺丞  宁夏地震
　　○甲子升国子监祭酒林文俊为南京礼部右侍郎南京大理寺卿沈光为南京工部右侍郎  总理河道右副都御史朱裳会工部郎中郭秉聪韩廷伟等言黄河自古为患惟我国朝则借之以济运渠之利故今之治可与古不同古也专除其害今也兼资其利古也导之北以顺夫就下之性今也导之南以避其冲决之虞臣等考求其册不过疏浚筑三者而已夏禹治河自大坏而下酾为二渠大陆而下播为九河盖河之流分则其埶自平也况今漕渠窄溢洪闸束捍全河入运势自不容弘治以前四支分流若孙家渡涡河口赵皮寨梁靖口近年俱以湮塞而以全河东奔自曹单城武等处径趋沛县人自沛北徙横流金乡鱼台出谷亭口而运道大有可虞窃计今日河患未可以力胜要在分其流以杀其势而已今梁靖口赵皮寨幸乞通＜锍-釒＞孙家渡亦行挑浚惟涡河一支因赵皮寨下流睢州野鸡冈淤正河五十余里漫于平地注入涡河所以挑浚深广导引漫水归入正河而入睢州张见口起筑长堤至归德州郭朴计凡一百余里以防汛溢仍时＜锍-釒＞梁靖口下流且挑仪封于庄村目河入之达于小浮桥则北崖水势杀矣其北崖自河南原武县至山东曹县历年筑长堤以防东北入海守护甚严但日久坍塌者多不任冲激所宜亟为修筑兼添筑月堤以御奔溃及照河过鱼台其流渐北将有越济宁趋安平东入于海之渐议者欲塞岔河之口以安运河然以臣等计之其可虞者有三水势汹涌遽难堵塞一也纵使塞之其势既逆其流必激夏秋水涨黄陵冈李居庄等处不能为患兼恐横崖决北二也决口既塞徐州迤上至鲁桥沈沙停滞山东诸泉水微运道必涩三也今宜鲁将桥至沛县东堤一百五十余里修筑坚厚相其要害固之以石洩之以坝自城武县至济宁州创筑缕水大堤百五十余里以防北溢鱼台县至谷亭镇开通淤河引水入漕以杀鱼台城武之患此所谓顺水之性不与水争地者也其孙家渡涡河二支俱出怀远县会淮流至凤阳县经  皇陵及  寿春王陵至泗州经  祖陵  皇陵地形高去河远无可虑者而  祖陵东西南三面距河  寿春王陵尤为迫近屡有渰侵今宜于  祖陵筑土堤以遏泛滥  寿春陵王砌石崖以防冲决此则事体重大不敢轻举者也  清江浦口正当黄淮会合之冲二河水涨漫入河口以致淤塞阻滞粮运今宜浚使深广而又筑堤以防外涨筑坝以护行舟皆不可缓往时淮水独流入海而海口又有套流安东上下又有涧河马逻等港以分水入海口黄河汇入于淮水势以非其旧而涧河马逻港及海口诸套俱已湮塞不能速洩下壅上溢梗塞运道宜将沟港次苐开浚海口套沙多置龙瓜舡往来爬荡以广入海之路此所谓杀其不流者也河出鱼台虽曰借以利漕然未有数十年不变者一旦他徙则徐沛南北必致乾涸宜大浚山东诸泉以汇于汶河修筑南旺湖堤闸坝以通蓄洩则除洩之渠不患乾涸虽他日岔河之口塞亦非所虑矣＜锍-釒＞入工部覆如其议得旨允行
　　大明世宗肃皇帝实录卷一百五十八



大明世宗肃皇帝实录卷一百五十九
　　嘉靖十三年二月戊辰朔祭  太社  太稷遣武定侯郭勋代
　　○己丑祭  帝社  帝稷遣成国公朱凤代
　　○庚午  章圣慈仁皇太后圣旦赐百官寿面免命妇朝贺
　　○辛未  命诚意伯刘瑜掌南京前军都督府事  时大同叛卒婴城固守总兵郤永督诸路兵分据四关厢围之城中樵采路绝叛卒乃撤代府及各宗室军民房屋及诸公廨焚之夜缒卒下城撤附城屋为官兵所觉卒多死兵部复下招安令并许首恶自首原罪于是诸叛卒稍稍自投首恶黄镇等亦分日来见且丐薪柴路永许诺翼月城中出樵采人三百余永悉执之城中人滋惧已源清永令＜监-皿立＞招降旗城四隅叛卒悉取旗裂之截其竿益无忌时时开门突兵互有斩获已复勾虏至永出祀祀营阵过虏伏弃马易服走我兵大败叛卒遂引虏十余骑入城指代府日以此为那颜居满城皆巷哭虏众不敢进明日攻东南关二叛卒张乐宴虏酋东城闉内因与掎角我军殊死战虏亦颇有损失明日乃驱叛卒为先锋急攻东关门者大半死虏知叛卒不足赖且所许金帛多不售遂反刀击之大诟而去是时虏游骑南掠至朔应诸邵源清告急请遣使募九边兵且请增总制官御虏已得一意攻城  上不许源清乃百道攻城募窑夫穴地入城卒以毒烟熏之穴中死者相籍源清复请筑堤壅水灌之  上遣工部员外郎李文芝兵部主事楚书往视其事
　　○癸酉  上谕阁臣曰朕在病中未尝不以大同事为怀叛军先因杀李谨此谋杀至将之罪法不可赦原非举城所为亦未敢逆朝廷本是郤永无谋信从刘源清贪功嗜利之计輙使有洗城之讹传吓城中致使逆毕劫因勾虏抗拒朝廷既说专剿逆徒胁从不问却人专攻城之计又引水灌城看来玉石亦不可得而分也朕为宣大为京师北门要地皆不可坏人而无臂可以卫头目乎况此地此民皆我  祖宗所遗今源清必欲城破人诛果忠乎否乎前日将二人调置别命将以专讨渠魁岂有今日之患今又不可轻听伊说卿等亦不可不虑将来耳纵源清幸成功不知此地何以兴复今祇可罪去二臣掣还诸路人马另遣文武大臣果能职事者使专意备虏密令多方计擒逆贼之魁者庶免老师伤财源清既能了事如何又请添岂非官多事扰乎无何源清亦知事不可为自劾求去  上责其避难负托夺职间住兵部请并罢郤永  上谓提督与总制不同且永素着谋勇留之遂改督饷侍郎张瓒为兵部左侍郎兼右副都御史代源清总督军务兵部以大同辞卒未平人有虏警请差给事中六人兵部司官六人分诣各边召募勇敢以壮军实  上从部议命给事中常序等往又诏兵部募兵宜为实边久计于是部议弘治间募军人给银五两许令事宁之日自便今额兵既耗请遂以所募藉为兵系军卫者隶原卫系民籍及流＜宀禹＞者附入近卫掺练月粮马草视额军终其身与开伍子孙有愿军者听报可  改通政使司提督誊黄右通政王激为国子监祭酒  兵科都给事中曾汴言今边事孔棘请今廷臣荐举将材起都督马永用之申饬梁震史俊苗銮各路援兵分部防虏又言团营重务王宪职任本兵势难兼摄令边报旁午营务视昔加重请改都察院左都御史王廷相提督团营令宪得专心部事经理边务兵部复其议  上从之诏升王廷相兵部尚书兼都察院左都御史提督团营仍掌院事令王宪专理部事余如拟
　　○甲戌户部言开中盐引专备容兵但容兵调遣无常难以稽察兼之差拨哨探按伏等役冒支虚废司府州县岁派边粮徵解后期坐视边储告匮今见在存积之盐例抓各边以补岁用不敷之数者比上年愈为不足若再发太仓补之是以太仓之银  各场之额盐以济边之盐补各省之岁派也不惟失开中本意而太仓亦渐竭矣  以边方多事自十二年十一月以来不满三月费太仓银不下一百二十万即太仓有余犹宜节省况渐竭乎请今后以四方常股派边其岁用不敷应补者止以见在存积酌地方之俭易量盐数之多寡通融补派毋概执前例致损盐课常股专备客兵不许别用存积兼收折色以给月粮诏如议
　　○乙亥先是南京礼部主客司郎中邹守益引疾乞归行南京礼部核实时尚书严嵩尚未抵任令礼部左侍郎黄绾方以右侍郎摄部篆久之未报而守益已回籍年余矣至是吏部尚书汪鋐发其事诏革守益职命吏部查参以闻鋐因劾绾不能纠正所属敢为欺蔽仪制司郎中季本职在承行虚文掩护并宜加罪尚书嵩抵任在浚情犹可原＜锍-釒＞入得旨调绾外任嵩夺俸二月本降二级调外任会太常寺先祈请祈谷导引官  上念绾尝赞大礼有劳命复原任充之鋐意不惬乃再疏攻绾且掇及他事诏如前旨仍调外任而导引官以户部侍郎张云充之于是绾上章自理且言衅端所由起有三臣雅与辅臣张孚敬交厚及孚敬在政府屡有规正见谓讥切一也孚敬与尚书夏言不相能而臣为言同僚每欲调和两人孚敬反生疑恶二也大同之变孚敬立主征剿而臣议当抚安意见相左三也臣尝语孚敬曰  圣明在上宵旰求理苐使二三大臣得人公平好恶弗事险欺则宿习可回至治可望鋐疑臣所云者盖指己也故甘为孚敬鹰犬攻击臣以快其私然臣不去鋐必不已乞亟罢臣以避祸不则奸谋臣测阴肆中场臣死无日矣  上览奏谓绾事已迁官竟仍留绾供事如故明日孚敬＜锍-釒＞辩臣与绾初同议礼自许同心近该吏部参绾纵放属官擅自回籍以为情甚欺罔臣与同官臣时臣献夫从公斟酌拟调外任非臣一人私有好恶也大同叛军作乱臣等钦奉  圣谕此逆卒前玫得志后来间未思以处之者今日之叛有自耳今但当讨之岂可容缓以一日哉彼既屡谕不信敢行拒敌为在征讨为正亦难说玉石不分臣等遵奉  庙谟敢不依朝廷纪纲法度为重前后奉行敕旨俱是擒捕魁首胁从罔治原未主力征剿之说使绾诚有忠爱之心以抚安为是自当尽言陈奏于  上不应暗昧附人以摇国是也孟轲氏曰不信乎友弗获乎上臣蒙  圣明付托勿贰勿疑所宜鞠躬尽瘁死而后已而昔所同心如绾者亦不相信又转而之他则臣孤危一身亦何以报  圣明于万一哉伏望  皇上将臣速赐罢黜上以全  君臣保爱之恩下以全朋友儆戒之义  上曰朕昔闻绾于卿故前日特留旧任况他赞助议礼已有止还留用卿不必与辨即赴合辨事庶朕得以养病省事鋐亦＜锍-釒＞辨乞罢  上慰留不允  四川云南县民夏瑀柏获异石以献云用水灌可照人影通政使陈经言瑀柏小民当呈之有司不当径诣阙下以开进瑞之端下户部辨验无状苐西域贾胡言为祈雨所用扎丹石早时置泉内咒之可致云雨命收入内库
　　○丁丑致祭先师孔子遣大学士张孚敬行礼  孝贞纯皇后忌辰  奉先殿行礼遣恭顺侯吴世兴祭  茂陵  荫故大学士桂萼子载为国子生先是萼为吏部尚书荫一子中书舍人及赠太傅又荫一子尚宝司丞至是萼妻吴氏又奏称例三品考满者得荫一子入监萼屡次迁秩未及满考而先后历任三品实逾五年愿得比例赐荫诏特许之  升南京光禄寺卿宋景为都察院右副都御史总督南京粮储  命听用参将都指挥佥事王辅副总兵分守凉州地方
　　○己卯升山东按察使秦钺为本布政司右布政使  诏更  圜丘名为天坛  方泽名为地坛礼部尚书夏言奏  圜丘  方泽本法象定名未可遽易苐称  圜丘坛省牲则于名义未协今后冬至大报起蛰祈谷祀天夏至祭地祝文宜仍称圜丘方泽其省牲及一应公务有事坛所称天坛地坛从之
　　○辛巳启蛰行祈谷礼于  圜丘命武定侯郭勋
　　○乙酉以太仆寺马鈇发银十万两遣官市马及发三万两于顺天巡抚令市马给蓟州军士
　　○丙戌  恭仁康定景皇帝忌辰遣仪宾周钺祭  陵寝  升大理寺右寺丞张景革为通政使司右通政提督誊黄
　　○丁亥升大理寺卿陈轼为户部右侍郎巡抚贵州都察院右副都御史徐问为兵部右侍郎
　　○己丑自虏引退大同叛卒有随虏北者虏虐使之往往复奔归城围久外攻益急叛卒虏士民有变乃排根先后所不与同计者率阖室戕之城中人情由是乖刺大同管粮郎中詹荣者有机略自镇城棼乱仓库绝无犯者荣密与指挥纪振游击戴濂镇抚王宁相与血盟讨贼乃阳命宁持军校尉庶壮诣总制刘源清总兵郤永巡抚樊继祖巡按苏祐为黄镇等乞原而阴以荣等谋告继祖问计所出宁谓马昇杨麟为叛军所逼非其心且昇威行贼中今势蹙亦思自免诚贷其死令讨贼自效即叛可立尽弟须损数千金募死士耳继祖许诺以其谋告源清永源清业已角□羊任欲收后效乃檄荣以三千金付昇会张瓒亦遣延缓副总兵梁震乘隙入城主事楚书复备以  
　　○癸酉  德音檄示城内于是宗室官生人等出城迎震书入谕欢声雷动其夕昇麟等遂擒黄震等九人斩入次日继祖轻车赴镇昇麟复先后捕斩首恶许章等凡二十六章余无所问时城中道殣相望继祖发仓票给赈稍稍以法绳其无良者瓒驰至城下令诸路兵退二舍以示无它诸将以次上谒次日与御史苏祐张鼓吹自南门入集诸文武将佐置酒高会遵诏格赉有功将士城中自宗室而下无不至家相家自是大定瓒还驻宣府所调京营及诸路兵悉罢之惟留震于大同西路辽东参将史俊于大同东路以备虏停发买马银三十万两及京营马八千余匹已又诏户部例外发银十一万两赈济大同关厢及邻近被害地户
　　○辛卯  诏宣府抚臣以兵卫代王府还府初王以大同军变走避宣府至是始还  兵科都给事中曾忭户科都给事中管怀清刑科都给事中周昆各上书言大同事忭言首恶虽已就擒镇城抚定亦复苟且姑息而已不足以彰  天讨惩后乱请命兵部议所以整饬善后者诸首恶已正刑典宜绘云诸边马昇杨麟既待己不死宜安置别卫及新旧军士皆宜更调安插怀理请核彼兵之地量行赈敕横罹绛刃者周给葬埋代府宗室避难复还者补给禄粮昆言昨该镇军变时有耿指挥钱指挥等数家并以忠义阖门遇害受祸最惨今遣大臣宣布  德意宜优加恤典令有司建祠岁时致祭以风示天下  上俱从之
　　○壬辰日生晕及左右珥俱黄白色鲜明并左右戟气青赤色鲜明是巳至申始散是日白虹亘天
　　○甲午升贵州左布政使罗方为南京光禄寺卿
　　○丙申遣大学士张孚敬  大明于朝日坛  升江西左布政使戴书为都察院右副都御史巡抚贵州等处地方
　　○丁酉  昭圣康惠慈圣皇太后圣旦免命妇朝贺
　　大明世宗肃皇帝实录卷一百五十九


大明世宗肃皇帝实录卷一百六十
　　嘉靖十三年闰二月戊戌朔
　　○壬寅海西呕罕河卫女直左都督褚养哈等来朝贡马给赏如例
　　○癸卯荫前死事江西按察司副使赠礼部尚书许逵子珫为国子生  升四川按察司副使黄棋为云南布政使司左参政福建布政使司左参议程且为云南按察司副使
　　○甲辰改提督掺江南京都察院右副都御史周叙为大理寺卿升服关原任总理河道都察院右佥都御史孟洋为南京大理寺卿  升河南按察使范永銮为四川布政使江西按察司副使柴荆为广东按察使  翰林院修撰屠应埈＜锍-釒＞乞归省许之
　　○乙巳升礼部郎中邝汴为光禄寺少卿南京工部郎中樊鹏为狭西按察司佥事  临淮侯李性卒赐祭葬如例性无子诏以其叔沂袭祖爵  朝鲜国王李怿差吏曹判书苏洗让等进表及方物马匹贺皇嗣诞生给赏如例
</div>
    <div class="pagination">
<a href="明实录世宗实录_page101.html">上一页</a><span>...</span><a href="明实录世宗实录_page97.html">97</a><a href="明实录世宗实录_page98.html">98</a><a href="明实录世宗实录_page99.html">99</a><a href="明实录世宗实录_page100.html">100</a><a href="明实录世宗实录_page101.html">101</a><span class="current-page">102</span><a href="明实录世宗实录_page103.html">103</a><a href="明实录世宗实录_page104.html">104</a><a href="明实录世宗实录_page105.html">105</a><a href="明实录世宗实录_page106.html">106</a><a href="明实录世宗实录_page107.html">107</a><span>...</span><a href="明实录世宗实录_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
