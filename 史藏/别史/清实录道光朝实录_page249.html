<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 249 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 249 页/共 848 页
  </h1>
  <div class="content">
   ○谕内阁、文孚等奏、覆审案犯。究明已革将军禄成、实系忿悔交加。自寻短见。并无别项情弊。请仍照原拟分别办理一摺。此案禄成、于取供后自戕身死。既据文孚等覆向伊家人徐添桂等、及被累之流民贾锦义、撤退之兵丁诺们济尔噶勒等、隔别讯问。反覆开导。均坚垫原供不移。是尚无不实不尽之处。禄成业经身故。所有查封家产。即行发还。交伊亲属具领。徐添桂侵扣物价。诈骗多赃。著照原拟于犯事地方枷号两个月。满日发往新疆给官兵为奴。额外骁骑校阿勒精阿、取巧派征。殊属不合。著交部议处。　　

○又谕、邓廷桢奏、委审命案人犯。猝病身死。尸子控系县审冤抑。委审刑拷致毙。请将原审出差之知县解任质讯一摺。此案休宁县民潘蔚昆、是否系被汪右奇因奸砍伤致毙。弃尸河内。抑系自戕后投水身死。休宁县知县李仪。原审犯供有无刑逼捏详情事。委审各员。是否将汪右奇刑拷致毙。抑系该犯猝中身故。必须确切究明。期无枉纵。该县李仪。著于出差回皖时扣留备质。不准回任。交该抚提同全案人证。彻底根究。如系该县原审错误。及委员安庆府等实有滥刑情弊。即行严参究办。该部知道。　　

○镶红旗蒙古都统哈哴阿等、解送俘囚张格尔至京。　　

○己酉。献俘于太庙。社稷。都统哈哴阿等率解俘将校、以俘囚张格尔、自天安门入。至太庙街门外。俟承祭王至。俘囚张格尔北向跪伏。承祭王入。行礼毕。都统哈哴阿等率诸将校、以俘囚张格尔。至社稷街门外。北向跪伏。承祭王入。行礼如前仪。　　

○谕内阁、禧恩等奏、昨日致祭地坛。前引大臣公熙敏、甫进坛门。即不能前引。请旨将伊前引大臣开缺。仍罚俸三个月等语。熙敏身躯单弱。不胜前引大臣之任。著革去散秩大臣。加恩赏给头等侍卫。在大门上行走。毋庸罚俸。　　

○以病痊总兵官德楞额。为广西右江镇总兵官。　　

○以解俘到京。赏四品顶翎库车五品商伯克斯底克、三品顶带。五品顶翎喀什噶尔六品密喇布伯克迈玛特、四品顶带。无顶带回子库图鲁克、五品顶带。尼雅斯托等、六品顶带。鄂素满等、七品顶带。并章服文绮有差。　　

○以解俘到京。赏镶红旗蒙古都统哈哴阿等。章服文绮有差。　　

○庚戌。上御午门楼受俘。都统哈哴阿等率解俘囚将校、以俘囚张格尔。豫俟于午门外之西。大乐鼓吹金鼓全作。上升座。解俘囚将校行礼毕。令俘囚张格尔北向跪伏。兵部尚书跪奏、平定回疆。生获俘囚张格尔。谨献阙下请旨。命王大臣会同刑部严讯。刑部尚书跪领旨。兵部司官、以俘囚张格尔交刑部司官。自天安门出。王公百官行庆贺礼。　　

○幸圆明园。　　

○诣绮春园问皇太后安。　　

○谕内阁、逆裔张格尔、自嘉庆二十五年以后。屡次入卡。扰我边陲。道光六年。复勾结布噜特、安集延等回众、抢占四城。朕命将出师。天戈所指。迅就克复。嗣因该逆乘间逃逸。留兵防缉。乃故智复萌。敢以釜底游魂。复于上年除夕潜入卡伦。希图窥伺。经长龄。督同杨芳、统率将领官兵。立擒巨憝。槛送阙廷。朕仰赖昊苍加佑。祖考垂庥。于本日御午门。受俘礼成。感慰之余。益深祗惧。因念该将军等先事豫筹。督兵追获。克奏肤功。前已懋赏酬庸。兹当大礼庆成。尤宜渥加恩赉。扬威将军大学士公长龄、著加恩到加太保衔。赏戴三眼花翎。参赞大臣侯杨芳。著加恩赏加太子太保衔。哈哴阿、诚端、吉勒通阿、祥云保、解俘来京。一路管束妥协。著交部照军功例从优议叙。其自军营派出长解到京官弁、亦俱著照军功例从优议叙。至沿途接替护解官弁、俱著照军功例议叙。在京王贝勒贝子公等、著加恩各赏给纪录四次。在京文武大小官员、俱著加恩赏加一级。八旗兵丁、著普赏半月钱粮。以示朕大武告成。覃敷闿泽至意。　　

○又谕、前因长芦盐政阿扬阿奏、另筹归补帑课章程。部议以加价帑本等款。所奏多有未符。特派王鼎、敬徵、前往天津核实确查具奏。到日、复交户部核议。兹据奏查明新旧欠款。该盐政前奏、以堰工加价二文。全数归商弥补。本属漫无限制。著自本年六月为始。将每年加价银四十六万余两。以二十三万余两解部允公。其余银二十三万余两。尽数抵交新欠。俟新欠完清。再将旧欠接续抵完。仍随同归公一半加价、按引严提完报。至道光六七两年未完加价。该盐政前奏数目未符。据王鼎等饬查更正解二十七万六千五百余两。著即照此数。准其于八年八月起。按半年一提。分五限徵完解部。其八年春夏二季、应徵加价银二十二万八千六百余两。既系未经满限。著该盐政赶紧催提。仍于本年照数完缴。所有新拔缴帑本银八十万五千两。著停利三年。限满后、加一倍利完缴本息银一百六十一万两。旧拔缴水利帑本息银一百十七万六千六百余两。亦著准其停徵三年。统于道光十一年起。每年徵银十万两。以五万两完缴旧拔本息。以五万两完缴新拔本息。俟旧拔本息全清后。即以十万两全数完缴新拔本息。仍同现在输息各款帑本银一百五十七万余两。一体照浙江匀帑成案。按成匀配。此外豫省料价帑本银四十万两。著俟河南巡抚查覆到时。再行核定。至长芦商力疲乏。不能豫买生盐存坨。以致新盐质嫩易消。渐多拆耗。经王鼎等访查属实。著准其每包于旧定盐斤之外。再加盐二十斤。免其交课。俾资贴补。一俟商力稍宽。即著该盐政奏明停止。以上各款。通计除去交项。足敷商人成本。所有本年应完道光七年正带各项帑课。著照王鼎等查核清单。赶紧追缴。于十一月奏销时。照例题报守缴。毋任稍有延宕。此后按年应徵引课。照例于次年十一月奏销全完。一切杂项帑利。及弥补各欠拔缴帑本利银。悉照该盐政前奏清单限期。均于各该年内埽数全完。凡应支应解款项。概不准再由运库那垫。商人拖欠。立予斥革。查抄治罪。运司垫解。即将所垫银两著落赔缴。仍查取盐政运司职名。交部分别议处。又另片奏、芦商未补加价银两。经王鼎等确查。实系折于银价之内。且现已归入旧欠积款。将堰工加价一文陆续抵完。所有未补银一百八十四万八千余两。著加恩免其追缴。仍将半文加价、一并给予商人贴补成本。玼外各商应追应交之款。多有未经查报者。该盐政前奏声明。原查恐有不实不尽。或库垫之外。各商另有拖欠。著予限三月。该盐政督同运司、设局彻底清厘。并将未经开列节年内外欠款。详细检查原案。造具银款银数细册。另行奏报。立限完交。毋稍遗漏舛错。以昭核实。　　

○又谕、阮元等奏、应修城垣营署等工银两。请分别捐办报销一摺。贵州镇远府城垣兵房衙署等工。前经奏明亟应修理。先已动项给发兴办。嗣准部咨。因军务概行停止。而该处各工旋即陆续修竣。兹据该督等查明城垣兵房竣事。在已准部咨之后。承修知县。自愿捐修。其武营各工。修竣在前。且武员末弁。难以赔缴。仍请报销。自应分别办理。著照所请、该处城垣兵房修费银五千六百余两。即由镇远县知县照估捐缴还款。委员验收。免其造销。所有修理营署演武厅等项。动支留半养廉、及公费银两。准其报销实用银三千四百六十八两零。以清工款。其删减之银。仍令缴还。应造估销各册。按例具题报部核销。该部知道。　　

○以受俘礼成。赏銮仪卫校尉。暨乐部承应人等银锞。　　

○辛亥。遣官祭关帝庙。　　

○谕内阁、京师自入夏以来。虽时得雨泽。尚未透足。本月初十日。方泽大祀。朕虔申祈祷。于礼成后。阴云密布。自十一日戊刻起。至十二日丑刻止。时雨沾濡。疏密相间。已刻以后。更复大霈甘霖。入土极为深透。畿辅地方。皆得普律均沾。秋稼可期丰稔。此皆仰荷洪慈垂佑。朕心实深寅感。著派定亲王奕绍、于十五日恭诣皇祇室。敬于皇地祗神住。列圣神位前。依次拈香。行祀谢礼。用答灵贶。著太常寺敬谨豫备。　　

○谕军机大臣等、据长龄覆奏、酌拟功臣绘像大臣官员。开单呈览。朕思乌噜木齐提督达淩阿、前在浑巴什河。与巴哈布督兵攻贼。同著战功。亦著添入绘像。所有长龄酌拟绘像单开各员。俱著照拟列入。本月十二日。朕御午门受俘礼成。当经降旨、加恩晋加长龄太保衔。赏戴三眼花翎。现据奏称、赶紧遄行。六月初旬即可抵京。务即迅速前来。以纾廑盼。将此谕令知之。　　

○以绥远城军政年逾六十官十一员精力未衰。命留任。　　

○壬子。上诣绮春园问皇太后安。　　

○幸静明园。诣龙神庙拈香。　　

○御廓然大公殿。廷讯逆俘张格尔罪状毕。谕内阁、逆裔张格尔、著即寸磔枭示。派协办大学士尚书富俊、尚书明山、侍郎钟昌、奕经、前往监视行刑。庆祥以喀什噶尔参赞大臣。遭变被困。力竭捐躯。领队大臣副都统乌淩阿。因带兵围捕。临阵陷殁。皆由该逆倡乱。以致伤我大臣。殊堪发指。著庆祥之子侍卫文辉、乌淩阿之子侍卫忠泰、同往市曹看视。俾抒积愤。并将该逆摘心。交文辉于伊父庆祥墓前致祭。用慰忠魂。　　

○又谕、回疆未隶版图以前。各城回众。内受准噶尔之欺淩。外遭布噜特之掳掠。几致日不聊生。迨我朝戡定以来。轻徭薄赋。减免者奚啻倍蓰。而布噜特亦多向化归诚。咸得各安生计。纵有逆酋遗孽。偷生卡外。亦不过亡命逋逃。原可网开一面。从前逆裔萨木萨克等、虽在卡外潜滋煽惑。尚未敢公然肆逆。乃张格尔以伏匿余生。竟敢妄生觊觎。而布噜特、安集延、又利彼剽掠。助其逆焰。遂致屡扰边圉。前年复又入卡煽乱。勾结逆回。抗我颜行。伤及大臣官兵。窃据四城。罪大恶极。实为天讨所必诛。前此命将出师。大申挞伐。天戈所指。有战皆捷。四城迅就荡平。而逆酋竟致窜逸。彼时朕即料该逆自作不靖。荼毒生灵。断无久稽显戮之理。是以屡谕将军参赞等、总宜设法掩捕。不值多劳兵力。今幸神褫其魄。天网自投。业经槛车解京。献俘庙社。本日廷讯。尽法惩治。寸磔枭示。实足以申国宪而快人心。在该逆自取诛夷。固无足论。惟各城回子、受天朝覆育深恩。垂六十余年。何致自外生成。甘就夷减。总由惑于崇信和卓之习。未能湔除。致被煽诱。讵知逆酋当窃据之时。惟事诛求悉索。迨天讨所加。亦祇穷蹙奔窜。其伎俩不过如是。各城回户中能深明大义、矢志忠诚者。固不乏人。而听其胁诱、死于锋镝者。亦复不少。何迷而不悟。以至于此。现在元恶伏诛。边疆大定。该回众等益当明于顺逆之理。咸思怙冒之仁。怀德畏威。交相诫勉。慎勿冥顽不灵。受人愚惑。庶可奕世蒙庥。永享昇平之福也。将此通谕中外知之。　　

○又谕、呵里雅、系例应缘坐之犯。毋庸在刑部监禁。著发往贵州。在该省按察司监内永远禁锢。毋许与外人交接。及传递信息等事。每届年终。该臬司将该犯在监是否安静。禀详巡抚具奏一次。迈满达里一犯。讯据张格尔供称、该犯仅止随伴呵里雅、并未与官兵打仗。著贷其一死。即发往广东。给驻防官兵为奴。　　

○谕军机大臣等、现在回疆军务告蒇。应行绘像紫光阁大臣官员。昨据长龄酌拟人数开单具奏。经朕酌加达淩阿一员。此内除来京各员。随时绘像外。其现回本任不能来京者。著吉林黑龙江伊犁各将军、陕甘总督。查照开列清单。行知所属之员。各绘小照一分。由该将军总督等具奏呈览。其察哈尔都统安福。应绘小照。著自行具奏呈览。以便绘图。将此谕令知之。　　

○以翰林院编修田嵩年、为广东乡试正考官。李钧、为副考官。编修陈宪曾。为广西乡试正考官。刑部主事吏致蕃、为副考官。翰林院修撰戴兰芬、为福建乡试正考官。户部主事张祥河、为副考官。　　

○以办理进征凯撤兵差始终出力。赏甘肃道员桂菖、按察使衔。道员朱树、游击袁纲、花翎。余升补议叙有差。　　

○以解逆首张格尔来京。沿途接办妥协。予阿克苏办事大臣长清、前任库车办事大臣果良额、喀喇沙尔办事大臣巴哈布、吐鲁番领队大臣赓音岱、哈密办事大臣恩铭、帮办大臣国勒明阿、陕甘总督杨遇春、护陕西巡抚徐炘。河南巡抚杨国桢。护直隶总督屠之申。优叙。并开复陕西巡抚鄂山处分。　　

○以查验出关官兵军器马匹认真。予甘肃肃州镇总兵官刘瑞、议叙。　　

○以帮办兵差出力。赏甘肃庄浪土司鲁纪勋、二品顶带。　　

○以办理兵差车辆迅速。予休致甘肃府经历胡彬、以吏目巡检补用。　　

○癸丑。旌表逼嫁捐躯安徽蒙城县民蔡玉良妻李氏。　　

○甲寅。谕内阁、松廷等奏、南粮帮船迟滞。请饬沿途添备剥船。赶紧趱运一摺。本年南粮。自大河前首帮抵通后。在后泗州等帮。均未能跟接前进。据仓场侍郎等查明。因山东临清闸内外、恩县、德州、及直隶故城、南皮、景州等处、水势微弱。剥船不敷轮转。以致行走迟滞。著屠之申、琦善、各严饬所属州县、即将浅涩处所。设法捞浚深通。添备剥船。以资起运。并严饬沿河文武员弁、一体赶紧催趱。勿任一帮脱空。如有迟误。即行参处。　　

○以随同解俘进京出力。赏陕西副将刘凤翥、窦德、总兵衔。把总朱资义等、蓝翎。复原任副将候补都司满德坤职。余升补有差。　　

○以护解俘囚并督办兵差出力。陕西总兵官得志、下部议叙。赏道员尹佩珩、花翎。　　

○以办理进征凯撤兵差出力。赏陕西同知张聪贤、知州鲍珊、知府衔、余升补有差。　　

○减免直隶安、南宫、新河、隆平、宁晋、五州县积涝地亩新旧额赋有差。　　

○乙卯。皇后千秋节。宫内行礼如仪。停止筵宴。及在外福晋命妇行礼。　　

○谕内阁、孙尔准等奏、筹议戍兵眷米。改给折色章程一摺。闽省福州、兴化、泉州、漳州等营戍兵眷米。向系将台湾府属徵收供粟。拨交商船。运回发给。前据该督等以近年商船较少。内运愆期。各兵眷不能久待。请将此项眷米。每石折给银二两。经部议以较之延建邵等营。每石折银九钱之数。多寡悬殊。请饬令妥议覆奏。并将台属徵粟。如何出粜归款。及道光七年以前。未运谷石。查明另议章程。兹该督等奏称、此项米石改放折色。系在台属供粟内变价解给。与延建邵等营、动支库项不同。现在米价。每石粜银二两。若折银九钱。实属不敷买食。且银由米出。于度支并无增费。台属米价。二两上下不等。若照月报变粜。易启厅县趋避捏报之弊。今画一定价。盈绌相参。各属尚无赔累。著照该督等所议、自道光八年起。将台属应运眷米。每石折银二两。由藩司筹款。随同眷银、一并给发。仍于台饷内扣收归款。其节省运脚银两。俟定案后按年提出报拨。所有道光七年分未运谷石。准其一体改解折色。至六年以前欠运眷米。著仍照部议。饬令台属解运本色。归还内地各仓垫款。毋庸采买归补。该部知道。　　

○又谕、博启图奏、查明围场情形。并请添设卡伦。严定章程一摺。吉林围场、与奉天围场、地界毗连之处。及该围场要隘处所。据该将军逐细详查。尚无偷穵鹿窖、及偷牲踪迹。惟卡伦间均有车辙。难辨新旧。原设封堆。亦多参差不齐。疏密不一。封堆以外。均有旗民居住。村落甚多。难免潜入偷牲砍木情弊。若不严定章程。认真整顿。积弊安能尽除。著照所请、于卡伦相距较远之二道沟、康家口子、锡伯霍落地方、准其添设卡伦三处。共设卡伦十四处。俾查缉易于周密。其按月拨派卡伦值班兵五名、不敷稽查。并准其每卡增添兵五名、官一员。每日以兵六名。分两路巡查。至适中木桩处。兑换木牌。见有潜入偷窃踪迹。即严追务获。余俱留卡防守。此项官拴。仍归管围协领管理。以专责成。从前围场添设翼长二员。专司查缉。嗣因开缺。并未补派。著仍照前议、于佐领内遴委二员。专司督缉。其原设纛章京一员。亦令同翼长等按月轮流。一体查访。仍责令管围协领随时稽察。如该章京翼长等查缉疏懈。该协领不据实禀揭。即当一律严参。至原设封准。有疏密参差之处。著严饬管围协领等官、带同旗民界官。各分段落。将封堆增补高大齐全。各相距五十步。易于瞭望。其间私越封堆之田。无论旗民。悉令距封堆五十步外。方准垦种。其各卡伦间出入车辙。亦责成管围协领等官。督令旗民界官、锄垫平坦。如再有车迹。即将该卡伦官兵。及管围场各官参办。该将军务督饬该员等认真严查。勿得有名无实。日久懈弛。重干咎戾。　　

○丙辰。谕军机大臣等、此次平定回疆。大功告成。应照成例。将在事功臣图像紫光阁。用昭酬庸懋典。杨遇春前次参赞军务。督率有方。兹当纪实铭勋。著即绘小照一分呈览。以便绘图。将此谕令知之。　　

○河东河道总督严烺奏、河道库额贮银数短绌。另筹拨贮。近年河底逐渐垫高。工段多至数倍。即使额银照前足数。已觉不敷轮垫。今道库额贮之项。少至十余万两。亟应筹款拨贮。以符原额。得旨、不可先为此语。以为日后不敷地步。　　

○丁巳。命绘平定回疆剿捦逆裔功臣。扬威将军大学士威勇公长龄、参赞大臣固原提督乌能伊巴图鲁果勇侯杨芳、参赞大臣陕甘总督莽阿巴图鲁一等男杨遇春、喀什噶尔参赞大臣阿勒精阿巴图鲁武隆阿、都统西朗阿巴图鲁威勇侯哈哴阿、护军统领喀屯巴图鲁阿勒罕保、提督衔署固原提督莽阿巴图鲁胡超、贵州提督法福哩巴图鲁余步云、库尔喀喇乌苏领队大臣副都统巴哈布、副都统奇成额巴图鲁苏清阿、阿克苏办事大臣副都统长清、塔尔巴哈台参赞大臣达淩阿、多罗郡王博多欢武巴图鲁伊萨克、察哈尔都统格绷额巴图鲁安福、头等侍卫法式尚阿巴图鲁巴清德、直隶提督强谦巴图鲁齐慎、吉林副都统萨奇克起巴图鲁吉勒通阿、安徽寿春镇总兵官伊清阿巴图鲁郭继昌、喀什噶尔帮办大臣副都统衔果勒明阿巴图鲁额尔古伦、陕西西固营都司即补参将阿察本巴图鲁段永福、头等侍卫塔尔巴哈台领队大臣德勒格尔桑、头等侍卫额图珲巴图鲁华山泰、宁夏副都统沙噶巴图鲁伊勒东阿、吉林协领刚安巴图鲁寿晶、黑龙江协领喀勒崇依巴图鲁鄂尔托彦、黑龙江协领阿勒金图巴图鲁全浚阿、黑龙江总管副都统衔舒淩阿、伊犁察哈尔总管扎布都勒噶巴图鲁乌齐拉尔、三等侍卫绰克托克图鲁得胜额、吉林佐领博启巴图鲁乌淩额、吉林佐领苏彰阿巴图鲁德成额、黑龙江佐领苏尔巴图鲁占布、黑龙江佐领扎萨克图巴图鲁阿勒吉讷、伊犁锡伯佐领齐朗阿巴图鲁德克精阿、伊犁索伦副总管达哈逊巴图鲁哈丹保、伊犁锡伯马甲防御衔骁骑校法福哩巴图鲁讷松阿、伊犁锡伯马甲防御衔骁骑校西喇琫阿巴图鲁舒兴阿、陕西兵马升甘肃宁远堡守备西吉尔珲巴图鲁杨发、陕西马兵升抚标左营守备腾奇楚克巴图鲁田大武、钦差大臣直隶总督那彦成、四十人像于紫光阁。御制序曰。兵凶战危。古人垂戒深矣。然兵可百年不用。岂可一日无备。历观史册。凡开创之初。无不兵强将勇。中叶以后享承平而尚安逸。率以偃武为辞。不加练习。设遇不逞之徒。将何以御之。渐形衰弱。职此之由也。夫偃武。非弃武也。盖不可无故兴戎。贪功构衅。又其可不训练于平时。以待不得已之用也。况我大清龙兴东土。统壹寰区。祖宗之神谟大烈。无远弗届。伊古以来。幅员未有如今日之广大。疆域愈广。保守愈难。予小子仰承皇考付托之重。兢兢业业。勉绍鸿图。于今八载。深恐弗逮。幸天下乂安。海内无事。乃和卓木逆裔张格尔者、包藏祸心。殆非一日。突逞狼贪。攘窃我皇祖所开之边域。戕害我官兵。此国法所难容。人心所共愤者也。事已至此。岂容置之而弗顾。实应兵非佳兵也。于是特简元戎。遄徵劲旅。虽万里而遥。诸端匪易。朕志先定。默叩天祖。勉竭寸忱。非敢邀功拓土。祇以失守旧疆是惧。且丑虏无厌。得陇望蜀。其事尚可言乎。幸赖上天鉴佑。祖考神威。三战三捷。四城断下。附逆众回。虽云丧胆。特首逆未捦。厥功未竟也。岂料逆恶贯盈。天夺其魄。遽尔故智复萌。仍思煽诱。扬威将军长龄、参赞大臣杨芳、急率精兵。不舍昼夜。莫不抒忠勇。奋雄威。卒追捦之。献俘告捷。威震边荒。在朕曷敢以功自居。而将军将士。不避艰险。成此大功。于以见我朝人材辈出。其可泯不传乎。回疆大兵之余。抚绥尤要。朕命那彦成前往筹办善后事宜。剔除积弊。整饬官方。规画周详。厥功甚伟。较之埽穴捦渠战绩。未可遽分轩轾。允宜列其名于诸臣之左。与长龄后先辉映。而斯事之成始成终。亦可昭示来许。爰命图四十功臣像于紫光阁。亲为制赞。所以彰伟绩而表殊动。一遵成宪。敬志保大定功。守成不易。兵非不得已而不用之意也。　　

○命绘军机大臣大学士曹振镛、史部尚书文孚、户部尚书王鼎、兵部尚书玉麟像于紫光阁。御制序曰。朕寅承大宝。日理万几。孜孜焉。惴惴焉。尝恐用人行政。或致阙失。每遇事必虚怀延纳。不敢自作聪明。而军机大臣曹振镛等。皆能感戴皇考之遗泽。暨朕之信用。是以知无不言。一心一德。即如前岁西陲用兵。诸臣夙夜在公。襄赞机谋。承书谕旨。无不尽心尽力。与朕同一忧勤。而大学士曹振镛、自简授军机大臣以来。公正慎勤。班联领袖。尤能殚心据实。钜细无遗。兹大功告蒇。特欲循照旧章。绘入功臣像。而朕之不自大其事。不自尚其功。亦可昭示来许。奈曹振镛等善则称君。真诚逊让。朕亦难于强勉。在朕心终未惬也。试思汉高祖之大度。唐太宗之英明。运筹决胜。亦必须萧曹房杜。辅助而成也。矧戎为国之大事。朕临御以来。兴戎首举。嘉予内外文武诸臣。各殚心力。迅奏肤功。不然。则成功未能如此其速。筹画未能如此其善也。朕思之再三。大学士曹振镛。吏部尚书文孚、户部尚书王鼎、兵部尚书玉麟、允宜别绘一图。亲为制赞。以遂诸臣不敢列入功臣之心。而又能彰明帷幄之辅弼得人。不亦善乎。至大学士蒋攸铦、已授外任。工部尚书穆彰阿、军兴之时尚未入直。均可毋庸绘入。是为序。　　

○谕内阁、那彦成奏、查办乌什私垦地亩。并分设卡伦一摺。乌什地方。自乾隆年间戡定以来。回户孳生日繁。多有私垦地亩。据该督逐一查明。请将徵收粮石。以资增兵口粮。无论旧户新增。均照从前按二石四斗交纳。以示体恤。又于旧屯附近勘明隙地八千余亩。以一种二歇计之。岁可种植三千亩。除去耔种。约可收粮二千四百余石。筑坝开渠。约需工费银三千余两。即于新增防兵内、分拨一百五十名开屯。将渠坝工程赶紧兴办。以便来春耕作。俱著照所议办理。至该处原设巴什雅哈玛、沙土、毕底尔、贡古鲁克、毕得里克、雅满素、卡伦六处。前据长龄等奏裁各城卡伦侍卫。改用绿营官兵。惟乌什尚未裁改。兹据该督查明。除毕底尔、雅满素二处。向未设有卡伦侍卫。其巴什雅哈玛等四处卡伦。统计二百余里。接壤外夷。若零星散布。兵分见单。著照所请、将四处卡伦。分设三堡。中堡驻兵八十名。左右两堡各驻兵五十名。三堡之间。设卡房二处。各驻兵十名。会走开齐。声势联络。务令巡防周密。以期得力。并于留防绿营备弁内。遴委守备千把共三员。带兵前往接替。　　

○又谕、前据长龄等奏、移建叶尔羌城垣。并据恒敬等奏、勘定旧城迤西罕那里克地方界址。当经谕令俟那彦成到彼。相度形势。再行办理。兹据该督查明。该处满城、原建在回城之西隅。形势逼仄。不足以壮观瞻而资捍御。复将恒敬等所勘旧城迤西三里许之罕那里克地基。详加履勘。该处地势高阜。渠流环绕。移建城垣衙署。形势亦复相宜。著照所请、准其在罕那里克地方另建新城。所需工费。即著在该城查抄逆产变价项下支拨。毋庸动用正项。　　

○又谕、盛泰奏、协领于旗民犯赌之案。滥责滥押。违例定断。请交审办一摺。此案盛京步营司协领色卡兴额。于盛泰车夫贺昇等夥同旗人聚赌。何以不照例办理。辄即各予责处释放。是否将领催金姓、及步营司同赌差人姓等、故为疏纵。并据盛泰奏、该协领见有打松发辫之徒。辄行锁禁门监剃去发辫一半。悬挂额前。游街自辱一款。此等不堪恶习。本当禁止。然亦当按法惩治。何以任性妄为。又恒盛碾房车夫与旗民争扭。该协领将该碾房商人一并禁责一款。亦当分彼此曲直。该府尹奏称、自应罪坐车夫一语。殊失平允。著奕颢亲提全案犯证。逐一秉公研审。按律定拟。无得豫存成见。稍有枉纵。盛泰失察车夫犯赌。自请交议之处。著俟定案时。再降谕旨。　　

○谕军机大臣等、那彦成奏、据恒敬等于上年派令回子库尔班等、出卡摉捕余匪。访有霍罕回子逃窜前藏推依博特地方。已被该头目敦诺普纳莫扎尔、截拏圈禁。当据将逃匪阿布都萨塔尔等二十四名。交库尔班等管解。并添派小头目萨莫等协解进卡。讯明分别办理等语。在逃零匪阿布都萨塔尔等、或从逆攻抢。或被贼胁从。既据那彦成逐犯研讯属实。自应分别正法发遣。惟所奏前藏推依博特地方。是否即藏内所辖处所。抑另系部落名目。其头目敦诺普纳莫扎尔。是否番子。抑系回子。摺内亦未声明。该头目于回疆从逆人犯。窜匿在境。协拏护解。甚属恭顺。该督祇将差来之小头目萨莫。优加赏赉。其头目敦诺普纳莫扎尔、亦须加以赏赉。如该头目再有遣人效顺之处。即著从优奖赏。以励其余。至喀什噶尔、叶尔羌、新筑各城。自应另锡嘉名。著将各该处旧有名目。一并奏明。以便颁给。将此由四百里谕令知之。　　

○戊午。上诣绮春园问皇太后安。　　

○谕内阁、杨国桢奏、查明豫省各营。道光五六两年。买补倒马价银。委系核实支销。恳免追赔一摺。豫省各营额设马匹。每遇倒毙。均系动支该年官兵朋扣银两。发给各兵。就近买补。道光四年。经部申明定例。行令赴口购买。该省于道光五六两年未经遵办。仍系就近买补。其应销马价。该部驳令追赔。系属照例办理。兹据该抚查明。实因差员赴口经费不敷。辗转筹议。遵办稍迟。所有道光五年分共买补马七百一十五匹。动支朋扣银六千七十七两零。六年分共买补马五百八十七匹。动支朋扣银四千九百八十九两零。著准其循照道光四年以前历次准销成案。仍行作正支销。嗣后该省务当遵照部定章程。差员赴口购买。送部烙印。赶回补额。不准仍前就近买补。以符定例。该部知道。
  </div>
  <div class="pagination">
   <a href="清实录道光朝实录_page248.html">
    上一页
   </a>
   <span>
    ...
   </span>
   <a href="清实录道光朝实录_page244.html">
    244
   </a>
   <a href="清实录道光朝实录_page245.html">
    245
   </a>
   <a href="清实录道光朝实录_page246.html">
    246
   </a>
   <a href="清实录道光朝实录_page247.html">
    247
   </a>
   <a href="清实录道光朝实录_page248.html">
    248
   </a>
   <span class="current-page">
    249
   </span>
   <a href="清实录道光朝实录_page250.html">
    250
   </a>
   <a href="清实录道光朝实录_page251.html">
    251
   </a>
   <a href="清实录道光朝实录_page252.html">
    252
   </a>
   <a href="清实录道光朝实录_page253.html">
    253
   </a>
   <a href="清实录道光朝实录_page254.html">
    254
   </a>
   <span>
    ...
   </span>
   <a href="清实录道光朝实录_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
