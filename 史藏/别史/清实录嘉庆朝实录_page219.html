<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 219 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 219 页/共 523 页
  </h1>
  <div class="content">
   ○赏古北口内外潮河、及喀喇河屯搭桥弁兵、缎匹银牌有差。兵丁半月钱粮。　　

○是日。驻跸避暑山庄至八月己丑皆如之。　　

○甲戌。以国子监祭酒温汝适、为太仆寺卿。　　

○是月。江南河道总督戴均元奏谢议叙。得旨、矢公矢慎。为国安民为督抚者关系一省。为河督者关系数省。况我朝建都北京。漕运尤要。卿之责任重大。倍于督抚漕运。不可不勉。不可不慎也。然徒恐惧悚惶何益于事。惟敬诚事天神廉明率属吏。无不可办之工。有一分才力。尽一分才力。必邀昊慈默佑永庆安澜矣。将此旨与徐端看。愿汝二人如股肱手足。同心协力。莫妄生分别。志之毋忽。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百六十五　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。八月。乙亥朔。谕军机大臣等、李长庚系水师总统之员。剿捕蔡逆。是其专责。伊在水师中素称勇往。乃本年自蔡逆窜台之后。始则在鹿耳门外、不能拦截。致被窜逃。及蔡逆逃向北洋。李长庚又因在崇武地方、换船修理。追剿稽迟。迨后蔡逆复窜过台。伊又驻船竿塘。不行跟剿。著清安泰留心密查、是否有心怠玩。抑系另有别情。至此时蔡逆匪船现窜北洋。清安泰驰抵温台。除将陆路防守事宜严密经理外。仍当一面飞札李长庚、及黄飞鹏、何定江等、上紧剿办。如果伊等奋勉出力。能将贼匪痛加剿杀。擒获巨憝。无论何人得此首功。皆当加之懋赏。锡以封爵。该抚防堵之功。亦属不小。并当一体优给恩施也。将此谕令知之。　　

○旌表守正被戕直隶新城县民田六妻石氏。守正捐躯江苏如皋县民石悦书女石氏。　　

○丙子。上御如意洲。赐扈从王、公、大臣、蒙古王、贝勒、贝子、公、额驸、台吉等食。并赏赉有差。　　

○遣官祭文昌帝君庙。　　

○命嗣后巡幸热河。凡除授官员、例应递摺谢恩者。外任、于奉旨后趋赴行在、谢恩请训。京员、先行具摺谢恩。无庸前赴行在。俟回銮时。较王公大臣接驾处所。远迎一站。　　

○旌表守正被戕安徽怀远县民张汉良妻李氏。　　

○丁丑。祭先师孔子。遣协办大学士费淳行礼。　　

○谕内阁、自嘉庆七年以来。每遇朕进哨收围时、围外有蒙古仆役。乘马持竿者甚多、俟鹿只逸出、即行套捕。送与蒙古王公台吉等。作为自射呈进。希图邀赏黄马褂、花翎。甚至该王公等、以此转送他人。其人亦呈进希冀邀恩。此等仆役。难保非各蒙古王公等所使。朕率各王公大臣侍卫官兵等、进哨行围。原以习劳肄武。围场切近地方。岂容蒙古仆役等、任意驰驱殊非体制。且徼幸之习一开。必至废弃骑射旧业。关系匪轻。著交理藩院、传谕各蒙古王公等、嗣后各将属下严加管束。毋许套拏牲兽。并著管理围场大臣遇有围外套拏牲兽之蒙古。即行严拏。将该仆役并该蒙古王公等、一体治罪。　　

○谕军机大臣等、全保等奏、接据总兵呢玛善禀报、陕西宁陕镇新兵戕官不法、饬属严密防范缘由一摺。宁陕新兵陈达顺等、藉停止米折为名。纠众戕官。焚烧衙署。种种不法。现经方维甸、会同提督杨遇春、调派多兵。前往剿办。朕复特派德楞泰、驰往督剿。其首夥祇三四百人。不日自可办理净尽。现在贼踪、系由西南之甘家砭、四亩地、一带奔窜。已传谕丰绅等迎头截剿。谅不至有窜往楚省之事。全保等祇须饬知地方文武、不动声色。严密防范。切不可轻于调兵。稍涉张皇。转滋惊扰。现在该处本有总兵呢玛善在彼。全保等又经飞咨提督庆溥办理。若边界地方、有必须大员督办之处。即著庆溥驰往。将此传谕知之。　　

○戊寅。祭大社大稷。遣成亲王永瑆恭代行礼。　　

○裁彻东园门散秩大臣一员、侍卫十员。　　

○以故四川松茂道属土通判王玑子维新、袭职。　　

○赏热河及额鲁特兵丁一月钱粮。　　

○庚辰。谕军机大臣等、额勒布奏、挑挖鲍营河被水淹漫情形一摺。据称鲍营河工程挑至七分、因五月初黄水盛涨。开放王营减坝、掣动溜势、将遥堤冲开。直注鲍营河、由六塘河等处入海、水势弥漫、无从施工、淮所存盐无几、各岸需盐孔急、现在严饬该监督等督同各商、不惜运费、设法赶紧筹运等语。挑挖鲍营河。原为运盐利便而设。今施工甫及七分。适因黄水盛涨。该处一带势甚弥漫。所有从前商捐挑挖工程。自己前功尽弃。但食盐为民闲日用。不可一日缺误。额勒布摺内、但称设法赶运。究竟如何筹运之法。并未详晰声叙。朕心深为廑念。即将来办理黄河改道后。黄水经由处所。是否于场灶有碍。若不豫为设法妥办。设有误盐运。在闾阎既不免食淡食贵之虞。而商人转运稍有阻碍。或致藉词赔累。滞销堕课。均不可不通盘筹及。著铁保、戴均元、徐端、额勒布、会议速奏。寻议、盐船运行。共有三路。一由盐场舟运。至佃湖盘坝。从正河转运。一由莞渎河入盐河。一由新河直走张家河、出减坝口。但现在积引尚多。仅此三路运行。恐不敷接济。拟由场装载海船。从内洋直达焦山。试行一次。从之。　　

○辛巳。遣官祭关帝庙。　　

○户部议准、广西巡抚汪日章疏报、天保、奉议、郁林、三州县、开垦田三十一亩有奇。水田四十八＜土韦＞有奇。照例升科。从之。　　

○展缓河南新乡、汲、辉、获嘉、淇、林、河内、武陟、修武、济源、原武、安阳、阳阴、浚、孟、温、阳武、临漳、内黄、武安、涉、延津、滑、封邱、考城、荥泽、二十六县、带徵额赋漕粮。　　

○壬午。遣官祭昭忠祠。　　

○谕内阁、刑部奏、议驳全保等审拟东湖县店户阎凤辉夥串丁役、栽诬贩私、分别定拟一案。所驳甚是。此等栽赃诬陷平人之案。若非本官授意营私。必系差役藉端吓诈所致。自当确究实情。以成信谳。乃该督抚审办此案。并不将案内紧要情节。悉心研鞫。仅据该犯等串捏供词。于栽赃诬陷。则以店户阎凤辉为首。于纠众搜抢。则以在逃之脚夫陈洪佐为首。于诬告人命。则以已故之差役李宣为首。显系为官役开脱。希图轻减罪名。实系外省回护恶习。全保、瑚图礼、著传旨申饬。仍著将此案亲提犯证。秉公确讯。务得实情。另行妥拟具奏。即讯明情节果系如此。亦当根究切实证据。不得再有含糊草率。　　

○谕军机大臣等、倭什布在秦州途次所发之摺。据称叛贼现在洋县留坝一带、分股焚掠。意欲勾结各营新兵、窜入栈道。因河水盛涨。各处戒严。未能偷渡。尚在华阳及二郎坝等处滋扰等语。已谕令倭什布行抵凤县、就近探踪追剿。德楞泰行抵西安。自当得有确信。视贼所向。相机驰击。至摺内屡称叛兵字样。此则非是。既叛即非兵矣。犹之民人谋逆。尚得谓之叛民乎。已于摺内用朱笔改正。嗣后当遵照声叙。至所称叛贼曾发有传帖、至各新营勾结、留坝营兵、未经接收等语。可见新兵中不甘从逆者、亦复不少。德楞泰到陕后。一面将新兵妥为抚辑。仍查明各营内、如留坝兵丁之未经接收叛贼传帖者、酌加奖励。其从逆者、无论兵民、惟当一律剿洗。将此谕令知之。　　

○癸未。太宗文皇帝忌辰。遣官祭昭陵。　　

○谕内阁、庆桂等议驳、仓场侍郎赓音等请将文职四品以下武职三品以下等官俸米、改归通仓支领一摺。此项俸米。每年运京。为数祇二十八九万石。核之运京甲米二百七八十万石。不过十分之一。岁有开销经费万余两。运役等安得因此遽增赔累。若如该侍郎等所奏、改归通仓支放。则官员等关领稍远。难保不将米票在通售易。京城存米较少。市价易致昂贵。于旗民生计均有关系。且通州铺户。买得官员米票。市侩奸胥。藉此勾连渔利。关支囤积。一俟重运将次抵通。正可潜赴水次售卖。是回漕之敝

□大。更易丛滋。该侍郎等所奏。实不可行。至运役果有赔累。自当妥为调剂。阅该侍郎等原摺内、并未将如何赔累情形。详细声叙。或因近年钱价稍昂。运役等领银易钱。不免有所亏折。亦未可知。仍著该侍郎等悉心筹酌。从长妥议。据实具奏。　　

○谕军机大臣等、铁保等奏、宿南三堡漫口、溜势上提、附近之郭家房、土堤漫水情形一摺。本年七月中旬以来。上游处处涨发。以致前日周家楼甫经漫口之后。现复在迤上之郭家房、刷开口门。既经夺溜五分。惟有赶紧堵闭。但现在两处工程、皆关紧要。戴均元著专办周家楼堵口事宜。其郭家房堵口事宜。著专交徐端督办。堵御礼坝工程、并著饬催工员上紧办理。迅即堵闭。不致清水再有洩减为要。将此谕令知之。　　

○又谕、方维甸等奏称、贼匪于上月初七日夜闲、到四亩地营焚掠、千总何斌伏受伤、十二日至毛坪汛、经制外委马万春被害、是夜窜华阳营、参将何占鳌登城守御、被矛伤堕落堡外、印信遗失、现在贼匪窜至二郎坝地方、所过营汛、皆系勾结内应、贼数有一千数百名。该逆等窜到华阳。恣意焚掠。并处处勾结内应。伤害官员、可恨已极。所有节次被害之官员兵丁内、如查有由乡勇充当新兵、在营拔用者、当加一等赐恤。并著德楞泰等、通谕各处新兵、踊跃战守。不为叛贼所惑。将此谕令知之。　　

○浙江提督李长庚奏、拏获蔡牵帮另船盗首李按、并夥匪盗船炮位器械。得旨、李长庚追捕蔡牵日久。未经奏有捷音。此次不过小得胜仗。其歼擒者祇系另船夥匪。且据该提督摺内奏称、行抵三盘。已失盗踪。若果紧蹑。何至失踪。是官兵距贼较远之明证。著清安泰再行严催李长庚等、务即确侦贼踪。上紧蹑捕。　　

○拨山西藩库银四十万两。解往陕西。以备军需。　　

○甲申。旌表守正捐躯山东肥城县民李全妻史氏。　　

○缓徵直隶永清、东安、武清、三县、被水村庄本年额赋。并贷口粮耔种。　　

○乙酉。太祖高皇帝忌辰。遣官祭福陵。　　

○谕内阁、承德府为每岁巡幸木兰驻跸之区。民物丰饶。骎骎向学。自皇考高宗纯皇帝建立黉序。圣制碑文。昭垂久远。彼时生员共祇五十余人。定取乡试中额一名。曾经钦奉谕旨、俟将来人数增多。再当加恩增额。本年朕跸临热河。见接驾诸生人数济济。即交军机大臣查明该府阖属生员实数。现据称查明统计四百余名。人文日盛。殊堪嘉慰。著加恩于承字号中额一名外、广额二名。每科乡试取中举人三名。以示朕仰承教泽、嘉惠烝髦至意。　　

○又谕、据长琇等奏、广东巡抚专差赍送大计本章三本、到通政司衙门、核计逾限八日、询据该承差因途闲雨水迟误、请交刑部讯办、又陕甘河南等省赍到本章、亦多逾限、缘无地方官结报、无从稽核迟误缘由、请敕下各省督抚、嗣后拜发本章、按站填注时刻、分别钤盖印信、黏贴印花、以便稽考等语。各直省呈递本章。例有定限。遇有来差迟误日期。通政司查询明晰。即可移知兵部办理。何必遽交刑部审讯。至本年直隶雄县一带。雨水本多。每多绕道行走之处。前日广兴来至行在时。即经奏及。现在广东省差官赍本逾限。称系途闲水阻。或非无因。著兵部查明照例办理。此外陕甘河南等省、现在呈递本章各有迟误之处。是否均因水阻。亦著兵部行文各省查明办理。至该衙门请酌定章程、令各直省督抚于拜发本章、由首站钤盖印信、沿途黏贴印花、以便稽考之处。并著兵部详议具奏。寻议、各省驿站。有相距州县至数十里者。若令逐站填注时刻。黏贴印花。转致守候需时。州县有地方之责。势难亲身在驿。前经臣部通行各督抚令各州县将程站限行里数。接递月日时刻。逐一登明。按月造册送部查核。立法已极周密。嗣后各省拜发本章。无论由驿专差。傥途中猝遇大雨或阴雨连绵河水暴涨等情。即将迟误缘由报明地方官、取具印结。随本申明通政司查核。并令地方官详报各督抚。按月汇总咨部。如地方官不即出结。查明议处。傥该承差并不呈报。行文该督抚从重惩治。如此严定考成。自毋庸另议更张。从之。　　

○谕军机大臣等、前因宁陕匪徒滋事。思欲窜往栈道一带。早经谕知勒保派令丰绅、酌带兵力、前往七盘关广元一带驻劄防守。嗣又据该督奏称、札饬总兵田朝贵、唐文淑、各带兵一千名、前赴太平大宁一带边境密防。本日据方维甸等奏报、贼匪由桅杆石、小河口、向东南奔窜。已谕令德楞泰加紧督办。惟陕省兵丁、不足深恃。丰绅现已带兵前抵边境堵御。著勒保饬知该提督、即带原领之兵、径赴陕境。与德楞泰会商夹击。如兵力稍单。即于就近营分、再酌调一二千名应用。其七盘关广元一带。著勒保另派妥员。带兵堵御。至德楞泰处兵或不敷。则于川省调往最便。本年春间、因蔡逆滋扰台湾。曾令该督备调屯练兵二千名。旋即停止。著勒保仍即速行调集豫备。现已谕知德楞泰、如需用时、一面奏闻。一面咨调以期迅速蒇事。将此谕令知之。　　

○丙戌。谕军机大臣等、据阿林保奏、蔡逆帮匪船复窜回闽。飞催许松年统带舟师、迎头截击各缘由。办理均属得宜。但作据该督奏称、拆阅李长庚致温承惠书函、有七月初十日将兵船收进定港、装篷燂洗、购备口粮之语。因疑其私行回署。又称追至尽山洋面、盗船窜往极东深洋。不能剿捕。初五六七等日、见盗船游奕。扼住上风。何以忽称探听无踪。特将李长庚密参、奏请革职治罪。经朕降旨训示、以阿林保所奏、均系揣度之词。且于李长庚所奏七月二十一日、在大陈调班等洋面、攻剿盗船、生擒盗首李按、及歼毙夥盗多名一事。尚未知悉。是以谕令清安泰、确查李长庚是否有有心玩误、私回衙署、捏饰奏报情事、据实陈奏。本日摺内、又称李长庚玩误纵贼。是该督之意、必欲将李长庚参革治罪。太存成见矣。带兵大员、如果查有玩误确据。朕岂肯稍从宽宥。近年办理教匪。因玩误而获罪者甚多。然彼皆有实据。是以不稍宽假。朕非庸闇之主。岂肯以莫须有入人重罪乎。今该督前后所奏、总不过悬揣之词。毫无实迹。即如李长庚所奏生擒李按一事。适据清安泰奏到情形。均属相符。并经委员将李按讯供。知蔡逆另坐大船脱逃。其起获炮位器械等项、均系确凿。若如该督所奏、疑其私行回署。则李按一犯、又从何擒获。即云李长庚饰词谎奏。岂清安泰亦从而附和乎。看来阿林保竟系先存意见。不自知其言之无据。朕于李长庚从未识面。岂复稍有袒护。惟督剿蔡逆一事。经朕特派统领舟师。该提督冲风涉浪。已阅数年。岂能以该督悬揣虚词。遽绳以法。试思此时即将李长庚褫问。将治以何项罪名。且将伊治罪后、又责令何人统领舟师剿贼。岂不转致迟误。外省文武大吏。总在和衷商搉。若稍存私见。动掣其肘。以致日久罔功。固当严治李长庚之罪。该督亦岂能置身事外。阿林保所奏、实属冒昧轻率。著传旨申饬。　　

○命理藩院晓谕蒙古王公台吉等、嗣后乾清门行走之蒙古王公台吉、有因谢恩引见、恳请随围效力者。即行转奏。散走之蒙古王公台吉等、于谢恩引见后。著各回游牧。其无故前来者、概行禁止。著为例。　　

○丁亥。秋分。夕月于西郊。遣裕郡王亮焕行礼。　　

○上诣永佑寺行礼。　　

○予福建出洋淹毙把总曾元章、外委陈廷高、陈邦桂、郑国雄、浙江出洋淹毙外委李永誉、祭葬世职。兵丁许仁等二百三十五名、赏恤如例。　　

○戊子。谕内阁、吴璥等奏、请将豫东二省降革各河员、分别留任协防、以资熟手一摺。据称该二省管理黄河各厅员、因本年李亨特案内、俱有供应饭食门包、并为之盖造公馆。经李亨特荐用亲戚等事、应行革职者四员、降调者九员、均应饬令离任。惟现在候补丞倅仅止十员、不敷补用、且大半俱系生手、河务紧要、可否将降调之同知吕昌会等九员、加倍捐复、其革职同知沈廷谐等四员、留工差委各等语。东河丞倅各员。不自谨饬。滥应上官。以致均罹降革处分。其罪本无可宽免。惟念豫东二省黄河两岸工程。修防紧要。若一律俱换生手。恐其办理未协。而现在候补之员。又复不敷补用。所有该河督等奏请将降调同知吕昌会、张志鉴、姚仲、陈旭、通判王申伯、费涟、雍廷焕、汪元琨、八员加倍捐复仍留本任之处。吕昌会等止于私出门包。部议亦祇降调。情节较轻。尚可准行。其先经终养之同知孙象坤一员、情罪相同。亦著准其加倍捐复。至革职同知沈廷谐、王文绪、滕开业、通判叶凤翥等四员、则不但私行出门包。并为李亨特垫办供应。建盖公馆。兼任用其所荐亲戚。多方逢迎。劣迹尤甚。该河督等亦为之奏请留工效力。岂以伊等积惯逢迎。留以自便。将来留工之后。不过一二年闲。又将以防守出力保奏。豫为该劣员等录用之地乎。沈廷谐等四员、不准留工差委。吴璥、马慧裕、长龄、均著传旨申饬。　　

○又谕、成宁参奏、阜阳县知县傅文炳、于承审命盗重案、辄行草率定拟、屡经臬司指驳、并不上紧审办、于词讼事件、亦任意积压、其详报监犯病故之案、计上年六月至今一载之中、病毙四十余名、请将傅文炳及该县典史乔佐国一并革职等语。案犯羁禁囹圄。有狱及典狱官、本当依限审结。随时照料。今阜阳县详报监犯病毙者、竟至四十余名之多。此四十余名、未必皆罪犯应死。其中或有案情牵连待质。因久禁狱中。拖延瘐毙。殊堪悯恻。该知县及典史玩视狱囚。漫不加意。实属懈弛不职。成宁查明参奏。所办固是。但仅请将该知县及典史革职。办理尚觉过轻。所有阜阳县知县傅文炳、典史乔佐国、均著革职。发往伊犁效力以示惩儆。该管知府樊士鉴、平时不能督率整顿。亦难辞咎。著交部严加议处。　　

○予陕西捐输煮赈之绅士王成久等、同知、通判、职衔有差。　　

○己丑。上御卷阿胜境。赐扈从王公大臣、蒙古王、贝勒、贝子公、额驸、台吉等食。　　

○庚寅。上自避暑山庄启銮。幸木兰。
  </div>
  <div class="pagination">
   <a href="清实录嘉庆朝实录_page218.html">
    上一页
   </a>
   <span>
    ...
   </span>
   <a href="清实录嘉庆朝实录_page214.html">
    214
   </a>
   <a href="清实录嘉庆朝实录_page215.html">
    215
   </a>
   <a href="清实录嘉庆朝实录_page216.html">
    216
   </a>
   <a href="清实录嘉庆朝实录_page217.html">
    217
   </a>
   <a href="清实录嘉庆朝实录_page218.html">
    218
   </a>
   <span class="current-page">
    219
   </span>
   <a href="清实录嘉庆朝实录_page220.html">
    220
   </a>
   <a href="清实录嘉庆朝实录_page221.html">
    221
   </a>
   <a href="清实录嘉庆朝实录_page222.html">
    222
   </a>
   <a href="清实录嘉庆朝实录_page223.html">
    223
   </a>
   <a href="清实录嘉庆朝实录_page224.html">
    224
   </a>
   <span>
    ...
   </span>
   <a href="清实录嘉庆朝实录_page220.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
