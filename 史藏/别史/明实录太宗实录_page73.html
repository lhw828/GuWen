<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 73 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 73 页/共 95 页</h1>
    <div class="content">　　○甲午行在通政司言欧宁县人进金册及方书  上曰此妖人也秦皇汉武一生为方士所欺求长生不死之药此又欲欺朕朕无所用金册令自食之方书亦与毁之毋令别欺人也
　　○乙未遣官祭太岁风云雷雨岳镇海渎山川等神  遣官祭旗纛
　　○丙申脩河南临漳县固冢等处堤岸
　　○己亥封蜀王第四女为江津郡主第七女为蒲江郡主第八女为金堂郡主第九女为昭化郡主第十女为顺庆郡主第十一女为江安郡主
　　○壬寅敕山东福建等都司令缘海卫所严整军马昼夜谨备遇贼至随机剿捕误事必杀不赦时浙江松门卫奏倭船在海往来故也
　　○乙巳夜有星如鸡子大青白色尾迹有光出紫微西蕃内北行至近浊后二小星随之
　　○戊申辽东广宁卫进嘉禾
　　○己酉改四川按察副使赵彬于狭西按察司  福建沙县贼陈添保等伏诛初添保与县人杜孙李乌觜及龙溪余马郎龙岩樊添受永春林九十德化张五官等聚众作乱烧劫龙溪银场杀中官及土民三十余人官军捕之四散逃匿既又僭称太平大人先烽等号招集贼众烧清劫流等县杀县官军民三十余人至是福建守臣执送京师诛之  嘉兴府贼倪弘三等伏诛弘三纠集无赖作乱劫掠乡村三年众至数千往来苏湖常镇诸郡杀害官民商贾不可胜计发兵二千合浙江都司兵讨之反为贼所败官军多被杀伤其势益横浙江按察使周新一志讨贼立赏格躬督兵搜捕列木栅于小江港议断其走路贼无所容乃趋北河新遣壮勇蹑至桃源县生絷其首数人送京师至是皆磔于市苏湖诸郡之民始安
　　○庚戌苏禄国东王巴都葛叭答刺西王麻哈刺吒葛刺麻丁峒王叭都葛巴刺卜辞归人赐金相玉带一黄金百两白金二千两罗锦文绮二百疋绢三百疋钞一万锭钱三千贯金绣蟒龙衣麒麟衣各一袭赐其随从头目文绮彩绢钱钞有差  昼太白见己位
　　○壬子安王楹薨  九月癸丑朔  甲寅哈密忠义王免力帖木儿遣使兀马儿沙贡马赐钞币遣还
　　○乙卯  命都指挥谷祥张翥往直隶府州及浙江福建缘海巡捕海寇
　　○戊午升户部郎中史怡兵部郎中王灵为江西布政司左参政刑部郎中林崧为右参政兵部郎中熊本诚为福建布政司左参政刑部郎中刘子春为浙江布政司左参政北京行部郎中李应春为右参政杨谨行为山东布政司左参政刘琪为右参政户部郎中朱光才为狭西布政司左参政礼部员外吴福为右参政北京行部郎中闻质户部员外郎李衡为湖广布政司右参政大理寺右寺副周复则为四川布政司左参议行人司正胡俊为右参议大理寺右评事张以澄为河南布政司右参议礼科给事中赵纬为四川按察司副使工科给事中郭良为江西按察司副使刑科给事中韩春山东道监察御史夏礼为狭西按察司副使广西道监察御史潜溟为广东按察司副使湖广道监察御史吴复为广西按察司副使  遣太监张谦赉敕往谕古麻刺郎国王斡刺义亦敦奔并赐之绒锦纻丝纱罗
　　○己未新制卤簿  复设狭西临洮巩昌洮州岷州等卫关隘
　　○庚申命故安乡伯张勇男安袭爵  夜荧惑犯在执法
　　○辛酉重阳节赐文武群臣宴
　　○癸亥敕辽东总兵官都督刘江及辽东都指挥使司曰有自虏中还者言虏岁凶乏食欲肆掠各屯堡其来必自太凌河或宁广义州州宜令各卫慎固防守毋为所袭
　　○甲子不都河等处女直野人头目兀令哈等来朝命兀令哈等为副千户木答刘等为百户木当加等为所镇抚真腊国王参烈昭平牙使臣辞归赐赉有差并赐参烈昭平牙金织文绮纱罗二十四疋
　　○乙丑赐文渊阁大学士兼左春坊大学士胡广翰林院学士兼右春坊右庶子杨荣翰林院学士兼右春坊右谕德金幼孜白金各五十两彩币四表里帛布各十疋苏禄国东王巴都葛叭答刺归次德州病卒讣闻遣官赐祭命有司营坟葬以王礼  上亲为文树碑墓道留其妃妾及仆从十人守墓令毕三年还国仍遣使赍敕谕其长子都麻含曰尔父知尊中国躬率家属陪臣经涉海道万里来朝眷其诚悃已锡王封优加赐赉遣人护送还国舟次德州以疾殁朕闻之良用闵悼己葬祭如礼尔以嫡长为国人所属宜即继承以绥藩服令特命尔为苏禄国东王尔尚益懋忠贞敬承  天道以副眷怀以承尔父之志钦哉
　　○丙寅琉球国中山王世子尚巴志遣使邬梅住尼九等贡马及方物赐钞币遣还  设交阯乂安府广积库衙仪县丹咍海门巡检事盐课提举司之博济广济远济安济演济五盐仓南界真福千冬三场盐课司  再定应天奉阳滁和等府州养马例初行在兵部言太仆寺马洪武初以应天太平镇江扬州卢州凤阳六府滁和二州民牧养其后马多乃令淮徐之民分养今太仆又言马蕃息宜令安庆宁国广德分养为便  上曰安庆三府只循洪武例马多则令郡臣别议分养至是定议凤阳庐扬滁和在江北者五丁养一马应天太平镇江在江南者十丁养一马若后马益多江南十丁内增一马淮徐郡虽近时始养马亦宜计丁始均以闻从之
　　○丁卯脩孔子庙讫工  上亲制碑文刻石其词曰道原于天而具于圣人圣人者继天立极而统斯道者也若伏羲神农黄帝尧舜禹汤文武周公圣圣相传一道而已周公殁又五百余年而生孔子所以继往圣开来学其功贤于尧舜故曰自生民以来未有盛于孔子者也夫四时流行化生万物而高下散殊咸遂其性者天之道也孔子参天地赞化育明王道正彝伦使君君臣臣父父子子夫夫妇妇各得以尽其分与天诚无间焉故其徒曰夫子之不可及犹天之不可阶而升也又曰仲尼日月也无得而踰焉在当时之论如此旦万世无敢有异辞焉于乎此孔子之道所以为盛也天下后世之蒙其泽者实与天地同其义远矣自孔子没于今千八百余年其间道之隆替与时陟降遇大有为之君克表章之则其政治有足称者若汉唐宋郅治之君可见已朕  皇考太祖高皇帝天命圣智为天下君武功告成即兴文教大明孔子之道自京师以达天下并建庙学遍赐经籍作养士类仪文之备超乎往昔封孔子氏孙世袭衍圣公秩视二品世择一人为曲阜令立学官教孔颜孟三氏子孙尝幸太学释奠孔子竭其严敬尊崇孔子之道未有如斯之盛者也朕缵承大统丕法成宪尚惟孔子之道  皇考之所以表章之者若此其可忽乎乃曲阜阙里在焉道统之系实由于兹而庙宇历久渐见堕敝弗称瞻仰往命有司撤其旧而新之今兹毕工宏邃壮观庶称朕敬仰之意俾凡观于斯者有所兴起致力于圣贤之学敦其本而去其末将见天下之士皆有可用之材以赞辅太平悠久之治以震耀孔子之道朕于是深有所望焉遂书勒碑树之于庙并系以诗诗曰巍巍玄圣古今之师垂世立言生民是资天将木铎以教是畀谓欲无言示之者至惟天为高惟道与参惟地为厚惟德与含生民以来实曰未有出类拔萃难乎先后示则不远日用攸趋敦叙有彝遵于圣模仰惟  皇考圣道日崇礼乐治平身底厥功曰予祇述讵敢或懈圣绪丕承仪宪永赖岩岩泰山鲁邦所瞻新庙奕奕饬祀有严鼓钟锽锽璆磬戛击八音相宣圣情怡怿作我士类世有才贤佐我大明于万斯年  朝鲜国王李芳远遣陪臣郑镇贡马并方物赐钞及绮帛遣还  云南木邦宣慰使罕宾法孟养宣慰使刁得孟等遣使贡马及方物赐罕宾法等凡钞五十锭彩币五十疋
　　○戊辰命行在兵部天下卫所官军累岁所养马死及亏欠马驹者悉免追  夜月食既
　　○己巳庶人允熥卒赐祭允通懿文太子第三子母妃常氏开平忠武王遇春之女允熥建文中封吴王  上嗣位之初正封号改广泽王以罪免为庶人至是卒  上闻讣叹曰吾既往不咎矣于亲亲宁过厚也命以礼葬之
　　○庚午升翰林院脩撰沈□止夕又土□为本院侍读
　　○癸酉造文官金织文绮三千匹
　　○丙子安王楹薨讣闻  上悼惜之辍视朝五日谥曰惠赐祭命有司治丧葬  皇太子亲王皆遣祭王  太祖高皇帝第二十一子洪武二十四年受封永乐六年之国平凉王聪敏好学不事游戏薨年三十五无子国除
　　○戊寅马儿哈兰回回哈王撒答打丁等来朝贡马赐赉有差
　　○己卯擢萧湘卢儒张士寔周中和陈景和陆伯纶袁文杨学曾赵迪林虎儿王真为中书舍人凌晏如吴节李文殊陈孟昇孙浚张周琬为给事中初萧湘卢儒以秀才荐入翰林习字士是等以工楷书写诰敕历年既久故擢用之
　　○庚辰夜有星如鸡子大青白色有光出天苑西南行至云中
　　○辛巳  上谓行在工部臣曰四方之人服役京师者水土异习加以寒暑勤劳盖有致疾而医药久未痊者此皆尽力奉公当加恤之今天气已寒其给行粮遣人护送还家仍令有司善存抚之  阯交阯清化府知府梁汝笏为交阯布政司左参政仍掌清化府事汝笏交阯人旌其有招抚功也
　　太宗文皇帝实录卷一百九十二


太宗文皇帝实录卷一百九十三
　　永乐十五年冬十月癸未朔享  太庙命皇太子行礼  是月交阯总兵官丰城侯李彬遣都指挥朱广领兵剿捕贼首杨进江广攻破北昼等赛擒进江等悉斩以狥余贼溃散
　　○甲申给赐营造军民夫匠胖袄裤鞋及绵布绵花
　　○乙酉遣刑部员外郎吕渊等使日本时捕倭将士擒寇数十人献京师贼首有徵葛成二郎五郎者讯之皆日本人群臣言日本数年不脩职贡意为倭寇所阻今贼首乃其国人宜诛之以正其罪  上曰远夷威之以刑不若怀之以德姑宥其罪遣还于是命渊等送还日本赐玺书谕国王源义持曰尔父道义能敬天事大恭脩职贡国人用安盗贼不作自尔嗣位反父之行朝贡不供屡为边患岂事大之道天生斯民立之主宰大邦小国上下相维无非欲遂民之生耳尔居海东蕞尔之地乃凭恃险阻肆为桀骜群臣屡请发兵问罪朕以尔狗盗鼠窃且念尔父之贤不忍遽绝曲垂宽贷冀尔悔悟比日本之人复寇海滨边将获其为首者送京师罪当弃市朕念其人或尔所遣未忍深究姑宥其罪遣使送还尔惟迪父之行深自克责以图自新凡比年并海之民被掠在日本者悉送还京不然尔罪益重悔将无及
　　○丙戊夜有星如盏大青白色尾迹有光起自文昌东北行至近浊
　　○戊子革交阯新安府至灵县之税课局阴阳学僧会道会司及太原府富良县之僧会司以附郡城不应设也
　　○己丑革贵州石阡长官司落桥葛容溪银场局
　　○壬辰命顾瑄为中春大夫宗人府仪宾以晋王长女阳城郡主配之  脩通州城东白富河桥
　　○丙申敕掌狭西都司都督佥事胡原曰边境屯戍所以防御寇暴所务甚重如绥德极边之地尤宜加意防慎尔乃尽撒守备官军营干他事倘虏乘虚而入何以制之宜善计度毋蹈失机之祸
　　○庚子改四川按察佥事李清于广东按察司
　　○壬寅赐宁国长公主钞万锭彩币六十疋
　　○丁未敕甘肃总兵官都督费瓛曰今虏中有来归者加意抚绥盖闻瓦刺之众于兀古者河大败阿鲁台故也辽东总兵官都督刘江奏今岁兀良哈之地旱泰宁卫指挥锁南等以马千疋来易米前此易米者其数不多止用马＜马犬＞今泰宁一卫用车三百辆运米虑朵颜福余诸卫皆来则无以给之况辽东极边无他有司供给守备官军数多每年安乐自在二州寄住鞑官俸粮岁用浩大而旧定马价甚高上上马一疋米十五石绢三疋下者米八石绢一疋如悉依旧例则边储空匮宜令所司更议马直撙节粮储递增布绢中半市之庶外夷蒙博施之恩而边储无不给之患  上曰江所言是命兵部定议行之
　　○戊申升翰林院典籍郑叔美为本院检讨湖广道监察御史邵玘为江西按察司使广东道监察御史王玭张敔为狭西按察司佥事吏科给事中党忠为江西按察司佥事夹江县知县蔡楫为浙江按察司佥事北江府知府白琛为山东盐运使改狭西右参政王敏于广西布政司山东右参政房安于四川布政司湖广右参议氊永于广西布政司擢进士林垣林时为狭西按察司佥事陈辉为贵州按察司佥事杨鉴杨润严继先为监察御史
　　○己酉升莱州府知府韩杰为两浙盐运使
　　○庚戌浡泥国王遐旺遣叔祖麻木等贡方物
　　太宗文皇帝实录卷一百九十三


太宗文皇帝实录卷一百九十四
　　永乐十五年十一月壬子朔书谕皇太子明年正月十三日大祀  天地命尔行礼其精洁致斋恪共乃事钦哉  行在钦天监进永乐十六年大统历  上御奉天殿受之颁赐诸王及文武群臣
　　○甲寅  上嘉朝鲜国王李芳远勤脩职贡遣使赍敕及白金二千两文绮表里二百疋纱罗绒锦五十疋马二十匹赐芳远仍赐其妃文绮表里八十疋
　　○乙卯敕辽东总兵官都督刘江曰尔奏欲更议马直已见体国之心况今年辽东薄收正宜樽节以舒用今更定其价上上马每匹米五石绢布各五疋上马米四石绢布各四疋中马米三石绢布各三疋下马米二石绢布各二疋驹米一石布二疋其他有可以实边储者尚悉心计虑以副朕倚托之重  交阯升华府知府严律己等奏占城侵据地方拘制所属官不容理事敕总兵官丰城侯李彬斟酌处置
　　○丁巳冬至  上御奉天殿受朝贺大宴文武群臣及四夷朝使
　　○壬戌夜有星如盏大赤色尾迹有光起自天津旁西行至游气后一小星随之
　　○乙丑提弗卫指挥使塔失举送哈刺把秃儿等至京师命哈刺把秃儿为指挥佥事兀失哈安出哥为副千户赐诰敕冠带袭衣钞币  命故都指挥同知刘景名子海袭羽林前卫指挥使海应袭指挥同知  上念景名靖难功特命袭指挥使  命贵州都指挥使胡通海致仕
　　○庚午四川播州宣慰使杨昇来朝贡马三十匹赐白金袭衣钞币
　　○辛未敕辽东总兵官都督刘江曰近指挥朵儿只还自兀良哈言虏寇至边昼则潜伏夜则出入烟墩下守者皆不觉果如此言为将不严之过然虏多诈此言未可信今宜密遣三五百人匿道旁俟寇入擒之然后治守者之罪庶其有警  工部右侍郎蔺芳卒芳山西夏县人倜傥阔达有大节读书通古今重义薄利不以富贵贫贱动其心洪武中举孝廉授刑部员外郎升郎中  上即位升吉安知府先是金华朱仲智为吉安知府宽厚廉洁刬革吏弊礼贤爱民民甚戴之会被召改重庆知府民思慕之而难其继者已而芳至芳宽厚持大体而明习吏事庭无滞牍民有告讦者数语立决吏无所容其奸芳以爱民为心而处事曲当民更大喜吉水有无赖民诣阙言县故有银冶烹炼可获厚利朝廷遣官以其人覆视既至父老群诉于芳曰即用无赖者言吾属父子兄弟不能保而邑有无穷之患芳曰银冶诚有之乎曰无之但闻故老云宋季时邑有奸民妄言银冶于朝者后坐诬罔之罪今芒芒山谷上者树松柏下者艺禾稼岂尝见有所谓银冶太守如疑我言诣阙告者在此请指说银冶之处我等甘罪芳恻然顾告者而问之噤不能对父老趣之对卒无对父老又言此无赖人平日所为罪恶累累皆应坐死其人在傍闻之惴栗芳曰无恐罪皆赦前今独问银冶有无耳告者即叩头吐实言我愚昧人而居乡素贫诚不甘乡之人皆华衣美食扬扬焉未尝齿我也则妄意祸之以至于此死罪死罪惟太守吾父母何以生之芳为草奏太意谓告尝闻故老言宋时说银冶事而未及详輙率意上陈今询邑人老长皆云素未尝有银冶即不实甘受铁锁言人人同谨以实闻同官或不肯署曰朝廷治银冶吾辈敢方命耶奏入如不信胥受罪矣芳曰吾辈奏命守此土非以为民乎今  圣天子仁明在上如天日诸公乃不以直道效臣节耶有罪芳请独任即自署奏同官不得已亦强署焉  上得奏曰吾固意愚民之妄也遂罢其事然以告者出于率意也亦不之罪芳自奉俭约日尝疏食被服无纨绮事其母极孝母亦善教凡芳日所行事夕则命陈于前有未善必让之芳谨受教不违后为工部都水主事督浚治河南河渠凡所经郡县民情吏治有未便者輙疏以闻升本部右侍郎至是以疾卒吉安自芳去其民思慕贤守必曰朱蔺朱蔺云
　　○壬申金水河及太液池冰凝具楼阁龙凤花卉之状奇巧特异  上赐群臣观之行在礼部尚书吕震以为祯祥屡见率百官上表贺  上拒而不受赐敕谕曰朕德凉薄托于万姓之上惧弗克负荷夙夜祇事不敢暇豫比岁以来卿等一遇祥异輙进表贺顾朕暗昧宁不自知夫戒谨者治之所兴宴安者乱之所自卿等宜精白乃心励臣职奉成宪用以辅朕共承天庥书曰臣克艰厥臣政乃乂其毋因是而有怠心钦哉
　　○癸酉  命行在礼部移文中外诸司一遵成宪爱恤军民必崇实惠且以农桑衣食之本必及时劝课学校育材之地必加意劝勉赋役必均平科徵必从实祭祀必诚敬刑狱必平恕孝顺节义必旌表鳏寡孤独必存恤材德遗逸必荐举边徼备御必严固仓库出纳毋侵欺有司官吏贪暴旷职者监察御史按察司具实纠举  改前礼部尚书赵羾为兵部尚书俾巡督塞北屯戍凡军民一切利病及边务有不便者具以实闻  命行在户部以白米二百五十石给安乐患病夫匠
　　○甲戌鞑靼完者不花速哥台赛罕来归自陈愿居京师俱授所镇抚赐予如例
　　○乙亥颜卫头目干不儿等来朝贡马赐钞币有差  升金吾前卫正千户张演为本卫指挥佥事赐冠带并纻丝衣一袭赏其奉使哈烈之劳
　　○戊寅狭西进玄兔  敕周王橚曰比新安火者领军马假言王来朝直抵大名围猎因劫掠百姓阉＜监-皿立＞敢假王名领军马畿内之地敢行劫掠此非细故可即械送其人来京惩治  升户部员外郎王源为山东按察司佥事降户科给事中陈天民为山东盐运司知事
　　○己卯哈密忠义王免力帖木儿遣使阿力迭里等贡方物
　　○辛巳占城国王占巴的赖遣陪臣保麻翁贡方物
　　太宗文皇帝实录卷一百九十四


太宗文皇帝实录卷一百九十五
　　永乐十五年十二月壬午朔  皇太子省牲于南郊
　　○癸未暹罗国王三赖波磨刺札的赖遣使奈叫等百余人进表贡方物谢赐祭其父并命袭爵恩命礼部赐王锦绮纱罗并赐奈叫等钞币有差
　　○甲申擢进士艾广何卓张宗监生郑兴王佐李昭为吏科给事中教谕徐初进士萧奇郭显监生井田宋徵寇谦田文丁铣唐胜刘凯为户科给事中教谕魏凯训道于会进士周敏学樊鉴生张璨刘芾武达冯政马宾为礼科给事中教谕陈玘进士黄完刘涣监生王斌张轼周建刘秉古节张毓潘麟为兵科给事中教谕赵信训导熊义进士刘荩刘显监生卢智刘敔李敏杨铎张惠张芾王矩武襄为刑科给事中教授周宏宗训导颜伟进士李实监生裴祥韩麟为工科给事中
　　○乙酉周王橚奏请来朝赐敕止之  山西行都司都指挥李谦言大同极边之地胡寇出没不时近欲调骑士巡逻而总兵官都督朱营不许  上曰谦言是也遂敕责荣令赴京自陈
　　○己丑腊日赐文武群臣宴
　　○辛卯右军都督佥事欧阳青卒青荆州府江陵县人初为燕山中护卫百户以平内难屡立战功积升山西都司都指挥使永乐三年升右军都督佥事后侍高煦颇骄蹇恣肆  上闻之召至北京未几卒
　　○壬辰太医院判韩公达卒公达故院使公茂之弟为人方廉自持医术与公茂齐名初举郡医学正科永乐二年擢太医院御医十年升院判凡御用药饵皆躬自精制非躬制不以进既卒赐祭命工部给棺葬之礼如公茂
　　○癸巳赐浡泥国王叔祖麻木哈密忠义王使臣阿力迭里占城国王使臣保麻翁等宴
　　○甲午楚王桢进马二千匹  上喜受百匹赐书报曰领贤弟厚意矣夫畜马甚劳百匹之外余悉遣还可分遗诸侄也  夜荧惑到房宿北第一星
　　○丙申哈烈撒马儿罕诸国各遣使随中官鲁安郎中陈诚等来朝贡马及方物赐文绮纱罗袭衣有差
　　○丁酉  命平江伯陈瑄充总兵官率领舟师漕运粮储赴北京  云南麓川平缅宣慰使思任发遣人贡马及方物赐钞币遣还
　　○庚子夜有星如碗大青白色尾迹有光星宿南行至游气
　　○辛丑擢进士黄振为浙江道监察御史  夜月犯角宿南星
　　○壬寅立春  上御奉天殿群臣行贺礼赐宴  兀者左卫都指挥锁升哈及乐宁等卫千百户陈敬等来朝贡马赐赍有差
　　○癸卯遣敕戒永和王济烺曰凡朝廷仪物制度等差截然不可违越比闻尔擅造印章僭用龟纽龟纽惟亲王之宝用之尔擅为之越礼分矣以尔年少及念尔父同气之故姑宥不问自今宜谨遵礼法毋蹈前过  鞑官脱脱不花遣所部哈刺乞台等四十六人贡马赐之钞币
　　○甲辰忽鲁爱卫指挥恼纳举送女直头目阿羊加等至京授官有差仍赐赍遣还  乌思藏怕木竹巴灌顶国师阐化王吉刺思巴监藏巴里藏卜必力工瓦阐教王领直巴儿吉监藏及正觉大乘法王昆泽思巴净慈弘智广慧大国师日托巴灌顶慧慈净戒大国师端竹监藏等遣使公哥癿等贡佛像舍利并方物赐钞币等物
　　○丙午朝鲜国王李芳远遣陪臣金得寿等贡鞍马金银器等物贺明年正旦  女直野人撒里亦答乘等来朝置阿真同直卫授指挥同知佥事等职赐诰印冠带袭衣及钞币有差  金吾右卫千户万亿以公务至行在  上念亿故父有旧劳升亿本卫指挥佥事
　　○戊申建州卫指挥李显忠奏颜春地面月儿速哥愿率家属归附居建州从之仍赐赉如例
　　○己酉苦烈河女直野人可郎加等来朝奏愿于兀者前卫指挥哈鼻答处同居从之授千百户等职赐赉如例
　　○庚戌和宁王阿鲁台遣使苦出帖木儿等八十三人贡马赐钞四万八千锭文绮彩绢各二千疋偿其马价仍宴赉之遣还  备倭指挥使谷祥等言太仓城中有太仓镇海二卫旧独令太仓卫守城城宽兵少防闲不周请令二卫共守从之
　　○辛亥享  太庙命皇太子行礼  是月浙江海宁全卿松门海门昌国定海各卫增置烽脩候燎高台七十二所是岁天下户九百四十四万三千七百六十六口五千一百五十万一千八百六十七赋税粮三千二百六十九万五千八百六十四石布帛二十四万二百五十一疋丝棉十二万八千七百五十九斤绵花绒四十一万五百四十四斤课钞千六百八十七万九千九百四十锭金三千六百六十两银二十九万八千五百五十两钱三千二百一贯铜二千五百七十五斤铁二十一万四千三百九十九斤铅七万九千六百九十三斤朱砂千五百四两海肥三十四万四百四十五索茶一百万四千六百九十斤盐百四十三万一千七百七十四引屯田子粒九百二十八万二千一百八十石马五十一万四千四百三十九匹  馈运北京粮五百八万八千五百四十四石  交阯上共绢千二百五十二疋翠羽三千扇一万漆二千四百斤
　　太宗文皇帝实录卷一百九十五
太宗文皇帝实录卷一百九十六
　　永乐十六年春正月壬子朔  上御  奉天殿受朝贺大宴文武群臣及四夷朝使
　　○癸丑时天下布政司按察司各府州县及土官衙门官吏来朝六部都察院及六科给事中交奏其职业有废惰者请付法司正其罪  上皆不问赐敕谕之曰朕承  天命统绍鸿业夙夜孜孜图惟安民于今十有六年而天下未安民生未遂究惟厥咎皆谓有司不得其人夫民者天民天付人君安养之人君不能独治则必建官分职以共治今尔等坐视民穷恬不留意小大蒙蔽悉不以闻独不畏天地鬼神乎继今能改过自新革贪为廉革暴为仁上体吾心下抚百姓使百姓皆得其所则可以永享爵禄保富贵矣如复不悛而违命厉民罪必不恕盖譬如使人牧牛羊不能蕃息又多饿死则牧者必受谴责况受牧民之寄者乎福善祸淫天有恒道赏功刑罪国有常典其懋勉之无怠无忽
　　○甲寅交阯总兵官丰城侯李彬以清化府俄乐县土官巡检黎利叛遣都督朱广等往剿之利从初陈季扩反充伪金吾将军后束身归降以为巡检然中怀反侧至是僭称平定王以弟黎石为伪相国改奔为都督聚贼众范柳范晏等放兵肆劫广等兵至斩首六十余级生擒范晏等百余人利遁去至是彬奏请以晏等就交阯戮以狥众从之
　　○丙辰夜有星如盏大青白色有光出翼宿东南行至云中
　　○戊午享  太庙  命皇太子行礼  如来大宝法王哈立麻遣使贡马赐之钞币
　　○己未毛怜卫指挥猛哥不花奏本卫千百户哈答等二十余人每有调发能效勤劳今来朝请量升之以劝将来遂各升职有差仍赐  敕奖谕赉之遣还  西宁卫隆奔等簇扎省吉省吉儿迦等及洮州卫著藏簇头目失加谛等来朝贡马命扎省吉省吉儿迦二人为指挥佥事可鲁窝失加谛等六人为正千户你麻儿迦等十四人为副千户赐诰敕冠带衣币有差
　　○庚申湖广永顺宣慰使彭源之子仲率土官头目六百六十七人贡马赐钞及锦绮彩帛有差
</div>
    <div class="pagination">
<a href="明实录太宗实录_page72.html">上一页</a><span>...</span><a href="明实录太宗实录_page68.html">68</a><a href="明实录太宗实录_page69.html">69</a><a href="明实录太宗实录_page70.html">70</a><a href="明实录太宗实录_page71.html">71</a><a href="明实录太宗实录_page72.html">72</a><span class="current-page">73</span><a href="明实录太宗实录_page74.html">74</a><a href="明实录太宗实录_page75.html">75</a><a href="明实录太宗实录_page76.html">76</a><a href="明实录太宗实录_page77.html">77</a><a href="明实录太宗实录_page78.html">78</a><span>...</span><a href="明实录太宗实录_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
