<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1719 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1719 页/共 1860 页</h1>
    <div class="content">○己巳。谕曰、直隶提督阎正祥、江南提督陈大用、俱著在乾清门侍卫上行走。　　

○又谕、据奇丰额奏、查抄闵鹗元赀产案内、有原任德安府知府赵楠、捐职理问赵深、捐职员外郎祝徵萃、俱系闵鹗元姻亲。并有寄顿银两。恐尚有虚捏隐饰等弊。请一并革职。解交浙省归案审办等语。赵楠、赵深、祝徵萃、俱著革职解赴浙省。交与琅玕、一并归案审办。　　

○谕军机大臣曰、奇丰额奏查抄闵鹗元家人房产摺内称、讯据赵深、祝徵萃等供出、共有寄存银二万一千九百八十余两。钱二千六百三十余千。田五百八十亩又据署震泽县知县王劝、查出该县地方第八都第九都等处、共田一百九亩。俱系闵鹗元名下之产。恐就近各县。尚有假名置买之田现在密行查访等语。各省大小官吏。每年禄糈所入。积有余赀置买田产。原属例所不禁即与富户等缔结姻亲。亦事所常有。但以本省大吏。置买本省田产。与所属部民乡宦富家。结亲往来。实为大干法纪之事。试思巡抚统辖全省。一切催徵银粮等事。俱应秉公稽察乃于所属置买田亩。则完粮纳税。该县岂敢实力催徵。并有代为完缴之事。皆不可知而绅士富民等、倚恃与巡抚谊属姻亲。假其声势。必至包揽词讼武断乡曲。其弊更无所不至。著留京王大臣。监提闵鹗元严加讯问。此项田亩。及与赵楠祝徵萃结亲。若在江宁藩司时。已属牟利犯法若在安徽任内。尚可毋庸置论。如在江苏巡抚任内。则闵鹗元之罪更大。现在令奇丰额、检对契卷年月。无难立时查出。闵鹗元岂能始终狡饰耶。即使所置田产。系在安徽巡抚任内之事。伊调任江苏后。亦应即时售去。于浙江本籍另行置买。有何不可。并应将与江苏绅士富户结亲。系在安徽任内之处。具摺奏明。晓谕地方官。令亲戚等毋得招摇生事。尚不失为公正大臣。闵鹗元系读书晓事之人。于此等显而易见之嫌疑。竟不思早为引避。利令智昏。公然将所置田产。自行管业。而与绅士富户等交结往来。并寄存银两生息。实属颠倒瞀乱。天夺其魄。如此骫法辜恩。朕用伊为巡抚多年。任其牟利徇情。朕亦深以为愧。封疆大吏如此难信。朕实为之寒心。至闵鹗元所买震泽县田契。俱系捏名。而积存银两又分交各处寄匿其居心尤不可问督抚等果自信洁已奉公。实心办事。必不萌豫备犯罪之念。其豫备此念者。必系贪赃坏法之人。自知行私作弊。积有厚赀一经败露。必致查抄入官。心怀恐惧。方行豫为隐寄亲戚。假捏姓名。希图查抄时、可以遗漏隐匿。为此鬼蜮伎俩。朕可欺。天可欺乎。再闵鹗元当四十二年正月内。来京陛见。正值皇太后大事。伊并未过二十七日即先行出京。即云有旨回任。亦当恳辞。伊犯事后。朕始向军机大臣等言之。据阿桂言、是年奉差滇省。于正定途次得信后即日赶回在涿州地方遇见闵鹗元等语。阿桂与闵鹗元、俱系国家大臣。阿桂奉差往滇。闻信后、并未奉旨。即行驰回。可谓识大臣之体。而闵鹗元本属在京。其安徽任内。有何迫不及待之事。乃遽尔回任。可见阿桂为休戚相关之大臣。而闵鹗元竟属全无良心之小人矣。十数年来。朕因闵鹗元在巡抚中。尚属能事。此等大节所关。朕欲全其名节。不肯宣示。今闵鹗元昧良负恩。至于此极。始将此事明言。并著传谕留京王大臣。将以上指出各情节。向闵鹗元严加究讯。令其逐一登答。毋任稍有捏饰。　　

○又谕、据李涛奏、现在蒙恩补授河南按察使。恳请准赴阙廷叩觐等语。本年朕八旬庆辰。各省督抚藩臬。俱情殷祝嘏。前已派出河南巡抚穆和蔺、届期来京随班行礼。李涛此时、著即先赴新任。接印任事。俟穆和蔺回任后。李涛于冬间、再行前来请训。　　

○举行湖北湖南二省、乾隆五十五年军政。卓异官四员。才力不及官二员。有疾官一员。分别议叙处分如例。　　

○庚午。谕军机大臣等、此间旬日以来。未经得雨。稍觉乾燥。前据留京王大臣奏、京师初七日得有透雨之后。迄今几及半月。未据续有奏报。朕心深为廑注。著传谕留京王大臣、将京城近日曾否续得雨泽。土脉不致乾燥并大田有无妨碍之处。即行据实覆奏。　　

○又谕、兵部具题、海坛镇总兵丁朝雄、于署台湾水师副将任内。失察天地会邪教一案。议以降调。因该镇有革职留任之案无级可降。请旨革任一本。已降旨将丁朝雄送部引见矣。丁朝雄由福建水师参将。历任副将总兵。在闽年久。于水师营务是否熟悉平日约束兵丁。督缉巡洋诸事能否实心出力。及居官如何之处。著伍拉纳秉公切实具奏。毋得稍有瞻徇。俟该员引见时。候朕再降谕旨。寻奏、丁朝雄历任水师。海面情形最为熟悉。至整饬营伍。缉捕洋盗。均属认真。报闻。　　

○又谕、昨福康安奏、带领阮光平、于六月初八日。自南昌前进等语。江西南昌至热河计程尚有四千余里距七月开宴之前不及一月前经降旨谕令于七月初八日赶至热河。以便于初九日瞻觐。今天气炎热。途次或间遇雨水。恐未能加紧趱行。该藩情殷瞻觐诚悃可嘉。亦不可不示以体恤著传谕福康安于途次酌量情形。如能于初八日行抵热河。固属甚善倘略有耽延。即初十日赶到。亦可于十二日惠迪吉门瞻觐。若再不能如期。务于十二三日赶到。总在不误十四日筵宴之期。福康安于途中、固不得任意濡缓。亦不必过于趱程。致滋劳顿也。　　

○旌表守正捐躯直隶蠡县民杨作梁妻彭氏。　　

○辛未谕曰姚棻奏、德兴县民人傅正元、现年八十二岁。五世同堂请旨照例锡赉等语。传正元年臻耄耋。曾孙绕膝洵为盛世庥徵。所有应加赏赉之处。著该部察例办理。　　

○谕军机大臣曰、姚棻参奏、清江县知县江启澄、于驿递要件。任意迟延起解钱粮。又复谎报日期。请旨革职等语。已降旨将江启澄革职矣。该县于所管境内、接递驿报迟延。虽属玩忽。然尚与何裕城无涉。至上年地丁等项钱粮。例应于本年四月内扫数解司。乃该县欠银至九千六百余两之多。经藩司饬差催提。于五月十五日始行起解又复捏报日期。则平日之懈惰无能。有心欺饰。已可概见。何裕城久任江西巡抚。于此等旷职之员。何以并不即时参劾。况应完地丁。积欠至九千六百余两之多。亦难保无书吏从中侵冒。以完作欠之弊。何裕城所司何事著传旨申饬。并令据实明白回奏。　　

○壬申。遣官祭火神庙。　　

○军机大臣等议覆闽浙总督觉罗伍拉纳奏称、台湾为产米之区。漳泉民食。全资接济。前因私贩偷渡。准福州将军永德奏台湾于鹿仔港设口。泉州于蚶江设口凡厦门船、由厦门旧口挂验。赴鹿耳门。虹江船由蚶江新口挂验。赴鹿仔港。其厦门向有白底艍船。赴鹿仔港贩运米石者。亦必由蚶江挂验。始准出口。海道既纡。风信尤须守候。是以艍船渐次歇业。漳泉一带。遂至粮少价昂。请嗣后蚶江船。仍由蚶江口挂验外。至厦门艍船。即准由厦门同知挂验。径赴鹿仔港。并令兴泉永道。于牌照内、加用关防验放。毋庸远赴蚶江。则商船既难偷渡。亦得便捷遄行。再艍船、比蚶江之单桅双桅船较大。配运官米。亦得多载。请定每船载米六十石。谷倍之。如有遭风失水。照例令原保行户赔补。其余厦门一切横洋等船。仍止准对渡鹿耳门。毋许偷越鹿仔港。则海禁严密。而于民食兵糈。两有裨益。应如所请。从之。　　

○旌表守正捐躯直隶衡水县民郑世祥妻康氏。　　

○癸酉。谕曰、谢清问条陈酌更郡县名目。删除问刑定案从重字样。并大理寺卿遇有出差。请旨派署等款。科道之职。在于时政得失。及参劾不职之大臣。如近日直隶江南诸弊政。何无一人直陈。谢清问此奏、朕详加披阅。皆属摭拾浮词。无关紧要之事。该御史非心存躁进。即有意沽名。此等前明恶习。其风断不可长即如摺内所称、河南祥符、浙江绍兴、俱系宋代年号。宜加酌改一款。历朝郡县定名。或因山川名胜。纪事纪时。取义虽各不同。大约皆选择吉祥字样。锡以嘉名。祥符绍兴郡县。即沿袭宋真宗、高宗年号。有何不协。有何关涉。而必须亟为更改乎。至以霸州霸字、为非正术。藁城藁字、礼记作乾。大理、临安等府。师宗、弥勒等县。系属唐宋土酋僭称之号。均应酌易。尤为荒诞不经。此等郡县名号。相沿已久。指不胜屈。岂能一一追溯肇锡之由。若如该御史所称、皆宜考证定名则天下郡县不下数千。纷纷更易。有是理耶又称问刑定案。不宜将从重等字列叙。所见更为错谬。内外问刑衙门。凡谳狱定罪。俱照所犯情节。按律科断。其中有罪浮于律者。不得不从重办理。岂不察其犯事之轻重。而概予从重乎。该御史所言。竟似罪应绞者。从重则改为斩。罪应斩者。从重则改为凌迟。是于律例条款。全未体认明晓。仅以虚言妄奏。阳博宽厚之名。而阴济其邀誉之见。其居心尤不可问。又大理寺卿遇有出差。若不简员暂署。于体制未符一款。向来刑名事件。俱系刑部主稿。大理寺不过随同稽核。无关轻重。赵佑等虽出学差。遇有会审会议事件。现有满汉卿员三人。尽可办理。又何必再行简员兼署。该御史此奏、不过借以添列条款。罗叙见长。更属无谓又另摺奏、酌筹直隶边界归并村庄一事。前因长麟条奏已交军机大臣核议准行。该督抚等俱遵照确查各村庄远近形势。妥协办理该御史又复拾人牙慧。钞摭肤词哓哓陈奏。是诚何心本朝纲纪肃清。凡身任台谏者从不敢蹈明季陋习。纷纷以建白为长。乃谢清问、率将此等毫无裨益于国计民生之事。列条渎奏。是其沽誉盗名。妄希幸进。岂能逃朕洞鉴谢清问、著严行申饬　　

○谕军机大臣等、据留京王大臣覆奏严讯闵鹗元一摺。祇将奇丰额查出江苏寄存银田、及在震泽县置买田亩之处。向伊根究。而于朕所降谕旨内、指出四十二年皇太后大事时伊未过二十七日。先行出京一节。竟未将如何遵旨询问。及伊如何登答。详晰叙入。殊不可解。闵鹗元受朕厚恩。用至巡抚今以徇庇属员。怠玩公事。查抄治罪。伊有心隐匿豫将家赀寄顿。其牟利营私。固已辜恩负职。然此犹不过利令智昏。希图寄匿。以为日后安享地步。核其情罪尚属细事至其丧心昧良。有关大节罪案最重之处。实在皇太后大事时不待二十七日遽行出京留京王大臣等、于此关系重大之款。摺内竟无一语提及。岂朕所降谕旨。祇系空言多此一问。伊等竟置若罔闻。不思登覆耶。著传旨严行申饬。仍著将此一节。再行严讯。令闵鹗元供吐确情。据实具奏。　　

○又谕曰、福康安奏、六月十五日行抵湖北黄冈。十六日即可驰抵武昌。现在趱程行走等语。并将阮光平恭谢敕封阮光缵为世子表文进呈。阮光平感激欢忭。实出至诚。披览之余。深堪嘉尚。前经传谕福康安、于途次酌量情形。固不得任意濡缓。亦不必过于趱程。总在不误十四日筵宴之期。如途中实在不能行走迅速。仍遵前旨。或于初十日及十二三日赶到。亦无不可。该藩瞻觐情殷。虽不惮于劳顿。然亦不可不示以体恤也。仍著福康安、将沿途程站。一日可行若干里。通盘核算。于何日可以赶到热河之处。速行具奏。　　

○甲戌。谕军机大臣曰、孙士毅奏四川总督任内、办理未完事宜。移交后任一摺。内有控告官役勒索科场舞弊、奸徒私铸等案。俱情节较重。必须彻底根究。从严办理。至刑名案件。以及各项钱粮奏销。并盐务铜铅。在在皆关紧要。保宁曾任该省总督。一切均所熟谙。此次署任。谅不存五日京兆之见。稍涉模棱。著传谕该署督、于孙士毅交代后。诸事实心整顿妥速办理。时以剔弊厘奸为念。方不负朕委任也。　　

○又谕曰、福康安覆奏、阮光平入觐。沿途供应事宜。恐地方官踵事增华。办差长随等、从中浮冒节饬广东、广西、两省司道。妥行酌议。俱系节之又节。并移咨沿途督抚、一体遵照。兹直隶所接传单。如此混开经费。殊堪骇异等语。所奏系属公论。已于摺内详晰批示矣。此事前据热河道府面禀军机大臣。朕以为必起自江西当经降旨。谕令直隶、河南、湖广江西、各督抚及福康安、据实查明奏覆。节据河南、湖广等省。陆续覆奏、并无其事。而何裕城、姚棻尚未奏到。即梁肯堂亦祇奏直隶为入贡通衢一切差务。俱有定款。不能逾例办理。而于此项传单。系属接准何省知会之处。未经据实声明。今福康安奏、粤省议定供应章程并无多费已转行沿途各处遵照妥办。则此项过事糜费、虚开冒销之弊。竟与护送各员无涉。自系承办供应之员。借以为名。任意花用希图从中沾润。豫存浮冒地步。地方官恶习相沿。往往如此。朕所素知。不可不彻底根究。查出此项传单。究竟起自何省。至传单内所开直隶尖宿州县。力量难支。必须帮贴。此项章程。自由总办司道。具详总督。定议饬遵。则直隶各处所贴银两。又从何而出。若传单内所定条款。古北口以外。亦酌定稍为贴助。则热河道府、亦不至赔累过多。计无所出。可见地方官藉此舞弊冒销。必致终于破露。著再传谕梁肯堂、将刊刻传单。直省系照何处之例转行。若非起自直隶。一面奏闻。一面飞咨河南、湖广、江西、逐站挨查。务使根究到底。水落石出。不可存颟顸了事之见。致干咎戾。　　

○乙亥。谕曰、阿克苏领队大臣员缺。著佛住驰驿前往。　　

○丙子。谕、科道三年内升外转之例。原属具文。昨已降旨停止。今思京察之期。都察院堂官。原有保送记名道府之例。但外转祇此一途。热中之辈。未免以壅滞窃议。嗣后汉科道。当照六部汉郎中之例。都察院堂官。核其才具。分别繁简。送部截取。御史以知府用。科员以道用。照例截取。则选用道府者人数较多。所有汉郎中科道论俸截取。俱著定以四年之俸。准其截取。如该员等历俸未满。吏部月选。遇有繁缺知府缺出。不敷选用。届期、该堂官另行奏闻。候朕简放。如一时简用无人。再令该堂官分别保送。庶于甄录之中仍杜躁进之渐。　　

○谕军机大臣等、昨谢清问条奏内、请删除问刑定案从重字样一条尤属纰缪。显为热中邀誉起见。已降旨严行申饬矣。今据伍拉纳、奎林等奏、台湾匪犯。紏众殴兵夺犯。伪造印照、私给偷渡匪徒。及线目藉缉婪赃、溺毙人命。并拏获私卖火药等事。又海宁奏、山西谋财害命一案。皆系大干法纪。决不待时之犯。非从重办理。则海疆要地。奸匪何所示惩。若如该御史所奏。此等莠民奸役。亦仅照寻常案犯问拟。将从重字样。概行删除可乎。除分别批令法司速议外。著发交留京王大臣、传到谢清问。将以上各摺。令其逐件阅看。是否应从重办理之处。著自行明白回奏。　　

○又谕曰、安南国王阮光平入觐。沿途供应繁费。昨已降旨。令梁肯堂将此项刊刻传单。直隶系照何处之例转行。据实查奏矣。本日据姚棻奏、率同司道、传齐在省府县、逐一查询。坚称并未见此项传单。所过各县、亦实无每日费银四千两之事。各处尖宿所费每日用银二百余两。系与藩司托伦督办。前抚何裕城、本未豫定章程等语。并将广西、广东、所定供应食物等项清单呈览。是直隶刊刻传单。似非接据江西知会。仿照办理而河南、湖广又复诿为不知。即昨据福康安奏供应事宜。俱系节之又节。移咨沿途遵办。所言似非捏饰。但此项传单。终无著落。朕岂能任伊等含糊混过。不复查究明确。著再传谕梁肯堂、务遵前旨彻底根查。究竟此项传单。仿照何处知会。抑系直隶凭空刊刻之处。务得实据覆奏。不可存颟顸了事之见。致获咎戾也。　　

○丁丑。谕军机大臣等、刑部题覆河南省康珍、听从伊母。砍死胞兄康金。先一本。朕细阅案情。康金先平素忤逆。嗣因买妾貌丑欲行杀死。因伊母斥阻夺刀。被划伤指。伊母嗔其忤逆。令康珍砍死除患。康珍跪地代求。伊母即取刀自刎。康珍无奈勉从。连砍殒命等情。向来此等案件。刑部议覆时用夹片声明。内阁票拟双签。交九卿定议者多。及会议时、不过以迫于母命情尚可原。改拟斩候。但康金先既系素常忤逆。肆酒逞凶。自必强暴有力。岂有甘受伊弟刀砍。不为抵御之理况伊弟跪求时。康金先知伊母必欲置之死地。即应乘间逃逸。何以束手任听康珍连砍毙命。即供词内、亦并无另有旁人代为捆缚扭结之处。种种情节。刑部核议时。俱未经指驳。安知非康金先、以别事被康珍砍死。伊母知罪应抵偿。装点迫使情由。冀图宽减。案关伦纪。不可不彻底根究。以成信谳。著传谕刑部堂官。即将指出各疑窦。逐一指驳。令该抚查明登覆。到日再行核拟具题。　　

○戊寅。谕军机大臣曰、毕沅奏查获均州民人贺廷选等、烧香念佛骗钱一摺。内称甘志邦等、辗转口授邪咒。词句诞妄悖谬。每夜烧香三炷。念诵一遍。可以消灾获福。毕沅现赴荆州。令臬司等解犯前来。亲加穷诘。就近严办等语。毕沅何不知事体轻重若此。已于摺内批示矣。此等咒词。俚鄙不通。愚蠢小民。借以为哄诱骗钱起见。不过小说鼓词之类。而该督指为诞妄悖谬。视之太高。殊为不值。凡不法匪徒。编造狂妄词语或干犯教令。明有指斥者。始得谓之悖谬。今阅该犯等咒语内。祇系西天古佛。八大金刚。观音罗汉等。人人所晓之常谈。不过希冀消灾延福。与悖谬者相去悬绝。乃该督强为牵合。张大其词亦太不晓事可笑矣。况烧香念佛。施舍钱文。乡愚无知。何处无之。若概视为邪教。纷纷搜捕严办。亦复成何政体。毕沅前在河南巡抚任内。于该省八卦顺刀等会。正实邪教。未能搜查净尽。而段文经、至今亦未见就获。并不加意督缉。以绝根株。而于此等无知愚民。念诵俚鄙咒语。治以哄诱骗钱之罪。即可了事之案作为邪教。张大其事。以见其认真办事。及实有惑众邪教转恐置之不问。外省恶习往往如此。而毕沅更不应若是大非素所期望之品。将此谕令知之。　　

○开采四川马边厅属铜大、雷波厅属分水岭二处铜厂。从调任总督孙士毅请也。　　

○是月。漕运总督管干珍等奏、本年南运河水势充盈。风色顺利。江西在前帮船。已于六月二十二日。全过津关。至南粮二进回空。过关者已有数帮。江浙各帮。亦皆卸竣南下。当饬押运员弁。迅速催行。早归水次。得旨、诚应忻慰。　　

○钦差侍郎韩鑅、江南河道总督兰第锡、江苏巡抚福崧奏、江南淮徐扬一带。六月中旬。风雨猛骤。各工埽坝。皆有刷蛰。臣等饬员抢护俱获平稳。再洪泽湖水虽长发。不致十分弥满。现将五坝封土。加培高厚。毋使旁洩。以卫下河民田。该处秋禾亦极畅茂。得旨以手加额慰览。更宜敬慎修防。　　

○闽浙总督觉罗伍拉纳奏、闽省市肆及民间行使。向用番银。每圆作钱若干。惟零星找补。始用制钱。邻省商贩。又因三面环山。脚价昂贵。所带多系银两。私铸无从搀杂。现复于江西、浙江、接壤处加意查办。毋许流通入闽。所有交官收买。为数无多。似可无庸设厂。旁批是。又奏、至浙省贸易。概用钱文。小钱易于搀混。业经抚臣琅玕、遵旨设法收买。务期钱弊肃清。得旨、因地制宜。祇可如此。　　

○河东河道总督李奉翰奏、伏汛以来。黄河溜势湍急。下达畅顺。有长旋消。各工平稳。本月初七八等日。中牟、祥符、兰阳、仪封、商邱、考城、武陟等处。沿河一路。甘澍频沾。凡有雨淋埽面。随时填筑坚固。得旨正当敬慎之时。勉之　　

○又奏、豫东两省。黄河水势。既旋长即消。而各工水长抢护之时。并无风雨。荷蒙神佑。实由圣敬感孚。旁批。莫为此虚誉之言。益加敬慎可也。又称、此时伏汛已过。各工一律巩固得旨、览奏欣慰。　　

○陕甘总督勒保奏、甘省地处沿边。不产铜觔。亦未设钱局所有钱文。俱系商人从邻省携至。边民秉性朴拙。遇有小钱。不肯接受。民间本自剔除净尽。现奉旨查办以来。铺户居民。各遵禁令。钱价亦属照常。并无市侩居奇之弊。得旨、时常留心可也。　　

○云南布政使费淳奏、滇省本年春收丰稔。入夏旸雨应时。禾稻杂粮。俱获畅发。至铜务为臣专责。现饬厂运各员。督率煎炼。迅速挽运。得旨、一切据实。毋为虚言　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十七


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。秋。七月。己卯朔。享太庙。遣肃亲王永锡。恭代行礼。　　

○谕曰、梁肯堂奏。顺德府同知嵇瓒、前经推升知府。因两耳重听。以知府衔仍留同知原任。今又届三年限满。例应甄别。该员虽逾七旬。两耳重听。但人尚强健。精力未衰。似应准其留任等语。所奏徇情违例。甚属非是。抚民同知。虽非知府可比。然亦有管理地方之责。岂可任年老重听之员。滥竽贻误。是嵇瓒即应勒令休致。或大计时填劾。方为正办乃梁肯堂犹复奏请留任。其意不过以嵇瓒为大学士嵇璜亲弟。瞻顾情面。曲事姑容。且见嵇璜年届八旬。耳亦重听。现在仍任纶扉。受恩深重。遂尔私心窥测将嵇瓒仍行留任。以为讨好邀誉之计。夫大学士固非重听者所能称职。朕因念嵇璜年届八旬。此时在朝诸臣。科分资格无有深于伊者。且内阁仅司票拟。并未令兼综部务。无虞旷职误公。朕得一作伴老臣。亦属昇平盛事。此系格外加恩。在朕则可。非臣下所能援拟者。乃梁肯堂于身任民社之员。竟思以耳聋年迈者姑留供职。必致诸事废弛贻误。何以肃吏治而饬官方。嵇璜虽系大学士。未尝管理部务。人尚谨慎小心。并不敢干与外事。而梁肯堂尚有意逢迎。则阿桂、和珅、以大学士军机大臣总理部务。督抚等趋承迎合。更无所不至。即其余之军机大臣、六部尚书。俱有核议各省陈奏事件之责。督抚等若皆存心顾忌。试思在朝满汉大臣。谁无弟兄子侄在外服官者。设皆如梁肯堂之有心结纳将阘茸不职、年衰有疾之人。纷纷留任。甚且因父兄身居显秩。即有贪婪不法者。亦概置之不察。则朝纲政体。尚可问乎。从前杨景素、迎奉于敏中将于易简、竟欲保举直隶藩司经朕洞烛隐微。将杨景素严加惩治。梁肯堂岂不知之。此事虽不至如杨景素之敢于保举藩司大员而瞻徇袒庇。其心实与杨景素无异该督系由直隶州县。历加超擢。升至总督皆出自朕特用。乃不思秉公持正。整饬官常殊负委任虽伊于总督甫经升任。而在直隶年久。岂不知朕办理庶务。一秉大公。从不许内外大小臣工。私情结纳。而此时实无其人梁肯堂竟敢以此尝试于吏治。大有关系。梁肯堂著交部严加议处。并令将如何瞻顾嵇璜情面。将嵇瓒留任之处。据实明白回奏。并将此旨交行在扈从大臣及在京大学士九卿等阅看。　　

○又谕曰、普福在藏所办事务。甚属姑息。著革去侍郎。降为三等侍卫。　　

○庚辰。谕军机大臣曰、福康安奏。带领阮光平、于六月二十四日己抵许州。约于七月初八日必可赶到。并遵旨将该藩随从内。酌减人数。令其在后缓行。另饬委员。径行带至京城。札会金简、即令于恩赏阮光平住屋内居住等语。所办俱属妥当。已于摺内详悉批示矣。阮光平瞻觐情殷。欢欣踊跃。沿途趱程行走。不辞劳顿。系属出于中心至诚。自许州至热河。计程二千一百余里。以日行二百里计算。约于本月初八日。自可赶至热河。俾得早遂瞻天之愿。极为好事。想福康安一路照料同行。诸凡必臻妥适。至阮光平沿途供应。每日需银四千两之事。已据江西湖广河南等省先后奏覆。皆称福康安早经传知丰俭适中。不许张大其事。看来传单内所列供应条款章程。自系直隶所定。昨梁肯堂覆奏。竟诿为不知此项传单。岂有飞过直隶。迳到热河之理。已降旨严切询问。梁肯堂断不能再有推托。此事与福康安无涉。不必心存畏惧也。著附报发去新鲜荔枝五个。赏福康安二个。赏阮光平二个。赏陪臣吴文楚一个。并令福康安告知该藩。荔枝产自南方。想安南亦有此物。视之不甚可贵。但京城并无荔枝。每年皆从闽南呈进。极为贵重。非亲近王公大臣。不克蒙此异数。今特为邮赏。系属大皇帝格外恩施。并念陪臣吴文楚、为国王亲信出力之臣。此次又再三吁恳。偕来瞻觐。忱悃可嘉。故亦得蒙此恩赏。俾阮光平等益深欣感也。　　

○辛巳。旌表守正捐躯浙江仙居县民刘邦献女刘氏。　　

○壬午。谕曰、何裕城奏安徽省原任翰林院庶吉士曹昺。现任徽州府学教授吕韶。监生张惇方、秦耀祖耆民姚一溥、余文章、沈必可、秦连茹等。俱现年八十以上。五世同堂。请各赐予恩赉等语。曹昺等、俱年臻耆艾。膝绕曾元。洵为昇平人瑞。所有应行加恩赏赉之处。著该部察例办理。　　

○癸未。谕曰、海宁奏、阳曲县职员郭天隆。现年八十五岁。五世同堂。请照例锡赉等语。郭天隆耆龄矍铄。绕膝曾元。洵为寿宇庥徵。所有应行赏赉之处。著该部察例办理。　　

○谕军机大臣曰、福康安奏带同阮光平、于七月初一日行抵直隶磁州。现在设法趱程。晓夜前进。如能初八日赶到固属甚善。否则于初九十等日赶至热河瞻觐等语。磁州至热河。计程尚有一千五百余里。前月下旬。直隶京城及热河一带。连日甘霖叠沛。雨水泥泞。现虽晴霁将及旬日。而道路想未能十分乾燥。若过为趱行。未免劳顿。该藩万里来庭。已距畿辅不远。自益当加之体恤。著福康安遵照节次所降谕旨。如初八日不能赶至。即在初十前后到来。亦不为迟总无误十四日筵宴之期为要。将此谕令知之　　

○甲申。谕本年朕八旬庆辰业经降旨普免天下钱粮。令各省按各府州县。分年轮蠲陕西省正项钱粮。既经轮免。所有各厅州县尚有应徵本色起存并学租共粮二十万五百一十五石。草一万五千六百三十五束。棉花四十九斤零著仍照上届之例。加恩一律蠲免以示朕普惠边黎。敷锡延禧至意。该部即遵谕行　　

○谕军机大臣曰、梁肯堂覆奏、安南国王阮光平过境供应事宜豫饬司道等酌议章程捐廉给发委员带银四千两。以备沿途供给。并无每日四千两之事至前项议定条款。恐行文钞写错误将活字套刷。以图便捷。实无另见有刻板传单亦无他省传单知会仿照等语。热河道府呈出刊刻传单内开明每日宿站发给二千两。尖站发给一千两。磁州加给银五百两。清苑加给银一千两。通共应发银三万七千五百两。今该督仅称一总发给委员四千两以备沿途供给尚思回护前奏。所谓君子可欺以其方。梁肯堂岂能始终支饰乎。前据江西湖广河南等省覆奏皆称福康安早经传知沿途。务须丰俭适中。不许张大其事经由各省。实无过费。经朕节次严询。梁肯堂自知不能再为推托。始认此项传单。起自直隶。并非仿照他省知会办理虽欲辩而更无可辩矣。梁肯堂以阮藩情殷瞻就万里来庭。酌定条款。过事糜费。尚为要好起见。非如刘峨之延玩盗案。书麟闵鹗元之庇护劣员。任听蠹吏之侵冒钱粮者可比亦不值再加深究。该督将同知嵇瓒留任一事。非瞻徇嵇璜情面而何。乃亦曲为饰辩不肯承认徇情交结自蹈重戾。在梁肯堂亦不得不如此措词。并不值复为追问也。将此谕令知之。　　

○旌表守正捐躯直隶庆云县民徐可成妻周氏。　　

○乙酉。哲布尊丹巴呼图克图噶勒丹锡哷呼图克图、及众呼图克图诺们汗喇嘛等入觐。　　
</div>
    <div class="pagination">
<a href="清实录乾隆朝实录_page1718.html">上一页</a><span>...</span><a href="清实录乾隆朝实录_page1714.html">1714</a><a href="清实录乾隆朝实录_page1715.html">1715</a><a href="清实录乾隆朝实录_page1716.html">1716</a><a href="清实录乾隆朝实录_page1717.html">1717</a><a href="清实录乾隆朝实录_page1718.html">1718</a><span class="current-page">1719</span><a href="清实录乾隆朝实录_page1720.html">1720</a><a href="清实录乾隆朝实录_page1721.html">1721</a><a href="清实录乾隆朝实录_page1722.html">1722</a><a href="清实录乾隆朝实录_page1723.html">1723</a><a href="清实录乾隆朝实录_page1724.html">1724</a><span>...</span><a href="清实录乾隆朝实录_page1720.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
