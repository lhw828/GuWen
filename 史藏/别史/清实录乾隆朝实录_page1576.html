<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1576 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1576 页/共 1860 页
  </h1>
  <div class="content">
   ○谕军机大臣等、据郑源璹奏、查勘过汾州府属、平遥、介休等县。其附近河渠者、有水灌溉麦苗长发。一望青葱。惟旱地麦田。稍觉力薄颗粒不甚饱绽。该二县均于二十四日续得雨二寸。土脉腴润等语。二寸之雨。若在前已经得雨之处。今复得此沾濡。尚足接润该处久经乾旱。得此二寸之雨。有何裨益。乃该布政使、尚称土脉腴润。一望青葱。看来不免回护巡抚原奏。殊属非是。农起现已驰赴汾州一带。著传谕该抚、务须遵照节次所降谕旨。详细确勘。即不致成灾。亦应据实查明具奏。有应酌筹办理者。即行妥办。毋得稍存回护讳饰。自取重戾。并将近日曾否续得透雨之处迅速覆奏。将此由五百里传谕农起知之。　　

○调贵州巡抚永保、为江西巡抚。以广东布政使陈用敷、为贵州巡抚。云南按察使许祖京、为广东布政使。以贵州按察使张诚基、四川按察使巴尼珲、对调。　　

○乙卯。谕军机大臣等、据图萨布奏、陕省各属。现在望雨。筑坛虔求一摺。系于四月十九日拜发。差人赍递。昨据何裕城由驿奏报、西安一带、于四月二十三四等日。得雨四五寸。入土深透等语。是省城一带。业经得有透雨。农民可以及时播种大田。图萨布此摺拜发在前。是以尚殷盼望。至该布政使摺内、称各府州属。如果未获均沾。仍随同抚臣何裕城、洁诚祈祷。一得透雨。即可乘时播种秋禾。以待四成等语。自属实在情形。而土昶摺内、则称十七八九等日。得雨三四寸之后。从此土膏润泽。足以翻犁播种词意含糊。未免稍存支饰。地方雨水收成。于闾阎生计。大有关系。藩臬两司、均有惠养斯民之责。著传谕该司等、嗣后务当据实奏报。毋得稍有粉饰。　　

○又谕曰、闵鹗元奏、据淮、徐海、所属。各报得雨一二三寸。并称现在农民。陆续赶种粮等语。淮、徐、海、三属各州县。如清河、赣榆、前经毓奇等奏报、得雨五六寸、至尺余不等。今又得雨二三寸。自属沾润。可以翻犁播种。若安东、阜宁、盐城等处久缺雨泽。现止得雨二三寸。未为沾足。焉能赶种杂粮。闵鹗元所奏情形。恐不实。地方雨水。民瘼攸关。朕最为廑念。闵鹗元、素尚留心民事。自应据实陈奏。何得据属员禀报。含混入告耶。著传谕该抚、即将淮徐等处。此次得雨后。杂粮果可以赶种否。确实查明。并将曾否续得透雨之处。迅速覆奏。　　

○又谕、据书麟奏、亳州、凤阳、定远、怀远、灵璧、泗州、天长、五河、旴＜日台＞、宿州、蒙城等州县。雨泽愆期。二麦已经失望。农民赶种秋禾。尚须透雨滋培。方能出土长发。现在确查实在情形。如有必须接济之处。即当会同督臣、据实奏明办理等语。亳州、凤阳等、十一州县。均系上年积歉之区。前因麦收浅薄。曾降旨将各该州县应徵新旧钱粮。缓至秋后徵收。以纾民力。现在望泽惟殷。小民生计。自仍未免拮据。如有应行接济之处。即应一面筹办。一面奏闻。又何必会同督臣。奏明请旨。始行办理。岂未仰体朕廑念民依无时或释之至意耶。著传谕该抚、查明各该州县实在情形或应平粜。或酌借耔种以资接济迅速妥办并将近日曾否得有透雨。据实具奏将此由六百里谕令知之。　　

○以云南迤南道特昇额、为云南按察使。　　

○调湖南镇筸镇总兵朱射斗、为云南普洱镇总兵以贵州定远协副将尹德禧、为湖南镇筸镇总兵。　　

○丙辰。谕、河南卫辉府属。被旱最重之汲县、辉县、新乡、淇县、获嘉五县。业经降旨。于新正加恩展赈之后。再行展赈两月。至五月底止。但该处至今未得透雨。二麦无收。大田未种民生拮据。深堪悯念。著加恩不拘极次贫民再赈三月。俾资接济。该抚其督率所属。实力妥办。务使灾黎均沾实惠。以副朕轸恤穷檐有加无已至意。该部即遵谕行。　　

○又谕、豫省被旱地方较广。而卫辉各属情形尤重。业经降旨、节次加恩。令该抚竭诚祈祷。设法虔求。朕廑念民依。无时或释。每日清晨。斋心默吁仰邀昊贶溥被甘膏近来京师、及直隶各属俱已大沛甘霖即山西山东等省。近亦得均沾浢□寸泽。惟豫省开封等属。虽得雨数次。总不曾深透。而卫辉一带。旱象犹甚。望泽更殷。朕夙夜勤求。推原其故。实不可解。岂豫省黎元。不无因久旱缺雨心怀怨憾。以致上干天和耶孔子言不怨天。不尤人。但祁寒暑雨。小民怨咨自古已然。则无识愚氓。于呼吁之余。激为嗟怨。亦人情所不免。而该省旱暵倍常。即是上天垂象示警。朕惟有省愆思咎。惕励忧勤。为民祈请而地方大小官吏。尤当时刻责。夙夜盟心至小民虽属颛蒙。亦不可以雨泽愆期。稍存怨望。即或因地方官吏。有贪污不职。听断不平及于灾赈抚恤之事。办理不能妥善。以致惠泽不能下逮。此则朕之不明。用人行政之失小民等宁可怨及朕躬。亦礼不可怨及苍昊。况当今纪纲整饬。吏治肃清。亦不至有贪枉殃民之事。我君臣以及百姓。惟当反躬自责以期潜消灾沴。感格天恩。冀得浓膏速沛。现已降旨于展赈之后。再行加赈三个月。该处如果续得雨泽。即可赶种大田杂粮。转灾为福。设或一二属未得透雨而附近秋成。亦可转运接济。总之朕爱养黎元。如伤在抱。断不使一夫失所。为吾民者、惟当安静守分。以受国家惠济之恩。著毕沅将此旨、刊刻宣示。并明白晓谕。务令穷乡僻壤。咸知朕意。并将御制分别蠲免河南开封等属正赋。及西安巡抚何裕城奏报得雨诗二章录寄毕沅阅看。将此通谕知之。　　

○御制降旨分别蠲免河南开封等府州属正赋、及带徵积欠钱粮志事诗曰、河南五百里驰邮。将谓甘雨被豫州。披阅乃覆奏谕旨。弗增慰念仍增愁。驰摺以月之廿九此沾。霈彼未蒙庥。昨为卫辉虽蠲赋不无邻郡向隅忧。因命方伯查详悉。兹乃一一陈厥由。十分之三或其五二府正赋免课收。及余缓徵之旧欠。视灾轻重次第酬。俾我穷黎少苏息。祈优霖被补种秋。从来救灾无善政。尽予心力勒咨诹。　　

○御制西安巡抚何裕城奏报得雨志事诗曰、西安缺雨非洊旱。兹报甘霖霶施。麰麦登场堪接食。黍禾播陇正资滋。幸因少望即惬望。以不相宜反受宜。豫省依然未沾泽。毕沅焦急为怜之。　　

○谕军机大臣等、据富勒浑等奏、浙省原办续办海塘。动用加贴银两。俟与新工逐款确核比较。亦可酌量删减等因一摺。内称每钉桩一根。加银五钱有余。与阿桂原奏每日钉桩二根。应加银六七钱之处不符。又原办续办鳞工。当时何项必须例外加增。何项必须例外添备。前督臣陈辉祖、未经逐款酌定章程等语海塘钉桩工价。前因老盐仓一带沙性汕涩。经阿桂奏明。每日钉椿二根。加银至六七钱。已属宽为支给。今每钉桩一根。加银五钱有余。是钉桩二根。竟需加银一两有余。似此加增不已。伊于何底。况所云例外加增者。原指例价不敷。有必需支用之处。方准其酌量增给。既系实用实销。则何项应行加增。何项毋庸添备。不难逐款稽查。且富勒浑、福崧、二人接办塘工亦非一日。何得以陈辉祖未定章程。至今始行查办。该督等此奏、虽称比照新工。酌量删减。意似从严。而将来报销时。或即借此为浮冒地步。亦未可知。著传谕富勒浑、福崧、即查明钉桩工价。因何每根加至五钱之多。并其余所用加价。何项应准应减之处。逐一详细据实覆奏。毋任工员等藉端虚冒。致滋弊混。寻奏、原办续办鳞工。钉桩工价。经大学士公阿桂奏准、加贴银两。嗣经报销。工部驳查。行令删减。并令将新工贴价比照。先行分晰具奏。查现办范公塘新工。只将初限五百丈办竣。实需贴费若干比照旧工按其浮用删减。新工砌石。已至七层如条石脚价。新工每石一丈。例估加贴银一两五钱有零。虽因宕深路远。视旧工微有加增。但旧工系江浙两省、各半分办。今归本省采办。较之一丈销银二两有余。大有节省。至桩木价值。新工所办。较旧工每根省银四分五厘。钉桩省一钱有余。此外各项。比较亦多节减。更有原定例价敷用者。即不准加贴。一切应准应减。已有章程。俟初限报竣。逐一查验。比照裁减。报闻。　　

○丁巳。谕、据正黄旗蒙古都统奏称、歼灭甘肃逆回阵亡之西安佐领永德、由部议给云骑尉。而永德之子马甲德顺、亦于石峰堡打仗阵亡。请将此职给与伊孙魁福承袭等语。魁福著承袭云骑尉。八旗承袭阵亡所得云骑尉。定例承袭二次后。即改为恩骑尉。世袭罔替。但永德在甘肃歼灭逆回阵亡。而永德之子德顺、亦在石峰堡打仗阵亡。殊属可悯。与他人不同。著加恩将永德所得云骑尉。承袭三次后。再照例改为恩骑尉。世袭罔替。此朕矜悯效力行间旗员之至意。著交该部八旗永远为例。遇有似此者俱照此办理。　　

○戊午。谕、豫省被旱最重之汲县、辉县、新乡、淇县、获嘉、五县。昨已降旨、再行展赈三个月。本日据毕沅奏称、附近灾区之延津等九属。亦系连□山戊不□积歉之区。本年二麦无收。大田未能下种等语。延津等九属。节经降旨豁免民欠。并赏借耔种口粮。第念该处现在青黄不接。为时尚长。小民生计拮据。深堪悯念。所有延津、浚县、滑县、封邱、考城、武陟、修武、阳武、原武、九县。无论极次贫民。著加恩再赈恤两个月。俾资接济。该抚其督率所属。实力妥办。务使灾黎均沾实惠。以副朕轸恤穷檐。有加无已至意。至该省现有赈务。需费繁多。恐库项不敷应用。著于附近河南省分拨银一百万两。迅速解往。以资散赈之用该部遵谕速行。　　

○谕军机大臣等、据毕沅奏、据柘城县知县叶大奇禀报、拏获盗犯刘振德一名。其党羽无赖多人。希图入城抢犯。该令率领兵役。在要路截拏。该犯等掠抢当铺。聚集胡家庄地方。知府穆克登布、会同城守营参将、带兵前往捕捉。该抚当即驰回省城。带兵亲赴该处查拏。并密咨安徽巡抚书麟、飞饬州县、一体严拏等语。所办是。已于摺内批示矣。该县盗犯刘振德、业经拏获。其党羽辄敢纠众。希图入城抢犯。经该县知县、率领兵役在要路堵截。遂将当铺抢掠。不法已极。不可不速行严拏。以净根株。现在毕沅已带兵前往追拏。务须设法。将首从各犯。立就擒获。不可使一名漏网。但总以镇静为要。毋稍涉张皇。致良民转生疑骇。再柘城地联安徽之亳州、太和等处。各该犯等、一闻本省带兵查缉即窜入邻境躲匿。尤当严行截拏。著传谕书麟、即速亲率文武员弁。于交界处所。密缉严拏。毋使有一名兔脱。俾该犯等速正刑诛即山东亦与河南接壤。并著传谕明兴、一体留心堵缉。防其窜逸。将此由六百里各传谕知之。并著将现在曾否获犯之处。各行迅速覆奏。　　

○巳未。上御勤政殿听政。　　

○谕军机大臣等、昨因豫省被旱较重之汲县等五县。及附近灾区之延津等九属俱有赈恤事宜。需费繁多。恐该省库项不敷应用。已降旨著于附近河南省分。拨银一百万两。迅速解往备用矣。两淮盐课。实存银数较多。著传谕全德、即于运库内。拨银一百万两。派委妥员。由临淮徐州一带。迅速解赴豫省。以资赈恤之用。所有经过地方。并著该抚等、派员协同小心护送。毋致迟滞。将此由六百里发往。并谕毕沅、闵鹗元、书麟、知之。　　

○旌表守正被戕四川盐亭县民勾任珍妻杨氏。　　

○庚申。上还宫。　　

○以署正白旗汉军副都统苏陵阿、为镶白旗满洲副都统。一等侍卫明亮、为镶黄旗护军统领。　　

○是日起。上以夏至祭地于方泽斋戒三日。　　

○辛酉。遣官祭关帝庙。　　

○谕曰、明兴奏、曹州、东昌、济宁、临清、各府州属。雨泽稀少。麦收歉薄。现在未得透雨。地方未经播种者。尚有三十州县。将来恐有应需接济之处。东省仓储。历年蠲缓出借。尚未买补还仓。积贮无多。请截留南粮二十万石。存贮备用等语。东省曹州东昌等处。雨泽愆期。曾经借给口粮耔种。并加恩将应徵带徵钱粮仓谷缓徵。以纾民力。各该处未得透雨。明兴早当奏请截留漕粮。宽余储备。俾资接济。著于南粮头进在后各帮内、截留二十万石。存贮济宁、聊城、水次。以备应用。该部即遵谕行。　　

○又谕、运中河一带。甫经大挑。即形浅阻。皆因猫儿窝以下。未经早建闸座。以致水无擎托。萨载、李奉翰、久任河防。于此缓急机宜不能豫筹妥协。贻误要工。实难辞咎。已降旨交部严加议处。仍从宽留任。并令将迟误草率之工员。查明据实参奏。兹据萨载等查明。将承办各段工员。邳睢同知邱麟阁等五员。并督办之淮徐道刘锡嘏。请交部一并严加议处。所有邳宿运河。原估挑工筑坝银十三万二千六百余两。一概不准开销。萨载、李奉翰、各分赔二万两。刘锡嘏、分赔三万两下剩银六万二千六百余两。即著落邱麟阁等五员名下分赔。以示惩儆等语。已批交该部议奏矣。闸座原为关束水势而设。猫儿窝以下。添建石闸二座。既经奏准。即当迅速赶办。一面购采石料。运送工所。一面将应建石闸之处。同挑浚时赶建完竣。则铺水之时。层层皆有节制。方为有裨。何得等候运河挑浚始行采买石料。迨长河业经铺水。闸座尚未建完。自然流行迅驶。水无擎蓄。不敷浮送。且建闸时、又须戽水筑坝。挑挖月河。转多周折繁费。是萨载以至工员。皆未计及此。或者有意另开炉灶。为冒销地步乎。贻误要工。莫此为甚。所有原估银十三万余两。自应不准开销。著落分赔。萨载、李奉翰、既各认赔银二万两。其自行议罚银二万两。著加恩宽免。至萨载等代刘锡嘏奏称、于分赔三万两外。再恳罚银二万两。以赎前愆等语。亦著免其一半其余一万两。所有工员内丞倅以下、应得廉俸无多。分赔银六万余两。未免竭蹷。即著将此项代为赔缴。余银五万余两。仍于邱麟阁等五员名下。著赔归款。　　

○又谕、本日召见新授云南普洱府知府嵇玫。据奏伊母年逾八旬。因历任州同同知等官。俱在边省。未能迎养今题升普洱知府。亦系边远之缺。未敢陈请终养等语。嵇玫之母。既年逾八旬。普洱地方水土恶劣。势难迎养。著加恩准其回籍养亲。以示体恤。　　

○又谕曰、富纲参奏、遵义协副将张景烈、贪安纵酒。苦虐兵丁。复违例坐轿有乖职守。请将张景烈革职严审等语。张景烈、前在江西南昌镇总兵任内。因陈奏不实。部议降调。经朕加恩弃瑕录用。乃不思悛改。又复偷安纵酒。苦累兵丁。实属任性不职。若仅照常审办。不足示惩。张景烈。著革职、交该督严行审讯明确。解交刑部治罪。　　

○壬戌。谕刑部奏、湖北民人左富佐、褚福汉、呈控仓书邱高升等。苛徵勒派。地方官瞻徇不办。又褚自昌、呈控革监江云汉、盗葬违断。抗不迁坟。该县延案不结。致拖毙伊伯二命、两案。又都察院奏、江苏徐州府监生王万宁、呈控刘维三等。诬良为贱。又勾合董玉龙、串通书吏假债滥拘妇女。地方官悬荡不结一案。著派侍郎姜晟、驰驿前往徐州。秉公审明定案后。即赴湖北秉公审办。所有原告左富佐等、均著照例解往。　　

○又谕、姜晟现已出差查审事件。著派阮葵生随往热河。至刑部汉侍郎现在乏人姜晟未回京以前。著彭元瑞暂行署理。　　

○又谕、新疆驻防满洲兵内。有应袭七品恩骑尉之人。亦应来京引见。向因伊犁等处。距京较远。所有满营自防御以下应放之官。皆不必送京引见。佐领以上等官。始行送京引见。至恩骑尉。并非正任。乃七品微员。亦令其来京引见。路途甚远。往还不无多费。著施恩嗣后伊犁、乌噜木齐、巴里坤、古城、吐鲁番等处所有应行承袭之恩骑尉。不必令其来京引见。即将应行承袭之员。骑射如何之处。摺内声明。缮写家谱。一件进呈。奏明承袭。若遇有保举佐领者。再行照例送京引见。　　

○刑部奏、审讯处州卫前帮水手。因索添工价。停泊不行。经外委陈起隆、带兵往拏送县。该水手明贵等、率众夺犯。殴伤弁兵。陈起隆、即据实移明该县。并非过渡口角起衅。得旨、知道了。此案外委陈起隆、因粮船久泊伊管汛地。带兵三名。往拏水手送县惩治。尚属认真。其被殴后。即据实移明该县。并无不合。现在已无需该弁候讯之处。陈起隆、著即释令回汛。并著该督以千总拔补。　　

○癸亥。夏至。祭地于方泽。上亲诣行礼。　　

○幸圆时园。　　

○谕军机大臣等、刑部奏、审讯处州卫前帮水手、聚众殴官夺犯一案据水手等佥供。实因索添工价。停泊不行。经外委查拏。随率众夺犯。殴伤弁兵属实。是此案并非因看戏争渡口角起衅。与刘峨前此所奏。情节迥异。该督平日办事、尚属认真。何以于此案。竟存化大为小之见。大不烦其平日所为。岂一至总督。即心满意足、欲模棱乎。所有刑部审讯一摺。并朕折角处。著发交阅看。令其据实明白回奏。寻奏、此案先据道府获犯。讯系水手看戏。过渡时。与该外委争扭致有跌伤。当即亲提审讯。不特水手等坚称、不敢殴官。即陈起隆、亦未将夺犯被殴供出是以咨会山东抚臣。严缉未获水手。并查讯旗丁。另行根究。兹刑部审明。率众夺犯。殴伤弁兵。与臣前奏迥异。臣糊涂昏瞆。不能审出实情。请交部严加议处。得旨、该部严察议奏。寻议、刘峨、应照不据实查办例降二级调用。得旨、刘峨著从宽免其革任。仍注册。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。五月。甲子。谕、直隶外委陈起隆、昨降旨以千总拔补。但伊因直隶地方。粮船水手滋事。到部据实供明。特加恩拔用。未便仍留直属。陈起隆、著交步军统领。以巡捕五营千总补用。　　

○谕军机大臣曰、萨载、书麟奏、拏获柘城县匪党王立山、李孟得、二犯。现在讯供解赴豫省等语。王立山、系此案首犯。业经就获。深为可嘉。已于摺内批示。惟前据毕沅奏到摺内。称此案王立山、李孟得、李克长、要犯三名。已被亳州拏获。而本日萨载、书麟摺内祇称拏获王立山、李孟得二犯。其李克长曾否就获。未据奏及。著传谕萨载、书麟、即将李克长是否业经拏获之处。查明具奏。并将窜逸余党。饬属严密查拏。尽数弋获。解豫质审。毋致一名漏网。将此谕令知之。至萨载所奏亳州知州陈三辰、一闻该役禀报。即亲往督同升失拏获。尚属认真。陈三辰、著俟此案内办理完竣后。给咨送部引见。寻奏、臣于十六日抵亳。将该州先后拏获首犯王立山、要犯李孟得、及李克长等、解豫审办缘由具奏。查柘城匪犯、及犯属。窜入亳州境内。已被拏获者、五十七名口。此外自必尚有逃匿。臣已咨询河南抚臣。查开逸犯姓名年貌。即督同文武员弁。分途查缉。断不使一名漏网。报闻。　　

○吏部议覆、四川总督李世杰奏称、四川通省同知、通判、州、县、共一百五十员。无逃兵处分者。祇四十员。现在升调乏人。请旨照年限分别捐复。查承缉逃兵不力处分。未便准其捐复。得旨、部驳甚是。此案承缉接缉逃兵不力。本应照部议予以降革。朕念人数过多是以格外加恩。皆予留任。限内予调、不予升用。已属法外之仁。若如李世杰所奏。准其援例捐复。一体升用。是视捐项为重。补犯为轻其见甚鄙。将来遇有通缉要犯。俱视为海捕具文。不肯实力查拏。于吏治大有关系。且此案逃兵。共有七省。若因此例一开。纷纷奏请捐复。更何以示惩儆。李世杰率行陈奏、意在沽名。著交部议处。　　

○乙丑。谕、现今健锐营进班之大臣短少。著护军统领明亮、管理健锐营。　　

○谕军机大臣等、前因奎林自京回至乌噜木齐。经由山西一带。随降旨令将该处情形具奏。兹据奏到。山西平定州、至介休一带。得雨二次由介休至汾州、霍州、平阳、绛州、蒲州、均未得雨百姓多有刨挖野菜。采取榆钱充食等语。所奏情形。与梁敦书前奏相符。是农起竟系有心讳饰。前已节经降旨。令该抚亲往查勘。据实具奏。即未致成灾。亦应速即妥为抚恤。或借耔种。或与缓徵。乃农起前次奏报起程后迄今已逾半月。何以尚未覆奏著传谕农起、即将所勘实在情形。及如何办理抚恤之处迅速陈奏。若在心存回护。始终讳饰一经查出必将农起从重治罪。恐该抚不能当其咎也。并著将奎林原摺发寄阅看。将此由六百里谕令速奏。　　

○又谕、据书麟覆奏亳州等十一州县。雨泽未能沾足。虽经赶种秋禾。不能一律出土长发。间有得雨一二寸因久晴后、立见消涸。又霍邱、太和等县。仍未续得雨泽。如有必须酌筹接济之处。即当分别妥办奏闻等语。已于摺内详悉批示。安徽省本年春夏之交据该督抚等奏到。虽间有缺雨地方情形尚不致拮据兹书麟奏、亳州等属望泽孔殷。秋禾不能一律长发。是该处已成旱象其应如何接济。或减价平粜。或酌借耔种。该抚即当一面办理。一面奏闻。俾小民生计有资。不可稍有延缓。朕廑念民依如伤在抱。似此拯救灾黎之事。岂可拘泥奏闻请旨始行办理。以致稽迟时日耶。著传谕书麟、即将该处现在曾否得有透雨。及被旱地方如何抚恤之处。迅速据实覆奏。以慰廑注。将此由五百里谕令知之。　　

○又谕、据兰第锡奏、黄河水势。于五月初三四日、陆续长水三尺余寸。因底水甚小。足资容纳等语。河水有时而消。即有时而长。向来永定河、人称为小黄河。该处每遇春夏水小。则秋汛之水必大。屡有明验。兰第锡、在永定河道任甚久。自所深悉。黄河关系甚大。更非永定河可比。本年黄河上游之陕甘山西等省。春夏以来。雨水稀少。是以河东一带底水甚小。现在已过夏至。正当大雨时行。河水日渐增长。著传谕兰第锡、加意慎防。并严饬各厅营员弁。于堤工一切。时刻小心防护。务俾河流顺轨。庆叶安澜。毋得稍存懈怠。将此由五百里发往。并谕毕沅知之。　　

○补行乾隆四十九年、江西省大计不谨官二员。罢软官一员。年老官八员。有疾官三员。才力不及官二员。浮躁官一员。四川省大计。不谨官一员。罢软官一员。年老官九员。有疾官三员。才力不及官二员。分别处分如例。　　

○举行本年山西省军政。年老官二员。罢软官一员。才力不及官四员。分别处分如例。　　

○丙寅、上以秋狝木兰。自圆明园启銮。　　

○谕。朕此次巡幸木兰。驻跸热河。所有经过地方。著加恩蠲免本年地丁钱粮十分之三。　　

○又谕、此次密云县前来接驾之兵丁。著施恩赏给半月钱粮。
  </div>
  <div class="pagination">
   <a href="清实录乾隆朝实录_page1575.html">
    上一页
   </a>
   <span>
    ...
   </span>
   <a href="清实录乾隆朝实录_page1571.html">
    1571
   </a>
   <a href="清实录乾隆朝实录_page1572.html">
    1572
   </a>
   <a href="清实录乾隆朝实录_page1573.html">
    1573
   </a>
   <a href="清实录乾隆朝实录_page1574.html">
    1574
   </a>
   <a href="清实录乾隆朝实录_page1575.html">
    1575
   </a>
   <span class="current-page">
    1576
   </span>
   <a href="清实录乾隆朝实录_page1577.html">
    1577
   </a>
   <a href="清实录乾隆朝实录_page1578.html">
    1578
   </a>
   <a href="清实录乾隆朝实录_page1579.html">
    1579
   </a>
   <a href="清实录乾隆朝实录_page1580.html">
    1580
   </a>
   <a href="清实录乾隆朝实录_page1581.html">
    1581
   </a>
   <span>
    ...
   </span>
   <a href="清实录乾隆朝实录_page1577.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
