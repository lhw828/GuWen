<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1294 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1294 页/共 1860 页</h1>
    <div class="content">
○以头等侍卫德保、为正蓝旗满洲副都统。冠军使明善、为镶红旗汉军副都统　　

○丁亥。上诣皇太后宫问安　　

○幸瀛台　　

○戊子。谕、和郡王绵伦薨逝。伊虽无子嗣。现有亲弟二人。按兄终弟及之例。应得袭爵。著宗人府于绵偱、绵倬除服后。带领引见。候朕简定。至向来王等袭爵。惟军功勋旧诸王。例应世袭罔替。此外如怡贤亲王之公忠体国。经皇考特恩。有世袭罔替之旨。亦应遵守勿替。其余恩封诸王。袭爵时、例应以次递降。盖承恩封爵。宜有亲疎之别。若不限以等差。则国家延祚奕世。王爵愈积愈多。既不免于冗滥。且与勋劳世及者。无所区分。亦非所以昭奖劝。此展亲之恩。不得不示之节制也。即如和勤亲王永璧、袭爵时、已应降袭郡王。朕念其为和恭亲王嫡长子。朕之亲侄。不忍降封。是以仍袭亲王。迨至绵伦、则不得不递减为郡王矣。今继绵伦袭爵者。于例应降封贝勒。但朕究念其为和恭亲王之孙。且绵伦袭爵未久。即婴疾早逝。弗克长享藩封。殊为可悯。今若照例改为贝勒。则是和恭亲王薨后。未五年而王爵已失。于心实有所不忍。此次仍著加恩袭封郡王。将来再遇应袭时。即照例递行降袭。又念诸王递降之例。自贝勒贝子公以下、至奉恩将军、不过六七传。即至奉恩将军世袭罔替。朕心仍有所不忍。嗣后著加恩、凡亲王以次递降者。至镇国公而止。郡王以次递降者。至辅国公而止。其公爵、均著世袭罔替。俾我大清国亿万斯年。亲王郡王之子子孙孙。均得永延世泽。恪守恩封。以称朕笃厚宗亲至意。著为令　　

○吏部议覆、编修励守谦等借欠不还、并御史范宜宾等审讯草率。请分别议处。得旨、励守谦、学问本属平常。亦非办书馆必不可少之人。著照部议革职。富尔敏、与范宜宾、同城办事。漫不经心。扶同率结。亦著照部议、降二级调用。至纪昀不能约束伊子、致令借欠生事。固属咎有应得。但其学问尚优。为四库全书处得力之人。著从宽改为降三级留任。仍令在馆办里总纂事务。张若溎、于范宜宾等审断未协之处。既经查出。并不即行参奏。实属不合。但询无瞻徇嘱托情弊。著从宽改为革职留任　　

○旌表守正捐躯之河南西华县民誗天来女誗氏　　

○己丑。谕军机大臣等、据图思德奏、巡查关隘、探得边外信息缘由一摺。已于摺内批示矣。前据兵部奏、该署督用八百里传牌、赶回奏摺。恐未必即系此件。业经传谕图思德、令将所奏究属何事。何以亟须赶回缘由。明白回奏。并即将赶回原摺、交袁守侗看过。一并驰封进呈。该署督务须据实奏出。倘稍有讳饰作伪。则更自取重戾矣。至所奏总兵吴万年禀称。缅匪欲恳求纳贡投诚。恐难凭信等语。所见尚是。缅酋狡诈百端。前此屡求输诚纳贡。迄无信息。则其诡词诳说。实不足信。将来如缅匪差人到关探信。即应将来人拘拏严讯若仅系进贡叩关。不送还内地之人。该督亦应明白晓谕。以尔缅甸、本为天朝服属土司。久同臣仆。又何投诚之可言。即贡献象只方物。我天朝何物不有。岂以尔等贡献为事。尔知悔罪输诚。将从前拘留之官员杨重英、苏尔相等、及兵丁人等。尽数送出。方见尔诚心感悔本部院为尔据情奏闻大皇帝。或可冀鉴尔忱悃。仰邀恩准。此后尔等夷民往来。即可照前贸易。永享太平乐利。若不将所留内地之人送还。徒尔狡语投诚。虽贡象亦属无益。尔等鬼蜮伎俩。断难施逞。本部院亦必不为尔所愚。率行代奏。总之尔等、如果欲求降。非送还内地官人不可。若一年不还。即一年不彻兵开关。甚至十年、二十年、亦然。以天朝力量。办此蕞尔蛮陬。何不可待之有。岂肯因阅时稍久。遂尔轻宥耶。如此明白宣谕。缅匪自知畏惧。仍饬在防镇将。操演严防。毋稍疎懈。悉遵前旨妥协办理。将此一并谕令知之　　

○又谕曰、阿桂等所攻甲尔纳一处。为进剿得式梯、噶尔丹寺路所必经。贼匪自必悉力拒守。攻之颇为不易。其得式梯、噶尔丹寺两处。谅亦相同。但形势均属自上压下。尚无难设法攻取。且有大炮轰摧。尤可望其迅行得手。惟是大兵罙入。功在垂成。一切倍宜慎重。固不可过于宽缓。使贼匪得以负固稽诛。亦不可冒昧轻进。致有小挫贻误。阿桂等、惟当斟酌妥行。又据奏、绰窝斯甲到军营。即令至卡前晓谕众番。似觉心动。是绰窝斯甲、尚知顺逆。诚心内向。至其密告亲戚。谋将土司擒献之言。虽有赓噶等在旁监视。未识曾否闻其密语。如所言果系如此。尚属意图报效。阿桂或再察其在营举动安妥。不妨赏给蓝翎金顶。以并示奖励。不必复交成都安插　　

○吏部等部议覆、内阁学士嵩贵奏、乡会试定有回避。立法最严。其余考取满汉中书、助教、笔帖式、恩监生、繙译生员、并贡监考职、以及各学教习等项。阅卷官子弟族人、及有服姻亲。向无回避之条。请照乡会试例。一体回避。应如所请。阅卷大臣、监试御史、及随同阅卷之员、一经入场。所有应行回避之子弟宗族姻亲。俱令本官自行开出。知会承办衙门、并监试御史、于名册内扣除。一概不准与试。如不自行开出因而中式。将考官及本生等。分别议处黜革。从之　　

○豁除江苏常熟县、乾隆三十四年分。冲塌民田四十顷八十三亩有奇额赋　　

○旌表守正捐躯之直隶卢龙县民罗廷桂妻张氏　　

○庚寅。谕曰、穆尔泰、不胜杭州将军之任。额尔德蒙额、著补授杭州将军。所遗盛京副都统员缺。著雅郎阿调补。所遗三姓副都统员缺。即著穆尔泰补授　　

○谕军机大臣等、明亮等奏、焚烧沙坝山坡寨落情形甚好。昨据阿桂奏、现在攻打甲尔纳贼碉。一经攻得。即可进剿得式梯、及噶尔丹喇嘛寺似已操必胜之势。今明亮等奏。与得式梯相去不远。是两军指日会合。成功尤当迅速。伫盼捷音。至明亮等奏、投番霍尔甲等四人。尚属诚心效力。明亮等当酌量赏赉。以示奖励。所称各土司土舍等、多僭用顶戴。指日大功告竣。应再酌定之处。尚未妥协。土司等顶戴。久经相沿僭用。若于功成之后。再将已用之顶戴改降。恐不足令其感悦。莫若俟大功告成后。传朕旨晓谕随征各土司。以尔等所袭职衔。若照定例。宣慰司系三品。止应用亮蓝顶。安抚司系四品。止应用暗蓝顶。而历来土司等、多有越品僭用光红亮蓝者。本应照所有品级。遵改各项顶戴。今大皇帝念尔等诚心出力。甚属可嘉。现在大功告成。即著照尔等现用顶戴赏给。作为加衔荣耀。以示优奖。土司等自当益知踊跃感戴　　

○辛卯。上诣皇太后宫问安　　

○谕、据庆桂等奏、由塔尔巴哈台送往乌噜木齐马匹、沿途并无倒毙、照数交纳。请将护送马匹官员、照例议叙。兵丁各赏给一月盐菜银两等语。著照所请。送马防御八十四、厄鲁特蓝翎侍卫常喀著交部议叙。兵丁三十名。每人赏给一月盐菜银两　　

○谕军机大臣曰、富德奏、将贼番紧要碉卡。夺获占据痛歼贼众。官兵俱各奋勇。甚属可嘉。俟攻得穆当噶尔山梁、进取马尔邦、将出力兵弁。一并议叙　　

○户部侍郎金简奏、官房租库亏缺。请将查催迟缓各员。分别议处。得旨、金简参奏官房库久未查催归款一摺。自应如此查办。所有承催不力之该佐领管领。并官房租库历任各官、及未经咨催之银库历任各员。并未经查出之内务府大臣。均著交内务府、分别察议。其已故之屯图、庆恒、所欠本利银两。不必于伊等家属名下著追。徒滋烦扰。即著历年派出之内务府大臣分赔　　

○吏部议覆、陕西巡抚毕沅奏、凤翔府司狱裁汰。其原任之员蔡光祖、应照例回籍候补。但该员年力强壮。屡经委署。奋勉出力。请留陕西遇缺补用。免其回籍。应如所请。嗣后各省遇有裁缺佐杂人员。均留于该省差委。遇有相当缺出补用。蔡光祖、请即照此例。从之　　

○以正白旗汉军副都统福森布、宁夏副都统赵琦、对调　　

○壬辰。谕、据索琳奏称、察哈尔镶蓝旗游牧内。有德布色克地方。民人呼为平顶山。彼处出有石□某苗。招商开窰。于归化城居民。甚有裨益等语。开挖石□某窰。自属有益之事。即谓聚集多人。有碍于蒙古游牧。亦视该管官弹压如何耳。如京师即赖西山石□某窰。天地自然之利。岂可弃耶。著察哈尔都统常青等。公同详查。开窰后、果于蒙古民人有裨。即著招商开挖。其应如何弹压、作价徵税之处。一并定议具奏　　

○谕军机大臣等、据李湖奏、查有陕西客人、在省城各铁铺、定买鞭杆插手等刀数百把、讯据客贩贺西昌等供、系贩往打箭炉。卖给往军前之客商、及运粮各脚户、为佩带防身、砍柴切菜挖坑之用。共买刀六百三十把。并非卖与外番。亦无别项违犯行用。现已飞咨四川督臣、确查核办等语。此等防身佩刀。非别项军械可比。原属例所不禁。但打箭炉一带。路通西藏番夷。若贩卖过多。亦恐其贸易滋事。自宜予以限制。俾无流弊。著传谕李湖、嗣后凡由滇贩货入川之商。制买插手鞭杆等刀。不拘同夥几人。总不得过一百把之数。并著传谕文绶、于打箭炉等处。留心稽查。如有多带混卖者。即行究治。其贺西昌等一案。现经李湖移咨川省。即著文绶照此妥办。李湖摺、并钞寄文绶阅看。并谕富勒浑知之　　

○又谕、本日基厚奏到各摺。止系报明回任日期、及沿途地方情形。而于江宁省城书坊刻卖新闻一案。无一字提及。殊属非是。各省盐政、关差、织造、固不可干与地方公务。但既例得奏事。如遇新异案件、及有关紧要者。即应就所闻见、据实奏闻。如杨世荣一案。虽在安庆怀宁县发觉。而首先编造刊印。则始自江宁之刻字店许姓王添顺等、现经高晋、裴宗锡、委员在该处查办。基厚回任后。近在同城。岂竟毫无所闻。何不据以入告。此必因高晋系伊胞叔。恐有干涉。是以不敢直陈。基厚尚可造就之人。不应若此。著传旨申饬。并传谕各盐政、关差、织造、嗣后除地方公事。仍不许干与外。如遇事涉新样。较有关系者。即随时附摺入奏。无得视非职所当言。概行缄默。将此于各奏事之便。传谕知之　　

○癸巳。上御乾清门听政　　

○调刑部左侍郎袁守侗、为吏部右侍郎　　

○以左中允曹仁虎、充日讲起居注官。侍讲学士富炎泰、侍讲王大鹤、检讨芮永肩、修撰张书勋、署日讲起居注官　　

○甲午。上御太和殿视朝。文武升转各官谢恩　　

○谕、昨曾降旨。将恩封之亲王、郡王、袭次递减至镇国辅国公者。即令世袭罔替。以昭展亲恩谊。至于贝勒、贝子、公、承袭之例若何。未经议及。又原办之宗室王公功绩表传。其由恩封而得者。虽不比军功之各立专传。亦应列入表内。著军机大臣、会同宗人府、一并详悉查明。妥议具奏。寻议。嗣后宗室王公等、由恩封而得者。均请列入表内。编定进呈。其贝勒以次递降至镇国公、应降袭镇国将军、贝子递降至辅国公、降袭辅国将军。即令世袭罔替。从之　　

○谕军机大臣等、旺保禄等奏、拏获贼番二名。讯系潜放夹坝。并无别情。随即枭示。所办尚未的当。此等贼番、固不可留。但亦须讯供明确。再行正法。方为妥协。番人偷放夹坝。乃其常技然或由功噶尔拉贼目、派令潜出滋扰。或贼番因看守地方。并无粮食接济。为饥饿所逼。自出偷劫。其中情节。逈不相同。若系该番自出窃掠。则其窘迫无能可知。若系贼目教令外出。则又不可不严为防备。旺保禄等拏获二犯时。自应讯究明确。分别办理。何得仅以讯无别情一语。率行具奏。著传谕旺保禄等。嗣后遇有续获贼番。务须悉心详讯确供。勿得仍前草率　　

○予故总督衔河南巡抚何煟、祭葬如例。谥恭惠　　

○豁除陕西朝邑县、乾隆三十八年分、冲塌民田九十五顷九十六亩有奇额赋。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十二



大清高宗法天隆运至诚先觉体元立极敷文奋武孝慈神圣纯皇帝实录卷之九百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。十二月。乙未。上诣皇太后宫问安　　

○谕、川省自办理军务以来。各土司夷民、急公踊跃。甚属可嘉。业经叠沛渥恩。分别蠲缓。今大功指日告成。该土司等益加奋勉出力。允宜再沛恩膏。用昭优恤。著加恩将明正、董卜、二土司。乾隆三十八年缓徵夷赋。及三十七八、两年缓徵贡马。全行蠲免。并将三十九年缓徵夷赋贡马。蠲免十分之五。杂谷厅、保县、茂州、缓徵三十八年夷赋。全行蠲免。并将三十九年缓徵夷赋。酌免十分之五。龙安、叙州、宁远、所属之雷波、越嶲二厅、石泉、西昌、盐源、冕宁四县、及会理州、缓徵三十七年夷赋。酌免十分之三。并将三十九年夷赋。再免十分之三。松潘、漳腊、平番、南坪、叠溪、三十九年夷赋。酌免十分之五。龙安、建昌、会川，会盐、宁越、越嶲、靖远、永静等标营。及九姓土司。三十九年夷赋贡马。酌免十分之三。其绰斯甲布、革布什咱、及巴塘土司、四十年分应纳贡马。并著蠲免一次。该督其董率所属。实力经理。务俾边夷均沾实惠。副朕优厚番民至意。该部遵谕速行　　

○又谕曰、杨景素奏、讯据续获从贼之临清州民胡十即胡纪成供称、贼夥逼令找宽大房屋。即同往伊缌麻族叔监生胡师抃家。贼人逼胡师抃降顺。复经胡十劝从。胡师抃向说、祖上做官。世受国恩。不肯从贼。遂同伊妻缢死。除胡十即胡纪成、即行斩决外。请将胡师抃夫妇、敕部议恤等语。监生胡师抃、被贼逼胁。并伊侄劝从。乃能念系仕宦子孙。不肯失身从贼。同妻矢志捐躯。其情实可嘉悯。胡师抃、及伊妻刘氏、均著交部照例议恤。胡十即胡纪成、著即处斩。该部知道　　

○以故续顺公沈广文子德通、袭爵　　

○丙申。谕军机大臣等、旺保禄等奏、拏获贼番策奈。所办尚好。现在大兵逼近贼巢。金川势益穷蹙。未必能复有多人四出扰劫。且美诺距军营后路尚远。亦不虑其阻滞。但贼番既有探路偷劫之供。即非紧要地方。亦当加意巡防。长清等各处、并著一体留意　　

○又谕、据福隆安奏、宛平县监生杨益谦、呈控伊族人杨文儒等、聚集白莲邪教一案。已派妥干将备番役等、前往查拏。阅其呈称、见村集贴有总督告示。上写如有邪教等事。许本村人出首。若知而不举者。一体治罪。所以来京呈控等语。即此可见外省不实心办事。惟以具文塞责。未为妥协。查办邪教。理宜留心密访。或可得其端倪。似此大张告示。奸徒转得闻而掩匿。潜滋事端。更难于举发。而日久挟嫌诬告之风。亦所不免。是周元理所谓查办邪教。仍不过空言了事。直隶与东省毗连。该督目睹邪教为患。而所办尚且如此。恐督抚类此者。又复不少。除杨益谦所控情节。俟拏获时。交军机大臣、会同该部审办外。著传谕周元理。查办邪教之事。务宜严密访缉。俾匪犯等无从潜踪漏网。毋得仍似从前之张挂告条。虚应故事。并将此通谕各督抚知之。　　

○吏部议覆、陕西巡抚毕沅奏、西安府属三原县知县、向系选缺。查该县地广人众。赋重政繁。非部选人员所能胜任。请将三原县、改为冲繁难三项相兼要缺。在外拣调。应如所请。从之　　

○以故三等男兴安泰子音登额、三等男五十一子富忠、三等男吴文焕弟吴文灿袭爵　　

○丁酉。谕军机大臣等、据永和奏、请将热河行宫墙身增高。城垣修理整齐。城上建盖堆房、添派兵丁看守巡逻一摺。所奏甚谬。已于摺内批示。热河行宫、建设多年一切墙垣堆拨。旧制甚为妥善。况本派有官兵。分段看守。已为严紧。又何必另事增添。徒滋烦费。此不过永和因恐将来巡查或有疎失。故豫以此为卸责地步伊人本无知。而又惯于取巧。往往弄巧成拙。以致屡获罪愆。不能常承恩眷。今又复为此奏。实属糊涂不堪。永和、著传旨申饬　　

○又谕、甲尔纳地方。逼近贼巢。自必悉力拒守。但其地无险可恃。贼众不过为护死支撑之计。其势断难久延。若众兵相机攻取。当不至十分费力。阿桂等、当实力妥为之。又阅脱出番人阿桑供。听见头人山塔尔萨木坦说官兵取水艰难。我们欲到陡乌当噶去截断后路等语。阿桂摺称、贼于前月三十、及本月初二、初三、等日。在格布则美第、及达斯扎沟等处。潜出滋扰。其地与陡乌当噶一带相近。所供不妄。但贼人滋扰四次。俱经官兵知觉。极力御击歼贼颇多。并未能稍逞伎俩。自可不致疎虞惟是功逮垂成倍宜加意防守阿桂等当严饬各将领弁兵等。小心守御。慎之又慎。又称、若西路官兵。据住河沿。可移炮轰打对河之路。所办甚好。阿桂等、即当尽力轰摧。对河碉卡。使贼难以存留。明亮等、亦当探听阿桂一路隔河攻击。稍有得手。即领兵前赴斯年木咱尔、奋勇攻剿。与阿桂对河官兵。遥为夹击之势。贼必望风溃散。即由彼顺取茹寨。便可与阿桂夹攻得式梯。自更为得力。至另摺所奏、穆塔尔密禀金川投出之布薄。看来穆塔尔、系诚心投顺之人。见诡诈情节。即向将军实告。甚属可嘉。著加恩赏授二等侍卫。以示奖励　　

○予故多罗和郡王绵伦、祭葬如例。谥曰谨　　

○旌表守正被戕之湖北长乐县民谭守魁妻李氏　　

○戊戌。转刑部右侍郎胡季堂、为刑部左侍郎。以内阁学士王杰、为刑部右侍郎。内阁学士彭元瑞、署工部右侍郎。以翰林院侍讲学士董诰、为内阁学士、兼礼部侍郎　　

○蠲缓直隶沧州、南皮、盐山、庆云、青县、衡水等六州县。并严镇、海丰、兴国、富国、丰财、芦台等六场。本年旱灾灶户额赋　　

○旌表守正捐躯之山西崞县民李冬蓝子妻李氏。守正被戕之黑龙江镶黄旗西嫩保女某氏　　
</div>
    <div class="pagination">
<a href="清实录乾隆朝实录_page1293.html">上一页</a><span>...</span><a href="清实录乾隆朝实录_page1289.html">1289</a><a href="清实录乾隆朝实录_page1290.html">1290</a><a href="清实录乾隆朝实录_page1291.html">1291</a><a href="清实录乾隆朝实录_page1292.html">1292</a><a href="清实录乾隆朝实录_page1293.html">1293</a><span class="current-page">1294</span><a href="清实录乾隆朝实录_page1295.html">1295</a><a href="清实录乾隆朝实录_page1296.html">1296</a><a href="清实录乾隆朝实录_page1297.html">1297</a><a href="清实录乾隆朝实录_page1298.html">1298</a><a href="清实录乾隆朝实录_page1299.html">1299</a><span>...</span><a href="清实录乾隆朝实录_page1295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
