<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 709 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 709 页/共 848 页</h1>
    <div class="content">
○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○给河南中牟、祥符、通许、尉氏、陈留、杞、鄢陵、淮宁、西华、沈邱、太康、扶沟、项城、鹿邑、睢、阳武、十六州县被水灾民一月口粮。　　

○乙巳。上诣大高殿行礼。　　

○还宫。　　

○遣官祭文昌帝君庙。　　

○谕内阁、程楙采奏、请将欠解钱粮之知州。暂行革职一摺。所参是。安徽前任宿州知州杨斯熙任内。有应解徵存新旧正项钱粮一万数千两。延不批解。辄称承办兵差垫用。请领供兵银两批解。钱粮为朝廷正供。岂容任意列抵。杨斯熙著暂行革职。勒令将徵存正项。逐款批解。并严饬接署知州将杨斯熙经手仓库钱粮。赶紧盘查。有无亏缺。据实禀办。现任庐凤道郑家麟凤阳府知府爱崇阿。于所属徵收钱粮。作抵兵差赔垫。事前疏于禁饬。事后难任推诿。并著勒限两个月。责成该道府。督令将所属已徵银款。埽数完解。傥敢稍留蒂欠。即行据实严参。如道府稍有瞻徇。亦著一并参办。　　

○谕军机大臣等、程楙采奏、皖省被淹州县水势。及陆续报获匪徒一摺。河南中牟漫水皖省地处下游。被淹必广。现据查明顶冲之太和县。通境被灾。分注之亳州、及滨准十余州县、洼地淹入水中。太和业已碾动仓粮。发银抚恤。余亦饬查详办等语。著程楙采严饬印委各员。认真勘办。务须妥为经理。核实散放。不可视同故事。所有著名匪棍。已据饬司兜拏。禀获首次要犯多名。仍当上紧侦缉。分路兜捦。必使匪徒无所托足。以靖地方。此次被灾州县轻重情形。著即赶紧勘报。已获匪棍。严行究办。俾除莠安良。并行不悖。方为妥善。将此谕令知之。　　

○以祭社稷坛。自是日始。斋戒三日。　　

○丙午。以礼部尚书麟魁、为顺天乡试正考官。兵部尚书许乃普、国子监祭酒花沙纳、为副考官。　　

○以都察院左都御史特登额、署礼部尚书。吏部左侍郎陈官俊、署兵部尚书。肃亲王敬敏、署镶蓝旗汉军都统。　　

○以伊犁领队大臣长清、为库车办事大臣。库车办事大臣扎拉芬泰、为伊犁领队大臣。　　

○命陕甘总督富呢扬阿、拨银六千一百九两。解赴和阗。备道光二十五年经费。　　

○丁未。祭先师孔子。遣户部尚书祁寯藻行礼。　　

○谕内阁稽查崇文门税务满汉御史。著裁撤。　　

○戊申祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○己酉。太宗文皇帝忌辰。遣官祭昭陵。　　

○谕内阁、刘韵珂奏、请将水师总兵撤任一摺。浙江温州镇总兵德年。由广西陆路副将升用到任后虽并无废弛之事。究于水师情形不能熟悉。德年著先行撤任。温州镇总兵员缺。准其以该镇标中营游击叶绍春。护理。　　

○谕军机大臣等、刘韵珂奏、浙洋泊有夷船。暂行留浙督办等语。前据耆英议定通商事宜。已据行知各省。浙江事属创始。有与粤省情形不同之处。著刘韵珂会同管遹群。李廷钰体察宁波等处地势民情。与该夷先申要约。俾免胶执贻误。其如何稽查偷漏之处。并著妥议办理。据奏夷人即日到浙。该督暂留浙省。与夷酋面加查议。若迟至八月以后。即交管遹群妥办。驰赴闽浙新任等语。览奏均悉。管遹群已授浙江巡抚。责无旁贷。如夷人到浙。已在刘韵珂起程之后。即将应办事宜。妥行筹办。无稍贻误。其温州洋面盗匪尚多。著该督等严饬镇将。添船配兵。会合兜捦。无分畛域。以期有犯必惩。所有温州镇总兵德年。现已撤任。著刘韵珂于抵闽后。察看有无可以对调之员。分别酌调请简。张从龙等三员。均准其带赴闽省。将此谕令知之。寻奏德年不胜水师总兵之任。闽浙两省各镇。亦无可对调之员。请旨简放。得旨温州镇总兵。著汪士逵补授。　　

○庚戌。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公额驸等、行庆贺礼。　　

○御同乐园。赐皇子及内廷王大臣蒙古王公额驸等食。　　

○谕内阁、山东曲阜县先师林庙。系万方观礼之乡。遇有祀典。必应致诚尽敬。以示尊崇。一切礼仪祭品。尤宜整齐蠲洁。用肃观瞻。现在虽无不备之处。但恐日久懈生。稍失诚敬。著山东巡抚。严饬地方官。随时敬谨察看。每届祭祀之期。务须恪恭将事。毋得视为具文。用副朕崇儒重道至意。　　

○辛亥。太祖高皇帝忌辰。遣官祭福陵。　　

○壬子。上奉皇太后幸同乐园。进膳。赐皇子及内廷王大臣蒙古王公额驸等食。　　

○以陕西陕安镇总兵官丰伸、为喀什噶尔换防总兵官。　　

○拨陕西西安镇标裁留抚标余賸经制外委一员额外外委二员归西安城守协营管辖。从总督富呢扬阿请也。　　

○癸丑。上诣安佑宫行礼。　　

○遣官祭关帝庙。　　

○谕内阁、敬徵等奏、会勘堵筑中河漫口。估计坝工挑河银数一摺。此次堵筑漫口。经敬徵等核实查勘。所有筑坝挑河。购办正杂料物。及匠夫等工。通共实估需银五百十八万二千四十二两零。著各该省督抚等、将拨解东河银款。迅速委员解往。以济工用惟兴工购料。必须妥实合用。庶不虚糜帑项。著廖鸿荃、钟祥、严查筑坝料物。革除挑河弊端认真督办。力求撙节。并严饬工员等实用实销。不准丝毫冒滥。至现在估定之数。与现拨之款。计尚余银八十一万七千九百五十七两零。俟尽数解工后。仍报部查核。毋稍含混。又片奏、户部奏准、各省支发银两内、有应行扣平之项。此次兴筑中河口门。与别项工程不同。请仍照旧章。毋庸扣平等语。著通饬各省。将应行拨解河南藩库工需银两。毋庸扣平。　　

○甲寅。以访获邻境匪犯。中城兵马司正指挥方传书、下部议叙。　　

○乙卯。旌表守正捐躯河南汝阳县民张劣子妻李氏。　　

○丙辰。旌表守正被戕贵州清江厅民李奉山妻萧氏。　　

○丁巳。上诣绮春园问皇太后安。　　

○遣官祭昭忠祠。　　

○谕内阁、裕泰奏、湖南耒阳县抢犯鬨堂案内。人证久未解到。请发回该省就近拘质一摺。此案段拔萃等、供情闪烁。非提集全案人证。不能质实。惟犯证众多。北南两省。行提多滞。且现在湖南巡抚藩司、均系甫经莅任。无所用其回护。所有段拔萃、段孟辉即段基望、并段克明等、著一并解交陆费瑔、督同万贡珍、就近饬提各要犯同被控书役人等到省。秉公质审。按律定拟具奏。另片奏、耒阳县刁生倚众抗粮。饬拏究办等语。仍著裕泰会同该抚。责成该管道府、督率署县。会营严拏蒋庆云等、务获究明惩办。如敢纵延即将该道府一并严参。　　

○又谕、陆费瑔奏、知县验审命案。倒填年月补详。请撤任交议一摺。湖南桃源县知县张梦蛟于民妇何潘氏身死一案。先未录供通详。直至尸属潘朝瑞、遣抱京控递回。始行倒填年月补详。显系意存规避。张梦蛟、著先行撤任。交部议处。至此案何潘氏、究系因何身死。该县原审。有无不实不尽。著该抚亲提人证。严讯确情。按律定拟具奏。　　

○谕军机大臣等、前据祁＜?土贡＞等奏、候选道潘仕成、制造水雷二十具。派令学习制造之生员李光钤、议叙八品职衔潘仕豪、议叙从九品李光业、带同匠役赍京试演。现在李光钤等将水雷赍到。著讷尔经额、遴派干员来京。令同李光钤等三人。将水雷火药。一并带至天津。交善禄、向荣、择水深宽敞之处。会同试演。是否适用。著该督即行具奏。其水雷图说一册。届时交该委员。带给该总兵等阅看。以便如式试演。将此谕令知之。　　

○又谕、浙江提督李廷钰、有统辖水陆之责。现在温州洋面。盗案尚多。该提督并未亲自出洋。不能胜提督重任。著刘韵珂、管遹群、于闽浙两省水师总兵内。密行保举一人。听候简用。至李廷钰如何不胜任之处。仍著该督等据实参奏。毋稍徇隐。将此密谕知之。　　

○顺天乡试监临官文庆、巡墙御史双寿、稽查砖门御史徐嘉瑞等奏、本月十五日。准步军统领衙门。拏获在贡院墙外。向内抛掷布卷之董来升、李张氏二名。讯据董来升供称、李张氏之子李七、在场内充当水夫。李张氏托伊用布卷烧饼。掷进场内。给伊子食用等语。正在查办间。讵十六日寅刻。士子放牌。内场委官。不遵旧章。不候甎门御史齐集。遽行开门。李七乘间逸出。直至西甎门被协尉富升拏获。请交部审讯。得旨、李七即李老儿、董来升、李张氏、俱著交军机大臣、会同刑部严行审讯。协尉富升、于该犯李七乘间混出时。即行拏获。不令要犯脱逃。甚属勤能。著加恩赏戴花翎。以应升之缺即行升用。其帮同拏获之人。并著该衙门查明。从重奖赏。内场委官。不候甎门御史到齐击鼓应号。遽行开门。致使要犯逸出。咎无可辞。著即查取职名交部严加议处。文庆、陈孚恩、办理不善。著交部议处。　　

○戊午。谕内阁、禧恩等奏、拏获偷砍偷运木植人犯多名。交部严审一摺。此案贼犯孙振曲等、胆敢纠约多人。私越边栅。砍运木植。实属藐法已极。必应彻底根究。从严惩办。所有现获各犯三十九名。著禧恩会同盛京刑部侍郎。研审确情。按律定拟具奏。其案内逸犯。仍著该将军等严饬管界各官缉拏。务获归案审办。城守尉耆瑞、沿江堵缉。拏获紧要贼犯三十九名。大小木植二千九百余件之多。缉拏甚属勤奋。著加恩赏戴花翎。以示鼓励。防御富春。骁骑校多伦布。附近海口。不能实力堵截。疲玩无能。均著交部严加议处。福克锦布。见有木排下运即行禀报著免其查参。　　

○顺天府以宗室乡试中额请。得旨、取中五名。　　

○以右春坊右赞善郭沛霖翰林院编修路慎庄。陈宝禾。署日讲起居注官。　　
</div>
    <div class="pagination">
<a href="清实录道光朝实录_page708.html">上一页</a><span>...</span><a href="清实录道光朝实录_page704.html">704</a><a href="清实录道光朝实录_page705.html">705</a><a href="清实录道光朝实录_page706.html">706</a><a href="清实录道光朝实录_page707.html">707</a><a href="清实录道光朝实录_page708.html">708</a><span class="current-page">709</span><a href="清实录道光朝实录_page710.html">710</a><a href="清实录道光朝实录_page711.html">711</a><a href="清实录道光朝实录_page712.html">712</a><a href="清实录道光朝实录_page713.html">713</a><a href="清实录道光朝实录_page714.html">714</a><span>...</span><a href="清实录道光朝实录_page710.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
