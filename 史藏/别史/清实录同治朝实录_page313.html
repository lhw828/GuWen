<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 313 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 313 页/共 505 页
  </h1>
  <div class="content">
   ○又谕、官文奏、西省戒严。拟将兵勇分别撤调布置一摺。所称直隶西南北三路各隘口。拟分派刘景芳姜国仲崔福泰等军扼要驻守。并饬唐训方移扎唐县广昌各处。布置均尚周妥。即著迅饬各军星夜赴防。严密守御。捻踪已至河南济源。南路情形。较为吃重。春寿所部马队。著即移扎临洺关磁州等处。相机防剿。余承恩一军。务须越境与陕豫各军会合兜击。迅殄逆氛。所部兵力尚单。著即酌量添拨。以壮声势。东捻肃清。沿河驻防各营。应如何分别留撤。著该署督妥筹办理。顷已寄谕李鸿章饬令善庆、温德勒克西等、统率所部马队。迅赴直隶。会同防剿。到直境后。著即分饬扼要驻扎。以资得力。将此由五百里谕令知之。　　

○又谕、左宗棠奏、捻回土匪。合扰郃阳等处。先筹痛剿。以免续窜晋境。官军入晋后。剿捻屡胜。贼向西南败窜。归绥边防无警。已调马队由河南赴晋剿捻。穆图善奏、河州东乡回匪。图抄官军后路。现在布置情形各摺片。黄河西岸各匪。纠合窜扰郃阳澄城洛川等处。意图内犯。左宗棠现饬周绍濂等营。分投防剿。即著檄饬派出各军。协力兜剿。务将此股捻回土匪。就地殄除。毋令续渡冰桥。更增晋境之贼。其窜晋捻匪前据赵长龄、李鹤年、先后奏报。该匪由曲沃南扰垣曲。并已窜近河南济源县境。河北军情。甚形吃紧。著左宗棠仍遵前旨。兼程赴晋。惟匪踪现已南趋。应如何择地驻扎居中调度之处。并著妥筹办理。左宗棠当激励官军分路截击。以期一鼓聚歼。毋令四出蔓延。又成不了之局。该大臣赴晋后。并著库克吉泰、乔松年、刘典、督饬各军严遏匪踪。毋稍松劲。左宗棠以西路空虚。库克吉泰若复北行。无军援应。著即照所请。库克吉泰暂缓前赴陕甘毗境。该将军现在咸阳。即体察情形。相机布置。以壮声援。贼踪距甯条梁虽远。包头等处防务。仍著裕瑞、桂成、妥筹兼顾。严防回窜。毋稍疏虞。董高二逆老巢。在花马池一带。必须捣其巢穴。方能制贼死命。该处距甯夏甚近。金顺带队。尚称勇敢。著即挑选所部精骑。并统带沿边马步各队。及胡世英各营。克期东征。迅歼丑类。甘肃河州东乡回匪。纠党抗拒官军。穆图善以兵力未齐。尚难进取。先将前敌事务布置。暂行旋省。即著严檄王得胜等赶紧拔队前进。不准托故迁延。穆图善俟各军进发。仍即出省督剿。以赴事机。正在寄谕间。据左宗棠等奏、雷正绾等军进援庆阳。沿边叠获胜仗。攻拔回巢。收抚土匪。雷正绾已抵盘客地方。距庆阳仅八十余里。著左宗棠等严饬雷正绾统带所部。与孟玉德等防军互相联络。埽荡而前。迅解城围。肃清疆圉。将此由六百里谕知左宗棠、库克吉泰、穆图善、裕瑞、乔松年、金顺、桂成、并传谕刘典知之。　　

○又谕、左宗棠奏、请饬湖广迅拨应解协饷。采办军米等语。本年陕西米粮昂贵。军粮缺乏。采办维艰。据左宗棠奏、湖北欠解五六两月协饷银四万两。湖南欠解尤多。亟应筹解采买。以资接济。著郭柏荫、李瀚章、刘昆、何璟、各饬该藩司。由湖北迅拨银四万两。湖南迅拨银二万两。均解交陕甘后路粮台王加敏等委员采办军米。分批转运。由汉江泝流而上。入甲河。至陕西山阳县之漫川关。陆运至西安。以供军食。毋稍迟误。正在寄谕间。左宗棠奏、饷项将罄需用繁急。请催提江南等省协饷。援案拟借用洋商银两。开单呈览。并请饬河南巡抚仍按月协解各摺片。左宗棠新旧各营饷项。积欠三四五月不等。需用浩繁。必须及早宽备。所有江南浙江湖北广东应解同治七年正二两月协饷。及本年未解协饷。著曾国藩、瑞麟、马新贻、郭柏荫、李瀚章、丁日昌、李福泰、何璟、各照单开如数筹拨。务于明年正二月间。解到该大臣军营。以应急需。本年三月间。左宗棠奏借洋款。藉资接济。深有裨益。自可援案办理。所有续拟借用洋商银二百万两。除已谕总理各国事务衙门办理外。著曾国藩、瑞麟、英桂、马新贻、郭柏荫、李瀚章、丁日昌、李福泰、卞宝第、何璟、传谕各关监督。按单各出印票。由各该督抚加盖关防。发交道员胡光墉迅速筹办。会同应宝时与洋商交割。分批起解。左宗棠原单。均著钞给阅看。河南部定协甘饷银。该省未能照解。著李鹤年仍照部议。按月筹拨银一万五千两。解交左宗棠军营。毋稍稽延。将此由五百里谕知曾国藩、瑞麟、英桂、马新贻、郭柏荫、丁日昌、李瀚章、刘昆、李福泰、李鹤年、卞宝第、并传谕何璟知之。　　

○以户部尚书宝鋆、理藩院尚书存诚、户部左侍郎毛昶熙、礼部右侍郎沈桂芬、充经筵讲官。　　

○以大学士倭仁充文渊阁领阁事。内阁学士讷仁充文渊阁直阁事。广寿署文渊阁直阁事。　　

○以剿平捻匪。红旗报捷。赏提督陈振邦、易用刚、宋德鸿、唐宏成、总兵官李长乐、宋庆、黄马褂。参将朱大珍、同知直隶州知州包国挺、巴图鲁名号。道员陈浚等花翎。余加衔升叙有差。　　

○以陕西站坪接仗不力。摘副将胡先胜顶带。　　

○壬寅。上御抚辰殿大幄次。赐蒙古王、贝勒、贝子、公、台吉等宴。并赏赉有差。　　

○谕内阁、昨据李鸿章驰奏、山东江苏捻股。全数荡平。业经降旨宣示。因思博多勒噶台亲王僧格林沁。前在河南山东安徽湖北等省。剿办捻匪。叠著战绩。方冀克期奏功。旋因追贼山东。于曹州殉难。现在山东等省捻股肃清。朝廷追念该亲王为国捐躯。益深凄恻。伊子伯彦讷谟祜、著加恩赏用黄缰。用示眷念旧勋有加无已至意。　　

○谕军机大臣等、左宗棠奏、率师入晋。启行日期一摺。贼匪由垣曲东窜河南济源县境。刘松山、郭宝昌两军。已落贼后。喜昌等前赴泽潞马队。亦成尾追之势。左宗棠现拟亲督兵勇。由晋省赴直隶迎头绕截。惟贼骑剽疾异常。现已窜至济源。恐其深入河北各州县地方。平原旷衍。奔驰益疾。左宗棠当随时确探贼踪。应由何路绕道东行。著随时酌度办理。总期趱行迅速。绕前堵截。不可落后尾追。致成不了之局。所有陕省军务。即交库克吉泰、乔松年、刘典、督办。务期就地将回捻各逆殄除。毋稍松劲。捻股是否全数窜入济源。抑另有分股盘踞晋省。现在晋省剿办情形若何。著赵长龄速行具奏。并著该抚迅督各军严密布置。扼守要隘。毋任续渡冰桥。直隶与晋省交界各要隘。已据官文奏称派兵堵截。著即饬令在防将士实力严守。不准稍形松懈。余承恩一军。并著官文饬令迅速入晋助剿。李鹤年当饬河北防军认真堵截。并严催张曜等军。兼程驰赴河北会合各军截击。毋任蔓延。将此由六百里各谕令知之。　　

○命科尔沁镇国公乌尔济济尔噶勒、翁牛特辅国公克什克阿尔毕济呼、喀尔喀贝勒刚当党准东林、喀尔喀扎萨克头等台吉达尔玛扎布、在乾清门行走。赏扎噜特贝苗达木林旺济勒双眼花翎。　　

○以陕西凤翔等处剿办回匪出力。赏副将姚连升、参将刘春藻、巴图鲁名号。都司何恩寿等花翎。周国泰等蓝翎。余加衔升叙有差。　　

○癸卯。谕内阁、兵部奏、遵议李鸿章奏保霆军剿捻出力员弁。开单分别请旨办理一摺。千总唐占魁、著赏给力勇巴图鲁名号。余依议。军营保举。历经部定章程。甚为详明。乃近来各省保奖人员。往往不能按照章程。殊不足以昭画一。嗣后各路统兵大臣各省督抚。遇有军营保奖。务当查照奏定章程办理。以昭核实。另片奏、曾国藩所保江北漕粮试办河运出力之守备忠发等。业经奉旨允准。仍请明定限制等语。嗣后河运出力员弁。著照海运保奖文职章程核办。不得援此次为例。越级保升。并著各直省督抚等。凡遇各项劳绩。概不得援引军营请奖章程。以杜冒滥。　　

○又谕、郭柏荫奏、拏获枪船匪徒首要各犯。解散余党一摺。江浙地方。向有枪船匪徒。聚众抢掳。最为闾阎之害。经郭柏荫会同马新贻、李朝斌、密派员弁。先后将著名首犯金幅、卜小二、卜长生捦获。讯明正法。并将悍党数十名。一并拏获惩办。其余胁从。概行解散。所有出力员弁。著准其择尤酌保数员。以示鼓励。两省地方文武。从前失于觉察。本有应得之咎。姑念此次会同协捕。迅速蒇事。均著免其议处。在逃著名要犯。仍著督饬该地方官实力访拏。务绝根株嗣后当饬令各该州县随时查察。如所管地面及邻境再有枪船。无论是否为匪。即著不分畛域。严拏惩办。傥仍前玩泄。致令匪徒日久复行滋事。定将该地方官从重惩处。决不宽贷。　　

○予湖北节年阵亡殉难绅民甯俊千等、暨妇女三千三百一名口分别旌恤如例。　　

○蠲缓江苏山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沐阳、赣榆、通、泰兴、海门、二十八厅州县。暨淮安、大河、扬州、徐州、镇江、五卫被水被旱地方新旧额赋杂课有差。　　

○甲辰。孝庄文皇后忌辰。遣官祭昭西陵。　　

○谕军机大臣等、前因富明阿等奏称、吉林需饷孔亟。请饬直隶山东等省迅解军饷银两。当交户部速议具奏。兹据该部奏称、吉林前调征兵军装银两。曾令山东河南各拨银二万五千两。解赴盛京户部。现在河南所拨银两。已可解到。请饬盛京户部先行拨给吉林。并请直隶山东迅解各银两等语。吉林拨发征兵饷项。前由该将军等向铺商借垫。自应早日给还。此次河南解到银两。即著额勒和布先行拨给吉林。以便归还商垫原款。其山东省欠解吉林之军饷银九万两。并现拨未解整装银二万五千两。直隶省欠解吉林之军饷银二万两。著官文、丁宝桢、严饬各该藩司迅速筹款。按照所欠各数。派员解往盛京户部交纳。如果该藩司藉词延宕。致误急需。并著户部查明据实参奏。山东未经解到之整装银二万五千两。并著额勒和布酌量筹垫。解交富明阿等应用。一俟该省解到时。再行扣还。以免轇轕。将此由四百里各谕令知之。　　

○又谕、丁宝桢奏、河墙事竣。暂驻省城李鹤年奏、捻逆纷窜河内等境。现在接仗情形各一摺。张总愚捻股。由济源窜扰河内温县。李鹤年现调崔廷桂等军分路进剿。即著该抚克日出省。驰赴卫辉一路。就现有兵力认真埽荡。务将此股就地殄除。毋任延蔓。此股捻逆。是否全数窜豫。著赵长龄确探贼踪。实力防剿。傥再一味颟顸。纵贼殃民。坐失机宜。赵长龄自问当得何罪。该捻已窜至河内温县。左宗棠应由何路绕道东行。亲为调度之处。著懔遵前旨。调度情形。迅速前进。刘松山、郭宝昌等军。并著该大臣催令星驰进剿。不得徒事尾追。捻踪剽疾。直隶边防紧要。著官文即日前赴省南。扼要驻扎。严饬在防将士合力堵剿。毋稍疏虞。陈国瑞现在行抵何处。著官文檄令赶紧前进。前令该员会合张曜宋庆等军入晋。现在未能久待。即著官文先行抽拨劲旅。交陈国瑞统带。觇贼所向。迎头截击。统由该署督相机办理。余承恩一军。并著官文檄饬星速赴晋。张曜、宋庆两军。李鹤年务催兼程前进。会同剿洗。以厚兵力。捻扰河北。东昌临清等处。亦宜先为之备。著丁宝桢严密防维。妥为布置。正在寄谕间。复据赵长龄驰奏、捻逆南窜情形一摺。即著该抚驰赴泽州。相机防剿。不得沿途迁延。致有疏失。刘松山、郭宝昌两军。并著催令兼程追剿。毋使贼得喘息。其沿河防务。即遵前旨由陈湜办理。以杜东窜。所有山麓余匪。仍著认真摉捕失守文武。及阵亡殉难官绅。即行查明具奏。毋稍延宕。将此由六百里各谕令知之。　　

○又谕、张之万奏、派队摉捕逃匪请饬皖军摉剿一摺。官军捦获赖逆后。败残余匪。尚在天长盱眙一带肆扰。亟应严密摉捕。即著英翰督饬官军认真摉捕。毋留余孽。并著李鸿章、张之万、各派兵弁。会同摉剿。务期尽绝根株。毋使一名漏网。蒙亳为该匪老巢。难保无余匪薙发逃回。潜图句结。并著英翰责成各州县。随时严密摉拏。傥有潜匿匪徒。准各堡寨捆送究办。以期绥靖闾阎。至西路捻逆。现在窜至河内等处。官军由北路进剿。恐其乘此冰冻。渡河南窜。思回老巢。著李鸿章、英翰、于皖豫边境。派兵豫为截剿地步。免致临事周章。以期一鼓荡平。将此由六百里各谕令知之。　　

○又谕、晋省系完善之区。且为京协各饷所自出。自陕西捻回窜扰鄜延绥各属后。晋省西河一带。处处毗连。叠谕该抚赵长龄督饬臬司陈湜严防各渡口。该抚等宜如何实力堵御。以保完疆。乃于十一月二十二日。竟任捻匪由吉州之七郎窝。纷纷东窜。扰及平阳洪洞曲沃河津等邑。嗣因陕军紧蹑贼踪。复由垣曲窜至河南济垣等处。据李鹤年奏、怀庆之河内温县济源各处。贼匪蔓延。赶紧调拨兵将。力筹堵剿。而赵长龄自报捻逆到垣曲境后。未见将匪至何处。晋境有无窜匪。及现在防剿情形。随时陆续奏闻。以慰焦盼。其平日之布置乖方。临时之束手无策。已可概见。除将赵长龄、陈湜、先行交部严议外。著郑敦谨于到晋后。将该抚所办军务如何疏懈。一切吏治如何废弛之处确查。并将捻逆窜吉州时。太原镇总兵陈必发驻防何处。贼窜之渡口。何人带勇驻扎。何人督防。暨该管地方文武员弁。一一查明。据实具奏、再防河系该员弁专责。苟能身历何干。督率兵勇。严密堵遏。何至任贼纷渡冰桥。该抚所奏当日接仗情事。恐有不实不尽。著一并确查覆奏。将此密谕知之。　　

○又谕、穆图善奏、进取河州东乡回巢情形各摺片。据奏因南路兵力未齐。业已暂行回省。著仍遵本月二十二日谕旨。严檄王得胜等前进。俟各军进发。该将军即出省督剿。将河州东乡等处回匪。次第歼除。毋任再行滋扰。成禄围攻肃城。久无功效。现在关外兵力甚单。望援甚切。成禄著即统带原部。克期出关。剿办哈密等处贼匪。毋庸办理肃州军务。致阻师行。所有西路各营。著交杨占鳌总统。以专责成。甘州提督。即著杨占鳌署理。穆图善务饬该署提督激励各营。将肃城迅速攻拔。痛埽逆氛。并将甘凉各属防守事宜。妥为筹办。以副委任。傥日久无功。即著穆图善据实参奏。毋稍回护。甘肃西路军务。已交杨占鳌接办。穆图善仍随时知照左宗棠。会商妥筹。期臻周密。黄祖淦剿贼阵亡。前据成禄奏到。已将该总兵照提督阵亡例议恤矣。穆图善请准黄祖淦灵柩驰驿回籍沿途照料之处。殊于体制未合。著毋庸议。将此由五百里各谕令知之。　　

○以故赛因诺颜扎萨克镇国公车登扎布子干昭尔扎布袭爵。　　

○以山东会剿窜逆。蒇事迅速。赏还提督傅振邦顶带。　　

○释已革副都统成保监禁。发往署陕甘总督穆图善军营。效力赎罪。　　

○赈直隶开、东明、长垣、三州县被水灾民。并蠲缓节年钱粮暨杂课仓谷有差。　　

○乙巳。谕内阁、赵长龄奏、特参庸劣各员。请分别革休一摺。山西署隰州直隶州知州钮福熙、办防不力。冒昧请假。候补府经历章英保、语言不慎。性情轻浮。均著即行革职。汾阳县知县庆文、办事颟顸。缉捕废弛。著勒令休致。　　

○谕军机大臣等、都兴阿等奏、拟办昌图厅增添民户。并都兴阿遵查广甯开垦荒地。开单呈览各一摺。奉天昌图厅地方。向有垦地民户。兼之民招民佃。人户日繁。现经都兴阿等饬属清厘。查出续行增添之户。共有五十二社。较从前奏留佃民原数。已添至六万二千余户之多。并饬昌图厅同知杜芬等、会同委员。携带各社佃民底册。挨户抽查。及选充乡长编管各情。固属正办。惟该民户等户口较旧增至十倍。其中良莠不齐。且地方辽阔。额设正佐无多。稽察一有不周。必至藉端滋事。仍著该将军等悉心筹度。应否添设官员。明定章程。以垂久远之处。于拟定后详细奏闻。不得将就了事。贻患将来。其广甯盘蛇驿开垦荒地。叠据有人奏参。谕令都兴阿详查据实具奏。兹据该将军奏、遵查原办情形。并单开各款。虽所称委员杨得富查报各节。尚属有因。而于是非曲直。毫无断制。殊非核实办公之道。著都兴阿遵奉叠次谕旨。将委员等有无浮收勒派情事。及垦地招佃各情形。再行确查定拟具奏。将此各谕令知之。寻志和奏、遵查该委员招佃荒地。分别亩则。收取押荒银钱。俱系遵照前任锦州副都统恩合劄文办理。并无浮收勒派情事。该副都统未将所定亩则四等。及押荒收数。分晰奏明。实属疏忽。业因另案革职。应无庸议。下部知之。　　

○又谕、曾璧光奏、贼攻安顺府城。旋经官军击退。请饬刘岳昭暂缓赴滇各摺片。镇甯州属踞匪。分股句结苗教各贼。攻扑安顺府城。叠经官军痛惩。郡城解严。剿办尚为得手。该城善后防守事宜。曾璧光当督饬属员妥为布置。并著该署抚严檄各军。乘胜进攻。将贼匪次第埽除。廓清疆圉。前据该署抚奏、请饬刘岳昭移师贵阳助剿。当经降旨允准。著曾璧光懔遵前旨。咨会刘岳昭暂行留省。与张文德分投进剿龙里贵定各匪。一俟蒇事。即催令刘岳昭前赴云南新任。毋稍迟延。将此由五百里谕令知之。　　

○以贵州长寨厅堵剿不力。革同知韩载堃、参将刁士枢职。仍留任。　　

○蠲缓河南祥符、陈留、杞、通许、尉氏、洧川、鄢陵、中牟、兰仪、郑、荥泽、氾水、商邱、甯陵、永城、鹿邑、虞城、夏邑、睢、柘城、安阳、汤阴、临漳、林、武安、涉、内黄、汲、新乡、辉、获嘉、淇、延津、滑、浚、封邱、河内、济源、修武、武陟、孟、温、原武、阳武、洛阳、偃师、巩、孟津、宜阳、登封、永甯、新安、汝阳、淮甯、西华、商水、顷城、沈邱、太康、扶沟、临颍、灵宝、光、光山、息、考城、南阳、唐、泌阳、镇平、桐柏、邓、内乡、新野、淅川、裕、叶、信阳、罗山、七十九厅州县被旱被水被扰地方新旧额赋有差。　　

○缓徵山西平遥县被水村庄新旧额赋。上以□山戊不□暮祫祭太庙。自是日始、斋戒三日。　　

○丙午。谕内阁、马新贻奏、请将庸劣各员分别降革休致。并知府难资表率。请开缺以同知归部选用各摺片。浙江甯海县知县克克僧额、嗜好甚重。办事疲玩。汤溪县知县王日新、性耽安逸。难期振作。试用布政司经历黄中、遇事生风。声名恶劣。府经历于汇、才质鄙陋。操守平常。试用从九品王健、陈锳、均任性妄为。声名狼藉。海盐县典史周振华、性情懒惰。不堪委任。以上七员。均著革职委用知县叶镶、才欠开展。难膺民社。著以教职回籍候选。试用直隶州州判胡联庆、才本平庸。年力就衰。著勒令休致。严州府知府刘汝璆、徒事矫饰。不知振作。著开缺以同知归部选用。　　

○谕军机大臣等、前因宝珣奏称、盘获贩买火药人犯张泳顺。曾经谕令官文提集人证讯办。并以此等私贩不止一起。谕令宝珣随时查拏。兹据宝珣奏、续获张泳顺供出之碾制火药人犯王泽远、窝家居瘸子、贩运火药之姚景春三名。并起获火药四百余斤。该犯等私贩火药如许之多。究系销售何处。卖向何人。著官文提归前案。确切严讯。按律惩治。以儆奸宄。不得稍存宽纵。其寄存火药之蓟州五里桥陈姓、通州邢各庄素碾火药之高姓、苏姓、张姓、并高五等四家。均著宝珣拣派弁兵。严缉务获。由官文归案讯办。原摺著钞给官文阅看。将此各谕令知之。　　

○丁未。上以祫祭太庙。前期亲诣行礼。　　

○遣官祭太庙中殿。后殿。　　

○谕军机大臣等、前因左宗棠奏、请借用洋商银两。当经谕令该衙门妥筹办理。兹据总理各国事务等衙门奏称、照案借银。行息太重。四成洋税一项。不妨暂为通融。请将左宗棠原拟代借之款。划分为二。一半提用洋税。一半由各海关向洋商借用。开单呈览等语。左宗棠军饷。待用甚急。该衙门所筹办法。既可节省息银。又可不误要需。自是两全之道。即著曾国藩等按照该衙门所拟各节。先由应解部库四成洋税项下。提出银一百万两。飞速解交左宗棠军营支用。其一百万两。由各海关出具印票。由各督抚加盖关防。交胡光墉、应宝时、向洋商借用。由江甯等省各藩司于应协甘饷项下拨还。并委解部库交纳归还四成洋税之款。仍足二百万两之数。左宗棠于以上两项银两。随收随报总理各国事务等衙门。俾便查催。该大臣素顾大局。必能仰体筹饷之艰。撙节动用。迅埽逆氛。以慰朝廷西顾之忧。其单开数目。著各该督抚等督饬按月分别起解。毋许稍延。至四成洋税。系解部要款。并著按期拨解。如有迟延。即著照拨解京饷章程。查明参办。原摺单均著钞给阅看。将此由六百里谕知曾国藩、左宗棠、英桂、马新贻、瑞麟、郭柏荫、丁日昌、李瀚章、卞宝第、李福泰、并传谕何璟知之。　　

○命科尔沁宾图郡王西哩巴咱尔、郭尔罗斯辅国公阿勒坦鄂齐尔、在御前行走。赏科尔沁扎萨克图郡王达特巴扎木苏、扎萨克图汗车林端多布、喀尔喀贝勒多布沁扎木楚、三眼花翎。　　

○赏前任乌什帮办大臣伊昌阿头等侍卫。在乾清门行走。　　

○予河南历年阵亡殉难官绅妇女一千六百八十一名口分别旌恤如例。　　

○朝鲜国使臣金益友等三人于午门外瞻觐。　　

○戊申。祫祭太庙。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太□山戊不□之神。　　

○谕内阁、丁宝桢奏、特参庸劣不职各员。请旨分别降革一摺。山东登州府同知图桑阿、不安本分。物议沸腾。莱州府同知汪澄之、贪婪不职。致激民怨。知府用候补同知直隶州知州张廷龄、素行鄙猾。大坏风气。署莱阳县候补知县张书升、藉端苛勒。扰累地方。均著即行革职。坐补临邑县知县吴廷鼒、贪鄙素著。声名恶劣。著革职永不叙用。已补平原县知县盛一林、居心近利。不洽舆情。著以教职选用。蓬莱县知县李德基、审断糊涂。性情疏纵。著以县丞降补。　　

○谕军机大臣等、左宗棠奏、捻逆东窜。现筹截剿情形。丁宝桢奏、捻窜豫疆。筹布河北剿办事宜各一摺。贼踪东趋河南卫辉府境。左宗棠现饬喜昌等入直隶磁州。出广平顺德一带拦截。刘松山等绕出贼之北面。向南压剿。即著严檄各军分路进攻。迅埽逆氛。左宗棠现由蒲州渡河。取道闻喜翼城。东趋入直。应如何择要驻扎居中调度之处。著左宗棠妥筹办理。喜昌等马队。到河南彰德后。即可迎头截剿。不必拘定指示道路。以免纡折。张曜、余承恩、宋庆、程文炳各军。著官文、李鸿章、李鹤年、催令该员等分途前进。星速会剿。左宗棠以捻逆中有宋景诗之党。难保不径趋大名。纠合宋景诗余党教匪。图抗官军。请饬李鸿章拨劲军驰赴大名一带。以杜句结。前已寄谕李鸿章、饬令刘铭传、善庆等所部。稍为休息。移师赴豫。即著左宗棠与李鸿章会商。檄饬该提督觇贼所向。实力歼除。各军到防后。均归左宗棠节制调遣。官文当懔遵前旨。驰赴省南。严密布置。毋稍疏虞。现在驻京之黑龙江马队一千名。著神机营王大臣整顿齐备后。派往直隶。并现在直隶之吉林马队。均交春寿统带。归官文调遣。以资厚集。捻匪并趋河北。亟应迅加剿办。东捻现已殄除。著李鸿章统率劲旅。前赴河南。豫为截剿地步。以免临时周章。如卫辉一带兵力不敷。并著添派得力之师。渡河会剿。赵长龄现由韩侯岭进驻泽州一带。务当督饬严密守御。遇贼即击。臬司陈湜现驻何处。西路河防。仍督同该臬司认真截剿。傥任陕贼续渡冰桥。惟赵长龄、陈湜、是问。李鹤年扼扎卫辉。著即就现有兵力。拦头截击。毋任匪势蔓延。东昌一带防务紧要。著丁宝桢檄饬派出各军妥筹防守。该抚并即亲赴东昌。相机布置。丁宝桢所调吉林黑龙江马队。务当赶紧训练。俾得迅速成军。以备调遣。将此谕知神机营王大臣、并由六百里谕知官文、李鸿章、左宗棠、丁宝桢、李鹤年、赵长龄、并传谕陈湜知之。　　

○予河南渑池殉难贡生赵学书母刘氏、妻张氏、旌表如例。　　

○蠲缓湖南武陵、龙阳、沅江、巴陵、华容、临湘、湘阴、澧、安乡、九州县。暨岳州卫被水地方本年额赋杂课有差。　　

○蠲免云南昆明、会泽、安甯、昆阳、嵩明、富民、恩安、呈贡、宜良、罗次、晋甯、定远、巧家、十三厅州县荒歉田地上年额赋有差。
  </div>
  <div class="pagination">
   <a href="清实录同治朝实录_page312.html">
    上一页
   </a>
   <span>
    ...
   </span>
   <a href="清实录同治朝实录_page308.html">
    308
   </a>
   <a href="清实录同治朝实录_page309.html">
    309
   </a>
   <a href="清实录同治朝实录_page310.html">
    310
   </a>
   <a href="清实录同治朝实录_page311.html">
    311
   </a>
   <a href="清实录同治朝实录_page312.html">
    312
   </a>
   <span class="current-page">
    313
   </span>
   <a href="清实录同治朝实录_page314.html">
    314
   </a>
   <a href="清实录同治朝实录_page315.html">
    315
   </a>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <a href="清实录同治朝实录_page318.html">
    318
   </a>
   <span>
    ...
   </span>
   <a href="清实录同治朝实录_page314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
