<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1670 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1670 页/共 1860 页
  </h1>
  <div class="content">
   ○谕军机大臣曰、惠龄奏报襄河一带水势堤塍各情形一摺。内称天门、潜江、二县。夏间被水田地。先经查明俱已涸出。补种秋粮。现在天门县被冲田地。禾稻已经收割。惟潜江一县带淹之感林黄景等垸。秋后水涸。甫经补种襍粮。今复被水淹冲。当即飞饬臬司李天培驰往。督率地方官填筑溃口。酌量抚恤等语。此次襄河水长。虽已在寒露之后。现在节过霜降。水势消退。自必甚速。第潜江一县。夏间曾经被水。甫经补种秋粮。又值襄河水涨。复被淹浸。情殊可悯。著传谕阿桂、毕沅、于荆州事略定后。顺道前赴潜江。会同详悉查勘。该处积水是否业已疏消。其应如何酌加抚恤之处。一面奏闻。一面妥为办理。以副朕轸念灾区至意。又据毕沅等奏、安襄郧道萧应植、陡发风痰。请解任调理等语。萧应植详报患病。适当襄河水涨之际。该处一切查勘抚绥。正需人料理。恐萧应植或系有心规避。藉词捏饰。亦未可定。并著阿桂查明该员患病是否属实。倘系藉病推诿。不准遽行回籍。应责令该员协同查勘被水各处。将应办各事宜全行完竣。再准回籍。将此传谕阿桂、毕沅、并谕惠龄知之。寻阿桂奏、潜江县被水。随涨随消。惟补种荍麦襍粮。间复被淹。计成灾不过一隅中之一隅。现在毕沅已赴该处查办。又毕沅奏、萧应植陡发风痰。详请解任。系在襄河水涨以前。实无规避捏饰情事。均报闻。　　

○又谕、征剿巴勒布贼番一事。川省距藏窎远。派给官兵口粮。势不能多为裹带。且从前藏内用兵时。于该处就近采买。具有成案。庆麟等于此事初起时。并不仿照办理。竟思将办粮一事。诿诸内地。及经降旨训饬。又不将给价采买之处。善为晓谕。惟知催令速办。类于纷纷搜括。似此次派兵前往。非爱之而转以累之。殊属不晓事体。试思番众等如果知大兵赴藏。系为保护伊等起见。所有储蓄、即应及早供输。何待庆麟等分派。乃直至此时始行认办。可见其贪利见小。并非出于情愿。巴勒布不过么＜麻骨＞小丑。现已纷纷远遁。大兵一到。即可克期蒇事。岂有数月之久。尚不能完竣之理。现在官兵前往。既各有裹带口粮。而前藏办出稞麦。业可供三千官兵四月之用。昨据雅满泰奏、于后藏办粮一千二百石。计亦足敷月余。以贼匪情形而论。不特雅满泰续备口粮。可以无需支发。即前藏所备稞麦尚属宽裕。鄂辉、成德、到彼后。务将剿杀贼匪各事宜。妥协速办。虽不可将就了事。致彻兵后复生事端。然亦须通盘筹画。总期于四五月之内。回至打箭炉。不可因藏内现备粮石宽裕。多耽时日。以致唐古忒人等、供应日久。粮食告乏。渐至市价增昂。或生怨望。所关甚要。鄂辉等、均系特加委任之人。不可不善体此意。再现在赴藏之屯练降番等、俱系曾往台湾剿贼之人。该屯番等由川省赴闽。所过州县、皆系内地。各州县等、因其剿贼出力。沿途宽为应付。如折给夫价等事。自所不免。而督抚等又以其远涉随征。量加犒赏。亦属事之所有。计每人所得不下百金。此次赴藏。一出打箭炉。俱系穷苦番地。于口粮之外。并无例外得项。该屯番等、因赴台湾获利。而此次不能一律另有赢余。或不肯出力。甚至藉端扰索。亦未可定。著传谕鄂辉、成德等、务当严行约束。恩威并用。勿任滋事。并著鄂辉、张芝元、向其明白晓谕。以上年前赴台湾剿贼。所经俱系内地。不特屯番等各沾余润。即如鄂辉、张芝元、带兵之员。得项亦较宽余。现在前往西藏。所经多系番地。番众贫苦。安能有例外供支。该屯番等惟当恪遵条约。仍前奋勇杀贼。迅速蒇事。皇上自有重赏。不可因此次未获余润。稍生懈怠。至庆麟等于办粮一事。虽节经严饬。并令善为晓谕。但恐庆麟等、俱不晓事体之人。未能宣达朕意。巴忠到彼后。务即向该处噶布伦、及喇嘛、唐古忒人等、剀切传知。以庆麟等经理不善。业经降旨严饬。现又谕令带兵大员、严约兵众。勿许滋事。并赶紧办竣。以免伊等多费供给。其所办粮石。目下虽已豫备。将来大兵遄彻。已用之粮、照数给价。余剩之粮、仍行给还。使知朕爱护伊等、曲加体恤。不肯稍有苦累之意。自必益怀感激恭顺。方为妥善。　　

○癸巳。上御太和殿视朝。文武升转各官谢恩。　　

○谕、据全德奏、两淮商人呈称、本年楚省荆州被水。堤塍冲漫。该处为行销淮盐纲地转运所资。情关休戚。情愿公捐银一百万两。稍助工赈之需。请于运库解部项下。先行借支。自来年己酉纲起、分五年带纳归款等语。荆州万城堤溃决被淹。早经发帑赈恤。修筑堤工城垣。以资保障。兹据该商等具呈恳请捐输。情词恳切。著照所请。准其于运库借支。分年带完归款。并著加恩交该盐政查明捐输各商。送部照例议叙。湖北为淮商销盐之地。向有匣费陋例。为数不赀。今已清查严禁。地方官吏、不敢复行扰累。商人等盐引畅销。永免需索。每年所省浮费。较之此次公捐之数。不啻倍蓰。是以俯如所请。至长芦、山东、河东、广东、浙江等处。非两淮可比。若因淮商现在捐输之举。纷纷吁请。转非朕体恤各商之意。著传知各该盐政、俱毋庸代为陈奏。　　

○甲午。谕军机大臣等、前因惠龄奏、襄河水涨。潜江一带、又复被水淹冲。当即降旨令阿桂等于荆州事略定后。顺道前往。会同查勘。今据阿桂奏、荆州城工堤工、查办俱已完竣。于九月二十七日启程进京。约计阿桂接奉前旨时。业已在途。如离潜江已远。该处查勘抚恤事宜。有臬司李天培在彼办理。阿桂、毕沅、即可不必绕道前往。若距潜江不过数站。自应仍遵前旨。会同毕沅、驰抵该处。查勘积水是否业已疏消。其应如何酌加抚恤之处。妥协办理。阿桂系历经委任之人。毕沅又系该省总督。会同勘办。自觉更为周妥。至阿桂等奏、荆州修建关帝庙工程。自应敬谨整理。其庙内应用扁额对联。著毕沅查明殿宇宽窄。将扁对尺寸开明具奏。候朕亲书发往。摹勒悬挂。将御笔即存贮供奉该处。毋庸缴进。将此各谕令知之。　　

○又谕、福建水师提督员缺紧要。前蔡攀龙在台湾带兵时。曾谕令王柄暂行署理。嗣因蔡攀龙难胜水师提督之任。已另简哈当阿补授。将蔡攀龙降补狼山镇总兵。复将王柄调寿春镇总兵。哈当阿未经到闽以前。水师提督印务。自仍系王柄署理。苐念此缺最为紧要。王柄素日亦非熟习水师之员。现在该镇署理提篆。是否胜任。著李侍尧、留心查察。即行覆奏。至闽省近年海洋盗风甚炽。劫掠频闻。李侍尧到任后。虽屡次拏获多案。严办示惩。但数月以来。未据李侍尧奏报续有拏获之案。该省近日盗风是否渐戢。并著李侍尧饬属随时留心查缉。多拏匪犯。务期洋面肃清。勿因日久生懈为要。至李侍尧前因左肩染患疮疾。奏明不能兼署抚篆。业经谕令徐嗣曾即速内渡。该抚未到以前。令伊辙布暂行护理。俾李侍尧得安心调摄。嗣据李侍尧奏、疮疾业已出脓。迄今已及旬月。曾否疗治平复。调理复元。朕心深为廑念。并著将近日疮疾情形若何。据实具奏。以慰廑注。将此由六百里谕令知之。即速回奏。　　

○又谕、据鄂辉奏、接准成德咨送庆麟摺稿内称、萨喀地方。现有贼人千余。是后藏尚未竣事。现仍统领兵官、加紧遄行。所办尚是。又据奏口外自里塘以至西藏、原有安设卡隘番兵、查缉夹坝。但路长兵少。巡哨难周。已面谕各土司、再加派土兵。来往稽查。俟军务完竣。仍即裁减等语。巴勒布贼番。近已纷纷窜遁。现虽又有千余名渡河。前至萨喀。闻信数日。又无声息。看来贼众究属无能。不值大办。或鄂辉未到以前。成德先已抵彼。歼退贼众。收复地方。亦未可定。则鄂辉到彼。不过设誓立界等事。不特加派之土兵、应早行裁减。即鄂辉等带往之满汉屯番各兵、亦毋庸在彼久驻。盖大兵驻藏日久。既虑唐古忒人众、或致滋扰。而内地源源输运。所费亦多。彼此均有不便。著再传谕鄂辉等、务遵前旨。赶紧速办。祇须俟贼众败退。所抢地方全行收复。即可将派往官兵、酌留数百名。在彼弹压。其余尽交穆克登阿、张芝元、先行分带彻回。成德、或在彼帮同鄂辉、巴忠、办理善后事宜。或亦带兵先回内地。俱无不可至各土司添派土兵、既为防守卡隘而设。自应一体赏给钱粮。俾得日食有资。惟所奏俟军务完竣。再行裁减之处。可以不必。止须酌量情形。俟大兵有彻退之信。即可先行停彻。又此项土兵。据奏、因粮饷军火经行。防护宜严。是以加倍添办。查缉夹坝。但贼众无能。断无久延时日之理。前后藏现贮口粮、足敷五月之用。其内地粮石更可无须续行运往。徒滋劳费。即军火一项。若与贼打仗持久。自须随时接济。今贼已退遁。渡河者不过千余。无难剿办。所有各兵丁随身裹带火药铅弹等项。尽敷应用。则口外一带。又何有粮饷军火经行之处。此项土兵、现在应否尚须添设。并著鄂辉、李世杰、悉心查酌。据实具奏。　　

○乙未。谕军机大臣等、巴勒布在后藏边界、滋扰两月有余。今经喇嘛等、前往讲论。遽行彻回。自必因闻大兵将到。心怀畏惧。遂借讲和为名。乘机逃遁。将来大兵彻回。安知不复潜出侵扰。著传谕鄂辉、成德迅速赶赴后藏。务遵前旨严行剿办。再定疆界。以靖边隅至贼众无能、现已纷纷退遁。无须多兵剿捕。鄂辉成德等、亲自带往之兵、出口已远者、自应仍听带往。以壮声威。所有续调之兵、出口未远及在打箭炉驻劄者。概应彻回。著鄂辉、李世杰即酌量情形。遵照办理。其鄂辉昨奏口外沿途安设卡隘之土兵。更可无用。竟当全彻。著李世杰、即一面裁彻。一面知会鄂辉等查照。至粮饷一项。藏内采买、尽敷支用。现在内地未运出口之粮石。概可毋庸运送。以节糜费。又庆麟奏、藏内驻防官兵。明春即届换防之期。请于此次成德所带绿营兵内、照数酌留等语。所奏尚属可行。现距明春不远。著即于成德带往之绿营各兵内、如数扣存。在彼防守以省往返之烦。　　

○又谕、巴勒布贼匪。无故侵犯藏界。今据庆麟、雅满泰奏、萨嘉呼图克图等、私自遣人说和。贼等即行退回。此事未可凭信。断不可因此草率完事。庆麟一味畏怯。闻贼匪散去。欣喜过望。纷纷彻兵。实为非是。雅满泰奏、伊等私自说和。不足为凭。总俟贼匪悔罪投诚。再行妥办等语。尚为近理。想鄂辉稍有主见。断不似庆麟之一闻贼退。即思将就了局。不复前进。著传谕鄂辉、成德、伊等先后带兵到藏。若贼众仍在通拉萨喀等处。务即尽力剿杀。收复聂拉木等处地方。再办设誓定界等事。若贼众已回部落。道路遥远。亦可不必深抵贼巢。但于边外扎营。张大声势。遵照前次屡降谕旨。妥协办理。再行彻兵。至萨嘉呼图克图等、遣人议和。其意虽未始不善。然亦应请示于达赖喇嘛、班禅额尔德尼、会同遣人前往。藏内有达赖喇嘛、即第穆呼图克图、职分较大。尚不应私自出名。与外夷部落交接。况仲巴呼图克图、系班禅额尔德尼属下之人。何得任意自专若此。若在藏众喇嘛、均可与外夷部落私相往来。尚复成何事体耶。即和息一事。亦必须倚仗兵威。使贼震怖。方可永远宁谧。如以心存懦怯。輙往议和。转为贼人所轻。安能保其不复滋事。此次萨嘉呼图克图等、究竟如何遣使立说之处。庆麟等摺内亦未声叙明晰。巴忠到藏时。可即向仲巴呼图克图、详细问明据实具奏。再合藏无知之辈。闻有议和一节。亦必共相喜悦。谓可无烦内地兵丁征剿。伊等粮米亦可节省。巴忠到彼。并当谕以萨嘉呼图克图等、虽遣人两处说和。断不能久安长治。大皇帝特为保护尔等、不惜内地兵力。为一劳永逸之计。今尔等愿草率完事。若贼匪续来侵犯。岂不更费周章。且内地兵丁。已有旨令将军大人等严行管束。断不致稍有肆扰。即所用米粮。仍系照价发给。尔等更何所用其畏怯。将此明白晓示。务使该番众等。共知大义。勿存见小苟安之心。方为有济。至庆麟摺内称、戴绷巴载等、拏获贼匪二名。现已解送前藏。但巴勒布因何动兵之处。未据该戴绷等询明。甚属糊涂。著鄂辉等、于贼匪解到时。即巴勒布起衅缘由。明白审讯。遇便奏闻。　　

○丙申。上御懋勤殿。勾到江西、安徽、情实罪犯。停决江西斩犯十一人。绞犯九人。安徽斩犯八人。绞犯八人。余五十二人予勾。　　

○谕军机大臣等、本年安徽徽州、安庆、太平等府属各州县。田禾被水。致成偏灾。江西省南昌、饶州、九江等府属。秋禾被淹成灾。浙江省遂安、淳安、开化、西安等四县。因江水陡长。猝被水灾。又湖北省荆州堤塍溃决。并武昌、江夏、潜江等三十六州县。江河泛涨。田地房屋。多被淹浸。湖南省溆浦、华容等州县。被水成灾。节经降旨分别赈济。令该督抚等实力抚恤。毋使一夫失所。第念各该处被灾地方。秋成失望。于明春青黄不接之时。民力恐不无拮据。是否应需展赈蠲绥。并此外勘不成灾地亩。应否量予加恩。分别酌借口粮耔种之处。著传谕陈用敷、何裕城、琅玕、毕沅、惠龄、浦霖、即行体察情形。据实覆奏。候朕于新正酌量加恩降旨。　　

○丁酉。谕军机大臣等、前因梁肯堂署理河南巡抚。直隶藩司现无熟手。是以谕令伍拉纳速赴新任。将应办之事。略为料理。再来京陛见。昨据该抚奏于九月十二日自闽起程。直隶现无紧要应办之事。梁肯堂尚可在豫署篆。著传谕伍拉纳、接奉此旨。即先行来京陛见。以便询问闽省诸务。豫省距京不远。该抚俟陛见后。再赴新任。亦不为迟。　　

○以江西袁州协副将哈芬布、为贵州镇远镇总兵。　　

○戊戌。谕军机大臣曰、鄂辉奏接准庆麟咨会。即将挑带之兵。暂在巴塘停息。鄂辉仍酌带弁兵一百余名。兼程前进等语。所办虽是。但此事昨据成德奏到。以仲巴呼图克图、与萨嘉呼图克图、并不先行禀知。即私自差人议和。其中有无别情。难以悬定。俟抵藏后讯明贼情。严行酌办。所奏颇有主见。乃本日鄂辉摺内。于讲和一事。竟未提及。看来该将军亦未免有将就完事之意。此则不可。巴勒布贼众。擅敢侵犯藏界。业经内地派兵前往。若不示以兵威。任令红帽喇嘛等、私与议和。因而完结。则置达赖喇嘛班禅于何地。且贼众无所畏惧。将来大兵全彻。设复潜来滋扰。势必又烦纷纷徵调成何事体。在庆麟等怯懦无能。方以贼众说和彻退为幸。而鄂辉等系特派之人。断不可存此将就之见。朕非乐于用兵。不恤士卒。顉图多有斩获。但贼既侵犯天朝边界。若不加之惩创。何以安番众而靖边圉。此朕不得已之苦心。屡经降旨训谕。鄂辉等岂尚不能仰体耶。现在贼众虽已全彻。鄂辉等带兵驰赴该处。若尚能赶上。将贼匪痛加歼戮。固属甚善。倘贼去已远。不值为穷追之计。亦应遵前旨将巴勒布附近边界地方。夺取一二处。使之震慑乞降。再传唤该头目来营。令其设誓定界。方能蒇事。况藏内采办粮石。本可供三千官兵四月口粮。今后起各兵。已经全彻。而鄂辉等所带之兵。又在巴塘留驻。是鄂辉成德、前后带往之兵。合计不过一千数百名。不及一半。该处粮石已极充裕。鄂辉等即在边界留驻旬月。亦无不可。总之此事既经发兵剿办。务使贼匪畏惧歛迹。庶可一劳永逸。鄂辉等不可不遵照妥办也。再巴勒布在后藏滋扰。将近三月。萨嘉呼图克图等、既可与之讲和。何不及早办理。乃直至此时始遣人前往。自必因官兵将到。借此声势。以为慑服之计。若果如此。尚不至于失体。倘竟有巽词讲解之处。则其不是尤大。并著巴忠到彼后。密行查访该喇嘛如何说和情形。先行据实具奏。　　

○又谕、户部奏、浙江省乾隆五十二年。额解桐油芽茶、并颜料库饭银三百六十两零。又附解部库赃赎银一千一百二十两零。先据浙江巡抚咨报、由布政使详委归安县县丞郑俊业管解。于五十二年九月初一日起程。旋据经过江南浒墅、淮安、宿迁、各关呈报。已于十月十一日内过关北上。至今经年未见解到。经户部屡次行催经过地方各督抚。迄今未据咨覆等语。浙江额解桐油芽茶、及颜料库饭食、部库赃赎银两。虽为数无多。但系解京官物。该县丞郑俊业、自上年九月起程。已于十月十一日经过浒墅、宿迁等关。何以至今尚未解到。即该委员途次或有事故。及船只失风等事。各该地方官、亦应随时详报。安有委员运解官物、一年之久。尚未到京而沿途地方竟无下落。各该督抚、总不咨覆户部之理。计该委员行过宿迁关以北。系经由江南、山东、直隶地方。著传谕刘峨、书麟、长麟、闵鹗元、即饬属严查该委员郑俊业、是否在中途逗留。有无别项事故。并该地方官、何以不行详报之处。即据实查参具奏。至沿途经过地方各督抚、屡经户部咨催。即应迅速查明该委员在何处延搁。并因何滞迟缘由。随时具奏。何以接到户部四次咨文。总未咨覆。竟似付之不答。并著各该督抚、一并据实覆奏。寻直隶总督刘峨奏、遵查浙江委员郑俊业、并未来直。是以户部咨查。未经咨覆。两江总督书麟奏、据徐州府详称、郑俊业于乾隆五十二年十一月十五日行抵邳州。该州县督役逐程护送出境。至山东峄县地方。取有回照。是该委员经过江南。并无事故。均报闻。山东巡抚长麟奏、各省解送官物。向例由临清关报明咨部。浙江委员郑俊业、经户部节次催查。该关总以尚未过关详报。查该委员系山东济宁州人。随饬该州赴该委员家确查。讯据伊子郑宝林供、郑俊业于上年九月装船。自浙江起运。十一月行至峄县。因天寒河冻。雇车起旱。又以缺乏盘费。私行回家。后因患病耽延。至本年四月起程到京。寓居石头胡衕观音寺。运解官物。尚在寺内存放。查该委员私越小路。绕道还家。经过地方。暨原籍知州。漫无觉察。均应查处。臣未专咨覆部。请一并交部议处。至郑俊业现在都中。请就近饬交刑部拘查。得旨、览。又批、何未即奏。已就获矣。　　

○又谕、巴勒布无故侵扰藏地。特调内地兵丁严行剿办。近闻萨嘉呼图克图、与仲巴呼图克图、私相约会。遣人往贼营议和。所办甚属错谬。况萨嘉呼图克图、系红帽喇嘛。唐古忒等不达事理。或因此议和一节。心怀感激。渐至信奉红教。侵夺黄教之权。关系颇为紧要。已有旨谕知巴忠、于到藏后明白宣示。今思西宁所属蒙古。人等。亦系素奉黄教。自应一体晓谕。著将昨降谕旨。钞寄普福阅看。即行遍为宣示。伊等议论如何之处。并著奏闻。　　

○己亥。上幸圆明园。　　

○谕、昨颁赏直省督抚御笔仿李迪鸡雏待饲图墨刻各一分。盖因朕轸念民依。勤求抚字。即邹哺之微。寓牧民之旨。是以特加摹勒。普行颁赐。非徒以几余游艺。留情于绘事诗章。仅令各督抚珍藏宝玩已也。实欲督抚等体朕惠爱黎元之心。时时以保赤为念。遇有灾赈事务。实心经理。勿忘小民嗷嗷待哺之情。庶几视民如子。克称父母斯民之责。凡身膺民牧者。并宜咸喻斯旨。承宣德意。方为仰副朕怀。著各督抚于接奉后。触目警心。勿仅视为寻常诗画。并照式多为摹刻。遍及藩臬道府各州县等、俾咸知留心民瘼。勉奏循良。以期无□朕教诲勤拳至意。将此通谕知之。　　

○又谕、据庆麟奏、照料班禅额尔德尼、回至前藏接奉申饬谕旨。称伊已与雅满泰商定。仍赴扎什伦布地方。后又接奉著雅满泰前往后藏之旨。雅满泰即前往扎什伦布地方去讫。今成德到彼。令雅满泰至前藏。庆麟速往扎什伦布地方去等语。庆麟竟属病狂。从前伊托辞照料班禅额尔德尼、来至前藏。竟将后藏弃掷于一庸懦之仲巴呼图克图矣。扎什伦布地方。何可无大臣在彼。倘若班禅额尔德尼去后。众心散乱。扎什伦布地方。被贼占据。更属不成事体。曾经申饬庆麟。庆麟并不认罪。胆敢在朕前诈称伊曾言定。仍欲前往扎什伦布地方等语。竟不成话。似此糊涂。尚敢在朕前取巧具奏。岂能逃朕洞鉴。庆麟著革去公爵。赏给头等侍卫。仍留在彼。协同雅满泰办事。效力赎罪。庆麟之世袭公爵。著交该旗。或拣选班第子嗣。或巴禄之别子承袭。庆麟之子。不必承袭。　　

○谕军机大臣等、安南臣事天朝。最称恭顺。向届朝贡请封之期。俱系遣倍臣来京。将来该嗣孙黎维祁复国受封。自必照常请封。第思该国自阮惠等称兵逐主。攻陷黎城。眷属内投。嗣孙奔避。国祚几不可保。朕以其臣服年久。不忍见黎氏灭亡。特命该督传檄安南。擒拏阮惠。并令孙士毅带兵督同进剿。该国镇目、及厂民义勇等、闻内地声罪致讨。皆思灭阮扶黎。纷纷响应。大兵一到。即可全行恢复。是安南之得延宗祀。危而获安。全仗天朝兵力为之主持。将来事定请封。非寻常朝贡可比。不必仍遣陪臣。自应亲身入朝瞻觐行礼。以展其感戴悃忱。至黎维祁被阮惠攻逼。即远窜入山。及闻大兵进剿之信。尚不能凭仗声威。激励义勇。而呈报该督文内。又有推固予夺。惟上所命之语。其识见闇弱。多虑迟疑之处。即此已可概见。若该嗣孙不甚踊跃。该督亦不必相强。致令生疑。或即令曾孙黎维诠前来瞻觐。倘黎维诠年岁幼小不能远行。即于该嗣孙兄弟内如黎维祇者。遣令入京朝贡。亦无不可。　　

○庚子。谕、据谭尚忠奏、琅盐井学岁贡袁旻、年八十四岁。三场完竣。未经中式等语。袁旻。年逾八旬。精神矍铄。踊跃观光。实为儒林嘉瑞。袁旻、著加恩赏给举人。准其一体会试。以示朕寿世作人。嘉惠耆龄至意。　　

○又谕曰、古州镇总兵马诏蛟、昨奏到秋收分数。本日又奏请陛见。两日之内。连递二摺。马诏蛟、自系专差一人赍递。故令差弁分日呈递。殊属有心取巧。前柴大纪曾有两摺分日呈递之事。朕以其居心狡诈许。曾经明降谕旨。由台湾调回内地。嗣缘剿捕生番。仍令回任。该镇岂未阅过邸钞。乃复蹈柴大纪之故辙耶。马诏蛟、著交部议处。并严行申饬。本年亦不准陛见。著于明年十月内瞻觐。　　

○又谕曰、徐嗣曾奏、据护台湾道杨廷理禀报、在嘉义平埔山边。将黄天养拏获。发交局员钱受椿审讯。该员再四盘诘。根究出庄天畏踪迹。即亲带丁役、驰赴内山。将庄天畏拏获。供系正月内逃入内山。复经庄潭、萧然二犯。引带容留。送至黄天养山藔内藏匿被获。请将窝留之庄潭、萧然、拟斩立决。庄天畏、黄天养、解京审办等语。庄天畏系庄大田之子。被土兵剿散。遁入内山。前据福康安具奏、讯问拏获匪犯。虽供称业被生番杀死。所供究不足信。仍应交该地方文武通行严缉。以净根株。其黄天养一犯、系为庄大田管种田亩之犯。亦应一并饬拏务获。今徐嗣曾督饬各属严密查拏。杨廷理、钱受椿、俱能认真缉捕。根究踪迹。将要犯按名拏获。实属可嘉。徐嗣曾、杨廷理、钱受椿、均著交部从优议叙。其庄天畏、黄天养二犯。即著该抚派委妥员。小心解京审办。庄潭、萧然、胆敢容留逆属。即与党恶无异。应如该抚所拟。即行处斩。以示惩创。　　

○又谕、据徐嗣曾奏、柴大纪所奏正法及戮尸各犯内。有许怀等三十五名。本系误拏。经知县陈良翼、审属良民。据保释放。柴大纪以正法匪犯名数具奏在先。逼迫该县通报。以符奏案。兹因清查叛产犯属。查出许怀等至今尚在。随将许怀等覆加研讯。委无从贼情事。质之原保人等、亦俱供证相符。除已故之赖天足等十一名外。已将许怀等二十四名。概行省释。前任知县陈良翼、扶同柴大纪、混行通报。依律拟斩监候等语。柴大纪、自到诸罗后。恇怯畏葸。每次奏报御贼情形。妄称俘馘多名。以掩其株守不前之罪。即义民兵丁缉获匪犯。亦俱称临阵生擒。饰词入告。种种诈妄不实。卖官婪索。已出情理之外。兹复查出许怀等三十五名。被兵民误拏。尚在羁禁候讯。柴大纪先已开单具奏。混开正法七名。戮尸七名。及该县陈良翼、讯明实系良民。柴大纪必欲回护原奏。按名正法。争执再三。复令该县扶同捏报。始准释放。是柴大纪妄奏冒功。朦混回护。几令无辜良民数十人。陷于重辟。情节尤为可恶。柴大纪已于前案正法。核其所犯贪诈之罪。必须将伊子一并惩治。方蔽厥辜。从前甘省冒赈案内。因王亶望等赃私狼籍。拖累多人。酿成巨案。罪浮于法。是以查明伊等之子。发往伊犁。今柴大纪贻误军机。失陷地方。又复挟诈欺罔。拖陷无辜。尤非王亶望之止于贪婪玩法者可比。著将柴大纪之子。查明发往伊犁。给与兵丁为奴。以示惩儆。余著该部覆拟具奏。　　

○谕军机大臣曰、徐嗣曾奏、现在台湾尚有应办事件。拟俟明年夏间奏请内渡。于万寿节前趋赴陛见等语。前因李侍尧染患疮疾曾谕令该抚即行内渡。接管巡抚印务。今台湾诸事。业经办有条理。即有未经办竣者。想奎林不日即可到彼。该抚自可面为交代。令其接手办理。现在内地应办事件。亦属紧要。自当速回本任。不可再稽时日。至来京瞻觐。不妨稍缓。何必以此为要耶。将此谕令知之。　　

○又谕、据孙士毅奏、自悔奏请檄调官兵。为日已迟。看来此迟、未必非所以为速。边关附近地方。秋间雨水过多。道路不免阻滞。若早檄调官兵、出关守候。亦不能进征。现届十月中旬。该处晴霁日久。正可趁此时带领官兵、趱紧前进。实属事机凑合。此即上年福康安统兵剿捕台弯逆匪。在大担门守风月余。及至续调官兵齐集。由崇武澳放洋。一日直抵鹿仔港。成功迅速之明徵也。现在孙士毅檄调官兵。自已陆续到齐。即日会同许世亨、统领出关。伫盼捷音速至。勉奏肤功。以期承受恩眷。又据奏、风闻阮惠传语伪官吴初等、俟大兵出关。彼即亲带贼兵。前赴黎城。协同抗拒等语。此必系阮惠闻大兵将至。恐吴初等畏怯。中怀反侧。故为此语以安其心。贼人彼此相欺之言。全不足信。若果阮惠竟敢前至黎城抗拒。正可迎截擒拏。一举全获。我兵更为省力。转属极好机会也。至所请谕知暹罗国王、趁天兵进剿安南之时。就近占取广南一节。初阅之似属可行。及细思之。此为下策。从来抚驭外域之道。惟仗天朝威重。绥靖戢服。全不藉外域兵力佽助。况暹罗本与阮惠等、彼此相攻。今若令其发兵占取广南。将来安南事定后。自必将广南一路。给与暹罗。现在以黎氏本国之人为乱。尚至迁播流离。凭仗天朝兵力。始能复国。若暹罗复取广南。与安南接壤。以一国兼并一国之力。更较阮惠倍蓰。设将来复行攻扰。安南势益难支。又将如何办理。且暹罗国王郑华、仰邀封号。已属格外恩施。亦不值令其无故益土。况天朝统驭中外。遐迩一体。广南旧系占城地方。该国全境。为阮惠所得。止有一邑为占城子姓居住。与其令暹罗坐获广南。何若即以占城旧地。还之占城。更为名正言顺。该国当式微之际。得复国土。感戴天朝。则兴灭继绝之义。更为一举两得。俟安南事定后。孙士毅再当查明广南地方。是否旧隶黎姓。抑系新为阮惠所得。据实奏闻。或给安南、或给占城之处。再行请旨酌量办理。又据奏、孙士毅带兵出关后。请于巡抚藩司内钦派一人。在边境督率办理等语。孙永清、在粤有年。熟悉该处情形。即著该抚于武闱完竣后。前赴边关照料一切。其省城事务。暂交藩司英善料理。至安南嗣孙黎维祁、现虽差人送信。但据阮时杰等称、该嗣孙现在藏匿春兰社民人家内。跟随只有三人。看来黎维祁竟系一无能为之人。将来孙士毅带兵出关。直抵黎城。与其俟该嗣孙吁请封号。莫若于攻克黎城后。即将黎维祁传旨敕封国王。俾得及早复国。除现交内阁撰拟敕文。并令礼部铸印。续行发往外。著孙士毅于抵黎城后。传旨谕知该嗣孙、以天朝统领大兵。为该国力图恢复。现在黎城已克。该嗣孙自应恳请封号。但念该国遭兵燹之后。若循例具奏请封。正须遣使纳贡。该国疮痍甫复。实难备办。若即于此时册封复国。既可省赍表纳贡之劳。且定例天使册封。其衔级较小。不如以天朝总督、带兵收复国都。即颁赐封号。声威更重。尤足以镇服人心。招徕离叛。如此详悉晓谕。曲加体恤。该嗣孙自必益加感激。永思效顺。至该国旧传印信。被阮惠掠去。现已改铸新印。即将来寻获旧印。不祥之物。亦不便行用。著即呈缴、送京销毁。　　

○又谕、据雅满泰奏、萨喀一路。与贼打仗情形。唐古忒兵、尚能出力。现在成德带兵已至前藏。雅满泰赶回商议一切进兵事宜。亦稍能晓事。总之贼匪如因萨嘉呼图克图等议和。早经远遁。办理较难。今列子等处。尚有贼匪未退。我兵正可乘机攻剿。著传谕鄂辉、成德、速往萨喀等处。遵奉节次谕旨。痛加歼戮。俾贼众胆寒。然后再办定界等事。再从前聂拉木、济咙、宗喀等处第巴。并未拒贼。以致被掳。是以谕将三处第巴。查明革退。胁噶尔第巴、及唐古忒兵丁、尚能竭力守御。曾分别赏给银缎。以示奖励。今萨喀一路。亦能打仗杀贼。并生擒贼匪一名。虽当贼已退败之时。究属奋勉。亦当加之鼓励。著鄂辉、成德、查明此次打仗出力之人。仍照前例赏给。俾益踊跃从事。并将现在办理情形。迅速具奏。　　

○辛丑。谕、据琅玕奏、本年浙江乡试诸生中。年逾八十以上之贡生徐爱莲、陈兆熜、附生刘方振、王震安、邬宗望、宋佳玉等六名、俱三场完竣。未经中式等语。徐爱莲等、年逾八旬。精神矍铄。踊跃观光。洵为艺林嘉瑞。徐爱莲、陈兆熜、刘方振、王震安、邬宗望宋佳玉、俱著加恩赏给举人。一体会试。俾皓首穷经。得偿夙愿。用昭寿世作人至意。　　

○又谕、健锐营安插金川番子等、于诸凡差使勤慎。在军营亦甚奋勉。额设骁骑校一员。恐不敷约束。著加恩添设防御一员。骁骑校一员。分管番众。以示奖励。今日健锐营带领引见拟正之赏戴蓝领领催彤锡、曾在金川军营出力。即著补授防御。拟陪之赏戴蓝翎领催叶什木德尔济、著补放骁骑校。新添骁骑校一缺。领催阿噶尔甲、在台湾军营实属奋勉。著即补放。以示鼓励。　　

○谕军机大臣等、前因巴勒布贼匪滋扰藏界。派兵进剿。动拨山西、陕西、银各五十万两。复于楚省工赈余银改拨五十万两。一并解交川省。以备军需。今贼匪业经败退大兵一到。克日蒇功。续调之兵。昨已降旨停止。粮饷军火等项。藏内储备、及官兵随带者。亦已宽然有余。俱毋庸内地续行运送。前拨军需银两、为数较多。自属有盈无绌。著传谕李世杰、即将此项官兵赴藏。至将来凯旋时彻回内地。约计应用军需银若干。分晰查明。据实覆奏。　　

○又谕、前据孙永清奏、分檄附近太平之浔州、梧州、柳州三府属。碾动仓谷三万石。挽运宁明、太平、龙州一带、分起交贮。以资随时给放。并接孙士毅咨会、豫备赏给厂丁米三四万石。接续运往。但前此内地檄调之兵。仅止四千。亦未据奏明出关后如何料理。现在孙士毅续调广东兵五千。又添调粤西兵一千。以八千名直捣黎城。二千名驻劄谅山。合之原调之兵。共有一万。增至一倍有余。现在该督带领出关。即日进发。声势壮盛。自无难克期蒇事。第兵行饷随。虽节据孙士毅、与孙永清酌商。俟该抚办理武闱外场事竣。即可赴边关照料粮运各事宜。其内地应办粮饷。自已宽为筹备。但计大兵出关后。需用粮食。若就地采买。则关外安南地方。节年荒歉。今岁秋间雨水过多。收成自薄。且厂民等尚须内地接济粮食。恐该处无可采办。至官军裹带粮食。谅必无多。若出关后直抵黎城内。将阮惠一鼓成擒。固属甚善。倘稍需时日。裹带之粮。自必不敷。而该处又难采买粮石。自须从内地设法运往。其如何运送、及沿途安台设站等事。该督等曾否筹及。何以未据奏明。著传谕孙士毅、孙永清、即将大兵出关后粮运一切事宜。作何筹办之处。迅速具奏。　　

○又谕、据庆麟等奏、萨嘉呼图克图等所遣喇嘛、将贼匪遵议和息之信寄回。即商同达赖喇嘛、班第达、令堪布第巴等前往立约。所办甚属糊涂。巴勒布本系无能小丑。所以从前第穆呼图克图时。曾以私和完事。庆麟雅满泰等、如果稍知事体。当贼众滋扰之初。即将利害祸福。严行晓谕。使贼即行远窜。原不必兴师大办。祇因庆麟雅满泰、俱未历练。毫无主见。而达赖喇嘛等、又一闻贼匪侵扰。即至张皇无措。以致轻调内地之兵。今内地业经发兵前往。理宜静待兵至。将贼匪痛加歼戮。使其畏惧求和。方可蒇事。乃因萨嘉呼图克图等私议和息。即共深欢庆。遣人惟恐不速。殊属非是。前阅雅满泰不准私和之奏。朕方为其稍知大体。今一抵前藏。即与庆麟等扶同入奏。可见伊等皆欲草草完事。以图塞责。且达赖喇嘛、遣堪布第巴等、与贼讲和。究竟作何措词。或以婉言相劝。或以大义训饬。奏内并未提及。至所获贼匪二名。是否已解至前藏。亦未据奏闻。何至疏忽若此。本日据巴忠奏称、萨嘉呼图克图、或因藏内喇嘛懦弱。先令巴勒布滋扰。复欲以讲和市恩。断不可受其笼络。仍当进兵严办等语。所奏甚为合理。朕早经洞鉴及此。已屡降谕旨训示。况巴勒布贼匪。一得萨嘉呼图克图之言。即愿遵照和息者。自系闻知内地大兵将至。正在畏惧退遁之时。讲和一节。自所乐从。但不大加惩创。终非久长之计。且萨嘉呼图克图、红教喇嘛、恃此议和之功。必思侵夺黄教之权。而唐古忒人等、愚昧无识。私相感激。渐至兴起红教。所关尤为紧要。今达赖喇嘛、及合藏人等、惟知苟且偷安。独不思永远宁谧之道乎。且即欲讲和。亦当传唤贼人头目来营设誓。今反听从伊等之约。遣人前往。似此倒行逆施。尚复成何事体。著巴忠到彼。将庆麟、雅满泰、严行申饬外。并传集达赖喇嘛、班第达、噶布伦等、将此旨明切宣谕。此时鄂辉成德、谅已先后抵藏。务即速往萨喀。遵照屡降谕旨。乘贼匪未经全退痛加歼戮。倘贼以讲和为言。该将军等、即示以侵犯天朝边界。为天讨所必加。我等奉命领兵。惟知剿洗等语。严切晓谕。务使贼人恐惧乞命。恭顺求降。然后再办善后事宜。或达赖喇嘛、亦主和议。以不必战争为请。鄂辉等亦将利害所在。剀切开导。使知远大之图。勿狃目前小利。至合藏之人。无不急思息事。乐于议和者。必因虑内地兵丁至彼。或有扰累。鄂辉、成德、更须约束兵丁。申严禁令。毋许私取藏地一物。方为妥协。再庆麟等奏、事竣后聂拉木、济咙等处。必须酌添唐古忒兵丁防守等语。此等地方。从前未始不设兵驻防。特因平时并未操演。以致一闻贼至。即皆望风退避。著传谕巴忠、将聂拉木、济咙、宗喀三处第巴、全行革退。并派员解送至京。倘达赖喇嘛向其乞恩。亦无庸代为陈请。至萨嘉呼图克图、或有微露居功之意。巴忠即以伊等私自遣人。并不禀知大臣之非。据理责之。令其折服。仍俟军务告竣。将一切应办事宜。会同鄂辉、成德、悉心筹画。以期卫藏宁帖。永无后患。　　

○壬寅。谕曰、孙士毅奏、广西右江镇总兵苍保、烟瘴俸满。例应彻回内地。该镇现在办理边防。请俟军务完竣。再行彻回等语。苍保著照该督所请。留办边防。俟军务完竣。再行彻回。该部知道。　　

○谕军机大臣曰、勒保奏、此次年班伯克、并土尔扈特和硕特等、入觐来京。派委总兵、副将、沿途照料等语。年班伯克等来京入觐。沿途护送人员。最易滋生弊窦。前次该处护送来京之侍卫。曾有夹带私玉之事。侍卫等官、可不顾颜面。总兵、副将、岂尽可信其无弊。惟视其人之自爱与否。并在该督查察严明。自可共知畏惧。著传谕勒保、严饬该总兵、副将、加意小心。勿蹈前辙。即跟役人等、尤易滋弊。更当严密防范。至该伯克跟随回众。入关时亦保无夹带私玉等事。并著该署督一体饬属密为留心查察。毋致滋扰。方为妥善。　　

○又谕、前因孙士毅奏安南阮惠情形。似毋需多兵剿捕。是以谕令许世亨、带兵三千名前往。以壮声势。续据该督奏各关隘官兵、与其驻劄本境。暗为黎氏糜费钱粮。并须内地兵力护送嗣孙眷属出境。不如建竖旗鼓。出关进讨捣穴擒渠。并自请于十月下旬带兵一万名出关督办。所见甚正。当经降旨允准。想该督尚未接奉前旨故有此奏。现在已届十月中旬孙士毅所调之兵。谅已陆续到齐。而该督节次所奏。皆合机宜。指日统率大兵出关进讨。惟盼捷音之速至。孙士毅益当奋勉。妥速蒇功以期仰承渥眷。至阮廷枚情愿会合附近土目等、纠集兵众。攻取宣光兴化。不特可分贼势。更足与粤西遥为声援。富纲给与印谕鼓励。并将黄文桐咨缉之处停销。所办皆是。但云南、广西、均与安南接壤。前令该二省于各关隘多派兵弁以壮该国声势。今粤西一路。既经孙士毅带领大兵前进。而云南一路。若仅令该土目等、自行出力剿贼、恐伊等见内地按兵不动无所倚仗。又不免如潘启德等之心生观望。是此时云南一路。亦不可不略为前进。但富纲于办理军务。不及乌大经之熟悉。该督止须于边关一带弹压稽查。办送粮饷。一得该国信息。随时具奏。其进剿一事。著派乌大经、带兵三千名。出关前进。并鼓励土目人等、齐心剿贼。若能长驱直入。与孙土毅一路会合。固属甚善。倘道路辽远。不能会合。亦足为掎角牵掣之势。使首尾不暇相顾。成擒较易。乌大经当檄谕阮惠等、以孙总督现统大兵进剿。务在擒渠。一经拏获。万无生理。若能投至本提督军前。束身归命。尚可代为奏请。贷其一线。孙士毅此时惟当专意进讨。倍加严厉。使阮惠等势穷力蹙。别无生路可寻。庶接得乌大经檄谕。自必遵照来归。更属易于办理。　　

○又谕、巴勒布贼番。无故侵扰后藏。前据庆麟等奏、由该处第巴等私扣税课起衅。从前藏内补放噶布伦、戴绷、第巴等缺、及一切地方事务。皆由达赖喇嘛噶布伦等办理。钦差大臣、全不留心经管。惟知崇奉达赖喇嘛、班禅额尔德尼。即第巴等有守土之职。其优劣亦概置不论。现在达赖喇嘛、系一老诚之人。于办事未能周妥。此后凡补放噶布伦、戴绷、第巴、及交界地方加兵防守。训练巡查等事。皆须由驻藏大臣经理。雅满泰、庆麟、庸懦无能。即此次巴勒布一事。所办俱多错谬。收来巴忠回京后。该处不可无办事之人。因思舒濂现为伊犁参赞大臣。协办将军事务。彼处尚无紧要事件。舒濂虽系满洲。不谙蒙古语。然在军机处行走多年。尚能通晓藏事。今将舒濂调至藏内办事。庶有裨益。其伊犁参赞大臣员缺。候朕另行简放。著传谕舒濂、接奉此旨。即迅速起程赴藏。并将此数日所降谕旨。钞寄舒濂沿途阅看。俾悉该处现在情形。以便到藏后遵循妥办。至舒濂行抵四川。巴忠已将自藏回京。如途次相遇。即细询一切事宜。尤为有益。将来藏内诸事。务须悉心管理。凡属下办事人等、以及绿营弁兵。稽查管束不可不严。亦不可任意苛刻。以致人心离贰。再雅满泰。庆麟、糊涂虽属相等雅满泰尚未敢稍涉虚伪。庆麟既不前赴后藏。复敢巧词饰奏。前已降旨革去公爵。赏给头等侍卫。犹不足以蔽辜。舒濂至藏。即著掌管钦差大臣关防。令雅满泰协办事务。仍传旨庆麟在蓝翎侍卫章京上行走。以赎前愆。舒濂惟当仰体朕意。酌定章程。以期宽严适中。永远无弊。使该处噶布伦、第巴等、不致仍前任意妄为。方为不负任使。　　

○癸卯。谕文渊文源等阁。藏弆四库全书。上年派六阿哥、八阿哥、刘墉彭元瑞、督同详校官重加校正。惟留空未补各函。或因缮写未竟。或因算办未完。尚未归函插架。亟应予限严催。毋任延缓。所有武英殿、国史馆、方略馆、三通馆繙书房、承办各种书籍。著派八阿哥、彭元瑞、金简、会同该管总裁、督饬纂修誊录等、上紧赶办。其四库馆应办各书。现在该馆已彻。即交武英殿办理。应用缮书之费。在于议叙誊录等罚交项下按数支用。惟各馆分投赶办。稽察为难。并著军机大臣、定立限期。随时查核。以期迅速完竣。　　

○又谕曰、舒濂现今调藏所遣伊犁参赞员缺。理宜另放。但此际不得人。恒瑞先在台湾获罪。虽冒奏添兵。究竟为公事起见。尚可宽宥。著加恩赏给恒瑞副都统职衔。作为伊犁参赞。帮同保宁办事。　　

○调吉林将军都尔嘉、为盛京将军黑龙江将军恒秀、为吉林将军。以绥远城将军嵩椿、西安将军兴兆、对调。以山海关副都统琳宁、为黑龙江将军。以蓝翎侍卫海禄为山海关副都统。　　

○旌表守正捐躯山东邹平县民李昆子妹李氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年戊申。十月。甲辰。上还宫。乙巳。谕、塔尔巴哈台、乃边远之地。边卡外皆属哈萨克等游牧。务得通晓夷情。经练新疆事务之领队大臣。庶于一切巡查有益。盛住由文职历经外任。恐尚不能相宜。库尔喀喇乌苏、本属事简。著通福保调补塔尔巴哈台领队大臣。所遗员缺。著盛住调补。大学士等议准、钦差大学士公阿桂、湖广总督毕沅、条奏荆州临江堤塍各事宜。一、岁修万城堤。责成大员经理。每年秋汛后。令荆州水利同知、会同江陵县、将应修处所。勘估造册。送荆州府、并荆宜施道、覆勘后。移咨藩司。借项兴修。于次年摊徵归款。如银数在五百两以下。仍令民修。该道、府、妥查督办。每年奏销后。令藩司亲往查勘。督、抚、于春汛前。复轮往查看。一、岁修堤塍。定限保固十年。限内冲溃。即将承修人员参处。仍将补筑夫工等银著追。一、堤面堤身。应照现定丈尺。加高培厚。一、岁修工程。募雇人夫。令该同知、亲身督办。该道、府、随时密查。如假手家丁书役、参究。一、万城大堤、估需银五百两以上。先于司库借给。应令该督豫筹报部。仍将次年摊徵归款细数、送部查核。一、万城堤工。向系民修。今工在五百两以上。准借项官办。仍应摊徵归款。恐地方官吏、加派滋弊。应令公举诚练绅耆三四人。专司银钱册档。一、新筑石矶。随时修补。责成该道、府、同知、按年查勘。坍蛰即行报修。并将窖金洲、萌长芦根刨尽。不许民人居住。一、每堤五百丈。设堤长、圩甲、各四名。立卡住宿。如有獾洞蚁穴。报明补修。汛涨时、多备守水器具。协同民人防护。该道、府、亲往巡查。水利官防护不力、纠参。一、堤上民房。令该府、县、出示概行迁居。其沙市稠密处所民房。俟倾倒时、报地方官、察勘无碍堤面处所盖造。堤外龙尾等洲、民筑土堰。有碍涨水流行。应概刨毁。一、堤工自逍遥湖至玉路口、令江陵县县丞管。自玉路口至黄家场、令沙市巡检管。自黄家场至拖茅埠、令郝穴巡检管。遇防汛等事。就近督办。一、荆州同知。向系选缺。今将万城大堤。责成专管。请改调缺。在外拣题。并将衙署移建堤所。均应如所请。从之。以告退奉恩将军成翰子彬宴、袭职。　　

○丙午。谕、据李奉翰奏、清口惠济祠天后神庙。岁时报祭。未著祀典。请一体颁发祭文。于春秋二季致祭等语。前因派往台湾官兵、渡洋稳顺。仰庇神庥。特于天后封号上加显神赞顺四字。并令在湄州本籍祠宇。春秋致祭。以彰灵感。今清口惠济祠供奉天后神像。屡著显应。本年河流顺轨。运道深通。自应一体特著明禋。以光祀典。著交翰林院撰拟祭文发往。于春秋二季、令地方官虔诚致祭。并著李奉翰将新加封号四字。敬谨增入神牌。俾河工永庆安澜。益昭灵贶。谕军机大臣曰、成德奏、九月二十二日抵藏。将喇嘛私自与巴勒布讲和一事。细询庆麟等。并与达赖喇嘛、详加讲论。随会同商酌。将差去之堪布喇嘛等赶回。不必前往。现在天气晴暖。即酌筹进剿等语。与朕节次谕旨相合。所见甚正。可嘉之至。巴勒布贼匪、胆敢侵犯后藏边界。若闻大兵将到。即闻风远窜。转不能痛加歼戮。使之畏惧慑服。今因喇嘛等私自差人讲和。贼众在边境听候。成德到彼。即将差往讲和之人彻回。贼匪无从得信。自必在彼等候观望。成德统率大兵。乘其不备。正可奋力剿扑。多有斩获。此亦似迟而实速之极好机会。计鄂辉此时亦已抵藏。该将军等务当益加勉力妥办。以副委任。至萨嘉呼图克图等、私自差人说和。庆麟等接到喇嘛呈报。并不严行驳饬。即同公班第达、告知达赖喇嘛、差人前往。糊涂已极。岂待伊二人之自言。今成德抵藏后。将达赖喇嘛所差之人赶回。此系成德之意。与伊二人何涉。乃靦颜附衔具奏。并称庆麟随先驰往后藏。将派拨防守事务。妥为料理。尤属无味之极。现在鄂辉、成德、已先后抵藏。所有剿捕及一切事务。著专交鄂辉、成德、办理。俟巴忠到彼。再会同商办。毋许雅满泰、庆麟、二人搀越其事。如雅满泰、庆麟、以此事不令伊二人办理。遂思从中掣肘。恐不能当此重戾也。又成德摺内称、据公班第达称、后藏一带天寒甚早。恐后雪大封山。官兵不能前进等语。前因公班第达、在藏办事日久。于该处情形。自较熟悉。是以谕令庆麟等、诸事与之商酌。今阅其告知成德之语。竟系一怯懦无能之人。不过以雪大为词。阻止官兵进剿。希图说和。将就完事。所言全不足信。试思如此将就完事。贼若再来。又如何办。著传谕鄂辉等、嗣后一切须坚持主见妥办。不必再向班第达会商也。至雅满泰等、前奏拏获贼匪二名。系八月二十八日之事。乃迟至九月二十五日成德发摺时。尚未解到前藏。可见雅满泰、庆麟、全不以事为事。于拏获匪犯。竟听该处第巴等任意耽延。并不催令速解。讯问情形具奏。实属怠缓已极。雅满泰、庆麟、二无用物。著传旨严行申饬。并著成德、即传该第巴、面加严饬。并将拏获解到之犯。隔别研讯确供具奏。如有紧要情节。即一面具奏。一面将该二犯。派委妥员严行分别管解。并于藏内遴选谙晓巴勒布语之通事一名。一并妥速送京。以备讯问。再萨嘉呼图克图等、差人私下与贼众说和时。究竟如何措词。是否以大兵将到声势恐吓。贼众因而畏惧听从。抑竟有巽词说合之处。及此次达赖喇嘛、所遣往之堪布等虽已赶回。但差往用何言辞说和。并著巴忠到彼后。务遵前旨。会同鄂辉、成德、详查据实具奏。此时成德早已带兵驰赴聂拉木等处。而鄂辉亦指日可到。谅巴勒布么＜麻骨＞小丑。一经官兵会剿。无难克期蒇事。惟伫盼捷音之速至耳。并著赏给成德、小荷包一个。将此由六百里。加紧各传谕知之。予湖北江水淹毙署沔阳州、州同娄业燿、佐领巴林布、防御双保、赏恤如例。　　

○丁未。谕、前据孙士毅奏、安南国因土酋阮岳等构乱。该国王黎维＜礻耑＞将旧传印信遗失。嗣因黎维＜礻耑＞病故。嗣孙黎维祁、避居在外。未有确信。是以尚未册封补给。现据查奏黎维祁、在该国良才县地方。招集义兵。以图恢复。并有旨令孙士毅由广西一路。亲统大兵。直抵黎城。乌大经带领弁兵。由云南蒙自一路、进剿夹攻。官兵一到。自当将阮惠党羽。克日擒获。安南臣事本朝。最为恭顺。将来事定后。即当册封黎维祁为安南国王。所有该国补给印信。有册封敕文。著该衙门豫行撰拟铸造。俟孙士毅等。奏报捷音到日。即行发往。其该国旧印。即使将来寻获。但业因内讧遗失。即属该国不祥之物。应令送部查销。又谕、据图萨布奏、本年广东乡试诸生中年跻九十之罗舜臣、吴相、江凤鸣、陈凤翔、三场完竣。未经中式。又据李庆棻奏、本年贵州乡试诸生内有游鉴乾、朱锦雯、胡之宁、年登八十。三场完竣。俱未中式等语。该生等皓首穷经。精神矍铄。踊跃观光。洵为艺林嘉瑞。罗舜臣、吴相、江凤鸣、陈凤翔、游鉴乾、朱锦雯、胡之宁、俱著加恩赏给举人。一体会试。用昭寿世作人至意。　　

○又谕曰、嵩椿节次所罚公俸事件。俱系私罪。其将军都统职任内所罚之俸。尚属因公。今又将伊调补西安将军。著加恩将嵩椿所罚二十三年职任俸。概行宽免。谕军机大臣曰、鄂辉奏、接准成德咨会。知聂拉木等处。尚须剿捕随咨行佛智、穆克登阿、带兵遄进。又副将哈丰阿、所带汉兵三百名。亦令管领前往等语。同日又据李世杰奏、贼番闻风破胆。官兵自可无庸进发。已飞咨鄂辉。审度情形。就近彻回等语。此项后起官兵。鄂辉既檄令前进。而李世杰又令就近彻回。所奏互异。岂不使官兵等无所适从疲于奔走。计后起兵丁出口未远。李世杰驻劄打箭炉。相距较近。此事竟著交该督察看情形。如各官兵接到鄂辉檄调之信。已经前往。竟听其进发。以壮军威。亦无不可。若各官兵固接到李世杰停止之信已经转回。该督即令其各归营伍。虽续得有鄂辉檄调之信亦不必复令前进。徒滋劳费。鄂辉、成德、所带官兵共有二千余名。而贼匪又已纷纷退遁。所有德尔格尔、豫备土兵。亦可不必调用矣。至此事因该处喇嘛噶布伦唐古忒人等。识见庸鄙。不谙大体。而庆麟等、又怯懦无用。种种乖谬。思之实增烦懑。巴勒布侵犯后藏边界。该处喇嘛、如果能与之以理讲解。从前曾办有成案。庆麟等、即应早为妥办。或庆麟等不敢擅专。亦何妨将仿照筹办缘由。据实奏闻。乃于此事初起时。并不详加斟酌。辄一面具奏。一面檄调内地官兵前往。及大兵将到。又任令喇嘛等私自说和。试思天朝大兵。不远数千里赴藏剿贼。若因喇嘛等与贼说和。徒手而回。岂不师出无名。且大兵彻后。设贼匪又乘间滋扰。仍须纷纷檄调。不但官兵跋涉为劳。兼使贼番等无所畏惧。愈滋其轻忽之心。况大兵既往。因讲和议彻。则将来喇嘛等、亦觉进退操纵。可以专主。尚复何事不可为。而驻藏大臣、几为虚调矣。总之此事内地派往官兵。朕原为保护达赖喇嘛班禅、及爱惠众唐古忒等起见。乃庆麟等办理不善。于粮运一节。始则诿诸内地。断则劝令该处赶紧备办。又不将给予价值之处。明白宣示。以致喇嘛噶布伦等、见小畏难。竟似虑内地官兵前往。需其供给。不免扰累。意存将就完事。不欲官兵进剿。昨成德奏、班第达以早寒雪大。难以进讨为词。已可概见。殊失朕始终保全爱护卫藏之至意。著巴忠到彼后。会同鄂辉等、将庆麟等节次办理错误。及朕派兵赴藏。为保护伊等缘由。向喇嘛唐古忒等、明白开示。俾咸喻朕意。倍加感激。方为妥善。再藏内人众。素性多疑。昨有旨以班第达怯懦无能。谕令鄂辉等、诸事不必与之商酌。但伊见内地派往大臣、置之不理。又未免心生疑虑。著再传谕鄂辉等、于筹办一切。惟须内持定见。不为浮言所惑。仍不妨与之讲论。俾免猜疑。想该将军等、自能仰体朕怀。妥协办理也。戊申。谕、据勒保奏、甘肃各属秋禾分数。通计收成八分有余。内惟平凉等八州县。间有被雹被旱之处。又平罗一县、濒河地亩。间被水涨淹浸。委员查勘。俱不成灾。惟收成未免歉薄等语。平凉等州县、本年夏秋以来。间被雹旱漫水。虽不致成灾。但田禾未免受伤。收成稍为歉薄。民力不无拮据。著加恩将平凉、华亭、武威、平番、古浪、皋兰、金县、狄道、平罗、九州县。本年应徵正借银粮、及旧欠银两草束。俱缓至来岁徵收。俾从容完纳。以纾民力。仍著该署督、于今年明春。察看情形。如有缺耔乏食者。酌量借给接济。以示朕惠爱边黎。格外体恤至意。该部遵谕速行。又谕、本年湖北荆州等属。被灾较重。现据毕沅等查明灾分轻重情形。分晰具奏。所有荆州、汉阳、宜昌、武昌、安陆各府所属州县。成灾至九分十分者。著将乾隆五十三年应徵钱粮。加恩蠲免。其成灾六七八分者。著交该部查照该督等原奏。于应行缓徵定限分年带徵之外。再酌为递缓宽限一季带徵。以示格外体恤。余著该部妥议具奏。谕军机大臣等、据刘湄奏查勘南运河水势一摺。内称现在水势与春夏回异。沧州以北。河流深通。向无古浅。即沧州以南。经今夏挑挖之后。漳水涨发。又值秋霖甚足。至今长河中泓水深七八尺、至丈余不等。现今水势深广。人力难施。俟消落后。即克期兴工等语。前因直隶运河古浅处所甚多。曾谕令该督认真挑办。今刘湄又称水势深广现在不能兴工。若此时于水中捞挖。转为工员藉端冒销地步。殊难稽核。是否俟水退时仍须办理。抑系业已深通。毋庸挑浚。俟明春水浅之时。再行认真挑浚。以利漕运之处。著传谕刘峨、即查勘情形。逐段测量。悉心筹酌具奏。寻奏、南运河地处下游。今夏漳水涨发。雨水充足。淤沙本无停阻。俟明春逐段测探。水尚足用。自可缓挑。倘消落出有横浅。无论新旧。即赶紧挑浚。现在水势既充。应请缓挑。得旨、览。又批、此是奉旨。非请。若请、乃出于己意所到。肯用心乎。又谕、据毕沅奏勘定各属灾分轻重。应行办理各事宜一摺。已明降谕旨、分别加恩。并交该部详悉议奏矣。惟摺内称、应赈各州县。初赈银两。按数于十月内一律散给。以后按分加赈。所有五十三年钱粮。照伊灾分循例蠲免。分年带徵等语。各属被灾地方钱粮。应缓徵者例须带徵。该督摺内既称循例蠲免。何以复称分年带徵。所奏殊未明晰。著传谕毕沅、将此一节详细查明。分晰具奏。又另片奏称、荆州窖金洲。系萧姓买自王、齐、叶、张、杨、五姓。该五姓并非江陵县人。俱籍隶石首。已饬提究讯等语。窖金州、系江陵县地面。以本县人而买本县之地。尚属近理。该五姓既籍隶石首。岂有非本处人而占隔县江中涨沙之理。前因萧姓私占洲地。种植芦苇。又复每年培植。逐渐加增。以致涨沙日长。壅遏江流。为数万生灵之害。若非趁此时亟为刬去。势必愈占愈增。必致全城俱难保固。萧姓牟利酿灾。情节可恶。是以将其财产查抄。为该郡工赈之用。并交部治罪。以示炯戒。至所称买自王、齐、叶、张、杨、五姓之处。自系萧姓因获罪甚重。藉词扳引异籍之人。以为卸罪地步。即其呈出契纸等项。亦恐系假捏。难以凭信。毕沅系晓事之人。何以被其所愚。该督祇须再向萧姓严切根究。务期确实。不得任其展辗牵连。徒滋拖累。此中弊窦已久。该督务宜悉心详查。勿为萧姓狡饬之词所惑。以转致波及无辜也。将此由五百里谕令知之。仍即据实覆奏。军机大臣议覆、四川总督李世杰奏称、酌定运藏粮石脚价。每米一石。用牛马一只。每站给银一钱六分。每二只给夫一名。每名、每站、照台费旧例。折给口粮一分。计每米一石。自炉直运至藏。需银二十六两八钱零。查所定运脚。较节年办过例案。大为减省。又称、运送饷鞘军火装械等差。每牛马一头。需夫一名照料。较之照例设站。亦属节省。均应如该督所奏。惟查藏内既有庆麟等所办粮食。且官兵赴藏。各有裹带口粮。其蒇事彻回。是否将藏内余米。量为裹带。此项米石、是否豫备接济沿途不敷之用。抑或因察木多等处采买不敷。必须内地接济之处。原摺均未详晰声明。请交该督查明覆奏。得旨、依议。巴勒布贼匪。易于剿办。目下即可竣事。且藏内备办粮石充裕。原毋须内地多运米石接济。所有运送出口米四千余石。自系豫备沿途支食之用。但官兵赴藏。各有裹带口粮。自应核计裹带粮食若干。足敷几日支食。足至何处。若自打箭炉裹带之粮。是计日至藏之数。则藏地已有庆麟等所办之粮。足敷三千兵四月之用。又何用自打箭炉运至藏乎。且此项米石、是否运至察木多、及巴塘里塘等处存贮。抑系自炉直运至藏。该督摺内均未声叙明晰。著交该督再逐一查明。迅速覆奏。寻奏、前后藏所备粮食充盈。即官兵彻回时。余剩之粮。尽敷裹带。无庸内地运供。所有运送出口米四千余石。本系豫备官兵沿途裹带之用。内惟察木多距藏尚远。中有拉里一台酌拨米数百石。俾资接济。余俱分贮里塘、巴塘、察木多三处。以备官兵往返按站供支。并未运交西藏。前摺所称自炉直运西藏。系合计运价而言。并非实有运藏之米。报闻。以贵州余庆县属九品土官杨昭子报廷、袭职。　　

○己酉。上御乾清门听政。
  </div>
  <div class="pagination">
   <a href="清实录乾隆朝实录_page1669.html">
    上一页
   </a>
   <span>
    ...
   </span>
   <a href="清实录乾隆朝实录_page1665.html">
    1665
   </a>
   <a href="清实录乾隆朝实录_page1666.html">
    1666
   </a>
   <a href="清实录乾隆朝实录_page1667.html">
    1667
   </a>
   <a href="清实录乾隆朝实录_page1668.html">
    1668
   </a>
   <a href="清实录乾隆朝实录_page1669.html">
    1669
   </a>
   <span class="current-page">
    1670
   </span>
   <a href="清实录乾隆朝实录_page1671.html">
    1671
   </a>
   <a href="清实录乾隆朝实录_page1672.html">
    1672
   </a>
   <a href="清实录乾隆朝实录_page1673.html">
    1673
   </a>
   <a href="清实录乾隆朝实录_page1674.html">
    1674
   </a>
   <a href="清实录乾隆朝实录_page1675.html">
    1675
   </a>
   <span>
    ...
   </span>
   <a href="清实录乾隆朝实录_page1671.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
