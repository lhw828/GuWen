<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 186 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 186 页/共 216 页</h1>
    <div class="content">○铸给直隶八沟理事同知关防。从总督李卫请也　　

○乙卯。命发布疋二十万。赏给北路军营兵丁　　

○旌表江南睢宁县烈女周二聘妻刘氏。拒奸不从。被刃殒命。给银建坊。入祠致祭如例　　

○丙辰。予阵亡归化城左翼副都统马尔齐、祭葬如例　　

○丁巳。谕兵部。武弁中熟习水师之人。甚为难得。该管大臣、若不于平日留心储养。何以收人地相宜之效。每见督抚提臣中。有将熟习水师人员、题请调用陆路者。此皆未曾周详筹算之故。著通行传谕。嗣后细加体察。若在水师中平常、而长于陆路者。准其调补。若系长于水师之员。俱留于水师题补。不可因陆路需人。轻易改调。以致用违其长。从前有如此误用者。可查明题请改调。向后部中推升之缺。亦著该部声明请上

□日　　

○转礼部右侍郎邓钟岳、为左侍郎。升詹事府詹事江苏学政张廷璐、为礼部右侍郎。仍留学政任　　

○戊午。礼部议覆。苏禄国王臣毋汉末毋拉律林奏称、伊祖东王。于明永乐年间来朝。归至山东德州病故。所有坟墓。及其子孙。存留赒恤之处。经今三百余年。废坠巳久。恳请修理给复。臣部行文山东巡抚饬查。今据巡抚岳浚咨报。前明永乐中。苏禄国东王巴都葛叭哈剌率眷来朝。受封归国。殁于德州地方。命有司营葬勒碑。赐谥恭定。长子都麻含归国袭封。次子安都禄、三子温哈喇、留居德州守茔。今墓在州城迤北神道享亭、悉巳坍颓。其子孙以其祖名。分为安温二姓。今德州祀典。每岁额设银八两。为苏禄王祭祀之需等语。查苏禄国远隔重洋。感戴皇上德化。进表谢恩。为伊远祖坟墓子孙、恳请整理给复。情词恳切。应如所请。令山东巡抚、转饬德州地方官。清查苏禄国王墓址。所有神道享亭牌坊等项。修葺整理。于安温二族之中。遴取稍通文墨者各一人。为奉祀生。给与顶带。永以为例。并知照该国王可也。从之　　

○己未。谕内阁。据署河南巡抚孙国玺奏报。豫省历年耗羡银两。除本地公事支用外。现存司库银七十万两有奇。又社仓存贮谷麦等项。共计二十八万石有奇等语。从前提解耗羡。本是澄清吏治、休养民生之意。屡经降上□日。此项出自民间。若本地公用充裕之时。朕仍当加恩本地官民。使之沾被惠泽。不令归入公帑也。今豫省存贮耗羡。既有七十万之多。而该省官员等、所得养廉。又已数用。正当加惠闾阎。俾令邀恩格外。著将河南本年地丁钱粮、蠲免四十万两。即以存贮之耗羡。照数拨补还项。该督王士俊、可督率有司。敬谨奉行。大凡耗羡多余之省。该督抚藩司等、往往不甚爱惜。并不为百姓计而存撙节之心。若伊等留意民生。储蓄充盈。亦可为加惠编氓之助矣　　

○以兵部尚书鄂尔奇、吏部右侍郎阿山、吏部左侍郎任兰枝、内阁学士方苞、教习庶吉士。翰林院侍讲学士陈万策、协同教习　　

○庚申。皇子弘瞻生　　

○吏部议覆。安徽巡抚徐本疏称、有司亲民之官。不可一日乏员。请以道里之远近。酌定委署之衙门。嗣后安徽所属之府州县官。凡遇引见升迁等缺。宁国、凤阳、太平三府。并滁、和、广德、泗、亳五州。俱附近总督衙门。应令布政司径详督臣。就近批委。安庆、徽州、池州、庐州四府。并六安、頴州二州。附近巡抚衙门。即令按察司径详抚臣。就近委署。仍彼此咨明。以便查考。庶地方不致悬缺贻误。至司道大员。仍照旧例、督抚会商委署。应如所请。从之　　

○辛酉。谕大学士等。刘贵人晋封为嫔。其应封字样。著选拟具奏。寻拟封号进呈。钦定为谦嫔　　

○壬戌。升江南江宁副将李涟、为江西南赣总兵官　　

○癸亥。谕办理军机大臣等。各省挑选之勇健兵丁。原冀其黾勉出力。各图上进之路。以膺国家厚泽。因其中贤愚不等。优劣不齐。不得不甄别挑汰。以示劝惩。今挑出赴营各兵。既循分守法。有奋勇效力之心。著给与马步战粮。俾得内外充裕。其自甘起程之时。每人借支银两。并上年十月借过等项。俱著赏给。免其在月饷内坐扣。以示朕格外加恩之至意。著勇健营总统周一德等、晓谕各兵知悉　　

○复设福建陆路提标右营、前营、福宁镇标右营、建宁城守左营、漳州镇标中营、水师提标后营、闽安协左营、台湾镇标左营、台湾协左营、千总各一员。督标右营、福宁镇标左营、建宁城守左营、连江营、漳州镇标左营、海澄营、云霄营、诏安营、汀州镇标右营、邵武城守右营、海坛镇标右营、闽安协右营、烽火门、台湾镇标左营、台湾协左营、右营、淡水营、把总各一员。从福建总督郝玉麟请也　　

○甲子。谕理藩院。策旺扎布、系西路喀尔喀汗、兼副将军。乃与贼交战。畏惧败回。扰动众心。匆遽移居内地。又并不约束属下人等。肆行偷盗官粮牲畜。骚扰贸易人等。甚玷国家养育之恩。理应即行正法。但念伊祖父、原系喀尔喀内之汗。累代敬顺。朕不忍正法。将策旺扎布、从宽免死监禁　　

○加奉天佐领哲库、察哈尔总管老章敦朱克、副都统衔。俱仍留军营　　

○铸给崇文等八门外新营。八旗参领关防各一颗。从署正蓝旗蒙古副都统鄂鼐请也　　

○乙丑。吏部议覆。湖北巡抚德龄奏称、州县审理刑名案件。各有限期。如限满不结。该管之知府、直隶知州、不揭报者。请照徇庇例议处。其知府、直隶知州、自行审理案件。督催之道员。亦照例议处。更有并非难结案件。该管府州、捏饰难结缘由。混详展限者。令臬司查核揭参。如臬司不行查揭。亦请照徇庇例议处。应如所请。从之　　

○兵部议覆。正蓝旗汉军参领韩埈条奏八旗委署参领、有以世职充补者。有以副佐领骁骑校等官借补者。副佐领以下。品级甚微。俸银无多。而世职人员内。往往有一二品、至三四品不等。每遇罚俸案件。与五六品官、俱行罚其本职之俸。似同过异罚。轻重不伦。请将委署参领、照副参领例。定为五品。如有缘事罚俸等情。五品以上委署者、照所定之品罚俸。五品以下委署者、照本身食俸扣罚。应如所请。从之　　

○丙寅。谕内阁。从前云贵广西等处不法土司。除首恶惩治外。其余人等、则令安插内地。给以房屋地亩。俾得存养。不致失所。闻该省督抚等、不留心经理。迟至一二年后。始拨给房地。以为养赡。而地亩又相隔遥远。土司不能亲自耕作。惟赖该县知县、代徵粮谷。卖银移交。每年非被佃户侵收。即被胥吏中饱。有名无实。以致各土司饥饿困顿。竟有私自逃匿者。重负朕体恤生全之至意。著通行晓谕。有安插土司之地方。令该督抚悉心稽查。若有从前办理不善之处。即行更改。并饬有司等不时体察。务令安全。以受国家豢养之泽。傥仍疎忽从事。必严加议处　　

○命直隶总督李卫、前往古北宣化等处。查阅新添兵丁。以太常寺卿顾琮、暂署直隶总督印务　　

○戊辰。广西巡抚金鉷疏奏。郁林州所属之富民乡藤厘坡。忽涌瑞泉二穴。味甘色清。足灌田三千余亩。允称上瑞。理合奏闻。得上□日、朕从来不言祥瑞。今蒙上天福佑边氓。显赐大泽。朕心不胜感庆。著该抚选择善地。建立祠宇。奉祀泉源之神。以答灵贶　　

○己巳。以镶黄旗满洲副都统吴礼、署本旗蒙古副都统　　

○庚午。谕内阁。祀事修明。国家令典。孔子文庙春秋祭仪。尤宜备物尽敬。闻外省州县中、有因荒裁减公费者。朕思公费既减。必致祭品简略。或转派累民间。二者均未可定。著各省督抚、查明所属。若有因荒减费之州县。即于存公银内拨补。以足原额。务令粢盛丰洁。以展朕肃将禋祀之诚。其各凛遵毋忽　　

○又谕。京师至江南数千余里。行旅络绎。朕于雍正七年。特遣大臣官员。前往督率地方官。成梁除道。不惜帑金。功成迅速。又令道旁种树。以为行人憩息之所。复降上□日交与该地方官。随时留心保护。近闻官吏怠忽。日渐废弛。低洼之地、每多积水。桥梁亦渐坼陷。车辆难行。道旁所种柳树。残缺未补。且有附近兵民、斫伐为薪者。此皆有司漫不经心。而大吏不稽查训诫之故也。著传谕该督抚等。转饬有司。仍前整理。或遇雨水泥潦。随损随修。不得迟缓。其应行补种柳树之处。按时补种。并令文武官弁、禁约兵民。毋许任意戕害。傥有不遵。将官弁题参议处。兵民从重治罪　　

○辛未。刑部议覆翰林院侍讲学士张廷瑑条奏。造卖赌具。例应发边卫永远充军。其地方保甲、及左右紧邻。知情不首报者。杖一百。但此等中有得财未得财之分。若知情而又得财者。请照枉法例。计赃论罪。加重惩儆。至同居之父兄伯叔、知情不首。律无明文。其地保紧邻尚有治罪之条。同居之人岂可听其置身事外。宜照窃盗同居父兄伯叔之例问罪。若未经发觉之先。本犯自首。或同居之父兄伯叔出首。请准宽减其罪。均应如所请。从之　　

○壬申。谕刑部。独子留养之条。乃国家法外之仁。而凶恶之徒。往往恃有恩例。肆意妄行。或众人共殴。而推诿于一人。或一人独承。以脱众人之罪。在无识之有司。又以姑息为宽大。迁就具狱。种种弊端。难以悉数。是以每年奏请独子留养之案甚多。凡杀人者抵偿。乃天理人情之正。或其中情有可原。而曲从宽典。此又体古帝王罪疑惟轻之意。随事酌量者。若不论情罪轻重。而但以独子概令从宽。已非情理之当。况其间未必尽系独子乎。有罪之人、侥幸漏网。恐成长奸之渐。但定例巳久。朕不便遽行改易且不教而杀。有所不忍。著通行晓谕内外军民人等。己身既为独子。更当思念父母无依。谨身奉法。以远刑辟。若好勇斗狠。怙恶不悛。数年之后。独子伤人之案。仍复不减。朕惟有执法抵罪。以惩凶顽。不能曲为宽假也。此上□日著通行宣布。务令远乡僻壤之人。咸使闻知　　

○癸酉。谕办理军机大臣等。带领察哈尔兵丁前往巴尔库尔之副都统莫尔浑、著来京。军前内大臣参赞顾鲁、著管辖察哈尔兵丁　　

○大学士等议覆。镶蓝旗汉军都统兼户部右侍郎韩光基条奏。一、刑名重案。三法司应行会勘者。都察院大理寺堂官、并不亲身到部止委员办理。或止凭送稿画题殊非慎重谳狱之意。嗣后会勘案件。刑部知会院寺堂官。务至衙门秉公会审。傥饰词推故不到。请将该院寺堂官、交部议处。一、朝审秋审。民命攸关。嗣后直隶各省招册解部该部速行刑刷。务于会审数日前。分送各衙门。以便逐案详核。届期齐集班次。平心商酌。归于至当。傥有推故不到。请派御史二员。稽查指参。一、亏欠钱粮各案人犯。前经户刑三部、奏准开明已未完分数具奏。傥蒙恩免追。将本犯分别减等发落。但部臣钦遵查卷。必该犯名下未完等项现在勒追者。方行查奏。其家产无追。巳经奏明。而本犯现在拟罪监禁者。不入查奏之例。揆之情理。似有可矜。请敕部臣、逐一秉公分别情罪。一并奏闻请上□日。均应如所请。从之　　

○甲戌。调江南江苏巡抚乔世臣、来京陛见。以都察院左副都御史孙国玺、署理江苏巡抚印务　　

○丙子。升右通政顾祖镇、为詹事府詹事　　

○丁丑。谕办理军机大臣等。兵部尚书性桂、内阁学士双喜、著往北路军营。与原任工部侍郎巴泰、协理军需事务　　

○大学士等遵上□日议覆。皇上至治覃敷。人文蔚起。特谕内外大臣。荐举博学鸿词。今臣等议奏举行事宜。应令在京三品以上满汉大臣。在外督抚会同学政。悉心采访。遴选考验。于在京郎中以下、在外同知以下等官。并致仕在籍。因公降调。及进士举贡生监布衣等项人员。择其品行端醇。文才优赡。足称博学鸿词之选者。不拘人数。秉公荐举。在内移送内阁。在外保送吏部。转交内阁。汇齐之日。恭候御试录用。从之　　

○戊寅。贵州提督哈元生疏报。九股顽苗悖叛。臣奉命进巢□刀。擒获凶逆首犯一百九名。现交抚臣收审。其余军前斩戮俘获。约计数千。至悔罪投诚者。准其安插。军威大振。苗蛮畏服。但巢□刀抚初定。应驻重兵弹压。除台拱营制兵一千外。暂留官兵三千。分布防范。其所调湖广广西官兵。酌量撤回。得上□日据奏九股顽苗荡平。其善后事宜。著该督抚会同哈元生、悉心定议具奏　　

大清世宗敬天昌运建中表正文武英明宽仁信毅大孝至诚宪皇帝实录卷之一百三十二



大清世宗敬天昌运建中表正文武英明宽仁信毅大孝至诚宪皇帝实录卷之一百三十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。秋七月。庚辰朔。享太庙。遣恒亲王弘晊行礼　　

○谕办理军机大臣等。据侍卫达哈苏奏称、科尔沁公喇嘛扎布旗分。并无牲畜。其贫苦人等。止有六月至八月米粮。今年种谷无多。又经亢旱无收等语。朕思此所种之谷。即使全收。亦不足养赡数千人口。恐至饥馑流散。不可不预为筹画。伊等与何处相近。即动支彼处米谷赈济。及如何养赡、俾其过冬之处。尔等查议具奏。寻议、科尔沁公喇嘛扎布旗分贫苦人等、共六千六百有奇。今年十月至来年八月。约计口粮。共需米七千八百余石。与白都纳相近。除将白都纳存米五千石支给外。余请酌给银两。资其养赡。再、来年耕种时、籽种不足者。并请给银。令户部派笔帖式一员。将银运送办理。从之　　

○吏部等衙门议覆。原署两江总督尹继善、条奏两淮盐政事宜。一、淮南三江营地方。旧设盐捕同知。不足以资弹压。请改设巡道一员。督缉扬州、通州各属、暨盐城、阜宁、靖江等县盐务。以重职任。一、仪徵县之青山头。请立一专营。设守备一员。把总一员。外委把总一员。兵一百名。江都县之马家桥、甘泉县之卲伯镇、北坝僧道桥、各添设把总一员。兵三十名。分驻巡缉。一、淮所掣盐重地。向属淮安分司经管。嗣后请令督臣会同盐政、选委贤能府佐监掣。一、扬州府之搜盐厅、地方紧要。请于通省佐杂或试用候补人员内、拣选一员。会同扬州武弁、协力盘查。一、淮南所属之泰坝、淮北所属之场关、大伊关、永丰坝、乌沙河湖口、泗州、天长两关。俱系私枭出没隘口。请于通省佐杂内、拣员管理。其淮南各员。归新设道员管辖。淮北各员。就近归淮扬淮徐二道管辖。均应如所请。从之　　

○辛巳。谕内阁。礼部侍郎杭奕禄、系朕特差稽查沿边营伍之大臣。理宜体恤弁兵。洁己奉公。以副委任。乃闻其沿途骄奢放纵。扰累兵民。甚属溺职。著革职　　

○调齐齐哈尔副都统王常、为山西右卫左翼副都统。以副都统职衔布尔沙、为齐齐哈尔副都统。俱仍留军营　　

○禁止直省将军督抚提镇、于经制外。滥给外委千把总牌劄。从监察御史黄祐奏也　　

○黑龙江副都统那尔赛、年老乞休。允之　　

○壬午。调署镶蓝旗满洲副都统常寿、为黑龙江副都统　　

</div>
    <div class="pagination">
<a href="清实录雍正朝实录_page185.html">上一页</a><span>...</span><a href="清实录雍正朝实录_page181.html">181</a><a href="清实录雍正朝实录_page182.html">182</a><a href="清实录雍正朝实录_page183.html">183</a><a href="清实录雍正朝实录_page184.html">184</a><a href="清实录雍正朝实录_page185.html">185</a><span class="current-page">186</span><a href="清实录雍正朝实录_page187.html">187</a><a href="清实录雍正朝实录_page188.html">188</a><a href="清实录雍正朝实录_page189.html">189</a><a href="清实录雍正朝实录_page190.html">190</a><a href="清实录雍正朝实录_page191.html">191</a><span>...</span><a href="清实录雍正朝实录_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
