<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 424 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 424 页/共 502 页</h1>
    <div class="content">
○兵科给事中包炜疏、各省办理秋审、失出案件、原定处分未协、请饬部一并详悉核议、以归平允。得旨。著惠亲王、载垣、会同吏部、归并前旨妥议章程具奏。　　

○命四川总督黄宗汉、留京以侍郎候补。仍以陕西巡抚曾望颜、署四川总督。　　

○以克复安徽霍山县城。赏参将蔡昌言、守备袁鸿绪等、花翎。领催巴雅朗等、蓝翎。复协领西蒙额顶带。并各升擢有差。　　

○丁亥。谕内阁、御史徐启文奏、都城捕务、亟宜整顿一摺。本年入冬以来。京师内外城。窃案叠出。即如刑部侍郎灵桂家、竟有抢劫银物之事。辇毂重地。岂容盗贼肆行。著步军统领衙门、顺天府、五城、各饬所属。认真缉拏。按律严办。以饬捕务而靖地方。　　

○又谕、刑部等衙门具题。甘肃狄道州民人杨同居儿等、共殴降服胞兄杨梅身死一案。据称杨梅身受各伤。惟后被杨同居儿殴伤右臁肕骨损为重。应以拟抵。杨同居儿、合依俾幼殴本宗大功兄死者斩律、拟斩立决等语。本内既称诘。非有心致死。复称实属有心干犯。断语已属两歧。且该犯被其兄杨梅□□衾按脚踢。情急顺拾地上木车辐条、冒殴杨梅。伤其右臁肕致毙。该犯既被杨梅□

□衾按在地。其冒殴致死之处。是否耳目所不及。本内并未声叙明晰。案关服制罪名出入。著刑部再行悉心核议具奏。　　

○谕军机大臣等、本日据乐斌、奏请陛见。已降旨准其来京。并令林扬祖护理总督印务矣。该督俟林扬祖回省。交卸启程。道经陕西省城。著即会同谭廷襄、将前次交办事件。督率所派道府。确切查明。俟奏结后、再行来京陛见。将此谕令知之。　　

○又谕、乐斌奏、陕甘兵饷、折发钱票、中多流弊等语。据称访闻各营赴陕请领兵饷。司库按照市价。折发官铺钱票。该营不能携钱。不得不将原票换银带回散放。一出一入。每银一两。不过得七八钱之数。徒有流通官票之名。市侩居奇。兵丁苦累。若比照甘省支发兵饷章程。每银一两。概以八钱五分折放。兵丁既多得现银。司库亦大有节省等语。陕省一切杂款。均放实银。独兵饷一项。以钱票折支。以致银价低昂。暗中折损。流弊实多。著谭廷襄悉心酌核。所有陕西兵饷、及杂支银款。如能仿照甘省办理。即著妥议章程具奏。原片著钞给阅看。将此谕令知之。　　

○命陕甘总督乐斌、来京陛见。以甘肃布政使林扬祖、护理总督。　　

○戊子。上诣寿安宫西所、问如皇贵太妃安。　　

○谕内阁、恒福奏、请将办理地方要务未能妥协之员、撤任察看、并拣员署缺一摺。直隶永平府知府锡麟、于寻常公事尚无废弛。惟于山海关地方紧要事务。办理未能合宜。临榆县知县丛坛、才欠开展。难期振作。著一并撤省察看。直隶永平府知府员缺。准其以博多宏武署理。临榆县知县员缺。准其以丁忧奏留差委之候补知县恩泰署理。　　

○又谕、有凤奏、审明赴京翻控之典史、供词狡展、请仍援律拟结一摺。据称该典史所控福奎捏报胜仗。检查各卷。并无其事。亦无冒领饷银。劝令息讼各情。赵友泰、承审控案。秉公听断。并未勒具亲供。所控全属子虚。此案、既经有凤逐一审明。而李馥湘心尚不甘。任情狡执。著即照众供确凿例拟结。李馥湘申诉不实。罪应满杖。业经革职。著毋庸议。傥该革员再行翻控。即照例立案不行。并加等治罪。以儆刁风。　　

○又谕、前因黄宗汉等奏、广东清远等州县、缓徵银米一摺。迟至经年。始行奏到。当经降旨。交黄宗汉明白回奏。兹据奏称、系由巡抚主稿。不知前巡抚柏贵、何日会稿。何日发摺。究由何处延阁。是否吏胥舞弊。请饬由广东查明等语。著劳崇光查明具奏。　　

○又谕、扎拉芬泰、法福礼奏、拏获邻境私进开齐掳掠之布鲁特贼犯、审明定拟、并请保出力人员一摺。此案布鲁特贼犯额尔得呢、雀瓦胡里等、私进开齐、纠众抢劫。实属目无法纪。雀瓦胡里一犯。业经正法枭示。额尔得呢、既已监毙。仍著照例戮尸。以昭炯戒。在逃各犯。著按名严拏、务获究办。毋任漏网。所有拏获此案追获赃物各员弁等、著扎拉芬泰等择尤酌保。毋许冒滥。其阿克苏卡伦失事各员、既经协同缉获。著免其置议。　　

○谕军机大臣等、僧格林沁奏、海防紧要、请添调官兵、以资扼守一摺。夷人报复来津。势必凶很。自应厚集兵力。本日已谕令常清、玻崇武、将前饬备调官兵各五百名。分别派令协领尚那布、恩成、管带。于明年惊蛰以前。到天津大沽防所。听候调遣。其京营官兵。酌量给假。以示体恤。并京营、及吉林、黑龙江、察哈尔、两盟等处、疲病官兵。应行更换。据该大臣查明。每处不过一二百名。即著咨行各该处、派拨精壮兵丁补额。俟到防后。即将疲病各兵撤回。至所请添调吉林黑龙江兵各一百名。现在该二处防务紧要。叠次调拨过多。势难再令派出。前拨往山东驻劄之黑龙江兵一千名。交德楞额管带。经胜保调去五百名。据称俟克复怀远。即当撤回。著僧格林沁、行知德楞额。俟胜保将调往官兵五百名撤回后。即行酌拨二百名。前往大沽军营。以资防守。如此一转移闲。于山东办防未即见少。而津沽已可敷用。至山海关地方。极关紧要。定福于防务漫不经心。实堪痛恨。现已将该副都统开缺。饬令回京。以成保调补山海关副都统矣。该大臣即饬该副都统。于到任后、将应办事宜、实心经理。俟明年正月。仍著该大臣会同恒福、前往察看。无令稍涉疏懈。所称山海关兵勇较多。格绷额恐难独当一面。请＜闲＞大员前往统带之处。即著僧格林沁酌保一员。奏明派往。以便督率办理。前因此塘后路太空。谕令挑勇设备。该大臣接奉谕旨。谅已遵照筹办。仍将如何布置之处、专摺具奏。以慰悬念。将此谕令知之。　　

○伊犁将军扎拉芬泰等奏、拏获阿克苏私进开齐抢掠之布鲁特贼犯额尔得呢等、审明定拟。得旨。额尔得呢、既已监毙。并未戮尸。殊属疏漏。又奏、委锡拉那会查叶尔羌回庄查抄叛产。批。所办尚属认真。虽众人之耳目难掩。只恐该员等不肯为怨府也。　　

○调正白旗蒙古副都统成保、为山海关副都统。　　

○以擅撤防兵。墨尔根城副都统格绷额、下部议处。　　

○己丑。谕内阁、吏部奏、孝廉方正知县、恳请分发试用一摺。向来各省保举孝廉方正各员。引见后以知县用者。例应双月单月归部铨选。兹据该部奏、候选知县孙长顺等、呈称铨选无期。不甘自弃。自应量为变通。俾得及时自效。著准其签分各省。照拔贡知县试用二年例。期满后。归于拔贡补用一人之后。将孝廉方正补用一人。其以州同州判用者。亦准其一体分发。归于试用班内序补。　　

○谕军机大臣等、前据和春奏、池州逆首韦志俊、投诚效顺。献出城池。所部之众。已由总兵李成谋等、带赴杨载福水营安插。并设法防守池州各情。曾经寄谕和春。将如何安插、及筹计口粮等事。与官文等、妥商办理。韦志俊、占踞池州。为日已久。竟能洗心革面。自拔来归。志堪嘉尚。将来楚军东征皖匪。正可藉壮声势。惟所部人数众多。一切安插事宜。著官文等、妥筹迅速具奏。将此由六百里谕令知之。　　

○引见各衙门保送御史人员。得旨。高士濂、王继庭、梅启照、王拯、胡澐、刘毓楠、曹毓瑛、蒋超伯、张瀛、傅观海、卞宝第、王楷、王兰谷、梁经先、洗斌、曾协均、俱著记名以御史用。　　

○吏部奏、遵议覆核秋审罪犯未能悉心定拟之堂官绵森等处分。得旨。绵森等、均著加恩改为降三级留任。不准抵销。　　

○以安徽石牌镇剿贼出力。赏协领喀尔库、副都统衔。骁骑校布善、参将雷正绾、游击赵既发、巴图鲁名号。参将穆正春、杨朝林、守备张朋山、杨树棠等、花翎。披甲银喜等、蓝翎。并各加衔升擢有差。　　

○以克复湖北黄安等县城出力予詹事府主簿冯誉驺等、升叙有差。　　

○以河南南阳府属官绅集团剿匪出力。予知州刘庆恩等、升叙有差。　　

○以江南浦口剿贼失利。革参将陶茂森、都司曾庚福、苏如松、守备曾玉龙、外委朱正华职。摘都司滕嗣林、守备周伯云、王运新、千总陈昌达、张得禄、顶带。均留营效力。予阵亡守备黄朝禄等五十三员、并江浦阵亡千总包廷相、祭葬世职。　　

○以河南西平县剿匪不力。革知县高庆颐职。　　

○予安徽安庆阵亡都司张万胜、外委何兆勋、易茂林、祭葬世职。　　

○庚寅。谕内阁、有凤奏、官军收复筠连等三县、相机进剿一摺。滇省匪徒。窜陷四川筠连、庆符、高县、等县。该匪李花夫、率党数百。屯踞筠连县。十月十二日。经守备涂太平等、带领兵练。分抵该县。杀贼二百余名。余匪溃逃。会同该文武。将筠连县收复。并于双合山、救出被匪围困之代办知县于廷植、及难民百余人。乘胜驰至高县。用大炮轰开南门。兵练拥入。杀毙首匪三名。夥贼百余名。当将高县收复。署庆符县典史于水之、招集团练。约会该文武、驰抵庆邑。逆匪正欲扑河逃窜。我兵迎头堵击。杀毙贼目多名。斩获首级一百余颗。摉获逆匪正法。当即收复庆符县城。现已添调官兵、前往应援。并咨会云南、迅派官兵、驰往盐井渡、攻捣贼巢。著即殄尽根株。毋留余孽。此次克复三城文武绅团。著曾望颜查明。如实系攻城杀贼出力者。准其择尤保奏。傥查系贼匪退出后、收复城池。未有战功者。即著毋庸请奖。以杜冒滥。　　

○又谕、曾望颜奏、请申明军法等语。四川省官军。向称精劲。近闻各营兵骄将惰。久未整饬。平时兵丁挟制营员。动辄聚众滋事。及至奉调出征。延不就道。甚至沿途抢掠。到营复不遵调度。尚复成何事体。此次滇匪窜入川境。叠陷三邑。久围府城。弁兵畏缩不前。并有署守备余振海、把总安定国、见贼先逃。以致署总兵马天贵阵亡。情事殊堪痛恨。著曾望颜查明该两员。实系临阵溃逃。即行正法。以昭炯戒。并著四川提督皂升、率同各该镇总兵、申明军律。力加整顿。嗣后该官兵等。有能痛悔积习、悉遵调度、杀贼立功者。即著从优奖励。傥有仍前骄惰恶习。致误事机。除将该兵丁照例治罪外。并将该营员按照军法惩办。决不宽贷。懔之。　　

○谕军机大臣等、本日据曾望颜奏、滇匪围攻叙郡。已将城外真武山等处占踞。攻扑府城。滇黔逆匪。分股窜入。意图合并。情形危急。请饬甘肃提督郭相忠、带领提标兵一千名。驰往助剿等语。川省本完善之区。现被滇黔各匪滋扰。亟应厚集兵力。痛加剿洗。惟该署督所请提标兵一千名。不如于各营分拨、挑选精壮、凑足一千名之数。著乐斌迅速如数派拨。即著郭相忠统带。由南站阶州等处。驰赴川省。分途进剿。以期迅埽贼氛。勿致蔓延。将此由六百里谕令知之。　　

○又谕、有凤奏、叙郡战守情形、并曾望颜奏、请饬楚兵赴援、添调甘肃官兵、请简提督统带各等语。筠连等三县城池。业经收复。叙州府城。被围日久。虽悉力守御。未致失陷。而贼党裹胁愈多。其真武、翠屏两山之贼。尚各踞守险隘。必须痛加剿洗。方免蔓延。另股滇黔各匪。阑入酉秀等处边界。亦应添调精兵。以资剿办。曾望颜前调陕西兵一千名。本日复照所请。谕乐斌于该省各营内。挑选劲旅一千名。即派提督郭相忠统带。由南站阶州等处。驰赴川省。分途攻剿。四川提督、前已有旨著皂升补授。即责成该提督、严饬各军。迅速进剿。如各将弁有仍前畏缩者。即以军法从事。毋稍宽纵。曾望颜到省后。傥叙州军情仍复紧急。即著亲往督办。至石达开、窜至永安等处。有萧启江一军。由桂林跟踪追蹑。其川黔接境之区。业经骆秉章、饬令田兴恕、扼要防剿。石逆未必遂能由黔入川。湖南北官兵。亦实难远调。川兵虽不足恃。但能申明军律。定当壁垒一新。有凤另片奏、虎嵩林、自愿募勇投效等语。该革员于本籍地方形势、及军务情形。尚能熟悉。著即饬其前赴叙郡。会同剿办滇匪。将此由六百里谕令之知。　　

○以陕甘督标中军副将尹善廷、为四川重庆镇总兵官。　　

○福建巡抚瑞瑸、因病乞假。以闽浙总督庆端、兼署福建巡抚。　　

○予四川庆符县守城殉难署知县武来雨、祭葬世职。　　

○予四川叙州阵亡总兵官马天贵、都司王家宾、守备符洪泰、苏光赞、把总马金玉、宋得胜、李三元、马占魁、陈建勋、祭葬世职。额外外委赖三超等、赏恤如例。　　

○予广东四会县阵亡府经历吕鉴古、祭葬世职。　　

○辛卯。谕内阁、载华等奏、陵寝工程紧要、请由永济库发给钱粮一摺。孝陵东西琉璃花门。工程紧要。著准其援照成案。即由永济库存款内。照工部奏准工料银数。按银钱各半发给。内仍搭用银票。并大钱二成。以期迅速而重要工。　　

○又谕、户部奏、各省徵收上下忙钱粮、请饬按限造报一摺。国家经费。以地丁为大宗。乃各省于上下忙钱粮。竟有因一二州县未能徵收。遂将全省钱粮数目。概不报部。更有于所属州县、二参届限时。调署离任。巧为规避。延不开参。以为见好属员之计。殊属胆玩。著各督抚、严饬该藩司、将历年未经造报者。统限于明年二月以前。详细造册。送部核办。其明岁上下忙钱粮。除云南贵州二省、向系徵收全完后报部外。其余各省。著于截止后。上忙限十一月底。下忙限次年五月底。分晰成数报部。傥该州县依限全完。准其援照成案。量予议叙。如有不肖州县。藉词延宕。即从严参劾。傥敢瞻徇隐庇。即著该部将该藩司、及经徵不力州县、指名严参。以惩玩泄。　　

○又谕、户部奏、道员欠完米石、饰词拖延一摺。湖北署粮道张曜孙、于应徵武昌县任内南米。藉口叠遭兵燹。饰词捏禀。实属有心延宕。著交吏部从重议处。以示儆戒。其欠完米四千九百余石。勒令赶紧完解。入册造报。官文、胡林翼、听信该员捏报。率行题咨。著一并交部议处。　　

○又谕、兵部奏、遵旨议处滥保撤任回旗人员之都统等一摺。正红旗满洲都统和硕睿亲王仁寿、著加恩免其实降职任。即罚职任全俸六年。副都统户部右侍郎宝鋆、总管内务府大臣文丰、部议降二级调用之处。均著加恩改为降四级留任。　　

○又谕、载华等奏、慎重库款、酌议章程等语。现在银价轻减。实锡易钱。库款不无折耗。著照所请。所有兵役白事赏银。并养赡孤寡钱粮。仍按银七钱三支给。其应发各处公项、寺庙香灯等款。一律改放实银。至零星岁修工程。准其发给实银八成。搭放钞票大钱二成。以重库款而昭核实。　　

○又谕、骆秉章奏、剿办粤西回窜股匪、捦斩逆渠一摺。江华贼匪何文彪等、分窜楚粤边界。经骆秉章饬令直隶州知州黄淳熙、副将陈品南、叠次痛剿。何文彪犹敢径扑江蓝厅城。黄淳熙等赴援。立解重围。攻克马头铺、朝阳、锦陂等寨十余处。何文彪败窜蓝山。酋逆赖姓、复窜入江蓝厅城南之高村地方。黄淳熙等、回军击之。即选知府陈士杰、同知魏喻义等、各率所部、追剿何逆。由九嶷洞、至小源山一带。翻山而进。连获大胜。生捦何文彪于簸箕山高村。赖逆复走踞楚粤交界之牛尾岭。据险自固。黄淳熙等各军。缒险进攻。破入贼巢。捦斩殆尽。此次荡平巨股贼匪。歼戮万数。渠目均就捦斩。胁从解散。办理尚属妥协。各员弁勇丁出力人等。著骆秉章核实保奏。候朕施恩。　　

○又谕、骆秉章奏、派兵越剿广东贼匪、叠获大胜一摺。广东贼匪。窜入湖南宜章县境。败窜连州之星子司。经即选道张运兰等、越境追剿。立斩大旗贼目数名。及悍贼百余名。立破九陂贼巢。并将石塘贼巢攻破。援贼四面纷出。我军散队纵击。复毙贼二千余名。即选道王文瑞、进剿邵村泥潭之贼。直捣三江城。毙贼二千余名。三江城围立解。白虎墟老贼巢穴。一律肃清。此次楚军越境追剿。两保危城。叠获大胜。办理甚为得手。其尤为出力文武弁勇。著骆秉章择尤保奏。　　

○谕军机大臣等、据曹澍钟奏、酌撤萧启江一军、回鄂援皖、并兜截贼踪、恳请饬催拨解饷银等语。九月二十二等日。逆匪窜扑怀远镇天河等处。经各团击退。败回罗城、庆远、柳城一带。挑濠筑垒。意图负嵎。其意仍欲奔黔。窥伺川省。现在田兴恕一军。已谕令择要防剿。迎头截击。自可严扼贼匪奔黔之路。至萧启江一军。正与刘长佑、由永福进兵。会合剿办。虽经曾国藩调回。催令赴鄂。惟广西兵力较单。防剿正当吃紧之际。仍著骆秉章、曹澍钟、酌量情形。是否堪以暂留。并接济兵饷。使其追剿石逆。以固川省边防。昨据曾望颜奏、滇黔逆匪分窜。攻扑叙郡等处。川省兵力难支。已由陕甘二省。拨兵前往。傥石逆再由黔窥蜀。仅有田兴恕一军。扼要防剿。恐兵力尚单。曹澍钟仍须侦探贼踪。督饬诸军兜剿。以期聚而歼旃。至刘长佑月饷银数万两。向由湖南支发。仍著骆秉章按数拨解。毋误要需。其山西、陕西、应拨饷银。已谕令速解矣。将此由六百里各谕令知之。　　

○又谕。本日据何桂清奏、＜口英＞酋志在寻衅。并钞录新闻纸呈览。据称口□卜酋、因该国未派人接办。志气益骄。并探闻＜口英＞夷轮船。前在天津北河一带探水。有相离北河不远之处。水势宽深。大船可以近岸。该酋初意。一俟兵齐即赴天津。由水势宽深处登陆。直抄北河炮台之后。印度兵头。欲将兵船分派通商各口封港。不准商船进出。较为省力等语。＜口英＞夷志在报复。本在意中。天津大沽。海防已极周密。惟北塘一带。该夷既有轮船探水。又有登陆抄我炮台后路之语。不可不密为设备。前经谕令僧格林沁、恒福、办理民团。于北塘至天津陆路地方。暗中布置。其应如何防范之处。著迅即筹办。专摺具奏。据何桂清奏称、口□佛夷新派之副公使梅尔登。与吴煦等认识。据称该国兵到。必先讲理。决不冒昧攻打。惟事系＜口英＞夷会办。不能不一同发兵。其言虽未可遽信。但＜口英＞口□佛既互相猜忌。正可临时设法。离散其心。该大臣等成算在胸。届时相机妥办可也。何桂清摺、并新闻纸、著钞给阅看。将此密谕知之。　　

○又谕、何桂清奏称、＜口英＞酋志在寻衅与口□佛夷意见参差各情。该酋口□普噜嘶。先传夷商、令其不完关税。因夷商经华商开导。恐碍贸易。未曾允许。新调印度兵头。虑及天津地势险窄。用兵无益。因献封港之议。夷商亦未必乐从。口□佛国副公使梅尔登、既知抱怨＜口英＞酋。且新闻纸内。有＜口英＞口□佛不愿合兵、以杜争功之说。正可乘其貌合心离。设法解散。著该督密饬吴煦等。面加开导。告以口□佛国本年到津。未助＜口英＞国打仗。中国本在天津找寻口□佛国公使。欲与咪国一同议和。该国船已南归。未及商办。若果真心和好。当与咪国一样看待。不难即于上海换约。如此暗为歆动。或可免其助逆。至该二国船钞。已许照咪夷徵收。亦可乘机笼络。或饬华商密告夷商。将来＜口英＞夷如能悔悟。该大臣、必能奏求大皇帝照咪夷之例。在沪换约。然只可口说。微露端倪。不可形诸照会。迹涉求和。示之以弱。傥二国能知感悟。该大臣迅即奏明。再示办理机宜。此中操纵。何桂清想能悉心妥办。此时亦未便尽行宣露也。将此由六百里密谕知之。　　

○又谕、何桂清奏、＜口英＞口□佛二国、恳援咪国章程完纳船钞、请旨遵行一摺。中国接待外国。素守信义。本年天津之事。并非中国开衅。今＜口英＞国公使口□普噜嘶、口□佛国公使布尔布隆、以咪国商船。海关现照新章祇徵船钞银。每吨四钱。照会何桂清。恳请将该二国船钞。仿照徵收。道光年闲。曾有将来如有新恩、亦准各国均沾之语。自应俯顺商情。一律办理。著何桂清、咨饬五口通商处所。凡＜口英＞口□佛二国、徵收船钞银。均照咪国新章。准其每吨徵银四钱。以示朕加恩各国。一秉大公之至意。将此由六百里谕令知之。　　

○以楚军援剿黔匪出力。赏都司李远成、吴宏胜、守备吴振连、吴士荣等、花翎。把总杨正林等、蓝翎。余升擢有差。　　

○以击退安徽庐州援贼出力。赏总兵官尹善廷、守备徐立壮、巴图鲁名号。余加衔升擢有差。予阵亡把总刘玉章、祭葬世职。如守备例。　　
</div>
    <div class="pagination">
<a href="清实录咸丰朝实录_page423.html">上一页</a><span>...</span><a href="清实录咸丰朝实录_page419.html">419</a><a href="清实录咸丰朝实录_page420.html">420</a><a href="清实录咸丰朝实录_page421.html">421</a><a href="清实录咸丰朝实录_page422.html">422</a><a href="清实录咸丰朝实录_page423.html">423</a><span class="current-page">424</span><a href="清实录咸丰朝实录_page425.html">425</a><a href="清实录咸丰朝实录_page426.html">426</a><a href="清实录咸丰朝实录_page427.html">427</a><a href="清实录咸丰朝实录_page428.html">428</a><a href="清实录咸丰朝实录_page429.html">429</a><span>...</span><a href="清实录咸丰朝实录_page425.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
