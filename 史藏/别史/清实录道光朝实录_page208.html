<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 208 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 208 页/共 848 页</h1>
    <div class="content">
○谕内阁、琦善等奏、请动用岁修经费。挑培天然闸河身堰工一摺。江南省徐州府属铜萧两县天然闸坝下引河。为减洩黄流要区。河西束水民堰。冲刷卑薄。不可不加高培厚。以资抵御。据该督等勘明、实系应行挑筑之工。著照所请、将铜山县境西岸堤工帮宽加高。又该处旧碎石土坝二道前裹头塌卸。补还整齐。及接长旧坝。再添新石挑坝。一道。又半步店河堰添估切滩。展宽河身。萧县境内堰工。将堰身吃重之处。择要帮筑后戗。堰顶填补沟窝。堰外包坡碎石。并将河身淤垫处所。间段估挑。共估需银一万一千一百六两零。准其照上届成案。于商捐积土并安省水利本款经费动支。责令该道府督属如式挑筑。核实验收。俾减洩通畅。不致旁溢。务期河务民田。两有裨益。该部知道。　　

○又谕、琦善奏、筹捐生息。调剂快丁一摺。江南上元县快丁。素称贫疲。官丁交累。兹据琦善查明、该处额佥快船三十三只。除待佥及已佥捐贴各船外。尚有已佥自运者十三船。每年共需运造费银四千六百九十两。除捐本生息各船、及上元等县调剂案内。共银二千五百八十两。尚不敷实银一千九百四十一两零。经该处绅士丁民等公捐银一万二千六百两。发典生息。同前捐快丁杨明章等七船增息各款。每年共得银一千九百四十一两零。足敷运造二费之用。以后船交伍丁代运。快丁永免佥差。所捐本银。即令赶紧缴足。分交上元等县各典。同杨明章等捐项应增息银。俱自道光七年正月初一日起。按季缴息。解济运造二费。其未经交本生息以前。各快原欠贴费。仍照数追缴。该督即饬妥议章程。报部查核。余俱照议办理。该部知道。　　

○又谕、琦善等奏、查讯京控事件。据实覆奏一摺。据称江苏省钱漕情形疲敝。各属历年徵欠漕尾。计二次清查案内。尚欠银十七万六千两零。三次清查案内。尚欠银七万七千八百两零。遵照奏定章程勒追外。道光元二三四等年。又有未完米一十三万余石。经前任巡抚查明、委系实欠在民。勒限追赔。该督等复奏明展限。责令各州县按年赔缴。而民间完数仍属寥寥。且拖欠多系大户。即如朱心灼、费长春等案。均拖欠钱漕至二三载之久。犹复藉词京控等语。钱漕皆惟正之供。各州县如果实力徵收。何至民欠累累。若刁生劣监。任意抗延。动辄藉词控告。尤应随时惩办。嗣后著该督等将该省钱漕。极力整顿。如遇不肖官吏。藉口民欠。侵贪肥己。即著严参分别革职。勒限监追。傥系刁劣衿民。藉讼抗延。并著按律严行拏究惩办。毋稍宽纵。以儆刁风而清漕务。　　

○又谕、陶澍奏、灾务积弊。及现在查办情形一摺。江苏省淮扬徐海等府州被灾较广。现值分查户口。领银散放之时。尤须力除积弊。如该抚所奏、书役与乡保勾结朦混。纵令妇女喧挠。别保搀入求票。刁棍讹索。及买票雇人包领等十弊。均系办赈所必有。该抚论除弊之法四。而要归于得人。自系正本清源之论。现经该督抚等捐廉三万余两。分拨灾区。作为办赈委员吏役人等食用之需。复将应需赈银。豫解淮扬府库。俾各州县就近支领。办理俱极周妥。该员等如果经理得当。自应加以鼓励。傥办理不善。或竟意存染指。仅予撤回。不足示儆。即著该抚摘尤参办。毋稍瞻徇。其地方刁生劣监希冀捏冒者。亦著访拏究办。　　

○又谕、陶澍奏、筹办留养灾民。并酌留缓带漕米一摺。本年江苏淮扬等属被淹较久。灾民甚众。经该督抚率同司道府县、并在籍绅士等。筹酌劝捐。一体留养。现在各属查办大赈。除丁壮灾民陆续递送回籍外。现届天气严寒。各灾民本籍田庐未尽涸复。自应仍为留养。惟自冬徂春。为日尚长。明春粮价增昂。小民难免艰食。尤宜豫筹调剂。著准其将道光六年带徵三年灾缓二三限漕米。及五年徵賸缓漕。俟各属报有成数。即扣留贮仓。免其搭运。于来春青黄不接时。酌运江南北各灾歉州县。减价出粜。其留养灾民各处。专令灾民籴买。俾得接济有资。该抚务须饬属妥协督办。用副朕恫瘝在抱至意。　　

○谕军机大臣等、陶澍奏、现办漕务情形。严禁衿棍包漕。横索陋规等语。所奏甚是。江苏漕务。疲敝已久。闾阎每苦浮收。而各州县用度浩繁。不能不藉资津贴。抗玩者即因此挟制。以为控端。积习成风。互相诟病。必应力加整顿。务令两得其平。既不使不肖官吏。婪索病民。亦不容衿棍把持。藉端讦告。庶可官民相安。而刁风渐息。如所奏旗丁津贴一项。前经奏定每米一石。给银二三钱。多者不得过五钱。漕督统辖旗丁。自应饬属严查。不准丝毫多索。而地方大吏。深知疲丁苦累。亦不得不照奏定数目。令各州县酌量给发。俾漕船得以遄行。此项银两。计漕多之处。即须用三四万至六七万不等。各州县稍有浮收。原非必藉以入己。而包漕衿棍。藉此横索陋规。不可不亟行革除。据奏富豪之家。与稍有势力者。皆为大户。亦有本非大户而诡寄户下者。其刁生劣监。平日健讼者。则为讼米。完纳各有成规。而讼米尤甚。稍不遂意。非逞凶闹仓。即连名捏告。藉控为抗。包揽分肥。人数最多之处。生监或至三四百名。漕规竟至二三万两。实骇听闻。各州县费无所出。自必取偿于乡曲之淳良小户。为牵长补短之计。而穷民不堪朘削。乐于诡寄粮名。大户生监等包揽愈多。盘剥并合。势所不免。将至小户之粮田日少。办漕之经费日绌。不酿成巨案不止。该抚既经见及。自必能早为之计。力挽颓风。著即督同藩司。将收漕章程。体察情形。分别酌定。毋许浮多。并严禁道府需索漕规。及上司同僚挜交幕友长随等弊。一面饬属遵照一律兑收。衿棍陋规。痛行裁革。此项积弊已久。人数众多。当整顿之初。怨谤沸腾。甚或纠众肆闹。捏词京控。固为势所必至。该抚惟当不避嫌怨。不稍偏徇。无庸豫存畏葸之见。遇有控告漕案者。即查其有无抗欠。是否粮户。如实系生监包揽。或大户绅士恃符刁抗。或有漕而米未交清。或集审时原告藏匿。或不候讯结。潜逃蓦控。均即提拏严审。奏明分别治罪。朕必从重惩办。并著该抚移咨学政。一体查察。如浙江学政朱士彦、于贫生拖欠钱粮。无论数目多寡。悉行扣考。固觉过重。若拖欠较多。寡系有心抗粮者。亦应停其考试。俟完清后再行补考。傥有仍前纵恣者。该学政亦即查明斥革。移咨该抚审办。不得稍涉徇纵。至各州县被控浮收银米。总宜查明是否格外增添。有无侵吞入己。分别办理。惟在该抚一秉至公。实心整顿。不徒出示晓谕。仍成诰诫之虚文也。将此谕令知之。　　

○以故喀尔喀扎萨克辅国公达布拉车林子旺当多尔济、喀尔喀扎萨克辅国公敏珠尔多尔济子桑都布多尔济、各袭爵。　　

○以甘肃布政使杨健、为湖北巡抚。仍留甘肃办理军需。未到任前。命湖广总督嵩孚兼署。　　

○以山东布政使讷尔经额、为漕运总督。未到任前。命两江总督琦善兼署。调江苏布政使贺长龄、为山东布政使。以江西按察使梁章钜、为江苏布政使。浙江盐运使福珠隆阿、为江西按察使。　　

○抚恤日本国遭风难夷如例。　　

○甲寅。谕内阁、前据户部奏、各省节年未完地丁正耗银两。请饬该督抚藩司勒限严催。并饬将经徵督催复参处分。按限查参一摺。已依议行矣。直省地丁钱粮。若非灾歉缓徵。岂容任意拖欠。乃自嘉庆二十二年普免民欠后。又历年积欠至三百八十余万之多。总缘地方官经徵不力。各上司不认真查催所致。即因灾缓带钱粮。亦节年积至八百四十九万有奇。国家经费攸关。皆当依限徵完报拨。业经该部查奏。饬令各督抚严饬藩司。迅即按年按限。分别开具清单。先行送部查核。并将该部承办司员。不按例查出行催者。定以参处。该督抚等自不容任听所属。仍前延宕。本日又据奏、各省道光五年完欠钱粮比较内。直隶福建江西安徽四省未完分数。较上三年复又加多。藩司总核钱粮。如果认真严催。何至徵收日益短少。除直隶省催解四五两年旗租。较往年多至十万有奇。该藩司功过尚可相抵。加恩免其议处外。其福建江西安徽三省藩司。著查取职名交部。于奏销考成外。再行按照未完分数。分别议处。广西河南两省奏报单内。俱属违式。并著查取该藩司职名。交部议处。　　

○又谕、鄂山奏、筹解马匹一摺。现在军营所需马匹。应即筹拨解往。以资应用。该署督等前于口内挑拨豫备续调马三千匹。再于附近各营调马五百匹。同塔尔巴哈台、喀喇沙尔、两处备买马一千五百匹。共凑足五千匹。著即派员迅速解往大营。毋稍迟误。该署督前奏调马二万有余。误将上年喀什噶尔调用之马。一并计算。并未扣除。其疏漏之处。著照所请、交部察议。至前经降旨、令德英阿挑备马匹。已据覆奏、在于厂马内拣选膘壮者四千匹。豫备调拨。著该署将军飞咨长龄等、如尚需用若干。即照数解往。以资接济。　　

○乌噜木齐都统英惠奏、吐鲁番厅岁需兵粮。该处仓存不敷。请照时价采买。从之。　　

○赏山西绥远城运粮兵丁一月盐菜银。　　

○予伊犁解送乌噜木齐马匹官员议叙。赏兵丁一月盐菜银。　　

○乙卯。上幸瀛台。阅冰技。　　

○谕内阁、瑚松额等奏、查明德尔格忒土司、与玉舒巴彦囊谦族交涉情形一摺。此案四川德尔格忒宣慰司、与西宁玉舒巴彦囊谦族本属一家。从前乾隆年间。因囊谦弟兄不和。经西宁大臣断分三百户。令诺尔布之父索诺木旺尔吉分管。原系该土司之祖调处。给有执照。今小囊谦诺尔布、因头人不服。避入大囊谦地方。意图归并大囊谦。而番目成立尔多等不愿归并。向该土司投诉。诺尔布之妻噶尔麻才尔吉、亦不愿归并。带领其子逃回母家内五齐番族。大囊谦千户又不敢亲往质对。其为大囊谦意图占据小囊谦。已无疑义。自应俯顺舆情。各清夷界。遵照断案。永杜葛藤。著仍照乾隆年间原断、将小囊谦三百户。分设番目。令成立尔多暂行代管。并著成立尔多亲至边界。将土妇噶尔麻才尔吉、及都尔吉旺、母子一并领回。毋致失所。仍俟都尔吉旺年长。交还承管。其诺尔布听其自便。嗣后玉舒巴彦囊谦。不得觊觎小囊谦户口。德尔格忒土司。亦毋许干预邻封事件。以息争端而绥边境。该衙门知道。　　

○又谕、本年春夏二季。科布多并未得雨。所种屯田。收获粮石。仅在一分以上。与原定分数、亏短大半。统辖兼辖之绿营蒙古官员等、著交部议处。正屯长范家顺等十人。著交部治罪。该部知道。　　

○丙辰。谕内阁、巴琫阿奏、各蒙古汗王公扎萨克台吉等请输驼只。以济军需一摺。现在军营筹备驼只。已敷应用。该蒙古汗王公台吉等、复进驼八百三十余只。业经分起解往。念其输诚效悃。俱著加恩赏收。交古城转解乌噜木齐备用。至杜尔伯特左翼汗齐旺巴勒楚克、土尔扈特郡王三达克多尔济、和硕特扎萨克台吉布彦克什克等、俱著赏给缎匹。以示嘉奖。并发去赏单。著巴琫阿即照单分别给赏。该部知道。　　

○又谕、候选刑部司狱麻燮寅、在步军统领衙门。呈递条陈时弊八款。求为转奏。内惟新进士大挑举人拔贡等项分发知县。不应即署州县。遇有缺出。应以卓异之丞倅佐贰署理一款。系属妄言。其余尚无违碍字句。且有二款。系关伊江西本省盐快私枭积弊。应行查办。该员越职言事。本有应得之咎。念其所递条陈。系露封呈请步军统领转奏。尚非擅递封章可比。麻燮寅著免其置议。饬令静候铨选。无得多事干咎。　　

○又谕、四子部落王伊什楚克噜布、被控僭用黄伞等款。均已供认。任性妄为。实属溺职。著即革职。其应袭王爵。著理藩院照例办理。盟长巴图鄂齐尔、命差不慎。以致故纵罪人。著罚扎萨克俸一年。　　

○谕军机大臣等。本日步军统领衙门奏、候选刑部司狱麻燮寅、呈递条陈内。江西万安县。设有盐快巡缉。并不以缉私为要。专藉端讹诈。抢劫过往商船。及泰和县马家洲地方。素有枭匪囤卖私盐。并聚众局赌。抢劫良家妇女奸淫二款。如果属实。必应严拏惩办。以除行旅地方之害。著将此二款。钞寄该抚阅看。务即饬派妥员严查密访。得有确情。即悉数查拏务获。按律究办。勿得任听所属弥缝粉饰。稍有回护徇纵。将此谕令知之。寻奏、委员查访。虽现无其事。不可不加意严防。已饬该地方文武严密巡缉。如有前项情事。立时拏究。报闻。又批、不可徒托空言。一饬了事。务要随时认真查办。不准稍有含混也。　　

○又谕、据那彦宝奏、肃州前起兵丁出关后。因无车马更换。遂全行越站。直至大营。而后起踵至者。赶办不及。以致积聚至三四千人之多。该地方官几至束手无策。约计吉林、索伦、并川陕兵丁。分起启程。恐岁底尚不能全到军营。兼之粮饷等项。同时并举。以至临期拥挤。不能随到随行等语。现在将军参赞已先后齐抵大营。专候吉林、黑龙江、及各路官兵到齐。方能克期进剿。乃官兵出关后。因车马不能应付。聚积至三四千人之多。且将车马全行越站。该地方官所司何事。著鄂山等即严行饬催赶办。无误军行。此时不但军行紧要。即粮饷等项。亦须随到随行。不得稍滋延误。前据该署督等奏、所办铁脚车。已办就九百余辆。其余已饬停办。自系车脚驮载已敷应用。何以又致临事周章。现距那彦宝奏报之期。又及一月。是否车驼已敷轮转。官兵粮饷等项。仍否如前拥挤。即行据实具奏。以慰廑注。至所奏由冰岭转运伊犁粮石一节。已经长龄等奏明、雇觅回子在冰岭接运。无须再用民遣也。又据恒敬奏、请将赵宜暄仍留哈密。其喀喇沙尔转运事宜。另委昌吉县知县吴景王前往办理等语。喀喇沙尔有转运粮石事宜。较之哈密专办兵差。尤属繁剧。吴景玊现往喀喇沙尔。能否办理裕如。赵宜暄于兵差过竣。是否仍须留于哈密。并著鄂山等体察两处情形。酌量调遣可也。将此由五百里谕知鄂山、卢坤、并谕那彦宝、恒敬知之。　　

○丁巳。上诣皇太后宫问安。　　

○谕内阁、御史吴敬恒奏、棍徒遇灾滋扰。及盗窃开棺各一摺。地方偶遇偏灾。招商贩米运售。向准免税放行。棍徒何得拦阻。果有其事。地方官无难按例惩办。兹该御史奏、道光三年。本省水灾地方。棍徒滋扰。经抚臣陶澍出示禁止。旋即敛迹。系业经办过成案。仍复哓哓执奏。至称盗风日炽。每有浮庴尸棺被盗之案。浮庴浅葬。本属薄俗相沿。至开棺见尸。律有明条。自应随案惩治。地方官遇有此等案件。如果延不缉办。届限即应开参。亦无庸多设禁令。该御史摭拾旧案。及琐屑事件。列章陈奏。殊属不晓事体。所奏毋庸议。原摺著掷还。　　

○戊午。上诣大高殿行礼。时应宫拈香。　　

○幸瀛台。阅冰技。　　

○谕内阁、昨据户部奏、大兴县民陆有章、宛平县民伍云亭等、呈请于宛平等五州县开采银矿。朕以地近京师及易州一带。非他省可比。其于地脉风水有无妨碍。饬令那彦成、陆以庄等、派委公正大员详加查勘。再降谕旨。朕复思各省银矿。向俱封禁。况畿辅重地。且附近易州一带。讵可轻议开穵。著直隶总督、顺天府、停止委员履勘。至该民人具呈时。该部即应饬司批驳。英和身为协办大学士。非不谙政体者可比。乃率行据呈具奏。事虽因公。但视朕为何如主。冒昧之至。不可不示以惩儆。英和著调补理藩院尚书。退出南书房、总管内务府大臣。仍交部严加议处。其余户部堂官。并不详加体察。随同画诺。王鼎、敬徵、汤金钊、耆英、顾皋、俱著交部议处。寻议上。得旨、英和著加恩改为降三级留任。王鼎、敬徵、汤金钊、耆英、顾皋、著加恩改为降二级留任。俱不准抵销。　　

○刑部议驳山西巡抚福绵奏、审拟民人李懿青图奸子妇曹氏一案。得旨、部驳甚是。此案山西民人李懿青、向子妇曹氏调戏图奸。曹氏嚷骂拒奸。被李懿青踢伤殒命。该犯衅起图奸。翁媳之义已绝。自应比依凡人斗杀。拟以缳首。该抚率将李懿青照强奸子妇未成而妇自尽例、加等拟军。是仅科以图奸子妇之罪。而置拒殴毙命于不问。罪名出入攸关。著该抚查照部驳情节。详加研鞫。另行妥议具题。到日再交该部核议。寻奏、拟改为绞监候秋后处决。下部议。从之。　　

○云贵总督阮元等覆奏、御史杨殿邦所奏边要各条。均经逐一访查。容再随时妥办。得旨、所奏俱悉。务要随时认真查办。不可稍有疏忽。　　

○命大学士曹振镛、在南书房行走。调工部尚书禧恩、为户部尚书。理藩院尚书穆彰阿、为工部尚书。　　

○赏科尔沁卓哩克图亲王巴图、三眼花翎。命敖汉镇国公固山额驸那木扎勒多尔济、在紫禁城内骑马。　　

○准留台效力已革福建水师提督许松年、回籍。　　

○旌表守正捐躯河南尉氏县民妇李氏女篆姐。　　

○己未。谕内阁、各直省赏给兵丁红白银两。傥遇原估之数不敷支放。原准借款动用。其银在千两以上。应奏明酌增者。亦须核实办理。本日鄂山奏提借兵丁红白银两摺内。据称甘肃省本年满汉各营。除已动支部拨银二万五千两外。尚不敷银至九千二百六十七两之多。兵丁等红白事件。固不能豫定成数。惟兵有定额。岁支即有参差。亦断不至相距悬远。国家经费有常。似此递年加增。伊于胡底。殊非核实办公之道。著通谕各直省督抚将军都统提督等。嗣后于兵丁红白赏恤银两。务督饬该管官随时确查。报明支放。毋任浮冒。虚糜帑项。　　

○又谕、孙尔准奏、查办械斗完竣。筹议善后事宜一摺。台湾所属。多系闽粤两籍寄居。闽粤漳泉。各分气类。每因械斗滋事。经此次惩创之后。该督议立章程。以期永臻绥靖。著照所请、嗣后该地方官慎选总董。责成约束子弟。如积久著有成效。量予奖励。傥纵容滋事。即将该总董严惩。遇有不法匪徒潜匿。责令总董缚送究治。无计诬扳报复。务期锄暴安良。现在彰化之许庴埔。及西螺各庄。业将著名剧盗。分别惩办。其究出逸匪。仍应遴员按名缉获。以净根株。至地方风俗之淳浇。尤视厅县之能否。其贪黩严酷者。固难姑容。而因循姑息者。亦难资整顿。该督即率同道府秉公访察。将疲骫不振之员。即行澄汰。如该管道府有意徇庇。据实劾参。所设屯丁隘丁。并饬该厅县随时清查。务令粮额充盈。认真防守。其淡水土城。现经该处绅士捐资改建。著该道府督同厅员倡率办理。务期工坚料实。俾臻巩固。至彰化以北五百里之地。仅设守备一员。难资弹压。该督请于南路游击都司内。酌量移驻竹堑。即以竹堑守备。移驻淡水、彰化、交界之大甲。声势可期联络。并将铜锣湾及三湾之斗换坪。移设汛防。驻兵数十名。俾资防御。其应如何调拨之处。即著与巡抚会商妥议具奏。再降谕旨。该督现已内渡。回署后将应办事件办理清楚。再行来京陛见不迟。寻奏、改镇标右营游击、为北路右营游击。移驻竹堑。隶北路协副将。镇标右营游击事务。归左营游击兼管。移竹堑守备一员。驻大甲。拨镇标右营千总把总外委各一员。兵二百名。归守备管辖。移镇标右营把总一员。兵六十名。驻铜锣湾。右营外委一员。兵四十名。驻斗换坪。均隶北路右营游击。下部议。从之。　　

○谕军机大臣等、程祖洛奏、查勘武陟县放淤地亩。疏消积水情形一摺。武陟拦黄一埝。年年修守。糜帑病民。自不若筹办放淤。俟一二年内滩淤高。即可永除水患。前因有人条奏、无裨宣防。又淹田亩。耕种无望。复降旨令程祖洛、督同河北道详加履勘。并饬令赶紧疏消。兹据奏称、放淤时进水甫及旬余。受淤之地。自三四尺至三四寸者。已有三百七十余顷。不为无益。嗣因河溜南趋。将进黄沟堵闭。开顺清沟启放宣洩。九月以后。陆续涸出地亩。已逾十分之九。前存积水一片未涸地亩。共止八十余顷。不及十分之一。水深止一二寸至五六寸不等。十月以前。涸复七八分之地。均经播种二麦。十一月以后。新涸地亩一分有余。胦待来春播种。其未涸之水。现在逐日见消。计二十日内即可涸尽。惟将来面水消去。底水益形低洼。外滩愈形高仰。消放倍难。且冰凌凝结。须逐段敲打。方能施用戽斗。著准其宽限至明年正月二十日以前。一律疏消全涸。该抚即督饬该道。责成厅县昼夜认真赶办。依限完竣。如有迟延。将该厅县严参惩处。总期无误东作。俾得补种春麦。仍恐地亩甫经涸复。而积潦已久。不能乘时播种。并著该抚届期体察情形。如有应行调剂之处。据实奏办。毋许稍有讳饰。至明岁应否续行放淤。仍著届时察看溜势情形。奏明分别办理。将此谕令知之。　　

○署乌里雅苏台将军伦布多尔济等奏、伦布多尔济恭进驼二百只。今蒙赏收。各汗王公等所进驼三千只。现亦陆续解送来城。派员查验。均属膘壮。惟孳生驼厂。距城窎远。即于乌里雅苏台、科布多、现用官驼内。挑选八百只。共凑足四千只。分作八起。陆续解往古城。交恩铭转解乌噜木齐。以资要需。俟应拨孳生驼八百只解送来城。再行拨补乌里雅苏台、科布多、现用官驼。以实缺额。报闻。　　

○以办理台湾械斗匪徒出力。赏参将黄其汉、游击谢得彰、花翎。道员方传穟、副将邵永福等、下部议叙。赏生员刘献廷副榜。余升补有差。　　

○予故江西临川县知县秦沆、山西广灵县知县朱休度、入祀名宦祠。河南故直隶清河道胡钰、山东故浙江杭嘉湖道李翮、福建故举人黄金铉、入祀乡贤祠。从总督孙尔准、巡抚嵩溥、福绵、程祖洛、武隆阿请也。　　

○旌表守正被戕江苏崇明县民倪茂林侄媳范氏。　　

○庚申。上御乾清门听政。　　

○谕内阁、前据嵩孚奏、湖北湖南各营云骑尉世职补缺。例将该省候补人员。通行檄调考核。惟地方窎远。遇有调考。往返需时。有旷操演。请将成例稍为变通。当交兵部议奏。兹据奏称、此项世职。每遇补缺。全行檄调。营员未免苦累。著照所请、嗣后遇有守备缺出。轮用世职。先将到标名次在先之员调考。若弓马才具。俱堪称职。即将该员题补。傥弓马生疏。饬回原营练习。再调其次之员考验。如仍难称职。即挨次递推调补。下次缺出。仍将前次退回原营之员调考。如练习胜前。准将该员题补。傥仍前生疏。即著勒令休致。所遗世职。另行承袭。至各省云骑尉世职。情形均属相同。俱著照此画一办理。并著该督抚提督于校阅营伍时。将世职人员。择其技艺优长。年分较深。及平日差操勤慎者。随时存记。遇有应补缺出。即可核实拣补。以重营务而励人材。　　

○又谕、前因吉林潜住流民。历任将军副都统等因循玩纵。并不实力驱逐。以致日渐增多。降旨交富俊认真查办。如果不惮繁难。概行驱逐。不但免其前谴。即历任失察各员。亦俱曲从宽贷。该将军于奉旨后。即将该流民一千余户。指出地方。饬令依限全行迁移分散居住。办理周妥。所有部议降一级留任之处。著加恩宽免。其在任五年以上之前任将军赛冲阿、前任副都统达禄、著各降一级留任。在任二年以上之现任副都统倭楞泰、前任副都统禄成、著各罚俸一年。在任三月之前任将军松筠、著罚俸六个月。均著准其抵销。　　

○以奉宸苑卿桂轮、为内阁学士。兼礼部侍衔。大理寺卿诚端、为都察院左副都御史。太常寺卿廉敬、为大理寺卿。光禄寺卿噶勒彬、为太常寺卿。署大理寺卿保昌、为光禄寺卿。　　

○辛酉。谕内阁、朕前闻喀什噶尔历任参赞办事大臣。种种乖谬。节经降旨、交长龄等据实确查。兹据奏自嘉庆二十年起。该处历任大臣内。如松福声名平常。各城皆知。虽查无实在劣迹。其办理不善。已可概见。松福著革去三等侍卫。永不叙用。斌静在任。事事妄为。奸宿回妇及安集延回子萨赖占之女。致萨赖占气忿自行划伤。几致酿成人命。荒淫已极。若于在任时早经发觉。即应照乾隆年间高朴之案。立予正法。该员业经发往黑龙江释回。两目俱瞽。亦不能竟予宽贷。著拏交宗人府会同刑部严行治罪。色普徵额、于嘉庆二十五年八月内张格尔入卡滋事时。令参将玉森带领步队迎敌。该员挑带满营马队继进。彼时贼众不过一二百人。该员等追至霍尔罕庄。若使赶紧扑捕。即可永除后患。乃逗留不进。贻误事机。若即时发觉。亦应立正典刑。兹已事逾数年。色普徵额、著革去三等侍卫。拏交刑部严行治罪。伊子博勒洪武、并著革去二等侍卫。逐出乾清门。至上年张格尔在卡外游奕。永芹、与巴彦巴图、并未确探情形。又不详慎剿办。巴彦巴图率将汰劣克家属。妄行诛戮。旋致全师被害。若使其身尚在。亦应从重治罪。现已身故。著革去都统衔及加赏世职。永芹于巴彦巴图在外妄杀无辜。虽未豫知。伊身任参赞大臣。办理率忽。咎无可辞。伊子绵焕、绵星、前已降为奉恩将军。著将绵星再行革去奉恩将军。以示惩儆。该部知道。　　

○又谕、前因大军进剿逆回。节届严寒。叠经谕令长龄及鄂山等、为满汉兵丁制备御寒之具。惟道里遥远。由口内赶制解送。缓不济急。现经长龄等奏请酌给银两。著照所请、除在口内领过皮衣兵丁毋庸再给外。其先行出口兵丁。每名赏给皮衣皮帽银二两。令其自行制办。俾资挟纩。　　

○又谕、李鸿宾等奏、州县各官养廉。请暂由司库支放一摺。粤东省各州县养廉。向由司库支放。遇有摊捐等款未完。即可随时扣抵。嗣因改归州县留支。以致捐款屡催不解。现在各属积欠司库杂项银六万八千余两。捐款银三十三万余两。更恐旧欠未清。新欠踵至。势必愈积愈多。自应量为变通。以清款项。著照所请、准其援照山东等省成案。将该省州县各官养廉。自道光七年起。暂行解司。按季支领。俾得随时查扣欠款。其怕扣银两。仍饬藩司先尽本任新捐。次及远年陈欠。俟扣收清楚。再奏归州县留支。所有完欠分数。即著照例归并地丁奏销案内。合参议处。该部知道。　　

○谕军机大臣等、长龄等奏、会筹军务情形一摺。所奏均悉。喀什噶尔卡伦外。均系布噜特游牧。现在奇里克等部落。俱已遵谕投顺。其余如冲巴噶什等部落。均系通霍罕、及巴达克山要路。必须将该夷等逐一收为我用。方能不令张逆逸去。长龄等当遣派妥人。以赏格明白晓谕。并察其是否实在输忱。方可收以夷制夷之效。现在兵未到齐。固不可轻举妄动。但从前平定回疆。不过二万余兵。此时务期将张逆设法诱捦。出奇制胜。是以需兵较多。但使兵力足敷分剿。即当会商前进。不可旷日持久。坐失事机。至进兵机宜。前经降旨、令长龄等分正兵一路。奇兵二路。一由乌什巴什雅哈玛卡伦外草地。一由巴尔楚克军台。向树窝子潜进。再以大军由正路前进。原以牵制该逆。俾分贼势。并前后兜击。不令窜出卡伦。今长龄等奏、分奇正两路进发。恐奇兵一路。悬军深入。与正兵不能相顾。但军行万里之外。一切机宜。朕亦不为遥制。计年内外总可进兵。惟在该将军等妥商酌定。务保万全。商定后一面具奏。一面进兵。不必候旨。至和阗一路。程途更远。自不必分兵前往。总以声势联络。严防埋伏抄袭为要。至噶尔察禀称张逆带四万人上阿克苏。自系该逆虚声恫喝之辞。不足凭信。然亦当随时防备。该逆果肯前来。正可迎头截剿。以期一鼓歼捦。至所奏采买粮石。餧养马匹。雇觅驼载。俱著该将军等酌筹办理。另片奏、斌静等贪淫贻误各情形。深堪痛恨。若斌静、色普徵额、当时发觉。必应立予刑诛。巴彦巴图尚在。亦应从重治罪。兹已明降谕旨将斌静拏交宗人府会同刑部、色普徵额革职拏交刑部、一并从重治罪。巴彦巴图革去都统衔及世职。该将军等当晓谕回城、及布噜特。俾令咸知。谕以大皇帝信赏必罚。尔等惟当输诚效顺。蒇定大功。伫膺懋赏。将此由六百里加紧谕令知之。　　

○以阿克苏屯田丰收。予员弁议叙。赏兵丁一月盐菜银。　　
</div>
    <div class="pagination">
<a href="清实录道光朝实录_page207.html">上一页</a><span>...</span><a href="清实录道光朝实录_page203.html">203</a><a href="清实录道光朝实录_page204.html">204</a><a href="清实录道光朝实录_page205.html">205</a><a href="清实录道光朝实录_page206.html">206</a><a href="清实录道光朝实录_page207.html">207</a><span class="current-page">208</span><a href="清实录道光朝实录_page209.html">209</a><a href="清实录道光朝实录_page210.html">210</a><a href="清实录道光朝实录_page211.html">211</a><a href="清实录道光朝实录_page212.html">212</a><a href="清实录道光朝实录_page213.html">213</a><span>...</span><a href="清实录道光朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
