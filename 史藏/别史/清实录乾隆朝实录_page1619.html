<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1619 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1619 页/共 1860 页
  </h1>
  <div class="content">
   ○戊辰。谕军机大臣等、据刘峨奏、翟治元一犯。曾于乾隆四十三年。被张九锡呈控。系义和拳邪教。嗣经审系诬指。拟以枷责完结。朕据郝润成供称、该犯系离卦副头目。随差拏到案。该犯坚不承认。因系俟大名案完后。明春办理之人。未敢竟行释放。亦未便先行监禁。取具该犯住房亲邻的保在案等语。翟治元一犯。既经郝润成、徐克展、供系离卦头目。且曾经徐克展纠约入夥。自系邪教党恶。知情同谋要犯。前被张九锡呈控。派往审讯之人。即被该犯狡供混过。今既拏获到案。自因无人质证。辗转狡饰。坚不承认。乃该督听信一面之词。不将该犯监禁。辄行取保释放。彼系离卦教首。一经释放。何弊不可为。何迹不可掩。该督不当思及此乎。设或该犯乘间脱逃。尚复成何事体。不意刘峨竟不晓事。年老糊涂若此。著传旨申饬。所有翟治元一犯。著该督即遴委妥员。迅速解京。听候审讯。沿途小心押解。毋致疎虞。又刘峨另摺奏、审讯迁安县冷口地方、盘获形迹可疑之苏晏宇郭安清一摺。该犯等既带有符咒邪书。自非安分之人。并著一并解京。交刑部审办。　　

○又谕、据勒保奏、盘获甘肃狄道州生员廖珂一摺。内称、廖珂在该州开设歇店。本年八月二十三日。有一过客。自称李虔炳。系本京武解元。实名附天保。是驸马侯爷。曾署西安将军奉旨往甘肃密访回民动静。与廖珂结为弟兄。嘱其送信至京。并云伊母可以入宫奏事。保荐廖珂做官。给与玉扳指一个。为伊母认识之物。仍令廖珂。告知南城兵马司富永年。将翎顶黄马褂。送至凉州满城大佛寺相会。已飞咨甘肃督臣、将附天保饬属严拏等语。实属大奇。廖珂、与附天保、甫经会面。即结为兄弟。许其保荐。而廖珂即为带信送京。且所供情节。荒诞不经。恐有别样情弊。著传谕勒保。将廖珂即行派员解京候讯。并附天保所给玉扳指。亦著一并送京认证。其附天保一犯。据廖珂供称。于二十五日、在伊店内起身。声称欲往洮州岷州等语。该犯虽声称欲往洮岷。或在山西、陕西、沿途一带逗留。亦未可定。并著传谕永保、勒保、秦承恩、各饬所属。严密查拏务获。一并解京究讯。除所供南城兵马司富永年。及附天保住址。已令步军统领衙门访查办理外。将此由五百里各传谕知之。勒保摺、著钞寄永保、秦承恩、阅看。　　

○是日起。上以冬至祀天于圜丘。斋戒三日。　　

○己巳。谕军机大臣等、昨据勒保奏、盘获甘肃狄道州生员。廖珂、与附天保结为弟兄受其愚骗。进京送信一摺。已有旨谕令勒保将廖珂解京。并传谕永保等、将附天保查拏务获。一并解京究讯矣。该犯自称驸马侯爷曾署西安将军。且其所送书信。封面上写东四牌楼二条胡衕住址。必系冒充福康安弟兄名姓。希图招摇撞骗实属可恶。务须拏获惩治。毋任潜匿稽诛。该犯既有年貌籍贯且福康安现任陕甘总督有年。而该犯即前往洮岷一带。岂非自投罗网。其人之愚妄可知自属易于踪迹。著传谕永保、巴延三、秦承恩一体饬属。严密访缉查拏。务期弋获。解京质讯。至该犯在廖珂前捏称奉旨往甘肃。密访回民动静。恐其到处招摇滋事。或致摇惑甘省回民之心。于地方甚有关系。并著传谕永保。巴延三、于拏获该犯后。将附天保所称密访回民动静之处实系该犯假捏。希图哄诱愚民。撞骗财物并无其事回民等勿为所惑。将此明晰晓谕各回民。令其安居乐业。毋致稍生疑惧。方为妥协。将此由五百里谕令永保等。再福康安、现已起身来京陛见。并著一并传谕知之。仍将曾否获犯缘由。迅速覆奏。　　

○庚午。上诣南郊斋宫斋宿。　　

○谕、前据李侍尧等奏、孝感县革生梅调元等。因饥民抢掠粮食。纠众逞凶。活埋多命。地方官讳匿不办一案。因思湖北、因灾发帑至五百余万。为赈济饥民之用。即有所不足再请亦所勿靳也。必系该省办理灾赈事务。有不肖官吏。从中侵冒情弊。使恩不下逮。故降旨令该督等严查具奏兹据李侍尧等查奏。黄安县、上年放赈。该县经承王炳、王言纶。勾串知县陈玉之子。虚开户口。侵冒赈项。又兴国州□□□□尔□革知州温有光、于上年承办抚恤加赈。领银易钱。查对所放数目。竟有易多散少。侵渔入己情弊。请将知县陈玉革职。同□□□□尔□革知州温有光。提同应讯人等。一并严审按律定拟等语。已发者如是。未发者更不知几何也。上年湖北。因旱成灾。朕轸念灾黎。蠲赈兼施。动用帑金至五百余万两。令特成额等。督率所属。加意抚恤。今据李侍尧等查奏。该省不肖州县。竟有浮开户口。冒赈侵渔之事。此皆由特成额、在湖广总督任内。诸事废弛。而藩司永庆。臬司王廷燮。亦俱因循怠玩。于赈恤要务。全不认真查办。一任不肖州县。分渔舞弊。以致灾民不能均沾实惠。若非令李侍尧、李封、前往接任督抚。彻底清查。则此等劣员。皆得饱其欲壑。不至败露。其何以肃吏治而惩贪墨耶。是特成额、永庆。王廷燮、前此之身获重谴。解京治罪。实属天理彰著。昭昭不爽。可为封疆大吏废弛不职者炯戒。除令军机大臣存记。俟特成额等解至。逐款讯究外。所有黄安县知县陈玉、著革职。同□□□□尔□革兴国州知州温有光、一并拏问。交李侍尧等提集应讯人证。严切根究。一经审讯质证得实。即将该州县。及陈玉之子。并经承王炳、王言纶等。一并解交刑部审讯。按律定拟。以示惩儆。　　

○是月。直隶总督刘峨奏、铜船沉溺。地方官不加意督捞。易为奸民渔利。直隶运河。无江湖险滩。偶遭风暴船沉。不难捞获全数。现饬该管道、于过境时派兵防护。遇沉、责州县亲督人夫捞获。得旨、外省恶习不止此。尔等全不实心整饬。朕亦无如之何。但就其甚者惩一警百耳。　　

○泰宁镇总兵兼总管内务府大臣緼布奏、西陵树户。并交松树杂树。力恐不逮。请自本年始。令仅交松树。其杂树官为采办。所需价。即以本处广恩库、存备种树银一千两。交易州发商生息。解交买树报销。从之。　　

○江西巡抚何裕城奏。查江西境内河路。二千四百余里。额设巡船。仅敷壮捕驾巡。现在访获河匪。均已分别问拟。即以犯船加修作巡船。分派员弁。严紧查缉。得旨。好。以实为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。十一月。辛未朔。冬至。祀天于圜丘、上亲诣行礼、　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○壬申。上幸瀛台。召见诸皇子、军机大臣等。谕曰、人君者、天之子。当以敬天勤民为首务。方可以承昊贶而迓鸿庥。设于对越之事。心生懈怠。不能敬谨将事。是不成其为天之子。而昊苍亦断不锡之嘉祐也。朕临御五十一年来。恭遇郊坛大祀。无不祇肃躬亲。冬至南郊。亲诣五十一次。上辛祈谷。亲诣四十九次。惟乾隆五年、及四十九年。因朕躬偶尔违和。遣皇子亲王恭代。而当临祀时、一切仪文典礼。悉本诚恪之心。恭申虔敬。以期昭格。近来虽年逾古稀。壹志明禋。益勤勿懈。是以仰蒙上苍鉴朕忱悃。得有期颐之寿。精神强固。犹日孜孜。万几亲理。于郊祀大典。俱能肃将祼献。升降周旋。勿愆于仪。缅维上天如此笃眷。惟有益懋寅恭。岂忍以年寿已高。稍耽安逸。致精意或有未孚。朕世世子孙。缵绪膺图。若能以朕之心为心。无刻不以敬天为念。于郊坛大祀。严恭寅畏。尽敬尽诚。自亦必仰邀昊穹眷顾。锡以大年。实我大清亿万载无疆之庥。倘不能凛承朕志。永矢虔恭。稍存怠忽。即非朕之子孙。天亦断。不锡之以福也。向来致祭郊坛。于坛之二成。设有幄次。以备拜跪行礼。迎神上香。进爵供胙。上坛行礼毕。仍回、降至拜次。嗣因朕年届六旬。恐精力不能如前。将亚献、终献、饮福、受胙、诸仪、改于坛上读祝位次行礼。以节登降之劳。仍不致或愆仪节。此朕因欲每次躬亲祀事。是以稍从简易。非敢于郊祀大典。存耽逸之见也。惟念将来朕春秋日高。诚恐步履或稍逊于前。意欲于坛上读祝拜位。添设小幄次一分。俟朕年至八旬。即于此内行礼。设此二三年中。遇风雪冱寒。亦可稍资蔽御。如果仰邀上天眷佑。仍能精力如旧。至八旬而不衰。尚必照常行礼。所有添设幄次。原可备而不用。著军机大臣、会同工部、太常寺、敬谨详勘。将应添幄次尺寸。比二成之幄次收小。酌拟呈览。再行备办。此非朕之敢萌逸念也。盖郊祀大典。蠲洁躬承。惟期诚意感孚。虔申寅恪。倘因仪节繁重。或至精力不胜。勉强将事。或令人恭代。则于精一凝承之意。转有未尽。此后郊坛大祀。朕必□山戊不□□山戊不□躬行。至八十六□山戊不□归政时。始终勿懈。以伸朕敬天法祖之志。我子孙若能继承无斁。方可永膺洪贶。垂裕万年矣。寻议、查天坛二成。原有拜次一分。面宽一丈五尺。现拟添设拜次。面宽九尺。撙小六尺。原进深七尺七寸。现进深六尺。撙小一尺七寸。原顶高八尺八寸。现高七尺五寸。撙低一尺三寸。候命下。交工部敬造。并交太常寺、俟届大祀。应否安设。请旨行。得旨、添设拜次。著照二成原有拜次。面宽撙小七尺。进深撙小二尺。顶高撙低一尺五寸。著用金黄色。余依议。　　

○又谕、现今贝子绵德、应降一等、将伊子奕纯、封为镇国公。但从前和亲王薨逝后。伊子永璧、未曾降等。仍令承袭亲王。而绵伦薨逝后。绵偱亦未降等。仍令承袭郡王。今绵德、系朕长孙。而奕纯。又系朕之长曾孙。若拘泥成例。令其降等袭封。似朕有意不令承袭。奕纯、著令仍袭封贝子。不可为例。将此通行晓谕宗室等、俾知朕意。　　

○又谕、据刘峨□□□□尔□奏、定兴县知县冯观祚、于县民杨凤鸣、呈伊父杨生佩、被旗人陈廷兰。指告掯坝旗产。致令杖责杨生佩毙命。请将冯观祚革职等语。所办未免过当。此案杨生佩、系已革刑书。于应行追出入官旗地。私自收回。不肯缴价。经该县当堂传讯。复敢咆哮顶撞。原有应得之罪。该县虽两次决罚。尚系依法。其咎止在失察书吏何瑶、藉端诈骗一节。而于杖责刑书。邂逅致死。尚非有心杖毙。若竟将该员革职。适足以长刁风。未为平允。冯观祚。著不必革职。刘峨、止须于定案时。将冯观祚附□□□

□尔□。听候部议。　　

○河东河道总督兰第锡、河南巡抚毕沅奏、兰仪新堤。请添设同知一员。分管兰、仪、睢、三汛工程。得旨、著照该督等所请行。　　

○癸酉。谕、据弘谦等□□□□尔□奏、赍送陵寝供献奶饼。比原定额数欠少等语。凡供献陵寝物件。关系甚重。理宜豫先照原定额数。敬谨备办赍送。今光禄寺竟将供献奶饼。比原定额数欠少。且又迟误。著将光禄寺大臣官员等、交部分别议处外。此项供献奶饼。该衙门如何备办赍送之处。著交军机大臣等查明、另行妥办。　　

○又谕、据毕沅奏、湖北咨解盘获之秦怀玉到豫。隔别严讯。不特秦国栋侄辈内、并无秦怀玉之名。即伯叔兄弟内、亦无其人。因在湖北地方佣工。被差役盘获。逼令承认。即随口混供等语。前经陕西拏获之王进城一犯。解至豫省。亦经审明。实名王兴元、并非王进城、向来误拏人犯之地方官。例有处分。但秦国栋。纠众戕官。情罪重大。又复潜行窜逸。希图兔脱。该州县选派差役。躧缉查拏。遇有形迹可疑之人。不得不盘查根究。况此等被获之人。亦非善类。即监禁数日。审明后再行释放。亦不为拖累。且现在段文经、尚未就获。若将误拏之地方官议处。恐该州、县、畏避处分。心存观望。不能实力缉捕。转致首逆漏网。所有此二案内误拏人犯之各州县。俱著从宽、免其交部议处。该地方官等、尤应感激奋勉。上紧搜缉段文经等。务期按名弋获。毋得稍存瞻顾。致滋疎纵。　　

○又谕、河南伊阳县奸民秦国栋等、夺犯戕官一案。知县孙岳灏、亲往查拏。猝被戕害。念其事究属因公。情尚可悯。著加恩照潘凯之例议恤。其随往之官亲柴廷桂。同时砍毙。亦属可悯。著一并加恩交部、酌量给予议恤。　　

○以故奉国将军永勋子绵果、袭封奉恩将军。　　

○赈贷安徽合肥、庐江、无为、巢县、凤阳、怀远、定远、寿州、凤台、灵璧、滁州、全椒、来安、泗州、天长、旴＜日台＞、五河、十七州、县、卫。被水灾民。缓徵新旧额赋。及旧欠耔种口粮。　　

○甲戌。遣官祭先医之神。　　

○谕军机大臣等、前据勒保奏、盘获廖珂、究出与附天保、结为弟兄。受其愚骗。进京送信一摺。即经降旨、令永保等严密缉拏矣。附天保。胆敢影射福康安兄弟名色。希图招摇撞骗。甚属可恶。若不上紧严拏就获。致该犯得以到处哄诱愚民。更属不成事体。著传谕永保等、各严饬所属。实力躧缉。务期迅速就获。解京审办。毋任要犯久稽显戮。　　

○乙亥。谕、据闵鹗元奏、江南本年乡试。诸生中年届八十以上者。赵有为等六名。俱已三场完竣。并未中式等语。该生等年臻耄耋。俱各踊跃观光。宜沛殊恩。以广作人雅化。著加恩、将赵有为、金有光、许承恩、赵宏诚、张家贤、陈诗、六名。俱赏给举人。准其一体会试。俾胶庠耆耇。得偿穷经夙愿。用昭嘉惠耆龄至意。　　

○又谕、据伊龄阿奏、上年仁和等十七州县。缓惩漕粮。请酌分二年徵收带运一摺。上年浙西杭、嘉、湖、三府属之仁和等十七州县。暨杭严、嘉湖、二卫。秋禾被旱歉收。节经降旨、将应徵漕粮。缓至本年秋收后徵收。第念该省本年收成。虽属丰稔。而民间元气未复。若同时新旧并徵。民力不无拮据。所有缓徵漕粮。并改徵漕米二十四万五百余石。著照所请。本年徵收一半。其余一半。加恩俟次年徵足带运。以纾民力。该部即遵谕行。　　

○丙子。谕、据曹文埴等、查出宛平县长新店一带铺户。有囤积杂粮。及买空卖空情弊。请将各铺户治罪一摺。著交军机大臣、会同该部议奏。至此项应追买空、卖空、制钱一万九千三百余串。何必入官。著赏拨普济堂、育婴堂、功德林、金台书院等处。以示惠恤。　　

○谕军机大臣等、据保宁奏、四川省会城垣工程。俱已全行完竣。请派大臣验收等语。前经降旨、令工部侍郎德成、前往西安。该处城垣、履勘查收。现在想已将次勘估完竣。该处距川省不远。著传谕德成、于验竣西安城工后。即前往四川。将该处城垣各工。是否如式坚固。及从前估计、有无浮冒之处。据实查勘具奏。　　

○开国方略清文告成。承办各员。分别议叙有差。　　

○予因公淹毙江苏吴淞营外委王懋功。赏恤如例。　　

○丁丑。谕军机大臣等、据永玮等奏、通计额贮仓粮。尚有赢余。运东米石。无需买补一摺。该处仓贮既有赢余。可以通融支放。且豆石亦难以久贮。自应停止买补。适阅所开九月分粮价单内。米谷豆麦等项。俱较上月昂贵。该处上年及本年收成。俱属丰稔。况九月正届秋成之候。新粮入市。何以价值转增。前据都尔嘉奏、吉林地方。因陨霜略早。收成稍薄。奉天各属。境壤毗连。或亦因霜早。致伤禾稼。有无歉收。应须设法接济之处。著传谕该将军、府尹等。详悉查明。据实覆奏。毋得稍存讳饰。　　

○旌表守正捐躯直隶南皮县民刘圣用女刘氏。　　

○戊寅。上诣雍和宫行礼。　　

○谕、据鄂辉等奏、新疆屯练民户。应还牛价口粮。请宽限徵收。以恤屯戍一摺。四川新疆屯练。承垦地亩。业经照例升科。其所借牛价口粮。原分作三年徵还。除上年已按款徵收外。其余借项。若与升科额粮三项并徵。屯众不无拮据。著加恩将该屯练等、未完五十一二年分、应徵牛价口粮。概予豁免。其民户所借牛价口粮。亦著一并宽免。以示体恤。　　

○吏部等部议准。湖广总督李侍尧等疏称、江面应改辖者。巴陵县城陵矶。至金泊港。归该县典史辖。金泊港起。南至磊石。西至旧梧台等处。归鹿角主簿辖。荆河脑、城陵矶以下。向隶临湘监利二县。改白螺矶巡检辖。荆河脑西。以下等处。归朱家河巡检辖。城陵矶以下至荷叶洲、补虔洲。归长安司巡检辖。岳州营毛圻头至新洲。水道三百九十余里。应以左司把总为专防。石山门、天花塘、二汛。以外委把总二员协防。荆州水师营侯索脑等汛之协防外委。应改专司巡缉。荆河脑北岸。归驻防监利县汛弁管理。监利添设巡船二。责成白螺矶巡检。会营弁巡查。武家嘴塘船一。彻回岳州营。各员弁照例存记功过。疎防□□□□尔□处。至临湘新淤洲、各烟户鱼船。应就近改隶监利。所有渔课。仍归巴陵临湘二县完纳。从之。　　

○己卯。旌表守正捐躯山东单县民张贤友女张氏。　　

○庚辰。谕军机大臣等、段文经一犯。前既据徐克展供出。同刘勤逃往颍州城东、五六十里外之二十里铺地方李自荣家躲避。其事自非无因。今书麟查勘该处。止有七里铺。十八里铺、至六十里铺。而独无二十里铺。殊非情理。或系地方官因见王家干获罪。心存畏惧。将二十里铺地名改易。隐瞒不肯说出。冀图规避失察处分。亦未可定。殊不知段文经等。如果潜匿该处。此时若能及早拏获。该州县等、虽有失察处分。尚可以功抵罪。不至革职拏问。倘既失察于前。又复掩饰于后。致要犯远窜稽诛。经别处缉获。究出曾在该处潜匿。则该州县等获罪甚重。并不止于革职拏问矣。著书麟、将此详晰晓谕开导各该州县。令其深思利害。据实查报。毋得稍存规避回护之见。转致自罹重谴。且颍州所属地方甚多。亦不止颍上一县。虽查明颍上县。并无二十里铺。其余该府所属州县。有无二十里铺地名。亦应详细挨查。严切根究。将李自荣缉获。究出段文经实在下落。以便躧缉追拏。再段文经、于亳州娘娘庙地方。与徐展遇见后。或闻查拏紧急。不敢前至颍州。即逃往安徽别府州县。及下江一带地方。或仍回窜至豫、东、直隶地方、同教处所。希图藏匿。亦属事之所有。并著传谕刘峨、李世杰、书麟、明兴、毕沅、一体饬属。密速侦缉务获。毋任展转逃匿。漏网稽诛。再河南委员毛师沆、于缉捕要犯。颇为能事。已加恩擢用知县。仍令回豫矣。并著毕沅、仍派该员。改装易服。于颍亳一带。上紧躧缉。自更当得力。若该员复能将段文经等缉获。更可邀恩超擢也。　　

○又谕、据山西委员。将廖珂一犯解到。令军机大臣审讯。据供于八月二十四日。与附天保相遇。结拜兄弟。二十六日。他起身要往洮州、岷州、一带。附天保年三十二□山戊不□。圆脸无须。穿蓝布羊皮袍。头带草帽。系京城人口音。相貌尚属轩昂等语。附天保、既有年貌服色。又系京城人口音。看来自易识别。且该犯既在狄道州。哄骗廖珂、自必尚在甘省一带。逗留撞骗。受其愚惑者。亦必不止廖珂一人。著传谕永保、严饬各属。并在洮岷一带。密速查访。务期缉获。解京究讯。或附天保欲往洮岷之语。系哄骗廖珂、该犯仍潜行回京。自必经由陕西一带。并著巴延三等、一体饬属严拏。毋任闻信远扬漏网。　　

○辛巳。谕军机大臣等、本年东省雨雪情形。虽节据该抚明兴奏报、通省得雪。自一二寸至三四寸不等。但目下正值新麦出土之际。该省雪泽。是否一律优沾。并闻济南一带。竟未得有大雪。秋麦所种亦少。未据该抚查明奏报。朕心深为廑念。著传谕明兴、将济南各属。曾否续霈甘膏。麦田有无布种未全之处。即速查明据实具奏。毋得稍存讳饰。寻奏、各属地高洼不同。种麦□□□□尔□差。核计通省。共种至六分。入冬以来。屡得雨雪滋润。麦苗盘根。可冀有收。得旨、览奏略慰。　　

○壬午。谕军机大臣等、现在大名案内首犯段文经、尚未就获。前据徐克展供称、该犯逸往安徽颍州二十里铺、李自荣家藏匿。曾谕令书麟、亲往查拏。嗣经抚覆奏。颍州并无二十里铺。亦无李自荣其人。因思该犯或闻查拏紧急。复从颍亳一带。潜行逃逸。又窜至湖北地方潜匿。亦未可定。著传谕李侍尧、督饬所属。密访严拏。务将首恶渠魁。速就弋获。毋任辗转逃匿稽诛。李侍尧向来办事认真。若能将段文经拏获。岂不更见出力耶。　　

○又谕、据浦林奏、估修武陵县白沙堤工一摺。已批该部议奏矣。但所进图样。自应以南向北为顺。方可一目了然。今浦霖逞进之图。南北倒置。不便阅看。该抚嗣后当留心检点。勿致再有舛错。　　

○礼部奏、直省府、州、县、同名者。六十五处。请俟各处换印时。于印文上、冠以各该省名铸给。从之。　　

○以故奉恩将军灵松子星安、天师保子长永、袭职。　　

○以湖南永顺协副将伊里布、为浙江衢州镇总兵。癸未。圣祖仁皇帝忌辰。遣官祭景陵。　　

○上诣奉先殿、寿皇殿行礼。
  </div>
  <div class="pagination">
   <a href="清实录乾隆朝实录_page1618.html">
    上一页
   </a>
   <span>
    ...
   </span>
   <a href="清实录乾隆朝实录_page1614.html">
    1614
   </a>
   <a href="清实录乾隆朝实录_page1615.html">
    1615
   </a>
   <a href="清实录乾隆朝实录_page1616.html">
    1616
   </a>
   <a href="清实录乾隆朝实录_page1617.html">
    1617
   </a>
   <a href="清实录乾隆朝实录_page1618.html">
    1618
   </a>
   <span class="current-page">
    1619
   </span>
   <a href="清实录乾隆朝实录_page1620.html">
    1620
   </a>
   <a href="清实录乾隆朝实录_page1621.html">
    1621
   </a>
   <a href="清实录乾隆朝实录_page1622.html">
    1622
   </a>
   <a href="清实录乾隆朝实录_page1623.html">
    1623
   </a>
   <a href="清实录乾隆朝实录_page1624.html">
    1624
   </a>
   <span>
    ...
   </span>
   <a href="清实录乾隆朝实录_page1620.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
