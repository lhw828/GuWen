<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 280 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 280 页/共 523 页
  </h1>
  <div class="content">
   ○是月。安徵学政玉麟奏、凤颍一带民情。得旨、官不办事。吏尽卑污。刁风必起。讼师乘闲播弄。此必然之势。汝身为大吏。当以地方大吏贤否入告。一片虚词。虽奏何益。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百十一　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十四年。己巳。五月。庚申朔。谕内阁、本日永悫、弘康、各遣人呈递请安摺。因交军机大臣传询伊等遣来之人。据称伊等因端阳庆节递摺等语。殊不成话。端阳非年节可比。无甚紧要。今沿袭虚文。殊失满洲旧俗。除将永悫弘康申饬外。嗣后各省将军副都统等、惟当实心任事。黜浮华而归纯朴。似此无谓之摺。永远禁止。将此通谕知之。　　

○调仓场侍郎福庆、为理藩院侍郎。秦瀛、以二品顶带、为都察院左副都御史。以理藩院侍郎玉宁、顺天学政左副都御史戴均元、为仓场侍郎。　　

○命詹事府詹事吴芳培、提督顺天学政。　　

○调正白旗蒙古副都统景禄、为正白旗满洲副都统。以内阁学士多福、兼正白旗蒙古副都统。　　

○改贵州普安州为直隶州。以新设兴义县隶之。改州吏目为直隶州吏目。亦资孔驿丞、归兴义县兼辖。从总督伯麟请也。　　

○辛酉。上御勤政殿听政。　　

○谕内阁、御史斌松奏请各仓库进班章京兵丁等、俱在一旗本佐领下轮流进班、责令各参领等逐日巡查等语。仓库等处进班之八旗章京兵丁等、各轮流进班。本未尽善。八旗都统副都统等、并不留心整饬。进班章京兵丁等、亦不相认识。是以擅自顶名进班。以致仓库屡被盗窃。殊属不成事体。但八旗进班章京兵丁等、若必须一旗章京、率领本佐领下兵丁进班。亦断难行。嗣后八旗仓库、应如何立定章程以杜顶名进班之敝□大。著八旗都统副都统等会议具奏。寻议上。得旨、所奏是。各仓库直班差使。最为紧要。直班官兵内、如有患病等情。当即报旗另派。不惟不许私自替代。并严禁妄令民人替代。现今立法之初。自能实力奉行。但恐日久生懈。不免视为具文。著再通谕八旗该管上司、留心稽察。此后如有私行替代等敝□大。一经查出。断不宽宥。　　

○又谕、初彭龄昨已＜闲＞任贵州巡抚。本日谢恩召见。据奏、自上年染患痢疾、至今尚未复元、请假两月、上紧调治等语。初彭龄年逾六旬。病后气体尚弱。且家有八十四岁老母。未能迎养。虽伊未敢援例陈请。而察其情词。殊为可悯。初彭龄现届大祥。俟服阕后以京职＜闲＞用。所有贵州巡抚员缺。著鄂云布补授。　　

○以通政使司副使福兴额、为太仆寺卿。　　

○调浙江布政使庆格、为安徽布政使。以广西按察使广厚、为浙江布政使。调贵州按察使敦柱、为广西按察使。以云南迤南道翁元圻、为贵州按察使。　　

○壬戌。孝诚仁皇后忌辰。遣官祭景陵。　　

○谕内阁、马谭氏母女被杀一案。近在东安门外。辇毂之下。白昼逞凶。连杀二命。案情实为重大。朕时加查询。乃自前年十二月奏报之后。至今未经审获正凶。事阅两年。延宕已极。此案初报时。曾访有欠马谭氏契纸未还之谢四一名、似有夙嫌。形迹种种可疑。交与刑部讯问。刑部审讯谢四、因其坚不承认。即行发保。另查有宝大宝三其人。辗转拘传。向其讯问。仍不能审出实情。宝大宝三俱经身故。案情仍无影响。悬搁至今。本日据步军统领衙门奏称、现令尸亲马休等详细追想、惟谢四一人本有夙嫌、又到案时衣服带有血痕、木棍亦有血影、且原验系左手所伤、谢四系左手使物、其情节实在可疑、愿与质对等语。并据步军统领衙门、查有素常在马谭氏家井中取水邻居甚熟之陈六一名、可以向其根究。必须详讯实情。期于正凶不致漏网。此案著仍交刑部审讯。现在该尚书侍郎等、均非原审此案之人。无所用其回护。并著该堂官等、遴派前此未经派审之司员、督同详讯。务令水落石出。案归确实。不可再有延宕。近来刑部办事多涉迟缓。总不认真。即如上月十六日工部奏制造库失窃银两一案。交与刑部审讯。至今未将正贼究获。尚无端绪。刑部堂官司官、均著传旨严饬。此案库银失窃缘由。并著上紧研究。据实奏办。勿再因循延搁。　　

○癸亥。谕内阁、御史李鸿宾奏、胪陈南漕各敝□大、请饬有漕各省督抚实力剔除一摺。近来各京仓存贮米石闲有潮湿霉损。难于支放。虽由收贮不加详慎。而其敝□大源、总由南省有漕各州县、及旗丁等、于收兑时相率舞敝□大。遂致运通米石、一经入仓、即有霉变等事。试思粮运为天庾正供。国家年来为河务修防。动费帑金数百万。以通运道。且漕项需费繁多。计南来运米一石。所费不下数十金。岂可任米质低潮。徒多耗弃。自应厘剔积习。以清敝□大源。现据该御史奏称、江西有漕各县。仓廒多设省城。该县并不将所收米石解省。祇令积惯包漕之家人携银赴省。向米铺贱价购买低潮米石。搀水和糠。无所不有。各帮头伍刁丁。又从而勾串该家人等通同舞敝□大。虑及众丁不肯受兑。遂私议每石贴给旗丁银三五钱不等。名曰仓廒使费。其实大半为刁丁吞蚀。懦丁不过得其一二。遂致隐忍受兑。迨潮米入船日久。势不免于蒸湿霉损。抵通后虑难交卸。头伍刁丁、复贿商坐粮厅经胥人等折价回漕。无敝□大不作。至重空运弁。苦累旗丁。则有演戏设席敛取分金等事。头伍刁丁。又复从中冒滥开销。藉端勒派。扣去应领水脚银两。或至百余金不等。名曰各衙门使费。甚至粮船行抵内河。提溜打闸。刁丁复勾通运弁漕标批单勒取。每大闸向不过需钱三十千文者。今每船用至二十余千之多。所奏情形。均属切中时敝□大。江西如此。恐他省亦复不免。著有漕省分各督抚、严饬各粮道、将包办仓廒、私贿受兑、及运弁刁丁等苛敛勒派疲苦众丁各积敝□大、认真厘剔。务令各州县旗丁徵收受兑米石。俱一律以乾圆洁净为准。庶运通交纳、及收贮仓廒。不复至有潮烂等事。各督抚惟当实力奉行。不可视为具文。致干重戾。将此通谕知之。　　

○又谕、巡视东漕御史史祐奏、请于南粮到通时、敕令另仓存贮丑米以杜敝□大混一摺。所见非是。漕粮为天庾正供。必当一律纯净。岂容有丑米夹杂。如果州县敝□大混。交兑时米色不纯。则当惩处州县。傥系旗丁舞敝□大。到通时米色霉变。则当究办旗丁。当仓场验米之时。岂容稍有含混。迨各仓收米之际。尤不容搀杂低潮。现因北新旧太等仓米石霉坏。节经严降谕旨。厘剔漕务积敝□大。本日因御史李鸿宾之奏。饬令有漕督抚、严禁州县家人包漕贿兑、及头伍刁丁等敛费包交。正为杜绝丑米到通起见。若如该御史所奏、令坐粮厅验有低潮丑米。另派一仓一廒存贮。俟全漕完竣。由仓场侍郎酌量先行开放。或分成搭放。请旨定夺。是竟明设一存贮丑米之仓。凡有丑米到通时。皆不患查出参办。不特南省州县交兑时可以通融舞敝□大。而旗丁等一闻此信。益可任意包揽。沿途搀和偷换。百敝□大丛生。毫无畏忌。即使责令另赔好米、于下年解通。徒增苦累。于仓储有何裨益。所奏不可行。　　

○又谕、礼部奏、请将新定时宪书、如何发交琉球国祗领之处、敕下福建巡抚详议章程一摺琉球久列藩封。极为恭顺。惟因地悬海外。不能克期往来。是以历来时宪书均未经颁发。今必责令每年专遣使臣远涉重洋。前来祗领。非所以示体恤。若将时宪书存贮福建巡抚处遇便发交。则节候已过。颁发徒为具文。转非核实之道。所有琉球应领之时宪书。竟可毋庸颁给。祇将该国星度节候。详细推准。增入时宪书内。以垂久远。该部即遵谕行。　　

○又谕、据礼部奏、朝鲜国赍咨员役、可否仍照旧例赏赉筵宴一摺。该国赍咨官员等、向例应赏给银两。在部筵宴一次。此次该国王咨报救护内地遭风民人。而收买该民人所带铁物。至四千三百余斤之多。殊属不合。本应将向来赏赉筵宴之处。均行停止。姑念该国员役等赍咨远来。著加恩减半赏赉。无庸给予筵宴。　　

○甲子。谕内阁、刑部奏请将发遣流徒官犯等八名应否减等请旨一摺。朕详加酌核。内如茹绍基一犯、前在知县任内。有蔑伦重犯邱逢沾自缢身死。因该革员平时不能化导。又未经拏获正法。是以发遣。前经减徒。又清山一犯、原任骁骑校。因该管步甲同定、饮醉在街喊骂。不服管束。将同定掌责捆吊。越日身死。是以拟徒。该二员情节稍轻。均著加恩准其减等。余俱不准减等。　　

○户部议准、浙江巡抚阮元疏报、海宁州、开垦沙地一千六百二十六顷有奇。照例升科。从之。　　

○乙丑。谕内阁、勒保奏、查覆庆惠等出差赴藏时、其家人有得受站规等情一摺。所奏甚属含混。据称上年庆惠到川时、闻其随从人多、管束不甚严紧、虽无格外骚扰情敝□大、但沿途收过使费、或十余两二十余两不等、其轿夫饭食、亦系沿途给发、满珠巴咱尔家人亦曾给与使费、其数减于庆惠、而隆福家人或给或不给、为数更属无几、沿途州县、皆为贴补从人饭食、并托其照料马匹起见、系外省恶习、嗣后惟有力为查禁以肃邮传等语。勒保既知庆惠随从人多。管束不能严紧。上年即应参奏。何以代为容隐。明系伊与庆惠谊属亲戚。听其所为。不复过问。以致其家人等任意妄为。至沿途州县、于钦差过境时。私给其家人等使费饭钱。曲意逢迎。岂可不加惩处。乃勒保并不参办。亦并不自请议处。摺内轻描淡写。竟视为寻常惯有之事。无足深究。惟请嗣后力为查禁。一片虚词搪塞。岂遂能了此一案耶。勒保本有失察之咎。又送给庆惠满珠巴咱尔皮统玉玩马匹等件。均属不合。著交部议处。藩司姚令仪、虽曾为保宁属员。从前与庆惠认识。亦不应私送藏香。并著交部议处。其经过州县内、著勒保再行详细确查。除内有未给使费饭钱各员无庸议外。其余著照陕西山西二省沿途州县之例、一律惩办。将给过使费饭钱者。无论所出多寡。均咨部革职。其但给饭钱未出使费者。咨部严加议处。并将各驿站办差家人、枷示两月。责打释放。驱逐出境。其失察沿途州县出给使费饭钱之大员、并著咨部议处。再行据实奏结。至庆惠虽讯无知情授意情事。但沿途多带家人轿夫。全不留心管束。任令私得使费饭钱。又年轻之人。性耽安逸。坐轿行走。胆大谬妄。甚属可恶。庆惠前已革职。著发往盛京充当苦差。交该将军严行管束。并著留心察看。如尚不知悛改。在彼滋事。即行随时参奏。从重治罪。如果愧悔知改。安静奋勉。著于三年后据实奏闻请旨。至满珠巴咱尔、亦系年轻之人。平日又素善骑马。乃上年亦复坐轿。贪图安逸。已属不合。现在勒保摺内、亦查其家人有得受使费之事。而本日伊自行覆奏之摺。尚一片虚词搪塞。并不自请议处。咎实难辞。本应革黜。姑念其究系蒙古藩王。著从宽交理藩院议处具奏。至隆福家人虽亦不免得受使费。但为数无几。且伊以年老之人。尚能骑马远行。不耽安逸。殊为可嘉。前经加恩赏加都统衔。并著免其议处。至此案庆惠家人苗八业已监毙。其丁幅等、著即按律定拟具奏。　　

○又谕、据巡视东漕给事中赵佩湘条奏疏浚泉源事宜一摺。山东泉源。关系济运。其督率泉夫疏浚等事。向祇令各州县督押催办。泉河通判总司其事。日久不免因循玩忽。办理未能认真。著照该给事中所奏。嗣后责成兖沂曹济道、兖州沂州泰安各知府兼管。就近督率各州县、实力妥办。仍令泉河通判、每季遍查一次。无论上中下各泉。均须疏挑通畅。并令抚臣河臣、及该道府、随时按地抽查看视。傥仍前玩误。以致泉池泉渠有壅塞等事。即将该管官一律严参示惩。至泉夫工食一项、应如何酌量添给。俾足敷用。抑或令各州县随时添雇夫力帮挑之处。著马慧裕、吉纶、悉心详议具奏。　　

○丙寅。上诣大高殿行礼。　　

○还宫。　　

○谕内阁、刑部将广东广西两省缓决一二次人犯、分别准减不准减、开单具奏。朕详加披阅。广东省拟准减单内绞犯钟均求一名、因杨秀英窃取该犯邻人邱裕昌黄豆。邱裕昌邀该犯同往搜出原赃。并嘱令该犯等将杨秀英送官。杨秀英撒赖。不肯行走。钟细丁拾石殴伤且右膝等处。杨秀英骂称将来寻事陷害。该犯气忿。起意将其两耳毒聋。不能再行偷窃。随将杨秀英按地用竹签戳伤其右耳窍。将毒鼠药末吹入溃烂殒命。核其情节。杨秀英偷取邱裕昌黄豆。虽系犯窃。钟均求本非事主。已帮同邱裕昌搜出原赃欲行送官。辄因杨秀英骂称将来陷害。用竹签戳伤耳窍。吹入毒药。以致溃烂殒命。不特罪干擅杀。其居心尤为残忍。钟均求、著不准援减。余依议。　　

○谕军机大臣等、特清额等奏、土司屯番吁恳进京祝嘏一摺。本年朕五旬万寿。中外臣民。输情舞蹈。川省各土司、久隶版图。渥沾闿泽。兹以遭逢庆典。同殷喁向。冀抒感戴积忱。自应俯顺番情。准令来京瞻觐。但部落众多。若概俞所请。其中甫经朝觐回川者。往来跋涉。转非所以体恤远人。著照该将军等所拟、将应入下次年班、及向来进京之土司屯番人等、酌定数目。届期照例遴派人员护送。于九月初旬到京。俾得随班叩祝。遂其悃忱。此次即作为下次年班。以示朕怀柔抚恤至意。将此传谕知之。　　

○命内阁学士贵庆、工部左侍郎陈希曾教习庶吉士。　　

○授一甲一名进士洪莹、为翰林院修撰。二名进士廖金城、三名进士张岳崧、为翰林院编修。　　

○旌表守正捐躯直隶满城县民刘秉仁妻张氏。　　

○以夏至祭地于方泽。自是日始。斋戒三日。　　

○丁卯。谕内阁、据铁保等奏、邳宿运河、无需挑浚、筹催漕船、湖北各帮及江西头二两帮、均已渡黄一摺。又萨彬图等奏、筛搧江淮三六两帮米石、赶运北上、并查明米色碎杂缘由、分别参赔一摺。览奏俱悉。漕储为天庾正供。每年粮艘往来。经由河道。在河臣等惟知将运道筹浚深通。趱行无误。是其职任。至总督统辖全省事宜。总漕、巡抚、于州县徵收、旗丁兑运、各有攸司。分宜尽心率属。剔除敝□大端。乃近年办理不善。京仓米石。多有霉变。叠经整饬。罢斥多员。溯其原由。总因外省原收原兑之时。先将丑米充数。至盘验进仓。又百敝□大丛生。因而不能久贮。腐朽频仍。皆该督抚等不肯实心办事因循贻误所致。此次江淮三六两帮潮湿米石。既经该漕督等查明分别运存。并酌分成数著赔。著即照所奏办理。其知县李克轼、千总孙必名、百禄、著交部严加议处。同知霭忻、道员劳树棠、总漕萨彬图、巡抚汪日章、均著交部分别议处。嗣后该督抚等、务各认真整顿。将漕务积敝□大、逐一剔厘。如有地方官徵收不善、及弁丁等恣意勒索情事。即据实严参。勿得仍前玩误。致干重咎。　　

○御试翰林院保送南书房翰林八员。　　

○实授和宁为陕甘总督。　　

○戊辰。引见新科进士。得旨、一甲三名洪莹、廖金城、张岳崧、业经授职外。黄安涛、吴慈鹤、顾元熙、许乃济、姚樟、潘榞、李振庸、徐镛、黄中模、陈鸿、刘教五、俞肯堂、齐彦槐、孔传纶、谭瑞东、蔡培、曹德赞、龚镗、周之桢、马志燮、吴孝铭、钟昌、王家相、李广滋、邱云腾、郭尚先、余源、陈继义、郑家麟、姚庆元、潘正常、高赐礼、玉绶、黄旭、光聪谐、佘文铨、廖鸿藻、熊常錞、张思诚、张曾霭、龙云圻、谭言蔼、陈瑞球、敏德、宗室瑞林、何炳、路德、何惠群、喻士藩、周祖荫、金洙、杜薇之、何太青、唐鉴、宗室崇硕、丁杰、陶廷皋、周际钊、叶申芗、杨立冠、朱瀛、郭安龄、李德立、潘光炜、戚人镜、李韫英、著改为翰林院庶吉士。悟勒喜淳、宗室惟勤、宗室景麟、曹佳和、俱著分部学习。闻人熙、邓存咏、郑士杰、戴鼎恒、朱廷锡、蒋泰阶、缪玉铭、魏茂林、陈诗、李锦、童宗颜、曾烒、陈运镇、熊传楘、张孝诗、万启畇、陶文植、袁绍安、永宁、李嗣邺、余廷圭、觉罗硕德、卓僩、李僎、刘鸿翱、麟庆、俱著以内阁中书用。程厚、陈春甲、蔡信芳、王度、王雅南、徐连、谢增、汪忠均、宗维垣、刘彦矩、李上桃、马跻庐、杨朴、李培绪、钱南荣、李蕡生、著以学正学录用。彭永思、弓翊清、宋廷桢、徐景、梁云五、颜尔枢、朱钟、宗霈、何观海、毛梦兰、陈云章、王海观、谈有本、董澜、王余师、武次韶、陈池养、董峋、范炳士、宋庆和、李清杰、李再可、钟振超、景纶、昔光祖、李曾馥、秦伯度、张岱年、张震、卫鹓鸣、黄澜安、李芬、杨士云、黄台、王琦、靳宜、吕祥龄、毛有信、贺懋椿、刘垂绪、孙钺、李润、戴凤翔、林汝谟、赵日□敬、王余英、吉恒、万华、粟作贡、孙珩、刘湜、马廷锡、张茝、牛书田、林祥绂、马苔、王世棠、苏嘉善、均著交吏部掣签分发各省以知县即用。候补刑部员外郎李光里、候选员外郎温启鹏、均著以六部员外郎即用。候补内阁中书曹熊、王凤翰、崔槐、著遇缺即补。候补学正胡勋尧、著遇缺即补。候选知县周元位、汪士侃、路华、著交吏部以知县即行选用。余著归班铨选。　　

○命翰林院侍读学士周系英、右春坊右庶子王以衔、编修席煜、姚元之、在南书房行走。　　

○己巳。夏至。祭地于方泽。上亲诣行礼。　　

○幸圆明园。　　

○庚午。谕内阁、本年朕五旬万寿。前经派出督。抚、及将军、提督、副都统、各数人。届期来京随班祝嘏著传谕伊等、俱于九月十五日以后陆续到京。不必前赴热河。亦不准迎赴石槽等处行宫接驾。自十六日至二十日。此五日内、分日具摺请安。违者治罪。至伊等献悃输忱。现已排定日期。准令恭进膳品。万寿正日。准各恭递如意一柄。此外惟年例应进土贡。及有备进书册字画者。尚准其呈递。其珠玉陈设等件。一概不准进献。朕不但不行赏收。并不准呈览。　　

○又谕、福庆等奏查验太平仓稄米霉变情形、请旨分别办理一摺。太平仓所贮稄米。本年三月内。经福庆许兆椿查验。系上年由北仓转运受潮。难以久贮。奏明先行开放。何以甫及两月。又致霉变不堪食用。兹据福庆、戴均元、会同巡仓御史覆往盘验霉变属实。著照所请。将到任已及两月之汉监督郑绍锳、解任。同满监督英林、督率花户人役。限五日内逐细盘查。此项米石尚堪食用者若干。实在霉坏者若干。除堪以食用者、仍照例搭放外。余者分别著赔。该监督同花户等、统俟盘验完竣。再行奏明核办。其镶白旗五月分应领稄米。交户部即劄海运仓接放。至上年由北仓转运米石。总由验收时、该管坐粮厅、及仓场侍郎等、不认真查验。率将潮湿米石。一律斛收。进仓后、该监督又不勤加挑晾。今各仓呈报霉变者不一而足。若不将此项米石分晰查明。不特受潮之米。存贮廒内恐湿气薰蒸。致将好米牵连霉变。且恐花户人等、再从中牵混影射。致滋他敝□大。著仓场侍郎、即详查上年北仓转运之米。除已经放出、及节次筛扬各廒外。现在尚有若干。均分贮何仓何廒。此内堪用者若干。不堪用者若干。分别应放应赔。确实奏明请旨办理。自此次查明之后。不得再将腐朽米石。牵合敝□大混。　　

○又谕、据良贵奏、叶尔羌阿奇木伯克头等台吉玉努斯、因母病请假两月、赴喀什噶尔省视等语。玉努斯以母病请假往省。乃人子至情。良贵即应照所请给假两月。今仅给假一月。实属错谬。此时傥玉努斯之母病尚未痊。著再赏假一月。至玉努斯系本年年班。彼时若伊母病尚未痊。著喀什噶尔参赞大臣另派人员。奏令于年班朝觐。　　

○谕军机大臣等、阿林保奏、朱渥帮船救护道员清华、并欲投首一摺。盗首朱濆、与伊弟朱渥、前因捕获蔡逆夥党许凛等一百六十四名。闻金门镇许松年等兵船驶至。正欲解赴投到。讵官兵一见贼船。即放枪炮。将朱濆轰毙。现在朱渥、又于深扈外洋。遇见蔡逆围劫内渡道员清华船只。立时是□旱散。并恳该道转禀。准令投首。核其情节。真伪尚难遽信。现在朱渥已出外洋。如果往招夥党。相率来投。阿林保等、当剀切开导。以前此伊兄朱濆、捕获蔡逆夥匪。欲行投献。彼时舟师驶至。官兵等并不知尔等意欲投诚。惟遇贼即剿。是以开放枪炮。致朱濆立时伤毙。但擒贼投献。尚系尔等一面之词。并无凭据。未便遽准上岸。如果尔等真心投首。惟当立功赎罪。或恐所带帮船。猝被官兵轰击。此后于该船上设立标识。知会兵船。作为记认。庶不致误遭攻击。一面设法捕盗。如能将蔡逆生擒缚献。不特伊兄朱濆罪免戮尸。准令理葬。伊嫂等亦准登岸居住。即尔朱渥既经救护监司大员。又复擒获巨憝。自当奏明准予投首免罪。并量加恩赏。至所获许凛等一百六十四名。此时自必随同在船。其中或闲有病毙逃亡者。谅所不免。务令核实查明。将现存各犯悉数送交地方官。以凭审讯。如此办理。该匪不能施其诡诈。亦可收以盗攻盗之益。俟朱渥将许凛等交到后。著阿林保等讯明定拟具奏。清华由台湾内渡。猝被蔡逆贼船围劫。经朱渥赶散。彼时朱渥与蔡逆曾否对敌。清华身在舟中。见闻自确。著阿林保等一并询明奏闻。将此。谕令知之。　　

○又谕、景安奏汇核清查案内、追赔筹补己未完银谷各数、并将逾限不完各员、请分别革职监追一摺。各省清查仓库原令该督抚密行妥办之事。若按州县亏空仓库正例办理。早应概行革职治罪。今限年弥补。乃系朕格外施恩。督抚等自应妥为经理。以期分帑有著。且清查各案。并未咨报户部。其各员名下己未完细数。部中又何凭查核。从前直隶省清查议准分别追赔。不过一时通融办法。他省不得援以为例。即直隶亦不准复行奏请。现在湖南应追赔银谷等款。该抚不思设法筹补。辄欲仿照直隶成例办理。似严实宽。殊非妥协办公之道。此事既由该抚督办。朕惟责以成效。其应如何劝惩。惟在该抚自行酌核。若各州县应缴银两。迟延尚属有因。亦不妨酌展年限。俾得如数清完。方为核实。断不可令其挪新掩旧。致现在库贮又续有亏缺。此为至要。将此谕令知之。　　

○又谕、据策拔克奏、杜尔伯特汗玛克苏尔扎布、亲王固噜扎布、阿勒台乌梁海散秩大臣布彦德勒克、以朕五旬万寿。吁请来京祝嘏。鉴其诚悃。朕甚嘉之。惟伊等虽已出痘。恐来京不服水土。且路途太远。往返糜费。著传谕策拔克、转示杜尔伯特汗等、不必前来。以示朕抚绥外藩至意。　　

○辛未。上幸静明园。诣龙神庙拈香。　　

○谕内阁、刑部将四川省缓决一二次人犯、分别准减不准减开单具奏。朕详加披阅。其拟准单内绞犯詹禹一名、因陈姓行窃伊家衣物。逃至院坝。该犯上前捉拏。陈姓拔刀向戳。该犯拾棍格殴其顖门。陈姓弃赃夺棍。该犯复连殴其左肋左腿左膝等处。并用绳捆住两手、拴吊芋麦架上。复取竹条连殴其左右腿。陈姓混骂。该犯冀其住口。即取盐卤灌入口内殒命。核其情节。陈姓偷取衣物。虽系犯窃。但已就拘执理应送官究惩。乃用绳拴吊叠殴。又复将盐卤灌口。致令毙命。不特罪干擅杀。其居心殊为残忍。詹禹、著不准援减。余依议。　　

○谕军机大臣等、本日都察院衙门奏、即墨县武生李泰清、呈控伊胞侄原发江苏知县李毓昌、奉委查赈。在山阳县署赴席、是晚回家自缢、该武生前往看视、未及详加盘询、经该县赠以盘费、领柩回籍、后因查见伊侄箱内皮衣血迹生疑、自行开验、见尸身青黑、始知被毒身死等语。朕详加披阅。其中疑窦甚多。必有冤抑。亟须昭雪。以慰孤魂。李毓昌在县署赴席。何以于回寓后遽尔轻生。当夜自缢。其事已不近情。彼时山阳县知县、随同署知府验明换衣棺殓。是否于申报后、由上司派委。抑或另派有同验之员。总未见该督具奏。实属不以人命为重。草率因循之至。且山阳县知县、于李泰清领柩时。送给路费银一百五十两。未必不因情节支离。欲借此结交见好。希冀不生疑虑。又将李毓昌长随李祥荐与淮安通判、马连升荐与宝应县二处。李祥等不过同僚厮役。何以俱代为安置周妥。其中难保无知情同谋、贿嘱灭口情敝□大。此案或系李毓昌奉差查赈。认真稽核。查有敝□大端。该山阳县畏其揭报。致死灭口。亦未可定。或其中另有别情。案关职官身死不明。总应彻底根究。以期水落石出。著吉纶一面将李毓昌尸棺提至省城。派委明干大员。详加检验具奏。并著铁保查明山阳县、并署知府、系属何人。及李毓昌长随李祥、马连升、顾祥、山阳县听差胡姓家人、迅速传集。秉公研审。如得有确情。即将该府县严参。并一干人证、解赴山东归案办理。若不细心研究。致凶手漏网。朕断不容汝辈无能之督抚。惟执法重惩。决不轻恕。寻谕、铁保查明山阳县知县先行解任。同一干人证解交刑部审讯。　　

○以疏防要犯自戕。降叶尔羌帮办大臣良贵、为四等侍卫、命来京。　　

○赏满洲会试年老举人苏崇阿、检讨衔。
  </div>
  <div class="pagination">
   <a href="清实录嘉庆朝实录_page279.html">
    上一页
   </a>
   <span>
    ...
   </span>
   <a href="清实录嘉庆朝实录_page275.html">
    275
   </a>
   <a href="清实录嘉庆朝实录_page276.html">
    276
   </a>
   <a href="清实录嘉庆朝实录_page277.html">
    277
   </a>
   <a href="清实录嘉庆朝实录_page278.html">
    278
   </a>
   <a href="清实录嘉庆朝实录_page279.html">
    279
   </a>
   <span class="current-page">
    280
   </span>
   <a href="清实录嘉庆朝实录_page281.html">
    281
   </a>
   <a href="清实录嘉庆朝实录_page282.html">
    282
   </a>
   <a href="清实录嘉庆朝实录_page283.html">
    283
   </a>
   <a href="清实录嘉庆朝实录_page284.html">
    284
   </a>
   <a href="清实录嘉庆朝实录_page285.html">
    285
   </a>
   <span>
    ...
   </span>
   <a href="清实录嘉庆朝实录_page281.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
