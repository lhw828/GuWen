<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1627 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1627 页/共 1860 页</h1>
    <div class="content">　　

乾隆五十二年。丁未。二月。甲寅。谕军机大臣等、前据常青奏、黄仕简等、带兵登舟、开驾以后。屡被风信阻回。朕当即于次日清晨。斋心默祷。叩天虔告。以祈神佑。嗣据该督节次奏报。风水顺利。所带官兵船只。于二月初二、初六、等日。先后俱抵台湾克期进剿。可见诚敬感孚。聿昭灵佑。朕欣慰之余。益深寅凛。著李侍尧即亲诣天后宫虔申报谢。以答神庥。　　

○旌表守正捐躯湖南桂阳县民李得臣妻朱氏。　　

○乙卯。遣官祭历代帝王庙。　　

○福建陆路提督任承恩奏、探知林爽文、因闻鹿港将有兵到。恐大里杙失去。随领众绕回内山。当即派员带兵分路至马鸣山埔心庄、一带防御。二十二日至柴坑仔遇贼。官兵施放枪炮。杀贼数十名。嗣因天晚彻兵。贼匪冲围突出。千总叶荣等、奋勇抵御。被伤阵亡。我兵并力格杀。贼众溃散。水师提督黄仕简奏、据总兵柴大纪咨报。正月二十一日。在外山部竹地方。生擒伪将军廖东一名。余贼二十一名。二十二日。于田洋拏获伪军师侯辰一名。番妇八十二名。毙贼甚多。并夺获枪炮马匹等项。守备邱能成、攻开城门。将城内贼匪。搜拏净尽。又总兵郝壮猷咨报、二十一日。派员在西园庄地方。三路夹攻。毙贼三百余名。并将贼巢数百间。尽数焚毁。福建巡抚徐嗣曾奏、现在两提臣分投剿贼。自可立就歼灭。此时沿海各口。尤宜防范。已饬派员弁。实力截拏。以防窜逸。谕军机大臣曰、任承恩既探知贼首林爽文、潜回巢穴。自应多带弁兵。亲往擒捕。乃分派游击都司等、零星堵御。杀贼甚少。而千总叶荣等、转被贼枪伤阵亡。更属不成事体。从来行军制胜。合则势强。分则势弱。况闽人性本剽轻。若令零星打仗。轻于尝试。转恐挫失气馁。朕屡降谕旨甚明。任承恩岂不知之。而乃轻分兵力。以致损失威重乎。前此署都司易连、署守备陈邦光、以微末员弁。尚能督率兵民乡勇等、多杀贼众。收复鹿港、彰化、竹堑等处。任承恩到彼后。惟就已得之处。驻劄观望。仅以派员堵御了事。是诚何心。任承恩著严行申饬。至黄仕简、前此所奏南北二路。杀获贼匪情形。亦系接据总兵柴大纪、郝壮猷咨报。并未躬率士卒。迅速追剿。黄仕简所办何事。大非向日嘉予期望之意。亦著严行申饬。伊二人俱不免迟延观望。而任承恩为尤甚。恐于剿捕不能得力。常青速渡台湾。遵照节次所降谕旨。实力督挐以期一举蒇事。朕于军务。从来赏罚严明。其奋勇出力者。必优加甄录。而畏葸退缩者。亦必重治示惩。黄仕简、任承恩等、宁未闻知。岂可自蹈重愆。以致百身莫赎乎。并著常青详悉谕知该提督等。俾各知儆愓。以期带罪图功。奋勉集事。　　

○又谕曰、贼匪廖东、侯辰、俱受林爽文伪封名号。看来贼匪林爽文、肆逆不法。或竟有自称为王。及僭立年号之事。林爽文胆敢纠众戕官。占夺县城。已属罪大恶极。若果有此等伪僭名号。该督即应据实奏闻。正可明正其罪。无所用其讳饰也。所有现获之廖东、侯辰二犯。著即派委妥员。解京审办。守备邱能成、奋勇当先。攻开诸罗城门。并将城内余匪歼尽。甚属可嘉。著该督于事竣后。送部引见。此次柴大纪、于官兵未到之先。能督率兵力。竭力守御郡城。现在带兵赴北路搜剿。又能多歼贼众。收复县城。并生获要犯。甚属出力。著常青抵台湾后。先行嘉奖。惟是台湾系该镇专管地方。今有此贼匪聚众不法之事。该镇本有应得之咎。若能及此时勇往剿捕。岂止可以将功抵过。朕必将伊从优议叙。至任承恩、正值年富力强。且自请前往剿贼。乃亦逡巡观望。并著常青到彼。察访实在情形。如任承恩尚知出力。或有需该提督在彼协剿之处。即令任承恩暂留台湾。随同搜捕。俟事竣后。再核其功过。据实具奏。倘于剿捕不能得力。即遵照前旨。一面令其来京陛见。一面据实参奏。常青固不必因有此旨。过事吹求。亦不可稍存瞻徇回护。致令幸免。其功过大概。朕已知悉。常青亦不能欺朕为好人也。　　

○又谕、前因台湾贼匪滋事之初。督臣既经前往泉州驻劄。该抚自当在省静镇弹压。乃徐嗣曾有前往闽安之奏。是以降旨申饬。今台湾贼匪。业经两提臣会兵搜剿县城早经收复。贼匪纷纷溃散。大局已定偷越内地余匪。正复不少。则此时情形。又与前日不同严拏逸匪。最为紧要。该抚又应往来沿海各口岸。亲自督率擒拏。不使一名漏网方合机要。况省城距厦门一带不远。就近往来。仍可回省办理一切。两不致误。乃徐嗣曾拘泥前旨。将搜捕余匪等事。仅委之文武员弁。该抚转安坐省城。何总不知轻重缓急若此。徐嗣曾、著再传旨申饬。该抚接奉此旨。即速赴海口一带。亲自往来查察。将偷越余匪。严密截拏。勿稍留余孽。　　

○丙辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。上命皇十五子颙琰祭孝贤皇后陵。　　

○遣官祭端慧皇太子园寝。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○上诣安佑宫行礼。　　

○谕曰、喀喇沁亲王品级多罗郡王喇特纳锡第、宣力有年。办理盟长及围场事务。俱属妥协。今赴五台瞻礼后病故。朕心深为轸惜。著加恩赏银五千两。办理丧事。仍派奏蒙古事侍卫伯伍弥乌逊、赍赏经被。驰驿前往奠醊。仍著该地方官、备办人夫。照料起程。　　

○谕军机大臣等、本日蓝元枚、徐嗣曾奏到各摺。皆系常青、黄仕简等、业经奏到之事。乃各用六百里驰奏。徒劳驿站。甚属无谓。嗣后各提督等、拏获逸犯等事、应行奏闻者。仍令专摺具奏外。若不过接准台湾提镇、咨报搜剿情形。业经督臣提臣驰奏者。均无庸重复声叙。由驿奏报。以省烦扰。至常青此时。自己亲渡台湾。督率镇将等、实力搜剿。但常青已经调任湖广总督。今以钦差前往督办。一切题升调补。若专俟本省总督李侍尧办理。则所统将弁等、见常青不能专主。或心中以为即奋勉出力。亦不能即邀拔擢。未免稍生懈怠。著传谕常青、现在台湾将弁。被贼戕害。多有悬缺未补者。常青到彼。即应于剿贼弁兵内。核其实在出力者。官则酌予升擢。兵则拔补千把。一面具奏。一面知会李侍尧。俾常青得有事权。以便策励将卒。呼应较灵。可期迅速集事。　　

○以镶黄旗汉军参领崔承玉、为镶白旗汉军副都统。　　

○丁巳。谕曰、福建台湾逆匪林爽文等、聚众滋事一案。节经该提镇等奏报剿捕情形摺内、据称贼匪蜂拥团聚。各有万余及数千不等、竟似现在贼众。已不下数万。而所奏每次打仗杀贼之数。或称数百或称无数。又似被杀之贼。已不下数千。贼人仓猝起事。其纠约党羽。及沿途被胁入夥者。何能即至数万之多。此必绿营将弁。畏惧无能捏词多报。既可掩其恇怯。又可藉以冒功不知被杀之贼。俱有首级耳记尸身可验。而党羽之多寡。将来生擒林爽文等、亦无难根究确数。著常青于剿捕事竣后。务将所报贼数。与所杀所拏贼数。详细核查。据实具奏。毋任朦混。至林爽文等攻犯城池。戕害官民罪大恶极。不特首要各犯。罪应寸磔。而入其党夥者。均属法无可贷。但现在贼众。虽未必如该提镇等所报之多。而林爽文等、到处煽惑纠结。为日稍久。看此情形。人数又当有万余。其中被贼逼胁附从者。想亦不少。若概予骈诛。朕心有所不忍。著常青于官兵剿捕时。临阵痛加歼戮不计外。其续行搜获。暨贼党畏惧缚献乞降之犯。著该督逐加审明。此内如受贼伪职。及曾戕害抗拒官兵者。仍当即行正法。其止于被胁随行。并未与官兵打仗者。尚可免其一死。量予远徙。该督其恪遵妥办。以副朕仰体上天好生之德。法外施仁至意。　　

○又谕曰、台湾贼匪林爽文滋事一案。署都司事守备易连、守备邱能成、署守备事千总陈邦光、于克复诸罗生擒要犯。并保获鹿港、新庄等处。俱能率领兵民奋勇出力。甚属可嘉。所有现出台湾镇标中营游击耿世文员缺、即著易连补授左营游击索中扬员缺、即著邱能成补授。北路协都司王宗武员缺、即著陈邦光补授。伊等率众争先。收复擒拏。是以逾格超擢。用示优奖。其台湾北路协副将赫生额、及诸罗守备郝辉龙员缺仍著常青于带兵各员内。择其功绩最著者。酌量奏请升补。以昭奖劝。　　

○谕军机大臣等、现在台湾剿捕官兵。节经常青奏报。先后调派共计一万二千余名。军威已极壮盛。任承恩等并不亲临行阵。仅派委将弁。零星打仗。致首恶潜匿稽诛。转以贼势蔓延。必须派兵进剿为辞。可见任承恩懦怯无能。不过藉此以掩饰其迁延观望之咎。昨已降旨严行申饬。著再传谕常青、于到台湾时。遵照前旨。留心查察。据实严参。毋得稍有瞻徇。计此时兵力已足。更无庸再议添兵。至现在大兵四路会剿。贼人势在危急。其有擒获贼目、割取首级呈献。及临阵乞降者。已谕令常青分别查办。果系被贼胁从。尚可宽其一线。分别发遣新疆等处、给厄鲁特兵丁为奴。但此时贼党尚多。此等匪徒。目前冀缓诛戮。恐有挟诈伪降情事。尤应严密防范。并著常青察看确情。慎重办理。毋得稍有疎忽。所谓受降如受敌。不可不知也。　　

○理藩院奏、多罗贝勒衮布多尔济、请借六年俸银。驳令准借四年。得旨、贝勒衮布多尔济、请借六年俸银尚属因灾养赡属下。并非私用。著照所请赏借其所借之银。展限四年。作为十年扣缴。以示朕抚恤蒙古之意。　　

○戊午。谕军机大臣等据仓场侍郎苏凌阿奏、从前巡幸热河。俱于秋间启銮。是以由通州雇往船只。搭盖浮桥自三十七年以后。均于五月启銮。惟时尚无大雨所雇船只。竟无所用。请停其雇备等语。所奏是。此项船只。原因豫备塔盖桥座而设。近年以来既无所用。自应早行停止。即或遇春雨稍多之年。必须应用亦随时酌察情形。再为雇备。何得因循旧例。徒费项至六千余两之多。著将原摺钞寄刘峨阅看。令其将因何不奏请停止之处。据实明白回奏。寻奏、此项桥船。未经奏请停止。缘历任藩司、与臣衙门均未留心详查、遽循例咨拨。实系疎忽。应请将臣与藩司梁肯堂均交部照例议处。并请将节年动用银两。由仓场衙门查知确数。著落历任督臣、暨历任藩司名下。均摊赔补以为率忽糜费者戒下部议。　　

○又谕、前据热河总管全德等奏、拏获偷进行宫之贼犯于九恭一名。讯据供称、初次曾由外围扒墙潜入撬取铁叶售卖。因未即被拏。复希图进内偷取物件当被官兵拏获。现交热河道审办等语。行宫禁地。该犯胆敢两次潜入行窃。情罪较重非热河道所能审结。著传谕刘峨即转饬该道派委妥干兵役。将该犯于九恭解交刑部审拟具奏。　　

○又谕曰。明兴奏拏获传习坎卦邪教人犯、严审定拟一摺。已批交军机大臣会同法司核议速奏矣。孔玉显传习坎卦邪。教指称养赡刘二洪为名。敛钱惑众李文功、王秉礼之父兄本习坎卦邪教。该犯等复听从孔玉显、造言传布。情罪均属重大。该犯等既俱系刘省过教内余犯。复自称坎卦教长上年大名案犯。有欲往单县抢救刘大洪之语。则孔玉显等所供。与刘二洪并不认识。亦无勾通段文经谋逆之处。俱不可信。必须彻底研讯。究出实在情节方成信谳。此事非东省所能完结著。传谕长麟、即派委妥员将孔玉显、李文功、王秉礼三犯。小心管押迅速解京。交军机大臣、会同法司审办。毋得稍有疎虞。其余各犯。俟核拟具奏后。再行分别办理。　　

○又谕、前因黄仕简、任承恩、奏报各摺仅派委将弁等、零星打仗。并未亲临行阵。屡经降旨严行申饬。然尚以黄仕简、或因年老多病。犹存怜悯之心。今据伊所奏摺内于现在军务情形。置若罔闻。是黄仕简与任承恩互相观望。迁延时日。黄仕简不宜如此。朕亦不能因其老病曲为怜宥矣。至任承恩摺内有镇定持重之语。伊现在如此退缩不前。竟属怯懦无能。岂可藉词持重乎。伊二人于剿捕贼匪。种种迟延。难辞贻误之咎。任承恩知斗六门一带有贼踞守。即应督同将弁等、亲往追捕。将贼众痛加歼戮。俾与黄仕简一路声息相通。庶贼人闻风胆落。首犯得以克日就擒。今伊等如此迁延观望。幸贼人亦如伊等畏葸无能。不致更肆鸱张。倘贼众侦知官兵松懈复转相纠众。逞其狡猾。致大军稍失威重。尚复成何事体耶。又任承恩奏称、接据都司马元勋禀报。埔心庄打仗。杀毙贼目。余党逃散。当委亲随妥弁。前往确查之处。尤属不成事体。任承恩如果亲往该处督剿。于该都司禀报虚实。何用更委员弁前往确查。岂任承恩竟思安坐彰化。观望不前乎。黄仕简、任承恩、著再传旨严行申饬。并著该提督等亲带弁兵。会同剿捕。勿再仍前延缓。致干重戾。　　

○又谕、本日黄仕简、任承恩、六百里报到竟系覆奏谕旨。并未带兵进剿。且摺内有镇定持重之语。已降旨将伊二人严行申饬矣。黄仕简之摺、系正月二十七日拜发。距伊二十四日拜发之摺。又有三日。此三日、自应与贼打仗。何摺内竟无一字提及。若云府城紧要。从前柴大纪与永福二人。尚能保护无虞。岂此时须添黄仕简在彼防守之理。前因黄仕简年老患病。朕尚为之原谅。今玩误至此不惟不觉可原。转觉可恶矣。至斗六门、为南北咽喉之地。任承恩即应带兵前往。奋勇剿杀。以通要道。乃任承恩尚驻劄彰化。而黄仕简又驻劄郡城。一南一北。互相观望。以致道路不通。此明系退缩畏怯。安得藉词持重乎。从来用兵之道。贵乎神速。官兵一到。即订期夹攻。使贼无暇抵拒。渠魁既得。其党羽自可歼擒。幸而贼匪不过么＜麻骨＞草寇。亦如黄仕简之懦怯无能。若使稍知谋略。乘隙鸱张。一路之兵。稍有失利。其余兵弁虽多。自必因而气馁扑灭为难。尚复成何事体。看来此事断非黄仕简二人所能办理。常青务即速赴台湾遵照节次谕旨。相机妥办。必须坚持定见亲督官兵。调度指挥。务使壁垒一新。以期一举集事。至黄仕简、任承恩彼此推诿。一味因循。其贻误之咎已无可辞。岂可复行宽贷。著常青于抵台后。严切查明。如该提督实有逗留观望情事。即一面据实参奏。一面传旨。将伊二人解任。令回内地交李侍尧请旨办理。所有水师提督印务。交与柴大纪暂署。陆路提督印务、交与郝壮猷暂署。俟朕另降谕旨。朕于军务。纪律严明。信赏必罚。其有能著绩成功者。必格外加恩。如阿桂在金川奏凯。赏给宝石帽顶。四团龙补服。以昭宠异。其老师糜饷、临阵失机者。亦无不寘之重典。历历可数。岂黄仕简、任承恩、尚未之知。即常青虽擢用总督。办事未久。然历任中外多年。自当知朕用人之道。既经朕特交查办。亦不能为之瞻徇也。　　

○吏部议准、两江总督李世杰奏称、徐属邳睢一厅。管辖黄河南北两岸埽工必须于南北两岸。分设同知庶于修防有益。查有六塘同知事简。可以移设。请将邳睢南岸改为睢南厅。仍归原设同知管理。北岸改为邳北厅。即归新移同知管理。其六塘汛务仍归运河中河、分汛兼管。从之。　　

○两广总督孙士毅奏、闽省拏获台匪杨咏等、供出天地会根源。起于广东和尚洪二房、及朱姓人。前经浙闽督臣常青咨会查拏。嗣将许阿协等讯供。俱不能据实指出。而杨咏所供之后溪凤花亭亦尚未能查出。现在惠来海口。又盘获闽省漳州陈孟琴等七名。恐亦系会匪党羽。其许阿协等犯。应暂缓解京。以备质讯。报闻。　　

○己未。谕军机大臣等、上年大名匪犯。纠众戕官一案。首犯段文经等、现今尚未就获。前据长麟面奏。各省缉拏。过于严紧。转恐该犯畏惧。潜匿不出。即窝留之家。亦不敢轻于出首。必须不露形迹。外似迟缓。密为躧缉。或可得其实在下落等语。此言似有所见。该抚此时已经到任。如何饬属设法密行查缉。曾否得有段文经等踪迹。再上年东省两次、越狱人犯。尚有七名未获。亦当一体照此办理。方可速期就获。著传谕长麟、即将到任后如何设法查拏各犯情形。据实覆奏。　　

○又谕曰、何裕城奏赣南道吴承绪幕友蔡甫亭、撞骗贡生吴成绂银两。据该道自行访禀。其中恐有通同容隐情事。请将吴承绪革职。提犯严审等语。已降旨将吴承绪革职。交该抚审办具奏矣。吴承绪身为监司大员。容留蔡甫亭在关办事。任其出入署内指名撞骗。已属非是。今虽该道自行访禀。但此案系五十年九月之事。何以迟至年余。始行访拏禀究。自系蔡甫亭在该道署中。劣迹甚多。或已经发觉。恐人告讦。不能隐瞒。始捏称自行访闻。希图规避处分。且其中难保无通同婪索情事。著传谕何裕城、即亲提犯证。彻底根究。确审定拟具奏。　　

○又谕、前据巴延三奏、于蓝田县地方。盘获貌似段文经之许魁一名。解直质审。因令军机及刑部司员。带同王成功、迎赴前途认识。兹据福康安奏、在徐沟县地方。适遇该员等押犯到彼。当即提讯。据供实系许魁籍隶安徽于四十三年。前往陕西找寻亲戚。因贫难度日。沿途求乞。本年正月行至蓝田。即被拏获。畏刑诬认等供。质之王成功、亦称并非段文经。但恐其中或有隐瞒情毙。仍饬委员解赴直隶。再行认识等语。段文经一犯、系大名案内首逆。节经降旨。令各督抚上紧缉拏。迄今日久未获。经陕西盘获貌似该犯之许魁。解直审办。现虽认明并非段文经。但系状貌相似。查拏究系急公。若因此即治该员等以误获之咎。恐地方官畏惧处分。疎于盘诘。果遇该犯。转致兔脱漏网。于缉捕更属无益。所有误拏许魁之蓝田县知县等、俱著福康安不必因此饬诫。仍令其上紧留心缉捕段文经刘勤为要。并传谕各督抚、设法躧缉。严行查访。务得真犯踪迹。或不露形迹。外似迟缓。使该犯不复畏惧深藏。或敢潜出。即易于踪迹。无难立时就获。亦密缉要犯之法也。至许魁供称籍隶安徽。而口音不似或系大名案内余犯。亦未可定。并著刘峨、于陕西委员解到时。即著该员小心管押。解送刑部。再行质审办理。将此各谕令知之。　　

○予故喀尔喀扎萨克辅国公巴克巴扎布、致祭如例。　　

○庚申。上御勤政殿听政。　　

○遣官祭贤良祠。　　

○谕、据李世杰徵瑞奏查明营伍硝磺缺额。实由采运稽迟。请将三十六年以后办磺迟延、四十六年以后办硝迟延之历任江宁苏州各藩司、交部严加议处一摺。硝磺为军火要需。我国家武备修明。戎行整饬。凡遇临敌制胜。尤藉枪炮为利器。必需平时操演精熟。方能所向无前。即如京师健锐、火器等营。按期每日操演。需费硝磺甚多。而各直省营伍。亦皆按期操演。是采办火药。为兵丁练习之需。最关紧要。断无因多费硝磺。遂停止操演之理。且各省俱经委员采办。未闻缺额。何独江南遂形短绌。至李世杰前奏硝磺不敷。由于岁需烟盒之语更无是理。硝磺系自然之利。铺户制造花爆售卖者甚多。即如京城、每遇除夕元旦灯节。居民所放花爆。昼夜喧阗。不可胜计。又如江浙等省。商贾辐辏之区。售卖花爆。何止数千百万。与营伍军火。有何关涉。若果于军器所储有碍。朕必早降旨禁止民间花爆矣。况现据李世杰等奏、江苏通省各营。岁需硝磺八万九千余觔。而匠铺硝磺。每年约需十七八万、或二十余万斤不等。其数倍于营伍。可见民间所用花爆。需费硝磺。无碍军火。已与该督前奏。自相矛盾。至两淮年例。岁进烟盒七架。大小爆竹一万。所需无几。前据徵瑞查明。每年采办。止开销银一百一十余两。较之通省各营。及匠铺所需硝磺。为数不及百分之一。即内府花爆作。每岁开销。仅需硝磺一千余觔。其数较之江苏匠铺。亦不过二十分之一。而谓硝磺不敷。由于烟盒。有是理乎。明系承办之藩司等、采运迟延。创为此语。以为卸罪地步。岂能上而欺朕。下而惑众。而该督不以为怪。转以此牵涉声叙。其过甚大。但该督既有此奏。转不值以年例所需。致伊等得有藉口。所有两淮每年例进烟盒爆竹。著即行停止。京城花爆作。何所不可。至该藩司等采办迟延。托词支饰。李世杰冒昧陈奏。均应重治其罪。但恐外间无识之徒。不知伊等贻误军火。妄谓摺内牵涉烟盒声叙。以致获咎是诚全无人心者。不得不反覆剀切晓谕。此案袁鉴系屡经获罪。加恩录用之员。乃敢如此巧为诿卸。最为可恶。前经降补知府。尤不足以蔽厥辜。著即革去顶戴。仍留知府之任。三年不准支食廉俸。李世杰、本当照部议革任。但念其平日办理地方事务。尚属留心。且究因病后精神昏瞀。未能认真查核所致。著从宽免其革任。亦三年不准支领养廉。至苏松各营硝磺。既有缺额。操演时、又将储备火药动用。苏州藩司亦有迟延。闵鹗元身为巡抚。岂竟毫无闻见所司何事。何以并未查办。著明白回奏。所有三十六年以后办磺迟延、四十六年以后办硝。迟延之历任江宁苏州布政使、著交部严加议处外。并著照各营短缺硝磺例价。各令十倍罚赔。以示惩儆。余俟该督等查送职名到部。一并议处。经此次查办之后。各营火药。务须严饬委员。采买足额。迅速解营。年清年款。若再因循迟玩。朕必照贻误军需之例。重治其罪。决不稍为宽贷也。陈杰据实直奏可嘉。著交部议叙。将此通谕知之。　　

○又谕曰、工部奏、湖广、江西、造办拨船。所开物料夫价。与例不符。应令据实删减。再行核销等语。固属照例办理。但念前年湖广适遇岁旱歉收。一切木料匠工。未免昂贵。且办理尚为迅速。江西省承造船只。亦能妥速完竣。所有该二省请销拨船价值银两。著加恩准照该督抚等所题核销。　　

○谕军机大臣等、大名案内首犯段文经等、至今未获。节经降旨。令各督抚上紧躧缉。前据狭西省奏报、盘获貌似段文经之犯。特派司员带同王成功迎赴前途识认。又非段文经。是该犯尚无实在踪迹。因思上年该犯等、曾有逃上盐船及往武当、汉口之信。此时直隶、山东等省查拏紧急。不致潜匿。或竟由盐船。逃往汉口或窜入武当山藏避。均未可定。徐克展一犯。系毛师沆在亳州访获。尚属能事。著传谕毕沅、仍密饬该员。带同眼目前赴汉口、武当山一带及各盐船上。不露形迹。设法购线查拏。若该员果能再将段文经、刘勤、盘获。朕必破格加恩升擢该员不可不倍加奋勉也。将此谕令知之。　　

○又谕曰、总兵柴大纪、督率官兵义勇。保护郡城。最为出力可嘉。郝壮猷在南路一带。督兵攻剿。杀贼多人。亦属认真奋勉。自应酌量加恩。以示奖励。著常青查明该镇等、如未经赏过花翎。即传旨加恩赏戴。令其益加奋励。各带官兵。分投剿捕。以期迅速蒇事。至黄仕简、任承恩、并不亲临行阵。贻误事机。已降旨令常青查明。即行参奏解任。将水师陆路提督印务。交与柴大纪、郝壮猷、暂署常青务须飞渡台湾。遵照节次所降谕旨。督率柴大纪等、分带官兵。相机妥办。黄仕简、任承恩并著先即摘去花翎。　　

○兵部议覆、署河东河道总督兰第锡奏称、河营协办守备。分管各厅工程。统辖把总。董率修防。与正备相同。请照守御所千总之例。作为从五品。应得封典。即改照从五品给予。应如所请。至协备品级、究与正五品之守备有间。遇有河营都司缺出。自应先尽正备题补。如实无合例应升之员。该督务于摺内切实声明。始准于协备中遴选。请旨补用。不得率以正备人缺未宜。辄将协备题补。致启越次之渐。从之。　　

○转工部右侍郎赵锳、为左侍郎。以内阁学士刘跃云、为工部右侍郎。　　

○以光禄寺卿陆锡熊为左副都御史。　　

○辛酉。谕、现在陆锡熊、已补授左副都御史。所遗光禄寺卿员缺。著管干珍补授。仍留巡漕之任。　　

○又谕曰。索诺木巴勒珠尔、著补放正盟长。所遗副盟长员缺。著补放端珠布色布腾。围场事务。亦著端珠布色布腾管理。　　

○谕军机大臣等、据福海奏、淮安地方。于二月初九日子时起。至初十日午时止。复得密雨连绵。入土深透等语。春膏应候二麦藉以滋培。览奏甚为欣慰。福海系淮关监督。业经具摺奏报。李世杰闵鹗元、身任封疆。何以于地方雨水情形。转未据奏及。李奉翰近在淮安。岂皆不知朕廑念民依。无时或释耶。著传谕该督等、将因何未经奏及之处。据实覆奏。嗣后所属地方。得有雨泽。务随时速奏。毋得迟缓。　　

○又谕、直隶大名纠众戕官案内、首逆段文经、刘勤、节经降旨缉拏。迄今未获。昨据巴延三奏、盘获貌似段文经之许魁一名。经派员带同夥犯王成功、迎往认识。实系畏刑诬认。并非正犯。是段文经、刘勤或窜入川省潜匿。冀图苟延残喘。亦未可定。著传谕保宁、严饬所属。设法躧缉。密访严拏。务期弋获。毋因日久生懈。以致正凶漏网稽诛。　　

○壬戌。谕曰、康基田补授江苏按察使。伊由河南河北道、调任江南淮徐道。于河工事宜。最为谙习。且办事认真。不辞劳瘁。每年伏秋大汛时。仍应令其赴淮徐一带。帮办修防诸务。庶于河工有裨。其本任臬司事件。著交该督抚、或委藩司兼署。或于道员内拣选一员署理。不过数月。俱无不可。至上年降旨、令书麟于伏秋大汛以前。赴清江一带。帮办河务。嗣遇河湖并涨。堤工漫溢数处。书麟在彼督率工员。赶办堵筑事宜。李世杰病后。精神未能照料。全仗书麟认真督办。会同李奉翰、分投饬催。漫口得以妥协竣事。著书麟、以后于伏秋大汛时。应赴工将修防各务。会同李世杰、李奉翰、详悉讲求。豫行筹办。以期永庆安澜。　　

○又谕、前据徵瑞奏长芦商人呈请捐银三十万两。备造拨船。以为拨运漕粮之用。民船得免官封。商引即无虞壅滞。是以准其所请。今湖广、江西二省。先行动项赶造。解直备用。仍令该商等分限交纳归款。前据该二省题销成造拨船。共一千二百只。实用银二十八万二百五十两零。核计原捐银三十万两。共节省银一万九千七百四十三两零。除已降旨准将该督抚原题核销外。所有该二省节省银一万九千七百四十三两零。著该盐政于该商等应行归款时。按数扣除。毋庸照原捐之数交纳。以示体恤。　　

○谕军机大臣等、昨召见安省保举堪胜道员之知府钱金殿、见其才具祇属中平。并非出色之员。该员前于江安粮道任内。因公降调。补授徐州府知府。据该督抚奏调太平府知府简缺。复由太平调任庐州府。庐州虽在安省为中繁缺分。较之徐州。已属事简。何以转将该员保奏。前降旨令各督抚特保道府。原欲伊等于属员中。察其才具出众。实能胜冲繁要缺。谙练地方事务者。秉公保列。以备简用。今钱金殿不过中材。又加以年老。若似此循分供职之员。各部院京察记名人员内、较为优胜者。正不乏人。又何须该抚特登荐剡耶。著传谕书麟将因何保奏之处。据实覆奏。或朕于引见时。看其才具中平。而该员在安省。实有何事办理出力。该抚因将该员特行保奏之处。亦著书麟一并核实具奏。固不可意存回护。亦不必因有此旨稍为迁就。以致屈抑人材。所有记载原片。并著发交书麟阅看。遇便缴还。将此谕令知之。寻奏、钱金殿在江年久。于吏治民情最为熟练。前署庐凤道时。适值该处水灾。该员查办赈务。颇见实心。于关务亦属妥协。且曾任道员。是以保奏。得旨、看其人妥当自守之流。要缺断不能。　　

○癸亥。谕曰、伊犁领队大臣那旺、来京陛见。看其年力衰迈。若令回任。不惟不能得力。伊亦不情愿。从前那旺曾经效力多年。著加恩赏给散秩大臣职衔。前赴察哈尔游牧地方。原品休致。所遗领队大臣员缺、著散秩大臣职衔总管那彦补授。代那旺管辖部落事务。　　

○又谕、据奎林等奏、审讯戳死民人马成龙之马海、是否果系独子。及马成龙有无兄弟之处。现在行查内地。如应留餋由部办理等语。所办错误。新疆地方。岂可拘泥内地章程办理。且马成龙、不过拳欧马海脊背。而马海辄用金刃戳伤毙命。自应照例定拟。乃奎林等、援独子留餋之例。行查内地。实属拘泥。新疆地方。不可如此办理。奎林等、著传旨申饬。　　

○谕军机大臣等、前因大名首犯段文经等、至今未获。屡经降旨。令书麟实力严密缉拏。乃本日书麟奏到地方情形一摺。祇将麦苗长发。及展赈日期具奏。而于段文经下落。并无一字提及。其意竟似不能拏获。惟以惭愧了事。不复置议。况前经东省获犯张二小供称、段文经曾逃往亳州。是该犯曾在该省地方潜匿。书麟不能随时弋获。遂以该犯已经他窜。心生疎懈。竟视为海捕具文。全不留心上紧查拏。书麟、著传旨申饬。并著该抚密饬各属。仍于颍亳一带。实力躧缉。毋再疎懈。使要犯久稽显戮。　　

○又谕、连日盼望台湾捷报。甚为悬切。本日黄仕简有六百里报到。朕以为必系奏报剿贼情形。及加披阅。系接到恩赏、及覆奏谕旨。于剿捕贼匪之处。竟无一字提及。而任承恩连日亦无奏报。是黄仕简、任承恩、互相观望。皆属一筹莫展。朕前因黄仕简年老患病。一闻贼匪滋事。即带兵亲赴台湾。屡降温旨奖谕。并令加意调摄。勿过劳勚。并赏给荷包等物。以朕高年如此体恤周至。黄仕简宜何如感激图报。以慰朕悬切。亦应将受恩深重。虽年老病后。仍当身先士卒。剿灭贼匪。以图报效之处。恳切声叙。即非出于至诚。亦当敷衍谢恩。乃竟于此等处所。全无一言叙及。岂朕眷念老臣。而黄仕简转不知仰体高年之主。宵旰焦劳之意乎。著常青到彼即将此旨诘问黄仕简。严行申饬。况总兵普吉保一到台湾。即率领弁兵亲往诸罗一带。会同柴大纪、相机进剿。普吉保身系满洲。遇事颇能奋勉。黄仕简在御前行走。非外省提督不晓事者可比乃安然坐视。并普吉保之不若乎。且台湾原设兵丁不为不多。乃黄仕简等、屡次派兵进剿。止令郝壮猷、徐鼎士等、带往之兵。分投剿捕而于台湾本地官兵。并未将作何派拨之处奏及。现在普吉保、已带延建及水师兵一千六百名。前赴诸罗。黄仕简即应督同亲往。何以仅委之该镇。黄仕简竟若置身事外者。岂竟因病气馁。观望不前乎。至任承恩、年富力强。尤非黄仕简尚可以老病藉口。乃驻劄彰化。并不带兵亲往贼巢。奋勉剿杀。竟如温福在木果木。将弁兵各处分散。以致贼众乘间窃发。遂至偾事光景。此事初起时朕尚不甚介意以为么＜麻骨＞窃发。黄仕简一到。即可捕灭无余。乃不意伊二人、竟敢如此迁延观望。殊出意料之外。现据黄仕简奏到拏获贼匪蔡绍等、讯据供称。贼首林爽文等、团聚斗六门。势尚猖獗。犹思复攻诸罗。而任承恩、柴大纪、俱有官兵单薄。需拨兵接应之语。虽业经普吉保率领原带兵一千六百。前往协剿。但恐贼夥为数较多。黄仕简。任承恩、屡派弁兵。分投堵御。零星打仗。或一路之兵。稍有失利。其余兵弁虽多。自必因而气馁。倘贼匪见黄仕简等漫无筹画。乘隙鸱张。或有挫失。更为可虑。常青到台湾后。务须察看情形。如果必须增添兵力。即一面具奏。一面咨照李侍尧于附近各营。再拨二三千名。速度台湾。俾资策应。李侍尧接准来咨。即行飞调配渡。毋致迟误。至常青、经朕特派前往台湾。督办剿捕诸务。固应亲督官兵。调度指挥。但伊系总督大臣。理宜持重。于临阵打仗时。相度事机。筹酌轻重。此事已专委常青一人办理。当坚持定见。勇往前进。酌量事宜。运筹制胜。　　

○以正黄旗汉军副都统德成额、为江宁副都统。　　

</div>
    <div class="pagination">
<a href="清实录乾隆朝实录_page1626.html">上一页</a><span>...</span><a href="清实录乾隆朝实录_page1622.html">1622</a><a href="清实录乾隆朝实录_page1623.html">1623</a><a href="清实录乾隆朝实录_page1624.html">1624</a><a href="清实录乾隆朝实录_page1625.html">1625</a><a href="清实录乾隆朝实录_page1626.html">1626</a><span class="current-page">1627</span><a href="清实录乾隆朝实录_page1628.html">1628</a><a href="清实录乾隆朝实录_page1629.html">1629</a><a href="清实录乾隆朝实录_page1630.html">1630</a><a href="清实录乾隆朝实录_page1631.html">1631</a><a href="清实录乾隆朝实录_page1632.html">1632</a><span>...</span><a href="清实录乾隆朝实录_page1628.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
