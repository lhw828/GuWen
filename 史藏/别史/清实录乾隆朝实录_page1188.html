<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1188 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1188 页/共 1860 页</h1>
    <div class="content">○谕、据色布腾巴勒珠尔奏、带领新来入觐之土尔扈特台吉渥巴锡等、行至直隶怀安县地方。所有应需饭食马匹等项。概未豫备。即照料听差。亦无一人。因将山西骑来之马。令其过站。送出张家口。并于途中购买食物。与渥巴锡等分食而行等语。土尔扈特台吉等远来归顺。欲赴行在瞻觐。早经谕令各督抚、饬知沿途地方官。安设馆舍。供备马匹饭食。俾得所至如归。咸深感悦。其经过之甘、陕、山西等省。均各经理得宜。乃甫入直隶境、而怀安一县。供顿缺如。视国家徕远柔怀之典。漫不经心。则该知县之平日不以事为事。已可概见。昨朕巡幸木兰。该地方官办理桥道贻误。朕从不以差务责备有司。概从宽宥。至于异域归诚。岂宜玩误若此。其罪实无可贷。所有怀安县知县、即著该督查明参奏革职。至口北道明琦、系该处专管大员。竟不督办妥善。甚属不合。著交部严加议处。杨廷璋虽在永定河办理工程。何以不务行饬示周备。咎亦难辞。并著交部议处　　

○又谕知省学政。现届差满。福建学政汪新。湖南学政褚廷璋、贵州学政孙士毅。湖北学政边继祖。俱系本年任事。无庸更换。顺天学政。著李宗文去。江苏学政。著彭元瑞去。安徽学政。著朱筠去。浙江学政。著王杰去。江西学政。著曹文埴去。山东学政。著李中简去。山西学政。著曹锡宝去。河南学政。著沈初去。陕甘学政。著杨嗣曾去。四川学政。著冯应榴去。广东学政。著金士松去。广西学政。著范栻去。云南学政。著郭元漋去。此内有现出试差人员、若拘例回京请训。再行赴任。徒劳驿全往返。学政之职。惟在公慎自矢。整饬士习。兴起文风。此外更无可训谕。伊等于接奉此旨后。即著各赴新任。不必来京请训　　

○谕军机大臣等、昨德福奏缅匪情形一摺。识见鄙谬。已传旨严行申饬矣。今细阅德福所奏。名为不必袭击缅匪。其心实因不肯办理小金川起见。观其欲令哈国兴往招诺尔塔之意。隐以僧格桑与诺尔塔相类。仍欲遣人招谕完事。不过指东击西。冀售其诡谲之计耳。德福如果确有所见。筹画出自良心。则彼自今年三月。接署云贵督篆以来。距其七月间自永昌起程。为期已将半载。何不于在任时及早敷陈。直至入四川境、方为此奏。若以为事体重大。必须面请。则彼八月初甫至黔省。途中虽兼程而行。亦须俟朕行围事毕。出哨后。始得陛见。已届九月中旬。即使朕允其所请。迅速传谕温福。计温福接到时。业已进兵袭击之时。德福岂不筹度及此。其意不过以幸得总督实缺。急图将就完局。彻退军务。安享封疆之乐。而又不敢明言。故借缅事以巧施其曲说。此等伎俩。岂能于朕前尝试耶。况前此谕令德福赴川时。曾将阿尔泰等节次所奏办理小金川事宜各摺、钞寄阅看。德福岂不知僧格桑之滋扰邻境土司。屡经阿尔泰等晓谕。受约归巢。曾未数月。复敢与金川狼狈为奸。乘间攻围沃克什。且及明正土司。岂可仍以口舌化导。若不急事剿擒。使番蛮稍知惩儆。朝廷威令安在。且何以绥靖边方。德福何尚狃其怯懦之见。仍萌在阿克苏时之故智耶。朕前以德福近日。颇似实心任事。或可助阿尔泰所不及。因令其星速赴川。协同办理。昨阅阿尔泰覆奏之摺。似能体朕节次谕旨。自知改悔。或可望其奋勉成事。若留德福在彼。逞其乖妄之见。必致掣肘贻误。是以令其来京候旨、但德福前日所奏、敢于取巧。不但深负委任。其居心实不可问。著传谕德福。令其即行明白回奏。此时董天弼已由间道进攻。破其大碉。阿尔泰自亦派兵夹击。若能擒获僧格桑。抚定其地。或逆酋畏惧逃匿。将小金川分隶管辖。驻兵镇守。以结其局。固善。否则俟温福袭击缅匪事竣。于开春统率八旗劲旅。驰赴川省。奋力进剿。自能克日成功。将此于阿尔泰温福奏事之便。一并谕令知之　　

○是日、驻跸准乌拉岱大营　　

○庚子。上行围　　

○吏部议覆、浙江按察使郝硕奏称、各省满营驻防。设有理事同知通判。管理旗民交涉事件。并繙译清文。须该旗员自理。若委令解饷他省。或赴部交纳。外出经年。恐于本任要务有误。应如所请。嗣后遇有解饷差委。毋庸派理事同知通判。从之　　

○工部议准。广西巡抚陈辉祖奏请。复开镇安府天保县。黄泥坡磺矿。从之　　

○大学士管四川总督阿尔泰奏、据宋元俊禀称、查有附近章谷之巴旺、及布拉克底土司。与小金川所占明正之纳顶等境毗连。若由此进兵。可将所占明正地方全复。经密饬该土司遵办。嗣据禀。两处愿以兵一千五百引路。现在调集。是以未即渡河攻剿。报闻　　

○是日、驻跸都穆达乌拉岱大营　　

○辛丑。上行围　　

○谕、工部题销乾隆三十四年分、耕耤犁亭农具等项。用过银两一本。何以事隔两年有余。始行核销。虽曾经部驳。亦不应如此之久。其系何处迟延。及有无逾限之处。交内阁查明具奏　　

○谕军机大臣等、据董天弼奏、由山神沟山路进兵。至德尔密地方。连夺石卡。并攻克大碉一座。剿杀番众数十人。余俱越岭而逃。我兵已扼险要。因该处雨雪交加。各兵俱系裹带乾粮。不举烟火者。已有八日。未免稍形疲乏。现俟分兵毕旺拉一路。探有消息。两路会合进攻。并照会镇臣福昌。守御山神沟后路等语。董天弼办理此事。尚属奋勉。已于摺内批示矣。该提督虽系间道往攻。裹粮而行。但岂无继运兵饷。俾资接济。亦岂无续进之兵。以为声援。阿尔泰初闻董天弼进兵之信。曾否筹办及此。迨探知董天弼攻碉之后。曾否速为策应。著传谕阿尔泰。即行据实覆奏。至巴朗拉一面、为攻小金川大路。董天弼原议令总兵福昌进剿。以挫其锋。彼由小路密进。两路夹击。今董天弼进兵后。已攻克卡碉。福昌自八月初七日分兵以来。至今已将一月。曾否进兵往攻。及巴朗拉一路。有无贼匪拒守。该镇曾否与之接仗。所办情形若何。并未据奏报一字。总兵本有奏事之责。况当统兵分剿。尤应随时入告。岂宜缄默若此。并著传谕福昌、令其迅速详晰覆奏。此旨著由六百里加紧发往　　

○是日、驻跸巴颜布尔噶苏台大营　　

○壬寅。上行围　　

○谕、前经降旨、所有凉州等处驻防兵丁。遇有红白事件。俱著加恩于该处房租项内拨赏。以资经费。今西安移驻伊犁兵二千名。业经到齐。若遇伊等红白事件。亦著舒赫德等、照凉州等处之例。赏给经费。以副朕加恩边戍之至意　　

○又谕、据铁保奏称、伊至打箭炉。会同阿尔泰等、候德福到后。同往章谷。观看形势一摺。亦由六百里驰递。六百里驰递事件。专为紧要军情而设。铁保若遇贼打仗。或进兵得贼消息。不妨如此驰奏。今才至打箭炉。遇见阿尔泰。系何紧要之事。亦由六百里驰递。甚属不晓事体。著传旨严行申饬。　　

○是日、驻跸巴颜沟大营　　

○癸卯。上行围　　

○谕、据实麟奏、民人岳生梅、在哈喇沙尔地方。因刘士彦索债争闹。用所佩小刀。扎伤刘士彦耳轮等三处。伤痕限内平复。请将岳生梅从重定拟。枷号三个月。满日解交山西巡抚、定地流三千里等语。所办未为允协。新疆安设耕屯。一切均宜整肃。民兵等设有过犯。本不当与内地同科。岳生梅虽系自往营生。但既前至新疆。理应守法安分。乃因口角细故。辄以金刃伤人。即属斗很生事之辈。实麟将该犯问拟流罪。仍请交山西定地。名为加重。而实予从宽。岂足以示惩儆。况内地情罪较重之犯。俱改发新疆。今以内地民人。在新疆犯法。转得令其复还中土。何以准情法之平。嗣后除发遣新疆人犯。在配所滋事不法者。仍按定例。从重分别定拟外。其有内地民人。于新疆地方。犯至军流之罪。如在乌噜木齐一带者。即发往伊犁等处。其在伊犁一带者。即发往乌什、叶尔羌等处。而在乌什各城者。亦发往伊犁等处。并视其情罪。量为酌定。轻者发各处安插编管。重者给厄鲁特及回人为奴。如此明示区分。庶众人共知炯戒。而立法更为详妥。将此谕令刑部。并通行新疆各处办事大臣等知之　　

○命理藩院侍郎庆桂、在军机处学习行走　　

○是日、驻跸达颜达巴罕昂阿东大营　　

○甲辰。上行围　　

○谕军机大臣等、据巴彦弼等奏称、乌噜木齐昌吉城民人王成得。戳伤张振殒命。请将王成得照斗殴杀人例。拟绞监候等语。已批依议行矣。王成得因其徒刘姓、往吴应甲铺内饮酒。持棍往寻。殴詈其徒。复与张振角口。遂共扭结。张振并未向殴。王成得辄拔身佩小刀。扎伤张振右乳致毙。是起衅行凶。皆起自王成得。并非互相斗殴。其情节较为可恶。况在新疆地方。逞凶戕命。更不可不示以严惩。未便照内地寻常斗殴案情。拟以缓决。著传谕刑部堂官。将此案入于秋审情实。以昭平矣。至巴颜弼等原摺。同供单。一并交刑部核办　　

○又谕、据刑部汇奏、新疆缓决人犯一摺。该部止照各省之例。一体核办。未为允协。即如斗殴杀人之例。多拟缓决。夫所谓斗殴者。必当实有互相格斗情形。而向来问刑衙门。凡遇因伤致死之案。不论其是非彼此交斗。并有凶犯独自动手者。审无谋故情节。概照斗殴科罪。本未适情法之平。第内地此等案情较多。难于尽改。尚不妨仍旧。若新疆各处。设立耕屯。兵理宜倍加整肃。若于此等逞凶毙命之犯。仅令系狱数年。仍可减等。不足以昭炯戒。秋谳时、自不当与内地一例核拟。昨因巴彦弼等奏、王成得戳伤张振一案。业经降旨、交与刑部、将该犯拟入情实。此摺著一并交刑部堂官。将斗殴各案。详加查核。画一办理。将此传谕知之　　

○赈恤山东历城、章邱、邹平、长山、新城、齐河、齐东、济阳、禹城、临邑、陵县、德平、平原、东平、东平所、惠民、青城、阳信、海丰、乐陵、商州、滨州、利津、沾化、蒲台、滋阳、邹县、金乡、鱼台、济宁、嘉祥、汶上、阳谷、寿张、济宁卫、范县、朝城、聊城、堂邑、博平、茌平、清平、莘县、冠县、临清、邱县、高唐、夏津、武城、东昌卫、临清卫、博兴、高苑、乐安、王家冈场、寿光、官台场等、五十七州、县、卫、所、场、本年水灾贫民。并予缓徵　　

○是日、驻跸扎克丹鄂佛罗大营。　　

○乙巳。上遣侍卫福康安、赴避暑山庄、皇太后行宫问安　　

○行围　　

○土尔扈特台吉渥巴锡等、以归顺入觐。上御行幄受朝。赏顶带冠服有差。御制土尔扈特全部师顺记曰。始逆命而终徕服。谓之归降。弗加征而自臣属。谓之归顺。若今之土尔扈特。携全部。舍异域。投诚向化。跋涉万里而来。是归顺。非归降也。西域既定。兴屯种于伊犁。薄赋税于回部。若哈萨克。若布噜特。俾为外圉而羁縻之。若安集延。若巴达克山。益称远徼而概置之。知足不辱。知止不殆。朕意亦如是而已矣。岂其尽天所覆。至于海隅。必欲悉主悉臣。为我仆属哉。而慈土尔扈特之归顺。则实天与人归。有不期然而然者。故不可以不记。土尔扈特者。准噶尔四卫拉特之一。其详已见于准噶尔全部纪略之文。溯厥始。率亦荒略弗可考。后因其汗阿玉奇。与策妄不睦。窜归俄罗斯。俄罗斯居之额济勒之地。康熙年间。我皇祖圣祖仁皇帝。尝欲悉其领要。令侍读图丽琛等。假道俄罗斯以往。而俄罗斯故为纡绕其程。凡行三年。又数月。始反命。今之汗渥巴锡者。即阿玉奇之曾孙也。以俄罗斯征调师旅不息。近且徵其子入质。而俄罗斯又属别教。非黄教。故与合族台吉密谋。挈全部投中国兴黄教之地以息肩焉。自去岁十一月启行。由额济勒历哈萨克。绕巴勒喀什诺尔戈壁。于今岁六月杪。始至伊犁之沙拉伯勒界。凡八阅月。历万有余里。先是朕闻有土尔扈特来归之信。虑伊犁将军伊勒图一人。不能经理得宜。时舒赫德以参赞居乌什。办回部事。因命就近前往。而畏事者。乃以新来中有舍楞共人。曾以计诱害我副都统唐喀禄。因以窜投俄罗斯者。恐其有诡计。议论沸起。古云受降如受敌。朕亦不能不为之少惑而略为备焉。然熟计舍楞一人。岂能耸动渥巴锡等全部。且俄罗斯亦大国也。彼既背弃而来。又扰我大国边界。进退无据。彼将焉往。是则归顺之事十之九。诡计之伏十之一耳。既而果然。而舒赫德至伊犁。一切安汛设侦筹储密备之事。无不悉妥。故新投之人。一至如归。且抡其应入觐者由驿而来。朕即命随围观猎。且于山庄燕赉。如都尔伯特策凌等之例焉。夫此山庄。乃我皇祖所建以柔远人之地。而宴赉车凌等之后。遂平定西域。兹不数年间。又于无意中不因招致而有土尔扈特全部归顺之事。自斯凡属蒙古之族。无不为我大清国之臣。神御咫尺。有不以操先券。阅后成。惬志而愉快者乎。予小子所以仰答祖恩。益凛天宠。惴惴焉。孜孜焉。惟恐意或满而力或弛。念兹在兹。遑敢自诩为诚所感与德所致哉。或又以为不宜受俄罗斯叛臣。虑启边衅。盖舍楞即我之叛臣。归俄罗斯者。何尝不一再索取。而俄罗斯讫未与我也。今既来归。即以此语折俄罗斯。彼亦将无辞以对。且数万乏食之人。既至近界。驱之使去。彼不劫掠畜牧。将何以生。虽有坚壁清野之说。不知伊犁甫新筑城。而诸色人皆赖耕牧为活。是壁亦不易坚。而野亦不可清也。夫明知人以向化而来。而我以畏事而止。且反致寇。甚无谓也。其众涉远历久。力甚疲矣。视其之死而惜费弗救。仁人君子所不忍为。况体天御世之大君乎。发帑出畜。力为优恤。则已命司事之臣。兹不赘记。记事之缘起如右。御制优恤土尔扈特部众记曰。归降归顺之不同既明。则归顺归降之甲乙可定。盖战而胜人。不如不战而胜人之为尽美也。降而来归。不如顺而来归之为尽善也。然则归顺者。较归降者之宜优恤。不亦宜乎。土尔扈特归顺源委。已见前记。兹所不以优恤之者。方其渡额济勒而来也。户凡三万三千有奇。口十六万九千有奇。其至伊犁者。仅以半计。夫以远人向化。携孥挈属而来。其意甚诚。而其阽危求息。状亦甚惫。既抚而纳之。苟弗为之赡其生。犹弗纳也。赡之而弗为之计长久。犹弗赡也。故自闻其来。及其始至以迨于今。惟此七万余众冻馁尪瘠之形。时悬于目而恻于心。凡宵旰所究图。邮函所咨访。无暇无辍。乃得悉其大要。于是为之口给以食。人授之衣。分地安居。使就米谷而资耕牧。则以属之伊犁将军舒赫德。出我牧群之孳息。驱往供馈。则以属之张家口都统常青。发帑运茶。市羊及裘。则以属之陕甘总督吴达善。而嘉峪关外。董视经理。则以属之西安巡抚文绶。惟时诸臣以次驰牍入告。于伊犁塔尔巴哈台之察哈尔厄鲁特。凡市得马牛羊九万五千五百。其自达里刚爱、商都达布孙。牧群运往者。又十有四万。而哈密。辟展。所市之三万不与焉。拨官茶二万余封。出屯庾米麦四万一千余石。而初至伊犁赈赡之茶米不与焉。甘肃边内外。暨回部诸城。购羊裘五万一千余袭。布六万一千余疋。棉五万九千余斤。氊庐四百余具。而给库贮之氊棉衣什布幅不与焉。计费储用帑银二十万两。而赏贷路赀及宴次赉予不与焉。其台吉渥巴锡等之入觐者。乘传给饩而来。至则锡封爵。备恩礼。共往也。复虑其身之生。不宜内地气候。则由边外各台。历巴里坤以行。而迎及送、并遣大臣侍卫等护视之。用以柔怀远人。俾毋致失所。或有以为优恤太甚者。盖意出于鄙吝。未习闻国家成宪。毋惑乎其见之隘也。昔我皇祖圣祖仁皇帝时。喀尔喀土谢图汗等。为厄鲁特所残破。率全部十万众来归。皇祖矜其穷厄。命尚书阿喇尼等往抚之。发归化城、张家、独石。二口仓储。以赈其乏。且足其食。又敕内大臣费扬古、明珠等。赍白金茶布以给其用。采买生畜以资其生。遂皆安居得所。循法度。乐休养。迄今八十余年。畜牧日以蕃。生殖日以盛。乐乐利利。殷阜十倍于初。其汗王台吉等世延爵禄。恪守藩卫。一如内扎萨克之效臣仆。长子孙。莫不感戴圣祖德泽及人之深。得以长享昇乎之福也。朕惟体皇祖之心为心。法皇祖之事为事。惟兹土尔扈特之来。其穷厄殆无异曩时之喀尔喀。故所以为之筹画无弗详。赒惠无少靳。优而恤之。且计长久。庸讵知谋之劳而费之钜乎。冀兹土尔扈特之众。亦能如喀尔喀之安居循法。勤畜牧。务生殖。勿替厥志。则其世延爵禄。长享昇平之福。又何以异于今之喀尔喀哉。用是胪举大凡。勒石热河及伊犁。俾土尔扈特汗王部众。咸识朕意。且以诏自今以往我诸臣之董其事者。御制土尔扈特部纪略曰。事不再三精核。率据耳食以为实。君子弗为也。言不求于至是。已觉其失。护己短而莫之改易。君子弗为也。必知斯二者。然可以秉史笔。以记千载之公是公非。余之为土尔扈特部之纪略。亦亹是而已。土尔扈特之初来也。盖尝咏之诗。载之记。皆以为始自阿玉奇汗。溯而上之。荒略不可考。此亦述向之所闻者而书之。而不知其更有所祖。非始自阿玉奇。兹以其麇至。乃得一一详徵其实。为之重记。何必隐约弗明。以讳吾前言之未精核载哉。阿玉奇之父、曰棚楚克。其祖、曰书库尔岱青。其曾祖、曰和鄂尔勒克。其高祖、曰卓立甘鄂尔勒克。其高祖之父、则曰贝果鄂尔勒克。自贝果鄂尔勒克溯而上之。实远不可徵。其入俄罗斯也。则自阿玉奇之曾祖和鄂尔勒克、于策妄之祖巴图鲁浑台吉时。其时四卫拉特。各自为汗。无所统属。又不相和睦。和鄂尔勒克。因率其子书库尔岱青等。至俄罗斯之额济勒地。其时阿玉奇尚在襁褓。因留巴图鲁浑台吉处。后书库尔岱青往西藏而回。遂向浑台吉索阿玉奇归俄罗斯。巴图鲁浑台吉。为阿玉奇之外祖。以时代计之。适相当。而阿玉奇汗时。其子散扎布台吉、率所属一万五千余户。往投策妄。策妄尽留其属。而逐散扎布归额济勒。则向记所云阿玉奇与策妄不睦。亦未为大误也。自贝果鄂尔勒克、至和鄂尔勒克。皆单传。和鄂尔勒克有子六人。一即书库尔岱青。余三无子。其二皆有子孙。式微无足传。书库尔岱青子四。二绝嗣。其一曰那木策楞。四传而至巴木巴尔。今封郡王。其一即棚楚克。四传而至渥巴锡。今封汗。棚楚克之子阿玉奇。有子八人。其六皆无子嗣。其一曰衮扎布。有子嗣。今之封亲王策伯克多尔济者。其曾孙也。衮扎布、乃渥巴锡之祖沙克都尔扎布之亲弟。故其子孙。为渥巴锡近族。与沙克都尔扎布子孙。皆随渥巴锡而来。其户口之数、已见前记。兹惟记其始祖所自出。并证前之失精核而未实者。至其重黄教、置鄂拓克宰桑之类。率同准噶尔。但具体而微。盖准噶尔之纪略。纪其全部之盛衰。而兹土尔扈特之纪略。则纪其世系之详悉云尔　　

○工部议覆、浙江巡抚富勒浑奏称、浙河旧设站船二十四只。因旧式笨重。改造沙飞、太平、等船。沙飞可装饷鞘二十万两。太平可装饷鞘十六万两。请将所需水脚。沙飞给九十两。太平给八十五两。应如所请。从之　　

○是日、驻跸伊绵峪大营　　

○丙午。上行围　　

○赐土尔扈特台吉渥巴锡等、鞍马櫜鞬。并令随围从观　　

○赐扈从王公大臣。蒙古王公台吉、及土尔扈特台吉渥巴锡等宴　　

○谕、据杨廷璋参奏、怀安县知县何燧、于土尔扈特入觐台吉渥巴锡等过境时。并不遵照章程豫备。事事贻误。实属溺职。口北道明琦。系专委经管大员。既饰词缕禀于前。又漫不经心于后。不合已极等语。何燧著革职。并照该督所请。仍留直省、自备资斧效力。三年无过。方准回籍。明琦前任江南道员。曾经获谴。及朕加恩录用。仍不知实心任事。乃于归顺远藩入觐。尚尔饰词玩误。昨已有旨、交部严加议处。著该部一并核议。至宣化镇恒德、该督既曾令其一体照料。乃于专办马匹。亦致贻误。该督因何不附摺参奏、杨廷璋亦著交部严加议处　　

○谕军机大臣等、昨据董天弼奏、于八月初七日。由山神沟密进、至德尔密地方。已攻夺石卡大碉。因兵丁裹带乾粮。不举火已八日。未免疲乏。俟分兵毕旺拉一路。探有消息。会合进攻等语。随传谕询问阿尔泰。因何不筹办续进兵粮接济。及派兵策应。今距该提督奏到之期。又逾五日。尚未见有续奏。未知该处攻剿情形若何。深为廑念。阿尔泰既与董天弼会商夹击。一闻该提督由间道进兵。即应派兵分路合进。使顽酉首尾不能相顾。乃惟坐守河干。迁延时日。又不筹拨西路应援之兵。是阿尔泰竟置此事于度外。于董天弼一路。漠不相关。全不知体朕注念边陲。萦怀宵旰。岂大臣实心任事之道。至铁保甫至打箭炉。与阿尔泰相见。并无筹办之事。辄用六百里驰奏。该副都统固不晓事。阿尔泰系满洲大学士。兼管总督。统兵进剿。铁保由驿具摺。即当询其所奏何事。设系铁保到后。见阿尔泰调度不合机宜。密行陈奏。该督自不便与闻。若系筹画军营事宜。即当与之会商妥计。联衔合奏。乃以无关紧要之事。听其徒劳驿递。阿尔泰竟不阻止。殊属不知大体。著一并传旨申饬。并将此谕由六百里加紧发往。著阿尔泰即将明正一路、作何进兵。及董天弼近日消息如何。迅速由驿覆奏　　

○是日、驻跸萨勒巴尔哈达大营　　

○丁未。上行围　　

○谕曰、书景阿于蒙古事务。不甚谙悉。现在科布多办事。恐不胜任。侍郎福德。通晓蒙古语言。而于蒙古事务。亦颇谙悉。著赏带花翎。前往科布多办事。换书景阿来京　　

○又谕、据额驸色布腾巴勒珠尔奏、带领入觐之土尔扈特台吉等、沿途经过地方。文武各官。全然不以为事。以致多有贻误。并有总兵臬司道府等大员。前来认罪。自称奴才。免冠叩首等语。土尔扈特台吉。系新来投诚人众。前来入觐。所有经过地方。官员理宜豫备整齐。使知天朝体制。业经朕特降谕旨。令各省督抚妥协办理。乃各省官员。尚敢不以为事。以致诸多贻误。狃于恶习。殊属不堪。自应严加议处。然此尚属事之所有。至总兵阿明阿、恒德、按察使德文、口北道明琦、知府博尔敦、身系满洲。且皆地方大员。经理不善。已无颜面。亦何至向色布腾巴勒珠尔、自称奴才。免冠叩首。卑鄙至于此极。若谓色布腾巴勒珠尔系额驸。则见额驸从无叩首之例。如谓伊系王爵。则满洲谒见宗室王等。亦不可自称奴才。免冠叩首。阿明阿等、如此行事。实属卑污已极。有玷国家官爵。真大奇事。非寻常过失可比。阿明阿、恒德、德文、明琦、博尔敦、俱著革职。发往伊犁。自备资斧。效力赎罪。向来出差人等。如果骚扰驿站。经地方官详报。该督抚据实奏闻。朕必将骚扰驿站之人治罪。仍将该地方官深为嘉予。今地方官全不以事为事。亦太不堪。若不严加治罪。何以力挽积习。著将额驸色布腾巴勒珠尔。参奏之迟误马匹食物各员。俱交部严加议处。此事若非额驸色布腾巴勒珠尔、据实具奏。朕何由知外省官员。怠玩至于此极。如此相仍。将来更无底止。额驸色布腾巴勒珠尔、不避众怨。据实奏闻甚是。且伊此次带领土尔扈特台吉前来。亦颇奋勉。额驸色布腾巴勒珠尔、著交部议叙。并将此旨及原摺。一并译汉、通谕中外知之　　

○予故江南河道总督李宏、祭如例　　

○陕西巡抚文绶疏报、乾隆三十一年分、乌噜木齐开垦地四百八十顷四十亩。升科如例。　　

○族表守正捐躯之广东陆丰县民谢承坤妻陈氏　　

○是日、驻跸安巴究和罗昂阿大营。　　

○戊申。上行围　　

○谕曰、侍郎副都统伍讷玺、著前往乌里雅苏台办事。将伊勒图换回　　

○谕军机大臣等、据李湖奏、滇省解送黄公缵等眷口过境。其第二起内武廷常一户。止有家属。而武廷常并未同行。询据滇省解员禀称、武廷常因送妈鼎往南掌、先经奏明有案。但武廷常既在南掌未回。因何仍列册内。现在飞咨滇省查核等语。前据雅郎阿奏称、据南掌国王来文称、妈鼎前经许配召翁。恳将伊母女给还完聚。曾降旨允行。续据雅郎阿覆奏、已将妈鼎交给差来头目领回。并差人护送交界。并未奏有武廷常伴送之事。妈鼎母女、给还南掌时。既交该国头目领回。本无庸复需伴送。至雅郎阿所称、差人护送交界。自系选委内地员弁。因何派及武廷常。且武廷常虽往南掌。其家属尚居内地。何以距今年余。一去不返。现解户口册内。又何以仍行列名。彰宝起解黄公缵时、又未将此等情节奏明。殊不可解。著传谕彰宝、即行逐一查明。据实覆奏。　　

○又谕、阅阿尔泰今日奏到之摺。不意其糊涂无用若此。已于摺内批饬。阿尔泰身为满洲大学士。凡有关国家要务。何一不当实心筹办。况系川省总督。番夷之事。尤其专责。乃自五六月间。即奏称督办进兵。至今四月余。尚安坐打箭炉。并未发一兵。未移一步。所为督办者安在。岂以专理地方日行案件。便为尽总督之职。而于边情军务。皆置之不问乎。其意不过以为德福将到。即可藉以息肩。豫存五日京兆之见。无论德福近日行为。与彼同一无用。即使其果胜于彼。而竟甘心退让。束手无策。纵不自顾颜面。独不凛覆辙之戒乎。阿尔泰。既与董天弼豫商分路进兵。自当与之克日同进。乃既已后期。又惟派一游击宋元俊前往。阿尔泰仍驻打箭炉不动。惟知敦体养安。岂满洲大臣所宜有。即其自问。不能亲履行阵。而在后督催。以励将弁等勇往之气。于事庶为有益。若欲待德福会商。阿尔泰即先期进兵。德福到彼。亦无难循踪趋赴。何竟退缩不前。岂不为将领等所窃笑乎。至董天弼。由山神沟间道密进。于八月十三日。打破德尔密大碉。距阿尔泰此次拜摺时。已将半月。阿尔泰前奏、曾据西路粮员、禀报得碉之事。自应即远派兵。续进策应。并为筹拨继运兵粮。以资接济。仍一面速行进兵夹击。以壮声援。使顽酋首尾不能相顾。方为合理。乃竟视西路为董天弼之事。与彼毫无关涉。全然置之度外。岂满洲老大臣实心体国之道。言之不胜愤懑。阿尔泰著传旨严行申饬。仍将此旨。由六百里加紧发往。著阿尔泰速将该处如何进兵情形。及董天弼近日消息如何。阿尔泰作何探听接应之处。迅速覆奏。　　

○又谕、今日阿尔泰奏到一摺。实属糊涂无用。现已降旨严行申饬。顷复据董天弼奏、所得碉卡。复行失去。毕旺拉一路。亦为小金川夺去。现退兵坚守要口等语。是贼兵竟敢抗拒我师。甚为可恶。岂可不加申讨。轻为歇手。至董天弼所请交部治罪之处。且可不必。得失乃行兵之常。董天弼前此进兵。尚属勇往。而此时之退失。皆由带兵本少。不敷调拨。绿营积习。又皆懦怯无能。阿尔泰复不早为筹拨。以至于此。且看其此后如何奋勉自效。以定功罪。若再不知努力。则其获谴更甚矣。但所称贼兵乘雾雨迷漫之时。于左右山梁。蜂屯蚁而至。守碉之瓦寺土兵。辄行惊溃等语。殊觉可笑。贼既能乘雾来攻。我兵岂不能乘雾迎剿。是兵力之不堪。大概可知。且瓦寺与小金川同系土司。何以贼之土兵。皆属有用。官之土兵。即属无能。此皆调度不善之故。阿尔泰在川最久。岂竟漫无见闻。何以不详慎精选。听以懦弱充数。不能得力。所办何事。著传谕阿尔泰明白回奏。至董天弼本系乘间攻其不备。今德尔密一带。既有贼兵屯拒。自难仍由原路再进。亦不必复与攻夺所失之碉。万一少有折挫。更觉不成事体。但我兵即不能冞入。而守御隘口。不使贼匪外逸。尚属力所能为。自当派拨弁兵。严为堵截。西路现有总兵福昌。在巴朗拉驻守。则山神沟。毕旺拉两处。即可交该镇一并抵御。以缀贼势。董天弼在彼。亦无可施展。伊于番地情形。稍为谙悉。且曾经从征金川。尚系熟手。今阿尔泰坐守南路。毫无主见。现在无可协同办理之人。董天弼著即驰往阿尔泰军营。会商进剿。或可得其佽助之益。惟是绿营恇怯之兵。实不足恃。看来未必遽能集事。设或调度又不合宜。致损威重。更难完局。第当围困贼人要隘。勿令轻出。以待厚集兵力捣穴擒渠。以靖边徼。前曾谕令温福。俟袭击缅匪事毕。于明春带兵。驰赴四川妥办。今思袭击一事。原不过蹂其近边。悉力焚杀。以振兵威。并非图直抵贼巢。克期必进者可比。即迟一年再办。亦无不可。且缅匪每年未尝不豫备我进兵。今复缓其掩袭。虚虚实实。转属出其不意。况既欲用我八旗劲旅之力。若令于袭击后。再往四川。长途奔走。或不免于疲乏。亦不可不从长筹书。即就目下情事而论。缅匪之暂停袭击。操纵在我。而小金川敢于负嵎逆命。若不急为翦除。养成贼势。于事大有关系。自当权其轻重。以期有济。温福前奏、原议于十月初进兵。此时尚在永昌部署。著传谕温福。于奉到此旨后。即带军营所有之满洲兵。星驰取道赴川。奋力攻剿。务擒贼酋僧格桑。分隶其地。使番蛮稍知畏惧。其黔省绿营兵。除派守边隘外。并精选勇锐者千余名。一并带往。若以现有黔兵。距川较远。即仍照温福前奏、奉旨后酌定应用兵数。飞咨黔省。于川省相近营镇。速行选派精兵。即令前往。省觉更为妥便。其原派带兵之人。为应酌留滇省防守。著照单内点出者。温福带往。余俱留于永昌。所有副将军印务。温福即带往备用。至参赞大臣伍岱。于军务颇为练习。亦著同温福前往。会商进剿。阿桂留于滇省。亦属无益。著温福随带赴川。差委效力。至于滇省边务。惟有派兵紧守关隘。加意巡逻。并令带兵侍卫等、分派各处守御。设有缅匪潜至边境。即奋勇掩击歼戮。使之丧胆。此事著交长清。海兰察。哈国兴、办理。毋稍疏懈。彰宝并宜实力稽查经理。勿致贻误。若此时缅酋或遣人至关。投递文信。不论多寡。俱行留住。惟择其中之最无用者一人。遣回。并令传谕匪酋。如将所留内地之人。全行送回。方可宽宥。否则断不歇手。亦不必写给回书。所办滇省军务。不过如此。至阿尔泰等现在进兵。若能乘间得利固善。否则莫如极力围守。以待温福到川。一举集事。川省绿营兵。即多为调拨。亦未必能得力。并著派成都满洲兵一千名。速赴军营。听候温福派用。其各兵所需马匹粮饷。著交阿尔泰。即豫为熟筹速备。若稍有玩误。惟阿尔泰是问。恐不能当其重戾也。此旨著由六百里加紧分路发往。董天弼摺、并钞寄温福。并谕彰宝、长清、海兰察、哈国兴、知之　　

○以山东兖沂曹道黄检、为山西按察使　　

</div>
    <div class="pagination">
<a href="清实录乾隆朝实录_page1187.html">上一页</a><span>...</span><a href="清实录乾隆朝实录_page1183.html">1183</a><a href="清实录乾隆朝实录_page1184.html">1184</a><a href="清实录乾隆朝实录_page1185.html">1185</a><a href="清实录乾隆朝实录_page1186.html">1186</a><a href="清实录乾隆朝实录_page1187.html">1187</a><span class="current-page">1188</span><a href="清实录乾隆朝实录_page1189.html">1189</a><a href="清实录乾隆朝实录_page1190.html">1190</a><a href="清实录乾隆朝实录_page1191.html">1191</a><a href="清实录乾隆朝实录_page1192.html">1192</a><a href="清实录乾隆朝实录_page1193.html">1193</a><span>...</span><a href="清实录乾隆朝实录_page1189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
