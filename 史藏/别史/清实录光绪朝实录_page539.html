<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 539 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 539 页/共 1316 页</h1>
    <div class="content">
○乌里雅苏台将军托克湍奏、查阅军台事毕。恳恩酌保出力人员。得旨、此系照例应办事件。所请保奖之处。著毋庸议。　　

○两广总督李瀚章奏、遵铸银圆。已有成数。发局搭用。并将式样五种呈览。下部知之。摺包　　

○乙卯。谕内阁、御史何福堃奏、告祭官员。沿途婪索。请旨申禁一摺。国家遇有庆典。派员分往各处告祭。该员等自应恪恭将事。岂容骚扰地方。若如该御史所奏。近来河南陕西等省。致祭官员。竟敢需索供应。以致扰累民闲。实属不成事体。嗣后派往各处告祭人员。务当洁清自矢。毋得藉差勒索。傥有前项情弊。定行严惩不贷。现月　　

○又谕、御史何福堃奏、荫生分部人员。补缺班次。请饬核议等语。著吏部归入殷李尧前摺。一并议奏。现月　　

○又谕、张曜奏、黄水盛涨。高家套民埝刷塌。请将在事文武各员。分别参办。并自请议处一摺。山东齐河县高家套埝工。正在兴修。未及竣事。猝于五月二十一二等日。昼夜大雨。风狂浪急。致埝身刷塌三十余丈。在事员弁。未能立时抢护。实属咎无可辞。都司张凤仪、候补知县刘师向、傅善宝、均著即行革职。道员张上达、事前疏于防范。著交部议处。张曜著一并交部议处。该抚务当督饬印委各员。将漫口迅即堵筑。毋得再有疏虞。其上下游蛰陷各工。并著分饬各该员弁赶紧抢修。务臻稳固。现月　　

○谕军机大臣等、电寄李鸿章、电报已悉。河南巡抚。著廖寿丰暂行护理。　　

○黑龙江将军依克唐阿奏、调已革总兵周炳林差委。得旨、即著咨行两广总督。迅饬周炳林赴黑龙江差委。　　

○山东巡抚张曜奏、护运格堤骤被倒灌。黄水冲溢。请将东昌府知府李清和等摘顶。得旨、李清和等均著摘去顶戴。该抚务当饬属赶紧修筑。毋稍疏虞。图留览。　　

○又奏、恳饬工部酌派司员二三员。来东练习河工。从之。　　

○护理热河都统热河道恩良奏、查勘武列河石坝被水情形。得旨、迅筹修复。毋任延误。　　

○又奏、筹款修复旱河石坝。报闻。　　

○丙辰。巡抚衔督办云南矿务唐炯奏、云南迤西民办铜厂。请设局收买。由官给价。凑供京运。下部知之。　　

○丁巳。谕内阁、前因天津等处。被水成灾。业准李鸿章所请。拨银六万两。先就被水极重之区。办理急抚。惟念此次雨水过多。灾区甚广。饥民嗷嗷待哺。为日方长。尚恐不敷散放。加恩著将奉天运京粟米一万二千七百余石。并于本年江北河运漕米内。截留三万六千石。拨给备赈。其随漕轻赍等项银两。并著查照成案。核解直隶。作为津贴运米之需。李鸿章务当遴委妥员。分别被灾轻重。核实散放。不准吏胥稍有弊混。用副朝廷轸念灾区有加无已至意。现月　　

○又谕、御史周天霖奏、京城积水难消。请开沟渠以资宣洩一摺。著步军统领衙门、管理沟渠河道大臣。会同工部妥议具奏。寻步军统领衙门奏、拟将大街之沟。分年分段。节节兴修。药库胡衕。为前后街洩水总汇之区。宜先疏通。以消积潦。依议行。摺包　　

○两江总督曾国荃奏、朝鲜国王。请将盗卖红薓罚款捐赈。得旨、该国王捐资助赈。具见悃忱。惟念朝鲜国用不充。此项银两。仍著发还。以示体恤。　　

○以亏欠银两。革前署贵州安南县知县马安礼职。并勒追。　　

○以任性妄为。革贵州副将陈文魁等职。　　

○戊午。谕内阁、本年朕二旬庆辰。覃敷闿泽。中外均沾。因念文武大臣。有年逾七旬。精神强固。供职克勤者。洵为熙朝人瑞。允宜特沛恩施。以昭优眷。大学士恩承、张之万、均著加恩赏给御书扁额一方。西安将军尚宗瑞、绥远城将军克蒙额、均著加恩交部从优议叙。以示朕尚齿引年优礼耆臣至意。寻颁恩承扁曰、纶扉笃祜。张之万扁曰、耆德凝厘。现月　　

○谕军机大臣等、有人奏、广东番禺县武举何占元。身家不清。其父何林、即何廷辉、向充厮役。何占元蒙考。中式己丑科武举。伊兄何家俊、蒙捐监生。兄弟肆恶。鱼肉乡闾。复敢于忌辰演戏。散帖敛钱。请饬查办等语。著李瀚章按照所参各节。确切查明。据实具奏。原片著钞给阅看。将此谕令知之。寻奏、查明何占元身家不清。请予斥革。从之。摺包　　

○又谕、许振祎奏、伏汛雨水过多。黄河盛涨。南岸之上南中河下南三厅。险工叠出。亟需购料筹防。请饬拨银两等语。该三厅现在防护险工。需款孔急。著河南巡抚饬令藩司于节省险工项下。提银四万两。专解南岸三厅。俾应要需。许振祎务当严饬在工员弁。核实支放。即将各工力筹保守。务臻稳固。将此由四百里谕知许振祎、并传谕廖寿丰知之。现月　　

○四川总督刘秉璋奏、川省津贴捐输。岁纳百数十万。藉拨京协各饷。势难遽停。请仍加广中额。以顺人心而裕饷源。从之。　　

○陕西巡抚鹿传霖奏、华州罗纹河淤决为患。现拟开渠疏导。俾直注入渭。以卫粮田。下部知之。　　

○福建台湾巡抚刘铭传奏、基隆煤矿官办无效。洋人承办。又经部驳。现招富商承办。较为妥协。下户部议。　　

○福建台湾布政使于荫霖因病解职。以前贵州布政使沈应奎为福建台湾布政使。现月　　

○以遵命捐赈。予江苏记名道江清骥为其父母、候选知县贾秉杰、廪生井、应斗、为其母、各建坊。　　

○己未。云南巡抚谭钧培奏、南甯县宣威州属被水筹赈情形。得旨、即著饬属认真查勘赈抚。以恤灾黎。　　

○缓徵云南楚雄府属旱灾田粮。　　

○庚申。谕内阁。本日带领引见错误之正黄旗蒙古副都统恩棠、希隆阿、均著交部议处。　　

○谕军机大臣等。管理中正殿大臣奏、喇嘛法衣残破不齐。请饬派织造织办一摺。著派江南织造文佩办理。　　

○安徽巡抚沈秉成奏、四月分雨水粮价。并安庆等属被水情形。得旨、被水地方。即著饬属妥为抚恤。毋令失所。　　

○又奏、盱眙县被火。查勘抚恤情形。得旨、即著分别被灾轻重。妥为抚恤。　　

○盛京刑部侍郎英煦奏、请派员会审民人李群山等京控案件。得旨、著派裕禄会同英煦审办。　　

○予故河南巡抚倪文蔚恤典如例。　　

○辛酉。遣官祭火神庙。　　

○谕军机大臣等、前据李鸿章奏、永定河北上汛漫口。当经谕令督饬员弁。迅筹堵筑。现被淹各处。饥民遍野。大溜所经。逼近京师。若不迅速堵合。嗣后情形何堪设想。著该督严饬在工各员。赶紧集料兴工。克期蒇事。毋得藉词迁延。致干重咎。并将现在如何筹办之处。即行覆奏。将此由四百里谕令知之。寻奏、现派臬司周馥等驰赴工次。督办堵筑。报闻。摺包　　

○内务府奏、款项支绌。请借拨户部银二十万两。以济要需。依议行。　　

○以前广东巡抚裕宽为河南巡抚。现月　　

○壬戌。谕内阁、本年朕二旬庆辰。业经覃敷闿泽。并加恩内外臣工。因念在京大员老亲。有年逾八十者。承恩禄养。爱日舒长。洵属昇平人瑞。允宜特沛恩施。礼部尚书昆冈之母栋鄂氏、著赏给御书扁额一面。福寿字各一方。紫檀三镶玉如意一柄。大卷江袍褂料二疋。大卷八丝缎袍褂料二疋。内阁学士兼礼部侍郎衔祥麟之父春升、著赏给御书扁额一面。紫檀三镶玉如意一柄。小卷江袍褂料二件。小卷八丝缎袍褂料二件。内阁学士兼礼部侍郎衔凤鸣之父瑞成。著赏给御书扁额一面。紫檀三镶玉如意一柄。小卷江袍褂料二件。小卷八丝缎袍褂料二件。前江甯副都统连庆之祖母佟佳氏、著赏给御书扁额一面。紫檀三镶玉如意一柄。小卷江袍褂料二件。用示朕锡类推恩至意。寻颁昆冈之母扁额曰春满笙陔。祥麟之父曰庆溢莱衣。凤鸣之父曰龙章锡祉。连庆之祖母曰金萱日永。　　

○谕军机大臣等、翰林院侍讲学士朱琛奏、畿辅水灾甚重。请各按村庄。多设粥厂等事。著潘祖荫、陈彝、酌核办理。　　

○癸亥。上奉慈禧端佑康颐昭豫庄诚寿恭钦献皇太后幸纯一斋。侍晚膳。外记　　

○赐内廷王大臣及蒙古王贝勒贝子公额驸等食。至乙丑皆如之。　　

○浙江巡抚崧骏奏。遵查余杭县南湖等处工程。筹款兴办。下部知之。　　

○甲子、万寿节前期。上诣仪鸾殿慈禧端佑康颐昭豫庄诚寿恭钦献皇太后前行礼。　　

○御乾清宫受贺。　　

○奉皇太后幸纯一斋。侍午膳。翌日如之。外记贵州巡抚潘霨奏、机器铁厂、现已开炉。宽筹经费、以资周转。并呈青溪全厂图说铁样。下所司知之。　　

○丙寅万寿节。上诣大高殿寿皇殿行礼。　　

○遣官祭太庙后殿、奉先殿。上以孟秋享太庙。自是日始、斋戒三日。　　

○丁卯。谕军机大臣等、昨日锡林郭勒盟王等。恭遇朕二旬万寿。所进佛哈达马匹。已经赏收。该王贝勒贝子公等、均赏加二级。头等台吉、著赏加一级。明发纂修官郭立山

恭纂　　

帮总纂官程棫林恭辑监修总裁世恭阅九月二十三日正总裁那月日专司藁本陆恭覆阅癸丑七月初七日徐月日荣月日副总裁唐月日宗室宝恭阅二月十三日陈恭阅一签七月二十日熙月日郭恭阅三月十七日宗室麒月日
</div>
    <div class="pagination">
<a href="清实录光绪朝实录_page538.html">上一页</a><span>...</span><a href="清实录光绪朝实录_page534.html">534</a><a href="清实录光绪朝实录_page535.html">535</a><a href="清实录光绪朝实录_page536.html">536</a><a href="清实录光绪朝实录_page537.html">537</a><a href="清实录光绪朝实录_page538.html">538</a><span class="current-page">539</span><a href="清实录光绪朝实录_page540.html">540</a><a href="清实录光绪朝实录_page541.html">541</a><a href="清实录光绪朝实录_page542.html">542</a><a href="清实录光绪朝实录_page543.html">543</a><a href="清实录光绪朝实录_page544.html">544</a><span>...</span><a href="清实录光绪朝实录_page540.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
