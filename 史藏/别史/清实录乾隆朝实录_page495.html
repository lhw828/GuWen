<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 495 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 495 页/共 1860 页</h1>
    <div class="content">
○幸瀛台。　　

○定外任借支养廉例。谕、给事中葛峻起奏请申严私放官债之弊一摺。欲使月选各官。知所顾惜。而射利之徒。不得居奇巧取。意非不善。而未得善为办理之道。盖折扣重利之债。本非人所乐从。特迫于程限。资斧维艰。宿逋负累。不能不出于称贷。即重利有所不顾耳。若如该给事中所奏。定以治罪之条。处分之例。势必称贷无门。于人事多所未便。更或私相授受。居奇者益逞其挟制之术。转致阳奉阴违。有名无实。又孰从而禁之。朕思外任官各有养廉。本该员应得之项。但例应到任后起支。今若于引见得缺之后。准其于户部具呈豫支。酌量道路之远近以定多寡。知照该上司、于该员到任后。扣除归款。不愿者听。一转移间。将扣折重利之弊。可不禁自止。此虽细故。而曲体人情。实乃加恩格外。如此而尚有簠簋不饬。侵帑剥民。罔恤官箴者绳以重辟。其又以奚辞。其如何分别省分。著为定数。著九卿详悉定议具奏。至所奏严禁听信长随之弊。仍属空言。其何以责成各督抚禁止之处。亦著九卿一并议奏。寻议、云南道、府、酌借银一千两。州、县、六百两。同知、通判四百两。州同、州判、二百两。在部领凭之佐杂等官六十两。贵州道、府、九百两。州、县五百两。同知、通判、三百五十两。州同、州判、一百五十两。佐杂等官五十两。四川、广东、广西、褔建、甘肃、湖南、道、府、八百两。州、县、四百两。同知、通判、二百两。州同、州判、一百二十两。佐杂等官四十两。江西、浙江、湖北、江苏、安徽、陕西、道、府、七百两。州、县三百两。同知、通判、二百五十两。州同、州判、一百两。佐杂等官四十两。奉天、河南、山东、山西、道、府五百两。州县二百两。同知、通判、一百五十两。州同、州判、八十两。佐杂等官四十两。直隶道、府、三百两。州、县、一百五十两。同知、通判、一百两。州同、州判、六十两。佐杂等官三十两。均俟引见得缺后。吏部汇行知照户部。有情愿借支者。即持凭赴部具呈。取具连名互结。劄库照发。不愿者听。知照该督抚。到任后。于应得养廉、限一年内分作四季扣完。至云贵离京最远。所借养廉较多。奉天向因额徵耗羡无几。原定养廉较少。准一年半内扣完。并令该督抚、将所扣银于岁底汇解部库。至拣发道府以下试用人员。请按分发省分。照实授官减半酌给。委署有缺时坐扣。如有升迁调任丁忧者。即咨行新任调任扣抵。其赴京起复候补。有续借银。亦于新任内接扣。参革告病等官。于本员名下勒追。在途病故。及到任后尚未扣清而病故者。于通省道府以下。例应借支养廉等官摊扣。至所奏严禁听信长随之弊。久有例禁。请嗣后令督抚转饬各该上司。按季查核。如奉行不力。将该上司照失察例议处。督抚照不行详查例查议。从之。　　

○丁丑。谕、朕御极之初。曾令查办废员。许于都察院具呈。核明情由汇奏。带领引见。至乾隆元年。一年之间已及二千余人。嗣因纷纷呈辩。希图起用。经大学士徐本奏请停止。朕思废员内不无才堪驱策之员。十余年来。未经查办。若概令赴都察院具呈。未免人怀侥幸。转启竞进之端。应将因公挂误内外满汉人员。除已经送部。引见。照部议降革者。无庸查办外。其照例降革未经引见者。吏兵二部、查明情节奏闻请旨。朕另派王大臣、察核验看。分别带领引见。其降调人员。未经得缺。守候年久。不得及时效力者。亦著一体查办。　　

○又谕、郎中江都修理盘山工程。甚属草率。多有倾坍曾差三和稽查。著江都赔补修理。伊但估计需银四千两等因具奏。此若系官修。必然不敷。又至数万银两矣。观此、可知修理工程。俱无实际。江都似此不事厥事。而三和数次偏护。著将江都革职。遣往盘山。所有添修工程。一并赔补修理。倘不敷。著三和赔修。　　

○戊寅。谕、该旗带领引见之广安、阿尔泰、布章阿、俱著于伊等从前在京原衙门额外行走。舒起人平常。不宜外任。著仍以笔帖式用。嗣后此等引见人员。准其在原衙门额外行走者。遇有缺出。该堂官奏请署理。俟该员服阕后。仍照例外用。　　

○谕军机大臣等、据马灵阿奏称、宁夏沿边一带。向令蒙古进口交易。迨乾隆九年经原任督臣庆复查办。因道员与驻劄之员外郎。各持己见。至今案尚未结。以致久行之例。遽行禁革。多有未便。请查照旧例遵行等语。宁夏沿边口隘六十处所。向曾发给印牌。交该台吉等收执。遇有进口。执持查验立法原属严明。行之数十年并无疎忽。今乃以查办之故。致使久远遵行之例。一旦禁革。有妨蒙古生计。殊非国家柔远之道。在边疆固宜防范。亦惟令该地方员弁。于进口出口之时。详加盘验。弊端自可永除。可传谕尹继善、鄂昌等。查照旧例。妥协办理。　　

○又谕军机大臣等、蒙古汉人。同属臣民。如有书写之处。应称蒙古内地。不得以蒙汉字面。混行填写。已屡经降旨。今马灵阿奏摺。犹以夷汉二字分别名色。可见伊等全未留心。且以百余年内属之蒙古。而目之为夷。不但其名不顺。蒙古亦心有不甘。将准噶尔、及金川番蛮等。又将何以称之。著再行传谕沿边各督抚知之。如有仍旧书写之处。朕必加以处分。　　

○己卯。上诣皇太后宫问安。　　

○幸瀛台。　　

○谕军机大臣等鄂容安因豫备朕来年巡幸中州。整葺丛林古迹。奏称需费无多。臣等养廉。尽足敷用等语。此等修饰豫备之处。理应动公项。盖公项存留。本为公务而设。巡幸正公务之大者。此而不用。更于何事支销耶。至养廉以资大小官员日给。如期关领。方可责以洁己奉公岂得移充公用。此端断不可开。且豫省存留公项颇多。无藉动及养廉。著传谕鄂容安知之。　　

○庚辰。孝惠章皇后忌辰。遣官祭孝东陵。　　

○降满洲正红旗副都统八十五、为护军参领。以原任归化城都统噶尔玺、为满洲正红旗副都统。　　

○以工部尚书赵宏恩、为京口将军。左都御史刘统勋。为工部尚书。　　

○辛巳。上御乾清门听政。　　

○谕、德龄不胜吏部侍郎之任。著以内阁学士用。其吏部侍郎员缺。著同宁补授。仍兼镶黄旗汉军副都统。　　

○谕、都察院左都御史员缺。著彭维新补授。户部侍郎德尔敏、现在办理工程。不能到部。著以侍郎衔专办工程。俟将来酌量以侍郎另用。其员缺、著伍龄安调补。仍兼管太常寺事。所遗礼部侍郎员缺。著嵩寿补授。其内阁学士员缺。著德龄补授。户部侍郎吕炽、现以侍郎提督学政。俟伊学差任满。酌量以侍郎另用。其员缺、著嵇璜调补。所遗工部侍郎员缺。著刘纶调补。仍兼理兵部侍郎事。其礼部侍郎员缺。著张泰开补授。　　

○谕军机大臣等、邓廷相管理关务。因其缺额太多。是以令马尔拜秉公确查。如邓廷相果无徵多报少情弊。即应据实具奏。乃既称邓廷相并无染指又将伊家人所得银十余两至二三两。并一绫一席。俱以勒索治罪。此管理关税家人所必不能免者。马尔拜如此查办。甚属琐碎。不知大体。著传谕申饬。其邓廷相已有旨以参领降补。所请交部严加议处之处。亦不必行至所覆户部驳查数目舛错等情。已著节录交部。一并谕令知之。　　

○壬午。上诣大高殿行礼。　　

○谕军机大臣等、开泰所奏靖州理猺州判朱存章、遇事喜于见功。恐其轻率妄举。请调沣州州判一摺。朱存章若果如所奏。因琐屑细故。张皇多事。则不独不宜于苗疆。即内地百姓。又可容其任意滋扰耶。今仅将该员调任。亦无以示戒。著传谕开泰、令其留心查察。不得以调离苗地为了事。大凡封疆诸务。固不可激小成大。亦不可讳大为小。若一味以因循为镇静。则属员必且从风而靡。不流于粉饰欺蒙不止。即如此案、交该厅州县密察。又安能遽信其必据实详覆。且安知其不豫揣上司意在息事。故掩匿罪状。以为迎合地耶。苗猺错处之境。务须抚绥轻重合宜。关系甚紧要。开泰于此等处。均宜时时留意。至办理开垦湖田一案。奸民自应惩治。但细阅摺中、有郑左周等赴辕具呈。系属多时等语。似有纠党挟制之意。如果聚众连名。妄行图利。则刁风断不可开。摺中亦当奏明。不可为之隐讳。开泰素性柔懦。虑其失之不及。故详悉开导。求也退。故进之。正此谓也。　　

○又谕军机大臣等、山海关监督高恒所奏、此次盈余银五万三千余两。著将三万五千两、解交海望。其余一万八千余两、俱著赏给高恒。伊初管税务。能实心经理。是以从重赏给。以示奖励。且伊父高斌、应赔官项甚多。令其于此内留银四五千两。以供用度外。余俱著代伊父交纳帑项。下次如能似此实力办理。朕仍加以重赏。俾伊父所欠官项。得以陆续清还。亦伊分内之事。并令伊于家信中。寄与伊父高斌知之。　　

○命兵部尚书兼翰林院掌院学士梁诗正、以原衔充日讲起居注官。　　

○癸未。上诣皇太后宫问安。　　

○谕、朕因大学士勤宣伯张廷玉、年跻大耋。步履维艰。特降温旨。许其原官致仕。以全晚福。今日大学士特请面见。奏称前蒙世宗宪皇帝逾格隆恩。遗命配享太庙。而上年谕旨中。有从祀元臣、不应归田终老之语。恐至身后不获蒙配享大典。免冠呜咽。请一辞以为券。朕为之恻然。大学士奏称外间亦有如此议论者。不知朕前降旨、原因大学士受恩至深。故举其最重者。以明无可去之义。俾其安心奉职。且以示受殊恩者。不可存为已娱老之义耳。今朕酌其年力实衰。优加体恤。令其引年。恩礼备至。岂有千秋俎豆。庙廷至大之典。转不令大学士受此殊荣耶。且配享乃恭奉皇考遗命。纶綍所宣。久已布告中外。大学士非有大罪。朕何忍违。设谓致仕大臣。于礼不可配享。则朕何难留之京邸。不令南还耶。况汉大臣中、有此特邀异数之一人。亦可风示百寮。成熙朝盛事。而外间倡此浮言。鳃鳃窃议。是不知朕眷旧之深仁。且不知国家待老臣之厚谊矣。为此特颁谕旨。令共知之。并成诗一章。以示朕意。以安大学士之心也。　　

○转吏部右侍郎介福为左侍郎。以镶蓝旗满洲副都统那木扎勒、为户部左侍郎。　　

○甲申。谕军机大臣等、据向导努三、达青阿、查看道路营盘回京。奏称由山西至河南。经由太行山麓。崎岖狭隘。修治维艰。朕思若于春间行幸霸州水围之后。即从保定、真定、取道巡幸中州。道路较为平坦。其临幸五台。俟秋季举行。似可省山行治道之烦。但直隶、河南地方。所有营盘道路。及古迹丛林。略为修整之处。可能如期办理。不致过于急遽。著传谕方观承、鄂容安、些微不可勉强急遽。令其各据实在情形。详悉奏闻。俟奏到日、颁发谕旨。如属可行。鄂容安一面奏闻。一面知会阿里衮。专办秋间行幸五台道路。其由晋入豫之道。总不必修治。倘直豫二省。赶办明春巡幸。或致张皇不及。或另定行期。则俟南巡回跸之后。再巡幸豫省。皆属甚可之事也。　　

○礼部议覆御史储麟趾奏称、唐虞五臣。均宜崇祀。详考坛庙配位。五臣止有其四。而独遗契。请于国子监彝伦堂左近。建祠专祀。春秋遣官分献。并令直省郡州县学。画一遵行等语。查自随至明。历代帝王。多祭于肇迹之地。各以功臣为配。契实配食尧庙。原未建立专祠。又祭法曰。殷人祖契而宗汤。是契于殷时。久正始祖之位。今会典内、开山西蒲州荣河县。现有成汤陵庙。每岁有司肃事无缺。臣等酌议。请敕下山西巡抚。就荣河县成汤庙后。别建后殿。供奉有商始祖唐司徒神牌。每岁春秋分献。或旧有寝室。即令新饰。毋庸重建。从之。　　

○乙酉。上至静安庄孝贤皇后梓宫前奠酒。　　

○谕军机大臣等、据纪山奏称、珠尔默特那木扎勒、告知伊兄珠尔默特车布登、与伊素不相合。阿里克喇嘛寺中谛巴、果弼柰、乃伊所补放。珠尔默特车布登、欲加残害。并抢夺买卖人货物。用兵把守通藏要路。声言欲来西藏。果弼柰遣人间道告急。禀知达赖喇嘛。珠尔默特那木扎勒、一面调兵防护果弼柰。一面奏闻请旨等语。已降旨纪山。令其传谕珠尔默特车布登。果有委曲。何不亲自来藏。告知驻藏大臣代奏。自必特遣大臣。为尔兄弟分剖曲直。何得擅动兵戈。干犯法纪。令纪山遣章京亲往阿里克。面见珠尔默特车布登。察其虚实。且看此后动静若何。再为筹办。朕看珠尔默特车布登。向日并无蠢动端倪。而珠尔默特那木扎勒、为人暴戾。全不似伊父颇罗鼐之恭顺安静。安知不因其素与伊兄不睦。思欲构衅兴兵。以陷害其兄。捏造果弼柰告词。以耸动纪山、及达赖喇嘛。纪山等亦孰从而辨之。今已传谕傅清、纪山、令其镇静。勿为珠尔默特那木扎勒所愚。但衅端既开。终恐未能安戢。应将现在情形。传谕策楞、岳钟琪、令其知悉。或应密为筹画调度。以备缓急。前此岳钟琪在京时。曾经面谕。本欲令其以熬茶赴藏。视珠尔默特那木扎勒为人。后经中止。今既有此一番举动。且待得其实在情形。如果珠尔默特车布登有不靖之意。造作兵端。其众寡不敌。势必为伊弟所戕。其事易办。可毋烦内地徵发。若伊兄闻旨即来藏。则原系恭顺之人。并无犯逆王章之事。而出自珠尔默特那木扎勒之诬捏矣。则亦珠尔默特那木扎勒自速厥辜。或督或提。前至藏地。数其罪而易置之。于理亦顺。但此意当慎之又慎。密之又密。即欲如此办理。届期亦必另有谕旨。此时虽驻藏之傅清、纪山、俱未令闻知。恐为珠尔默特那木扎勒所窥探故也。至该督该提。当具知此旨。以为豫备之地。旨到。即率二三千之兵而行。即可矣。总当慎密。不可稍有张皇。致兵丁等知悉。川藏接壤。声息相通。毋致传闻疑骇。激成事端。策楞、岳钟琪、善体之再现据纪山奏、如有事端。即将达赖喇嘛、送至江达等语。虽亦先事豫筹之意。但既有此奏。策楞等亦宜留心筹酌。将来设或有事。其如何接应经理之处。豫为准备。方不致临时仓猝。纪山奏摺、著钞录寄与阅看。寻策楞、岳钟琪奏、珠尔默特车布登、所居阿里克地方。离藏数千里。声息俱系由藏传达。是否出自珠尔默特那木扎勒之捏造。诚如谕旨。孰从而辨之。今已蒙降旨、令臣纪山遣员前住。面见珠尔默特车布登。察其虚实真伪。自可立见。臣等惟有密为豫备。候旨一到。或臣策楞。或臣岳钟琪。即可领兵前往料理。必不敢稍有张皇洩漏。再现奉谕旨、达赖喇嘛送至江达。如何接应经理。臣等查江达离藏止四五日程。若仅护送至此。则藏内必无甚大事。不过暂避。倘欲送至设般多。离藏甚遥。自必事端已成。臣岳钟琪深悉该地一带情形。设般多地甚窄狭。兵无驻营之所。难以防范。查察木多与。设般多。相去不远。为藏内外适中之地。现有台站兵。且形势两江夹抱。易于堵御防守。设有其事。臣岳钟琪即当于豫备兵内。带领一千五百名。亲往接应。护送至察木多居住。再看藏内缓急。相机酌办。报闻。　　

○驻藏副都统纪山奏、西藏郡王珠尔默特那木扎勒、告称伊兄珠尔默特车布登、聚兵征取伊驻防阿里克地方之果弼柰等。并闻发兵进藏之信。该郡王因调兵豫备。达赖喇嘛亦告称珠尔默特车布登、曾将征取果弼柰之事。寄字与达赖喇嘛、及班禅额尔德尼等语。奏入。勒谕珠尔默特车布登曰。尔父子受朕恩深重。尔所素知。尔今无故发兵征取果弼柰。是出何意。若果如此。是尔既负朕恩。又玷辱尔父。朕闻尔兄弟稍有不睦。但尔于兄弟之间。素敦和好。尔父王爵。尚肯让尔弟承袭。今乃转欲构兵取罪乎。如果兄弟间有不和之处。宜亲身赴藏。以实情告知办事大臣、与达赖喇嘛。今计不出此。擅自发兵。殊属糊涂。朕此旨一到。尔即钦遵。亲赴藏地。在办事大臣、达赖喇嘛前。声明其故。俟伊等奏到。朕自另简大臣。将尔兄弟之事。分剖明白。务令永远和睦。如尔有欲奏之言。亦即具奏。朕自有措置。所有谕尔弟敕旨。一并钞寄知之。又敕谕珠尔默特那木扎勒曰。尔父颇罗鼐在时。诚心为国。故朕叠次加恩。由台吉封至郡王。深加信用。又准其所请。将王爵令尔袭封。办理藏地事务。今尔兄弟间自生猜嫌。尔兄发兵征取果弼柰等。朕已降旨诘问其起兵之由。尔可即派土伯特贤员。随同纪山处派出传旨之章京前往。尔兄如即遵朕谕来藏。朕遣大臣将尔兄弟不睦情由。分剖明白。务令永远和睦。如尔兄有难以来藏之处。亦即令其将实情具呈入奏。朕览其呈词。另为裁断。若抗旨不来藏地。又不具呈词。是显有异心。尔即发兵。酌量办理。尔惟当感激朕恩。用心保守地方。断不可滋事。若因兄弟稍有不和。即借端生事。是将尔父一生忠诚奋勉之处。俱淹没矣。尔可度量事理轻重而行。所有谕尔兄敕旨。一并钞寄知之。又谕纪山曰朕思颇罗鼐父子。受朕恩深重。珠尔默特车布登、何以遽有构兵妄动之事。或者珠尔默特那木扎勒意欲倾陷伊兄。设此谲计。亦未可知。惟当察其实情。秉公办理。不可忽略。稍致偏袒被欺。朕今降旨、诘问珠尔默特车布登起兵情由。尔可即派章京赍此旨。拣选内地兵丁随从。率同土伯特人前往传旨。若珠尔默特车布登、有难以来藏之处。亦即令据实自呈。尔速行代奏。候朕览后、再为裁断。此派去传旨之章京。务令将珠尔默特车布登、如何举动。如何言语之处。详细察看。尔一并速行具奏。　　

○补行乾隆十三年河南省大计、不谨官八员、罢软官一员。年老官一员。有疾官三员。才力不及官五员。浮躁官一员。分别处分如例。　　

○旌表守正捐躯之河南夏邑县民邢三妻王氏。广东广宁县民赵奉长妻钱氏。　　

○丙戌。上诣皇太后宫问安。　　

○四川总督策楞奏、奉到廷寄。以西藏郡王珠尔特那木扎勒、情性乖张。当存有备无患之意。查该郡王虐使其下。且与达赖喇嘛不和。纪山到彼。直至一月后始出见。颇有轻忽之意。臣以川省与西藏表里。此事殊有关系。当即专差密谕驻藏粮务通判。令将一切情形。随时据实密禀。今据禀称、该郡王于九月初五日。自甘旦寺回藏。接见纪山。因与伊父颇罗鼐为同辈。跪地请安。呼之为叔。初七日系颇罗鼐周年服满。纪山备席致送。便中规劝。应与达赖喇嘛和睦。随回说、遵从教训。后该郡王设席延纪山。并文武各员。于柳林射箭。纪山于席间规劝。不但应与达赖喇嘛和睦。即与伊妹及妹夫。亦当释怨。嗣该郡王送纪山古佛一尊。马一匹。猞猁狲十余张。银一千两。纪山收物却银。该郡王又亲送求收。纪山与众商酌。若再不收。恐其生疑。因暂收存。俟回京时给还等语。是纪山似尚能笼络驾驭。其应如何防范。俟都统傅清、提督岳钟琪抵川。臣等密行会商。另摺奏闻。得旨。纪山想为其所愚。而并能驾驭彼也。西藏之事。正费筹量。近又有旨谕卿矣。可密为豫办而不露方妥。至于探听彼中声息。当慎之又慎。莫因探听而反露形迹。以启彼疑也。　　

○以故三等男张正文子昆袭爵。　　

○丁亥。谕、朕许大学士张廷玉原官致仕。且允配享太庙之请。乃张廷玉具摺谢恩。词称泥首阙廷。并不亲至。第令伊子张若澄代奏因命军机大臣等传写谕旨。令其明白回奏。而今日黎明。张廷玉即来内廷。此必军机处泄漏消息之故。不然。今日既可来。何以昨日不来。此不待问而可知者矣。夫配享太庙。乃张廷玉毕世之恩。岂寻常锡赉。加一官。晋一秩可比。不特张廷玉殁身衔感。其子孙皆当世世衔感。伊近在京邸。即使衰病不堪。亦应匍匐申谢。乃陈情则能奏请面见。而谢恩则竟不亲赴阙廷。视此莫大之恩。一若伊分所应得。有此理乎。朕昨赋诗。命翰林和韵。献謀者或拟以皋夔。比以伊周。夫皋夔尚可也。伊周则不可也。朕诗自有分寸。谓两朝纶阁谨无过。不为溢美之辞。亦尚其实长也。而称心满意。则并其夙所具之谨。且忘之而不谨矣。夫可例青田原侑庙者。刘基以休致之臣而得配享。曾有此例。故事在可许。伊试自思。果能仰企刘基乎。张廷玉立朝数十年。身居极品。受三朝厚恩。而当此桑榆晚景。辗转图维。惟知自便。未得则求归自逸。既得归则求配享叨荣。及两愿俱遂。则又视若固有。意谓朕言既出。自无反汗。已足满其素愿。而此后再无可觊之恩。亦无复加之罪。遂可恝然置君臣大义于不问耳。朕前旨原谓配享大臣不当归田终老。今朕怜其老而赐之归。是乃特恩也。既赐归而又曲从伊请。许其配享。是特恩外之特恩也。乃在朕则有请必从。而彼则恬不知感。则朕又何为屡加此格外之恩。且又何以示在朝之群臣也乎。试问其愿归老乎。愿承受配享恩典乎。令其明白回奏。昨朕命写谕旨时。惟大学士傅恒、及汪由敦、二人承旨。而汪由敦免冠叩首。奏称张廷玉蒙圣恩曲加体恤。终始矜全。若明发谕旨。则张廷玉罪将无可逭。此已见师生舍身相为之私情。及观今日张廷玉之早来。则其情形显然。朕为天下主。而令在廷大臣。因师生而成门户。在朝则倚恃眷注。事事要被恩典。及去位而又有得意门生。留星替月。此可姑容乎。夫君子绝交不出恶声。朕昨令写谕旨。意尚迟回。不欲遽发。及观张廷玉今日之来。且来较向日独早。谓非先得信息。其将谁欺。若将二人革职。交王大臣等质讯。未有不明者。但朕既已曲成其终。张廷玉纵忍负朕。朕不忍负张廷玉。然军机重地。而顾师生而不顾公义。身为大臣。岂应出此。汪由敦著革去暂署协办内阁事务并尚书。仍在尚书任赎罪。以观其后效力如何。陈大受现在患病。不能供职。梁诗正著协办大学士。朕尝谓大臣承受恩典。非可滥邀。若居心稍有不实。则得罪于天地鬼神。必致败露。张廷玉一生蒙被异数即使诈伪。亦可谓始终能保。乃至将去之时加恩俞重。而其所行有出于情理之外。虽欲曲为包容。于理有所不可。岂非居心不实之明效大验耶。天道之显著如此。为人臣者其可不知所儆惕乎。可不知所改悔乎。用是明颁谕旨。令中外知之。　　

○谕军机大臣等、四川总督策楞奏川省铜矿铅矿。应行开采。现据王柔呈详。信其必有成效等语。开采一事。本天地之自然。以资鼓铸。于民生原有裨益。虽聚集人众。其滋事之处。不可不防。亦在奉行之善。自不难于稽查弹压。滇省行之既久。其明徵也。向来督抚、遇事不敢担承。若此等便民之处。每以不可轻举为词。其实不过图省后虑。便于因循。全不以地方为切己之务。今策楞此奏、能实力担当。洵属可嘉。但审时度务。川省尚应少待。目今金川甫平。宜于休息。啯噜为害。须刬根株。且西藏亦当豫为留心经理防范。应俟诸事停妥。一二年后、再议举行。至开厂之事。妥办务在得人。虽据策楞奏称、王柔熟谙矿务。办事实心。可资任使。但王柔为人。朕所素知。不免矜才喜事。尚欠诚实。未必尽属可信。将来若令专办。恐难胜任。须更拣贤能办理。方克有济。俟应办之时。再行奏闻。此时不过豫为指示。可传谕策楞知之。　　

○又谕军机大臣等、昨将纪山所奏藏地构兵等摺。及朕所降谕旨。俱寄知傅清。计此时傅清尚未赴藏接到。现在既有珠尔默特车布登、起兵攻取果弼柰之信。可速寄信傅清。藏地关系甚要。事之真伪。今虽不能既定。然不可不为留意。珠尔默特那木扎勒、年幼躁急。性好生事。外貌虽依纪山教导。其实纪山转被欺蒙。亦未可知。使伊本无生事之心。伊兄实欲进兵来藏。是特其兄弟间互相侵犯。办理尚易。若伊兄并无此事。而伊造言诬构。藉端生事。则伊即系不可存留之人。速宜办理。然土伯特人赋性狡诈。此事之起。或因珠尔默特那木扎勒严刻属下。乘伊兄弟不和从中离间。更未可定。此处傅清务须留心。沿途细访。倘珠尔默特那木扎勒、不愿派大臣驻藏。藉端设计以陷纪山。继不可忽略。以致堕其术中。如有见闻。即行具奏。朕自有措置。再纪山过于拘谨。遇事每无定见。是以特命傅清前往。协同办事。今藏内又添驻藏大臣一员。彼处之人。不无猜疑。傅清凡事当与纪山妥商。务期有裨。勿因彼此意见不同。自生猜嫌。致土伯特人疑惑。诸事细心办理。勉之慎之。　　

○大学士等议准河南布政使富明奏称、向来各府州盘查所属仓库。于移驻兵饷从不结报。请嗣后责成该管道府直隶州。于盘查所属正项钱粮时。将移驻兵饷、一例盘查出结。倘有借支未清。印领未符。即据实揭报。如各该管上司、并不实力清查。及至交代不清。始行揭报。照盘查不实例议处。从之。　　

○戊子。谕张廷玉明白回奏摺内、称十三日实因心恐谢恩稽迟。急欲趋阙泥首。是以向早入朝。并未先得信息等语。张廷玉之早来。必因先得信息。伊向来谢恩。不一而足。并未早来。何以是日来之独早。若谓并未得信。而次日早来。即可掩先日不来之过。此所见与儿童何异。岂久经事理之老大臣而宜出此。如果因风寒严劲。步履不前。则次日何常不寒。且何难于谢恩摺内声明。或张若澄递摺时。向奏事人口奏。乃并不及此。其回奏摺内、于先得信息之处。亦不承认。是日承旨系傅恒、汪由敦、二人。以二人并论。则非汪由敦而谁。即万有一分非汪由敦送信。亦必司员中书等有人送信。张廷玉在军机处年久。伊等皆其属员。此尚情理所有之事。若降旨革职严讯。未有不水落石出者。但朕自即位以来。即假借包容张廷玉至此矣。何值因此遽兴大狱然若迫于不得不办。则朕非可朦混了事者。且张廷玉摺内、于汪由敦不涉一字。明系避重就轻。朕加恩于张廷玉。至深至厚。即近日之恩谕稠叠。本欲保全终始。宁于将去之时。而显暴其罪。不为包容。实有不得不然者。盖张廷玉与史贻直素不相合。史贻直久曾于朕前奏张廷玉将来不应配享太庙。在史贻直本不应如此陈奏。而彼时朕即不听其言也。张廷玉奏请面见时。称外人亦有议其将来不得配享者。朕问为谁。即明指史贻直而言。及问以大学士员缺。即奏称汪由敦现在暂署。将来即可办理。其意在朝既与史贻直夙有嫌隙。今经休致。则史贻直独在阁中。恐于伊未便。故援引一素日相好之门生。则身虽去而与在朝无异。此等伎俩。可施之朕前乎。试思大学士何官。而可徇私援引乎。更思朕何如主。而容大臣等植党树私乎。史贻直即与张廷玉不协。又何能在朕前加之倾陷。若因张廷玉既去。即自矜得意。是亦自取罪戾耳。今日特令伊同军机大臣面见。朕明切训诲。或即伊将来可以承受恩典之地也。大臣等分门别户。衣钵相传。此岂盛世所有之事。我大清朝乾纲坐揽。朕临御至今十有四年。事无大小。何一不出自朕衷独断。即月选一县令。未有不详加甄别者。宁有大学士一官。而不慎重详审。听其援置私人乎。其荐汪由敦。非以爱之而实害之也。是以昨旨中、将汪由敦革去暂署协办内阁并尚书。令在尚书任赎罪。而张廷玉今日回奏。并不涉汪由敦一字。岂伊保奏汪由敦而即忘之乎。张廷玉既以衰老致仕。朕何难曲示包容。而正不然。伊等有此隐伏情形。若不明白宣示。则伊等不知朕保全之深恩。而直谓朕堕诸臣术中而不觉。传之史册。知者谓朕委曲包涵。不知者谓朕为何如主。朕甘受此耶。即有议其刻核。亦所不避。用颁谕旨。令中外知之。仍令张廷玉一一明白回奏。　　

○户部等部议准前署直隶总督陈大受疏称、直隶总河衙门。既经裁并。应将河标左营中军副将。仍改天津镇属务关路参将。中军都司。仍改务关路中军守备。河标右营游击。仍改天津镇属通州协张湾营都司。右营守备。仍改务关崔黄营守备。添设随标之守备千把总。俱应裁。至务关等汛、千把总各缺。毋庸议裁。应将河标左营现管之务关等汛镇标营。均仍归该路参将管辖。左营现管之蒲沟汛仍归武清营管辖。河标右营现管之左右二司。即张湾汛把总二员。仍令张湾营管辖。务关原拨之马步兵七百一十九名。各归原营汛差操至改设之张湾营都司、并务关路参将、及中军守备三缺。地处冲要。均请定为题缺。其改设务关路参将各员关防。另行铸给一切河道修防事宜。仍专责各该道照旧办理。从之。　　

○己丑。谕、朕前经降旨。于来年秋间巡幸五台。由晋入豫。省览中州。回跸畿辅。近日向导人员。阅看营盘道路。回奏自太原一路至河南境。经由太行山麓。甚为崎岖狭隘。朕省方巡幸。惟取便民。若因修治道途。重烦民力。非朕观风问俗本意。应于春间霸州水围之便。即诣五台。至秋间百谷登场后。再往中州。所有近日派出随驾人员。原系随从水围之用。今恭奉皇太后前至五台。理应另行奏派。其各衙门应行豫备之处。照例豫备。　　

○谕军机大臣等、前因向导人员回奏、称由晋入豫。经由太行山麓。道路崎岖。曾传谕询问方观承、鄂容安、如豫备不致急迫。即于水围驻跸。行幸中州。今思春间为期太迫。且恐于二麦有妨。应定于霸州水围竣事。由保定前诣五台。秋间再至豫省。已经明发谕旨。其五台寺庙。据三和奏、本年秋间俱经修理。油饰齐备。可传谕阿里衮。此外无庸增饰。其由五台至太原。由太原至固关一路回京。如能豫备齐全不致稍有急迫。即前至太原。若难于克期豫备即由原路往回。其由五台至太原道路。竟不必豫备。皆为甚可之事。著传谕阿里衮。令将是否可以豫备。及固关道路是否可行之处。据实具奏。不可丝毫勉强为难。　　

○礼部议准甘肃巡抚鄂昌奏称、甘、凉、西、肃、等府州乡试人数。较多于前。请嗣后照陕西榆神等学。编设木号取中之例。一科通归大号。与通省士子合试。一科仍列聿字左右号。各分中一名。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五十四


大清高宗法天隆运至诚先觉体元立极敷文奋武孝慈神圣纯皇帝实录卷之三百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。十二月庚寅上诣皇太后宫问安。　　

</div>
    <div class="pagination">
<a href="清实录乾隆朝实录_page494.html">上一页</a><span>...</span><a href="清实录乾隆朝实录_page490.html">490</a><a href="清实录乾隆朝实录_page491.html">491</a><a href="清实录乾隆朝实录_page492.html">492</a><a href="清实录乾隆朝实录_page493.html">493</a><a href="清实录乾隆朝实录_page494.html">494</a><span class="current-page">495</span><a href="清实录乾隆朝实录_page496.html">496</a><a href="清实录乾隆朝实录_page497.html">497</a><a href="清实录乾隆朝实录_page498.html">498</a><a href="清实录乾隆朝实录_page499.html">499</a><a href="清实录乾隆朝实录_page500.html">500</a><span>...</span><a href="清实录乾隆朝实录_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
