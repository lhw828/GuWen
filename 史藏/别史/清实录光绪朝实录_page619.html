<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 619 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 619 页/共 1316 页</h1>
    <div class="content">○山东巡抚福润奏、遵议设法整顿东纲盐务。一、依限奏销。一、整饬巡务。一、体恤商艰。一、裁革浮费。下部知之。摺包　　

○予故贵州布政使王德榜恤典如例战绩宣付史馆立传。　　

○庚寅。谕军机大臣等、御史穆腾额奏、仓匪缩小斛口。克减兵食。请饬拏办一摺。著步军统领衙门、顺天府、五城御史、按照原奏所指之韩文燿即韩朗泉等。逐名严拏。送交刑部。归案讯办。现月　　

○守护东陵大臣光裕等奏、恭备庄静皇贵妃攻贵妃奉安事宜。请拨部款。如所请行。　　

○命镇国将军载振在乾清门行走。现月　　

○以安徽按察使嵩昆为贵州布政使。现月　　

○辛卯。谕内阁、前因山西被灾较重。赏发部库银十万两赈济。旋据张煦覆奏、冬春赈抚。及筹款购粮情形。该省已发银二十五万两。米数万石。嗣复据徐桐等奏、捐米二万石。李鸿章奏、陆续筹捐银二十余万两。总计各项银米。源源解往。谅可稍资接济。惟闻该处灾民众多。嗷嗷待哺。为日方长。殊深轸念。加恩著将湖南湖北本年应解正耗漕米六万五千余石。迅速核实变价。同水脚运费等款。一并核扣。径解天津。交李鸿章发交办赈各员。确查灾区。妥速散放。毋得稍有弊混。用副轸念民艰。有加无已至意。现月　　

○陕甘总督杨昌浚等奏、遵覆筹办边防情形。得旨、即著将边防各事。严密布置。随时相机办理。随手　　

○以贵州贵东道员凤林为安徽按察使。现月　　

○以报效海军钜款。予郎中李肇文、知府李瑜、以道员分发直隶江苏。附贡胡承谏以主事选用。现月　　

○壬辰。孝贞显皇后忌辰。上诣建福宫圣容前行礼。遣官祭定东陵。　　

○总理各国事务衙门奏、中俄接电约款。请钤用御宝互换。依议行。　　

○予贵州殉节提督孝顺、佟攀梅、古州镇总兵桂林、都匀府知府鹿丕宗、署开州知州戴鹿芝、石虎臣、署遵义县知县江炳琳、署普定县知县崇璟、及其子道员于钟岳、候补同知直隶州知州石均、署麻哈州知州何铤、总祠列入祀典。并将事迹宣付史馆立传。从贵州巡抚崧蕃请也。　　

○癸巳孝贤纯皇后忌辰。遣官祭裕陵。　　

○甲午。上幸画舫斋。阅侍卫射。钞报　　

○宗人府奏议覆宗室世职人员。报捐官职分发补缺章程。依议行。　　

○钦天监奏、观象台台上应修工程。请饬部查勘。依议行。　　

○领侍卫内大臣奏、汉侍卫选班壅滞。请推广缺额。下部议。摺包　　

○予军营病故直隶提督李长乐、补用副将朱韶刚等议恤。　　

○丁酉。吏部奏、已革道员袁秉桢捐助赈银。可否加倍捐复。得旨。袁秉桢准其加倍捐复。　　

○湖广总督张之洞奏、汉阳铁厂计日告成。豫筹开炼成本。酌拟节省腾挪办法。下户部总理海军事务衙门速议。寻奏、扣留两湖应解关东铁路经费。碍难照准。至由湖北粮道库内借拨无碍京饷之杂款十万两。作为代北洋筹垫轨木之用。应如所请办理。从之。摺包　　

○命贝勒载濂之第一子名溥偁。戊戌。以光禄寺卿许景澄为内阁学士。兼礼部侍郎衔。外记注　　

○以浙江按察使黄毓恩为福建布政使。浙江温处道赵舒翘为浙江按察使。现月　　

○己亥。上诣颐和园乐寿堂。问慈禧端佑康颐昭豫庄诚寿恭钦献皇太后安。安徽皖南镇总兵史宏祖因病开缺以前福建汀州镇总兵李占椿为安徽皖南镇总兵官。以欠解银米□前任广花县知县李其寯职并勒追。　　

○庚子。圣祖仁皇帝诞辰。遣官祭奉先殿。早事　　

○谕内阁、谭继洵奏、甄别庸劣不职各员一摺。湖北补用知府本任广济县知县彭广心。居心巧诈。遇事欺蒙。补用知县前署襄阳县知县茹朝政。嗜酒任性。昏谬妄为。补用直隶州知州前署武昌县知县钟期浚、性暴政酷。物议沸腾。均著即行革职。以肃官方。现月　　

○直隶总督李鸿章奏、酌拟匪犯监禁章程。请嗣后拏获加等调发。及鞭责枷号仍发原配人犯。无论脱逃次数。由获犯审办之州县。自咨准部覆之日起。监禁十年。限满再按原拟罪名。定地发配。下部议行。摺包　　

○以亏短交代。已革故署直隶晋州知州宋彭寿籍产备抵。现月　　

○予海防积劳病故记名提督杨正清等三十五员优恤。　　

○以捐助赈银。予四川灌县知县钟鋆之母曾氏建坊。摺包　　

○以捐助书院经费。予直隶保安州贡生司云龙为其母建坊摺包　　

○辛丑。以剿匪出力。予札萨克达喇嘛罗布桑巴拉珠尔乘坐绿围车。　　

○以战功卓著。予故提督奎光附祀前安徽巡抚英翰专祠。从安徽巡抚沈秉成请也。摺包　　

○以遵命捐赈。予安徽夥县职绅李英元为其父建坊。摺包　　

○癸卯。上幸画舫斋阅侍卫射。抄报　　

○谕军机大臣等、热河围场地面辽阔。向为马贼出没之区。前岁剿平股匪后。恐有余党窜匿其闲。句结为患。曾经谕令奎斌认真摉捕。近闻该处伏莽仍未净尽。深虞乘闲窃发。并分窜奉天吉林等处。以致滋蔓难图。亟应严拏防范。消患未萌。奎斌身任地方。责无旁贷。著将围场一带捕务。切实整顿。如有盗匪潜藏。立时拏办。毋得日久生懈。致酿隐患。并著裕禄、长顺、督饬营汛地方各官。实力巡防。认真摉剿。务当合力兜拏。有犯必惩。以期边圉敉平。旗民安堵。是为至要。将此各谕令知之。现月　　

○守护东陵大臣光裕等奏、庄静皇贵妃玫贵妃奉安。请拨银两以备要差。得旨、著光裕等咨行直隶总督迅速筹拨应用。摺包　　

○吉林将军长顺等奏、请将已故协领金福等附祀富明阿等专祠。得旨、金福著准其附祀富明阿专祠。其溥偀附祀穆图善专祠之处。著不准行。摺包　　

○又奏、请添设阿勒楚喀副都统衙门实缺笔帖式二员。以资办公。下部议行。摺包　　

○又奏、吉林省城拟于山上江岸建置炮台。下所司议行。摺包　　

○以纂修两准盐法志告成。予江苏候补道王定安优叙。余出力举人朱孔彰等十一员并给奖。摺包　　

○以被控命案供祠狡展。革吉林骁骑校舒祥、富全职。并讯办。摺包　　

○以捐助书院经费。予云南鹤庆州职绅李毓浩等建坊。摺包　　

○以捐建育婴堂房屋。予云南恩安县监生李春培建坊。摺包　　

○缓徵云南文山县被水田地额赋。摺包　　

○乙巳。穆宗毅皇帝诞辰。上诣奉先殿寿皇殿行礼。早事　　

○丙午。两广总督李瀚章奏、查明办理边防及清乡缉匪出力员弁。总兵冯绍珠、副将郑润材等、恳恩予奖。下部议行。　　

○又奏、新造广金广玉兵轮拟定。员弁兵丁薪粮银数。下部知之。　　

○丁未。以捐助赈银。赏广东学政徐琪花翎。摺包　　

○以救护外洋遭风船只出力。予广东潮阳县知县何福海以知府在任选用。余升叙有差。摺包　　

</div>
    <div class="pagination">
<a href="清实录光绪朝实录_page618.html">上一页</a><span>...</span><a href="清实录光绪朝实录_page614.html">614</a><a href="清实录光绪朝实录_page615.html">615</a><a href="清实录光绪朝实录_page616.html">616</a><a href="清实录光绪朝实录_page617.html">617</a><a href="清实录光绪朝实录_page618.html">618</a><span class="current-page">619</span><a href="清实录光绪朝实录_page620.html">620</a><a href="清实录光绪朝实录_page621.html">621</a><a href="清实录光绪朝实录_page622.html">622</a><a href="清实录光绪朝实录_page623.html">623</a><a href="清实录光绪朝实录_page624.html">624</a><span>...</span><a href="清实录光绪朝实录_page620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
