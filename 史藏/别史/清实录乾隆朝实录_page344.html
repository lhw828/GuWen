<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 344 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 344 页/共 1860 页</h1>
    <div class="content">○军机大臣等议奏。准噶尔投诚之厄鲁特回子等、安插各处。赏置产等项银。又作为额外护军披甲。支给钱粮。原因伊等边远来投。加恩格外。伊等身故后。所出额外护军等缺。若再挑取伊等子孙顶补。未免过优。查安插各处之厄鲁特回子等、俱系归入旗分佐领之人。嗣后除照例赏置产银外。如本身已故。出有额外护军等缺。即照理藩院所办。选伊子息内、汉仗可观。堪供差遣者。该管大臣、酌挑本旗佐领下额缺。不准挑补额外护军披甲。即有子息幼小。不能料理产业者。未长成以前。该管大臣、派人照管。令足资养赡。再此后投诚之人。奉旨赏给额外护军披甲者。钱粮减半支给。仍令该管大臣、不时稽查。毋致妄费。从之。　　

○兵部侍郎办理步军统领事务舒赫德奏。江西会试武举赖湘、偶因拾得物件。被捕盗兵指为偷窃。拏获送官。随有会试举子多人。殴缚兵丁。将赖湘立行解脱。查赖湘事果被诬。自应静听审断。乃此辈肆横无忌。殊干法纪。若不究办倡首之人。何以示儆。但考试为期甚迩。逐加究讯。恐辗转牵引。一时不能清结。于武闱大典有碍。臣暂将赖湘释放。密访首犯。俟闱务竣后究治。得旨。办理殊失宽纵。即未得首犯。其赖湘岂可省释。著将伊革去武举。递解还乡。　　

○准噶尔部人乌巴什、率属九人来降。命赏给安插如例。　　

○是日上行围于额尔托昂色钦。驻跸。　　

○辛未。兵部侍郎开泰奏。宣属万全等县、复有续被霜雹之处。现经督臣那苏图、委员查勘。分别办理。再万全、宣化、怀来、延庆、四州县、皆系回銮时经过地方。恐米谷草豆。随营买者既多。或致市价过昂。臣与督臣酌量情形。豫为妥办。得旨。览。　　

○是日上行围于多伦鄂博图。驻跸。　　

○壬申。上诣皇太后行幄问安。　　

○谕、从前圣祖巡幸。路经昌平。曾遣官致祭明陵。此次进口。路过昌平。应如何遣官致祭之处。著该部查例具奏。寻议、遣大臣各一人。前往明代十二陵致祭。　　

○又谕、据尹继善奏、黄河南岸阜宁县陈家浦堤工。因七月内水势陡长。大溜直射堤根。坐蛰二十余丈。漫淹官庄、民地、庙湾、场灶。所有被灾兵民灶丁。现在抚恤。又铜山、萧县、等处沿河洼地。均有被水之处。再上江之凤、颍、等属、亦因雨水稍多。淮河泛涨。宿州、凤阳、等州县、秋田被淹。轻重不等。其乏食贫民。先行抚恤一月。俟勘明成灾分数。分别办理等语。上下两江被灾各属。乏食贫民。深可廑念。该督抚其善体朕心。加意抚恤。以拯灾黎。务俾安辑。此时正当开徵之期。著即将被灾各州县、所有应徵各项钱粮。暂缓徵输。俟查明按例办理。淮徐经七年被灾之后。虽极力赈恤。恐元气未复。一应赈恤诸务。著该督抚即速确查。随地随时。善为办理。无致一夫失所。转瞬寒冬。穷民内有室宇坍塌。无所栖止者。尤堪轸恤。官给盖屋银两。未免不敷。该督抚督率属员。加意妥协料理。务令各有宁居。以副朕深求民瘼之意。朕思上江之凤、颍、泗、下江之淮、徐、海、各属。濒临河湖。屡遭水患。自乾隆七年异涨之后。朕特遣大臣、会同督河诸臣、通盘筹画。不惜帑金。次第修举。为奠安民生之计。意谓数年之内。可保无虞。乃尹继善等、并未有所设施。致令今岁复遭水患。甚非倚任之意。若此番办理灾赈事宜。更不悉心妥协。则咎有攸归矣。该部即遵谕饬行。　　

○又谕、据巡抚喀尔吉善奏、济宁、鱼台、滕县、峄县、郯城、临清卫、海丰、七州县卫、偶被偏灾。现在查明赈恤。所需赈粮。如仓贮不敷。就近拨济。再有不足。银谷兼赈。每谷一石、照例折银五钱等语。朕思被灾之地。谷价必昂。灾民所领折价。恐或不敷买食。著于旧例每石五钱之外。再增一钱折给。俾得从容购买。以示朕加惠灾黎之意。该部即遵谕速行。　　

○是日上行围于古哲诺尔。驻跸。　　

○癸酉。上诣皇太后行幄问安。　　

○大学士等议覆、云南总督张允随奏称。滇属猛缅休致土司奉廷徵、与承袭之次子奉钦诏等、在伊所管境内。肆意苛虐。又勾通缅莽。潜蓄异图。现据猛缅五十村寨土民波岩遮耐等、呈请改土归流。似应俯顺民情。改设流官等语。查土司奉廷徵父子。虐民藐法。自不可仍令。保有土宇。但荒远苗民。性情难驯。恐改流之后。或有管辖不便之处势必又议更张。转非慎重边防之意。应令该督、就彼地情形。悉心体访。查明该土司族内、有无为众信服之人。可以承袭土官。抑或必应改设。始足抚辑远民。务须逐一酌量具奏。俟到日再行定议。从之。　　

○户部议准、浙江巡抚常安疏称、海宁县许村场、分给民三、灶七、新涨地亩。于乾隆六年、被潮冲决。租银无可著追。请自乾隆六年为始。俱予豁免。从之。　　

○浙江巡抚常安疏报、镇海、象山、太平、乐清、青田、松阳、定海、平阳、丽水、常山、西安、等十一县、乾隆九年、垦复额内荒缺民、灶、屯、田、地、山、荡、一百五十九顷三十六亩有奇。招回人丁二百七十八口。是日上行围于塔奔陁罗海。驻跸。　　

○甲戌。上驻跸乌兰诺尔。　　

○乙亥。上诣皇太后行幄问安。　　

○谕军机大臣等、据内务府奏、被灾官庄坐落地方。永清、新城、固安、霸州、涞水、易州、青县、交河、东安、武清、天津、定兴、怀柔、宛平、大兴、等州县、俱有被旱被雹之处。以上各州县、从前那苏图、两次奏报被灾摺内。未经奏及。或系地方官尚未详报。或系另有筹办之处。抑或出于庄头等之捏报乎。可寄信询问。向来内务府派员查勘。祇属具文。朕思查办灾荒。全在地方有司。其庄头等所报实与不实。该州县官、果能确查与否。著那苏图、留心稽察。据实奏闻。寻奏、直隶官庄地亩。皆与民地毗连。如果官庄被灾。例应报明。地方官。确查分数详报。由臣衙门移咨户部。转咨内务府。委员会同地方官查办。倘官庄所报不实。地方官必不敢为转详。今内务府奏报各州县官庄被旱被雹之处。内除东安、怀柔、二县、未经报旱外。其永清等十三州县、夏麦被旱歉收。经前督臣题报在案。又永清、天津、二县、七月内有被雹村庄。亦据布政使详明酌借耔种在案。至各处秋禾。并未被旱。是以臣两次报。灾摺内。亦未奏及。官庄所报。想系二麦而非秋禾。但东安、怀柔、本年麦收。约计六七分不等。并无民地官庄题报旱灾之案。查官庄既由地方官勘报。自应详加查核。不可稍有草率。臣嗣后益当留心稽察。以杜捏饰。得旨。此事内务府尚未派员往察。卿可于内务府司员察办时。令有司体察有无情弊。据实奏闻可也。　　

○又谕、此次入哨。自围场至张家口、安设台站。俱用独石口、张家口、两处驿站官员所管马匹。伊等俱各早为豫备。驰递本报无误。办理甚属妥协。所有管理独石口、驿站郎中阿拉卜坦、张家口驿站员外郎长兴、俱著以应升之缺记名。　　

○又谕、此次随围兵丁一千八百名。内有常随排行之兵丁三百名。每人赏银四两。其余兵丁一千五百名。及墨尔根上行走兵丁七十二名。每人赏银三两。常在卡守护兵丁一千一百十五名。每人赏银四两。至在哈玛尔行走之策凌达什、及达什琳沁等、三十二人。俱赏官缎一匹。　　

○户部议准、贵州总督兼管巡抚事张广泗疏称。黔省丹江所属济川地方。出产铅矿。可以开采。请照例二八抽课。变价解部。至挂丁等处。僻处苗地。杂径甚多。请添设巡役稽查。其人役工食等项。照例支给。从之。　　

○兵部等部议准、镶白旗汉军都统永兴奏称。八旗另户丁壮。该管各官、及领催、族长等、必须严加约束。近查各旗、因疯痰闭汗、走失迷踪者。一年之内。多至一百四五十人。缉获者甚少。请嗣后八旗因病逃失之人。如一年内不能拏获者。将该管都统、副都统、参佐领、骁骑校、及领催、族长等、照外省驻防逃人之例。分别处分。或实系逃走。捏称患病迷失者。将该管各官。照新定督捕例议处。至逃失人等、所过地方。及存留处所。一经拏获。并将各处失察之员议处。再八旗服役家丁。或拐带财物潜逃。亦请通行顺天府、五城、及各处地方官。加意查缉。从之。　　

○又议覆、云南曲寻镇总兵田玉奏称。向例各镇、协、营、逃兵。逾限不获者。议处该管员弁。立法至为严密。但员弁规避处分。每将逃兵捏作玩法革伍。久假辞退等项名色。具报开粮。遂不复行缉拏。以致狡卒效尤。动辄逃走。请嗣后宽免处分。勒限严缉等语。查兵丁私逃。该管员弁、若无处分。必不实力缉获。且定例亦不便遽更。惟逃兵诡报开粮之处。恐不特云南一省为然。旧例未经议及。请通行各省督、抚、提、镇、查明此等情弊。即将该员弁照沉匿不报例议处。从之。　　

○赈贷河南永城、鹿邑、夏邑、商邱、柘城、等五县、水灾饥民。　　

○是日上行围于扎玛克图。驻跸。　　

○丙子。上诣皇太后行幄问安。　　

○是日上行围于陁尔呼。驻跸。　　

○丁丑。上诣皇太后行幄问安。　　

○户部等部议覆、川陕总督公庆复奏称。哈密管粮文员、旧例两年更换。不特交盘折耗殊多。而办理屯田。屡易生手。难收就熟驾轻之效。请嗣后五年一次更换。应如所请。至该处管粮文员、前因清理军需。余粮甚多。兼以驻劄防兵。收放兵粮。事务殷繁。是以议派二员经管。今贮粮较少。防兵彻回。应令该督、将管粮文员内。可否减派一员之处。酌量议题。从之。　　

○刑部议准、礼部侍郎秦蕙田奏称。民志之定。在于上下有辨。近日奸民慢抗官长。有因地方偏灾。发赈稍迟。即抢夺村市。喧闹公堂者。有因审断词讼。偶涉偏徇。即纠众罢市。甚至凌辱长官者。而无识之州县。恐地方滋事。曲意优容。又或顽佃抗租。欺慢田主。有司听其刁脱。其士民涉讼事件。或不明究是非。故直乡民而不直绅士。若此之类。皆足以长刁风。虽旧例载有明文。而穷乡僻壤。或未共知。请敕令直省督抚、严饬所属。遇此等情事。毋稍宽纵。并摘录紧要条例刊谕。从之。　　

○免浙江海宁县、被朝冲坍钱江地亩、无徵额赋。　　

○旌表守正捐躯之山东定陶县民李来妻范氏。　　

○是日驻跸济尔噶朗图他拉。翌日。亦如之。　　

○戊寅。上诣皇太后行幄问安。　　

○赐蒙古诸王食。　　

○谕军机大臣等、朕闻张家口以内一带地方。草束短少。其价昂贵。此次回銮经过。随从人众。价必倍昂。可寄信那苏图、令其速委干员。于草束丰裕之所。筹酌运往。俾官兵人等、易于购买。再柴薪亦所必需。凡驻跸之处。并著多为运贮。以备买用。　　

○又谕曰、旺扎勒之母溘逝。寄谕大学士讷亲、派在京散秩大臣一员。侍卫十员。备带茶酒。前往奠祭。并赏给旺扎勒银五百两。令其料理伊母丧事。　　

○刑部议覆、太常寺少卿邹一桂奏称。监狱重犯。虽防范不可不严。然律载狱具全图。自有定式。近因日久弊生。禁卒人等、创立非刑。凡遇囚徒。无分多寡。概令排卧一头。于镣金□靠中横穿长木。锁逼两头。压住手足。狱囚缘此毙命者不少。甚非钦恤之意。请饬直省督抚、严行查禁。如有仍用穿木束囚。并各项非法者。即照例治罪。从之。　　

○己卯。上驻跸哈木呼诺尔。　　

○庚辰。上诣皇太后行幄问安。　　

○谕、安徽省凤、颍、泗、等属、乾隆六七两年、被灾农民。借给耔种口粮。朕曾降旨分年缓徵。今虽届催纳之期。苐念该处当积歉之余。今岁夏秋又复被水。若令按期输纳。小民未免拮据。著将凤、颍、泗、所属、六七两年分、民借未完米麦银两。缓至丙寅、戊辰、两年麦后分完。俾民力得以纾徐。输将不致竭蹷。以示朕轸恤闾阎之意。该部即遵谕速行。　　

○谕军机大臣等、朕览此次稽察月摺。吏部户部、各未完四件。曾记上月汇奏摺内。吏户二部、未完事件甚多。何以完结如此之速。可寄信大学士张廷玉、讷亲、令其将上次月摺。逐一查对。并将如何完结之处。具摺奏闻。　　

○户部议准、直隶总督那苏图奏称。直属被旱之七十六州、县、卫、厅、现据各属分别详报。内惟故城、庆云、赞皇、临城、高邑、威县、宣化、延庆、保安、怀安、西宁、万全、龙门、怀来、等十四州县、及延庆卫、灾象已成。臣酌办赈恤事宜。请将被灾户口。先行急赈一月。再查极次贫民。分别加赈。即动支各处仓粮。及派拨领运米石。如有不敷。再在邻近州县拨给。至宣化府属、仓贮不足济用。其加赈请兼用银谷米。并令各属酌借贫民麦种工本。以资播种。有应蠲应缓钱粮。勘明分数题请。其被灾旗户。令地方官。会同旗庄官查勘。一例赈济。再续报被雹、被水、被霜、各州县、已经成灾者。均照例查办。得旨。依议速行。　　

○正黄旗汉军副都统赵国政、乞休。允之。　　

○旌表守正捐躯之河南封邱县民王三卢妻翟氏。　　

○是日驻跸十八里台。　　

○辛巳。上驻跸陁赉庙。　　

○壬午。上诣皇太后行幄问安。　　

○赐张家口副将以下各官、及兵丁等、银币有差。　　

○户部议准、贵州总督兼管巡抚事张广泗疏称。湖南郴、桂、二厂、每年所出铅。除该省鼓铸外。尚余商铅。请照湖南布政使长柱原议、自乾隆十年为始。每年在郴、桂、二厂、收买白铅十万斤、黑铅二十万斤、运京。其黔省上下两运。每次减办白铅五万斤。黑铅十万斤。俾威宁一路。既得从容办理。而余出驮脚、亦可雇给滇省运铜。从之。　　

</div>
    <div class="pagination">
<a href="清实录乾隆朝实录_page343.html">上一页</a><span>...</span><a href="清实录乾隆朝实录_page339.html">339</a><a href="清实录乾隆朝实录_page340.html">340</a><a href="清实录乾隆朝实录_page341.html">341</a><a href="清实录乾隆朝实录_page342.html">342</a><a href="清实录乾隆朝实录_page343.html">343</a><span class="current-page">344</span><a href="清实录乾隆朝实录_page345.html">345</a><a href="清实录乾隆朝实录_page346.html">346</a><a href="清实录乾隆朝实录_page347.html">347</a><a href="清实录乾隆朝实录_page348.html">348</a><a href="清实录乾隆朝实录_page349.html">349</a><span>...</span><a href="清实录乾隆朝实录_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
