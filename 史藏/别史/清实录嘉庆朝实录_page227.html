<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 227 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 227 页/共 523 页
  </h1>
  <div class="content">
   ○丙子。上幸瀛台。阅冰技。　　

○谕内阁、此案陈廷荣误砍小功叔祖陈奉礼身死。事关服制。前因原奏情节可疑。即经降旨驳审。该部复逐条指驳。兹据该督亲提犯证详细覆讯。仍请照依原拟、将陈廷荣拟以斩决。固属按律办理。惟念该犯于陈奉礼到伊家看望。即留令住宿。质之干证、及尸子、均称向来和睦。并无讎隙。即陈奉礼生前亦有该犯疑贼误伤之供。核其情节。衅起疑窃。伤由误砍。并非有心逞凶干犯。陈廷荣著改为应斩监候秋后处决。　　

○谕军机大臣等、本日据德楞泰、全保、方维甸奏、降匪已配入换防兵丁内。按日起程。可毋庸勒保赴陕会办。该督现已驰赴广元。前因田朝贵所带川北兵临阵溃散。有旨交勒保查办。该督即在彼专办此事。不可稍有轻纵。将此谕令知之。　　

○命理藩院右侍郎特克慎、奉宸苑卿广兴、驰往喀喇沁查办事件。　　

○丁丑。谕内阁、本日拉旺多尔济于站班伺候引见后忽碰头陈奏、伊向有腿疾、从前蒙高宗纯皇帝许令太监扶掖行走、昨见丹巴多尔济令太监将朱圭舁出内廷被参获咎、太监亦不敢将伊再行扶掖等语。朕即询之总管太监等、实系拉旺多尔济不令伊等扶掖。欲俟奏明。候朕特降恩旨。殊属非是。朕前日所以议处丹巴多尔济、朱圭、并将太监等惩责者。原以其在内廷用木凳擡舁。实属大乖体制。并非因扶掖朱圭之故。若祇因步履艰难。出入令太监扶掖。国家优礼大臣。体制原应如此。朕岂肯加之责备。拉旺多尔济久直内廷。均系太监等扶掖。即御前乾清门侍卫等、亦有将伊搀扶之时。朕每日目睹。从未加以指斥。何目前故为恭谨、复有此奏乎。嗣后年老大臣步履不便者。进内时、仍准令太监扶掖。即侍卫等该班值宿。需用铺盖。亦许令太监代为取送。该太监等分居下贱。原以备使令之役。如有不听指使者。准大臣等据实参奏。　　

○又谕、朕恭阅皇考高宗纯皇帝圣训。内载乾隆五十二年奉旨、八旗都统副都统等管辖八旗人众。当如父兄教训子弟。留心管束。并非止令其办理旗务。挑选兵缺而已也。即如三宝之孀媳、恒庆之妻、被邪教妇人煽惑。任意前往各处游荡。以致耗费数万银两。修造庙宇。实属不堪。皆由各旗都统副都统及参佐领等、并不留心管教所致。八旗妇人等、如果因有正务。看望亲戚。未为不可。若似此恣意游荡。前往各庙宇烧香。并在城外远出住宿。实于风化有关。理宜严行禁止。著饬令宗人府八旗王大臣等、嗣后务将各该管旗人严行约束。并传谕各该族长参佐领等、留心稽查。傥再有此等事件。将该管王大臣官员、一并治罪。钦此。仰见我皇考高宗纯皇帝厚风俗教旗仆之圣心实为周切。妇人任意各处游行。尚蒙特旨将各都统等严行训饬况在众旗仆乎。近年朕叠降谕旨、令各该大臣加意教育旗人。与皇考高宗纯皇帝谕旨符合。惟该大臣等未能实心遵行。以致官员内有赴肆饮醉、持刀伤人之事。而旗人内且有入班演戏者。此事尤属卑贱无耻之极。于风俗大有关系。朕叠降谕旨甚明。惟恐诸王大臣日久因循怠忽。不以为事。今特再饬诸王大臣各率所属族长章京等、训导宗室、觉罗、及八旗人等、节俭度日。勤慎当差。演习一切清语弓马技艺。不可好勇斗很、酗酒滋事、各处游荡、流入匪类。务令家喻户晓。断勿视为具文。经朕如此谆切训谕。傥仍有滋事者。不惟将违犯者从重治罪。并将失察之王公及族长参佐领等一并治罪决不轻贷。勿谓教之不早也。　　

○又谕、前因玉庆请将喀喇沙尔遗弃大块玉石。运送京师。朕以其好事。降旨令与伊犁领队大臣哈丰阿对调。仍交宗人府议处。兹玉庆将历任喀喇沙尔办事大臣私赏绿营官兵越级顶带查出参奏。又将笔帖式金成与铺户田升华等聚饮奸宿蒙古达林妻一事。查出分别定拟具奏。尚属实心任事。所有玉庆交宗人府议处之处。著加恩宽免。历任大臣在喀喇沙尔办理不善。不可不亟为整顿。玉庆著不必与哈丰阿对调。仍留喀喇沙尔、务将颓风陋习。实心整顿。　　

○命理藩院通行内外众扎萨克蒙古王公等、嗣后年班围班请安时。俱著正穿石青马褂。不得穿黄马褂及反穿马褂。著为例。　　

○福州将军赛冲阿奏、台湾出力人员。布政司经历邹贻诗等、升叙有差。　　

○以福建澎湖协副将王得禄、为福宁镇总兵官。　　

○戊寅。谕内阁、仪亲王奏、此次办理玉牒、请将嘉庆二年所办副本、于新书告成之后、仍将散页归还原帙、交工部制造黄柜、敬谨收藏等语。所奏甚是。向来每届恭修玉牒之时即将宗人府所藏上届副本一分。作为底本粘签改纂。分页编号。惟是副本内敬缮列圣御名。黄红档内俱有列朝庙号。在修书时、自不能不将副本作为底本编纂缮写。迨书成后、不应仍以散帙入库收藏。所有此次恭修玉牒。著于新书告成之后。仍将散页归齐装帙。交工部制造黄柜敬藏。以昭慎重。嗣后十年一修。俱照此办理。永远遵行。　　

○又谕、御史胡大成奏、请严趋避以重官方一摺。据称吏部员外郎吴光悦、于前月二十八日御史缺出、吏部带领引见、该员告假扣除、京察期近、该员一经补授御史、则例应以二等注考、意欲暂避此缺、俟再有缺出、仍可补用等语。吴光悦因病乞假。人所共知。自应照例扣除。至节次御史缺出。各部院将记名人员带领引见。候朕＜闲＞放。并非概用名次居首之人。即如前月二十八日福建道御史一缺。即系将第二之程世淳＜闲＞补。是吴光悦安见必补御史。辄虑及京察二等。豫行规避耶。至该员前在主事任内。经京察保列一等。现又届京察之期。该员已升员外。又须于员外任内另加考察。再定等第。岂因未补御史、即可坐邀首荐。该御史所奏未免深文悬揣。著毋庸议。　　

○大学士朱圭卒。晋赠太傅。入祀贤良祠。遣庆郡王永璘带领侍卫十员。往奠茶酒。赏银二千五百两治丧。予祭葬。　　

○增设绥远城满洲养育兵三百名从将军春宁请也。　　

○己卯。孝惠章皇后忌辰。遣官祭孝东陵。　　

○上临故大学士朱圭第赐奠。　　

○谕内阁、现在恭纂皇考高宗纯皇帝实录将次告成。因思朕每日恭阅之黄绫本。经馆臣编校进呈。闲有体例不合、纂辑舛漏之处。均经朕随时指示。敬谨订正。至尊藏大内、及内阁、皇史宬、并恭送盛京尊藏本四分。均系未经呈览。卷帙繁多。恐尚有讹误之处。不可不详慎校勘。著军机大臣查明尚书侍郎内阁学士京堂翰詹等官。除将现在实录馆行走各员扣除外。其余堪司校勘者。一并开单进呈。候朕＜闲＞派。其派出各员。务当悉心详校。如遇字画小讹。自当敬谨改正。傥有讹漏过多。至于连篇累牍者。即当查明原办之员。据实参处。不得稍有疏率。寻开单进呈。得旨著派仪亲王、成亲王、同协办大学士刑部尚书长麟、户部尚书戴衢亨、总司敬谨核勘通政使温汝适、光禄寺卿胡长龄、少詹事茹棻内阁侍读学士徐如澍、翰林院侍读学士贵庆、太仆寺少卿宋镕、国子监祭酒佛住、翰林院侍读果齐斯欢、李传熊、赞善秦承业、国子监司业英良、编检赵未彤、汪如渊、毛谟、张鳞、商载、汪润之、刘奕煜、李宗昉、陈中孚、李鸿宾、陈用光、徐赓扬、杨怿曾、刘彬士、潘恭辰、朱珔、何丙咸、洪占铨、张源长、张鉴、李可蕃、龚守正、林春溥、葛方晋、孙世昌、卓秉恬、朱澄、席煜、陈嗣龙、敬谨分司校勘。　　

○又谕、昨因大学士朱圭溘逝。业经降旨加恩。因思乾隆年闲。惟故大学士刘统勋、蒙皇考高宗纯皇帝览其品节。赐谥文正。易名之典。备极优隆。顾刘统勋于署总督任内。曾经获咎褫职。复蒙皇考施恩录用。至朱圭立朝五十余年。外而扬历督抚。内而洊直纶扉。身跻崇要。从未稍蹈愆尤。绝无瑕玷。靖恭正直。历久不渝。犹忆伊官翰林时。皇考特＜闲＞为朕师傅。尔时朕于经书。已皆竟业。而史鉴事迹。均资讲贯。其所陈说。无非唐虞三代之言。不特非法弗道。即稍涉时趋之论。亦从不出诸口。启沃良多。揆诸谥法。实足以当正字而无愧。无庸俟内阁拟请。著即赐谥文正。本日朕亲临奠醊。见其家门庭卑隘。清寒之况。不异儒素。眷念遗风。怆怀未巳。著于本月初九日。由内务府备办饭桌。派二阿哥前往代朕赐奠。俟殡送时、派庆郡王永璘前往祖奠目送以示朕眷怀旧学哀荣备至之意。　　

○庚辰。上幸北海。阅冰技。　　

○谕内阁、朕惟厚生之道。在乎节俭。国家重熙累洽。生齿日繁。日用所需。人人取给。而天之所生。地之所长。祇有此数。即使雨旸时若。岁获屡丰。小民盖藏。犹虞不足。又况水旱不时。岂能尽获丰稔。设遇歉岁。支绌倍形。若再性好奢华。不思撙节。势必立见匮乏何以保生聚而庆盈宁。即如本日户部奏进嘉庆十年分民数谷数。朕详加披览。民数比上年多至二千七百七十二万一百一十九名口。而各省存仓谷数。则比上年少二十九万四千二百四十八石有零。自缘各该省闲遇偏灾。仓储即有短绌。闾阎生计。安可不裕之于平日乎。近来八旗户口。亦岁有增添。而所得钱粮。限于定数。伊等当差执业。亦须衣食稍充。方能安心习学。若平时不知节省。焉能自赡身家。乃迩年风气。日就华靡。饮食衣服。无一不竞美争鲜。毫无节制。以致数日之用。罄于一日。数人之养。竭于一人。甚或饮酒看戏。游荡赌博。钱粮入手。任意花销。不顾身家。罔虑后日。岂非自取困穷乎。朕崇俭黜奢。务敦淳朴。向来东三省随围官兵。于引见较射时。所服均系布素。深得持俭之道。甚为嘉悦。现在年终即须引见世职官员。及凡一切引见。伊等即服著布素。有何不可。又何须过饰衣帽、争尚华绮耶。此后旗人等、尤当自知谨身节用。崇尚俭朴。以期仰事俯育。共庆生成。无负朕谆谆训诲至意。将此通谕知之。　　

○辛巳。大诣大高殿行礼。　　

○幸瀛台。阅冰技。　　

○予原任安徽宁国府知府宋敩、河南武安县知县武达观、入祀名宦祠。从巡抚长龄、马慧裕等请也。　　

○予江苏故詹事府少詹事钱大昕、翰林院侍读学士褚廷璋、安庆府教授周曰万、安徽故监生朱武勋、江西故陈州府知府陶万达、浙江前明左布政使庞泮、河南故严州府知府张愈聚、定远县知县李长安、贡生孙六凤、监生周逾篯、入祀乡贤祠。从巡抚汪志伊、成宁、清安泰、秦承恩、马慧裕等请也。　　

○户部议准、前江苏巡抚汪志伊疏报、娄县、开垦田二十九亩有奇。照例升科。从之。　　

○壬午。谕内阁、秦承恩奏、清丰县知县将例应收禁贼犯、交役管押、失火烧毙七命、审明定拟一摺。所办殊属颟顸。清丰县已获贼犯武元等七名。既据讯明行窃属实。获有赃据。即应照例收禁。分别发落何得藉夥犯未获为词。发交差役管押。锁置饭店。其违例干禁。已属咎无可辞。至店内因何起火。不能抢救。自必另有情节。现在贼犯七名。俱经烧毙。而差役吴倬一名。独未烧伤。是否系由该差役索诈不遂、放火烧毙。抑或贼犯等因押久图脱、乘闲放火。案关多命。情节可疑。该署督原奏内、均未详细根究。办理实属草率。至所拟将差役吴倬一犯。照公廨失火律。问以杖八十徒二年、加枷号三个月。亦属轻纵。公廨失火。向拟杖徒。系专指寻常失火而言。今差役吴倬、将所管贼犯烧毙至七命之多。岂得援引比照。该署县侯登元、将贼犯违例管押。延不审结。以致烧毙七命。阘茸怠玩。非寻常疏忽可比。直隶省吏治废弛。亟应加之整顿。该署督仅请交部严加议处。所议亦轻。未足示惩。侯登元竟当革职发往伊犁。以昭炯戒。此案著该署督再提同案犯。详细审讯。另行定拟具奏。其前任知县来宗敏、先将贼犯四名、交差管押饭店。显违定例。亦应查明附参。　　

○谕军机大臣等、铁保等奏报郭家房大工合龙稳固情形一摺。郭家房大工。自八月下旬开工以来。该河督等筹催料物。疏挑引河。趱筑坝座。步步进占。兹得合龙稳固。实为幸慰。至漫口既经堵合。黄水全注下游。必须将减坝堵闭合龙。方能挽归旧河。不致复形散漫。所有减坝工程。著于明年正月底凌汛以前堵筑完固。方为妥协。将此谕令知之。　　

○以堵筑南河郭家房漫工出力。守备陈岱等、升叙有差。　　

○以翰林院侍读明通、充日讲起居注官。　　

○以降调都统珠尔杭阿、为镶黄旗蒙古副都统。　　

○命西宁办事大臣贡楚克扎布回京。以内阁学士恒伯、为西宁办事大臣。　　

○癸未。上幸瀛台。阅冰技。　　

○甲申。谕内阁、据御史茅豫奏、近来民人进京控案日渐增多。每月除奏交外咨交十余件至二三十件不等、查良民赴诉之案、利在速完、刁徒诬控各词、敝□大由缓办、请敕下直省督抚、嗣后无论奏交咨交之案、皆当查照刑钱事由、分饬两司速为审讯、一律报完、不得再行转发等语。所奏切中时敝□大。民人控告之案。原有虚实不同。如果随控随审。迅速办结。则含冤者既得早为申雪。即诬告者亦可随案立惩。不但讼狱得平。即告讦之风。亦当不禁自息。今外省习气。督抚两司于控告之案。从不亲自提审。辗转发交属员。属员又层层递委。以致结案无时。任情枉纵。民人等不胜拖累之苦。因而来京赴愬。及至发交该省。又不过转委饬审。延宕如前。在良民既有屈难伸。而奸徒藉得以逞忿拖累。由此健讼益甚。此等阘茸疲玩陋习。牢不可破。各省皆然。该御史此奏。实不为无见。必当严行饬禁。用儆官疲。以清讼源。惟所奏各省民人到京控告之案。不论奏咨、俱由督抚分饬两司审讯之处。尚觉宽缓。各衙门奏交之后。一经奉旨交该督抚审办。即与钦差无异。无论道府以下等官不得滥行递委。即两司亦不应交办。该督抚总当亲提犯证。自行审理。迅速覆奏。至于各衙门咨交之件。该督抚查明刑名钱谷事由。亦惟准分饬两司依限审结。不得再行转委所属。以致瞻徇回护。延宕不结。如再有私自转委者。一经发觉。必将该督抚两司等严行惩处不贷。将此通谕知之。　　

○山东巡抚长龄奏、筹办河漕出力人员。赏济东道秦震钧、三品顶带。　　

○乙酉。上御乾清门听政。　　

○以詹事府詹事凯音布、为内阁学士。兼礼部侍郎衔。大理寺卿润祥、为都察院左副都御史。翰林院侍读学士汪廷珍、为太仆寺卿。仍留江西学政任。　　

○丙戌。上幸北海。阅冰技。　　

○谕内阁、户部奏、饬催湖北陕西二省嘉庆四年以后乡勇报销、即速并案具题一摺。国家设兵卫民。本不应有乡勇名目、前此邪匪仓猝滋事。各该省或因一时徵调不及。暂时雇募乡勇。就近征剿。是亦情事所有。而军需报销之敝□大。大半即以乡勇为名。恣其浮冒。总缘乡勇本无定数。可以任意增添。非如各省官兵。有名粮册籍可考。而其招募裁彻。又无一定月日。或久或速。一听地方官任意捏报。无从详悉稽查。因之百敝□大丛生。凡有军营内浮支滥应之款。其无可报销者。无不归之于应付乡勇之项。即如户部此次所奏、湖北省题到报销乡勇各案。祇在嘉庆三年以前。已开有乡勇三十六万六千七百余人。其盐粮口食开销有四百七十余万。米亦有二十三万余石。浮冒显然。试思嘉庆三年以前。湖北邪匪。祇不过聂杰人、张正谟等数犯首先起事。其裹胁附从者。亦尚有限。若彼时果实有乡勇三十六万余人。加以本省及徵调邻省兵数万人。势已百倍于贼。又何难立时扑灭净尽。何至贼匪鸱张。蔓延滋扰。湖北一省。在三年以前。其开报乡勇。即多至此数。则其后贼匪阑及四川陕西各省。地方辽阔。直至嘉庆八年。始经一律蒇事。此后各该省开报乡勇。更不可凭信。所有湖北陕西省未经题销之案。著交该督抚等各发天良。大加删减。核实具题。巡抚章煦、方维甸、均非当日承办军务之人。无所庸其回护。俟各该省题销全到。该部再行核覆具奏。　　

○谕军机大臣等、阿林保奏、接准李长庚来信、据称蔡逆帮船、均欲散夥、可以出示解散等语。所办非是。又不免存招抚之见矣。蔡逆恶贯满盈。即随同济恶之徒。亦皆法所不赦。即使实在穷蹙。亦当趁势剿净。方为正办。况阿林保本日奏到审拟盗犯摺。据各犯供称、蔡牵由台败回。虽祇剩船三十余只。又在闽浙各洋。添劫船只。掳掠柁水。又有土盗船只与之合帮。贼夥尚有三四千人。是船只人数。均属不少。且所饮淡水。随处海岛可以汲取。各船食米火药、皆从蔡逆船内领给。是盗船食用。均尚宽余又何尝实形穷蹙。其所称蔡逆帮内食米火药、俱已缺乏、并盗夥小七等散去之语。安知非蔡逆故作此言。扬播海口。使官兵闻而松劲。以为缓兵之计。殊不可信。阿林保总制封圻。不应存招抚之见。乃轻听李长庚之言。计出于此。殊属错误。著传旨申饬。该督当飞咨李长庚、以招抚之见切不可存。总当一意痛剿。务擒首恶。勿弃垂成之功。如果贼党离散缚献凶渠。彼时再当酌量办理。总不可设法招致。明示以意也。将此谕令知之。　　

○赏闽洋御贼、保护琉球夷船之署守备陈琴、都司衔。以守备即用。　　

○丁亥。谕内阁、前因德楞泰奏称、此次剿办宁陕叛匪。所有随征之西安军标满兵、及固原河州川北等营官兵。在方柴关打仗时。均有临阵溃散之事。实属漫无纪律。已谕令德楞泰等分别查办。昨扎勒杭阿到京。当令军机大臣询问。据称此次苏勒芳阿带领满营官兵、闻派在方柴关打仗、因抵贼不住、闲有伤亡败走者、嗣于兵丁回营后留心访查、搀知有临阵逃走之事等语。军行贵纪律严明。官兵如有临阵脱逃情事。即当查明惩办。今西安满兵于打仗时。见贼即行溃散。大干军纪。扎勒杭阿到任未久。平素不能整顿营伍。其咎尚轻。但于苏勒芳阿带兵回营。伊既访知有临阵逃走之兵。自应即时查究。奏明办理。乃竟置之不问。亦未据实具奏。希图徇隐。殊属非是。扎勒杭阿著交部严加议处。副都统祥保在任有年。不能认真训练。以致官兵不知军纪。废弛已极。且此次官兵等临阵逃走一事。扎勒杭阿既经访闻。该副都统岂竟毫无觉察。乃亦相率缄默。咎实难辞。祥保著退出乾清门。仍交部严加议处。并著即来京听候部议。至苏勒芳阿系带兵大员。不能管束兵丁。任令逃散。其咎较重。著革职拏问。交与德楞泰、全保、方维甸、或将伊提至汉中。或回至省城。就近向其严切讯究。令将脱逃兵丁共若干名。据实指出。查讯明确。定拟具奏。如究出苏勒芳阿、竟有私自走避情事。尤当严行按律惩治。以肃戎行。不得稍有含混。寻议、扎勒杭阿、祥保、均革职。得旨、加恩赏扎勒杭阿二等侍卫。祥保蓝翎侍卫在大门上行走。　　

○又谕、大学士等议驳松筠请纂伊犁总志一摺。所议是。伊犁等处事宜。详载西域图志一书。即有应行续增之处。亦应在京开馆纂辑。如圣制诗文有应接续恭载者。馆臣在京恭录编次。可期详备。断无颁发伊犁、再行纂载之理。况伊黎办理屯防等事。是其本务。该处优通文义之人甚少。编纂书籍。亦非所长。松筠所奏。未免受人怂恿。事不可行。著方略馆存记。俟纂办剿平三省邪匪方略告成后。将西域图志再行续纂其自乾隆四十七年以后应增各事宜。即著该将军详查、咨送方略馆。以备采辑。　　

○调镶红旗蒙古副都统达冲阿、为西安左翼副都统。以头等侍卫特依顺保、为西安右翼副都统。　　

○戊子。以散秩大臣裕兴、为镶红旗满洲副都统。　　

○旌表守正捐躯四川富顺县民王树元女王氏。　　

○己丑。以故三等男车布德恩子福朋阿、一等子玉兴子吉昌、一等男恒康叔阿穆昌阿、各袭爵。　　

○以协办大学士吏部尚书费淳、礼部尚书王懿修、充经筵讲官。礼部左侍郎桂芳、署经筵讲官。　　

○旌表守正被戕山东堂邑县民赵有吉妻王氏。临邑县民于俊妻孟氏。　　

○庚寅。谕内阁、阿林保等奏、参劾玩视捕务、及随缉不力各守备、请旨分别降革治罪一摺。守备李万青管带兵船出洋捕盗。因遇匪船伺劫。辄敢收泊澳内。任意观望。经总兵徐锟再三催促。犹以并非所辖。不遵调遣。实属怠玩已极。此次蔡逆帮船。在三沙口外浮鹰洋面。图劫遭风琉球夷船。经署守备陈琴带领兵船。奋力抵敌。得以保护无虞。前据阿林保奏到后。朕即降旨将陈琴优加奖擢。李万青系与陈琴同一出洋捕盗之人。乃竟畏葸恇怯。至于如此。不可不加之惩创。李万青著革职。即在三沙地方加枷号三个月示众。满日重责。发往新疆效力赎罪。守备沈鋐、随同出洋缉匪。毫不得力。人亦多病。著即革职。守备张彪、缉捕无能。惟年力尚强。著以把总降补。仍令随同出洋巡缉。以观后效。又赛冲阿奏、查阅台湾南路营伍情形一摺。据称游击廖国年老技生、难资操防训练等语。廖国著革职。　　

○以告休三等公善保子双福、故一等男佛保子保庆、三等男富庆子恒凌、三等子张秉聪子仲敬、各袭爵。
  </div>
  <div class="pagination">
   <a href="清实录嘉庆朝实录_page226.html">
    上一页
   </a>
   <span>
    ...
   </span>
   <a href="清实录嘉庆朝实录_page222.html">
    222
   </a>
   <a href="清实录嘉庆朝实录_page223.html">
    223
   </a>
   <a href="清实录嘉庆朝实录_page224.html">
    224
   </a>
   <a href="清实录嘉庆朝实录_page225.html">
    225
   </a>
   <a href="清实录嘉庆朝实录_page226.html">
    226
   </a>
   <span class="current-page">
    227
   </span>
   <a href="清实录嘉庆朝实录_page228.html">
    228
   </a>
   <a href="清实录嘉庆朝实录_page229.html">
    229
   </a>
   <a href="清实录嘉庆朝实录_page230.html">
    230
   </a>
   <a href="清实录嘉庆朝实录_page231.html">
    231
   </a>
   <a href="清实录嘉庆朝实录_page232.html">
    232
   </a>
   <span>
    ...
   </span>
   <a href="清实录嘉庆朝实录_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
