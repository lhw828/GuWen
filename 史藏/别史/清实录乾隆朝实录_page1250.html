<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1250 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1250 页/共 1860 页
  </h1>
  <div class="content">
   ○又奏、臣等因贼匪蔓延四出。前敌既不能骤彻。后路更属可虞。正在筹办间。据前敌屯土各弁禀称、金川贼番。屡来恳求禀话。臣等欲藉以窥测贼情。当饬将备等、严加诘问。据贼禀称、我金川系大皇帝家旧土司。如今官兵百姓等、我金川一点不敢侵扰等语。查贼番自侵扰木果木等处以来。所得枪炮、铅药、粮石、银两、器械等物。为数甚多。业经志得意满。而以当噶尔拉官兵。甚为劲锐。贼匪连次败衄。深知我兵未可动摇。转恐添兵攻剿。故为此狡诈之谋。且妄冀大兵从此歇手。可以幸逃天讨。坐获小金川之地。实堪切齿。但此时兵力未齐。不能合力剿洗。而当噶尔拉后路。险仄绵长。如翁古尔垄、策尔丹色木等处。悬崖鸟道。祇须数十人据截。虽有多兵。不能冲过。即如木果木一路。官兵二万有余。德尔森保一经失事。即不足恃。皆因后路一断。兵卒等慌张溃乱所致。今贼番不于此等要隘。坐困官兵。而转来禀话。是在贼番已为失计。而在我兵彻居险要。现在则易防后路。将来仍易于进攻。于事转有把握。莫若将计就计。权为彻出。新兵一至。即可统率再进。为雪愤扫巢之策。惟是今昔情形迥殊。且此事关系甚大。皇上自必特简大臣来川。容臣阿桂等公同筹办。以定剿灭两金川之局。谕军机大臣等、阿桂此次办理。事事妥协。甚属可嘉。已授为定边将军。统办进剿之事。实堪倚任。此外大臣等、亦罕有能出其右者。阿桂即当实力担承此事。不必稍存疑惑。惟进剿之路。不可不通盘筹画。豫为妥定。看来昔岭、当噶尔拉、及宜喜等三路。皆系仰攻。未必有益。将来再进时。此等只可为牵缀贼势之用。必须另筹妥地。以期克捷制胜。因阅地图内。金川之噶拉依、勒乌围、两处险隘。皆在河南。贼番悉力拒守。攻之非易。若于河北觅可进兵之路。一在革布什咱之境。由西而东。一在绰斯甲布、或党坝之境。由东而西。攻其不备。自可易于得手。若能得其河北之地。则河南贼势。自必动摇。并力夹击。便可扫穴擒渠。克期奏绩。阿桂应即悉心筹度。密询熟悉道路之人。就该处山川形势。详细酌量。是否可行。即速绘图贴说。据实覆奏。候朕定夺　　

○又谕、现在添派索伦兵一千名。前往军营。所有经过之直隶、河南、狭西、四川等省。著传谕周元理、何煟、毕沅、文绶等。各饬所属。将车辆马匹等项。妥办应付。务俾迅速遄行　　

○军机大臣等议覆、四川总督富勒浑、署四川总督湖广总督文绶奏称、现在京兵陆续来川。照向例折给夫马价办理章程。未能画一。请按本地情形。酌筹一切等语。查京兵入川。沿途应付骑驮。前据毕沅奏明。毋庸另行办理。该督等祇应饬令站员。将陕省所备长骡。小心照料。毋任兵役等驰骤损伤。其自成都赴西南两路分站。现经该督议以口内给与骑马。口外、官员各给马一匹。其兵丁跟役。折给马价。自属照例酌办。与谕旨相符。其雅州灌县以外酌添人夫。及映秀湾另立正站之处。亦属妥协。均应如所请行惟所称在口内各站兵丁跟役步行、不给马匹一节。查从前由黔赴滇京兵。其跟役、每站折给马价二钱。此次自广元至成都。程站较近应照滇省之例。酌量节减每站折给马价一钱。余均照例办理。饬属一体迅速妥备。从之　　

○户部议准、给事中耀泰奏称、旗民白契房地。准令报明税契。本系定限三年。但恐民人等、或缘晓谕未周。或以地居僻壤。不能尽知例禁。应请再展限一年。其从前白契私买房地。未经上税者。准其于一年限内、首明补税。从之　　

○甲戌。谕、昨据阿桂奏、当噶尔拉后路。翁古尔垄、至章谷、吉地等处。并关紧要。均应严密防范。因于六月二十五、至七月初一等日。将各营盘官兵。次第徐徐彻退。亲自断后。振旅而出。现驻翁古尔垄等语。办理深合机宜。朕心实为欣慰。已将奏到各摺。宣示中外矣。阿桂自闻木果木军营之信。能镇静严防。鼓励将士。当贼人屡次侵扰。俱经官兵剿杀。今全师彻驻翁古尔垄。不独南路一带。可以无虞。并可与丰昇额等宜喜军营。声息相通。以待新调之八旗劲旅。及各省精兵。陆续到营。收复美诺等处。另筹进剿金川。甚属可嘉。所有随阿桂自当噶尔拉彻出之兵。未尝非绿旗士卒。乃能与贼相持十余日。悉力拒击。凝然不动。整队彻回。较之温福营中绿旗兵。同为受国恩豢养之人。一则知方。一则非人类。著阿桂传旨、将在事之绿营屯土兵练。各赏一月盐菜银两。以示奖劝。其中或有身虽在营、而委靡不出力者。亦当查明扣出。毋令滥邀恩赏。至温福军营。有兵不下二万。何至一闻贼至。纷纷溃散。实出意料之外。将帅之于三军。倚为捍卫。若猝遇有变。至弃将军于不顾。相率溃窜。以致主帅失众捐躯。按律应悉骈诛。罪在不赦。今特汰其甚者。从宽免死。量予遣戍。实出法外之仁。然朕究不免失之姑息。而此辈实为幸免。遣发省分之各该督抚。俱应共深愤疾。于此辈不少姑息。有犯法者。即当立正典刑。庶以彰国法而申军纪。至现在随征之绿营兵众。并当闻而知耻。引以为戒。通加改勉。以冀立功膺赏。设仍狃于怯懦之恶习。怙终不悛。将来或有临敌轻退易动之事。必当尽行诛戮。即人数略多。亦断不惑于罚不及众之说。曲为宽宥也。朕于军律。赏罚严明。惟秉大公。以期平允。即将此通谕军营及中外知之　　

○谕军机大臣等、阿桂自当噶尔拉全师而出。此时大局已定。一俟兵力略振。即可收复小金川。剿捕逆酋。歼戮贼众。并另筹分路进剿金川。此皆阿桂应行次第筹办。至温福军营失事时。众几二万。兵数不为不多。虽云疎于豫防。亦何至溃败若此。即绿旗懦卒。畏贼惊奔。而将领各统所部。岂尽漫无纪律。听其相率窜逃。致温福独领百人冲出。殁于战阵。其事为向来所无。其理亦太不可解。特因事属既往。竟置不问。著阿桂、将温福军营因何偾事确情。查明秉公据实具奏。再从前所获番众供词。俱称僧格桑移居科思果木地方。仅擕其妾及头目数人。莎罗奔、索诺木、皆不与款洽。并令其自行谋食。相随贼众。尽皆散去。果尔、则是僧格桑甚为失势。几于自顾不暇。何以能与金川逆酋通谋率众、复行猖獗若此。其故又不可晓。或系所获番众、捏词欺饰。抑其中另有情由。并著阿桂访明具奏。至丰昇额等、在宜喜军营。原属三路并剿。及闻僧格桑复占小金川故地。温福军营失事。美诺、明郭宗等处。亦皆失守。不可不急援阿桂。是以屡谕其急速彻兵。今阿桂既退据得地。军气复伸。且章谷等处。皆拨兵严防。与丰昇额后路声息相通。而各土司中、如从噶克辈。闻知阿桂既出。与丰昇额遥为犄角。亦断不敢复萌动摇之念。并可因以镇抚绰斯甲布众心。又况其地军粮充裕。炮火坚完。再进之图。不烦另起炉灶。丰昇额等、必当仍驻宜喜军营为是。著再谕丰昇额等、善体朕旨。妥协行之。再此项续调各省绿旗兵。共有九千。现皆节次起程。统计不过八月初中二旬俱可陆续全抵军营。按西南两路分拨。每路可得生力军四千有余。阿桂审酌情形。于各省新调兵到后。约可敷用。即宜分西南两路。先剿小金川。其南路自系阿桂统兵。色布腾巴勒珠尔为参赞。西路虽有海兰察在彼。殊不足恃。若丰昇额已至巴郎拉。即著丰昇额带兵进剿。或丰昇额仍驻宜喜。则俟富德到阿桂军营后。与之面为讲论。即令富德由成都取道至日隆。统兵进剿。如此两路夹击。贼众自难兼顾。我兵即收复小金川全境。尽歼叛逆降番。廓清其地。并于美卧沟、大板昭、等要隘。各派重兵屯驻。令王进泰、长清、分镇要处。另筹进剿金川。则我武既扬。声势甚盛。自可迅速扫荡贼巢。克期奏绩。此事乃全局转关之机。甚有关系。是否应如此办理。著阿桂悉心妥筹。将作何酌办机宜。详晰覆奏　　

○又谕、现在添派京兵、及吉林、索伦、厄鲁特、并荆、狭、成都、驻防兵九千五百名。又续调云、贵、湖广、陕、甘、绿营兵一万一千。通计共二万有余。兵数较今春更多。军粮等项。不可不豫为筹核。至节年所调成都驻防、及各省兵丁。已三万九千。合之本省川兵、暨屯土兵练。总共七万有余。月支粮饷。更为不少。今已两项合计。每月实需盐菜口粮等项。约若干万两。著富勒浑、文绶、详核细数。并以续拨之军营银一千万两。按数核算。足敷几月之用。可以供至明岁何时。或尚需续拨备用。即当据实奏闻。以便再行敕部拨往。至原有之七万余兵。除温福军营未出者三千余。及溃而遣戍者二千余不计外。其余节次打仗阵亡。及伤废遣回。并在营脱逃者。各有若干。均应一一开除。将各路现今实存数目。分晰开单。呈阅备核。至温福军营此次损折之兵。实有若干。亦当核其细数。或兵丁于溃散之后。复行脱逃。其罪更不可逭。尤应查明奏闻。令各督抚一体实力缉拏。就所获之处。即行正法以示炯戒。再温福军营兵溃偾事后。失去粮米若干石。枪炮军械若干件。火药铅丸若干觔。备用银若干两。亦不可不逐项核明实数。一并开单具奏。至现在添运粮石。作何筹办。需用火药。作何赶制。务使源源接济。勿致稍有迟误之处。并著据实速行覆奏　　

○乙亥。谕军机大臣等、前丰昇额奏、与舒常约会。同日进攻宜喜、日旁。此时即使攻得碉卡。亦祇可在山梁驻守。断不宜乘胜轻进。致贼番邀截后路。屡降谕旨甚明。至阿桂现已全师而出。并将章谷一带。派兵严防。无庸丰昇额复行前往。业经屡谕丰昇额、仍驻宜喜军营。镇抚绰斯甲布。以俟另筹进剿。昨据阿桂奏、已咨丰昇额、令其不必前赴党坝。丰昇额接到咨文。自仍驻兵不动。即或已经彻兵起程。接奏朕七月十六日所降之谕。务当遵旨即回宜喜。但当噶尔拉、昔岭、两路。俱无进攻之兵。恐贼番注意于宜喜一路。不可不及早豫防。丰昇额等、应将所有营卡。妥为措置。如有应防隘口。加紧严防。勿使贼番轶至。设或贼番潜窥营卡。必须尽力御击。歼戮无遗。使之不敢轻视。至宜喜后路。必当加意防御。而党坝一带。尤为紧要。即可令五福、官达色、带兵在彼驻守。实力严防。毋稍疎懈。此时计距大兵进剿金川之期。尚有数月。惟当严密部署。实力防御。并留心驾驭绰斯甲布。为现今应办要务。前谕鄂宝同丰昇额等、以次彻回。今令丰昇额仍驻宜喜。则鄂宝亦当仍在觉木交驻办粮务。虽据称宜喜军粮。足支五月。此后仍当源源接济。使之充裕著富勒浑、文绶、各将接运军粮事宜。上紧筹办。鄂宝亦须实力经理　　

○予故奉恩辅国公庆春、祭葬如例　　

○予故鄂尔多斯固山贝子喇什色楞、喀尔喀镇国公恭格阿喇布坦、致祭如例　　

○浙江巡抚兼管盐政三宝疏报、慈溪县鸣鹤场乾隆三十八年、新涨沙滩地一千六百亩　　

○旌表守正被戕之江苏元和县民陆廷表婢周氏　　

○丙子。谕、据三宝奏、审拟孝丰县监犯陈永加等、贿通禁卒纠合同禁人犯越狱脱逃一案。请将陈永加、及禁卒王永、许武、均即行正法。丁松牙等、分别定罪一摺。此案陈永加、以私盐拒捕殴杀兵丁之犯。罪本应斩。乃敢贿通禁卒。结夥同逃。自应决不待时。王永、许武、身充禁卒。胆敢与重囚交好。贪得衣食银两。纠约同逃。情罪甚为可恶。前经该抚奏报案犯全获时。已谕令迅速审明。将此三犯。照新疆改遣脱逃例。即行正法奏闻。该抚奉到前谕后。自必遵照办理。至流犯丁松牙、杖犯章毛娘、刘麻子、施芳贤等。当陈永加纠约之时。辄皆应允贿嘱禁卒。同重犯结夥越狱。实属党恶藐法。与寻常轻罪监犯、自行乘间脱逃、未与禁卒贿谋者不同。该抚仅照常例。拟以充发杖徒。不足示儆。著该部改拟死罪。入于本年秋审情实。至另案收禁之施贵选、于陈永加约会同逃。并邀其共饮时。屡次执意不允。尚系驯谨畏法之辈。自当就其应得本罪。量减一二等。分别劝惩。以示平允。且使所在狱囚。知狡脱者、必罹刑章。守法者、得邀原减。于除奸宥过之中。即寓慎重囹圄之道。该部一并定拟具奏　　

○军机大臣等议覆、前任四川总督刘秉恬奏称、木果木军营彻出之兵。应需帐房、锣锅、鸟枪、腰刀、长予、弓箭等项。现飞饬军需局、如数制造。迅速解营应用。但鸟枪一项。为攻剿所必需。刻不可缓。一面饬局尽力制办。先行赶解。一面飞咨护狭西抚臣毕沅、将该省各营鸟枪。调集四五千杆。解川应用。至腰刀一项。亦咨明运送四五千把。较川省打造需时。实为捷便。此项枪刀。并由该省雇备长骡。直送四川。至现在咨取之数。未免浮于所需之数。但此时正值大兵云集。即宽为备贮。不嫌多余。且将来亦可拨还各营。以备平时操练。均应如所奏办理。从之。　　

○丁丑。上奉皇太后幸卷阿胜境、侍早晚膳　　

○定边右副将军尚书公丰昇额、参赞大臣副都统舒常奏、臣等查绰斯甲布一路。内分宜喜、日旁、两处。所有两营兵。除分守要隘、及阵亡受伤患病遣回外。其打仗应差兵。约计不足六千。臣丰昇额、若遵旨于此路兵内再带二千。前往大板昭、会兵攻剿。则绰斯甲布一路。兵力更单。且温福阿桂两处。均未能发兵前往剿洗。是布朗郭宗、大板昭、一带。已为贼番占据。此刻既不能成夹攻之势。而五福处、除分防各隘外。所余官兵。仅有七八百。虽添此一二千兵。亦不足长驱深入。且绰斯甲布至大板昭。迅速赶行。亦需四五日。莫若俟新调滇兵二千。得有抵川信息。臣丰昇额再将此处官兵。酌量抽彻数百。前赴大板昭。并将滇兵截住。即由彼处相机进取。似于攻剿可收实效。又四川松潘镇总兵五福奏、前据卓克采粮员报称、防守大板昭官兵。被贼冲散。投至卓克采地方。当令副将李天佑、星赴三杂谷。查察情形。驾驭该土司等派拨土兵。严加防范。于驻防兵内、酌派七百余。令副将李天佑、参将索尔泰、都司长春、带领驻劄党坝、玛让地方防守。至嘉觉格江。为绰斯甲布进兵后路。臣量拨兵二百。饬交候补参将留住、带领驻劄。加谨防范。所余一千二百余名。遵旨同候补副将西得布、丰盛阿、候补参将伊常阿、分起带领。于七月初七日。自党坝起程、前往大板昭。相机筹办。谕军机大臣等、前此原因美诺尚系官兵驻守。阿桂必赴彼处剿贼。因令丰昇额住大板昭。为夹攻之计。今既与前此情事不同。所谓移步换形。自不可冒昧轻往。已经节次谕知。今丰昇额未奉停止之旨。即能审度事宜。不拘于遵旨即往。可谓具有见识。又前因阿桂孤军。悬驻贼境。势急待援。屡谕丰昇额等、带兵接应。继闻阿桂全师而出。即谕令丰昇额仍驻宜喜。毋庸前往。现在丰昇额已知阿桂彻兵退出。自仍在宜喜驻兵。至党坝一路。亦关紧要。是以昨谕五福、官达色、同带兵驻彼防守。今五福于奉到前旨。随带兵前赴大板昭。丰昇额闻之。即当迅速檄令停止。不应听其竟往。且五福带兵无多。而大板昭之贼未退。五福若去。不但无济。并恐有碍。著星速传知五福、令其即遵昨日之旨。速回驻守党坝。毋致羁延贻误。此一节并令五福知之　　

○又谕、现在仍须先攻小金川。令阿桂在南路。富德在西路。统兵进剿。收复其地。所有一切机宜。昨已传谕阿桂酌量妥办。并密谕阿桂、除现剿金川三路外。另于河北一带。访觅妥路。攻其无备。今思阿桂在南路。必仍由僧格宗一路进攻。若僧格宗尚能守住。自为便易。即或张玉琦亦已带兵退出。究系轻车熟路。攻取亦较上年省力。但既至僧格宗。必仍俟攻复美诺后。再行收剿底木达等处。恐逆酋僧格桑闻信。豫行窜逸。岂不失此机会。著谕阿桂、于富德到营后。与之讲论明晰。令其由成都驰赴日隆。带兵同海兰察进剿。于攻得资哩后。即带兵往截美卧沟。断绝贼酋归路。或由沃克什、明郭宗前进。或由别斯满一路前进。临时酌量而行。俟富德等截住美卧沟之路。阿桂速侦访逆酋下落。若在美诺。即统兵先剿美诺。若仍在底木达、布朗郭宗。即先剿底木达等处。与富德成夹击之势。方为万妥。今西安驻防兵二千。已于七月十四日至二十一日。全数起程。到营必速。已谕文绶、俟其到省时。南路西路。各分一半。令即驰赴。其各省所调之兵。贵州一千最早。余如湖南、云南、狭、甘、湖北、亦俱可陆续到川。各按两路。分拨前往。阿桂于此各处生力兵到后。约敷两路之用。即通知富德等、同时进兵。总须于今冬。将小金川全行克复。仍分路进剿金川。愈速愈妙。看来两金川气候。冬令尚多晴霁。是以前此攻克巴朗拉、美诺等处。皆于冬底成功。此皆已事之可见者。阿桂务须竭力熟筹妥办。并即豫筹将进剿金川之路。分兵进攻。出其不意。以期克捷　　

○护陕西巡抚布政使毕沅奏、西安满兵一名。原有拴马一匹。应令骑本身马外、另给每一匹马价银十五两。仍代雇长骡五百头。搭运军装。于本月十四日全数起程。得旨嘉奖　　

○戊寅。谕、据阿桂奏、自当噶尔拉军营彻回时。见沿途各险隘。皆有土兵把守接应。查系布拉克底、巴旺、土司。及革布什咱土都司。亦俱添兵前来。较原派之数加多。察看各土司尚知报效。不肯为贼番眩惑等语。各土司如此实力奋勉。甚属可嘉。著阿桂传旨、将布拉克底、巴旺、明正、土司。革布什咱土都司。各赏彩缎八疋。其出力之头人。查明各赏缎二疋。其派出防守之土兵。并照在当噶尔拉军营彻出土兵之例。赏给一月盐菜银两。以示奖励　　

○定边将军尚书阿桂、参赞大臣副都统明亮奏、两金川贼人。自侵轶底木达、布朗郭宗以来。牵连肆扰。致木果木、美诺、一带台站地方。皆不能固守。以各路大兵进讨。彼即竭力负嵎。猖獗何至于此。实由董天弼本系衰庸。疎于防范。且不守碉卡。另立营盘。贼番窥伺已久。而各处台站。兵本无多。又皆怯懦。是以底木达等寨。一经失守。各处军台。望风奔溃。至该督等查拏夹坝。并不于贼番出没之处。督兵擒剿。转照内地缉捕之例。分派兵于降番各寨。逐一搜查。以致番众惊疑生怨。贼匪得易于勾引。一处煽动。各处皆因而滋扰。木果木一路。每次进攻。未曾得利。徒致捐伤。而所拏卡栅。零星分布。其中仅有十余人、及二三十人者。贼番窥破。并力于一二处。则其余各处相继溃散。至木果木失事时。登春、牛厂。贼众尚属无多。惟因散出客民兵夫。从此经行。兵即不战而逃。而美诺、沃克什。相继失守。核其溃败之由。实因兵自逃散。并非贼番之力。能至于此。且据功噶尔拉、木果木、脱出兵供称、贼番分头抢扑。于木果木、登春一带。所获铅乐枪炮军器米粮等项。为数虽甚多。而其打仗贼番。止有此数。实无可加添。即小金川降番剿杀之余。俱依附金川。亦不过千余人。臣等一面俟派调满汉官兵来川。一面将续办进攻情形。通盘筹画。并将西路各兵。设法鼓励、以作其气。申明军律、以悚其心。务痛剿贼番。先清美诺。进扫金川。誓必不令凶狡两逆酋。幸逃法网。又奏、六月二十九日。准丰昇额来咨、询当噶尔拉一路。是否需兵应援。臣等以现在南路防范严密。无庸接应。惟西路官兵。除新调黔兵一千数百、并臣等南路派往千余外。其余出来之兵。均不足恃。新调黔兵。应令即赴巴朗拉、达木巴宗等处。以资防守。并已飞咨刘秉恬、富勒浑等办理。至臣等带兵殿后彻出时。见沿途各隘。皆有土兵驻守接应。始知巴旺、布拉克底土司。已将得力头人。尽数派出。并攒集土兵把守后路。其明正土司、及革布什咱土都司。亦各尚知报效。不肯为贼番等所眩惑。此次后路防范严密。贼番不敢前来窥伺。甚为得力。又阿桂奏、查从前底木达、布朗郭宗等寨。为贼所占。其时未久。自不能即为坚拒。上紧攻剿。或可期其速得。今美诺扼要之地。已经失守。而小金川沃克什地方。官兵经年所攻克者。均为所占。南北阻绝不通。此际情形。与从前迥不相同。已无分攻底木达、布朗郭宗之路。而南路兵力。仅敷堵守。亦不能更攻开此路。至奉旨令丰昇额、舒常、由大板昭剿贼之处。查收复底木达、及布朗郭宗地方。自应于别斯满、及大板昭等处、分路进攻。但此时西路。非俟新兵到日。不能举动。而各省所调新兵。非三四月不能全到。现既未能遽攻底木达、布朗郭宗。则丰昇额等此时。亦尚可无庸移驻。致启绰斯甲布土司之疑。计绰斯甲布距大板昭。路途不远。俟将届进兵之期。或仍酌留舒常在日旁、宜喜等处。牵缀贼势。再令丰昇额、统兵前赴大板昭一带。合力攻剿。似为妥善。臣已札知丰昇额、商酌妥办。至满洲劲旅。自较绿营为足恃。今蒙派调健锐火器两营、及吉林索伦厄鲁特兵五千。陆续前来。于攻剿既为得力。而此时失事之余。军心亦藉以自壮。臣遵旨、将现派满洲劲旅数万添剿之处。晓谕各营兵。并传知各土兵等。使共知贼酋势在必灭。庶足以作其勇往之气。其新调官兵。应赴何处备用。亦俟筹定全局后。檄知带兵将领。遵照分进。又奏、昨准海兰察、刘秉恬等、将美诺、明郭宗、沃克什等处失守情形。咨会前来。绿营兵本多怯懦。而西路又失于抚恤。以致人无战心。但自木果木而美诺。自美诺、明郭宗而沃克什、望风退避。处处皆成瓦解。此时海兰察退守日隆。刘秉恬先至巴朗拉。查自巴朗拉以至美诺。此路实为进剿小金川正路。但道路延长。其间如斯底叶安、资哩、沃克什、路顶宗、明郭宗。形势均为险绝。自前岁进剿以来。官兵节节力攻。如资哩攻至三月有余。沃克什攻至五月有余。路顶宗、明郭宗二处。亦皆攻至两三月有余。而资哩尚以截后而得。沃克什尚以设计而取。历时一载。始能逐次开通。其大板昭一路。董天弼亦攻至三月之久。并无寸进。直至美诺既破。然后底木达、布朗郭宗、望风而下。今此数处、既复被贼番占据。则其备御愈严。守死愈力。而大兵进剿事宜。亦当早为豫备。美诺、木坪两处。道路不通。文报皆由省城来往。动至旬余。于实在消息。既难迅速相通。且于紧要事宜。更难乘机酌办。当噶尔拉后路险隘之所。均为我兵所据。如翁古尔垄以前之思纽、迤西之真登、梅列等处。悉已防守严密。或与僧格宗碉寨相望。或据其上游。俟新兵调至。攻取尚为不难。至明亮于此一路。甚为熟习。自应遵旨、令其带兵驻守。以缀贼势。臣将各处防守事宜。督催办竣。轻骑简从。拟于数日内、自南路起程。驰赴巴朗拉、达木巴宗一带。察看情形。与诸大臣等、亟整兵力。熟筹进取之策。并与督臣等、将拨夫运粮接济等事。悉心经理。约计尔时。色布腾巴勒珠尔、亦抵军营。更可将一切机宜。公同商酌。再行详悉奏请训示。又四川总督富勒浑奏、查色达克拉、擕带眷口。驻守达木巴宗、雅满塔尔、前随臣于巴朗拉一带。设卡巡防。现在驻守日隆。其小金川头人穆塔尔、经松茂道查礼、给与口粮。安置资哩、日隆等处。查资哩、日隆。处处与贼境相连。此等降番。未便安在紧要隘口。复滋勾结。穆塔尔、系帛噶尔角克碉头人。该处于初一初二等日失守。穆塔尔于初四日、始来乞降。形迹亦有可疑。臣因饬粮员、将穆塔尔严加拘守。其跟役衮布木等十六名。分起解省收禁候办。至老弱妇女。分交沃克什、瓦寺、两土司收管。嗣据查礼禀称、海兰察调取穆塔尔至军营听用。已经刘秉恬将穆塔尔解交海兰察收讫。谕军机大臣等、阿桂奏覆筹办军营事宜。及陈明贼番滋扰缘由。皆与朕节次所降谕旨吻合。美卧沟失事之故。皆为董天弼所误。实属死有余辜。而刘秉恬不早参奏。其罪亦无可逭。现在添兵易将。气象一新。从此举动顺利。自可仰邀天佑。迅速成功。阿桂等、当实力勉为之。至现筹收复小金川。自须仍由西南两路进攻。而西路多系木果木溃出委靡之兵。不可不急为整顿。阿桂亲往经理。于事更为有益。兹已另谕色布腾巴勒珠尔、富德、俱驰赴日隆一路。与阿桂会商诸事。西南两路。何者尤为紧要。阿桂即同色布腾巴勒珠尔进攻。其一路则令富德同明亮进剿。至大板昭一路。或令舒常带兵或另派人前往。均著阿桂详晰妥筹。悉心调度。又前据阿桂奏、一闻贼番侵扰底木达等处之信。料其必有小金川番人为内应。即察各寨头人内之迹涉可疑者。羁留营中。不令回寨。所办甚为得要。此等头人。看守军营。作何处治。未据奏及。亦著阿桂附摺奏闻。又阿桂另摺奏、请将后调黔兵一千。令赴巴朗拉、达木巴宗等处。以资防守。已飞咨刘秉恬、富勒浑办理等语。所办甚是。西路溃出之兵。隳颓不振。不可不酌添新兵。另为措置。以冀改观。现在添调满汉各兵。几及二万。已分两路前往备用。阿桂可悉心斟酌。令于各兵到省后。即按两路。分拨照料前往。至丰昇额等军营。现兵不及六千。力太单弱。且又无满洲得力之兵。著阿桂于新到各兵内。酌量拨给。并须筹及进剿金川时。或应仍在宜喜一带。另觅进攻之路。亦豫为拨往备用。以省临时更调之劳。其阿桂现驻之翁古尔垄一带后路。均已派兵严防。可无他虑。惟丰昇额等在宜喜军营。其后路未经办及。恐贼番见阿桂现已彻兵。海兰察等又退至日隆。料小金川地方。尚无攻剿之事。或注意丰昇额一路。潜出滋扰。不可不豫为防范。昨已谕令丰昇额、饬令各营卡尽力严守。设有贼至。必须奋力歼除。使之破胆。但其后路、毗连贼境之处颇多。均须设法防守。著阿桂一并筹画。派员带兵分防。以期万妥。至所奏巴旺、布拉克底土司。派出土兵。把守后路。其明正土司、及革布什咱土都司。亦经添派土兵前来。甚属可嘉。现已明降谕旨。酌赏彩缎。以示奖励。令其益加奋勉。至头人穆塔尔、于帛噶尔角克碉既破数日后。率其眷属来降。似无他意。富勒浑未免过于疑惑。或实系诚心投顺。不肯从贼。亦未可知。又不应不分皂白。转将跟役拘囚。妻孥系累。致使失所。阿桂到彼。亲加察讯。均不难得其底里。如穆塔尔形迹果有可疑。即派员解京候讯。若降顺属实。仍应将其跟役家属给还。另为安插。亦著阿桂妥办具奏　　

○又谕、现在添派满洲、吉林、索伦、及驻防等兵。共九千。各省绿营兵又九千。与阿桂请调之数。多少相仿。阿桂需如许兵众。作何派拨调度。其胸中必有成算。此事惟阿桂是仗。就伊所见。以此兵力。剿灭金川。能实有把握否。又今年分剿之当噶尔拉、昔岭、宜喜三路。俱系仰攻。半载未能寸进。大炮轰击。徒耗火药。而兵丁逼近坚碉。轻冒枪石。以致屡有伤损。实为可惜。虽舍此更无别法。然明知其无益而为之。殊非善策。攻剿之事。以知地利为先。贼番各处。岂尽碉卡林立。别无罅隙可乘之地。阿桂当及此时、留心密访。默筹胜算。妥酌密奏。再前据温福等、奏拟进攻。共有七路。其一路、由革布什咱至正地、前抵勒乌围、约三站。据称此路稍平。其一路、从绰斯甲布之俄坡。至勒乌围。仅两大站。据称路近山平。行走较易。此两路何以未用。是否如原奏所云。抑另有情形。并著阿桂、一并查明覆奏。至新拟进剿之路。或有紧要机宜。以冀攻其无备。尤宜慎密筹办。不可丝毫漏洩　　

○四川总督富勒浑、署四川总督湖广总督文绶奏、查西路兵。先退至美诺时。经臣富勒浑、以明郭宗为咽喉要口。路顶宗为沃克什门户。派兵驻守。复因沃克什兜乌山梁。直逼帛噶尔角克碉、及底木达等处。最为紧要。亦派兵数百。在彼拒守。复于达木巴宗、木耳宗、日隆、以及巴朗拉、山神沟等处。酌量派兵。据守要隘。嗣因大兵退守日隆。则巴朗拉、山神沟、俱系后路。且与小金川别斯满各寨相通。复添派兵五百。以防贼番潜入。并令守卡将备。占据隘口。以备将来添兵夹攻别斯满、底木达之用。其自山神沟、卧龙关、至草坡。凡有与贼相通路径。均详询瓦寺土司。酌派壮兵。协同土兵严加防守。又令各台站铺户民夫。各备长矛。每日派出健丁二三十。昼则往来巡逻。夜则轮流支更。以壮声势。其南路打箭炉。实为要地。臣富勒浑、前因贼番滋扰西路。即派游击任景、前往打箭炉。会同驿盐道杜玉林、筹办台站。并督率明正土司。拨兵加意防御。嗣因兵退日隆。西路离当噶尔拉军营愈远。复将原调川兵三百、及新兵民壮。尽数改赴打箭炉章谷。听杜玉林、就近分拨各站。护守粮台。至川省总兵四员。均在军营。所有营伍事务。均委妥员代办。尚无错误。其通省额兵三万三千八百余名。除调出外。尚存九千余。所有城池塘汛、以及饷鞘军火经由之处。足资防范。其沿边隘口。如附近西路之青云营。北路之松潘镇、维州协。南路之建昌镇、泰宁协。均关紧要。现存营兵数。自七百余至一千不等。尚可以供防御。至省城内、现存驻防满兵数百。堪资守护。惟绿营兵、虽有八百余名。而分防墩汛。以及轮流护解军装火药铅弹饷鞘人犯等项。差使纷繁。实属不敷。应俟各省大兵到齐后。臣等将续派之守卡川兵。酌量彻回遣用。报闻　　

○己卯。上诣皇太后行宫问安　　

○谕、据周元理奏、署正定镇总兵都明阿、染患风痰之症。未能即愈。应行解任。饬委河间协副将雅尔哈、前往护印等语。正定镇总兵员缺。因留待军营出力将领升用。是以令副将都明阿暂行署理。今都明阿既经患病。自应令其解任调理。至雅尔哈之为人。朕所深知。即暂时护理总兵。亦非所宜。且该处现有照料过兵之事。更恐其不能妥协。所有正定镇总兵印务。著头等侍卫达翎阿、前往暂行署理。达翔阿接奉此旨。即赴正定接署办事。不必前来热河请训　　

○谕军机大臣等、丰昇额等奏、仍驻宜喜军营。并未移动。与朕屡次所降谕旨吻合。甚属可嘉。但据称、访得贼因西南两路官兵已彻。均聚于绰斯甲布一路。日夜窥伺等语。此事甚有关系。丰昇额处现兵不满六千。力量单弱。而觉木交一带、军火粮储甚多。不可不加意严防。业已谕令丰昇额等、严饬各营卡。实力防范。并谕阿桂派兵。防其后路。今丰昇额既称贼番日夜窥伺。势甚紧急。尤须速为筹备。所有续调之黔兵一千。计可先到军营。昨因阿桂奏、请将此项兵丁。先往西路。已降旨允行。但现在宜喜军营。较西路需兵尤急。又当令前项黔兵到成都后。即行遄往。或在宜喜添助防剿。或在觉木交一带。防守后路。并著阿桂迅速妥酌。行知富勒浑、文绶、照料前往。此外滇楚陕甘。添派绿营兵。尚有八千名。又西安驻防二千。计俱陆续可到。阿桂当通盘筹画。将西南两路。现办收剿小金川之事。约需兵若干。分路拨往。其余仍拨给宜喜一路。令其兵力充足。士气奋扬。至新调之兵到营。应仿古人号称十万之意。以壮军威而破贼胆。并据海兰察等奏、现派乌什哈达在资哩、斯底叶安、达木巴宗等处要隘驻守等语。资哩在日隆宗之前。其地险隘。足以控扼。既系官兵驻守。海兰察等、自应移驻资哩。以收得寸则寸之益。即将来从此进兵。亦为省便。著阿桂到彼。查明妥办奏闻　　

○又谕曰、海兰察奏、据沃克什土司色达克拉称、探得沃克什、路顶宗、明郭宗等寨来往之贼。亦不甚多等语。看来贼众初至底木达时。系僧格桑在彼号召小金川降番。肆行侵占。其扰木果木后路。则系金川之贼。及木果木军营溃散。所失火药粮食等项。金川之贼。据为己有。未必复肯分给小金川。此时谅已各散回巢。分赃自顾。其美诺等处。仍系小金川贼番占住。所以沃克什一带往来之贼甚少。若能及此进兵收服。计僧格桑贼志方骄。未必如前此坚于守御。而金川贼众。亦不能即为帮助。自是极好机会。阿桂至西路时。察看形势。扬言于众。须俟冬间兵力齐全。另筹进剿。使在营之人闻之。互相传布。以懈贼心。阿桂于西安满洲兵二千、及滇楚陕甘四省先到之兵。约计足以敷用。即两路密约进兵。出其不意。使贼猝不及防。仍酌量于别斯满一路。往截美诺沟、断贼归路。并先会舒常、另派员于大板昭一路。带兵往截其后。使贼无可逃。而南路之兵。亦由僧格宗乘胜直入。先断美诺通噶尔萨尔一带之路。以截金川应援。总须将小金川地界廓清。官军屯驻。再筹进剿金川之事。著阿桂悉心熟筹。密为布置。以期迅速制胜。并将所办机宜。速行覆奏　　

○庚辰。谕曰、桂林著驰驿前往四川军营。办理运粮诸务　　

○谕军机大臣等、据勒尔谨奏、乾隆乙未年、新疆各处。应需贸易绸缎。照例开明各项色样数目。请敕江宁、苏州、杭州、三织造、暨山东、山西、巡抚。依期解送甘省。以便分运等语。著传谕徐绩、巴延三、基厚、舒文、寅著、即照勒尔谨单内所需各绸缎。妥协制办。务使质地重厚。颜色鲜明。不得稍有粗率轻减。致滋挑驳干咎。并遴委妥员。如期解运。以资新疆贸易之用。所有勒尔谨原摺清单。俱著钞寄　　

○又谕、据瓦尔达奏、请将郎中五尔柱降三级调用之案。改为革职留任。三年无过。奏请开复一摺。殊属非是。官员应得降调处分。或有改为革职留任者。皆出自朕格外特恩。非臣下所得冒昧干请。瓦尔达何得妄行陈奏。至五尔柱承审魏天魁呈控赎地一案。于魏政自缢之处。是否因地酿命。并不即为审办。仅于事后云系牵连口诉。未经详查。殊属巧词掩饰。恐其中另有别情。著交阎循琦、会同盛京将军弘晌、一并审明据实具奏。毋得稍为隐徇　　

○又谕、现在满洲索伦等劲旅。并皆调集。又添有各省生力兵丁。正当壁垒一新之时。将军等统率进剿。务须筹度得宜。使我兵所向克捷。而于初次攻战时。尤须大得利益。多歼贼众。以扬我武。俾知旗兵之勇锐莫敌。贼皆破胆。方为能操胜算。至军营固以枪炮为先。而制运火药。亦非易事。用之自当稍知爱惜。如果察看情形。必须大炮轰摧。用之即能攻破。或贼番已露踪影。放枪击殪。是用所当用。即可藉以见功。若碉远而坚。或从下击上。炮自不能得势。徒循大炮攻碉之名。每日轰击。十不中一。贼番习以为常。不知畏惧。即偶损其卡墙碉垛。仍即乘间修补。终不能制其死命。是我徒耗数千斤有用之火药。贼以不费力之一二石块缮完。实为非计。嗣后凡用炮攻碉。须度其得地得势。用必获利。不致轻发妄费。方为妥协。至于攻碉之道。亦非一例。若仅守成法进攻。贼番易于准备。或虚张疑兵。使贼惊觉。放枪抵御。以耗其火药。若数次之后。贼番知系探试。忽而不顾。又可乘隙进剿。使之猝不及防。以期得手。又或指东击西。令贼无从窥测。皆随机应变之法。所谓虚虚实实。奇正相生。惟在将军等之临时决胜。善于运筹。非六七千里外所能一一为之指示也。又如攻剿紧要机宜。亦当慎密。惟于所派之带兵得力数人。授之以意。俾识遵循。不必令兵众尽明其故。自当有济。若一有举动。阖营皆知。土练与贼番声息相通。岂能不洩。是兵未行而贼知有备。徒劳罔效。又复何裨。或注意在此。而扬言在彼。故使传播以眩惑贼番。偶一行之。亦无不可。惟在伊等神明于规矩之中耳。至丰昇额等军营后路。甚有关系。朕此时悬注。觉防守丰昇额等后路。较之收复小金川。尤为紧要。阿桂可于此续到之兵。再拨数千。迅往宜喜。以资攻剿。丰昇额等在营。惟当鼓励将士。设法严防。使贼众不能侵扰。以待添兵助力。勉之慎之。又各路军营夫役一项。为转运粮饷军火之用。自不能不听其随营行走。其余负贩客民。俱系毫无管束之人。不应令其依附军营聚处。即如木果木失事之前。由客民等畏惧先逃。以致绿营心皆摇惑。相率溃散。覆辙具在。不可不引以为鉴也　　

○又谕曰、图思德处、续调黔兵一千。已于七月初九日全数赴川。此项兵丁。昨令遄赴宜喜军营。计其行程。此时已过成都。著再传谕富勒浑、文绶、速饬带兵将领。令其兼程迅赴。听候丰昇额派用。毋稍迟缓。又现在降旨、令桂林驰驿往四川军营。办理运粮诸务。伊平日办事。尚能实力奋勉。且曾任川督半年。于该省物土人情。亦所深悉。俟伊到营后。著阿桂与富勒浑酌商。于紧要需人承办之处。令其前往。　　

○署云贵总督彰宝奏、遵旨诘询夷人叭立斋、遮改乃、岩乐等、缅酋近日情形。据称自天朝彻兵之后。不准开关。不通交易。缅人日用无资。均各深怨缅酋。并恐天朝复出兵讨罪。十分畏惧。其差得鲁蕴至老官屯一事。该头人等因避居猛街萨芒山。与阿瓦甚远。无由得知。至缅酋彻各处土练。闻系欲侵扰老挝所辖莫蓝、莫连。其地在整卖、整线以外。得旨、览　　

○辛巳。军机大臣等议覆、署湖广总督湖北巡抚陈辉祖奏称、筹办驻防官兵赴川。按数拨马三千。似觉过多。与各省供应京兵骑驮之例不符。但荆州、宜昌、一路入川。俱系山僻小路。并无驿站。议给长马、以供骑驮。又川省各路军营。路多陡仄。即给马亦不得力。而口外供运料草。殊费周章。请将荆州兵所带马。到成都后。交与文绶、分拨各台站。以供差使。俟凯旋之日。所有荆州兵。酌由水路回程。至此项动用荆州马。应于原扣马价内、照例买补。均应如所请。从之　　

○吏部奏请、大学士舒赫德、应授何殿阁。及兼衔。得旨、舒赫德、著为武英殿大学士。兼刑部尚书　　

○刑部议覆、巡视中城御史邹梦皋奏称、京师内外五城。遇有自尽命案。俱令该城指挥。照例相验。由巡城御史审明。转报刑部核覆审结。如该指挥有漏报之处。责成该城御史查核参处。从之　　

○赈恤安徽凤阳、泗州、盱眙、五河、寿州、怀远、灵璧、凤台等八州县。凤阳、长淮、泗州等三卫。本年水灾贫民。并缓新旧额赋　　

○豁除江南上海县、坍没田一顷七十四亩。太仓州、捐置义冢田五亩额赋　　

○豁除湖北监利县、筑堤挖压田地六十三顷六十五亩有奇额赋　　

○旌表守正被戕之直隶承德县屯丁张德明妻梁氏　　

○壬午。上奉皇太后幸卷阿胜境、侍早晚膳。至乙酉皆如之。　　

○赐扈从王公大臣、及蒙古王公台吉等食、至乙酉皆如之　　

○谕军机大臣等、刑部核拟良乡县民戴喜拾获饷鞘案内。将知情分肥之左明、比照窃盗饷鞘一百两以上绞例。减等杖流。所办非是。此案拾窃鞘饷藏匿私用之首犯。虽系戴喜。而左明身充甲长。于戴喜告知后。不即报官。且敢两次得受戴喜银钱。迨戴喜之父戴文芳、欲行首告。复为阻止。希图分肥。核其情罪。实与戴喜无异。虽该犯等祇分用元宝一个。而其所获饷鞘。数在千两。若非戴喜之父。决意首报。则此项鞘银。必至全数窃用。岂得尚照百两以上减等定罪乎。著将原摺发交。传谕该堂官等、另行定拟具奏　　

○又谕曰、巴雅尔到此。称贼番前闻色布腾巴勒珠尔到川。云伊系蒙古。不肯杀人。即赴军营求降。今闻复派色布腾巴勒珠尔前往。窃恐贼必仍前求抚。以此等不经意处观之。可见众人皆乐于迁就完事。一存此心。必以主受降之说者为好人。而督之攻战者为不恤下。则将军等统兵进剿。更难以策其勇往。现已严切饬谕色布腾巴勒珠尔、令其勿蹈前辙。但人情大都好逸而恶劳。且当承平日久。征战之事。尤非所愿。不独绿营为然。即满洲索伦等、虽勇敢足恃。而畏难之意。亦恐不免。且谁能深明敌忾大义者。现在军营绿旗兵。心多懈散。不可不为联属整顿。以冀改观。其满洲官兵渐次到营。亦当设法鼓舞。使之励勇图功。断不可令为绿营懦卒浮言所惑。阿桂等、当以朕不得已而用兵之若心。告谕众兵。且令其知木果木军营失事。关系大体。而诸将士之殁于王事者。多至数千。岂可不为报仇洩愤。如何尚能提及降抚了局之说。伊等各具天良。谅亦共为切齿。惟期我兵皆坚持此念。自可乘机制胜。迅速成功。早膺茂赏。并非欲令我士卒久劳在外。如此开诚宣示。必皆踊跃激昂。此时军营。正当转关之机。务使士气奋扬。日有起色。所赖于将军者甚重。将军等平时抚视兵众。必当令其明知体恤之心。隐寓笼络之法。庶能联为腹心。而使如臂指。然此亦惟阿桂尚能为之。若丰昇额、止知勇往直前。不暇旁顾。即恐计不及此。自当以阿桂为法。留心仿习。勉为成材。至舒常、人稍精细。此等节目。似较丰昇额为优。果有所见。不妨与之尽言。丰昇额亦当虚心听从。和衷共济。期于公事有裨。闻温福在军营。性褊而愎。参赞以下之言。概置不听。人多怨之。而彼亦以此受累。深当引以为戒。将军膺专阃重寄。体统固尊。至筹办军国重务。不但参赞大臣。当与彼此商搉。即领队偏裨。所言果当。亦应随时采纳。以收集思广益之效。且如朕办理机务。遇有应咨诹之事。尚不难下询臣工。执中而用。况将军乎。又闻温福营盘。离水二里。致水道为贼所断。此即昧于行军机要。安营必就水泉。不但擕汲甚便。即防护亦易周。此更当为前车之鉴者。至将来进剿金川。受降一说。断无是理。将军等不但不可存之于心。并不当宣之于口。若收复小金川时。僧格桑等业已就擒。固属甚善。设逆酋仍然窜逸。而金川复有献出之言。尚不妨听其送来。用计袭取。切勿拒而不纳。转为彼助之党羽也。然此一事。当随机筹办。不可稍著痕迹。方为妥协。至于不灭贼不休之说。惟在将军等、胸有成见。非但不当令贼番与闻。致坚其死守之心。即众兵等、亦不当与之言及。转令其怀遥遥莫必之虑。所谓民可使由。不可使知。将军等、各当善体此意。若毫无克敌胜算。徒为夸张大言。果何益乎。至攻剿两金川之事。实在万难歇手。但扑碉既为非计。而一味慎重。又如何能进。若仅与贼相持不战。贼更得休息耕种。以逸待劳。究竟何法可以成功。何时可以蒇事。又今年进兵之三路。皆仰攻无效。此外何路可以易进。皆当逐一熟筹。务期及早集事。现在添兵易将。实为事机最要转关。凡有从前办理未善者。皆当就此时悉心更正。以期万妥　　

○癸未。谕军机大臣等、据萨载奏、福建参革游击萨炳阿、船过苏州。痰迷自刎等因一摺。内称八旗外任官员。降革归旗。沿途地方官。例应查点家口。拨兵护送。今萨炳阿、系闽省参革回旗之员。沿途并未照例拨兵护送。其家口册、亦名数不符。是否中途潜匿。绕道逗遛。现在咨查闽浙等语。萨炳阿既系参革回旗之员。闽省若照例派兵护行。并知会沿途地方官、一体查办。何致任其因病自戕。是闽省之办理不善。难以辞咎。著传谕钟音、令其将因何不照例查办之处。据实明白回奏。寻奏、八旗外任官员。降革归旗。从前定例。原系查点家口。咨明前途。拨兵护送。迨后部颁酌归简易条款内。令不必咨明前途拨护。历经办理有案。是以萨炳阿亦照此例。其萨炳阿之子荫德赫、赴浙省游击袁永清署中完婚。在闽亦未据呈明。得旨、览　　

○又谕、闻贼人碉墙。皆系斜眼。贼在碉内。由上望下。窥视我兵放枪。甚便而准。我兵在外放枪击打。为上口里层斜墙所挡。不能直透。是攻碉之法。徒令士卒轻冒枪石。不能得手。实为非计。只可相机而办。或能断其水道。绝其外援。使碉内之贼。窘而自溃。庶可得利。阿桂等当留心斟酌妥办。又闻金川贼人。屡在寨外喊叫求降。其实并非真意。不过欲借此以懈我军心。且使我兵闻乞降不允。必皆抱怨将军。各无斗志。其设心实为可恶。再阅昨日索诺木与阿桂禀云、分付两金川人众。凡阿将军处出来兵丁百姓。断不可稍有伤损。贼酋之意。不但欲于阿桂处见情。并计及此禀递与阿桂。必然上闻。朕见其禀。必心疑阿桂。是其奸谋更为险恶。阿桂不可不知。至丰昇额军营。兵力稍单。并闻贼番注意在彼窥伺。是其后路。尤关紧要。已屡谕阿桂、即为妥酌经理。并将黔兵一千。先行调往。今丰昇额处、四日未有摺奏。朕心深为廑念。其营中不但兵少。且无满洲可恃之兵。现在西安驻防兵二千。于七月二十一日以前。全数起程。而绰和诺亦奏荆州驻防兵一千。于七月二十日启行。是此两处旗兵。到川较速。阿桂可即拨给丰昇额若干。以资防剿。其余分拨西南两路应用。一面酌定具奏。一面行知文绶、料理各兵遄往　　

○甲申。谕军机大臣等、贼番屡在卡外求降。并无投降实事。不过欲藉此以懈我军心。其计实为险恶。而将军等、又不将乞降不可信之故。明谕兵众。惟饬各卡营、不许通贼禀词。任其喊叫。概置不理。众兵疑惑日积。更中贼酋奸计。殊为失算。著传谕阿桂、丰昇额等、嗣后进攻时。贼番若再有求降之说。不妨将计就计。示期令其来降。倘贼酋果来。设法擒获。更为省力。或金川逆酋不来。仅遣其头人到营。则擒而戮之。亦可翦其党羽。若与贼示期准降之后。贼仍违期不至。即将此故、明示众兵。使知贼番求降。本属诳语。即可释众兵之疑。兼可破贼番之计。阿桂、丰昇额、务须随时酌办。以期妥协。至丰昇额军营兵力稍单。已屡谕丰昇额、留心防守并谕阿桂、即将黔兵一千。先行调往计此时、黔兵亦将抵宜喜军营设或黔兵未到之前。急于需兵应用。前据丰昇额等奏、派官达色带兵一千五百。赴卓克采一路。原为进剿大板昭而设。既未进兵。官达色自当仍带兵回至宜喜军营备用。又丰昇额一路。虽已添兵。而能带兵得力之人尚少。著派伍岱前往为领队侍卫。带领新到黔兵。如宜喜一带后路。有应严防之处。令其实力妥办。此时阿桂自已前赴日隆。即著传谕明亮、于奉到此旨后。令伍岱迅往宜喜军营。毋稍迟缓　　

○又谕、前降旨将刘秉恬革职。留于军营。自备资斧。效力赎罪。刘秉恬、从前原系派同鄂宝、分路督办粮运。今鄂宝现在觉木交、办理丰昇额军营粮务。其南路粮运。尚可遥为照应。至西路则难于兼顾。刘秉恬前此督办粮务。尚属奋勉妥协。且在川年余。道路情形已熟。而曾为总督。川省文武。皆其属员。委以专办。自当听其调度。但伊系革职之员。奏摺行文。诸多未便。著派按察使郝硕、前往。同刘秉恬督办西路粮运。刘秉恬益当感激朕恩。努力自效。务使粮运源源接济。以裕军储　　

○吏部议准、狭甘总督勒尔谨奏称、乌噜木齐新设迪化州。地处边隅。幅＜?巾员＞辽阔。知州一员。势难统辖。请将迪化州知州。改为直隶州知州。宁边州同。改为知县。作为州属。玛纳斯管理粮务佐杂。定为咨调实缺。各令改铸印信。从之　　

○前任四川总督刘秉恬奏、臣于七月二十日。自巴朗拉至日隆军营。查日隆、现驻兵三千余。木耳宗、现驻兵二千。达木巴宗、现驻兵二千。惟雅州木坪之甲金达。亦系紧要隘口。业经海兰察等派兵五百防守。各处兵心。较前稍为安定。军粮亦不至缺乏。报闻　　

○予故太子太保大学士加赠太子太傅刘纶、祭葬如例。谥文定。
  </div>
  <div class="pagination">
   <a href="清实录乾隆朝实录_page1249.html">
    上一页
   </a>
   <span>
    ...
   </span>
   <a href="清实录乾隆朝实录_page1245.html">
    1245
   </a>
   <a href="清实录乾隆朝实录_page1246.html">
    1246
   </a>
   <a href="清实录乾隆朝实录_page1247.html">
    1247
   </a>
   <a href="清实录乾隆朝实录_page1248.html">
    1248
   </a>
   <a href="清实录乾隆朝实录_page1249.html">
    1249
   </a>
   <span class="current-page">
    1250
   </span>
   <a href="清实录乾隆朝实录_page1251.html">
    1251
   </a>
   <a href="清实录乾隆朝实录_page1252.html">
    1252
   </a>
   <a href="清实录乾隆朝实录_page1253.html">
    1253
   </a>
   <a href="清实录乾隆朝实录_page1254.html">
    1254
   </a>
   <a href="清实录乾隆朝实录_page1255.html">
    1255
   </a>
   <span>
    ...
   </span>
   <a href="清实录乾隆朝实录_page1251.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
