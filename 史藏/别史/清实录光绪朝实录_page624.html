<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 624 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 624 页/共 1316 页</h1>
    <div class="content">
○命前国子监司业吴树梅仍在南书房行走。朱签　　

○己巳。山东巡抚福润奏、订购法国穵泥机器船价。现由粮道库提银凑给下所司知之。摺包　　

○乌里雅苏台将军永德等奏、乌里雅苏台官厂马匹。不敷应用。照章调取孳生马匹以重差务。下所司知之。摺包　　

○以前广东琼州镇总兵姜桂题为云南临元镇总兵官。现月　　

○以擒获普安厅妖匪刘燕飞出力。予贵州安义镇总兵蒋宗汉等奖叙有差。　　

○以亏短米价银两。革已故署贵州毕节县知县黄道安职。籍产备抵。　　

○以挟私互讦。降福建台湾艋舺营参将陈友定为游击。嘉义营守备何永忠为把总。　　

○以东赈捐助棉衣。予江苏知府袁恭宏、为其故父母建坊。　　

○庚午。谕内阁、谭钟麟奏、特参庸劣各员一摺。福建候补知府马宏斌、人本平庸。兼有嗜好办理厘局。短徵钜万著即行革职。候补通判沈寿昌、前署沙县知县。猝闻谣言。张惶失措。听差妄拏。几累无辜。候补通判许金绶、一意营私。不知自爱。均著以县主簿降补。候补知县王宝善、徇利忘义。公事糊涂。惟文理尚优。著以教职归部铨选。候补盐大使华文浩、嗜好甚深。工于牟利。办理盐局。图饱私囊。闽清县典史孙盛唐、胆大妄为。惟利是视。均著即行革职。候补县丞杨继文鲜耻寡廉。情同无赖著革职永不叙用。以肃官方。

现月　　

○以锡伯营领队大臣保年为京口副都统。明发　　

○辛未。山西巡抚张煦奏、铁斤脚价不敷。仍请照案提动厘金。以资津贴允之。摺包　　

○以湖南绥靖镇总兵吴凤柱为湖北提督。现月　　

○以出洋期满。予驻美随员同知黎荣耀等奖叙。其当差勤慎之洋员杜来尔等、一并给奖。　　

○以恃符妄为。革山西劣商候选运同乔景仪职。并讯办。　　

○壬申。谕内阁、步军统领衙门奏、遵查京城内外雨后倒塌房屋伤毙人口大概情形一摺。所有现经查报之左右翼及中营等处伤毙之十三名口。著该衙门酌给赏恤。此外如有续行查出者。即照此次赏恤一律奏明办理。现月　　

○直隶总督李鸿章等奏、上海机器局创造枪炮。卓著成效。请择尤保奖。下吏部知之。摺包　　

○以工部右侍郎徐会沣为江南乡试正考官。翰林院编修文廷式为副考官。编修丁惟禔为陕西乡试正考官。徐继孺为副考官。朱签　　

○以前湖南永州镇总兵韩晋昌为湖南绥靖镇总兵官。现月　　

○以在建昌迤东他里巴剿匪出力。赏四品塔布囊希理萨拉。花翎。　　

○以捐助晋赈钜款。予前湖北武昌道盛康奖叙。　　

○以创造枪炮。予江苏候补道刘麟祥。以海关道员用。　　

○以捐银助赈。予广东南澳镇游击陈荣辉等建坊。　　

○以训迪有效。赏武备学堂铁路总教习洋员包尔宝星。　　

○癸酉。遣官祭火神庙。　　

○谕内阁。前因京师雨水过多。民居禾稼受伤。当经谕令顺天府府尹等、查明各属被水情形。迅速具奏。兹据孙家鼐等奏称。近畿东南一带。被灾较重。叠据顺义宝坻武清涿州霸州香河房山等州县。查报所属地方。山水陡发。各河同时并涨。田庐淹没伤毙人口。业经分派委员赈抚。请拨银米等语。近畿猝遭水患。小民荡析离居。殊深悯恻。著照所请。先在六门外添设粥厂。于孙河。定福庄马驹桥。黄村庞各庄。卢沟桥六处一律添设。加恩赏给京仓米一万石。即行分领煮散。以资急赈。著派溥顾、徐承煜、岑春煊、刘恩溥、载萼、田我霖、分往孙河等六处。稽查弹压妥为监放。各镇开厂所需经费银二千两。著户部照数拨给。其尚未禀报之东安、永清两县即著孙家鼐、孙楫、饬令该县等赶紧详查。毋稍漠视。现月　　

○湖广总督张之洞奏、湖北麻城县知县张集庆徵收钱漕。年内埽数全完。请予加一级奖叙。允之。摺包　　

○科布多参赞大臣沙克都林札布奏、安插蒙哈。用过抚恤等银。请免追缴允之。摺包　　

○以内阁学士王文锦署工部右侍郎。兼管钱法堂事务。　　

○甲戌。上奉慈禧端佑康颐昭豫庄诚寿恭钦献皇太后幸阅是楼侍晚膳。至丙子皆如之。　　

○河南巡抚裕宽奏义绅杨大等。协助卫辉府属赈款请奖。得旨、准其酌保数员。毋许冒滥。摺包　　

○以拏获会匪渠首匡世明出力。予署湖广督标副将谢得龙、辰沅永靖道翁曾桂等奖叙。　　

○以印信被劫。山东莘县知县曹榕。革职留任。　　

○以捐购书籍。嘉惠士林。予甘肃提督周达武建坊。　　

○乙亥。上诣宁寿宫问慈禧端佑康颐昭豫庄诚寿恭钦献皇太后安。至戊寅皆如之。记注　　

○谕内阁、本年入夏以来。雨水过多。顺直各属。灾区甚广。小民荡析离居。深堪悯恻。加恩著将奉天粟米一万四千四百余石。并江苏河运漕米五万石。江北河运漕米五万石。拨给备赈。其随漕轻赍等项银两。并著查照成案。核办直隶。作为津贴赈需。李鸿章务当遴派妥员。分别被灾轻重。核实散放。不准吏胥稍有弊混。用副朝廷轸念民艰。有加无已至意。现月　　

○又谕、李鸿章奏、永定河堤工漫口。分别参办并自请议处一摺。本年入伏后大雨连绵。永定河水势盛涨。险工叠出。六月十三日雨疾风狂。山水暴发所有南上汛之三四号。十四五号。北上汛之五七号。北中汛之九十号。北下汛之头号至五号。并接连迤上之北中汛末号。同时漫溢。该管各员疏于防范。实属咎无可辞。南上汛霸州州同周蓉第。著革职留工效力。署南岸同知正任北岸通判蒋廷皋、著革职留任。署北上汛武清县县丞候补主簿萨多讷、北中汛武清县县丞翟鼎升、署北下汛宛平县县丞王恩圻、均著革职留任。石景山同知张恩霨著摘去顶戴。永定河道万培因、著革职留任。李鸿章著交部议处。该督务当督饬在工员弁。将南北汛各口门迅筹堵筑。不得再有疏虞。所有被淹村庄。即著该督迅速查明。妥筹抚恤。毋令失所。寻议、李鸿章应得降一级留任公罪。得旨、准其抵销。　　

○丙子。万寿节前期。上诣宁寿宫慈禧端佑康颐昭豫庄诚寿恭钦献皇太后前行礼。　　

○安徽巡抚沈秉成奏、浙江布政使刘树堂请改归安徽宣城县祖籍。下部知之。摺包　　

○以办事疏忽。不洽舆情。安徽来安县知县黄筠年。以教职归部铨选。　　

○豁免安徽全省光绪六年至九年民欠未完钱粮。其潜山等十三县卫欠完九年上忙钱粮。并豁免。摺包　　

○戊寅。万寿节上诣大高殿寿皇殿行礼。遣官祭太庙后殿。奉先殿。　　

○诣启祥门外跪接慈禧端佑康颐昭豫庄诚寿恭钦献皇太后幸西苑驻跸。　　

○以敦品积学。赏安徽怀甯县绅士直隶知县马徵麔五品卿衔。摺包　　

○上以孟秋享太庙。自是日始。斋戒三日。黄绫本　　

○己卯。谕军机大臣等电寄许景澄等电均悉。现在

帕米尔界务。为中俄吃紧交涉。较之法暹争界。尤关切要庆常著准其暂行调往。电寄　　

○纂修官蓝钰恭纂　　

总纂官钱驳祥恭辑监修总裁世恭阅十一月十三日正总裁那月日专司藳本陆恭覆阅癸丑八月初七日　　

徐月日　　
</div>
    <div class="pagination">
<a href="清实录光绪朝实录_page623.html">上一页</a><span>...</span><a href="清实录光绪朝实录_page619.html">619</a><a href="清实录光绪朝实录_page620.html">620</a><a href="清实录光绪朝实录_page621.html">621</a><a href="清实录光绪朝实录_page622.html">622</a><a href="清实录光绪朝实录_page623.html">623</a><span class="current-page">624</span><a href="清实录光绪朝实录_page625.html">625</a><a href="清实录光绪朝实录_page626.html">626</a><a href="清实录光绪朝实录_page627.html">627</a><a href="清实录光绪朝实录_page628.html">628</a><a href="清实录光绪朝实录_page629.html">629</a><span>...</span><a href="清实录光绪朝实录_page625.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
