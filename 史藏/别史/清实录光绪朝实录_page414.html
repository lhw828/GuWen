<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 414 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 414 页/共 1316 页</h1>
    <div class="content">○又奏、剥隘及广西州火灾。委员查勘抚恤。得旨、据奏剥隘等处火灾。业经委员查勘。筹款抚恤。仍著督饬各员。分别轻重。认真办理。摺包　　

○旌表节妇正黄旗满洲生员果兴额妻、盖州笔帖式德升女爱新觉罗氏。殉夫烈妇镶白旗蒙古贡士国裕妻、江苏翰林院修撰翁曾源女翁氏。摺包　　

○协修官温肃恭纂

　　

帮总纂官程棫林恭辑监修总裁世恭阅五月十一日正总裁那月日专司藳本陆恭覆阅癸丑四月初三日　　

徐月日　　

荣月日副总裁唐月日　　

宗室宝恭阅一签九月初七日

　　

陈恭阅二签三月初八日　　

熙月日　　

郭恭阅十月二十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百二十八　　

光绪十二年。丙戌。五月。癸巳朔。上诣储秀宫问慈禧端佑康颐昭豫庄诚皇太后安。至壬戌。皆如之。内记注　　

○以灵应素著。颁直隶天津大沽口天后宫扁额。曰德敷溟渤。菩萨庙扁额。曰功宣上善。海神庙扁额。曰瑞启天池。奉天开原县龙神庙扁额。曰＜鱼弟＞渚扬仁。威远堡边门外龙神庙扁额。曰威靖沧澜。随手　　

○钦奉慈禧端佑康颐昭豫庄诚皇太后懿旨。醇亲王奕譞奏、巡阅北洋。覆陈水陆操演情形。暨请奖叙将领员弁。及分给宝星各摺片。精练水师。前经谕令先从北洋开办。此次醇亲王奕譞亲赴天津、会同李鸿章、善庆、周历旅顺等处。将南北洋轮船调集合操。并将水陆各营。一律校阅。技艺均尚纯熟。阵法亦极整齐。除各军统带管带各员。及哨弁兵勇。由该王奖给物件银两外。四川提督宋庆、署湖南提督周盛波、广东陆路提督署通永镇总兵唐仁廉、天津镇总兵丁汝昌、皖南镇总兵史宏祖、大沽协副将罗荣光、候补副将郑崇义、记名总兵黄春源、津海关道周馥、直隶候补道刘含芳、袁保龄、均著交部从优议叙。候补道潘骏德、盛宣怀、分省补用知府龚照玙、均著交部议叙。已革总兵吴安康、留营效力统带南洋轮船。尚称得力。著加恩赏给四品顶戴。至洋员教练兵舰。著有成效。亦应一体奖励。除分别给予宝星外。琅威里、教演水师。尤为出力。著再加恩赏给提督衔。汉纳根监造炮台。坚固如式。著再加恩赏给三品顶戴。以示鼓励。海防关系紧要。必须逐渐扩充。历久不懈。据奏练兵先须选将。陆军人才。以武备学堂为根本。水师人才。以驾驶管轮学堂为根本。洵属扼要之论。并据王面奏各学堂肄业。于讲求战备外。兼习经史。尤属合宜。又据奏已革道员杨宗濂、前办天津武备学堂。规制颇能整肃。可否弃瑕录用等语。杨宗濂著准其留于直隶。交李鸿章差遣委用。经此次巡阅之后。醇亲王奕譞、务当会同李鸿章等、物色将才。实力整顿。并督饬现在管带各员。认真练习。力求精进应如何筹集巨款。续添船炮之处。并著随时会商奏明办理。洋务　　

○谕军机大臣等、张凯嵩奏、探悉英缅战事。并筹防布置情形一摺。各土司边境。毗连缅界自应密筹布置。以备不虞。惟英与中华。并无衅隙。所称密饬镇厅。助野夷军火。非但于事无益。且恐别启衅端。张凯嵩办理边防。惟当严饬各路防军。认真巡守。慎勿轻率从事。致滋后患。将此由五百里谕令知之。洋务　　

○出使法德义荷比奥国大臣许景澄奏、条陈海军应办事宜。钦奉懿旨。下所司知之。洋务　　

○广东巡抚倪文蔚因病解职。调湖北巡抚谭钧培为广东巡抚。现月　　

○命山东巡抚陈士杰来京候简。调广西巡抚张曜为山东巡抚。仍以广西布政使李秉衡护理广西巡抚。现月　　

○甲午。陕甘总督谭钟麟等奏、新疆南路。建置已定。请将乌鲁木齐提督。移驻喀什噶尔。移喀什噶尔换防总兵于阿克苏。从之。摺包　　

○四川总督丁宝桢奏、川省库储匮竭。拨款过多。据实具陈。请部核明。分别指饬遵办。下所司知之。摺包　　

○以礼部左侍郎徐郙兼署吏部左侍郎。　　

○以直隶布政使奎斌为湖北巡抚。调湖南布政使松椿为直隶布政使。以甘肃按察使陈彝为湖南布政使。山东登莱青道方汝翼为甘肃按察使。现月　　

○乙未。孝诚仁皇后忌辰。遣官祭景陵。　　

○谕内阁、御史文海奏、请严禁士子吸食鸦片一摺。士为四民之首。宜如何束身自爱。若如所奏。本年会试士子。竟有手提鸦片烟灯出闱情事。实属不成事体。该御史当时既经目睹。何得因人数众多。不即扣留惩办。嗣后乡会各场。所有派出王大臣等。务当实力稽查。如有前项弊端。即行送交刑部照例办理。并著各省督抚。于乡试时一体认真查办。以端士习而挽颓风。现月　　

○乌里雅苏台将军杜嘎尔等奏、查明乌里雅苏台等处。不宜屯垦。应否试办。请饬户部覆议。下所司知之。摺包　　

○丁酉。以神灵显应。颁湖北通城县城隍庙扁额。曰功昭幕阜。城南锡山龙神庙扁额。曰泽敷天岳。现月　　

○谕军机大臣等、电寄吴大澂、所议展界竖牌补记绘图各节。均尚妥协。即著照议画押。电寄　　

○直隶总督李鸿章奏、与驻京教士商移北堂教堂于西什库地。得旨、现议办法。尚属周妥。均著照所请。摺包　　

○督办边防广西提督苏元春等奏、拏获哥老会匪景清寅正法。报闻。摺包　　

○护理广西巡抚李秉衡奏、剿办贵县著匪廖彩爵出力各员。请加奖叙。得旨、此次出力各员。著准其酌保数人。咨部给奖。萧宏亮、汪雨露、均著交部照阵亡例议恤。摺包　　

○又奏、拏获宣化县漏匪雷麻大正法。报闻摺包　　

○驻藏帮办大臣崇纲因病乞休。允之。现月　　

○以浙江巡抚刘秉璋为四川总督。未到任前。以四川按察使游智开护理。现月以记名提督刘得为湖南岳州镇总兵官。现月己亥。谕内阁、四川总督丁宝桢、秉性忠诚。清勤练达。由翰林带兵剿贼。历受先朝恩遇。外任知府。洊擢封圻。前在山东巡抚任内。筹办军务。悉协机宜。朕御极后。擢任四川总督。于地方利弊。认真整顿。实心任事。劳怨不辞。前因旧疾增剧。吁请开缺。叠经赏假调理。嗣已力疾销假。方冀医治获痊。长资倚畀。遽闻溘逝。悼惜殊深。加恩追赠太子太保衔。入祀贤良祠。照总督例赐恤。任内一切处分。悉予开复。应得恤典。该衙门查例具奏。灵柩回籍时。沿途地方官妥为照料。伊子丁体晋著赏给郎中。伊孙丁道臣、丁道源、丁道津、丁道敏、均著俟及岁时。由吏部带领引见。用示眷念荩臣至意。寻予谥文诚。现月　　

○前陕甘总督杨岳斌奏、随员杨克勤等渡台出力。请予奖叙。得旨、杨克勤等。均著照所请奖叙。上年该前督募勇渡台。各营本无战功。姑念该员等尚属不避艰险。是以俯如所请。此外不得再请奖叙。摺包　　

○庚子。谕内阁、刘铭传奏、各路生番归化。请将开山剿抚尤为出力官绅。恳恩给奖一摺。上年冬闲。台湾生番滋事。经刘铭传督饬官军。分路剿办。并派员赴各社反覆开导。该番等慑于兵威。率众就抚。现已招抚四百余社。归化七万余人。办理尚为妥速。刘铭传调度有方。深堪嘉尚。刘朝祜、章高元、随同办理剿抚事宜。颇资得力。该二员均著交部从优议叙。其余出力员弁官绅。不无微劳足录。自应量予奖励。道员林朝楝、著赏给劲勇巴图鲁名号。并加三品衔。总兵柳泰和、著赏给健勇巴图鲁名号。唐仁元、著以提督交军机处记名。并遇有总兵缺出。先行请旨＜闲＞放。提督尤福聚、著赏给一品封典。参将张广居、著免补参将、以副将仍留原省尽先补用。典史陆陈谦、著以县丞仍留福建补用。武举黄希文、著以守备补用。军功陈玖英、著赏给五品蓝翎。另片奏、前藩司沈应奎赞助抚番。筹画经费。异常出力。请逾格恩施等语。沈应奎著赏还原衔花翎。现月　　

○云贵总督岑毓英奏、英人与缅甸相持。恐扰乱边境。已饬参将木逢春分驻猛戛。报闻。　　

○又奏、法人投送函物。乞为招护客商。当据约答覆。俟勘明界址。接准总理各国事务衙门行文。方能照办。报闻。　　

○又奏、请以腾越镇总兵张松林、与古州镇总兵丁槐、对调署理。从之。摺包　　

○福建台湾巡抚刘铭传奏、丈量田亩。清查赋税。请定赏罚章程。得旨、即著督饬派出各员绅。认真办理。出力人员。准照异常劳绩奏奖。傥有贿托隐匿畏难延误情事。即著严行参办。　　

○又奏、前保转运饷械人员。部咨改照寻常劳绩核叙。查台湾转运艰险。请仍照异常劳绩给奖。从之。　　

○又奏、议定台湾百货厘金办法。下所司知之。摺包　　

○陕西巡抚鹿传霖奏、临潼等县被风被雹。拟筹办赈抚。得旨、览奏被灾情形。殊堪悯恻。著即饬属查勘。认真抚恤。毋任失所。　　

○赏内阁学士尚贤副都统衔。为驻藏帮办大臣。　　

○调江苏巡抚卫荣光为浙江巡抚。以漕运总督崧骏为江苏巡抚。江西布政使卢士杰为漕运总督。江苏按察使李嘉乐为江西布政使。现月　　

○以招摇骚扰。革台湾守备淩国祥职。摺包　　

○以亏短钱粮。革陕西吴堡县知县袁启豸职。并勒追。　　

</div>
    <div class="pagination">
<a href="清实录光绪朝实录_page413.html">上一页</a><span>...</span><a href="清实录光绪朝实录_page409.html">409</a><a href="清实录光绪朝实录_page410.html">410</a><a href="清实录光绪朝实录_page411.html">411</a><a href="清实录光绪朝实录_page412.html">412</a><a href="清实录光绪朝实录_page413.html">413</a><span class="current-page">414</span><a href="清实录光绪朝实录_page415.html">415</a><a href="清实录光绪朝实录_page416.html">416</a><a href="清实录光绪朝实录_page417.html">417</a><a href="清实录光绪朝实录_page418.html">418</a><a href="清实录光绪朝实录_page419.html">419</a><span>...</span><a href="清实录光绪朝实录_page415.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
