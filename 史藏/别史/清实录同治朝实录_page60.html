<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 60 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 60 页/共 505 页
  </h1>
  <div class="content">
   ○庚寅。孝静成皇后忌辰。遣官祭慕东陵。上诣观德殿几筵前供奠。　　

○谕内阁、京师内外。时疫传染。贫民不能自备药剂。情形殊堪悯恻。除御药房药丸照旧祇领外。著由广储司发给实银二千五百两。分交五城祗领。选择良方。修和药剂。于五城内外坊地面。分段设局施放。广为救治。遴派妥实可靠之司坊等官经理。各该城御史。仍不时前往认真稽察。不准假手胥吏。偷减药料。以致有名无实。　　

○又谕、李鸿章奏、甄别道府州县等官。请旨惩办。并勒缴银两等语。常镇道高长绅、玩视关务。畏葸无能。升用道候补知府吴云、逢迎圆熟。毫无实际。升用道候补知府俞斌、藉公肥已。行同市侩。知州衔候补知县闵钊、钻营把持。居心猥鄙。均著即行革职。俞斌经办各捐局。声名最劣。获利最厚。并著勒令先缴银二十万两。以助军饷。其余被参各情。仍著李鸿章会同曾国藩查明定拟具奏。华亭县知县何焕纶、办事颟顸。娄县知县罗振家、颓惰偷安。均属难期振作。著一并以原品休致。　　

○又谕、胜保奏、请将不法武弁惩办等语。候补游击姚钰椿、胜保因其卑鄙懒惰。逐出军营。乃该游击行至周口。辄敢私刻关防。伪造劄文。冒充官衔。奸拐妇女。实属目无法纪。姚钰椿著即行就地正法。以昭炯戒。　　

○谕议政王军机大臣等、胜保奏、遵旨移兵西进。熟筹陕豫大局情形一摺。近日宛南发捻逆匪。奔窜靡定。洛阳为中州名郡。关系紧要。且该郡逆练。虽经捦斩首逆。恐伏莽尚多。必须驻扎大兵。方足以资镇抚。胜保著仍遵前旨。星驰赴洛弹压该地方练众。并豫防宛南窜匪乘闲北来。河洛既有重兵。皖豫捻逆。不敢西窥秦晋。即有一二股匪前来窜扰。该大臣足可居中调度。遣兵四出拦击。所保全者不少。陕省军务。自应仍归多隆阿督办。以一事权。其宛属窜匪。仍著胜保飞饬派出之王佐臣一军。驰往剿办。袁甲三军营骁将无多。张得胜为临淮必不可少之将。胜保部曲尚多健将。据奏所部兵勇共一万四千余名。计已足敷剿办。张得胜一军。自应仍留皖省剿办捻逆。毋庸调赴胜保军营。至周口厘局。前据胜保奏称、杂货行头杨沅带领匪徒三百人赴局滋闹。并有夺犯殴官情事。是杨沅首恶已凿凿可据。何以绅商佥称杨沅并未在事。难保非杨沅恃众作威。迫胁该绅商等呈递禀函。为首恶开脱地步。仍著胜保认真查办。毋得草率了事。致令首犯漏网。贻患将来。将此由六百里谕令知之。寻奏、遵查杨沅实未在事。前奏系据传闻之词入告。其滋事各首犯。现已拏获惩办。报闻。　　

○又谕、胜保现在统率马步各队。分起拔营。由西华许州一带。前赴河洛驻扎。豫防发逆各匪乘闲西窜。以固秦晋藩篱。该大臣军营需饷甚亟。著英桂、瑛棨、将应解月饷。迅即如数拨解。毋稍迟误。将此由五百里各谕令知之。　　

○又谕、李鸿章奏、克复金山卫城。并巡视泖湖情形各摺片。金山卫为江浙要冲。现经官军攻克。则地势军情。均可得手即著酌量情形。督饬各军。攻克青浦嘉定。俾上海益形巩固。前据庆端奏称、浙省绅团。进攻新昌等处。叠谕左宗棠派兵进剿。而该抚驻师衢州。难以兼顾。现既克复金山。则对岸即系余姚。著李鸿章探明情形。咨商曾国藩酌量妥办。于进兵筹饷。均有裨益。李鸿章膺此特＜??闲＞。自当不分畛域。通筹大局。用副委任。降酋刘玉林已准以都司补用。并赏戴花翎。惟此辈半多桀骜不驯。务当随时察看。恩威并用。方可始终如一。以收实效。筹办三板飞划。以为进剿苏嘉之用。甚为妥协。该处汊港狭隘。长江师船。运掉不灵。即著商同曾国藩迅速筹办。免致临时掣肘。浦东既已肃清。镇江情形。仍须随时探明。如果军情较紧。著仍遵前旨。分拨兵勇留防上海。即亲统所部前往驻扎。先据形胜。另片奏、请将高长绅等革职等语。已降旨照所议行。闵钊等既已革职。金鸿保亦不得稍存姑息。著李鸿章一并严参。俾贪劣之员。知所儆畏。将此由六百里谕令知之。　　

○以正红旗蒙古副统统明庆署镶黄旗护军统领。　　

○以克复江苏金山卫城。赏都司刘铭传巴图鲁名号。知府潘鼎新等花翎。余升叙开复有差。投诚贼目刘玉林以都司用。并赏花翎。予阵亡守备陈德胜、千总文清林、祭葬世职加等。　　

○辛卯。孝懿仁皇后忌辰。遣官祭景陵。　　

○谕内阁、銮仪卫奏、请饬催要款以济急需等语。本年九月闲。文宗显皇帝梓宫孝德显皇后梓宫奉移山陵。该卫差务繁要。亟需筹款办理。著直隶总督、长芦盐政、迅饬所属。将应解銮仪卫地租生息项下。先行筹拨银二万两。于八月内解交该卫。以重要需。毋许延宕。其余新旧欠款。仍著陆续筹解。　　

○又谕、近因疫气传染。贫民不能自备药剂。已于昨日降旨。饬五城御史按照旧章。施放药剂。广为救治。至内城八旗地面。自应一体照办。著派绵森、文祥、会同步军统领衙门、各派御史章京。查照旧章。酌量办理。　　

○又谕、沈兆霖奏、撒回震慑兵威。悔罪投诚一摺。撒回率众扰及戎循两属。前经官军进剿。虽叠经惩创。尚未帖然受抚。本年五月闲。沈兆霖严饬各营员弁。由癿思观率领戎属各营及兵番团勇过山进剿。其茶堡一军。亦闲道来会。连日大小五六十战。毙贼四千余名。焚毁回庄多座。该匪被剿穷蹙。该喇嘛百户及总约马归源、率领十三工头人六七十名。并撒回三百余人。至代理巴燕戎格厅通判王锡文处。跪求投诚。道员杨炳锃受降撒回约有五千余众。列跪道旁。誓愿永作良民。并由番族百户加具保结。戎循一带地方居民。现已如常安帖。办理甚属妥速。所有在事出力文武员弁。著沈兆霖择尤保奏。以示鼓励。　　

○谕议政王军机大臣等、徐宗干奏、筹办台匪情形。并遵查被参各员劣迹各一摺。彰化匪徒。分犯嘉义鹿港等处。虽经官军击退。究未痛加剿洗。逆首戴万生踞守县城。匪众尚多。曾玉明等已由鹿港登岸。并有军功施九挺等募勇协剿。即著徐宗干激励将士。迅将彰化克复。以倾贼巢。傥台匪肃清。在事官绅。必当破格奖励。若日久无功。亦必从严惩处。著该抚传知在营官绅。克期剿灭。毋稍迁延。其所需军饷。并著由省筹解。参将林文明激于义愤。愿赴台助剿。颇堪嘉尚。即著该抚咨调台勇一千名。交其统带。迅速前往。林文察在浙剿贼。朝廷察其奋勇。昨已特简四川建昌镇总兵。并著徐宗干传谕林文明。使知朝廷衡功示赏。不遗在远。若该员奋勉图功。必能仰邀殊恩。以副期望。知府李鼐等已照议革职归案审讯。该员等劣迹昭著。若不严行惩办。则官方吏治。何由整肃。著徐宗干懔遵前旨。将该员等劣迹迅速查办。从严惩治。不必候耆龄到闽。致涉迁延弥缝。该抚以降调之员。特旨起用封圻。受朝廷特达之知。但当实心任事。不必有所瞻顾。致负委任。闽省吏治废弛已久。此次查办各员。牵涉甚多。恐一时委用乏人。著该抚于通省属员中。留心访察。如有才德出众及洁己爱民之员。无论候补实缺。出具切实考语。密行陈奏。以备＜??闲＞用。将此由六百里谕令知之。　　

○又谕、前因蒲城被围。叠经降旨。令成明全军渡河。迅解蒲城之围。以期节节进剿。兹据成明奏、派侍卫皂成赴朝邑查探。回称蒲城被围情事。朝邑无从而知。并途中难民过河回家者不少。现拟调山西防河官兵八百五十名。带赴军营。由华阴大路。会同孔广顺、马德昭各军。分路夹剿等语。蒲城是否被围。皂成何以仅至朝邑。即不前进。所称无从而知。词甚闪烁。恐其并未前往。成明闻难民过河回家。心始稍安。是否确知蒲城县并未被围。所奏殊未明晰。著成明切实侦探。如蒲城被围甚急。自应克日渡河。先解蒲城之围。再图进剿。如蒲城之围已解。即著统带官兵。由潼关向西进发。与豫省已抵潼关之杨飞熊一军。会合攻剿。以壮声威。所有山西防河参将邓凤林、游击兴岱等、管带官兵八百五十名。即著英桂饬令该员等管带。归副将珠尔杭阿统带。前赴成明军营。听候调遣。后路应否添设援兵。仍著英桂酌办。至据探回匪仍在华州华阴一带。肆行鸱张。潼关大路文报自必梗塞。著瑛棨于孔广顺、马德昭所部。抽调一军。由省向东进剿。与京兵联络。以期肃清驿路。惟孔广顺等军。纵能东下。沿途尚有梗阻。成明岂可株守潼关。静待陕兵前来。始作进攻之计。该署提督当激励将士。出奇制胜。以副委任。至成明所称整队前往。其锣锅帐房。拟寄存潼关。派兵看守等语。想系因瑛棨前此咨会车马无从雇觅。故置锣锅帐房于不用。惟既系裹粮前进。即须于所带兵丁严加约束。不准丝毫骚扰民闲。其放饷章程。并著英桂速行筹定放给。毋稍延误。豫省入关之兵。是否杨飞熊管带。抑系郑元善所派之张宝禧一军。著成明探明后。即行会同进剿。徐荣柱现在驻军何处。如宛南窜匪。毋须该署总兵回剿。即著郑元善饬赴陕省会剿。以厚兵力。多隆阿未到以前。陕省东路之各省援兵。著统归成明暂行节制。将此由六百里各谕令知之。　　

○又谕、沈兆霖奏、撒回悔罪投诚。并陕省回民滋事。内患日深。宜亟筹妥办各一摺。撒拉回匪。经沈兆霖督饬各营员弁。过山进剿。连日接仗。毙匪甚多。并将附近回庄焚毁。该匪被剿穷蹙乞降。沈兆霖察其悔罪情词哀迫。出于至诚。自应准其就抚。以省兵力。戎循一带地方。现已安帖。著沈兆霖督饬该镇道等。将善后事宜。妥为办理。务令民回彼此永远相安。毋再寻衅滋事。首犯马尕三罪在不赦。经总约马归源禀请俟准抚撤兵后。密图诱获。志在必得。著即责成该总约迅将马尕三捦献。毋任乘闲兔脱。贻患将来。至陕省回匪。围偪同郡蒲城。近复攻扑省垣。自应摄以兵威。再行议抚。沈兆霖所筹。与近日寄谕。均相吻合。惟甘省边邑。处处与陕接壤。该回匪已有传单到甘。且甯夏府属之灵州。有回民入境买马制造军器之事。情殊叵测。著沈兆霖密饬该地方官妥为防范。并饬催避难回民。全数回陕。以期消患未萌。其省城关厢及河州固原等处回族。仍著该署督严密查察。妥为镇抚。毋令与陕省逆回句结蠢动。本日据英蕴等奏、甘肃藩库。欠解回疆经费过多。请饬陕甘总督措拨经费等语。回疆各城。筹办兵饷。除劝捐收税外。别无他策。著沈兆霖速饬藩司。将应解回疆各城经费。分别拨解。以资接济而靖边隅。将此由六百里谕令知之。　　

○又谕、刘长佑奏、督军抵浔。筹办防剿情形一摺。前因恭城土匪。结党抗拒官军。曾经谕令该抚认真剿办。现在该抚出省。将平梧各属军情。次第布置。黄三股匪。既多且悍。就抚后虽未出巢。而其党梁大口扒等仍敢肆出焚掠。蒋泽春等出队。何以未甚得手。有无挫衄。不可仅据禀报一面之词。浔属各匪。沿江劫掠。向为积年巨寇。逆首黄三尤属罪大恶极。岂容久稽显戮。著刘长佑督饬平梧等处留防兵勇。将分窜各匪。严密堵剿。并饬蒋泽春、郑金华等军。奋力攻剿。悉数歼除。毋贻后患。该省饷糈支绌。所有广东湖南协饷。著即咨令各该督抚迅速筹拨。以裕兵食。将此由六百里谕令知之。　　

○又谕、奎英等奏、追剿窜匪。叠获胜仗。英蕴等奏、贼目逃窜出卡各一摺。此欠败窜贼匪。经福珠淩阿督兵追至伯什克哷木一带。毙贼四百余名。生捦二百数十名。复于玉斯图阿尔吐什山地方。摉斩多名。余匪逃出卡外。剿捕尚属认真。惟首逆倭里罕霍卓等尚未就获。难保不再图入卡。福珠淩阿即著折回伯什克哷木适中之地。相度扎营。无论何路有贼。均著督队迎击。并著景廉、武隆额、奎英等、督饬各爱曼等。悬赏购线。务将首犯拏获。以净根株常清等有统辖各城之责。何以于边卡滋事情形。未行奏报。著仍遵前旨。确切查明。迅即具奏并严饬该诚认真防剿。妥速蒇事。不得以首犯远扬。一奏塞责。英蕴奏、英吉沙尔拏获逸犯爱孜孜。调至叶尔羌讯究。复据喀什噶尔呼岱达恳请释放。自行管办。请旨遵行一摺。逆犯爱孜孜系屡次随从滋事之犯。即立予正法。亦属罪所应得。既据英蕴等奏、从前滋事首犯额帕尔等。已奉旨永远监禁。此次爱孜孜一犯。即著援照办理。在叶尔羌永远囚禁。将此由五百里各谕令知之。　　

○又谕、英蕴奏、拏获安集延逸犯。请旨遵行。其爱孜孜一犯。可否援照额帕尔等永远监禁之案办理等语。已令景廉等将该犯在叶尔羌永远囚禁矣。从前裕瑞等办理额帕尔等犯。何以仅请监禁。此次该总呼岱达于滋事逸犯。及该城永远监禁之囚。辄敢禀请释放。实出情理之外。英蕴办理此事。有无宽纵。著景廉于到叶尔羌后。确切查明。据实具奏。不准稍有徇隐。将此由五百里谕令知之。寻奏、英蕴办理此案。实系援案酌拟。尚无宽纵情事。请仍将爱孜孜一犯。永远监禁。从之。　　

○又谕、前因常清等奏、阿勒坦沙拉久居俄国。首鼠两端。当经谕令该将军等访查办理。并以哈萨克地接俄界。应妥为防范。兹据常清等奏、俄国匡苏勒官杂哈劳、于呢玛图一带。设立卡伦。阻我赴勒布什之路。复于沙拉托罗海地方。率兵拦阻。声称哈萨克布鲁特为该国地方。并于鄂尔果珠勒卡伦。抢夺牲畜什物。请饬查照旧章。理谕禁止等语。哈萨克布鲁特地方。俄国久已窥伺。此次该国胆敢率兵拦阻。是阿勒坦沙拉早已顺从。其应袭汗爵。即著常清等拣择应袭之人。奏明承袭。该处及布鲁特地方。何时为俄国诱从。据其文凭所言。则该两处地方。俄国竟据为己有。必应查明原委。方可酌办。著常清等迅速查明。该将军等到任未久。无所用其回护。本日谕知总理各国事务衙门与之理论。明谊、明绪、现在赴塔尔巴哈台查勘地界。并著将此事与俄国公使剀切理谕。各守疆界。其匡苏勒官杂哈劳诡谲情形。亦应告之该公使。使之安分守约。以敦和好。庶可久远相安。事关外国侵占边界。明谊等务当竭力筹办。断不可含糊了事。以副委任。常清等摺。并俄国文各一件。均著钞给明谊等阅看。明绪虽经＜??闲＞放伊犁参赞大臣。其会勘西界事宜。仍著会同明谊妥为办理。俟办理完竣。再赴新任。将此由五百里各谕令知之。　



大清穆宗继天开运受中居正保大定功圣智诚孝信敏恭宽毅皇帝实录卷之三十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。七月。壬辰。谕议政王军机大臣等、成明奏、请添大员商同进剿并请饬豫省壮勇赴陕会剿各摺片。总兵哈连升、打仗素称得力。成明拟请饬该总兵帮同带兵进剿。著即照所请办理。成明现统京兵二千名。并山西抚标兵八百五十名。哈连升兵一百五十名。共成三千名之数。兵数已较前稍增。著迅速确探蒲城消息。如被围紧急。即先赴蒲城解围。如业已解围。即由潼关向西进发。惟晋兵素称柔弱。成明务挑选精锐。严申军律。毋使临阵退怯。致累京兵。有捐威重。前据郑元善奏称派令县丞张宝禧带勇一千名赴潼关助剿。兹据成明奏称县丞张扬休带勇一千四五百名已抵潼关。经郑元善檄令折回阌乡。现在陕省军务紧要。著郑元善迅饬该员管带此起壮勇。仍赴潼关听候成明调遣。如张扬休之军一时未能折回潼关。或豫省别有援陕之兵已抵潼关者。即著成明先行统带前往。胜保现已带兵驰赴河洛。如阌乡一带需兵防剿。即著郑元善知会该大臣拨兵驻守。其张扬休一军。是否即系张宝禧所带。并著查明具奏。成明军营所需火药铅丸等项。著英桂迅速拨解。毋许藉词推诿。致误要需。将此由六百里各谕令知之。　　

○命工部尚书倭仁协办大学士。　　

○以镶蓝旗蒙古副都统恩龄为内阁学士兼礼部侍郎衔。　　

○癸巳。慈安皇太后圣寿节。遣官祭太庙后殿。奉先殿。　　

○遣官祭文宗显皇帝几筵。　　

○遣官祭孝德显皇后殡宫。　　

○上于养心殿慈安皇太后前行礼。王大臣于慈宁门外众官于午门外行礼。　　

○谕内阁、前因郑元喜、毛昶熙奏、杞县等处御贼出力各员开单请奖。当经降旨均照所请奖励。兹据僧格林沁奏、郑元善等所保各员。内称署杞县知县刘时修等击毙爬城悍贼并缒城出击各情。并无其事。所保亦属过优等语。本年二月闲逆捻窜偪杞县。僧格林沁所带马队分布城外。该署知县刘时修等登陴守御。接济兵食。不无微劳。惟逆匪并未爬城。该员等亦并未随同官军缒城出击。郑元善等何得遽以禀报虚词率请优奖。殊属冒滥。所有署杞县知县刘时修、教谕杨凤鸣、训导孟传恕、千总王文清、典史王太澄、训导侯守箴、李春洲、布政司经历孙宝善、千总赵东岭、训导董其祥、未入流王沅、贡生陆凤冈、孙玉章、生员孙嘉善各员名。前次降旨所给奖励。均著先行撤销。仍著郑元善、毛昶熙、查明刘时修等当时劳绩。核实声叙。另行具奏请奖。并著郑元善等查明此次保举由何员开单详请一并具奏。再降谕旨。至各路军营积习。似此滥保市恩奏保失实者。恐复不少。叠经谕令各路统兵大臣督抚痛除积弊。不得以朝廷名器见好属员。僧格林沁以督兵大员。前于六月闲胪陈军营滥保各情。切中时弊。本日复以郑元善等所保失实各员入奏。具见公忠体国。瞻徇毫无。实为难得。嗣后各路统兵大臣及各督抚等务当遵奉叠次明谕。遇有保举。核明功绩。据实上陈。期于名实悉称。傥再有任意铺张含混冒滥等情。一经查出。或被人指参。除将所保之员撤销外。必将具摺保奏之该大臣督抚等从重惩处。决不宽贷。　　

○谕议政王军机大臣等、僧格林沁奏、督军追剿东窜两股贼匪及扑犯黄冢捻匪均获胜仗一摺。据称捻匪任缚得、王广继等、率众由徐州府迤西向东北分股奔窜。德楞额督兵截击。毙匪多名。苏克金等赶至峄县歼除二千余名。王广继窜入云谷山中。与棍匪句结。德楞额派参将李其昌带队堵剿。自与苏克金马队驰抵曹巴集。会合田在田自邳州新河桥追剿至睢甯县黄山石峡地方。共毙匪四千余名。余匪奔回老巢。西路捻股刘狗儿等扑至黄冢。经侍卫卓明阿等督队剿击。歼除贼匪二千余名。所办均极得手。著僧格林沁即饬田在田将曹巴集余匪追杀净尽。毋令并归老巢。并严饬德楞额将云谷山攻克。王广继一名务须剿除。毋任再行旁窜。营总恒龄等驻扎亳州迤北。业将窜贼大加创惩。当可趁此声威一鼓攻克。卢庙一带捻圩。著俟天气晴霁。泥潦渐乾。即与郑元善、毛昶熙等、会筹进剿老巢以清捻患。摺内所称总兵黄开榜禀称此股西捻。拥众数万。该总兵会同黄国瑞带领炮船旱勇沿河布置。原禀长篇累牍。尽属支离。并未言及德楞额等剿胜情事。比及苏克金等回营查询贼匪不过一万。未闻沿河有黄开榜带领炮船与贼接仗之事。已行文吴棠详细确查等语。此股捻匪窜扰。黄开榜是否与贼接仗。著吴棠查明据实具奏。该总兵武夫不知笔墨。必系办理文案之人代为铺张。嗣后须令事事务实。不可稍涉虚浮。若有意渎禀冀图冒功。即著严参惩办。其田在田被参各款。著吴棠迅速会商僧格林沁覆奏毋再稽迟。将此由五百里各谕令知之。　　

○甲午。谕内阁、托明阿等奏、副都统乌兰都剿贼受伤。请赏假两月调治等语。陕省军务正当吃紧。该副都统受伤较重。即给与假期医治亦恐难于速痊。乌兰都著以原品休致。　　

○又谕、瑛棨奏、接多隆阿自武昌来咨。据称现饬雷正绾驰抵襄阳暂为休息再行入陕等语。多隆阿既奉督办陕西军务之命。责任甚重。自应兼程赴陕立解倒悬。乃竟任意迁延屡催罔应。又不遵旨先饬雷正绾带兵迅速赴援。实属玩视军务。不知缓急。官文既不遵旨严催。而于多隆阿行抵何处。两月以来并无一字奏报。亦属颟顸。玩泄罔顾大局。官文、多隆阿、均著先行交部议处。仍著官文严催多隆阿等克期赴陕实力剿办以赎前愆。傥敢仍前延玩贻误戎机。必将多隆阿等从重治罪。决不姑容。　　

○谕议政王军机大臣等、据托明阿等奏、毛震寿剿办邓逆一股大获全胜。余贼仅存数百名与蓝逆合股窜入洋县。毛震寿督剿屡胜。该逆退守不出。我军胆气愈壮剿除可望迅速等语。此次川军入陕。即能将邓逆歼除。足见平日训练尚属得力。惟洋县失守情形殊出情理之外。现在毛震寿督兵进剿能否迅速歼除。瑛棨于汉回互斗之事已属一筹莫展。岂能望其顾及汉中。此军本系骆秉章派往。仍著该督严饬各军迅将蓝邓余匪歼除毋任滋蔓。再据徐之铭奏、林自清不候谕旨擅自入川。现飞劄调回。并请饬知府翁祖烈、知县朱凤橒、袁祖蕙等、开复赴滇差委。留川差委之候选道章源、仍归部选各等语。览其所奏。无非意存营私。已批谕翁祖烈等开复及赴滇差委之处不准行矣。该员等声名、平常人所共知。而该抚称其公正勤直不知钻营。袁祖蕙是否即系袁祖惠。著查明与翁祖烈、朱凤橒、一并勒令回籍免生事端。道员章源、前经骆秉章奏请留川差委。降旨允准。兹据徐之铭称该员在滇官声太觉平常。以营谋为事。请饬赴部候选。不准留川。是否徐之铭所奏别怀私见。抑实系章源不能得力。即著骆秉章据实奏闻毋稍徇隐。林自清已否赴省谒见。其练众能否遣散。徐之铭所奏劄调回滇。谅亦徒托空言以为搪塞地步。并著骆秉章酌量办理。将此由六百里谕令知之。　　

○又谕、托明阿、瑛棨等奏、回匪围攻六村堡官军出队援剿情形。请饬催多隆阿等兼程前进。并请饬成明统兵来陕会剿。及查探张芾等尚无消息各摺片。览奏曷胜发指。陕省回匪猖獗。节经谕令官文、严催多隆阿星驰援剿。迄今两月既无入关消息。且无只字奏报。朝廷谕旨辄敢视同弁髦。著官文、多隆阿、将因何并不覆奏之处明白回奏。陕省军情如此紧急。耽延一日荼毒无数生灵。糜烂无数地方。多隆阿等即使有所牵制。不能倍道赴陕。亦应即时具奏。朝廷不难另调劲兵星驰前往。乃该省望兵如望□山戊不□。而多隆阿等纡道武昌迟延不进。是此两月内陕省生灵之惨遭焚杀。皆官文多隆阿等贻误之罪。本日业经明降谕旨将官文、多隆阿、先行交部议处。仍责令该将军督率大队克期赴陕尽力剿办若再迁延。定将多隆阿等从重治罪。决不宽贷。六村堡被贼占踞。距省止二十余里南路军情更觉吃重。著托明阿、瑛棨等、将省防妥为布置。仍不时激励兵勇。协同附近练堡力遏凶锋毋稍松懈。本日瑛棨奏请严催成明渡河。驻军同州。以定民心而牵贼势。著成明酌渡情形办理。成明所部三千。兵力尚嫌单薄楚军既无到陕消息。必须另派劲旅。相机策应。胜保接奉叠次谕旨。计不可日抵河洛。著即筹拨马步三四千名。派得力员弁管带。赶紧入关归成明调度。分投援剿毋稍延误。该大臣仍亲驻河洛调度豫省一切剿匪事宜以专责成。阌乡县应否驻兵防守。著胜保斟酌办理。张芾前往仓头镇。前据瑛棨等奏。回匪赚去羁留。何以马百龄声称张芾等往劝汉民。马百龄分劝回民。从此分手。再未晤面。其说殊难凭信马百龄是否患病。仍著瑛棨严饬该员晋省。追究张芾等下落。据实奏闻托明阿等另摺奏、官军进剿前股川匪大获全胜。逆首就戮。洋县百姓开城迎头。商南境内一律肃清等语。朱哑二逆。业经官军阵斩。邓逆是否伤毙。仍著瑛棨等饬令毛震寿确切查明。毋令死灰复然致滋后患。至蓝逆大股。由西乡窜过汉江直抵洋县。该县知县汪溎、督率兵勇固守。何以百姓私馈金银开城迎贼。是否民心忽变。抑或奸细豫先埋伏句结内应。汪溎平日有无虐民之政。著瑛棨即饬毛震寿查明办理。洋县之贼若再窜往东北与回匪句结。则陕西省垣更形危急。郧西防务既松。则防郧之兵。应分拨出境迎击以剿为防。著官文等迅速调派交金国琛统带赴陕。听候谕旨。将此由六百里加紧各谕令知之。　　

○陕西巡抚瑛棨奏、请将前任塔尔巴哈台领队大臣花沙布、前河南候补知府德林、前云南临元镇总兵官福兆、留于陕西办理省城防守事宜允之。　　

○以署正白旗汉军副都统德兴阿为西安右翼副都统。未到任前以左翼副都统保廉兼署。　　

○以督兵不力。陕西护总兵官参将邹学镛撤任查办。　　

○予陕西六村堡阵亡协领图克唐阿、讷勒和春、祭葬世职加等。建专祠。佐领德盛额等祭葬世职加等。一并附祀。　　

○予陕西洋县阵亡游击敬芝兰祭葬世职加等。守备鲁大德祭葬世职。　　

○乙未。谕议政王军机大臣等、郑元善奏、粤匪合股窜扰唐桐泌各境。偪近郡城。并渡河围攻各摺片。前因西路军务紧要叠经谕令胜保驻扎河洛。将豫省腹地迅速廓清。此时宛境被扰。贼众兵单。万分吃紧。自应先其所急。著即督率兵勇前赴南阳迅速剿洗胜保前派之王佐臣一军。现已行抵何处著催令先行赴宛会同图塔纳各军并力兜剿。其窜扰南召县之维摩寺等处贼匪。该处为上次入陕旧路亟宜设法截剿。著胜保郑元善、酌派得力员弁统带兵勇绕出贼前。迎头截击。毋令阑入陕境。昨因陕省回匪猖獗。谕令胜保筹拨马步兵勇三四千名。入关援剿。该省望援甚急。而南召窜匪。又骎骎有向陕之势。且恐陕省回匪句结此股贼匪前去。为患不小。胜保惟当督饬将士会同豫省官军并力扼剿。杜其入陕之路。如有疏虞。惟胜保郑元善是问。南阳距襄樊不远。该处防兵素称得力。著官文等饬令越境夹击以剿为防。务将此股匪众聚而歼旃毋留余孽。将此由六百里各谕令知之。　　

○丙申。有众星西南流如织。　　

○中元节。上诣奉先殿寿皇殿行礼。　　

○诣观德殿几筵前行中元大祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德显皇后殡宫。　　

○遣官祭端慧皇太子园寝。　　

○丁酉。谕内阁、户部奏、各省清查一切赔项。请就近取同乡京官印结办理等语。各省清查应行豁免赔项。向归本籍地方官查明核办。惟现在军务未竣。若待原籍地方收复再行办理。该员等未免向隅。著照所请。各省罚赔官员。如实系家产尽绝。而原籍被贼窜扰。地方官无从结报者。准其援照吏部成案。就近取具同乡实缺京官印结切实声明一体豁免。如有不实不尽。别经查出。惟出结官是问。各省清查及一切赔项。事在恩诏以前。均著一律办理。以归＜??闲＞易而未体恤。
  </div>
  <div class="pagination">
   <a href="清实录同治朝实录_page59.html">
    上一页
   </a>
   <span>
    ...
   </span>
   <a href="清实录同治朝实录_page55.html">
    55
   </a>
   <a href="清实录同治朝实录_page56.html">
    56
   </a>
   <a href="清实录同治朝实录_page57.html">
    57
   </a>
   <a href="清实录同治朝实录_page58.html">
    58
   </a>
   <a href="清实录同治朝实录_page59.html">
    59
   </a>
   <span class="current-page">
    60
   </span>
   <a href="清实录同治朝实录_page61.html">
    61
   </a>
   <a href="清实录同治朝实录_page62.html">
    62
   </a>
   <a href="清实录同治朝实录_page63.html">
    63
   </a>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <span>
    ...
   </span>
   <a href="清实录同治朝实录_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
