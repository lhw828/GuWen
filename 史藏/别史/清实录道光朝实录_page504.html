<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 504 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 504 页/共 848 页
  </h1>
  <div class="content">
   ○旌表守正捐躯河南固始县民岳士荣妻梁氏。　　

○抚恤朝鲜国遭风难夷如例。　　

○甲午。旌表守正捐躯湖北公安县民张起林妻杨氏。　　

○乙未。月食。　　

○谕内阁、朕于明年三月十三日。由圆明园启銮。恭奉皇太后诣＜?髟了＞髻山拈香。礼成后于十七日回园。十八日朕仍由圆明园启銮。至工部厂阅视明陵。于二十日回园。其由三家店至汤山。由汤山至工部厂等处桥梁道路。著毋庸豫备。　　

○又谕、此次晋封彤贵妃。佳嫔。制造金册金宝。应用各色金两。著照旧给发。其成造仪仗等项。著改用黄铜。毋庸镀金。嗣后著该部于具奏时。将此次谕旨夹片声明。　　

○又谕、前据邓廷桢奏、请以都司升署参将。曾经降旨允准。兹据兵部查明都司越级升署参将。与例不符。惟外海水师。人材难得。李贤著仍准其升署广东大鹏营参将。俟扣满年限。另请实授。嗣后不得援以为例。　　

○赏京城广安门外普济堂煮赈小米三百石。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。九月。丙申。谕军机大臣等、御史黄仲容奏、请将地方私用外国钱文。一律严行查禁。据称广东潮州府一带洋面。海船到日。携带外国景兴光中二样钱文。钱质薄小。每一千文。计重不过三斤。较之制钱分两轻至一半。广东省纹银一两。市价换制钱一千四百余文。在外国换景兴光中钱。每两可换二千余文。乡愚贪其多换。相沿成风。始则搀杂制钱并用。今则止用景兴光中、暨私铸小钱。并有将制钱销毁。搀和沙泥。私铸景兴光中小钱各等语。外省私铸。屡经降旨严饬地方官查拏惩办。其销毁制钱私铸小钱者。已属大干例禁。如该御史所奏、广东省有私铸景兴光中小钱者。更为目无法纪。著邓廷桢等严饬所属。务须明定章程。设立官局。计值收买。将外国钱文尽行销毁。明切晓谕。俾小民共知懔遵。傥有仍蹈前愆。即行从严惩办。并转饬文武员弁。在高澳大汕头□□奄埠一带地面。海船到日。实力稽查。如有偷带景兴光中钱文。立即缉拏究办。傥敢奉行不力。或受贿纵容。并藉端需索。即著指名严参惩处。以绝弊源而清钱法。将此谕令知之。　　

○又谕、有人奏、福建台湾匪徒。自道光十二三年间剿办之后。至道光十四年春间。复有彰化县犁头店地方贼匪林坤等、纠集匪党。潜谋滋事。经该镇等赶到弹压。始行溃散。并未闻作何究办。又道光十五年十月间。嘉义县知县遣家丁到店仔口解犯。回至八桨溪蔗园地方。竟有贼匪六百余众。攒殴夺犯。该家丁身受重伤。而贼匪反声言若本官到此。定要杀害。又闻斗六门及盐水港水沙连各等处未获余匪。纷纷劫杀。毫无顾忌。地方官不敢过问等语。此项匪徒。是否系逆匪张丙等余党。抑系另有聚众不法之人。该处人多犷悍。剿办未久。仍有此等余匪。不时窃发。若不及早惩办。必至酿成巨案。著钟祥严密确查。据实奏办。并著严饬台湾镇道等不时查察。如有聚众为匪之案。即行严拏惩办。毋稍姑息。以戢奸暴而净根株。又殉难守备马步衢、与县丞方振声、把总陈玉威、前经降旨令在斗六门地方建立专祠。设牌致祭。今闻马步衢等牌位。仅置于故兵卓贤等私祠之内。建祠之事。并未举行。著钟祥一并确切查明。据实具奏。将此谕令知之。　　

○兵部以武会试中额请。得旨、满洲蒙古取中四名。汉军取中六名。奉天取中一名。直隶取中八名。陕甘取中三名。广东取中四名。河南取中四名。山东取中八名。江苏取中一名。安徽取中一名。山西取中五名。湖北取中一名。湖南取中一名。四川取中三名。广西取中一名。福建取中二名。浙江取中二名。江西取中三名。云南取中一名。贵州取中一名。　　

○丁酉。谕军机大臣等、有人奏、边省仓贮。请核实稽查一摺。甘肃为边陲重地。仓贮最关紧要。上年据该督密陈仓库情形。当有旨谕令悉心筹办。期有实济。本年因该督议覆御史许球所请拨银采买仓谷各款。复降旨谕将短缺粮石。买补足额。该督叠奉谕旨。自应通盘筹画。设法办理。其现在如何筹办之处。未据奏到。兹复有人奏称、武威县地方。上年荒歉。向镇番采买。而镇番偏处一隅。无处买补。任其缺额。上司查问。恃有谷价备抵。仍不免那移动用。仓额几至空悬。武威镇番如此。其他州县可知。该省大吏意存迁就。不肯认真查办。又该省风俗向来俭朴。近则州县等官。酒食燕会。服饰器用。踵事增华等语。仓贮为民食兵糈所关。不容颗粒短少。傥竟空虚亏短。设遇缓急。一无可恃。尚复成何事体。著该督督同藩司赵炳言、即将各州县仓谷实贮数目。确切详查。如有短少。务即勒限赔补完足。不准稍有拖欠。亦不得以银作抵。致滋弊端。傥该州县有意因循。仍不设法弥补。即著指名据实严参。毋稍姑息。至甘肃素称淳朴。闻近来地方官员。争尚奢靡。非剥削民间。即侵那官项。于吏治民风大有关系。该督等惟当随时查察。严行饬禁。以正习俗而挽颓风。将此谕知瑚松额、并传谕赵炳言知之。寻奏、查明仓库实贮数目。取具并无亏短切结。惟仓谷一项。交银作抵。实难保其必无。现拟以交代为盘查。严饬各州县银归银款。粮归粮款。不准以粮价抵交。再镇番县僻处偏隅。仓贮甚裕。近年令镇番县运送武威县仓粮五六千石。以给兵糈。系属报部开除。无须买补。此外并无武威向镇番采买之事。至现在地方官吏。尚无奢华习气。报闻。　　

○又谕、有人奏、贵州省古州同知张锳、前任贵筑县时。在省城六洞桥地方。买房一所。价值千余金。该员大加改造。不时邀集僚友宴会其中。并署其楼曰烟花三月。又时于城外扶风山寺、及观音寺等处。徵歌宴集。一脔之供。动夸珍异。在官靡费。为下效尤。又闻该员现将所买房屋。增加价值。抵作交代等语。从来民俗之转移。视乎吏治之得失。黔省地处边陲。民风素称淳朴。岂宜导以侈靡。又况仓库储积。关系国帑。尤不得任其将置买房屋增价作抵。致帑项稍有短绌。著贺长龄即行确切查明。催令该员赶紧变价。归还仓库原款。傥有不敷。仍著严追。毋任支饰。并著严饬所属。禁止奢靡。力崇节俭。以肃吏治而正民风。将此谕令知之。　　

○河东河道总督栗毓美奏报秋汛安澜。命诣河神庙祀谢。并下部议叙。出力员弁。升叙有差。　　

○戊戌。上御洞明堂。勾到四川本年情实罪犯。停决斩犯十一人。绞犯四人。余一百三人予勾。　　

○谕军机大臣等、本日据林则徐等奏、访闻苏州城外山塘地方开茶馆之山东人郭蕴得等、习教传徒。当将为首之郭蕴得、及夥犯陈广得、张帼万、三名拏获。并起获经卷等语。此等习教匪犯。意图敛钱作会。最为风俗人心之害。郭蕴得曾随粮船贩卖生理。陈广得、张帼万、均曾充粮船水手。此外有无党羽及不法情事。该署督等务当从严讯究。按名严拏惩办。以绝根株。将此各谕令知之。寻总督陶澍等奏、讯明郭蕴得等习教敛钱。尚无不法别情。请将郭蕴得、陈广得、张帼万、发往乌噜木齐为奴。余分别问拟军徒。下部议。从之。　　

○庚子。上御演武厅。阅健锐营操。　　

○谕军机大臣等、有人奏、湖南镇筸镇练勇兵丁聚众滋事一案。讷尔经额办理率多不实。风闻歃血聚众为首之练勇罗名成、黄在忠、田宗庆、滕宏远、秦兴贵、包安焕、滕成玉、张正科、滕加烈、李奉良、田祖典等多名。现在或仍充巡捕。或仍食名粮。总由该督并未亲身赴彼督饬严拏。仅就捆送各犯。含混奏结。致令为首要犯。得以脱身事外。幸逃法网等语。镇筸镇练勇兵丁聚众滋事。前经讷尔经额奏结。如罗名成等实系为首之犯。幸逃法网。自应按名缉拏。严讯究办。著裕泰会同杨芳、不动声色。认真查办。以儆凶顽而肃营伍。如该督办理此案。果有草率疏纵等情。著一并查明据实具奏。毋稍徇隐。将此谕知裕泰、并传谕杨芳知之。　　

○浙江巡抚乌尔恭额奏、遵旨拏获金华府丐匪方鹏飞等。讯明止系各自强讨。并无纠众结党情事。照棍徒扰害良民发极边足四千里安置例。减等问拟杖徒。下部议。从之。　　

○署两江总督林则徐、江南河道总督麟庆、奏报秋汛安澜。命麟庆诣河神庙祀谢。陶澍、林则徐、麟庆、均下部议叙。出力员弁。升叙有差。　　

○旌表守正捐躯山东观城县民王世宣媳王氏。河南永宁县民杨敷荣媳杜氏。陕西汉阴厅民翁秀山妻王氏。　　

○辛丑。上诣绮春园问皇太后安。　　

○谕内阁、奕经等奏、陵寝应修各工一摺。永陵福陵昭陵应修各项工程。著派奕颢、裕诚、敬谨查估办理。　　

○又谕、前据布勒亨奏、请添设虚衔委翎长五员。当交兵部议奏。兹据该部查明密云营员。除原设额缺外。已于嘉庆十九年添设委署骁骑校十六员。合计有九十余员之多。足资领队操演。无庸添设。部驳甚是。营务整饬。全在训练有方。若纷纷添设官员。于营务有何裨益。布勒亨著传旨申饬。所奏不准行。　　

○兵部奏、遵议闽浙二省巡洋弁兵处分酌改章程。一、洋面巡弁。以千把为专巡。外委为协巡。都守为分巡。副参游击为总巡。总兵为统巡。遇有失事。初参限满不获。将专巡协巡分巡各官。均降一级留任。贼犯限一年缉拏。二参不获。各降一级调用。贼犯交接巡官照案缉拏。一、内河内洋附近汛口地方失事。即照陆路例。将专汛兼辖统辖官。分别开参。亦以二参完结。初参不获。专汛官降一级留任。二参不获。降一级调用。兼辖官初参罚俸一年。二参降一级留任。统辖官初参罚俸六个月。二参罚俸一年。如专汛兼辖各官。限内有轮派出洋事故。均照陆路例。扣除公出日期。遇有调台之差。仍准照离任官罚俸一年完结。一、总巡系周巡一营洋面。统巡系按期分路会哨。情势不同。旧例一律议处。未免无所区别。嗣后初参限满不获。将总巡官罚俸一年。统巡官罚俸六个月。俱限一年缉拏。二参不获。总巡官降一级留任。统巡官罚俸一年。一、随巡官按各省开报册内。有随统巡者。有随总巡者。有随分巡者。傥遇失事。各按所随之人处分。一律议处。一、委巡今改为协巡。应将委巡一项名目删除。一、海洋失事。该督抚查明失事地方界址。据实开参。如有统巡而无总巡。或有分巡而无随巡者。准其疏内声明。以免驳查。得旨、所议尚属周妥。著即纂入则例。颁发通行。　　

○壬寅。谕内阁、昨兵部带领引见人员内。题补游击之福建闽安水师协右营都司陈显生、箭无准头。著仍撤回都司本任。不准题补游击。程祖洛出考送部。著交部照例议处。　　

○又谕、邓廷桢奏、酌增协济台操及泅水各兵口粮一摺。广东虎门海口炮台。操演水军。据该督等查明原派防兵。俱经增给口粮。尚有协济各台操兵五百一十八名。泅水凫水爬桅兵一百三十名。应增口粮。未经议及。该兵丁等与专防台兵一同演习。自应加恩增给口粮。以示体恤。著照所请、所有需用口粮银五百十八两零。准其于前项筹定经费项下。按次发营。照数散给。　　

○两广总督邓廷桢奏、各府州属续获匪犯一千一百十八名。解省严审定拟。仍饬各属文武加意侦捕。毋稍纵漏。得旨、查拏甚属认真。必须有加无己。若半途而懈。则非封圻大吏体国安民之道也。勉益加勉。又奏、考较各营弁兵。阅看马步箭及擡炮刀牌。分别赏责降革。批、此事尤关紧要。若有名无实。被外夷轻视而招讪笑。勉之慎之。　　

○广州将军苏勒芳阿等奏、遵旨会议驻防汉军八旗闲散改补绿营粮缺。推广旧案。酌定章程。查挑补兵缺。向以每轮第四缺。无论满洲汉军。挑补闲散一人。满汉既无区分。而候挑亦稍形濡滞。今拟嗣后每轮第三缺挑补。并先补汉军二人后。再补满洲一人。周而复始。如值满洲无人赴挑。亦即以汉军送补。将来挑取渐多。合计马战守三项。总以十缺得二为率。不得过各该营十分之二。至部议汉军八旗改补绿营之闲散壮丁。以挑补入营之日起。即扣除旗档。归注民籍。查汉军八旗驻省日久。宗族亲朋。均有守望相助之谊。且子弟专务骑射操防。于农贾工商。都非素习。若一入绿营。即除旗档。则日后或因老病开缺。营既不留。旗复难归。必致流离失所。应请准其仍留旗档。在营则有粮可食。离营则有旗可归。其有自愿出旗者听。再请借动藩库扣存八旗兵丁马价银一万两。发商生息。添设满洲余兵二十名。汉军余兵八十名。每月各支给银一两。俾闲散穷丁。于改补绿营之外。生养益形宽裕。下部议行。　　

○以江西吉南赣宁道李象鹍、为江苏按察使。　　

○以故四川建昌道属迷易土千户安国泰子天祐、袭职。　　

○添购直隶永定河备防秸料。仍增岁料运脚银。从总督琦善请也。　　

○癸卯。谕内阁、恩特亨额奏、请将缉拏逸犯逾限未获之运弁革职一摺。前因委运凤中二帮千总李天鹏、失察水手孟学思等携刀上岸讹诈。拒伤河役一案。曾经降旨将该运弁摘去顶带。勒限两月。令其迅将逸犯阎皮脸即阎衣传、拏解直隶。归案审办。兹据该漕督查明该运弁缉拏逸犯。迄今两月有余。已逾例限。尚未报获。实属怠玩。李天鹏著即行革职。以示惩儆。　　

○甲辰。上御洞明堂。勾到广西福建奉天陕甘本年情实罪犯。停决广西斩犯六人。福建斩犯一人。奉天斩犯三人。陕甘斩犯八人。绞犯四人。余一百人予勾。　　

○谕内阁、本日据刑部奏、审拟太监张尔汉等嘱托公事一摺。已依议行矣。此案太监张进忠、因赌博被获。自有应得之罪。总管太监张尔汉、辄向耆英恳求释放。首领太监许福喜、从旁帮说。均属不合。此等小人。不知事体轻重。冒昧干求。耆英身为一品大臣。如其事关重大。自应据实奏闻。即使情节较轻。亦当正色拒绝。面斥其非。乃轻听张尔汉等恳求之词。遽令所属员弁留供取保。解回当差。殊非公正办事之道。此案情节本属细微。惟太监人等于外廷事件。妄有干预。耆英既不能严行拒绝。又复听其请托。如此瞻徇卑鄙。尚安望其秉公持正。为国宣力耶。耆英著交都察院严加议处。即来京听候谕旨。所有前交查办江西事件。如尚未完结。即著朱士彦会同陈銮办理。其广东应查各案。著朱士彦会同广州将军苏勒芳阿秉公查办。　　

○谕军机大臣等、据步军统领衙门奏、福建古田县民人林德春赴京呈控。有西洋人煽惑传教一案。已明降谕旨、交钟祥亲提审讯矣。此案据该民人呈称、福安县属建昌地方。有西洋人传习天主教。教首名三不怕。聚众敛钱。设立铜铁炉。打造器械。并与江西广东浙江各省匪徒。时相往来。伊与伊母舅董姓等、率众将三不怕拏获。解送延建邵道衙门收押病毙。余党未究。又有不知姓名浙江人。改名五不怕。复在建安县秋岭横坑地方。接续前教。招聚匪徒。打劫行旅。又称文生员叶大华、因伊呈禁教匪买食米谷。串出监生林利茂等、于道光十三年三月间。捏词赴县将伊控告。嘱托捕厅责押。诈去伊钱二吊四百文等语。匪徒习教敛钱。聚众行劫。最为地方之害。如果属实。不可不严行惩办。著钟祥即行确切查明。据实讯究。是否该地方实有习教行劫匪徒。该管官不肯拏究。并该生监有无袒护教匪别情。务须秉公查办。毋枉毋纵。以除奸慝而靖地方。将此谕令知之。寻奏、遵旨拏获五不怕即彭庭兴。讯系与在押病毙之三不怕即郭若汶、均在横坑一带穵铁。恃强骚扰。尚无习教行劫情事。应照凶恶棍徒屡次生事扰害例。发极边足四千里充军。林德春所控责押索诈。系属诬捏。业已病故。应无庸议。从之。　　

○予山东出洋淹毙马兵王魁五、水手杨得时、赏恤如例。　　

○以故云南顺宁府属耿马宣抚土司罕恩保弟恩沛、袭职。　　

○乙巳。谕内阁、哈丰阿奏、巡阅呼兰城官兵一摺。镶黄旗骁骑校隆全保、正黄旗骁骑校富兴阿、马步均属生疏。难期振作。俱著革职。城守尉富英额。前经该将军代奏请旨陛见。曾降旨令其再缓三年奏请。兹据该将军奏称、才识拘谨。难胜专城之任。著即饬令来京。交值年旗带领引见后。再降谕旨。呼兰一城。虽系屯田之地。弓马是其根本。嗣后该将军每届三年。查阅一次。以娴步伐而成劲旅。又另片奏、齐齐哈尔等四城。除原设委官外。历任将军等浮额委放。至一百余名之多。实属冒滥。取悦于人。所有历任浮放委官之将军副都统城守尉、俱著交兵部分别议处。　　

○谕军机大臣等、本日据兴德等奏、寿昌到任迟延。又奏参章京福奎亏短银两。擅用六百里催牌。并总兵刘允忠、禀揭寿昌任意妄为各情。复据寿昌钞录屯民原呈。据情具奏各摺。已明降谕旨、派廉敬、奕山、驰赴叶尔羌。会同兴德秉公查办。并将寿昌、刘允忠、解任归案审讯矣。廉敬接奉此旨。毋庸来京请训。著即驰驿迅速前往。与奕山、兴德、提同全案人证卷宗。将各摺内所指各情节。逐一查明。秉公审办。务得确情。据实具奏。至案内各员。如有应行革职解任审讯者。著一面奏闻。一面将各该员革职解任。归案究办。又前任喀什噶尔领队大臣西朗阿、现已启程来京。无论行抵何处。廉敬于途次会晤时。著即带同前赴叶尔羌。以备质讯。各原摺俱著钞给阅看。将此由四百里各谕令知之。　　

○又谕、本日召见广东南韶连镇总兵赵浩、据称现年五十九岁。察其面貌。似觉就衰。该镇地方紧要。操防训练。必须得人。著该督俟赵浩到任后。留心察看。该总兵才具精力。能否胜任。据实具奏。将此谕令知之。　　

○黑龙江将军哈丰阿等奏、旗员差务纷烦。不敷差遣。请于原设委官外。酌添委员。下部议。寻议、准其仿照盛京之例。除原设委官七十员外。添设三十员。给与七品虚衔。仍食本身粮饷。随同骁骑校等当差。以期练习。至委官缺出。仍令该将军等照例于前锋领催内。拣选差使勤慎、弓马娴熟者。出考报部委署。其各城分派名数。并现在酌留各员职名。亦即造册报部。以备稽核。从之。　　

○正蓝旗蒙古副都统喀什噶尔领队大臣寿昌、喀什噶尔换防总兵官刘允忠、缘事解任。以甘肃西宁镇总兵官富兴阿、为正蓝旗蒙古副都统、喀什噶尔领队大臣。调伊犁换防总兵官任贵邦、为喀什噶尔换防总兵官。　　

○赏广东碣石镇总兵官黄贵、南韶连镇总兵官赵浩、花翎。　　

○以修葺乌什城垣兵房。赏都司汪大成花翎。六品明伯克色勒克等蓝翎。余加衔升补有差。　　

○抚恤朝鲜国遭风难夷如例。
  </div>
  <div class="pagination">
   <a href="清实录道光朝实录_page503.html">
    上一页
   </a>
   <span>
    ...
   </span>
   <a href="清实录道光朝实录_page499.html">
    499
   </a>
   <a href="清实录道光朝实录_page500.html">
    500
   </a>
   <a href="清实录道光朝实录_page501.html">
    501
   </a>
   <a href="清实录道光朝实录_page502.html">
    502
   </a>
   <a href="清实录道光朝实录_page503.html">
    503
   </a>
   <span class="current-page">
    504
   </span>
   <a href="清实录道光朝实录_page505.html">
    505
   </a>
   <a href="清实录道光朝实录_page506.html">
    506
   </a>
   <a href="清实录道光朝实录_page507.html">
    507
   </a>
   <a href="清实录道光朝实录_page508.html">
    508
   </a>
   <a href="清实录道光朝实录_page509.html">
    509
   </a>
   <span>
    ...
   </span>
   <a href="清实录道光朝实录_page505.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
