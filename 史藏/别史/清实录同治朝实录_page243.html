<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 243 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 243 页/共 505 页</h1>
    <div class="content">○漕运总督吴棠奏、河工官员。半系莅任未久。请将大计展至下届办理。从之。　　

○以故科尔沁贝勒桑鲁布杜特赛弟昂噶扣袭爵。　　

○以故车臣汗公衔头等台吉囊济特多尔济子那旺什库尔袭职。　　

○调西安左翼副都统金顺为甯夏副都统。以凉州协领图明额为西安左翼副都统。　　

○上以祭社稷坛。自是日始、斋戒三日。　　

○丙申。遣官祭昭忠祠。　　

○谕内阁、前因刘蓉奏保贤能牧令龚衡龄等。酌给虚衔升阶。当经降旨允准。嗣经吏部援案议驳。兹据该署抚奏称、近来登进之途。多在军营。而究心民瘼者。仍潦倒于下吏。陕省疮痍未起。亟应举善劝能。其前保各员。请仍照前旨给奖等语。督抚明保人员。原应照例送部引见。候旨录用。惟刘蓉所奏。系为整饬吏治起见。且所保亦不如军营劳绩之优。著照所请。与安府知府龚衡龄、著仍赏加道衔。富平县知县孙毓林、府谷县知县郎鹤鸣、均著仍以同知直隶州知州尽先补用。准升同知咸甯县知县柳坤厚、洁己爱民。署乾州知州周相焯、廉劲坚悫。并著均以知府尽先补用。以昭激劝。　　

○谕军机大臣等、林寿图奏、俟交替后驰赴庆阳。并请收回成命。无庸专摺奏事各摺片。所奏雷正绾固原三营。陆续溃散数百人。其迅字五营。随拨随逃。平凉之营。逃至泾州者亦众。雷正绾仅存百余人。该提督咨文。仍有十六营之语。多寡相悬。奚啻倍蓰。该提督之咨固不足信。即秦国胜等之函。为恐有传闻之误。仍著杨岳斌、刘蓉、确切查明。以昭核实。据称固原回逆。聚众数万。将由新城奄至镇原。绕出泾州。东趋邠州北集原。窥伺陕疆等语。不可不豫为之防。杨岳斌现已出省。即著督饬所部相机前进。遇贼即击。毋令阑入陕疆。并著刘蓉严饬防军。认真堵剿。毋得稍有疏懈。林寿图拟俟交卸藩篆后。驰赴庆阳。声称粮饷转运。恃西安为后路。而庆阳系偏隅僻壤。请饬接署藩司通筹妥办。俾免跋前疐后之虞。庆阳粮台。前经刘蓉奏请裁撤。当交杨岳斌等酌度情形具奏。该粮台是否可以裁撤归并。西安省城能否兼顾。仍著该督会商刘蓉奏明办理。至林寿图奏称、综糈台者不宜专摺奏事。嗣后拟请督抚代为具疏。以一事权等语。所见亦是。即著照所请行。杨能格奏、粮饷两竭。急筹补救。请推广捐输章程。以拯危局。并将所拟条款开单呈览一摺。著杨岳斌核议奏闻。再降谕旨。原摺单著钞给杨岳斌阅看。又片奏、军粮紧急。请饬陕西抚臣饬属按月运解仓粮。并筹拨脚费银两等语。著将原片钞给刘蓉阅看。即由该抚妥筹办理。将此由五百里谕知杨岳斌、刘蓉、并传谕林寿图、杨能格知之。　　

○又谕、林寿图奏、甘肃粮饷缺绝。请饬催各省亟筹接济一摺。甘肃饷需奇窘。各军因饥溃变者。不一而足。现在固原回逆势甚鸱张。屡图分窜。杨岳斌拟于春闲分道并举。而各营饷糈匮乏。枵腹从事。岌岌堪虞。四川等省协饷。前经屡次饬催。而报解者殊属寥寥。何以固军心而维大局。著崇实、骆秉章、阎敬铭、吴昌寿、丁宝桢、王榕吉、各饬藩司。无论何款。迅速凑拨银十万两。并著王榕吉于河东盐课项下。速提银十万两。即日派委妥员。解交陕西藩库。由林寿图妥筹解济。以应急需。其四川山西两省。自本年正月为始。每月各应解银二万两。交陕设局。为采办甘省军粮之用。并著该督抚等源源协济。俾资饱腾。将此由五百里谕知崇实、骆秉章、阎敬铭、吴昌寿、并传谕丁宝桢、王榕吉知之。　　

○以左春坊左庶子常恩充日讲起居注官。　　

○丁酉。孝淑睿皇后忌辰。遣官祭昌陵。　　

○祭先师孔子。遣大学士倭仁行礼。　　

○谕内阁、已革提督田兴恕。业据崇实等委员于上年十月闲。押解带病起程。取道川北。解至陕西。转解甘肃。现在行抵何处。著四川陕甘总督陕西巡抚等、迅速催令押赴戍所。不准藉端逗遛。　　

○谕军机大臣等、明绪奏、孤城军民饥困日久。各路援兵不至。危在旦夕一摺。前因伊犁军情危急。叠经谕令成禄等迅速出关援剿。现在该回匪于伊犁城外。四面环攻。该城东北两面。尚可勉强支持。而西南两路空虚。直无兵可以分拨堵御。局势万难久支。亟应添兵援救。以解倒悬。著杨岳斌严催成禄、鹤龄、懔遵叠次谕旨。各率所部赶紧出关。兼程前进。协同剿洗。速解伊犁之围。经此次谕知之后。傥成禄鹤龄仍前玩泄。再行托故逗遛。迁延不进。必治成禄鹤龄以贻误之罪。和阗办事大臣奎章、＜??闲＞放已久。迄今尚未到任。著杨岳斌严催该员迅赴新任。毋再迟延干咎。将此由六百里谕令知之。　　

○又谕、明绪奏、伊犁军务危急。请饬明谊挑派蒙古马队官兵救援一摺。伊犁情形危急。日甚一日。著明谊即行挑派蒙古马队官兵六千员名。由该将军亲带。取道塔城。索赴伊犁救援。傥官兵不能如数派拨。务将骟马认真备办三千匹。专派练达敏捷之官兵。先行借道俄国台站。赶紧护解伊犁。以顾急需。必须解至伊犁大城交明后。方准销差。乌科二城。与伊犁唇齿相依。明谊务当妥筹应援。如所需口粮不敷。即著一面调派。一面奏闻。不得藉词推诿。致干咎戾。原摺著摘钞交给阅看。将此由六百里谕令知之。　　

○又谕、总理各国事务衙门奏称、江甯还堂一事。前经李鸿章咨据江甯府禀称。该国不愿城外择地抵换。应令自来江甯。与该处官绅面议。兹据法国公使照会内。以并无完结之信为词。请以三个月为限。仍请饬令李鸿章妥筹速结等语。金陵教堂。业经该署督允议抵还。如能于城外择地抵换。即著李鸿章速为议结。傥该国主教必欲在城内建堂。该署督亦当于城内另择一区。给与修造。总期彼此相安。群情帖伏。毋任地方官借词迁延。致该国有所藉口。日事哓哓也。该署督熟谙洋务。必能力持大局。于此事迅速完结。以示怀柔。原片著钞给阅看。将此谕令知之。寻奏、据江甯府知府涂宗瀛禀称。与教士雷遹骏辩论数月。仍遵前说。以城内小桃源空基一处查还。并将该教士现寓小丰富巷旧屋及旁基稍为加宽。给与栖身。均缮立汉文洋文合同。互换结案。下所司知之。　　

○又谕、总理各国事务衙门奏查还陕西教堂。请饬速办一摺。各省查还天主堂旧址。原系按照和约办理。自应早为完结。以免外国人藉口。陕西省已历五年。尚未办结。叠经总理各国事务衙门咨催。该抚仅以西安教堂并无实在凭据未能照办。城固教堂则因主教未到莫可筹商等词声覆。今该国公使以陕省因循未办。请立限六个月。期内交还。著刘蓉迅饬该地方官。将查还西安城固原有教堂。速行设法办结。并立予限期。毋得再事迟缓。此系照约办理事件。该抚务当认真筹办。将此案及早了结。免致外国人哓哓不已。以符条约。再据该公使声称。陕省所定交还天主教堂。必须出银取赎。否则即另还一不堪之地。若西安府必要出银。亦必如数交出。将来定于上海税关扣偿之语。是其藉事生波。已可概见。若再迟延。则办理必更棘手。刘蓉务当通盘筹画。早为了结。以期折服其心。不得一味因循。致生枝节。原摺著钞给阅看。将此谕令知之。　　

○以理藩院右侍郎英元兼正黄旗蒙古副都统。　　

○赏已革山西按察使瑞昌二等侍卫。为驻藏帮办大臣。前任伊犁巴燕岱领队大臣富勒敦泰蓝翎侍卫。为伊犁厄鲁特领队大臣。　　

○戊戌。祭大社。大稷。遣恭亲王奕?恭代行礼。　　

○谕军机大臣等、伯彦讷谟祜奏、剿办马贼。生捦匪首。并请禁滥抚。暨请将黑龙江马队千名先归统带各摺片。文祥奏、派兵援剿吉林一摺。贼匪大股。虽渡江东窜。而辽河东西两岸。尚有小股多起。沿村裹胁。随在抢掠。经伯彦讷谟祜督带蒙古官兵驰往昌图。派兵在辽阳窝铺一带追剿。杀贼数十名。并将贼首王洛疙疸等三名生捦正法。摉获贼匪三十余名。内有贼首隋同令等十七名一并正法。该亲王现已驰抵八面城。筹画前进。著即督带所部。赴援吉林。惟当详慎布置。不可轻率从事。致有疏虞。黑龙江马队千名。已据宝善奏报起程。仍著署将军严催速进。现在贼股窜至乌拉。距吉林仅数十里。该处情形紧急。自应令黑龙江马队。就近由德英调遣防剿。以救眉急。未便再令绕赴八面城一带。归该亲王统带。所有昭乌达盟蒙古官兵。即著伯彦讷谟祜严行檄催。迅赴军营。归该亲王调遣。应需军饷。仍著文祥筹拨。源源接济。伯彦讷谟祜所称。贼匪不可轻议招抚。实属深悉弊源。著文祥、福兴、德英、宝善、详审情形。斟酌办理。不可轻率收降。致滋后患。原片均著钞给阅看。博崇武、定安等军。已陆续由长春厅进援吉林。著即与伯彦讷谟祜及黑龙江马队三面会剿。迅殄贼氛。八面城一带余匪。俟刘荣合马队到奉后。即饬令赴昌图一带驻扎摉捕。乌拉贼股。前据富尔荪奏称、被官兵击退。此股贼匪。系王洛七为首。现在情形若何。有无分散回窜之处。著文祥探明具奏。本日据德兴阿奏、联捷军营撤回马队官兵。多有嗜好。不自爱惜。并闻黑龙江兵丁。近多吸食洋烟者。传染日深。关系非细。请饬禁止等语。著宝善于所属各城严加禁止。务期一兵得一兵之用。不至日就颓废。奉天吉林官兵内。如有沾染恶习者。亦著福兴、德英、一体严禁。有犯必惩。俾得振刷精神。悉成劲旅。将此由六百里各谕令知之。　　

○补铸福建汀漳龙道关防。从巡抚徐宗干请也。　　

○己亥。遣官祭文昌帝君庙。　　

○谕军机大臣等、昨据明绪奏、伊犁回匪鸱张。情形危急。设由北自塔城窜入乌科两城。处处句结骚扰。其害不可胜言等语。因思自新疆回匪变乱以来。西路各城。闻风四起。到处蔓延。伊犁被困。岌岌可危。设该匪乘势窜突。则北路极形吃重。塔尔巴哈台及乌科两城。所设额兵。军火不齐。操防久已废弛。又廉粮饷缺乏。殊难枵腹荷戈。前经户部奏催同治五年分新疆南北两路经费。酌拨山西丙寅年地丁银十万两。山东丙寅年地丁银十五万。河南丙寅年地丁银十五万两。均由山西解至绥远城。从北路草地解至乌里雅苏台分拨应用。当经降旨。令山西山东河南等省。照数拨解。现在北路防务吃紧。待用孔殷。著阎敬铭、吴昌寿、王榕吉、丁宝桢、懔遵前旨。迅速筹解。不得稍事迟延。现在明绪因事机紧迫。请调乌里雅苏台蒙古官兵六千员名。一应军火。尤须早为筹备。山西距该城较近。著王榕吉赶办火枪战箭。及随枪箭什物。并一切火药铅丸等件。运交绥远城。由绥远城从北路草地解至乌里雅苏台。交明谊等接收。拨给蒙古官兵。迅速起程。赴援伊犁。王榕吉于此项军火。务须宽为筹备。足敷六千人之用。乌里雅苏台为北路咽喉。明谊等身膺专城。责任綦重。科布多塔尔巴哈台均系北路扼要之区。需饷均甚紧要。一俟饷银陆续解到。即由明谊等酌定数目。分给各城。一面咨照该大臣等迅速迎提应用。该大臣等务各督饬兵丁。日夜训练。俾成劲旅。以备缓急。傥泄沓不知振作。致兵丁仍前疲弱。贻误事机。必将该将军大臣等重治其罪。懔之。将此由六百里谕知明谊、麟兴、车林敦多布、广凤、奎昌、阎敬铭、吴昌寿、并传谕丁宝桢、王榕吉知之。　　

○兵部等部奏、遵议奉天省监犯反狱、及降匪复叛、焚劫铁岭县署狱。请将盛京将军恩合、照防范不严降一级留任例上加等。议以革职留任。金州协领穆锦、照溺职例革职。该二员均因另案革职。所有现议处分。照例注册。兼管奉天府府尹额勒和布、府尹恩锡、均照防范不严降一级留任例上加等。议以降二级留任。系公罪准其抵销。从之。　　

○庚子。谕内阁、御史林式恭奏、民闲溺女积习未除。请严行楚止一摺。民闲溺女。乾隆年闲部议照故杀子孙律治罪。例禁綦严。乃据该御史奏、近来广东福建浙江山西等省。仍有溺女之风。恐他省亦所不免。实属伤天地之和。若不严行禁止。何以挽全民命。著各直隶督抚董饬所属地方官出示严禁。并责令各州县劝谕富绅。广设育婴处所。妥为收养。俾无力贫民。不至因生计艰难。再蹈恶习。傥仍不知悛改。即治以应得之罪。毋稍姑贷。　　


大清穆宗继天开运受中居正保大定功圣智诚孝信敏恭宽毅皇帝实录卷之一百六十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。二月。辛丑。孝康章皇后忌辰。遣官祭孝陵。　　

○壬寅。谕内阁、德懋奏、请迎养生母来京一摺。据称出继以后。伊父病殁。伊兄阵亡。伊弟德元亦在京当差。止伊生母一人在凉州防所。旧病复发。并无亲丁侍养。请赏给德元假期。迎养来京等语。三等侍卫德元、著赏假九个月。迎接伊母来京。并准其归入京旗。俾得就养。　　

○谕军机大臣等、官文、郑敦谨奏、官军克复黄陂县城。暨请仍留马德昭在楚会剿各摺片。逆匪麕聚黄陂城内。及新洲岐亭宋埠一带。经楚省官军会同刘铭传等军。合力围攻。杀贼甚多。其奔窜出城者。又被我军分路追杀。当将黄陂县城收复。在事出力各军。著官文等择尤酌保。毋许冒滥。现时败逆。均向安麻新洲一带大路窜去。亟应乘胜歼灭。以除后患。官文等已饬豫楚各军。跟踪追剿。并饬王才秀由麻城一路前进。咨刘铭传就近驰赴新洲等处。迎头拦截。与追军前后夹击。务即严檄各军。夺力兜击。迅殄逆氛。毋任再行纷窜。复至蔓延。张总愚股匪。现由信阳窜往确遂一带。与赖牛等逆相距较远。一时尚难句合。著吴昌寿督饬豫省马步各军。与姜玉顺等军互相联络。奋力夹击。以期随地翦除。早日蒇事。马德昭一军。入楚后尚能得力。自应仍留楚省会剿。蒋希夷一军。吴昌寿业已调回舞阳一带。豫楚两省军务。均属吃重。马德昭当视何路吃紧。即由何路进剿。一应进止。著官文等与吴昌寿商同办理。总期与军事有裨。不可稍分畛域。将此由六百里各谕令知之。　　

○又谕、总理各国事务衙门奏、接据俄国公使照会。称有土尔扈特数千名。为首喇嘛一人。巴扬托孤子、桑扎二员。带领闯入境内抢杀。巴扬托孤子复带土尔扈特十一人。往马甘齿河兵卡。杀死八人。经该国将巴扬托孤子扣留。送至恰克图办理等语。土尔扈特越界杀人。有无其事。并未据武隆额奏及。该国公使照会内。所称为首之喇嘛。系属何人。巴扬托孤子桑扎二员。系属中国何官。曾否带领土尔扈特往俄国境内。抢杀哈萨克及该国所属回人。其乌龙甲马甘齿河等处。是否俄国地界。所称此事系塔城参赞主使。是否确有其事。其中有无别项回人。藉端挑唆构衅。抑系俄人砌词狡执。均著武隆额详细查明。据实具奏。事关中外交涉。不可稍有虚饰。致启边衅。巴扬托孤子如已由俄国送至恰克图地方。即著文盛、阿尔塔什达、将其提至库伦。务将以上各情节。询问确实。详细具奏。此事固不可含混了结。亦不得铺张生事。文盛等务当审慎妥商。秉公核办。仍将讯办大概情形。先行速报总理各国事务衙门。以便核覆该国公使。毋稍疏忽。俄国公使照会。均著钞给武隆额、文盛、陈尔塔什达阅看。将此由六百里各谕令知之。　　

○以詹事府詹事继格为大理寺卿。　　

○癸卯。遣官祭关帝庙。　　

○谕内阁、銮仪卫奏、直隶各州县徵解地租。拖角甚钜。拟派员前往会同查办一摺。直隶各州县欠解变仪卫地租银两。叠经降旨严催。兹据该衙门奏称、数十年来。各州县应解银两。积欠至四十万三千余两之多。每年新租。徵解尚不及十分之半等情。该衙门每月放项。及一切办公经费。在在均关紧要。岂容稍有贻误。各州县积年欠解银两。是否那垫侵吞。相沿成习。必须严行查办。以惩疲玩。即著直隶总督认真确查。所欠银两。究属在官在民。不准稍有含混。如有侵那等弊。即著从严参办。该衙门所请拟派员前往会同查办之处。著毋庸议。　　

○又谕、卞宝第奏、请开缺回籍养亲等语。顺天府府尹。职守紧要。卞宝第向来办事。尚属妥协。该员之母。亦已迎养在京。即可随时定省。藉遂孝思。所请开缺回籍养亲之处。著毋庸议。　　

○又谕、曾国藩奏、请将胡大任仍以四品京堂候补等语。据称礼部员外郎胡大任。曾任实缺。于咸丰年闲。奉旨以四品京堂记名。遇缺提奏。嗣因告病回籍后。办理厘务出力。经曾国藩奏准免补员外郎原缺。仍请以四京堂遇缺开列在前。经吏部以局务出力。不准保奏免补本班奏驳。恳请饬部仍照前旨办理。胡大任既系曾任实缺。亦未别保升阶。自与并未补缺而保举免补本班者微有不同。吏部何以毫无区别。概以不准保举免补奏驳。以致前保遇缺提奏。京堂之案。统归另核请奖之内。声叙殊属牵混。著仍照曾国藩所请。胡大任免其坐补员外郎。仍以四品京堂候补。遇缺开列在前。嗣后吏部于核减保案。务须按照定章。查核详明。办理公允。毋稍轻率。　　

○又谕、曾国藩奏、查办湖团。分别留遣。并酌筹善后事宜一摺。据称江苏铜沛两县滨湖田亩。前于咸丰元年闲。因黄河丰工决口时。被水淹没。嗣因黄水退涸。变为荒田。经前任南河河道总督庚长设立湖田局招垦。缴价输租充饷。山东曹济等属各县客民。遂陆续前赴该处。创立湖团。相率垦种。屯聚日多。铜沛土民。于水退归乡后。因旧时田产被客民所垦。日相控斗。叠酿巨案。并有刁劣生监。设局敛钱。屡以湖团通捻谋逆等词诬控。希图将客民概行驱逐。现经讯明。分别良莠办理。并拟设立同知。及筹办善后章程三条等语。所办甚属允协。铜沛等县土民田产。因被客民占垦。控斗不休。固出于情之不得已。惟当地方官立局招垦时。该处土民。并不呈请认还旧产。迨客民出赀认垦。变荒为熟。始行争控。亦无以服客民之心。且所垦之田。亦有官荒地亩。土民被占田产。并无如许之多。其聚众构讼者。亦非田产被占之户。现经曾国藩查明。将上年容留捻匪之刁王两团客民。驱回山东本籍。所有该两团退出田亩六百五十余顷。抵还侵占之数。计已有盈无绌。凡有印契粮票之失业土著各户。均准其报官认种。以昭平允。其余安分各良团。均不得概行驱逐。所垦地亩。均准其永为世业。该处土民。不得再行争控。经此次清理之后。该地方官遇有土客争控之案。但当分别良莠。不得复存土客之见。以期永断葛胜。其沛县激众构讼之生员王献华。著即革去衣衿。以示惩儆。嗣后傥再有土著刁劣绅民。聚众诬控。希图敛钱肥己。及客民中有恃众逞强滋事者。均著该地方官从严惩办。通匪在逃之客民王长振。著曾国藩严拏务获正法。所请将徐州同知移扎该地方以资弹压之处。著该部议奏。寻吏部议、既据奏称徐州境内。必须驻有厅员弹压。应如所奏办理。将徐州同知移扎该处。以制要害。从之。　　

○谕军机大臣等、曾国藩奏、查办湖团。分别留遣。并酌筹善后事宜。及起程赴周家口。派兵驻徐。防贼东窜各摺片。湖团争利寻仇。积衅已久。此次曾国藩秉公查办。将王刁两团。全数逐回山东。并酌定善后事宜三条。以期各安生业。永息争端。所办甚属妥速。已明降谕旨。均照所请办理。驱回山东之团。现经设局发还地价。并许给一半熟麦。自不至穷无所归。第人数太多。良莠不齐。一旦失业回籍。易滋事端。著阎敬铭、丁宝桢、督饬该处官员。认真经理。抚绥安辑。毋得稍有疏虞。至安静各团地方。应如何设官弹压按照善后事宜次第经理之处。著李鸿章、吴棠、督饬徐州道府各官。随时妥办。务臻万全。张总愚股匪。现在西平遂平一带。意欲窜入山东。曾国藩已饬刘松山等。仍驻徐州湖团等处。以遏窜突。其东省防剿事宜。著阎敬铭、丁宝桢、督饬在事各军。严密侦探。力筹防堵。王刁两团。从前既有容贼情事。此时驱逐回东。尤应防其句结捻匪。并著豫为防范。不得稍涉大意。朱南桂前经杨岳斌奏调统带旧部赴甘。现在该总兵所部。既经遣散。能否前赴甘肃。或由曾国藩另派一军赴甘之处。著斟酌情形。妥筹办理。昨据官文奏称、官军收复黄陂。贼匪败窜安麻新洲一带。咨刘铭传迎击等语。著曾国藩严饬刘铭传督率所部。视贼趋向。会合楚豫各军。前后夹击。以收聚歼之效。将此由五百里谕令知曾国藩、李鸿章、吴棠、阎敬铭、并传谕丁宝桢知之。　　

○又谕、穆图善奏、通筹甘省军务全局。并陈都兴阿杀降失信。及马队四营。无庸赴奉。拟令杜嘎尔赴任各摺片。纳家牐回民具禀投诚。灵州金积堡回目马化漋亦曾两次具禀求抚。真伪尚未可定。即著穆图善懔遵叠次谕旨。妥为筹办。务令将首要各犯。设法缚献。方准投诚。断不可专意主抚。致为奸回所绐。现在甯灵尚未大定。甘肃近省之秦王川水北河一带。肃甘凉等州郡。均有匪踪肆扰。该将军所称甘省军务。宜先甯灵而后河狄。先内地而后新疆。自系一定办法。穆图善务当将甯夏善后事宜。妥为办理。并将灵州回匪迅速办竣。再图移师进剿。雷正绾前经谕令驰赴甯夏军营。兹据穆图善奏称、甯郡各部兵勇。已足镇抚。请饬雷正绾剿办甘肃近省回匪。免致句结为患等语。即著穆图善与杨岳斌体察情形。斟酌办理。新疆需兵紧要。成禄一军。著杨岳斌仍遵前旨。催令出关。穆图善奏、责令曹克忠剿办巩昌股匪。俟省南安堵。再行移师平固一节。现在巩昌业已解围。著咨商杨岳斌妥筹调派。杨岳斌现已出省赴泾。务当督饬各军。将各路回氛。次第埽荡。以期肃清关内。毋稍延缓。前已降旨。谕令都兴阿将马队四营。仍留甯夏。并将杜嘎尔开缺。谕令随同都兴阿前赴奉天。甯夏副都统。已著金顺补授。即著穆图善将马队四营。妥为调派。甯夏一切事宜。俟金顺到任后。会商妥办。将此由六百里各谕令知之。　　

○河南归德镇总兵官朱南桂因病解职。以贵州清江协副将徐鷷为河南归德镇总兵官。　　

○浙江衢州镇总兵官朱品隆乞假养亲。以记名总兵官唐殿魁为浙江衢州镇总兵官。　　

○命荆州副都统萨萨布、京口副都统富和、前赴盛京。交工部尚书文祥、署盛京将军福兴调遣。　　

○予安徽庐江伤亡总兵官夏金标祭葬世职加等。　　

○予江苏铜山等处殉难州同衔唐守忠、卫千总唐振海等、祭葬世职加等。并建专坊。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安右普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、刘坤一奏、甄别庸劣不职各员。请分别革职降补改＜??闲＞一摺。江西建昌府知府董敬宣、任意需索公事糊涂。前署饶州府知府吴秉衡、行迹贪污。心术狡险。新淦县知县程乃文、操守不谨。听断失平。前署崇义县知县吴鸿庆、自便私图。不协舆论。新昌县知县姚近维、大节有亏。均著即行革职。南康府知府高延绶、性情迂缓。难以有为。著降为同知。归部铨选。前署甯都直隶州知州刘晋卿。气质粗率。有乖政体。著降为通判。归部铨选。临川县知县锡荣、才具平常。著以＜??闲＞缺改调。以肃官方。　　

○谕军机大臣等、左宗棠奏、粤省军务告蒇。班师回闽。请令高连升带所部赴任各摺片。粤东之贼全股荡平后。复经康国器等追捕余匪。并于降人中摉获逆裔及悍贼数百名。立予斩决。老弱壮丁。分别资遣。办理甚为妥协。该督以坠马致旧病增剧。现于本月二十四日班师回闽。著于到闽后安心调理。期于速痊。以慰廑系。左宗棠凯旋后。粤省安插降卒。摉诛土匪。善后之事方多。正当留扎劲兵。以资镇遏。瑞麟既咨催高连升赴广东提督本任。何以反令左宗棠将其部曲檄饬回闽。该署督徒为推诿该军饷需起见。曾不为地方计。殊昧事机。该省民风。著名刁悍。平日所养制兵。毫不得力。徒耗饷需。傥闽军凯撤。而降卒土匪。又复滋生事端。重烦兵力。该署督其能当此重咎耶。高连升所部五千余人。计每月需饷不过三万余两。即著左宗棠檄饬该提督带所部赴任。月饷由瑞麟、郭嵩焘、按月筹给。不准丝毫短少蒂欠。致有掣肘之患。俟该省诸患悉平。伏莽净尽。再议裁遣。刘典现在请假省亲。该臬司久历戎行。素称得力。若令投闲。殊属可惜。著左宗棠谆饬该员。于省亲后即行销假。应派往何路军营带兵剿贼。并著左宗棠斟酌奏闻。将此由六百里各谕令知之。　　
</div>
    <div class="pagination">
<a href="清实录同治朝实录_page242.html">上一页</a><span>...</span><a href="清实录同治朝实录_page238.html">238</a><a href="清实录同治朝实录_page239.html">239</a><a href="清实录同治朝实录_page240.html">240</a><a href="清实录同治朝实录_page241.html">241</a><a href="清实录同治朝实录_page242.html">242</a><span class="current-page">243</span><a href="清实录同治朝实录_page244.html">244</a><a href="清实录同治朝实录_page245.html">245</a><a href="清实录同治朝实录_page246.html">246</a><a href="清实录同治朝实录_page247.html">247</a><a href="清实录同治朝实录_page248.html">248</a><span>...</span><a href="清实录同治朝实录_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
