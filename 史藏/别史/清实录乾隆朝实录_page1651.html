<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1651 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1651 页/共 1860 页</h1>
    <div class="content">○又谕、前此台湾贼匪。攻扰嘉义时。经常青派令魏大斌、田蓝玉、蔡攀龙、先后带兵前往援应。中途遇贼拦截。随征兵丁。多有损失。又贵林、杨起麟、由盐水港、鹿仔草、前赴嘉义。遇贼被害。所带兵丁。俱为贼匪冲散。又郝壮猷在凤山失事。驻守兵丁。亦俱溃散。后又有陆续投出者。已节次谕令福康安、常青、李侍尧、查明具奏。此等兵丁。奉派随征。及防守县城。一遇贼匪攻扰。即纷纷散失。绿营恇怯积习。最为可恶。此内除自行投出外。其余散失兵丁。未必尽系被贼戕害。或临阵脱逃。潜匿不出。甚至投入贼党。助贼抗拒官兵。皆所必有。自应严切查明。分别核办。计此旨到日。剿捕事务。自当早已完竣。著福康安等、即将前此屡次散失兵丁。除陆续投出外。实在阵亡者若干名。查明确数。交地方官上紧缉拏。其从贼之兵。情罪更重于从贼之民。拏获时。尤应从严办理。至福康安攻克小半天一摺。系十二月十九日拜发。距今已逾一月。如尚未有擒获贼首信息。则是生番等狡犷性成。始终不肯将林爽文献出。福康安徒事招赏。殊属无益。昨已有旨。令福康安等、将各隘口之兵彻回。前赴南路。将贼匪搜剿净尽。再移兵向北。擒拏逆首。计节次调派各省驻防绿营官兵、并屯练降番、及台湾额兵。约有六万。即其中有伤亡损失者。存兵尚不下四五万。足敷剿捕之用。即直进内山。亦何所虑。福康安择其精锐。带往南路。随营剿贼。其鹿仔港、盐水港、鹿仔草、各要隘处所。亦著派二三千兵。分投驻守。其余伤病残废之兵。若概留该处。既不能得力。且须给与口食。并转需人看守。殊属无益。著福康安等、细加酌量。将此等无用之兵。先行送回内地。既可以挑去冗兵。又可节减繁费。此旨到日。已属二月中旬。该处气候已渐炎热。官兵在彼。难以久驻。福康安等、务须悉心筹画。设法赶办。毋又致师老力疲。蹈常青等之辙。　　

○丁亥。以湖广督标中军副将刘乘龙、为广东高廉镇总兵。　　

○戊子。谕曰、富纲、谭尚忠等、奏到藩臬考语一摺。已批交该部矣。至其会同联衔具奏之处。办理殊属非是。各省道府等官。员缺较多。朕难一一悉其贤否。每届年终、及大计年分。各督抚自应秉公确核。会同出具考语。至藩臬系属大员。其人之操守才具。虽久在朕意念之中。然该督抚出具考语。自当各出已见。分别填注。单衔具奏。朕披览之下。即可因各督抚所奏之摺。见其意见若何。鉴别是否公当。即如前次粤省孙士毅、图萨布、陈奏臬司考语。互有不同。朕方以伊等各据所见。不肯扶同为是。若督抚等于藩臬大员。填注考语时。竟彼此关会。联衔具奏。是竟系视为具文。奉行故事。不过扶同出具上等考语。则督抚藩臬。联为一气。亦何事不可为。亦何必为此具文之奏耶。富纲、谭尚忠、著传旨申饬。嗣后各省督抚、于道府大计卓异。自当公同具奏。其密奏考语。务宜各抒所见。分别填注。自行陈奏。其大计之年。亦著将藩臬考语。各行咨部。不得彼此关会。致启扶同徇庇之弊。将此通谕知之。　　

○谕军机大臣等、据李侍尧奏、浦城县革兵徐元基、代递公文。夹入匿名揭帖。捏控中营守备叶永茂、私扣兵饷一案。审系挟嫌陷害。将徐元基拟绞监候等语。所办失之轻纵。兵丁投递公文。胆敢私夹匿名揭帖。告言人罪。即在寻常无事时。已属大干法纪。非寻常匿名揭帖之案可比。况现值剿捕台湾逆匪之际。军报往来。尤关紧要。乃徐元基、竟敢私拆公文。抽匿件数。换入匿名揭帖。诬陷本官。情节甚属可恶。且徐元基本因点解不到。被外委余朝高责处。徐元基随赴守备叶永茂。捏控外委欠钱不还。经该守备究出挟嫌妄控情节。革退名粮。是徐元基本系有罪之人。乃胆敢怀挟私嫌。复将守备叶永茂、架词诬控。更为刁诈可恶。李侍尧既经审出实情。仅照依寻常投隐匿姓名文书、告言人罪本律。问拟绞候。不足蔽辜。除将此案交刑部另行改拟外。李侍尧办理失之轻纵。著传旨严行申饬。　　

○闽浙总督李侍尧奏、据厦门同知刘嘉会禀称、有船户林允瑞、于十一日行抵厦门。据称于正月初五日。在后垄妈祖庙。亲见官兵将林爽文押解。装在木笼。问知官兵从内山拏获等语。臣查此信。既经该船户目击。必非妄传。谕军机大臣曰、林允瑞自后垄开驾。所供有拏获林爽文之处。又系得诸目睹。自必确实。前因福康安等、攻破贼巢后。林爽文逃入内山。屡经降旨严饬。福康安等接奉谕旨。心怀愧惧。必将前次所赏宝石帽顶。四团龙褂。敬谨收贮。不敢穿戴。今首逆业经擒获。虽为时未免稍迟。而办理尚属妥善。所有朕恩赏之顶戴。自当接受。福康安等于拏获林爽文后。谅已遵照前旨。带兵前赴南路。擒捕庄大田。收复凤山。庄大田与林爽文、同恶相济之犯。林爽文虽已就获。庄大田亦须生擒解京审办。方足以伸国宪而快人心。况林爽文已经就获。庄大田之势更孤。自易于擒捕。即使该犯逃入内山。亦无难带兵直入搜拏。并勒令生番等擒献。想福康安、断不肯因拏获林爽文。遽以为完事。舍之而回。若再能生擒庄大田。收复凤山。朕必另有恩奖。且此事亦必擒获庄大田。南北两路贼匪。全行廓清。方为蒇事。福康安等、务宜奋勉办理。至海口一带。已有旨交常青专司堵截。前据常青奏、访闻庄大田、在南仔坑地方潜匿。派副将丁朝雄、带兵驻劄东港。会同广东泉州等庄义民。就近搜捕。并相机前进。恢复凤山等语。现在福康安亲统大兵往南。若庄大田逃窜入山。福康安即可带兵直入搜捕。无虞兔脱。惟防其由海道窜逸。最为紧要关键。常青昨于徇隐柴大纪骫法营私。种种不法。实属辜恩昧良。已降旨革职候讯。但此时常青带兵驻守府城。伊本无能。该处兵丁又属无多。朕意不如将丁朝雄所带之兵彻回。于各海口要隘。分投巡防。勿任潜逸。较为严密。若庄大田及紧要贼犯。窜入内山。尚可不再加常青之罪。倘竟由海道远扬稽诛。则常青自问。当得何罪。亦不必复思来京见朕。常青接奉此旨。惟当倍加奋勉。以期立功自赎。至林爽文于初五日已押解在途。何以迄今尚未据福康安奏到。想又为风所阻。不日即当递至。除俟福康安奏到、再明降谕旨外。其林爽文、是否系官兵直入内山擒获。抑系生番等遵谕縳献。谅福康安摺内。自必明晰声叙。但现在尚未奏到。无由知悉。并著福康安、查明据实具奏。　　

○又谕、前因福康安、于攻克大里杙贼巢后。不即带兵搜捕逆首。致林爽文日久未获。又于覆奏恒瑞一事。瞻徇亲戚。曲为袒护。节经降旨严饬。并谕令福康安、于剿捕事竣后。务将台湾一切善后事宜。全行办竣。即在台湾多住一二年。亦所应得。原因福康安于搜捕逆首。既失之迟缓。又复有心袒护恒瑞。是以令其久住台湾示罚。今据李侍尧奏、林爽文已被拏获。是福康安办理此事。虽少稽时日。但逆首林爽文、业已就获。大功即日完竣、福康安筹办一切。尚为妥协。著于南路贼匪、扫除净尽、拏获庄大田后。即将台湾逆匪滋事根由、及酿成此案之文武官员。并官兵散失数目。一一详悉严行查办。并将善后各事宜。悉心筹画办理。如内外山地界。从前设立土牛。未为周密。应重加勘定。务令界限分明。勿使日久偷越。以致滋生事端。又如改建城垣。添设官兵等事。从前该处旧有城垣。俱系用莿竹等项编插。原以莿竹等物。虽不若砖石工程坚固。足资防守。但失之易。复之亦易。即如康熙年间。有奸民朱一贯滋事。台湾全郡被陷。七日之内。即经收复。亦因该处旧无砖石城垣。贼人难以据守。故能克日奏功。雍正年间。吴福生滋乱时。曾奉有无须改建砖石城垣谕旨。亦即易失易复之意。此次逆匪林爽文等起事之初。虽因各县旧无城垣。得以猝为占据。但现在福康安等、统兵剿捕。贼人望风奔溃。攻克贼巢。势如破竹。未始不因该处无城垣之固。故贼人难以守御。目今剿捕事务。不日完竣。但台湾远隔重洋。又系五方杂处。游民聚集之地。难保其百年无事。自应深思远虑。计出万全。著福康安、将改建城垣一事。详悉筹酌。朕意台湾郡城。为根本之地。自应改建砖石城垣。与该处安平镇向有城垣。互相联络。以资捍御。至嘉义一县。朕因该处民人。随同官兵竭力守城。锡以新名。用示嘉奖。该处城垣。亦应一律或砖或石改建。务令坚固。此外如彰化、凤山等县、及现在应行添设官弁驻劄处所。不妨仍用莿桐竹木等类栽插。惟闻各该处旧有城围。多系依傍山麓。未能据扼形势。现在虽令德成前往勘办。但德成仅谙工程做法。相度形势。非其所能。著福康安、务须详细履勘。或移建高阜。或因旧基跨山围筑。即旧城难以移动。亦须择附近山顶形胜之处。设立砖石卡座。添设弁兵。以资控制。总期占据要地。勿令有失形势。使四外得以俯瞰城中。方为妥善。福康安将应办诸要务。立定章程。即可交徐嗣曾等、在彼接办。福康安约于朕万寿前。赶至热河瞻觐。亦不为迟。至海兰察带领巴图鲁侍卫章京等、及应彻各兵。一俟剿贼完竣。即可令其陆续先回。勿须守候也。　　

○以江西布政使李承邺、云南布政使王昶、对调。　　

○己丑。谕、据保宁奏、成都县民刘万迎、现年一百一岁。五世同堂。曾元绕膝。请旨旌表等语。刘万迎、寿逾期颐。庆延五世。洵属昇平人瑞。特赐御书扁额。并亲制诗章。以示宠荣。所有应行加恩赏赉、及建坊旌表之处。仍著该部察例具题。　　

○御制诗曰、由来素性不言祥。人瑞难教秘弗张。却是今春阅两奏。幸他西蜀再同堂。深惟滋殖万民乐。虔冀绥丰百物昌。更值俘凶靖海峤。曰欣曰敬并无遑。　　

○御书扁曰、期颐衍庆。　　

○又谕、据李侍尧奏、拏获漳浦县匪徒纠夥焚抢首犯张妈求等、审明办理一摺。已交该部核议速奏矣。至此案据李侍尧、讯据各犯供、原订于十二月十二日夜。齐赴漳浦县城外。商定举事。乘势抢劫仓库。复纠夥内应。讵初三四等日。有夥匪张从、张辖等、强抢扈头地方民人陈富等家牛猪等物。经事主喊称报官。该犯张辖、即声言抢取牛猪。算甚么事。将来县城内仓库。也俱是我们的。事主惊骇。报知营汛。知会该县罗泽坤、会同游击许腾蛟、王万春、岳新泰、带兵截拏。署提督常泰、汀漳龙道伊辙布、亦即星驰前往督捕、即将该犯等拏获等语。该犯等纠集匪徒。乘台湾逆匪滋事之时。豫谋窃发。抢劫仓库。并冒称林爽文夥党。恐吓居民。不法已极。常泰等、一经事主禀报。即带兵前往截拏。当将案内首夥各犯。即时拏获。办理尚为迅速。不但伊等失察疎防之咎。可以宽免。并应均予甄叙。用昭奖励。常泰、伊辙布、许腾蛟、王万春、岳新泰、罗泽坤、俱著交部议叙。至事主陈富、林矛、陈禄三名。一闻贼匪声言。即行禀报。该地方官、得以带兵迅即擒拏。亦属可嘉。并著李侍尧酌量赏给顶带银两。以示奖励。　　

○谕军机大臣等、现在逆首林爽文、已经生擒。其余夥党余孽。自易歼除。台湾剿捕事宜。克日可以完竣。但该处一交三月。气候即已炎热。所有各省派调兵丁。难于在彼久驻。将来福康安办理善后事宜。固须酌留官兵数千。以资弹压。此外兵丁为数甚多。留于该处。亦属无用。自应陆续彻回。令其各归本处。著福康安、于南北两路一律肃清、大功告蒇后。除台湾应留额兵外。应将素耐炎热之贵州、湖南、二省兵丁内。择其强壮得力者。挑择数千。留彼弹压。其余如屯练兵、最不耐炎热。及伤残病废者。俱应先彻回。次则各省驻防满兵、及浙江、两广、福建、绿营兵丁。俱应次第令其渡回内地。各归原伍。庶随征出力兵丁。既不至久留受热。以致不习水土。染患疾病。而福康安办理善后。有兵数千。亦尽足敷用。　　

○调任四川总督保宁奏、金川屯务。经前任将军参赞等、丈出地十一万七千六百六十亩。节年屯员。广为招徕。穑事日兴。荒土尽辟。除原丈地已垦外。多垦地一万八千九百七十五亩。仍照例每户给三十亩。并限六年升科。查各屯官役喇嘛人等、及岁修桥梁等项。需粮九百余石。俟升科后。统计新旧地亩、并汉牛一屯。每年共应徵粮一千二十一石零。各项供支。自可有盈无绌。报闻。　　

○礼部题、朝鲜国王李算、遣使表贺万寿、冬至、元旦、三大节、及进岁贡方物。琉球国王尚穆、遣使表贡方物。均赏赉筵宴如例。　　

○庚寅。江苏巡抚闵鹗元奏、江苏两藩司所属、额贮常平仓谷。节年因灾协济、及碾运军糈等项、计动缺仓谷三十余万石。急应动项采买。查上年江省收成尚稔。请于司库正项内、照每石六钱定价。动拨买补。臣仍率同道府等查察。如有延宕抑勒等弊。即行参处。报闻。　　

○壬辰。上还宫。　　

○癸巳。谕、本日步军统领衙门奏、拏获鸟枪护军伯灵等、私行租房拉弓。因酒醉嚷闹。用刀将塔郎阿戳毙一摺。已交该部审拟办理矣。八旗兵丁。私约多人。租庙内闲房拉弓。殊属非是。即如善扑营、限于不得已。各租一处演习者。皆由本营大臣。特派翼长教习人等、分教约束。尚不至于生事。八旗兵丁。私立拉弓处所。如系各该旗大臣等、派员管束。亦尚可行。若此等私立弓房。显系不肖之徒。彼此借以聚赌饮酒。妄行不端而设。不但于演习技艺实无裨益。反致易生事端。将此通行八旗。嗣后各该旗人等、借拉弓之名。租庙内闲房。永行禁止。如果为习学技艺而设。必由各该旗、派出参佐领骁骑校等、专令轮班严管。演习技艺。断不可仍前各立私所。著交八旗都统等、不时严查。仍令步军统领衙门。严行查拏。　　

○又谕、贼匪起事之初。柴大纪于巡察彰化时。若一闻信息。即亲自带兵剿捕。无难即时扑灭。乃托称派兵。回至郡城。及闻彰化失陷。柴大纪仍观望迟徊。并不速往援救。直至数日。始带兵起程。复于离城三里地方。即行驻劄。致贼匪得以辗转蔓延。日肆鸱张。是柴大纪不但平日贪纵营私。废弛营伍。而且怯懦迁延。酿成巨案。现经朕面询押解台湾逆匪到京之侍卫额勒登保。据称、逆匪攻扰嘉义时。俱系义民等出力守御。并非柴大纪之功。其不肯带兵出城一节。亦系义民等不肯将伊放出。柴大纪亦畏贼不敢出城等语。额勒登保、系在台湾带兵之员。所言更属确实。则柴大纪前奏不忍将数万生灵尽委贼手、仍忍饥固守待援之语。竟属捏词巧诈。全不足信。守城亦非其功。柴大纪既贪纵酿变于前。又复巧诈欺罔于后。种种劣迹。难以枚举。此而不加以惩治。又何以肃军纪而整官方。朕办理庶务。从不豫存适莫之见。而信赏必罚。乃用人行政大柄。况现值用兵之际。赏功罚罪。尤贵严明。如柴大纪前奏不肯带兵出城一节。朕以其勤苦出力。甚有良心。览其奏摺之言。自属实情。初不为逆诈亿不信之见。而其种种捏饰之处。彼时亦尚未有人摘发。朕焉肯泯其劳绩。不加之恩赏乎。所谓君子可欺以其方者此也。迨柴大纪贪劣各款迹。节次败露。经李侍尧等逐款查明。俱已确凿有据。是以即将柴大纪革职拏问。至常青在闽浙总督任。已及年余。且渡台湾后。身为将军。近在府城。岂无闻见。乃于柴大纪劣迹。并无一字奏及。实属辜恩。特将常青交福康安审讯。又李侍尧、原欲俟蒇功之日。给还伊原袭伯爵。乃此事经朕节次降旨询问。李侍尧知难隐饰。始行具摺陈奏。似此有心徇隐。更为辜负重恩。李侍尧不应出此也。前已晋加宫衔。赏戴双眼花翎。已为侥幸。岂可复膺懋赏。并著交部严加议处。琅玕并不自行陈奏。及降旨询问。始将风闻柴大纪各款具奏。亦难辞咎。著一并交部分别严加议处。朕于臣下功罪轻重。惟视其人之自取。初不稍存成见。虽不逆诈。不亿不信。实已先觉。其李侍尧续行参奏柴大纪各款。并著交福康安、一并严审定拟具奏。　　

○是月。闽浙总督李侍尧奏、闽省各营兵。节次派赴台湾。本营不敷差防。随经陆续召募。共新兵二万名。今首逆就擒。军务克期告蒇。征兵即可归伍。如将新兵全汰。似觉过骤。然俟出一缺。方补一兵。又未免需时过久。仍属多糜粮饷。现在通饬各营。如有额兵缺出。无庸另募。即以新兵拨补。其所募较少之营分。遇有缺出。即于所募较多之附近营内移拨。其不愿赴别营就伍者。准其辞退。又上年调派随征兵内、伤亡散失。约数千名。所带余丁甚少。本不敷顶补。请于新兵内、酌留五千名抵补。如补额无需此数。亦即递行减退。得旨、周到妥协。又奏、查闽省及各省调赴台湾征兵。不下四万有余。今军务克期告蒇。酌留弹压之外。自应分起彻回。查前鹿仔港、现存船三百余号。足敷配载。惟鹿耳门、仅留船七十只。应再拨六十号。前往候渡。得旨、妥当之极。　　

○四川总督李世杰、提督成德奏、郭罗克番人抢掠拒捕一案。除将已获之色赖、蚌借、二犯。遵旨即行正法传首外。其未获百余人。现谕各土司土目等、速行擒献。并添派熟悉夷务之守备等。一体严拏务获。得旨、如此等事。总应以严为主。不可姑息示弱。　　

○云贵总督富纲奏、普洱镇总兵朱射斗、将届三年俸满。例应更替。但普洱为临边要镇。控驭抚绥。责任綦重。现在滇、黔、副将。复无合例升调之员。请将朱射斗再留三年。其本年应行陛见之处。仍俟秋间遴员暂署。即令星驰入觐。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。二月。甲午朔。上御重华宫。召大学士及内廷翰林等茶宴。以平定台湾联句。　　

○遣官祭先医之神。　　

○遣官祭黑龙潭昭灵沛泽龙王之神、玉泉山惠济慈佑龙王之神。　　

○谕曰、宗室人等、束用黄带。示尊重也。觉罗人等、当束红带。前已节经降旨。禁止僭用。今见觉罗人等、带色又渐似黄。竟无所分别。此断不可。著交宗人府、八旗、通行严禁觉罗等、嗣后务遵原定颜色。不可僭越滥用。如再查出。务将其人从重治罪。　　

○钦差协办大学士陕甘总督办理将军事务公福康安、领侍卫内大臣参赞公海兰察、成都将军参赞鄂辉奏、贼首逃入内山。经臣等节次分派官兵。堵截要隘。于正月初一日。拏获假扮林爽文之赖达。据供、林爽文自狮子头社痛剿后。即从打铁藔一带山沟内藏匿。当派官兵等、由虾骨社、合欢社、追捕。直至炭窰地方。查炭窰与南港仔山口相通。出山即系海岸。恐其潜向海口逃逸。复派各营官兵。由后垄至中港。又自竹堑至桃仔园。沿山密布。臣等亦各分隘口。四面围截。又恐逆首惊惧自戕。不能生获。因拣巴图鲁侍卫二十员。贵州、广东屯练、兵数百名。扮作民人。同淡水义民、差役、及社丁、通事等。分投搜缉。旋于初四日。在老衢崎地方。将逆首林爽文、贼目陈传、何有志、林琴、吴万宗、赖其垄等、一同擒获。现在搜查余匪。并今出山各兵。休息数日。即行统率大兵。肃清南路。至县丞洪智、陷贼拘禁。自刎两次。均被贼目将刀夺去。手上现有伤痕。但身系职官。究属偷生无耻。应请即行正法。谕曰、福康安等、自鹿仔港进兵后。督率将弁。奋勇攻剿。连次克捷。前于嘉义县破贼解围。业经降旨。将福康安、海兰察、晋封公爵。赏给红宝石顶。四团龙褂。以示优奖。今逆首林爽文、经福康安等设法生擒。办理周妥。实属可嘉。特亲解御用佩囊二个。分赐福康安、海兰察、用昭恩眷。所有在事出力之将弁等。并著福康安查明。咨部议叙。其随征兵丁。并著福康安分别奖赏。至办理此事。朕先事运筹。决机发策。自逆匪滋事以来。大学士阿桂、留京办事。续又差往河工、及江南勘河。本未承办书谕。大学士和珅、始终承旨书谕。于一切清汉事件。钜细无遗。懋著勤劳。自应特加优赏。和珅本系一等男爵。著照从前大学士张廷玉之例。晋封为三等伯。大学士阿桂、王杰、尚书福长安、董诰、夙兴夜寐。一体宣勤。俱著交部议叙。其满汉军机章京。并著军机大臣、查明实在出力者。交部分别议叙。至此次办理军务。孙士毅以邻省总督。一闻逆匪滋事之信。即亲赴潮州驻劄。节次调派兵丁。拨运军饷火药铅丸等项。源源接济。迅速周妥。甚为出力。孙士毅业经锡予宫衔。并赏戴双眼花翎。仍著照从前大学士蒋廷锡之例。赏给轻车都尉世职。以示嘉奖。李侍尧自调任闽浙总督后。于照料过兵、及运送粮饷等事。亦尚妥速。本欲俟蒇功之日。将伊原袭伯爵给还。但李侍尧前抵闽省。已及一年。于柴大纪在总兵任内。骩法营私。废弛营伍。种种贪劣款迹。自己早有见闻。乃竟缄默不言。并不及早据实参奏。经朕节次降旨询问。李侍尧始行具摺陈奏。明系有心徇隐。岂可再膺懋赏。且伊业经赏戴双眼花翎。晋加宫衔。毋庸复行给还伯爵。仍著交部照例议叙。至柴大纪、前因其固守嘉义。不肯出城一节。念其勤苦出力。是以特封为义勇伯。今据福康安、李侍尧等、先后遵旨查奏。柴大纪在总兵任内。贪劣各款。俱已确实。并守城亦非其功。其前奏忍饥固守之处。竟系义民等不肯放出。伊转捏词欺饰。已明降谕旨。革职拏问。交福康安逐款审明治罪矣。至兵部承办军报之员外郎盛保、在良乡县驻守。迎候驰递。尚为奋勉。本日擒渠捷报。即系该员亲自赍递。著加恩赏戴花翎。并在京捷报处各员。俱著交部议叙。又此次军报往来。直隶、山东、江苏、浙江、福建、沿途各驿站。驰递并无贻误。所有沿途督抚。办理一切军需。均属出力。及驿站递送文报之文武员弁。并著查明交部。分别议叙。其驿站兵丁。亦著酌量给赏。　　

○谕军机大臣曰、福康安等、统率大兵。分驻各隘口。严密堵截搜拏。使首逆无从远窜。复恐林爽文见官兵势盛。惊惧自戕。随派巴图鲁侍卫、及贵州、广东、屯练兵丁。改装易服。同差役社丁通事等、分投搜缉。将逆首生获。办理妥协。用心周到。甚属可嘉。至林爽文逃匿后。固须多派兵民。分投搜捕。而当其搜获之时。必有最为出力。首先下手之人。其人应优加奖赏。著福康安、将林爽文究系何人首先擒获。查明名数。据实具奏。候朕另降恩旨。至洪智身为职官。被贼拘禁。不能捐躯尽节。固属罪有应得。但念该犯曾两次自刎。为贼匪刘怀清将刀夺去。手有夺刀伤痕可据。与靦颜从贼偷生者有间。著加恩恕其一死。发往伊犁充当苦差。又前奏、贼目陈泮投出后。将其家属扣留。仍令伊入山。勒限擒献。林爽文系被官兵搜获。而陈泮作何下落。未据奏及。该犯既不能将林爽文擒献。自未便因其曾行投出。稍从末减。此外尚有吴领等。亦系有名头目。均难宽纵。并著福康安、迅速按名查拏。解京审办。毋令远扬漏网。　　

○又谕、据台湾解到匪犯刘怀清、林茂等供、刘怀清在大里杙。随同林爽文之伪军师董喜办事。一切听其调度。众人称为董仙。林茂系董喜纠同入夥。又据供、贼人头目林水、素为林爽文信用。诸事皆其主谋。现封提督。将来欲封作宗人府。伊二人俱随林爽文逃入内山等语。董喜为贼匪军师。林水亦系林爽文信用。伪封提督。虽非庄大田之著名者可比。但系助恶为首之犯。未便任其潜逃漏网。现在首逆林爽文、已经拏获。董喜、林水二人。系随同逃窜之人。如业经就获。自己随同解京。倘尚未拏获。著福康安、务将该二犯、严密搜查务获。若台湾查无踪迹。计该犯等非逃入福建内地潜匿。即由海道窜入粤省。并著李侍尧、孙士毅、一体饬属严拏。以期必获。解京审办。毋任其兔脱稽诛。再此等党恶要犯。如本日解到之蒋挺、刘怀清、林茂、何从龙四犯。及供出之董喜、林水、俱系为贼主谋。并得受伪职。罪恶甚重。其家属俱应缘坐。著福康安、李侍尧等、即行遵照查明办理。将来拏获各犯。有似此情节重大者。俱著照此查办。再柴大纪、蔡攀龙二人。前据福康安奏、于抵嘉义县杀贼解围后。即留柴大纪、蔡攀龙、在县城防守。伊二人俱受厚恩。如果思出力自效。自应恳求福康安。随同带兵打仗。乃本日询问押解匪犯到京之侍卫额勒登保。据称、柴大纪、蔡攀龙二人。并未恳求一同带兵。前往剿贼。似此靦颜安处。全不思奋勉出力。并恳求虚词而无之。伊等畏惧懦怯。全无人心。已可概见。又蔡攀龙、经福康安派今招致李七。乃蔡攀龙并未能设法招致。可见坐办之事。尚不认真。安望其能随营打仗。奋勇杀贼。著福康安即传旨询问蔡攀龙、令其自行据实明白回奏。至柴大纪、于福康安自嘉义进兵时。并未恳请前往一节。亦著福康安一并严切讯问。据实覆奏。　　

○乙未。上御乾清门听政。　　

○遣官祭关帝庙。　　

○遣官祭昭忠祠。　　

○谕曰、吏部奏、上年福建省甄别教职。核之额缺数目。不及百之二三。请将该督抚学政、照例议处。但念该督抚、均有承办兵差、及料理军饷等事。此次无暇甄别教职。未能照例核办。尚属有因。李侍尧、徐嗣曾、著从宽免其交部。至学政陆锡熊、考核教职。是其专职。军务又非其承办。乃甄别不及百之二三。咎实难辞。陆锡熊、著交部议处。　　

○又谕曰、黄仕简、任承恩、上年朝审勾到。并经格外加恩。免其一死。现在大功已届蒇事。所有黄仕简、任承恩二犯。俱著加恩释放。但伊二人。身获重愆。经朕曲加矜宥。全其躯命。若仍靦颜安居辇毂之地。有何面目对人。俱著勒回原籍。闭户静居思过。　　

○又谕、此次台湾逆匪滋事。劫县戕官。肆行不法。至一年之久。福康安等、带兵渡洋。旬月之间。即将贼匪痛加歼戮。捣穴擒渠。各村庄得以安堵如旧。该处地隔重洋。五方杂处。风俗素称刁悍。经此一番惩创。若不明示武威。恐民人等事过即忘。不足令其怵目儆心。常思安分畏法将来事竣后。如福康安、海兰察、及鄂辉、普尔普、舒亮之勇略最著者。应于台湾郡城、及嘉义两处。共建生祠。塑立像貌。俾该处民人。望而生惕。日久不忘。　　

○谕军机大臣等、前因黄仕简带兵渡洋。并不奋勇剿贼。惟安坐郡城。因循株守。以致逆匪蔓延日久。曾经谕令李侍尧等、将来事竣时。所有多延时日。糜费军需银两。应于黄仕简名下。责令分赔。以示惩儆。李侍尧何以尚未覆奏。现在逆首林爽文、业已生擒。剿捕事务。即日蒇功。黄仕简释放回籍。既邀格外宽宥。而台湾逆匪滋事年余。一切军饷。费用不赀。皆黄仕简因循贻误所致。若复令坐拥丰饶。无以示惩。著李侍尧于黄仕简名下。罚令缴出银二十万两。以备赔补军需之用。至昨据福康安奏、讯据林爽文之父林劝供称、伊祖父坟墓。系在义冢地内埋葬。并无木版。难以辨认等语。该犯祖墓。虽埋葬义冢。自可查访而知。著李侍尧于林爽文本籍漳州一带。严密查访。不可稍涉纷扰。致伊支族惊疑。更不可因匪犯捏饰。竟置之不办。徒事颟顸也。　　

○命兵部尚书彭元瑞、在紫禁城内骑马。　　

○以署正蓝旗蒙古副都统保成、为内阁学士兼礼部侍郎。　　

○是日起。上以祭社稷坛。斋戒三日。　　

○丙申。命刑部尚书喀宁阿、胡季堂、在紫禁城内骑马。　　

○丁酉。祭先师孔子。遣协办大学士刘墉行礼。　　

○谕曰、柴大纪、既贪纵酿变于前。复狡诈欺罔于后。其前此接奉谕旨。不肯出城一节。自系因郝壮猷前在凤山弃城逃回。即于军营正法。柴大纪心怀畏惧。恐罹重辟。是以不敢轻离该处。设非朕严申军纪。于凤山失事时。即将郝壮猷按律办理。则柴大纪深染绿营习气。怯懦畏葸。未必不为郝壮猷之续。今既查明种种劣迹。自应彻底严办。昨已明降谕旨。将伊革职拏问。交福康安严行定拟具奏矣。朕于臣下功罪。惟视其人之自取。一秉大公至正。而于用兵之际。有功即赏。有罪即罚。尤务严明。从不丝毫假借。至办理军务。宵旰焦劳。从前平定准部、回部、大小金川。无不炳烛几先。豫操成算。此次林爽文等纠众滋事。虽系么＜麻骨＞草窃。亦并不心存忽视。一本敬天凝命之意。孜孜勿懈。是以仰邀昊眷。克期奏绩。逆首生擒。即如恒瑞妄请添兵数万一摺。设不断以乾纲。如宋明庸主。遇事辄令廷臣聚议。众论纷纷。迄无定见。徵调纷烦。缓不济急。宁不如金世宗所云、南朝集议既成。北兵已可渡河之语。其何以握胜算而奏鸿捷耶。著将前后办理缘由。通谕中外知之。　　

○命镇国公晋昌、在散秩大臣上行走。　　

○戊戌。祭大社、大稷。上亲诣行礼。　　

○谕、此次福康安等、统率官兵。前往台湾剿捕贼匪。未及两月。即将首逆林爽文生擒解京。大功指日告竣。固由福康安等。调度有方。所向克捷。而将弁兵丁等。随同剿捕。亦俱争先效命。用能扫逆擒渠。妥速集事。殊属可嘉。前已有旨。令福康安查明咨部议叙。本日据福康安奏、请将出力之侍卫章京将弁等、分别赏给巴图鲁名号。加升职衔翎顶。均照所请行。其余将领等、仍著福康安查明咨部。一并议叙。兵丁等优加赏赉。以示朕奖励戎行至意。　　

○又谕、向来官兵巡洋。遇风淹毙。俱照阵亡例议恤。今都司朱化英、千总陈汝志、及随行兵丁等。调赴台湾。征剿逆匪。渡洋遇风。以致淹毙多人。尤堪悯恻。著交部俱照阵亡例。从优议恤。其扶板得生之外委顾大成、胡天祥、以及兵丁等。并著福康安照落水得生之例。从优给赏。以示轸恤。　　
</div>
    <div class="pagination">
<a href="清实录乾隆朝实录_page1650.html">上一页</a><span>...</span><a href="清实录乾隆朝实录_page1646.html">1646</a><a href="清实录乾隆朝实录_page1647.html">1647</a><a href="清实录乾隆朝实录_page1648.html">1648</a><a href="清实录乾隆朝实录_page1649.html">1649</a><a href="清实录乾隆朝实录_page1650.html">1650</a><span class="current-page">1651</span><a href="清实录乾隆朝实录_page1652.html">1652</a><a href="清实录乾隆朝实录_page1653.html">1653</a><a href="清实录乾隆朝实录_page1654.html">1654</a><a href="清实录乾隆朝实录_page1655.html">1655</a><a href="清实录乾隆朝实录_page1656.html">1656</a><span>...</span><a href="清实录乾隆朝实录_page1652.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
