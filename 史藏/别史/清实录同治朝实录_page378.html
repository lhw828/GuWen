<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 378 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 378 页/共 505 页</h1>
    <div class="content">监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。十一月。癸未谕军机大臣等、何琯奏、官兵需粮孔亟沥情陈诉一摺。巴里坤官兵困苦前经谕令文麟每月筹拨粮石接济。兹据何琯奏称、准文麟咨。月粮无款可筹。仅能分拨二千数百石。以后不能按月接济等语。巴城地方瘠苦士卒枵腹荷戈盻粮日久哈密军务稍松自应妥筹兼顾。著文麟、景廉、懔遵前旨。务当设法筹拨。源源接济不得稍存膜视。伊勒屯、何琯于哈密粮石办有成数。即派员迎提以济军食。伊勒屯系巴里坤领队大臣。此次何琯奏报何以未经列衔。并著据实覆奏。将此由五百里谕知文麟、景廉、伊勒屯、并传谕何琯知之。　　

○免科布多所属阿勒台乌梁海七旗本年例贡貂皮。　　

○甲申谕内阁御史锡光奏、请严禁五城寺院演剧招摇。妇女入庙。以端风化一摺。寺院庵观。不准妇女进内烧香。例禁綦严近来奉行不力。以致京城地面。竟有寺院开场演戏。藉端敛钱。职官眷属。亦多前往城内隆福寺护国寺开庙之期妇女亦复结队游玩。实属有关风化著步军统领衙门顺天府五城出示晓谕严切稽查。遇有前项弊端。即将该庙僧尼人等从重惩办以挽颓风。　　

○谕军机大臣等、刘岳昭岑毓英奏、官军收复昆阳州城。并现在分剿各路贼匪情形一摺。昆阳踞逆杨振鹏因城外贼垒荡平率党抵拒提督马如龙亲往督办。杨振鹏意图脱逃经张保和等设伏围拏。与马联魁等一并正法逃窜各匪。截杀殆尽。其往来迤西通贼之马生陇等。亦经弋获。现在该处汉民。均已归业州境一律肃清著即饬令该署州张启辰等、将善后事宜悉心经理。其解往新兴呈贡各属之投诚回人。亦著饬属妥为安置。毋令日久滋事新兴军务。虽将逆首刘纲等正法。而州城现尚未下。仍著刘岳昭等督饬马青云各军。实力环攻。迅图克复省西土堆余匪。并著亲督在事将弁昼夜攻取。毋任苟延残喘禄丰澂江竹园等处余逆未平。该督等务当严饬何秀林等各率所部。驰往禄丰。会合剿洗并一面檄令张保和迅移得胜之师由昆阳前赴竹园。相机剿击迅殄寇氛其昆阳出力文武各员。著刘岳昭等查明汇案奏保昭通一路孔昭鈖等办理若何。唐友耕已否由昭通前赴省垣。该督等当懔遵前旨。妥商调度并将昭通一切事宜。及早筹办用靖边陲将此由六百里各谕令知之。　　

○以云南元谋县城被贼窜陷。旋即收复革署知县杨思齐职。仍留营。　　

○予云南昆阳等处阵亡守备马春等十员祭葬世职加等。　　

○追予江苏各属阵亡殉难五品衔程桓等绅民妇女一千八百三十七员名口分别旌恤如例。　　

○上以冬至祀天于圜丘。自是日始、斋戒三日　　

○乙酉。谕军机大臣等、荣颐等奏遵旨筹办补换树株开单呈览一摺。慕陵慕东陵各山树株。年久未能茂密并多萎弱。亟应加添换补。经荣颐等亲诣各山履勘。将不堪成活者随时刨除换补所刨树窝酌加宽深共加添三万六千八百余株。分作四年次第补种。所筹尚属周妥。著即督饬在工司员敬谨办理总期妥为培养经久繁茂不得草率了事。其应需各项银两。仍著查照旧章。核实具奏。将此各谕令知之。寻奏遵查初次换补加种树株共需银六千七百四十两。其盖厂置器等工。拟豫领银一万二千两。核实动支。如有赢余。存备二限支用下部知之。　　

○丙戌。谕内阁醇郡王奏请整肃功令以杜专擅一摺。据称领侍卫内大臣。向无归宗人府管辖之例自惇亲王补授宗令胪列直班新章多条。奏准通行。且将领侍卫内大臣直班推班。亦令一律呈报藉整顿之名。启揽权之渐。且查操应否推班。及领米日限自应推班。亦未载入章程殊属遗漏请将新定直班章程。特派王大臣重加删定等语。惇亲王向来办事闲有意气用事不能详慎之处若如醇郡王所称。藉整顿公事为名。施窃弄威柄之术。谅惇亲王亦断不敢出此醇郡王措词过当。殊属非是著传旨申饬惇亲王、醇郡王、同为国家懿亲情联手足总当以敦睦为怀。不得各存意见至王公直班本有旧制可循所请特派王大臣重定章程一节。不特摺内所称看操领米各事挂一漏万且亦徒事纷更著毋庸议。宗人府前定直班章程。日久不无窒碍。亦著毋庸置议。嗣后应在内直班之王大臣等、遇进班之期。如有藉词推诿旷误不到者。一经发觉定当遵照嘉庆道光年闲历次所奉谕旨。严行惩办。决不宽贷　　

○钦差大臣左宗棠奏、据总兵官刘厚基呈请于湖南耒阳县原籍捐建忠义祠。汇祀所部阵亡员弁兵勇允之。　　

○以甘肃克复靖远县城。并历年剿匪出力赏总兵官张琮提督衔。知县何愈等蓝翎。余升叙有差。　　

○予陕西神木殉难知县贾敬修祭葬世职加等。　　

○追予甘肃伤亡副将穆隆阿、阵亡千总马垂忠祭葬世职加等　　

○予陕西同官等处阵亡都司殷洪甲等三十一员祭葬世职。与副将谭同升等均附祀提督谭玉龙专祠副将刘士祁附祀原籍湖南善化县忠义祠。　　

○丁亥。冬至。祀天于圜丘。遣郑亲王承志恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵慕陵慕东陵。定陵。　　

○遣官祭端慧皇太子园寝。　　

○停次日朝贺上奉慈安皇太后慈禧皇太后幸漱芳斋。侍午膳。　　

○予故直隶霸昌道升任尚书甘汝来入祀名宦祠。从总督曾国藩请也。　　

○戊子。山西巡抚李宗羲奏、提督宋庆一军。已于十月十六日移扎皇甫川。防守河岸以固省北藩篱报闻。　　

○己丑。谕内阁、御史李德源奏、请将冒称宗室句结匪徒假充官役讹诈抢劫各犯。严拏惩办一摺。京城为首善之区。理应地面严肃。若如该御史所奏匪徒冒称宗室。假扮番役。句结赃贼诬害善良。并聚集多人在京城内外设立下处盘踞滋扰。并有居住客店之张姓被人锁拏非刑拷打索要银钱等情如此肆意横行。实为闾阎之害著步军统领衙门顺天府五城一体查拏。送交刑部。如实有宗室人等即著该部会同宗人府从严究办。以儆刁风。并著各该衙门嗣后传拏人证。明定章程。使匪徒无从假冒。用杜弊端另片奏匪徒藉控案讹诈。理刑各衙门恐拖累无辜听其私自说合。以致讹诈之风愈炽等语。著问刑各衙门遇有此等案件彻底根究如有藉端陷害者。即著从严治罪。毋许稍有宽纵。　　

○又谕、前因丁日昌奏访查营弁人等滋事酿命。当经降旨将游击薛荫櫋、都司丁炳先行革职交马新贻亲提研审按律惩办。并将丁日昌交部议处。兹据该抚奏称、续查案内有伊侄监生丁继祖同往闻闹先回并风闻伊子分发知府丁惠衡一并在内经署臬司杜文澜督审。均称伊子并未在场请将丁惠衡、丁继祖、分别斥革。彻底根究。并自请革职治罪各等语。此案营弁人等滋事酿命。丁日昌之侄监生丁继祖既经同往。著即斥革交马新贻归案审讯。伊子丁惠衡是否同往。著于到案时一并交马新贻审明虚实。分别办理丁日昌咎止失察。前已交部议处。所有自请治罪之处。著无庸议。　　

○又谕、前因刘典奏参记名提督刘效忠在营滋事。当经降旨将其革职并令解回山东原籍。兹据丁宝桢奏称、已革提督刘效忠即刘占考。从前充当捕役。继由窃盗谋叛山东直隶河南边境均遭荼毒。招抚后调赴陕营又甚不安本分此次押解回籍。所过沿途州县。信口漫骂每于派送人役辄以洋枪轰击。解至甯阳。经该抚传见训谕犹敢出言无状迨押至济甯看管该革员犹复大肆咆哮。不服管束其在济甯寓中。往来见面之人。均系濮范郓城水套一带无赖人众。濮范各属村庄自闻该革员回籍人心惶惧。皆欲纷纷赴省控请诛殛等语。该革员刘效忠以首乱受抚之人。未加显戳。已属法外施仁。乃竟不知悔罪自新种种狂悖实属狼子野心。法难再宥。丁宝桢已将该革员按律正法并历揭其罪。出示晓谕。所办甚是。刘效忠之弟已保副将刘占克、前已随同叛逆残暴众著。著即革职。同其家属人等牢固监禁。其子已捐同知刘维清已捐主事刘维恒、均著即行革职。永远监禁不准释放。为怙恶不悛者戒。　　

○以户部左侍郎魁龄兼署刑部左侍郎。　　

○庚寅。谕内阁、曾国藩奏堵筑漫口合龙。暨疏浚中洪下口。均属稳固深通一摺直隶永定河本年北四下汛漫口。经曾国藩饬令道厅各员设法堵筑。现已合龙并据该督勘验北四下汛暨南七两处坝工均各稳固张家坟一带所挑中洪南七以下所穵引河。并能畅流无滞。在事出力各员。著准曾国藩择尤保奖。毋许冒滥嗣后仍当督饬该道厅等认真挑穵。并随时修治堤埝俾保无虞。　　

○又谕、前谕曾国藩察看臬司史念祖、能否通晓刑名。足资表率。据实具奏兹据奏称史念祖心地明白器局开展。论事亦尚有识惟直隶刑名较繁。该臬司资望尚浅。若调刑名稍＜??闲＞之省。磨厉数年。当可陶成令器等语。臬司为刑名总汇之区无论何省均关紧要。史念祖心地既尚明白若随同曾国藩遇事讲求久加历练于公事较有裨益。著曾国藩饬令张树声、将直隶积案办俟。即行前赴山西臬司本任。史念祖俟接印任事后仍著曾国藩随时察看。如不能称职。即著据实具奏。　　

○以直隶永定河漫口合龙复已革道员徐继鎕等职。　　

○辛卯以军机处缮修档册完竣予郎中梁僧保等加衔升叙有差。　　

○壬辰以恭校文宗显皇帝圣训完竣。予侍郎广寿优叙。赏郎中成善花翎余加衔加级升叙有差。　　

○追予浙江杭州合门殉难翰林院编修张洵谥文节。建专祠眷属人等一并附祀。　　

○旌表守正捐躯四川江津县民妇王陈氏。　　

○癸巳。以京畿雪泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙拈香。　　

○甲午。谕内阁、内阁侍读学士钟佩贤奏、臬司责任綦重未宜轻授一摺。前因曾国藩覆奏直隶臬司史念祖人尚明白。可望陶成令器。当谕令曾国藩俟该臬司到任后随时察看。于造就人才之中。实寓慎重刑名之意。兹据钟佩贤奏称、与其察看于后。贻误已多曷若审择于前。所全不少等语。所奏亦不为无见。史念祖著即开缺。以原官留于直隶交曾国藩差委俾资学习如能谙练公务。即由该督随时奏闻至所请军营保至藩臬人员查非科目出身及曾任实缺道府者。仍令先补道府。察看称职。由该督抚奏明后列单请＜??闲＞之处著吏部妥议章程具奏。　　

○　　

○绥远城将军定安奏嵩武军会剿纳王两寨获胜。得旨、已据金顺奏报矣。著即知照张曜。会同金顺一军。迅将纳王两寨克期埽荡。毋稍松劲。　　

○乙未。谕内阁、前因御史龚承钧奏参湖南湘乡县知县齐德五与绅士罗会焜、同恶相济等情。当经谕令刘昆查明具奏。兹据刘昆覆奏齐德五徵收钱漕。遵照定章。并无浮勒科敛情弊。办理捐输。亦无蒙混听断词讼。尚属平恕。为百姓所亲信。并无局绅拘传被告坐堂质讯之事。该县官绅遵办团练。亦尚认真。并据查有该县封职龚云臣。前曾呈控局绅罗会焜等包讼各情。经该抚饬属访查龚云臣素不安分并经其胞伯龚世泰等控县褫革衣顶龚云臣旋即赴都声言必将京控。齐德五被参各款。与龚云臣所控情节相同等语该御史所参齐德五各款既据该抚查明并无其事。即著毋庸置议龚云臣既素不安分并著该抚随时查察傥再滋事事端。即行从严惩办。　　

○又谕、刘昆奏、甄别庸劣各员。请旨革职一摺。湖南试用知府陈鼎金、心地糊涂不知检束。试用通判陈端濂、性情乖张。办事荒谬。候补知县乔宗岳、性情鄙猾。巧于钻营。试用知县陈士玙、心术不正。嗜好甚深。试用知县李廷诰、才具庸鄙。妄事营求。试用知县刘乙照、语言夸诞兼有嗜好。均著一并革职。以肃吏治。　　

○谕军机大臣等、户部奏豫拨来年京饷一摺。据称历届京饷均于年前豫拨。同治九年京饷。拟在各省地丁盐课关税等款内指拨银七百万两请饬各该省于来年分批起解等语。京饷关系紧要。现经该部就各省缓急情形。斟酌动拨。自应遵照奏定数目源源报解以济要需。著该将军通商大臣督抚盐政监督等、务于来年开印后。分批起解限五月前解到一半十二月初闲全数解清不准截留改拨藉词延误。傥届限不到即照奏定章程指名严参原单均著钞给阅看至本年未解京饷前经该部节次奏咨飞催现届年终仍未如数解清著各该督抚等迅速筹解。毋再迟延干咎。另片奏、内务府同治九年分应需经费。拟拨两淮盐课银五万两。两浙盐课银五万两广东盐课银五万两福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该将军督抚盐政监督等各按拨定数目。务于来年开印后。陆续径解内务府收纳并将起程日期报部限六月前解到一半。十二月初闲埽数解清。不准稍有蒂欠将此由五百里谕知福州将军、三口通商大臣、直隶两江湖广闽浙两广四川江苏安徽江西福建浙江湖北湖南河南山东山西广东各督抚、并传谕粤海关监督知之。　　

○又谕、福济、文硕奏俄国请分地界。查有窒碍情形一摺塔城分界事宜前因布伦托海大臣裁撤。改派奎昌于明岁春融时驰往该处会同俄使查勘立界。兹览福济等摺内所陈窒碍情形。不为无见即著文硕酌带图册卷宗。迅即起程。赶于明年正月内到京与总理各国事务衙门王大臣详细面述妥筹办理文硕起身后。该处应行豫办事宜仍著奎昌恪遵前旨与福济随时会商筹办将此由五百里各谕令知之。　　

○两江总督马新贻奏江苏丹阳金坛溧阳三县本年钱漕。请照上年旧章。仍办抵徵所徵氏文以八成买米运津。以二成收入地丁济饷。下部知之。　　

○以直隶大顺广道钱鼎铭为按察使。　　

○蠲缓湖南武陵、安乡、溆浦、益阳、龙阳、巴陵、临湘、华容、沣、沅江、湘阴、桃源、十二州县暨岳州卫被水地方新旧额赋租课有差。　　

○丙申谕内阁巡视东城御史国秀等奏、请将假充官役吓取财物之棍徒。交部严行惩办一摺。此案镶白旗马甲文大即文惠等胆敢于辇毂重地冒充官役设局刑吓。摉取财物实属目无法纪。所有已获之孔正＜?与心＞即蔡墩子蔡升、玉恒、祁唐氏著即交刑部严行审讯。按律定拟具奏其文大即文惠、经该城传案未到著该旗迅即饬传解送刑部并讯取同往各犯姓名一并严传归案审办。寻刑部奏、遵讯蔡升等邀同文大假差吓诈。赃证属实。蔡升等照例分别拟杖拟徒。文大在逃。应移咨步军统领等衙门一体严拏。务获究办从之。　　

○予直隶邯郸等县殉难廪生刘清元等绅民妇女一百二十二名口分别旌恤如例。并予建祠。　　

○予故安徽皖南道姚体备、浙江金衢严道刘成万、入祀名宦祠。从巡抚李瀚章、署巡抚吴坤修请也。　　

○予安徽故湖北武昌道章廷梁、湖南故工部员外郎陈本钦、刑部主事张敬修、国子监学录向曾贤、河南故江西泸溪县县丞李伟、山西故宗人府主事彭作邦、河南知县刘视远、庠生庞骏、陕西故候选通判王允保、入祀乡贤祠。从巡抚刘昆、李鹤年、署巡抚郑敦谨、吴坤修、刘典请也。　　

</div>
    <div class="pagination">
<a href="清实录同治朝实录_page377.html">上一页</a><span>...</span><a href="清实录同治朝实录_page373.html">373</a><a href="清实录同治朝实录_page374.html">374</a><a href="清实录同治朝实录_page375.html">375</a><a href="清实录同治朝实录_page376.html">376</a><a href="清实录同治朝实录_page377.html">377</a><span class="current-page">378</span><a href="清实录同治朝实录_page379.html">379</a><a href="清实录同治朝实录_page380.html">380</a><a href="清实录同治朝实录_page381.html">381</a><a href="清实录同治朝实录_page382.html">382</a><a href="清实录同治朝实录_page383.html">383</a><span>...</span><a href="清实录同治朝实录_page379.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
