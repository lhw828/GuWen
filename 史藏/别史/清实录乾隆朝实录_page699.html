<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 699 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 699 页/共 1860 页
  </h1>
  <div class="content">
   ○壬辰。上谒昭西陵、孝陵、孝东陵、景陵、俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员随行礼。　　

○至孝贤皇后陵、奠酒。　　

○定西将军策楞奏、兵至喀喇乌苏。招降额琳沁等。适据玉保咨称、阿逆穷蹙。即可追及擒获。所有伊犁收集流亡。抚慰喇嘛。安插失业贫人等事。臣现移住固勒扎经理。谕军机大臣等、策楞等奏称、玉保等现在将次追及阿逆。伊即领兵回至固勒扎等语。策楞等错谬已极。阿逆即已力穷。毋庸大兵深入。伊等应分队往追。何必急急回至固勒扎。此实朕所不解。宜摺内并未将玉保等相距阿逆远近之处。及阿逆究向何处逃遁。一一声明。而仅以收服一额琳沁、为足了事。是全不识事之轻重。且伊等从前误信福昭等拏获阿逆之言。即将巴里坤解送马驼。檄行停止。以致军行迟缓。今又将布库努特、一小人所告之言。信以为实。焉知又非阿逆从中肆其诡诈。缓我大兵之计。策楞等一误再误。必致阿逆远扬。伊等束手无措而已。其回至固勒扎。若云抚定伊犁。则伊犁自昨岁已经平定。所有无业蒙古。亦伊等附和贼人。自取穷困。何必急于料理。且鄂勒哲依、现在即至彼处。尽可交与办理。岂必待策楞亲同筹画。如因兵丁马力平常。则现在既无庸大兵深入。即拣选马匹。酌带二三百名前往。未始不可。策楞即欲彻回。亦应派扎拉丰阿、在彼策应。伊领兵前往。所为何事。今阿逆尚未就擒。即已彻兵。又安用此将军参赞为耶。看今日情形。则阿逆必已穷入哈萨克境内。策楞等、务遵朕节次所降谕旨。著达勒当阿、玉保、尼玛等、迅速前往哈萨克边境索取。毋得少生退诿。并晓谕伊犁台吉宰桑等。伊等受阿逆暴虐。今虽脱逃。仍不得安然无事。大兵一彻。伊必前来滋扰。责令伊等协助大兵。穷追极捕。以绝根株。方为一劳永逸之计。其北路哈达哈等、协力擒拏之处。昨已详悉传谕。此时阿逆若逃入哈萨克。中途或抢掠新收之乌梁海等。或煽诱鄂木布等、将察达克等游牧骚扰。均未可定。哈达哈务于逆贼未到之先。即将乌梁海、鄂木布等、悉行擒治以杜后患。事竣、即遵旨带兵往哈萨克地方。索取阿逆。再从前遣德善、往哈萨克。中途退回。实属怯懦。若此时阿逆果逃入哈萨克地方。著哈达哈即将德善在军营正法。以为畏葸偾事者戒。　　

○江西巡抚胡宝瑔奏、广信府封禁山。原名铜塘山。周三百里。与闽浙连界。由上饶境入山。近山旧设六汛。山径险峻。攀藤援木。方可登陟。涧水弥漫。前代无不封禁。有议开者勘明旋已。诚以无可垦之地。无可取之材。挖试土无矿苗。稍藏奸徒。便难裹氊搜剔。募开集役。势必添官驻防。断难孤处。禁则无弃利。开则贻后患。永宜封闭。至稽查之法。设碑隘口。指定六汛分管责成。居民亦禁窃入樵采以杜其渐。其闽人倚傍搭篷者。奸良莫辨。应令迁移界外。有假称山主招留者严究。得旨、如所议行。　　

○是日、驻跸桃花寺行宫。　　

○癸巳。驻跸盘山行宫。翼日如之。　　

○甲午。谕军机大臣等、从前阿逆宰桑阿睦尔济尔噶勒告称、阿逆与伯什阿噶什、交结甚深。今伯什阿噶什、虽有与诺尔布同来之语。尚未知在何处。何逆或约同前往哈萨克。亦未可定。策楞等应详加探访。如阿逆前往伯什阿噶什处。即遣人晓谕利害。令其擒献。奏闻加恩。倘有隐匿纵放之事。即将伯什阿噶什、擒拏治罪。再阿逆至哈萨克后。必煽诱哈萨克人等、骚扰各游牧地方。现在塔本集赛宰桑、达什车凌。噶勒杂特宰桑、都噶尔等。投往北路。已降旨、令伊等于阿尔台附近地方安置。其哈萨克接壤之集赛、及鄂拓克等。俱应豫为防范。或迁至伊犁安插。方为妥协。策楞等即遵旨办理。　　

○乙未。吏部议覆、两广总督杨应琚奏、海丰县汕尾地方。濒海产盐。道通诸番。最为紧要口岸。应设专员管辖。查茂名县丞附府。无地方职掌。应如所请。改为分驻汕尾县丞。以要缺注册。铸给关防。拨海丰县民壮四名供役。从之。　　

○刑部议奏、河南巡抚图勒炳阿参奏、南汝光道高照。贪鄙不职。拟绞。得旨三法司核覆、高照因公科敛财物各款。虽定拟绞罪。但核其情罪。尚不至情实予勾。若仅以监追延缓。或至减等发落。无以示儆。著该部查明高照、所有应追赃款。曾否全完。即发往军台效力赎罪。至知县张权舆等、借送财物。虽有应得之罪。然究因上司勒索。且被议多员。概行革职。其中不无才可办事之人。亦属可惜。张权舆、张文运、叶志宽、仇然、林维新、巩敬绪、杨苞、徐金位、蒋光祖、张仕邺、纪黄中、俱著革职从宽留任。俟八年无过。再请开复。　　

○是日、驻跸大新庄行宫。　　

○丙申。谕曰、鄂乐舜身为巡抚。勒派商银至六千余两。当此法纪肃清之时。鄂乐舜历任封疆。乃敢簠簋不饬。败检负恩。一至于此。即应明正典刑以示炯戒。但念其情节。尚非因事枉法可比。著从宽免其显戮。赐令自尽。　　

○定西将军策楞奏、据自阿逆处逃出之人续报、大兵至和尔郭斯。已据津梁。阿逆不能渡河。仅依沙冈自守。各路兵皆会。逆众不愿同逃等语。又据鄂勒哲依报知。途次闻福昭之信未确。已集兵擒察哈什解京。率兵急进。下部知之。　　

○直隶总督方观承奏、永定河下口。应筑遥埝、以为北埝重层保障。且于埝北起土附埝。即成引河一道。京南沥水。俱可循归凤河。村庄现免沥水淹浸。久更收浑水阗淤之益。复接筑东堤。北过遥埝尾。以杜水势东越。报闻。　　

○是日、驻跸三家店行宫。　　

○丁酉。上诣畅春园、问皇太后安。　　

○幸圆明园。　　

○谕曰、魏廷珍、简任中外。宣力旧臣。年近九旬。允称人瑞。今春迎銮道左。朕亲召见行殿。加以优遇。复赏给伊子员外郎职衔。令其在家侍养。以昭眷旧至意。乃忽闻溘逝。深可悯恻。应得恤典。著察例具奏。　　

○谕军机大臣等、览策楞等数次摺奏。不过详言伊犁厄鲁特、流离困厄情形。至如何擒缚叛贼阿睦尔撒纳之处。反不置一词。伊等之意。若以伊犁既得。则追捕阿睦尔撒纳之事。不甚要紧。不知此见甚属错谬。伊犁乃一空旷之地。并无城垣。驻兵与否。无甚关系。即为伊等穷乏之人料理生计。亦不过于擒获阿睦尔撒纳后。或使伊等移近内地。过二三年。令其耕种自给。或于濒河近山地方。令其捕鱼打牲为业。此等料理。俱属可行。令策楞等、虽将伊等困厄情形陈奏。其如何顺伊等性情。就现在形势、酌量措办之处。总未筹及。是何意见。且伊等所以穷困若此者。非我使之。均由伊等误听阿睦尔撒纳之言。互相劫掠。以致伊等无可聊生。策楞等、即当将此缘由晓谕众人。令其协力擒获阿睦尔撒纳时。再为伊等筹办生计。奖励众心。克期擒贼。著再传谕策楞等、惟以擒获阿睦尔撒纳为第一要务。其如何设法追赶。不致漏网。及作何料理壮我兵力之处。俱遵朕屡降谕旨。详悉筹画。务合机宜。以期迅速竣事。　　

○大学士管狭甘总督黄廷桂等议奏、查勘南北两路。酌定安设台站。桥湾一路为北路。山密雪多。冬春时、不如由安西南路安站为便。但较远百余里。中有二站苦水。三站无水草。与马不宜。且北路已换给肥马。中戈壁一带。设法豫办草料。改设则应彻徙。军报正多。骤移未便。春暖无雪。凯旋在即。秋间即彻。循旧为善。报闻。　　

○以湖北按察使塔永宁、狭西按察使吴士功、对调。　　

○缓徵江苏石港、西亭、金沙、余西、余东、丰利、掘港、拼茶、角斜、吕四、富安、安丰、梁垛、东台、河垛、庙湾、丁溪、草堰、小海、刘庄、伍佑、新兴、板浦、二十三场。水灾灶地。乾隆十九、二十、两年。应徵带徵额赋。并借银两有差。　　

○山西巡抚恒文疏报、丰镇厅、乾隆十九年新垦地一顷。升科如例。　　

○旌表守正被戕之直隶新乐县民杜有太妻赵氏。献县民刘勇妻齐氏。　　

○是月。江苏巡抚庄有恭奏、沿海州县地僻。米贩本少。米价昂至三两四五钱。已确访台湾上年丰收。米价平减。请照十六年浙省歉收、奉旨暂弛海禁。准令台湾商贩运江。于出口给印。收口验数。秋收停止。得旨、此事有许多不便处。江省非如浙省之界连闽省。而且浙省所通者。不过福建之内地。今汝则思及台湾。海面风信靡常。远不救近。无论海禁一开。诸弊丛生。且即今降旨谕部。部文到福建。督抚下行至台湾。则亦将及秋月。此必地方有此言。而汝以为救灾爱民之举。朕未有不行者。故为此奏耳。不知事当据理据实。慕虚名而为多损少益之事。初年或有好名之心。今则经事久而见理真。不为此矣。　　

○又奏、遵旨、江苏歉收。应纳漕粮、除截留外。改收折色以纾民力。现在青黄不接。所有应于去冬徵收本色。未能照额完纳。恳恩缓至今冬。其今冬应交折色。移前麦秋完交。一为转移。民间较便。报闻。　　

○安徵巡抚高晋奏、虹县西南二门吊桥。及南关木桥。于十八年、为黄河决口水种坍。查系往来要道。应支藩库匣费项下银动工。兼资灾民口食。下部知之。　　

○江西巡抚胡宝瑔奏、外省吏习。以外饰见长。否则以容容取誉。近日民情刁刻。稍有不检。劣声即著。易于查察。惟矫诈欺罔。庸碌玩延者。持之稍懈。则旧习萌。窃以地方民风。改易无定。繁剧得人。转为易治。醇朴之地。不得其人。渐成疲顽。劣员以不理事为得计。托言安静。使民称便。贻患益多。阅久愈滑。虽后有贤者。力为振顿。风气已成。转多怨谤。惟在以实心董率。以实力课成。绝去粉饰以免瘝窳。得旨、所见极是。　　

○广东巡抚鹤年奏、广东广益仓、廒坐不敷。该管通判请增建。查省贮谷、原备各属赈粜。而海安仓。自部议核减贮数外。余廒五十余间。附近琼属州县。青黄不接。米船稀少。时藉该仓接济。应将省仓存库谷价。饬雷防同知领买贮海安仓。一移拨间。仓不添建。廒不虚置。于民食有裨。得旨、如所议行。　　

○甘肃巡抚吴达善奏、准噶尔平定。西路即应驻兵。除巴里坤贮粮房屋、已奏修。兹拟粮所添盖库房。以贮饷银茶封缎疋。其土城一座。坍裂塌卸处。即宜修葺。哈密库。旧贮修城器具。采买之件。约费一二百金。巴里坤防兵。及修理山梁兵。可拨作工役。既有月支盐菜口粮。毋庸另给工银。请比照修理山梁例。日加面四两。得旨、好。　　

○又奏、修城力役。事劳日久。请格外月犒二次。得旨、是。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九


大清高宗法天隆运至诚先觉体元立极敷文奋武孝慈神圣纯皇帝实录卷之五百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。夏。四月。戊戌朔。享太庙。遣裕亲王广禄恭代行礼。　　

○上诣畅春园、问皇太后安。　　

○诣大高殿行礼。　　

○还宫。　　

○谕、朕前因策楞等奏、擒获阿睦尔撒纳、当加恩赏给伊等官爵。后知此事属虚。伊等具摺请罪。方值进兵追袭。不加重谴。冀其奋勉擒拏。不意仍致兔脱。深负朕恩。所有官爵。著毋庸赏给。　　

○谕军机大臣等、览策楞等所奏、阿逆果已逃窜。朕早料伊等不能擒获。必致迁延逃避。伊等尚何颜更为陈奏。闻登努勒台地方。水草充足。牧放甚宜。著策楞等、领兵赴彼处驻劄。俟一月后、选集兵丁。遵朕前旨。交与达勒当阿等、前往哈萨克办理。如先遣人往谕。则非仅委一偏裨可办。即著玉保、同恩克博罗特、选索伦兵五六十名。先行传谕。仍派兵一二千名随后继进。玉保系专任追捕阿逆之人。乃并不亲行。仅令乌勒登等前往。以致逆贼兔脱。此次前赴哈萨克。若仍不知奋勉。断不姑贷。　　

○又谕曰、策楞等不能速行擒获阿逆。辄领兵回至伊犁。奏请筹办伊犁穷困人等。此时粮饷牲只。未经运赴。因降旨令此等穷困人等。自赴巴里坤领给。将来陆续踵至。人数众多。所有牛羊耔种茶面等项。俱须多方购备。其料理弹压。关系颇重。非和起、豆斌等所能筹画。著传谕黄廷桂、一面将粮石速行拨运。一面前赴巴里坤经理。其厄鲁特等前来就领者。酌量给与口粮三四月或给与耔种。即令回本处耕种。并将伊等因受阿逆荼毒。是以格外加恩之处。明白宣示。倘稍有滋事。即将为首不法之人。严加惩治。其或恃众不法。即相机剿灭。便宜行事。黄廷桂酌量情形。妥协办理。再前经降旨、令该督拏解萨喇勒。若在巴里坤拏解。现在达什达瓦部落人众驻劄彼处。不免惊疑且虑萨喇勒或畏罪脱逃著前赴嘉峪关一带。迎候萨喇勒俟其到日即行拏解。事竣再赴巴里坤筹办一切事宜。　　

○又谕曰、鄂乐舜负恩获罪。已赐令自尽。其赀财人口。俱在任所。著传谕尹继善、即往查抄毋使稍有隐匿寄顿。倘有顾瞻情事。惟该督尹继善是问。　　

○是日起。上以常雩祀天于圜丘。斋戒三日。　　

○己亥。谕曰、策楞等误报阿睦尔撒纳就擒一事不加详审。遽尔飞章入告。固可骇异。然此实由克哷特宰桑误听巴颜得木齐之子俄罗斯所传。辗转驰报。一如得之目睹。遂孟浪腾布。其咎尚属可原。及既知所报属虚。而大兵将抵伊犁。与叛贼相距甚近若彼时疾驰倍进。振作军声。亦何难掩获。乃策楞、扎拉丰阿、并不身先督率。而以追捕专委之玉保。令其前驱。玉保又仅令乌勒登、尼玛、追至库陇癸岭。获一额琳沁而返。遂若足以塞责。阿逆转得飘然远扬。窜入哈萨克界内。在叛贼诡计多端。而诸臣一无调度。朕早料其必致奔轶。屡经降旨训责。而道远往返。亦已无及。天下事原难豫定。使诸臣果竭尽智勇。而或致失之意外。则亦无可如何。即当惊窜已远。而穷力以追。则亦自尽人事。乃漫不经心。彼此玩误。是叛贼之遁迹远引。实意中之事。而非意外之事矣。若谓马力疲乏。则叛贼之马。何独不疲乏耶。即如多果鲁特之伊勒都齐和硕齐等。系在我大兵之后。又何以转能寻踪前往耶。更可异者。玉保兵过伊犁不远。并不见贼。仅据逃兵之言。谓贼已穷蹙。即驰札策楞、达勒当阿等。以为叛贼困穷。无烦大军深入。而策楞等亦遂不权轻重。遽尔返旆。以安辑伊犁为词。不知伊犁乃久经抚定之地。有何可办。况经阿逆蹂躏之后。所存者饥羸残弱。将军一至。不过环向乞食而已。国家抚御中外。固不惜加恩惠养。然此等蠢夷。贼至即从。贼去来归。迥非内地赤子可比。乃不以擒贼为事。而沾沾为残众谋其家室。岂不谬耶。策楞前经获罪。至一闻阿逆逃窜。稍知奋勉。即速前进。朕加恩授以将军重任。伊当竭力图报。乃不审机宜缓急。措置失当若此。总之用兵准噶尔。原非朕本意。盖以无集事之人也。然其始也。车凌、车凌乌巴什等。款关内附。不得不为之经理游牧。以为久长计。而两朝未竟之绪。机有可乘。于事势又有不容坐失者。初非穷兵黩武。启边衅而勤远略也。迨大军所至。未折一矢。诸部争迎。伊犁悉定。此可见上苍之默佑。有不期然而然者。至于阿逆负恩窜匿。忍心怙乱。人所切齿。然不过一逃囚耳。与此事大局。全无关碍。譬如猎场中走一狼。脱一兔。但以众人分路捕搜。竟至窜逸。岂不可笑可恨。哈萨克前经通使。及奉朕敕谕。情甚欢欣恭顺。阿逆即求托迹。其反覆诡诈伎俩。人所共知。岂肯容纳。是尚不能及从前罗布藏丹津之投准噶尔。现已传谕哈萨克、令其协力擒献。自可计日授首。惟在事诸臣之办理不善。节节错误。则殊出情理之外。朕于用兵之初。所以迟回未决者。原虑诸臣非任事才。乃今天心垂相如此。而诸臣行事。不惟不能仰承。竟往往相左。果不出朕所虑。甚为愧懑。所有策楞、扎拉丰阿、玉保、本身之罪。俟叛贼就擒后。再酌量分别。另降谕旨。将此通行宣谕中外知之。　　

○又谕曰、阿逆乘间逃窜。皆由策楞等偃然自废。坐失机宜。即以擒获额琳沁一事而言。伊等既已诱致额琳沁。伊所属人内、曾有肆为妄言者。即当擒拏办理。取其牲只。以壮我兵力。乘机即速往追。乃辗转迟疑。贻误时日。坐视阿逆漏网。其本意原不急急以追擒阿逆为事也。朕已降旨明白指示。策楞接到此旨。可即遣玉保、恩克博罗特先行。随令达勒当阿领兵继进。策楞等、亦随达勒当阿之后。带兵声援。倘仍复如前中止。伊等之罪。亦可自知。无庸朕多降谕旨。再玉保曾行文策楞、停其前往。似伊一人即可任擒贼之事。惟恐策楞与之分功。何以竟致奔窜。著传谕诘问玉保。再福昭、车布登等已回。伊等呈报擒贼时。既称得之克哷特宰桑。亦宜究问俄罗斯等。因何妄报、及系何人指使之处。一一具奏　　

○谕军机大臣等、前命兆惠赴巴里坤办事后。仍会同策楞领兵前进。今擒拏阿逆一事。已令玉保、达勒当阿等。带兵向哈萨克索取。现在伊犁无事。策楞所办事宜。全无成竹。兆惠至巴里坤办竣事务。即速来京。将伊犁及军营情形。详细奏闻。候朕面授方略。再往军营。　　

○庚子。上诣南郊斋宫斋宿。　　

○谕军机大臣等黄廷桂奏安西添设满兵。因饷项不敷。不能遽照原议五千之数。请先拨三千名前往等语前因分驻边防。满洲兵丁较为有益。是以令黄廷桂酌量裁汰各营冗兵。于安西地方安设满营今既称各项裁汰节省饷银。尚在不敷。正不必拘五千之数。即酌拨三千名。未始不可。此时著先拨二千名前往。俟一二年后。再行办理
  </div>
  <div class="pagination">
   <a href="清实录乾隆朝实录_page698.html">
    上一页
   </a>
   <span>
    ...
   </span>
   <a href="清实录乾隆朝实录_page694.html">
    694
   </a>
   <a href="清实录乾隆朝实录_page695.html">
    695
   </a>
   <a href="清实录乾隆朝实录_page696.html">
    696
   </a>
   <a href="清实录乾隆朝实录_page697.html">
    697
   </a>
   <a href="清实录乾隆朝实录_page698.html">
    698
   </a>
   <span class="current-page">
    699
   </span>
   <a href="清实录乾隆朝实录_page700.html">
    700
   </a>
   <a href="清实录乾隆朝实录_page701.html">
    701
   </a>
   <a href="清实录乾隆朝实录_page702.html">
    702
   </a>
   <a href="清实录乾隆朝实录_page703.html">
    703
   </a>
   <a href="清实录乾隆朝实录_page704.html">
    704
   </a>
   <span>
    ...
   </span>
   <a href="清实录乾隆朝实录_page700.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
