<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 11 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 11 页/共 284 页
  </h1>
  <div class="content">
   二年春二月乙邜以昭义军节度使李继勲为河东行营前军都部署侍卫步军指挥使党进副之宣徽南院使曹彬为都监棣州防御使何继筠为石岭闗部署建雄军节度使赵赞为汾州路部署以伐北汉命彰徳军节度使韩仲赟为北面都部署彰义军节度使郭延义副之以防辽冦戊午下诏亲征己酉以开封尹光义为上都留守枢宻副使沈义伦为大内部署判留司三司事甲子发京师乙亥驻潞州三月壬辰发潞州乙未李继勲败北汉军于太原城下戊戌驾至太原庚子观兵于城南筑长连城癸邜北汉史昭文以宪州来降乙巳壅汾水灌太原决晋祠水注之辛亥遣海州刺史孙方进率兵围汾州夏四月辽师救北汉己未何继筠败之于阳曲五月癸未韩仲赟又败之于定州北甲午北汉赵文度以岚州来降闰月壬子议班师己未迁河东民万户于山东壬戌师还六月癸巳至自太原曲赦京城囚秋七月丁巳如封襌寺诏镇深赵邢洺五州管内镇砦县悉城之冬十月戊子畋于近郊庚寅散指挥都知杜延进等谋反伏诛十一月甲寅畋于近郊
　　三年春正月辛酉诏民五千戸举孝弟彰闻徳行纯茂者一人竒才异行不拘此限仍为治装诣阙三月庚戌赐进士十五举以上司马浦等一百六人并本科出身辛亥赐处士王昭素国子博士致仕夏四月辛未朔日有食之己亥罢河北诸州盐禁及郡国所贡非其土产者五月丁未禁京城民畜兵器秋七月乙巳立报水旱期式九月己亥以潭州防御使潘羙为贵州道兵马行营都部署朗州团练使尹崇珂副之发十州兵会贺州以伐南汉甲辰诏周文成康三王秦始皇汉髙文景武元成哀七帝后魏孝文西魏文帝后周太袓唐髙祖太宗中宗肃宗代宗徳顺文武宣懿僖昭诸帝凡二十七陵尝被盗发者所在有司备法服常服具棺椁重长吏致祭丁邜潘羙等克富州十月庚辰克贺州十一月壬寅下昭桂二州乙巳减桂阳嵗贡金额癸丑右领军卫将军石延祚坐赃弃市癸亥定州驻泊都监田钦祚败辽于遂城十二月壬申潘美等克连州辛卯克韶州
　　四年春正月丙午罢诸道州县摄官丁未右千牛卫大将军桑进兴坐赃弃市癸丑潘羙等取英州雄州二月丁亥南汉主刘鋹遣使以表来上己丑潘羙克广州刘鋹出降广南平得州六十县二百十四辛邜大赦广南免二税其伪署官仍三月丙申免广南买人男女为奴婢转佣利者夏四月己巳禁岭南商税盐麴如荆湖法癸未如开寳寺发厢军修前代陵寝之在秦者壬辰监察御史闾邱舜卿坐前盗用官钱弃市五月乙未朔御明徳门受刘鋹俘释之诛其嬖臣龚澄枢李托薛崇誉等丁酉赏伐广南功潘美尹崇珂等进爵有差六月封刘鋹为恩赦侯乙酉罢贺州银塲冬十月癸亥朔日有食之庚午太子洗马王元吉坐赃弃市辛巳除广南无名配敛甲申诏自十月后凡犯强窃盗者郊赦不原丙戌放广南民欧充军者十一月癸巳南唐主煜表乞去国号呼名许之己未有事于南郊大赦十恶故刼杀官吏受赃者不原壬戌蜀班内殿直四十人援御马直例乞赏诛之十二月癸亥朔赐南郊执事官器币有差己巳内外文武官递进勲爵益食邑【自后凡南郊成礼例有爵赏亦不备着】壬午畋于近郊
　　五年春正月乙巳罢防州嵗贡鱼二月丙子诏沿河十七州各置河隄判官庚寅以兵部侍郎刘熈古知政事三月壬申如教船池习战乙酉殿中侍御史张穆坐赃弃市夏四月丙午遣使检视水灾田丙寅遣使如诸州捕虎五月丙寅罢岭南采珠媚川都卒为静江军辛未遣颍州团练使曹翰徃濮州塞决河甲戍以霖雨出后宫五十余人六月丁酉诏滛雨河决沿河民田有为水害者有司以闻除其租秋七月己未右拾遗张恂坐赃弃市邕容等州獠反八月己亥广州行营都监朱宪大破獠贼于容州九月丁巳朔日有食之癸酉李崇矩罢为镇国军节度使冬十一月己未李继明药继清大破獠贼于英州癸亥禁僧道习天文地理庚辰以叅知政事薛居正吕余庆兼淮湖岭蜀转运使十二月己亥畋于近郊
　　六年春二月丙戍棣州兵马殿直傅延翰谋反伏诛丙申振曹州饥三月乙邜周郑王殂于房州帝素服发哀辍朝十日諡之曰恭帝命还葬庆陵之侧陵曰顺陵夏四月丙午黎州保塞蛮来归戊申诏修五代史五月庚申刘熈古罢己巳交州丁琏遣使贡方物如玉津园观刈麦辛已杀右拾遗马适六月隰州巡检使李谦溥拔北汉七砦庚戍诏叅知政事与宰相分知印押班奏事秋七月丙辰减广南无名率钱八月乙酉罢成都府伪蜀嫁装税甲辰赵普罢为河阳三城节度使同平章事辛酉如都亭驿九月丁夘吕余庆罢为尚书左丞己巳封光义为晋王兼侍中徳昭同中书门下平章事薛居正为门下侍郎沈义伦为中书侍郎同平章事石守信兼侍中卢多逊为中书舍人知政事壬申诏晋王光义班宰相上冬十月丁亥如玉津园观稼甲辰特赦诸官吏奸赃十二月丙午前中书舎人叅知政事多逊起复视事行开寳通礼
　　七年春正月癸亥左拾遗秦亶太子中允吕鹄并坐赃宥死杖除名二月庚辰朔日有食之乙巳太子中舎胡徳冲坐隠官钱弃市夏四月丙午遣使检岭南民田五月乙丑诏市二价者以枉法论丙寅如讲武池观习水战丙子又如讲武池六月丙申振河中府饥秋七月壬子如讲武池观习水战丙辰南丹州溪洞酋帅莫洪燕内附庚午太子中允李仁友坐不法弃市八月丁亥谕吴越伐江南己丑如讲武池赐习水战军士钱戊戌殿中丞赵象坐擅税除名甲辰如讲武池观习水战九月癸亥以宣徽南院使义成军节度使曹彬为西南路行营马步军战櫂都部署山南东道节度使潘美为监颍州团练使曹翰为先锋都指挥使以伐江南丁夘以知制诰李穆为江南国信使冬十月甲申如迎春苑登汴隄观战舰东下丙戌又如迎春苑登汴隄观诸军习战遂如东水门发战櫂东下壬辰曹彬等将舟师步骑发江陵水陆并进丁酉命吴越王钱俶为升州东南行营招抚制置使己亥曹彬收下峡口闰月己酉克池州丁巳败江南军于铜陵壬戍彬等拔芜湖当涂两县驻军采石癸亥诏减湖南新制茶甲子薛居正等上五代史丁夘彬败江南军于采石十一月丁亥免蒲陕晋绛同觧六州逋赋闗西诸州免其半己丑知汉阳军李恕败江南水军于鄂甲午曹彬败江南军于新竹砦十二月己酉彬败江南军于白鹭洲甲子吴越王帅师围常州寻拔利城砦丙寅彬败江南军于新林港庚午北汉冦晋州守臣武守琦败之于洪洞壬申吴越王败江南军于常州北界
　　八年春正月丙子知池州樊若水败江南军于州界田钦祚败江南军于溧水庚寅曹彬拔升州城南水砦二月癸丑彬败江南军于白鹭洲乙夘拔升州闗城甲子知扬州侯陟败江南军于宣化镇三月庚寅彬败江南军于江北己亥辽遣使者来议和知潞州药继能拔北汉鹰涧堡夏四月乙巳如东水硙癸丑如都亭驿阅新战船丁巳吴越王拔常州壬戍彬等败江南军于秦淮北戊辰如玉津园观种稲遂如讲武池观习水战庚午诏岭南盗赃满十贯以上者死五月壬申朔吴越国王钱俶守太师尚书令益食邑甲申江南寜逺军及沿江砦并降乙酉武冈长沙等十县民为贼卤掠者者蠲其逋租仍给复一年六月丁未宋州观察判官崔绚録事叅军马徳休并坐赃弃市秋七月辛未朔日有食之庚辰遣閤门使郝崇信太常丞吕端使于辽癸未西天东印土王子穰结説啰来朝献甲申诏吴越王班师己亥山后两林主懐化将军勿尼等来朝献八月乙夘如东水硙观鱼遂如北园辛酉诏权停今年贡举壬戌辽遣使者来九月壬申畋于近郊戊寅润州降冬十月己亥江南主遣使来乞缓师辛亥诏郡国令佐察民有孝悌力田竒材异行或文武可用者遣诣阙丁巳江南主贡银五万两绢五万匹乞缓师己未曹彬遣都虞候刘遇破江南军于皖口十一月辛未江南主遣使再奉表乞缓师不报丙戌以校书郎宋凖殿直邢文庆充贺辽正旦使乙未曹彬克升州李煜出降江南平凡得州十军三县一百八十十二月庚子如惠民河观筑堰辛丑赦江南免一嵗租兵戈所经二嵗辛亥免开封府今年租十之三己未以恩赦侯刘鋹为彭城郡公甲子辽使来贺正旦丁夘吴越国王乞以长春节入朝许之九年春正月辛未御眀徳门见李煜免其献俘壬申大赦减死罪一等乙亥封李煜为违命侯己邜江南昭武军节度使留后卢绛焚掠州县二月庚戍以曹彬为枢宻使辛亥命徳昭迎劳吴越国王于宋州辽使来贺长春节戊午以卢多逊为吏部侍郎仍知政事己未吴越国王钱俶偕子惟濬等朝于崇德殿赐俶衣帯鞍马以礼贤宅居之壬戌钱俶进贺平升州银绢等物甲子召晋王吴越国王并其子等射于苑中丁夘如礼贤宅赐俶金器及银绢三月己巳俶进助南郊银绢庚午赐俶剑履上殿诏书不名癸酉以皇子徳芳为检校太保贵州防御使中书侍郎同平章事沈义伦为大内都部署右卫大将军王仁赡权判留司三司兼知开封府事丙子如西京己夘次巩县拜安陵庚辰赐河南府民今年田租之半奉陵户一年辛巳至洛阳辛夘如广化寺开无畏三藏塔夏四月庚子有事于圆丘大赦十恶故杀者不原贬降责免者量移叙用诸流配及逋欠悉放丙午驾发西京辛亥至自西京丁巳曹翰拔江州屠之益晋王食邑光美徳昭并加开府仪同三司徳芳益食邑薛居正沈义伦加光禄大夫枢宻使曹彬宣徽北院使潘美加特进吴越国王钱俶益食邑内外文武官咸进阶封己未着令旬假为休沐五月己巳如东水硙遂如飞龙院观渔金水河甲戍杀卢绛庚辰如讲武池遂如玉津园观稼甲申以閤门副使田守竒等充贺辽生辰使秋七月丁亥命修先代帝王及五岳四渎祠庙八月乙未吴国王进射火箭军士己亥如新龙兴寺辛丑太子中允郭思齐坐赃弃市乙巳如等觉院遂如东筑院及控鹤营观习射又如开寳寺观藏经丁未遣侍卫马军都指挥使党进宣徽北院使潘美伐北汉九月甲子如绫锦院庚午党进败北汉军于太原城北辛巳命忻代行营都监郭进迁山后诸州民庚寅如城南池亭遂如礼贤宅冬十月丁酉兵马监押马继恩攻河东四十余砦破之己亥如西教塲庚子镇州巡检郭进焚河东夀阳县辛丑党进败北汉军于太原城北癸丑帝不豫是夕晋王光义入侍已而帝崩年五十諡曰英武圣文神徳皇帝加諡启运立极英武睿文神徳圣功至眀大孝皇帝庙号太祖陵曰永昌陵
　　太祖建隆三年【其元年即周显徳七年】干徳五年开寳九年凡十七年




　　钦定续通志卷二十五
　　钦定四库全书
　　钦定续通志卷二十六
　　宋纪【二】
　　太宗
　　太宗皇帝讳炅初名匡义改赐光义宣祖第三子太祖同母弟也帝幼不羣及长隆凖龙顔望之知为大人工文业多艺能仕周至供奉官都知太祖自陈桥兵次为军士推戴帝与赵普之谋为多太祖即位以帝为殿前都虞候领睦州防御使寻领防寜军节度使加同平章事行开封尹再加兼中书令封晋王开宝九年冬十月癸丑太祖崩帝遂即皇帝位乙卯大赦常赦所不原者咸除之庚申以弟廷美为开封尹兼中书令封齐王太祖子徳昭为永兴军节度使兼侍中封武功郡王徳芳为山南西道节度使兴元尹同平章事薛居正加左仆射沈伦加右仆射卢多逊为中书侍郎曹彬仍枢密使并同平章事楚昭辅为枢密使潘美为宣徽南院使内外官进秩有差十一月甲子追册尹氏为淑徳皇后越国夫人符氏为懿徳皇后庚午诏诸州大索知天文术数人送阙下匿者论死乙亥以权知髙丽国事王伷为髙丽国王癸未如相国寺己丑遣著作郎冯正佐郎张玘告哀于辽十二月甲寅大赦改是歳为太平兴国元年【按洪迈容斋续笔云嗣君绍统必逾年乃改元唐宣宗以叔继侄亦终会昌六年而改大中独我太宗以太祖开宝九年之十二月二十二日改为太平兴国元年去新歳才八日耳意当时必有其説计岭蜀之逺制书到时已是二年之春是时宰相失于不考故实致行之弗审使人君即位而无元年尤为不可也我】
　　【皇上御制全韵诗云即位急改元已失厚道大彼洪迈身为宋臣故托于求其説而不得者而其寔太宗之惭徳已莫揜于千载之下矣】命太祖子及齐王廷美子并称皇子戊午辽使来赙己未如讲武池遂如玉津园
　　二年春正月壬戌以大行在殡不视朝丙子如相国寺还御东华门观灯辛夘如讲武池置江南茶埸二月甲午辽使来贺即位及正旦庚子帝改名炅壬寅大宴崇徳殿不作乐乙巳如新凿池遂如讲武池宴射玉津园己酉禁江南诸州盐先通商处戊午如太平兴国寺
　　遂如造船务还至建隆观三月己夘以河阳节度使赵普为太子少保己丑禁江南诸州铜许辽互市夏四月丁酉辽使来会葬乙夘葬太祖皇帝于永昌陵五月遣辛仲甫使于辽秋七月庚午诏诸库藏敢变权衡以取羡余者死闰月甲寅诏发潭州兵击梅山洞贼丁巳令支郡得专奏事八月乙丑平海军节度使陈洪进来朝九月乙未如弓箭院遂如新修三馆壬寅如新水硙遂如西御园宴射辛亥如讲武台大阅容州初贡珠丙辰狩于近郊丁巳吴越王上表乞呼名不允冬十月辛酉辽使来贺干明节丙子诏禁天文卜相等书私习者斩辛巳畋于近郊初酤十一月丁亥朔日有食之既甲午遣李渎等使于辽贺正旦
　　三年春正月甲午浚汾河庚子罢陈州蔡河舟算辛丑浚广济恵民及蔡河治黄河隄乙巳浚汴口三月乙酉贝州清河民田祚十世同居旌其门闾复其家辛丑监海门戍殿直武裕坐奸赃弃市壬寅防州戎酋王泥猪宼八狼戍廵检刘崇让击败之己酉吴越国王钱俶来朝壬子如开宝寺夏四月己夘陈洪进献漳泉二州凡得县十四庚辰如城南观麦遂至玉津园宴射辛巳侍御史赵承嗣坐隐官钱弃市癸未以陈洪进为武寜军节度使同平章事钱俶乞罢所封吴越国王及解天下兵马大元帅并寝书诏不名之命求归国不许五月乙酉赦漳泉二州仍给复一年钱俶献其两浙诸州凡得州十三军一县八十六丁亥封钱俶为淮海国王其子惟濬徙淮南军节度使惟治徙鎭国军节度使戊子赦两浙给复如漳泉癸巳遣李从吉等使于辽壬寅定难军节度使李克叡卒乙巳以其子继筠为定难军节度使六月戊午复给乗驿银牌壬午秦州清水监军田仁朗击西羌败之癸未诏太平兴国元年十月乙夘以来诸职官以赃致罪者会赦不叙永为定制秋七月壬辰右千牛衞上将军李煜卒追封吴王戊戍金乡县民李光袭十世同居诏旌其门壬子中书令史李知古坐受赇擅改刑部所定法杖杀之八月癸丑如南造船务遂至玉津园宴射丙辰诏两浙发淮海王缌麻以上亲及管内官吏赴阙癸酉詹事丞徐选坐赃杖杀之冬十月癸丑辽使来贺干明节辛酉复兖州曲阜县袭封文宣公家庚午畋于近郊十一月丙申合祀天地于圜丘大赦羣臣上尊号曰应运统天圣明文武皇帝丙午以郊祀加恩中外十二月乙丑如讲武台观机石连弩庚午畋于近郊戊寅辽使来贺正旦
　　四年春正月丁亥命太子中允张洎著作佐郎句中正使髙丽告以伐汉遣官分督诸州军储输太原行营庚寅以宣徽南院使潘美为北路都招讨制置使分命河阳节度使崔彦进彰徳军节度使李汉琼彰信军节度使刘遇桂州观察使曹翰侍衞马军都虞米信歩军都虞田重进并为行营指挥使辛夘命云州观察使郭进为太原石岭关都部署以断燕蓟援师癸巳置签署枢密院事以石熙载为之癸卯新浑仪成二月壬子如国子监遂至玉津园宴射甲寅以齐王廷美子徳恭为贵州防御使丙辰以中书侍尚书右仆射同平章事沈伦为东京留守兼判开封府事宣徽北院使王仁赡为大内都部署枢宻承防陈从言副之甲子帝发京师戊寅次澶州观鱼于河三月庚辰次镇州丁亥郭进破北汉西龙门砦乙未郭进大破辽援兵于关南乙巳夏州李继筠乞帅所部助讨北汉诏泉州送陈洪进亲属赴阙夏四月己酉岚州行营与北汉兵战破之庚戌盂县降以石熙载为枢宻副使辛酉以孟喆刘廷翰为兵马都钤辖崔翰总马步军并驻泊镇州壬戌帝发镇州折御卿克岢岚军乙丑克隆州己巳折御卿克岚州庚午次太原驻跸汾东行营辛未诏谕北汉主刘继元使降壬申夜帝如城西督诸将攻城五月癸未继元遣使纳欵甲申继元降北汉平凡得州十县四十以祠部中刘保勋知太原府己丑以继元为右衞上将军彭城郡公乙未送刘继元缌麻以上亲赴阙庚子发太原丁未次镇州六月甲寅以将伐幽蓟发京东河北诸州军储赴北面行营庚申帝复自将伐辽丁卯次东易州刺史刘宇以城降戊辰次涿州判官刘厚徳以城降庚午次幽州城南驻跸宝光寺辽军于城北帝率众击走之壬申命定国军节度使宋渥等四靣分兵攻幽州以潘美知幽州行府事辽鐡林厢主李札卢存以所部来降癸酉幽州神武防直并乡兵四百人来降乙亥范阳民以牛酒犒师秋七月庚辰辽建雄军节度使知顺州刘廷素来降壬午知蓟州刘守恩来降癸未帝督诸军及辽师大战于髙梁河败绩甲申班师乙巳帝至自范阳八月壬子西京留守石守信坐从征失律贬从信军节度使甲寅彰信军节度使刘遇贬宿州观察使癸亥命潘美屯河东三交口甲戌武功郡王徳昭自杀丙午镇州都钤辖刘廷翰及辽师战于遂城西败之冬十月乙亥论平北汉功进封齐王廷美为秦王薛居正加司空沈伦加左仆射卢多逊兼兵部尚书曹彬兼侍中白进超崔翰刘廷翰田重进米信并领诸军节度使楚昭辅崔彦进李汉琼并加检校太尉潘美加检校太师王仁赡加检校太傅石熙载加刑部侍文武从臣进秩有差十一月己丑畋于近郊辛卯忻州奏与辽师战破之十二月丁卯畋于近郊
　　五年春正月庚辰诏宣慰河东诸州三月己丑左监门卫上将军刘鋹卒追封南越王癸巳宣徽南院使潘美败辽师于鴈门闰月丙午如水硙因观鱼庚午如讲武池观习楼船秋七月丁未以兰州团练使孙全兴等为部署出邕州亷州以讨交州九月癸卯交州黎桓遣使为丁璿上表求袭位壬戌畋于近郊冬十月戊寅大发兵屯闗南及镇定州十一月庚子安南静海军节度行军司马权知州事丁璿上表求袭位不报丙午下诏征辽以秦王廷美为东京留守王仁赡为大内都部署陈从信副之壬子驾发京师癸丑以河阳三城节度使崔彦进为闗南都部署戊午驻跸大名府诸军及辽师战于莫州败绩十二月戊寅以保静军节度使刘遇威塞军节度使曹翰为幽州东西路部署庚辰发大名府因校猎乙酉帝至自大名府交州行营与贼战大破之六年春三月己酉兴元尹徳芳薨壬戌孙全兴等破贼于白藤江口知邕州侯仁贵死之诏斩部署刘澄贾湜于军中徴孙全兴下狱遂班师夏四月罢湖州织罗放女工五月己未降死罪流以下原之平塞军与辽师战破之六月甲戌司空平章事薛居正薨秋九月乙未朔日有食之辛亥以赵普为司徒石熙载为枢密使壬子诏求直言冬十月甲申以侍卫马军都指挥使米信为定州都部署十一月丁酉监察御史张白坐知蔡州日假官钱籴粜弃市辛亥祀天地于圜丘大赦羣臣上尊号曰应运统天睿文英武大圣至明广孝皇帝丁已交州行营部署孙全兴弃市辛酉以枢密使楚昭辅为左骁衞上将军十二月己卯畋于近郊辛卯禁民私市近界部落马
　　七年春正月壬戌定舆服等差及婚取丧葬仪二月乙酉免庐州管内逋租三月癸巳朔日有食之乙未以秦王廷美为西京留守夏四月甲子以枢密直学士窦偁中书舍人郭防并叅知政事如京使柴禹钖为宣徽北院使兼枢密副使戊辰中书侍平章事卢多逊罢为兵部尚书丁丑西京留守秦王廷美罢归第流卢多逊于崖州庚辰左仆射平章事沈伦罢为工部尚书五月辛丑崔彦进败辽师于唐兴戊申虑囚己酉夏州留后李继捧献其银夏绥宥四州辛亥潘美败辽师于鴈门丙辰降封秦王廷美为涪陵县公安置房州以崇化副使阎彦进知房州监察御史袁廓通判军州事己未府州破辽师于新泽砦六月乙亥遣使发李继捧缌麻已上亲赴阙其弟继迁奔地斤泽秋七月甲午以子徳崇为检校太保同平章事封衞王徳明为检校太保同平章事封广平王乙卯沈伦以左仆射致仕八月庚申太子太师王溥薨冬十月戊辰如金明池观习水战己卯左谏议大夫叅知政事窦偁卒癸卯乾元厯成十一月己酉以李继捧为彰徳军节度使禁民丧葬作乐十二月戊午朔日有食之庚午蠲两浙诸州太平兴国六年以前逋租戊寅髙丽国王伷卒其弟治遣使求袭位诏以治为髙丽国王闰月戊子丰州与契丹战破之丙申畋于近郊辛亥诏赦银夏等州常赦所不原者
　　八年春正月己夘以东上閤门使王显为宣徽南院使酒坊使弭徳超为北院使并兼枢宻副使二月戊子朔日有食之丁酉禁内属部落私市女口三月庚申以右谏议大夫宋琪为叅知政事丰州奏破契丹降三千余帐癸酉如金明池观习水战甲申除福建诸州盐禁夏四月壬寅班外官戒谕辞壬子流枢密副使弭徳超于琼州五月丁卯桓自称交州三使留后遣使来贡并上丁璿让表诏送璿母子赴阙不听丁亥流威塞军节度使曹翰于登州六月己亥以王显为枢密使柴禹钖为宣徽南院使兼枢密副使己酉兖州防山父老及瑕丘等七县民诣阙请封禅秋七月辛未叅知政事郭防罢为秘书少监庚辰加宋琪刑部尚书以工部尚书李昉叅知政事八月壬辰以大水释死罪以下庚戌以枢密使石熙载为右仆射辛亥増諡法冬十月戊戌衞王徳崇改名元佐广平王徳明改元祐徳昌改元休徳严改元防徳和改元杰己酉进封元佐为楚王元佑陈王元休韩王元儁兾王元杰益王并检校太保同平章事司徒兼侍中赵普罢为武胜军节度使十一月壬子以叅知政事宋琪李昉并平章事癸丑除川峡民祖父母父母在别籍异财弃市律壬申以翰林学士李穆吕蒙正李至并叅知政事枢密直学士张齐贤王沔并同签署枢密院事十二月壬午诏绥银夏等州民界外归业者给复三年
　　雍熙元年春正月戊午右仆射石熙载薨壬戌购逸书丁卯涪陵县公廷美薨追封涪陵王癸酉左谏议大夫叅知政事李穆卒夏四月乙酉泰山父老诣阙请封禅戊子羣臣表请凡三上许之甲午如金明池观习水战遂至讲武台观射五月庚戌除江南盐禁辛亥如城南观刈麦六月丁亥诏求直言己丑遣使按两浙淮南西川广南狱讼鎭安军节度使守中书令石守信薨壬寅诏罢封泰山冬十月夏州言掩击李继迁获其母妻俘千四百余帐继迁走壬辰禁布帛不中度者十一月丁巳祀天地于圜丘大赦改元十二月庚辰徙淮海国王钱俶为汉南国王丁亥罢岭南采珠塲壬辰立徳妃李氏为皇后
　　二年春正月丙辰以徳恭为左武卫大将军判济州封定安侯徳隆为右武卫大将军判沂州封长灵侯右补阙刘蒙叟通判济州起居舍人韩俭通判沂州二月戊寅权交州留后黎桓遣使来贡乙未李继迁诱杀汝州团练使曹光实夏四月乙亥遣使振江南诸州及察官吏能否戊寅遣忠武军节度使潘美复屯三交口己丑殿前承防王着坐赃弃市辛丑夏州行营破西蕃息利族五月甲子如城南观麦戊子复禁盐酤秋八月癸酉遣使按两浙荆湖福建江南东西路淮南诸州狱仍察官吏勤惰九月丙午除十恶官吏犯赃谋故劫杀外降死罪流以下原之蠲江浙诸州民逋租辛亥废楚王元佐为庶人己巳禁海贾冬十月辛丑虑囚十一月壬午狩于近郊以所获献太庙着为令辛卯诏在官丁父母忧者并放离任十二月庚子朔日有食之丙辰门下侍平章事宋琪罢
　　三年春正月辛未右武卫大将军长寜侯徳隆薨以其弟徳彛嗣侯仍知沂州庚寅北伐以天平军节度使曹彬为幽州道行营前军马歩水陆都部署河阳三城节度使崔彦进副之侍卫马军都指挥使彰化军节度使米信为西北道都部署沙州观察使杜彦圭副之以其众出雄州侍卫歩军都指挥使静难军节度使田重进为定州路都部署出飞狐戊戌知政事李至罢为礼部侍二月壬子以检校太师忠武军节度使潘美为云应朔等州都部署云州观察使杨业副之出鴈门三月癸酉曹彬克固安丁丑田重进战契丹于飞狐北破之潘美下寰州辛巳曹彬克涿州潘美围朔州降之癸未田重进又败契丹于飞狐北乙酉曹彬又败之于涿州南丁亥潘美克应州庚寅武寜军节度使同平章事岐国公陈洪进卒辛卯田重进攻飞狐其守将吕行徳等举城降丙申进围灵丘其守将穆超以城降夏四月辛丑潘美克云州田重进战于飞狐北大破契丹壬寅曹彬米信战于新城东北又破之己酉田重进再战飞狐北再破之乙卯重进至蔚州其牙校李存璋许彦钦执其监城使同州节度使耿绍忠以城降五月庚午曹彬之师大败于岐沟关退屯易州知幽州行府事刘保勲死之丙子召曹彬崔彦进米信归阙命田重进屯定州潘美还代州徙云应寰朔吏民及吐浑部族分置河东京西辽复防寰州杨业死之六月戊戌朔日有食之甲辰以御史中丞辛仲甫为叅知政事秋七月庚午贬曹彬为右骁卫上将军崔彦进为右武卫上将军米信为右屯卫上将军杜彦圭为均州团练使甲午诏陈王元佑改名元僖韩王元休改元侃兾王元儁改元份八月丁酉以王沔张宏并为枢密副使丁未振劔州饥辛亥降潘美为检校太保九月丙寅减两京诸州系囚罪赐所徙寰应蔚等州民米蠲升宣等十四州雍熙二年官所振贷戊寅赐北征军士阵亡者家三月粮冬十月甲辰以陈王元僖为开封尹庚申诏以权静海军留后黎桓为本军节度使十一月丙戌如建隆观相国寺祈雪十二月己亥田重进攻岐沟闗下之壬寅契丹败刘廷让军于君子馆先锋将贺令图被执髙阳闗部署杨重进死之壬子建房州为保康军以右卫上将军刘继元为节度使代州副部署卢汉赟败契丹于土镫堡四年春正月己卯遣使按西川岭南江浙等路刑狱丙戌诏应行营将士战败溃散者并释不问蠲河北雍熙三年以前逋租敌所蹂践者给复三年军所过二年余一年二月丙申以汉南国王钱俶为武胜军节度使徙封南阳国王丁酉缮治河北诸州军城隍甲寅钱俶改封许王夏四月癸巳以御史中丞赵昌言为右谏议大夫枢密副使丁未如金明池观水嬉遂习射琼林苑五月丙寅遣使市诸道民马六月丁酉以右骁卫上将军刘廷让为雄州都部署庚子定国军节度使崔翰复为髙阳闗兵马都部署秋七月丙寅如讲武池观鱼冬十月丙午流雄州都部署刘廷让于商州壬子左仆射致仕沈伦薨十一月庚辰诏以实数给百官奉十二月庚戌畋于近郊
　　端拱元年春正月乙亥大赦改元癸未如五津园习射二月丙申禁诸州献珍禽奇兽己亥诏瀛州民为敌所侵暴者赐三年租复其役五年庚子开封尹陈王元僖进封许王元侃襄王元份越王钱俶邓王中书门下平章事李昉为尚书右仆射叅知政事吕防正同中书门下平章事枢密使王显加检校太傅给事中许国公赵普守太保兼侍中枢密副使王沔为叅知政事御史中丞张宏为枢密副使庚戌以子元偓为左卫上将军徐国公元偁为右卫上将军泾国公三月甲戌贬枢密副使赵昌言为崇信军行军司马癸未如玉津园习射夏五月辛未赐感徳军节度使李继捧姓赵氏名保忠壬申以保忠为定难军节度使闰月辛卯以洺州防御使刘福为髙阳关兵马都部署濮州防御使杨賛为贝州兵马都部署六月丙辰右领军卫大将军陈廷山谋反伏诛秋七月丙午除西川诸州盐禁辛亥以忠武军节度使潘美知鎭州八月甲子以宣徽南院使郭守文为鎭州路都部署戊寅太师邓王钱俶薨庚辰如太学遂至玉津园习射九月乙酉以侍卫马军都指挥使李继隆为定州都部署冬十月壬午以侍卫步军都指挥使戴兴为澶州都部署癸未诏罢游猎放五坊所畜鹰犬十一月己丑郭守文破契丹于唐河十二月辛未以夏州蕃落使李继迁为银州刺史充洛苑使
　　二年春正月壬辰以涪州观察使柴禹锡为澶州兵马部署癸巳诏议北伐二月壬子令河北东西路招置营田三月诏平塞天威平定威虏静戎保塞寜邉等军祁易保定鎭邢赵等州民除雍熙四年正月丙戌诏给复外更给复二年覇代洺雄莫深等州平虏岢岚军更给复一年癸亥作方田三月辛卯以髙琼为幷代都部署夏五月戊戌以旱虑因遣使决诸道狱秋七月甲申以知代州张齐贤为刑部侍枢密副使盐鐡使张逊为宣徽北院使签署枢宻院事辛丑契丹犯威虏军崇仪使尹继伦击败之八月丙辰大赦冬十月辛未以定难军节度使赵保忠同平章事帝以灾异迭见下诏罪已十二月庚申令四方所上表秪称皇帝去尊号
　　淳化元年春正月戊寅朔减京畿系囚罪改元文武官并加勲阶爵邑除逋负受尊号二月丁未除江南两浙淮西岭南诸州渔禁夏四月庚戌虑囚遣使分决诸道狱甲寅五溪蛮田汉权来附丙寅以殿前副都指挥使戴兴为鎭州都部署五月甲午给致仕官半奉六月丙午罢中元下元张灯秋七月赐开封陈留封邱酸鄢陵今年田租之半开封特给复一年八月乙巳毁左藏库金银器己巳禁川峡岭南湖南杀人祀免京兆长安八县今嵗租十之六及舒州宿松等县鱼池税九月免沧单汝三州今嵗租十之六冬十月以干郑二州河南寿安等十四县旱州蠲今嵗租十之四县蠲其税十一月免大名府管内今嵗租十之七
　　二年春正月丙子遣商州团练使翟守素帅师援赵保忠于夏州己丑诏陕西诸州长吏招诱流亡复业者贷其粟仍给复二年二月癸丑监察御史祖吉坐弃市乙丑斩夔州乱卒谢荣等百余人于市闰月辛未朔日有食之丁亥诏内外诸军除木枪弓弩矢外不得蓄他兵器夏四月庚午罢端州贡砚辛巳以张齐贤陈恕并叅知政事张逊兼枢密副使温仲舒宼凖并为枢密副使五月己亥诏减两京诸州系囚罪六月甲戌忠武军节度使同平章事潘美卒以张永徳为幷代都部署庚寅禁陕西缘邉诸州阑出生口秋七月己亥诏陕西缘边诸州民鬻男女入近界部落者官赎之李继迁奉表请降以为银州观察使赐国姓改名保吉九月丁酉户部侍郎叅知政事王沔给事中叅知政事陈恕并罢守本官己亥中书侍平章事吕防正罢为吏部尚书以右仆射李昉叅知政事张齐贤并同平章事翰林学士贾黄中李沆并为给事中叅知政事癸卯枢密使王显罢为崇信军节度使甲辰以张逊知枢密院事温仲舒宼凖同知院事十一月乙巳罢京城内外力役土功十二月癸未保康军节度使刘继元卒是岁女眞表请伐契丹不许自是女真遂属于契丹
　　三年春二月乙丑朔日有食之三月乙未以赵普为太师封魏国公戊午以髙丽宾贡进士四十人并为秘书省秘书遣还庚申如金明池观水戏夏五月己酉以旱遣使分决诸路狱六月戊寅虑囚庚寅以殿前都虞王昭逺为并代兵马都部署辛卯置常平仓秋七月己酉赵普薨八月壬申召终南山隠士种放不至冬十一月己亥许王元僖薨甲申虑囚赵保忠贡鹘号海东青还之
　　四年春正月辛卯祀天地于圜丘大赦二月乙未朔日有食之癸亥废沿江货八务乙丑加髙丽国王王治检校太师静海军节度使黎桓封交阯郡王三月壬子诏权停贡举夏六月戊午诏中丞已下皆亲临鞫狱丙寅吏部侍郎平章事张齐贤罢为尚书左丞壬申宣徽北院使知枢密院事张逊贬右领军卫将军右谏议大夫同知院事宼准罢守本官以涪州观察使柴禹钖为宣徽北院使知枢密院事枢密直学士吕端叅知政事刘昌言同知枢密院事戊寅初复给事中封駮秋八月丙辰朔日有食之冬十月庚午始分天下州县为十道辛未右仆射平章事李昉给事中叅知政事贾黄中李沆左谏议大夫知枢密院事温仲舒并罢守本官以吏部尚书吕防正平章事翰林学士苏易简为给事中叅知政事枢密都承防赵镕为宣徽北院使枢密直学士向敏中为右谏议大夫并同知枢密院事丁丑以右谏议大夫赵昌言为给事中防知政事辛巳遣使按行畿县民田被水者蠲其租十二月戊申西川都巡检使张玘与王小波战于江原死之小波死众推其党李顺为帅
　　五年春正月戊午李顺防汉州【宋史汉州作濮州误兹据东都事畧】己未防彭州乙丑虑囚己巳李顺防成都振宋亳陈颍州饥癸酉以侍卫马军都指挥使李继隆为河西行营都部署讨李继迁甲戌以昭宣使王继恩为两川招安使讨李顺辛巳除两京诸州淳化二年逋负二月乙未李顺攻劒州都监西京作坊副使上官正成都监军供奉官宿翰撃破之丙午如南御庄观稼己酉以益王元杰为淮南鎭江等军节度使徙封呉王辛亥诏除劒南东西川峡路淳化五年以前逋负三月乙亥赵保忠为赵保吉所袭奔还夏州指挥使赵光嗣执之以献李继隆帅师入夏州夏四月壬午除天下主吏逋负甲申削赵保吉所赐姓名辛卯虑囚戊戌降诸州死罪以下囚己亥王继恩败贼于绵州庚子复绵州内殿崇班曹习破贼于老溪复阆州绵州巡检使胡正逺复巴州壬寅西川行营击贼于研口砦破之复劒州五月丁巳王继恩克成都擒李顺其党张余复攻防嘉戎泸渝涪忠万开八州开州监军秦传序死之丙寅河西行营送赵保忠至阙下释其罪授右千牛卫上将军封宥罪侯己巳以少府监雷有终为谏议大夫知成都府庚午贼攻防州峡路都大巡检白继赟防州巡检使解守颙败之于西津口壬申右仆射李昉以司空致仕甲戌复利州兴元府洋州西县一岁丙子磔李顺党八人于凤翔市六月戊戌陕路行营破贼于广安军又破贼张罕于嘉陵江口又破于合州西方溪戊申以侍卫步军都指挥使髙琼为鎭州都部署贼攻陵州知州张旦击破之秋七月辛亥贼攻眉州乙亥李继迁遣使来贡八月甲午置宣政使以宦者昭宣使王继恩为之【谨按通鉴辑覧】
　　【御批内侍领兵仍唐政其后童贯梁师成之擅权实由此开其端太宗虽不与宣徽之除而命之领兵已属乖舛作法于凉不能辞贻谋不善之责矣】辛丑遣知益州张咏赴部得便宜从事癸卯以防知政事赵昌言为西川峡路招安马步军都部署寻诏昌言驻凤翔遣内侍押班卫绍钦往行营指挥军事峡路行营破贼帅张余复云安军李继迁使其弟奉表待罪九月庚戌户部尚书辛仲甫以太子少保致仕辛酉遣使分行宋亳陈颍泗寿邓蔡等州按行民田被水及种莳不及者蠲其租壬申以襄王元侃为开封尹改封寿王大赦乙亥以左谏议大夫宼凖参知政事戊寅衞绍钦破贼于学射山别将杨琼复蜀州曹习等又破贼于安国鎭冬十月庚辰西川行营指挥使张嶙杀其将王文寿以叛其众斩嶙首以降乙未杨琼等复卭州十一月庚戌遣使谕李继迁赐以器币茶药衣服【谨按通鉴辑覧】
　　【御批赵普前此轻信李继捧纵其复归夏州已为失策兹复轻信李继迁受其伪降坐稽天讨以留世世边患盖姑息偷安实为宋代之失而养痈贻害始谋不则自是役始之】十二月戊寅朔日当食云隂不见辛巳命枢密直学士张鉴西京作坊副使冯守规安抚西川庚寅宿翰等引兵趋嘉州伪知州王文操以城降乙未秘书丞张枢坐知荣州降贼弃市至道元年春正月戊申朔改元降京畿囚罪蠲诸州逋租及陕西诸州去年秋税之半癸亥契丹将韩徳威诱党项勒浪嵬族自振武犯边永安军节度使折御卿击
　　败之戊辰以翰林学士钱若水为右谏议大夫同知枢密院事枢密副使刘昌言罢为给事中甲戌李继迁遣使来贡二月戊戌以旱虑囚张余伏诛蠲襄唐均汝随邓归峡等州去年逋租振亳州房州光化军饥三月庚申诏求直言辛酉以防州观察使知清逺军田绍斌为灵州兵马都部署夏四月癸未吏部尚书平章事吕防正罢为右仆射以参知政事吕端为户部侍郎平章事宣徽北院使知枢密院事柴禹锡罢为鎭寜军节度使
　　参知政事苏易简为礼部侍郎以翰林学士张洎为给事中参知政事甲申以宣徽北院使同知枢密院事赵镕知枢密院事乙酉辽人犯雄州知州何承矩击败之壬寅虑囚六月乙酉购求图书丙戌遣使谕李继迁授鄜州节度使继迁不奉诏秋七月丙寅除陈许等九州及光化军今年夏税八月壬辰诏立寿王元侃为皇太子改名恒兼判开封府大赦文武常参官子为父后见任官者赐勲一转癸卯禁西北缘边州民与内属戎人昏娶九月庚午清逺军言李继迁入宼冬十月乙丑陕西转运使郑文宝坐挠边责授蓝田县令十一月以峯州团练使上官正右谏议大夫雷有终并为西川招安使召王继恩归阙十二月契丹犯边折御卿率兵御之卒于师斩马步军都军头孙赞于军中庚辰新浑仪成二年春正月己亥祀天地于圜丘大赦二月壬申司空致仕李昉薨戊寅以越王元份为杭州大都督兼领越州吴王元杰为扬州大都督兼领寿州己卯以徐国公元偓为洪州都督鎭南军节度使泾国公元偁为鄂州都督武清军节度使庚辰以御史中丞李昌龄为给事中防知政事辛巳以吕防正为左仆射宋琪为右仆射乙未定任子官制夏四月甲戌命侍卫马军都指挥使李继隆为环庆等州都部署殿前都虞候范廷召副之讨李继迁五月癸卯李继迁宼灵州六月戊戌黔州蛮宼盐井巡检使王惟节死之秋七月己亥以殿前都指挥使王超为夏绥麟府州都部署丙寅给事中防知政事宼凖罢守本官戊辰蠲峡路诸州民去年逋租九月戊寅右仆射宋琪薨诏川峡诸州民家先藏兵器者限百日送官匿者斩己卯夏州延州行营破李继迁于乌白池继迁遁甲申贬会州观察使环庆副都部署田绍斌为右监门卫率府副率安置虢州
　　三年春正月丙子以戸部侍郎温仲舒礼部侍郎王化基并参知政事给事中李惟清同知枢密院事防知政事张洎罢为刑部侍郎辛卯以侍卫马步军都虞候傅潜为延州路都部署殿前都虞候王昭逺为灵州路都部署二月丙申灵州行营破李继迁辛丑帝不豫甲辰降京畿死罪囚三月癸巳宣诏令皇太子柩前即位是日皇帝崩年五十九諡曰神功圣徳文武皇帝庙号太宗陵曰永熙陵
　　太宗太平兴国八年【其元年即太祖开宝九年】雍熙四年端拱二年淳化五年至道三年凡二十二年








　　钦定续通志卷二十六
　　钦定四库全书
　　钦定续通志卷二十七
　　宋纪【三】
　　真宗
　　真宗皇帝讳恒太宗第三子也母曰元徳皇后李氏帝幼英睿与诸王嬉戏好作战阵之状自称元帅太祖爱之育于宫中尝登万嵗殿升御榻坐太祖抚之曰汝得作天子否对曰由天命耳比就学一览成诵初名徳昌后改元休复改元侃歴封韩王襄王夀王加检校太傅开封尹至道元年立为皇太子改今名仍判府事故皇太子次在宰相上宫僚称臣帝皆推让弗受见賔客李至李沆必先拜迎送降阶及门开封政务填委帝裁决轻重靡不称惬故京狱屡空三年三月癸巳太宗崩奉遗制即皇帝位于柩前夏四月乙未尊皇后为皇太后大赦常赦所不原者咸除之癸夘门下侍郎兼兵部尚书平章事吕端加右仆射弟越王元份进封雍王吴王元杰进兖王并兼中书令徐国公元偓进封彭城郡王泾国公元偁进安定郡王并同平章事元俨封曹国公侄阆州观察使惟吉为武信军节度使侍衞马步军都虞傅潜殿前都指挥使王超侍衞马军都指挥使李继隆侍衞步军都指挥使髙琼并领诸军节度使驸马都尉王承衍石保吉魏咸信并为诸军节度使甲辰宣徽北院使知枢密院事赵镕加南院使左丞李至礼部侍郎李沆并参知政事丁未进中外官秩各一等五月丁夘诏求直言甲戌户部侍郎参知政事李昌龄责授忠武行军司马甲申放宫人给事嵗久者丙戌以镇安军节度使李继隆同平章事丁亥立秦国夫人郭氏为皇后六月戊戌追复涪王廷美西京留守兼中书令秦王赠兄魏王徳昭太傅岐王徳芳太保辛丑诏罢献祥瑞甲辰复封兄元佐为楚王乙巳追册莒国夫人潘氏为皇后秋七月乙丑诏转运使更迭赴阙访以民事癸酉诏访孔子嫡孙甲申以殿前都虞候范廷召为定州驻泊都部署葛霸为镇州驻泊都部署王汉忠为髙阳关行营都部署康保裔为幷代州都部署八月丙申罢盐井役己亥以镇海军节度使曹彬为枢密使知枢密院事赵镕为夀州观察使同知枢密院事李惟清为御史中丞户部侍郎向敏中给事中夏侯峤并为枢密副使庚申西川广武卒刘旴逐巡检使韩景祐掠蜀汉等州招安使上官正钤辖马知节讨平之九月戊寅以孔子四十五世孙延世为曲阜县令袭封文宣公冬十月夏人宼灵州合河都部署杨琼击走之己酉葬太宗皇帝于永熙陵十一月丙寅降两京死罪以下一等十二月丙申追尊母贤妃李氏为皇太后辛丑诏诸路转运使申饬令长劝农甲辰以银州观察使赵保吉为定难军节度使
　　咸平元年春正月辛酉改元二月甲午以星变诏求直言避殿减膳乙未虑囚三月辛巳以赵保吉归顺遣使谕陕西纵绥银流民还乡仍家给米一斛夏四月壬寅赵保吉遣弟继瑗入谢己酉遣使按天下吏民逋负悉除之五月戊午朔日有食之丙辰以旱免开封二十五州军田租冬十月丙戌朔日有食之戊子吕端为太子太保户部尚书张齐贤参知政事李沆并平章事李至为武胜军节度使己丑参知政事温仲舒罢为礼部尚书枢密副使夏侯峤罢为户部侍郎翰林侍读学士以枢密副使向敏中为兵部侍郎参知政事翰林学士杨砺宋湜并为枢密副使
　　二年春二月丙申以赵普配享太祖庙庭诏羣臣迎养父母蠲天下逋负释系囚三月丙辰振江浙饥壬申以王汉忠为泾原邠宁灵环都部署闰月丁亥以久不雨诏天下系囚非十恶枉法及已杀人者死以下减一等庚寅罢有司营缮之不急者诏中外直言极谏夏五月丁亥严服用之制六月戊午曹彬薨秋七月甲申以傅潜为镇定髙阳关行营都部署张昭允为钤辖给外任官职田己丑以横海军节度使王显为枢密使八月乙夘羣臣上尊号曰崇文广武圣明仁孝皇帝九月庚辰朔日有食之癸夘如骐骥院镇定都部署奏败辽兵于防良路冬十月壬子宜州执溪峒蛮酋三十余人诣阙诏释其罪遣还癸丑放澧州蛮界归业民租戊午置福建路惠民仓十一月丙戌祀天地于圜丘録功臣子孙之无禄者壬辰张齐贤加门下侍郎李沆加中书侍郎文武悉加恩有差乙未诏自将御边所次顿舎给用毋泛及州县以周莹为驾前军都部署石保吉为行营先锋都部署己亥狩于近郊辛丑赐京城父老衣帛丙午以魏咸信为贝冀行营都部署己酉以李沆为东京留守十二月甲寅驾发京师戊午驻跸澶州冀州奏败契丹于城南壬戌至澶州登临河亭赐父老锦袍茶帛甲子次大名府契丹攻威虏军本军击败之杀其酋帅府州军入五合州拔黄太尉砦丁夘召见大名府父老劳赐之
　　三年春正月己夘朔驻跸大名府诏幷代都部署髙琼等分屯冀州邢州癸未以葛霸为贝冀髙阳关前军行营都部署契丹犯河间髙阳关都部署康保裔死之乙酉流忠武军节度使傅潜于房州都钤辖张昭允于通州丁亥如紫极宫还登子城阅骑射髙阳关贝冀路都部署范廷召等败契丹于莫州庚寅赦河北及淄齐州非持杖劫盗谋故杀枉法赃十恶至死者并释之録将吏死事者子孙民被焚掠者复其租罢縁边二十三州军榷酤甲午驾发大名府益州军乱杀钤辖符昭夀逐知州牛冕等推都虞候王均为首以叛诏户部使雷有终为泸州观察使帅师防李惠等讨之庚子至自大名府二月癸亥以周莹为宣徽南院使王继英为北院使并知枢密院事王旦为给事中同知枢密院事乙丑以王显为定州路行营都部署王超为镇州路行营都部署丁夘雷有终等为王均所败退保汉州李惠死之戊辰虑囚三月戊寅朔日有食之夏四月庚戌吕端薨甲寅阅河北防城举人康克勤等击射丁巳以葛霸为邠宁环庆都部署壬申削前知益州牛冕西川转运使张适籍冕流儋州适为连州参军五月丁夘降天下死罪一等流以下释之十恶至死谋故劫杀坐赃枉法者论如律如玉津园观刈麦己丑如金明池观水嬉遂至琼林苑宴射六月丁夘以向敏中为河北河东宣抚使秋七月己亥以翰林侍读学士夏侯峤侍讲邢昺为江浙巡抚使冬十月甲辰雷有终复益州壬子削绵汉都巡检澄州刺史张思钧籍流封州己丑雷有终追斩王均于富顺监诏原川峡路系囚死罪以下雷有终等进秩有差十一月戊寅均畿内田税壬午诏羣臣尽言无讳常参官转对如故事未预次对者听封事以闻丙申张齐贤罢为兵部尚书十二月戊申狩于近郊甲子契丹税木监使黄颙等率属内附
　　四年春正月甲戌朔降天下系囚甲申命枢密直学士冯拯陈尧叟详中外封事诏应益州军民因城乱杀伤劫盗除官吏外皆释不问二月癸丑决天下狱三月甲戌抚水州蛮酋防瑛等来纳兵器毒药箭誓不复犯边庚寅以左仆射吕防正兵部侍郎向敏中并平章事中书侍郎平章事李沆加门下侍郎辛夘以参知政事王化基为工部尚书同知枢密院事王旦为工部侍郎参知政事枢密直学士冯拯陈尧叟并为右谏议大夫同知枢密院事夏四月丙午以葛霸为幷代行营都部署壬子诏亲老无兼侍者特与近任己未以王钦若为左谏议大夫参知政事五月壬申降京畿系囚罪六月癸夘有司言减天下冗吏凡十九万五千余人丁巳减东川民田先为江水所害者租丁夘诏州县学校及聚徒讲诵之所并赐九经秋七月己夘边将言契丹将入宼以王显为镇定髙阳关三路都部署王超副之王汉忠为都排阵使八月辛丑以张齐贤为泾原等路安抚经畧使壬子如御龙营阅武艺遂观稼北郊宴射于含芳园九月李继迁陷清逺军冬十月曹璨以蕃兵邀李继迁辎重于唐龙镇己未张斌破契丹于长城口十一月壬申知阶州窦玭献白鹰还之王显奏破契丹庚寅畋于近郊十二月戊寅李继迁部族讹遇等来归壬午灵川河外砦主李琼等叛降西夏乙酉李继迁部族讹猪等率属来附庚寅振河北饥仍蠲其赋役
　　五年春正月壬寅李继迁部将卧浪已等内附壬戌环庆部署张凝击诸蕃破之二月己丑以王汉忠为邠宁环庆路都部署三月丁酉李继迁陷灵州知州裴济死之夏四月壬申赐陕西民挽送縁边刍粮者租之半壬午命三司嵗较户口丙戌赐深霸九州民租有差癸巳复雄州榷场五月壬寅知荣州褚徳臻坐盗官银弃市乙巳蠲天下逋负丙午以王显为河阳三城节度使六月癸酉继迁围麟州曹璨请济师诏发幷代石隰州兵援之乙亥以侍衞马军都虞候王超为定州路驻泊行营都部署己夘以宣徽南院使知枢密院事周莹为永清军节度使秋七月甲午朔日有食之壬戌契丹大林砦使王昭敏等来降西羌宼洪徳砦守将击走之乙酉石隰部署言河西蕃族拽浪南山等四百人来归冬十月丁亥平章事向敏中罢为户部侍郎十一月壬辰复麟州租一嵗壬寅祀天地于圜丘大赦己酉封子祐为信国公庚戌吕防正加司空李沆加右仆射雍王元份守太傅兖王元杰守太保曹国公元俨同平章事六年春二月戊寅如飞山雄武营观发机石连弩遂宴射潜龙园己夘以京东西淮南水灾遣使振之庚辰以西凉府六谷首领潘罗支为朔方军节度灵州西面都巡检使甲申蕃部叶市族啰埋等内附三月辛夘朔交州八州使黄庆集等来归绥州东山蕃部军使拽臼等来归夏四月李继迁宼洪徳砦蕃官庆香癿庆等击走之辽宼望都副都部署王继忠陷于敌发河东兵援之五月癸丑削镇州副都部署李福籍流封州六月丁夘丰州瓦窰没剂如罗昧克等族击李继迁败之秋七月癸丑兖王元杰薨八月辛未原渭等州西蕃八部二十五族来归丙子赐环庆秋田经宼践伤及民被掠者粟米蠲棣州民租十之三冬十一月癸巳虑囚降死罪以下以苦寒令诸路休役兵己亥阅捧日军士十二月庚申遣使于西北劳赐将士甲子诏求直言李继迁攻西凉知府丁惟清没焉庚午以李继隆为山南东道节度使戊寅降天下死罪流以下释之
　　景徳元年春正月丙戌朔大赦改元丁亥麟府路言辽言埿族拔黄三百余帐内属辛丑诏民间天象器物防候禁书并纳所司匿不言者死石隰州言河西蕃部四十五族内附二月西凉府潘罗支集六谷蕃部合击李继迁败之继迁死罗支使来献捷三月威虏军守将破契丹于长城口栁谷川蕃部入宼麟府击败之己亥皇太后崩夏四月丙辰蠲澧州石门县租二嵗丁夘以隆暑休北边役兵五月甲申赐邢州民租之半六月洪徳砦言继迁部将都尾等率属归附镇戎军言败戎人于石门川庚午洪徳砦言蕃部罗泥天王本族诸首领各率属归附赵保忠卒秋七月癸未班用兵诛赏格丙戌李沆薨庚寅以翰林学士毕士安为吏部侍郎参知政事八月泾原部署击万子军主族帐败之己未以毕士安宼准并平章事宣徽南院使王继英为枢密使同知枢密院事冯拯陈尧叟并签署枢密院事丙子以保平军节度石保吉为武宁军节度同平章事九月癸未罢北面赍御劒内臣以劒属主将丁酉召宰相议亲征契丹闰月乙夘诏河北吏民杀契丹者所至援之仍颁赏格癸酉沙台北平砦威虏军合击契丹破之乙亥以参知政事王钦若判天雄军府兼都部署契丹将达兰攻威虏顺安军三路都部署击败之又攻北平砦及保州复为州砦兵所败达兰与契丹主及其母并众攻定州丙子以天雄军都部署周莹为驾前贝冀路都部署侍衞马军都指挥使葛霸为驾前邢洺路都部署己夘髙继祖败契丹于岢岚军冬十月癸未麟府路以兵入朔州破大狼水砦乙未诏王超等率兵赴行在丁酉诏魏能张凝田敏屯定州癸夘以厮铎督为朔方军节度灵州西面巡检西凉府六谷大首领保莫州威虏岢岚军及北平砦击契丹皆败之辽主遣使请和命閤门祗候曹利用往答之丁未以雍王元份为东京留守十一月乙夘辽人攻瀛州知府李延渥败之己未又逼冀州知州王屿败之甲子猎于近郊丙寅遣使安集河北流民戊辰以山南东道节度同平章事李继隆为驾前东面排阵使武宁军节度同平章事石保吉为驾前西面排阵使庚午车驾北巡癸酉驻跸韦城甲戌寒甚左右进貂帽毳裘却之曰臣下皆苦寒朕安用此契丹兵至澶州北直犯前军达兰殪于阵丙子帝次澶州渡河如北砦御城北楼召诸将抚慰戊寅曹利用还十二月庚辰朔日有食之契丹使者来讲和辛巳遣使安抚河北京东壬午如城南临河亭癸未如北砦又幸李继隆营诏谕两京以将班师甲申契丹使来献御衣食物乙酉御行营南楼观河遂宴从官及契丹使丙戌遣使抚谕怀孟泽潞郑滑等州放强壮归农遣监西京左藏库李继昌使契丹定和议戒诸将勿出兵邀其归路丁亥遣使安集河北流民瘗暴骸以閤门祗候曹利用为东上閤门使忠州刺史戊子如北砦劳军召李继隆石保吉宴射于行宫西亭壬辰赦河北诸州死罪以下民经蹂践者给复二年録死事者子孙癸巳以参知政事王旦权东京留守甲午车驾发澶州乙未契丹使者以誓书来丁酉契丹兵出塞戊戌至自澶州辛丑録契丹誓书颁河北河东诸州癸夘遣使抚问河北东西路官吏将卒访察功状甲辰改威虏诸军名戊申诏防河北伤残
　　二年春正月庚戌朔以与契丹讲和大赦非故鬭杀放火强盗伪造符印犯赃官典十恶至死者悉除之壬子放河北诸州强壮归农仍市耕牛给之癸丑罢诸路行营合镇定两路都部署为一乙夘罢北面部署钤辖都监使臣振河北饥遣使如清徳军收瘗战没遗骸致祭罢江淮荆浙増榷酤钱甲子振淮南饥戊辰以天平军节度使王超为崇信军节度使省河北戍兵十之五縁边三之一所在量军储馈给勿调民飞挽二月癸未李继隆卒甲午诏沿边得契丹马牛悉纵还之没蕃汉口归业者给资粮弛边民铁禁环州言羌人入宼击走之癸夘遣太子中允孙仅等使于契丹三月庚申禁边民入外境掠夺夏四月己亥葺河北城池癸夘以冯拯为参知政事甲辰以宁国军留后吴元扆为武胜军节度西羌宼环州击败之五月癸酉诏天下榷利勿増羡为额六月丁丑诏劝学辛夘以赵徳明归欵谕河西诸蕃各守疆界秋七月甲子诏复贤良方正能直言极谏等六科八月戊寅雍王元份薨丙戌有司上新定权衡法九月丁未以向敏中为鄜延路都部署辛未命近臣虑开封府系囚壬申诏荆湖溪峒民为蛮人所掠而归者勿限年月给还旧产冬十月乙酉毕士安薨丙戌遣职方郎中韩国华等使于契丹十一月丁巳祀天地于圜丘大赦癸亥宼准加中书侍郎兼工部尚书进封彭城王元偓为宁王安定王元偁为舒王曹国公元俨进封广陵王安定公惟吉加同平章事癸酉契丹使来贺承天节十二月癸未以髙琼为忠武军节度使葛霸为昭徳军节度使契丹使来贺明年正旦
　　二年春正月丁夘诏縁边归业民给复三年辛未置常平仓二月甲申以宋州为应天府戊戌宼准罢为刑部尚书以左丞参知政事王旦为工部尚书平章事己亥以王钦若陈尧叟并知枢密院事翰林学士赵安仁参知政事枢密都承旨韩崇训马知节并佥署枢密院事三月辛亥免随州光化民所贷粮夏四月丙子如开寳寺遂至御龙直班院观教阅弓刀又如左骐骥院还至崇文院观图籍乙酉置河北縁边安抚使副都监于雄州壬辰命使巡抚益利梓防福建诸路决狱及犒设将吏父老己亥遣使巡抚江浙路五月壬寅日当食不亏渭州妙娥族三千余帐内附六月丙申遣使振应天府水灾及瘗溺死者秋七月壬寅减鄜延戍兵庚戌以渭州镇戎军収获蕃部牛给内地耕民九月乙丑放西州纳质人夏州赵徳明奉表归欵冬十月庚午以赵徳明为定难军节度兼侍中封西平王十二月乙酉狩于近郊
　　四年春正月甲辰以陈尧叟为东京留守乙巳以丁谓为随驾三司使己未车驾发京师庚申次中牟县除逋负释系囚赐父老衣币凡所过如之二月己巳如西京遣使祭周六庙庚寅诏河南府置五代汉髙祖庙辛夘车驾发西京甲午次郑州遣使祀中岳及周嵩懿二陵三月己亥至自西京癸丑赵徳明遣使来谢廪给因贡駞马丁巳诏天下收瘗遗骸致祭夏四月辛巳皇后郭氏崩五月丙申朔日有食之闰月戊辰减劒陇等三十九州军嵗贡物防贺等二十七州军悉罢之秋七月甲戌宜州军校陈进杀知州刘永规等劫判官卢成均为首诏閤门使曹利用等讨之辛巳以黎龙廷为静海军节度交阯郡王赐名至忠八月辛亥赐文宣王四十六世孙圣祐同学究出身丁谓上景徳防计録九月壬申赐畿县圣惠方冬十月甲午朔日当食不见曹利用擒卢成均于象州斩陈进乙巳考试进士新格甲寅诏宜栁象州怀逺军死罪以下非十恶谋故鬭杀官吏犯枉法赃者并原之广南东西路杂犯死罪以下递减一等胁从受署者勿理蠲宜栁象州怀逺军丁钱及夏秋租桂昭州秋租是嵗大有年
　　大中祥符元年春正月乙丑天书见于左承天门帝及羣臣拜迎于朝元殿丁夘紫云见戊辰大赦改元文武官加恩有差赐京师酺幽州旱求市麦种夏州饥请粟并许之戊寅蠲畿内所贷粮己夘诏以天书之应申儆在位二月壬辰御乾元门观酺赐父老千五百人衣服茶防丁酉分遣中使锡边臣宴三月甲戌兖州父老一千二百人诣阙请封禅丁夘兖州并诸路进士等八百四十人诣阙请封禅壬午文武官兵民蛮夷耆老僧道二万四千三百七十余人诣阙请封禅自是表凡五上夏四月甲午诏以十月有事于泰山遣官告天地宗庙岳渎诸祠乙未以知枢密院事王钦若参知政事赵安仁为泰山封禅经度制置使丙申以王旦为封禅大礼使冯拯陈尧叟分掌礼仪使丙午作昭应宫曹济州广济军耆老二千二百人诣阙请临幸五月壬戌王钦若言泰山醴泉出锡山苍龙见丙子诏瘗汴蔡广济河流尸暴骸仍致祭癸未置天书仪卫使副扶侍使都监夹侍凡有大礼即命之甲申放后宫一百二十人六月乙未天书再见于泰山醴泉北壬寅迎泰山天书于含芳园五色云见庚戌曲赦兖州囚罪辛亥羣臣上尊号曰崇文广武仪天尊道寳应章感圣明仁孝皇帝秋七月丙寅罢诸州所贡物非土地所宜者八月己丑上太祖太宗尊諡庚寅诏东封道路军马毋犯民稼开封府毋治道役民乙巳黔州磨嵯洛浦蛮首领龚行满等率族二千三百人内附己酉王钦若献芝草八千余本九月戊午令有司勿奏大辟案岳州进三脊茅庚申以向敏中权东京留守甲子奉天书告太庙悉陈诸州所上芝草嘉禾瑞木于仗内乙亥如潜龙园宴射己夘以马知节为行营都部署庚辰赵安仁献五色金玉丹紫芝八千七百余本乙酉亲习封禅仪于崇徳殿冬十月庚寅以巡幸置考制度使副凡巡幸则命之是夕五星顺行同色辛夘车驾发京师扶侍使奉天书先道戊戌许郓齐等州长吏赴泰山陪位辛丑驻跸郓州神光起昊天玉册上丁未法驾入干符县奉髙宫戊申王钦若等献泰山芝草三万八千余本己酉五色云起岳顶辛亥享昊天上帝于圜台陈天书于左以太祖太宗配命羣臣享五方帝诸神于山下传呼万嵗振动山谷壬子禅社首如封祀仪紫气下覆黄光如星绕天书匣纵四方所献珍禽竒兽还奉髙宫日重轮五色云见作防真宫癸丑御朝觐坛之夀昌殿受羣臣朝贺大赦天下常赦所不原者咸赦除之文武官并进秩赐致仕官本品全奉一季两浙钱氏泉州陈氏近亲蜀孟氏湖南马氏荆南髙氏广南河东刘氏子孙未食禄者听叙用赐天下酺三日泰山七里内禁樵采大宴穆清殿又宴近臣泰山父老于殿门赐父老时服茶帛十一月戊午如曲阜县拜文宣王庙辛酉赐诸蕃使袍笏丁丑帝至自泰山奉天书还宫壬午诏以正月三日为天庆节甲申命王旦奉上太祖太宗諡册亲享太庙乙酉大宴含光殿十二月辛夘御乾元殿受尊号辛丑王旦加中书侍郎兼刑部尚书楚王元佐加太傅宁王元偓为护国军节度使舒王元偁为平江镇江军节度使并兼侍中广陵王元俨进封荣王安定公惟吉为威徳军节度使余进秩有差癸夘如上清宫景徳开寳寺诏天下宫观陵庙名在地志功及生民者并加崇饰契丹遣使来贺是嵗西凉府甘州三佛齐大食国西南蕃等来贺封禅诸路言嵗稔米斗七八钱
　　二年春正月癸亥以封禅庆成赐宗室辅臣袭衣金带器币乙酉以陜西饥遣使巡抚二月壬辰诏立曲阜县孔子庙学舎甲辰蠲同华州民租戊申遣使祠太乙祀冥癸丑禁毁金寳塑浮屠像甲寅以丁谓为三司使三月丙辰日当食不见辛未赐京城酺夏四月己亥以丁谓为修昭应宫使丁未振陜西民饥六月甲午如昭应宫赐修宫使器币罢邕宜州嵗贡药箭秋七月辛未以昭应宫为玉清昭应宫乙亥蠲京东徐济七州水灾田租九月戊午赐秦州被水民粟壬戌合镇定部署为一甲子命工部侍郎冯起使于辽乙丑如潜龙园宴射丁丑振凤州水灾冬十月甲午诏天下置天庆观十二月辛丑丁谓上封禅朝觐祥瑞图刘承珪上天书仪仗图
　　三年春二月癸巳交州黎至忠卒大校李公蕴自称留后甲寅冬官正韩显符上新造铜候仪戊辰降东京畿内囚罪三月壬辰以李公蕴为静海军节度使封交阯郡王夏六月庚戌边臣言辽使来告籴诏雄州籴粟二万石振之河中府父老千余人请祀后土不许丙辰颁天下释奠先圣庙仪并祭器图秋七月丙申温仲舒卒辛丑文武官将校等三上表请祠汾阴后土八月丁未诏明年春有事于汾阴戊申以陈尧叟为祀汾阴经度制置使己酉王旦为祀汾阴大礼使王钦若为礼仪使庚戌诏汾阴路禁弋猎不得侵占民田如东封之制辛酉给还郓州民牧马草地甲子罢江淮和籴降所在囚罪丁夘羣臣五表上尊号不许乙亥河中府父老千七百人来迎帝劳问之赐以缗帛九月华州言父老二千余人请幸西岳冬十月辛亥契丹使者来河中民言获灵寳真文庚申丁谓等上大中祥符封禅记十一月己亥如太乙宫陜州黄河清十二月陜州黄河再清庚戌集贤校理晏殊献河清颂辛酉谒玉清昭应宫
　　四年春正月辛巳诏执事汾阴懈怠者罪勿原乙酉习祀后土仪丙申诏以六月六日天书再降日为天贶节丁酉奉天书发京师庚子次泛水陈尧叟献白鹿二月戊申华州献芝草东京狱空壬子遣近臣祠西岳癸丑次河中府丁巳黄云随天书辇次寳鼎县奉祗宫戊午登后圃延庆亭己未潘泉涌有光如烛辛酉祀后土地祗是夜月重轮还奉祗宫紫气四塞如开元寺作大宁宫大赦天下常赦不原者咸赦除之文武官并迁秩赐天下酺三日大宴羣臣于穆清殿赐父老酒食衣币作汾阴配飨铭河渎四海赞乙丑观酺加号西岳壬申宴虢州父老于湖城行宫三月甲戌次陜州召草泽魏野辞疾不至乙亥赐运船卒时服己夘次西京庚辰罢河北縁边工役己丑御五凤楼观酺甲午发西京夏四月甲辰朔驾至自汾阴丙辰大宴含光殿己未饯种放归终南甲子王旦加右仆射元佐为太尉元偓进封相王丁夘许国公吕防正薨五月乙未加上五岳帝号作奉神述丁酉虑囚降死罪以下秋七月壬申除闽浙荆湖广南嵗丁钱己丑诏先蠲濵棣州水灾田租十之三今所输七分更除其半除畬田租庚戌曲宴诸王宰相癸丑赐青州孤老惸独民帛丁巳诏文武官有言刑政得失边防机事者并赐对乙丑刻御制大中祥符颂于大承天祥符门九月丁丑泾原钤辖曹玮言笼竿川熟户蕃部以闲田输官请于要害地募兵以居许之戊子如太乙宫祈晴辛夘以向敏中等为五岳奉册使癸巳御乾元殿发五岳册丁巳定江淮盐酒价
　　五年春二月丙寅诏官吏安抚濵棣州被水民三月庚戌王旦等并加特进功臣丁未免濵棣民物入城市者税一年夏四月戊申以向敏中为平章事壬子除通泰楚州盐亭户积负丁额课盐五月丁亥免棣州民租十之三六月癸亥赐邵武军被水者钱粟秋八月丙申朔日有食之戊戌张齐贤以司空致仕己未作五岳观九月戊子以王钦若陈尧叟并为枢密使同平章事丁谓为户部侍郎参知政事冬十月戊午帝于延恩殿道场亲瞻九天司命天尊降己未大赦赐致仕官全奉闰月己巳上圣祖尊号辛未告谢太庙壬申立先天降圣节乙亥诏上圣祖母懿号加太庙六室尊諡丙子羣臣上尊号曰崇文广武感天尊道应真佑徳上圣钦明仁孝皇帝戊寅建景灵宫太极观于夀邱辛巳建安军铸圣像龙见云中戊子御制配享乐章并二舞名文曰发祥流庆武曰降真观徳十一月丙申亲祀玉皇于朝元殿甲辰加王旦门下侍郎向敏中中书侍郎楚王元佐太师相王元偓太傅舒王元偁太保文武官加恩有差置玉清昭应宫使以王旦为之丁未作汴水发愿文乙夘罢献珍禽异兽十二月甲子置景福殿使戊辰作景灵宫己夘知天雄军宼准奏狱空乙酉振泗州饥丙戌诏天庆等节日民犯罪情轻者释之丁亥立徳妃刘氏为皇后
　　六年春正月癸巳朔上御朝元殿受朝司天监言五星同色戊申禁内臣出使预民政己酉赐京师酺五日二月戊辰观酺己亥泰州言海陵草中生圣米可济饥三月乙夘建安军铸玉皇圣祖太祖太宗尊像成以丁谓为迎奉使夏五月丙午诏圣像所经降囚罪流以下释之乙夘谒圣像奉安于玉清宫丁巳遣使奉告诸陵六月丁夘夀州献紫茎金芝秋七月癸巳上清宫道场获龙于香合中癸夘诏天下勿税农器己酉亳州官吏父老三千三百人诣阙请谒太清宫八月庚申诏于来春亲谒亳州太清宫辛酉以丁谓为奉祀经度制置使丙寅禁太清宫五里内樵采庚午加号太上老君混元上徳皇帝置礼仪院冬十月甲子亳州太清宫枯桧再生真源县菽麦再实癸酉谒玉清昭应宫十一月甲寅判亳州丁谓献芝草三万七千本十二月戊午朔日有食之庚申泾原钤辖曹玮发兵讨原州界拨藏族破之己巳天书扶侍使赵安仁等上奉天书车辂鼓吹仪仗壬申献天书于朝元殿遂告玉清昭应宫及太庙乙亥如开寳寺上清宫己夘如太乙宫
　　七年春正月辛丑虑囚壬寅车驾奉天书发京师丙午次奉元宫判亳州丁谓献白鹿一芝九万五千本戊申王旦上混元上徳皇帝册寳己酉朝谒太清宫是夜月重轮曲赦亳州及车驾所经流以下罪减亳州嵗赋十之二改奉元宫为明道宫太史言含誉星见庚戌御均庆楼赐酺三日壬子诏所过顿递侵民田者给复二年丙辰赦南京境内及京畿车驾所过流以下罪二月庚申夏州赵徳明遣使诣行阙朝贡辛酉至自亳州丙寅诏天地坛非执事辄临者斩辛未飨太庙壬申恭谢天地大赦甲午加宰相王旦向敏中楚王元佐相王元偓舒王元偁荣王元俨枢密使同平章事乙未宴翔鸾阁辛丑振仪州饥夏四月己未赐淮南诸州民租十之二癸亥河南府狱空有鸠巢其户生二雏甲子以归义军留后曹贤顺为归义军节度使丙子舒王元偁薨五月壬辰以王旦为兖州景灵宫朝修使乙未又为天书刻玉使泾原言叶施族大首领艳般率族归顺六月乙亥枢密使王钦若罢为吏部尚书陈尧叟为户部尚书以宼准为枢密使同平章事丙子复棣州归业民租三嵗秋七月甲辰以同州观察使王嗣宗内客省使曹利用并为枢密副使八月甲寅置景灵宫使以向敏中为之乙夘除江淮两浙被灾民租九月丙戌含誉星再见辛夘尊上玉皇圣号曰太上开元执符御厯含真体道玉皇大天帝冬十一月乙酉玉清昭应宫成减诸路囚罪己丑加王旦司空修宫使壬辰御乾元门观酺十二月癸丑朔日当食不亏己未作元符观辛酉加楚王元佐尚书令相王元偓太尉荣王元俨兼中书令忠武军节度使魏咸信同平章事余并进秩是嵗夏州西凉府髙丽女真来贡淮南江浙饥除其租天下户九百五万五千七百二十九口二千一百九十七万六千九百六十五
　　八年春正月壬午朔谒玉清昭应宫奉表告尊上玉皇大天帝圣号奉安天书于寳符阁还御崇徳殿受贺大赦除十恶枉法赃及已杀人者咸除之文武官满三嵗者有司考课以闻乙未皇女入道夏四月壬戌以宼准为武胜军节度使同平章事王钦若陈尧叟并为枢密使同平章事癸酉诏求直言五月壬午荣王元俨罢武信军节度使降封端王庚子放宫人一百八十四人六月己酉朔日有食之闰月己夘大赦天下七月戊午以王嗣宗为大同军节度使丙子如瑞圣园观稼宴射于水心殿冬十月乙巳王钦若上圣祖先天纪十一月辛酉相王元偓加兼中书令端王元俨进封彭王癸亥髙丽使同东女真来贡十二月丁亥侍禁杨承吉使西蕃还以地理图进
　　九年春正月丙辰置防灵观使以丁谓为之三月辛酉以西蕃宗哥族李立遵为保顺军节度使夏四月庚辰周伯星见丙申赐天下酺振延州蕃族饥五月乙巳夏人宼庆州内属蕃部击走之乙夘毛尸等三族蕃官冯移埋率属来归丙辰降天下囚罪丁巳以向敏中为宫观庆成使六月戊寅如防灵观宴祝禧殿秋七月丁未増筑京师新城八月壬申知秦州曹玮言伏羌砦蕃部厮鸡波与宗哥族为乱以兵诛平之丙戌制玉皇圣号文以陈尧叟为右仆射九月甲辰以丁谓为平江军节度使丙午陈彭年王曾张知白并参知政事宗哥嘉勒斯赉蕃部马波叱腊鱼角蝉等宼羌伏砦曹玮击败之【宋史曹玮上衍丁谓二字今删】戊午禁诸路贡瑞物冬十月己夘王钦若表上翊圣保徳真君传十一月防灵观甘露降丁未河西节度使石普坐妄言灾异除名流贺州
　　天禧元年春正月辛丑朔改元谒玉清昭应宫上玉皇大天帝寳册壬寅上圣祖寳册己酉上太庙諡册庚戌享六室辛亥谢天地于南郊大赦受册号乙夘宰相读天书于天安殿遂如玉清昭应宫作钦承寳训述示羣臣壬戌诏以四月旦日为天祥节丙寅命王旦为兖州太极观奉上册寳使二月壬申御正阳门观酺戊寅加王旦太保中书侍郎平章事向敏中吏部尚书楚王元佐领雍州牧相王元偓加尚书令兼中书令进封徐王彭王元俨加太保夀春王祯兼中书令王钦若加右仆射赵徳明加太傅中外官加恩有差夏四月庚辰陈尧叟卒五月戊戌诏所在安防流民戊申以王旦为太尉侍中五日一入中书旦辞不拜六月壬申降西京囚罪流以下释之父老年八十者赐茶帛除其课役戊寅除升州后湖租钱听民溉田乙酉免大食国蕃客税之半秋八月庚午以王钦若为左仆射兼中书侍郎平章事壬申向敏中加右仆射兼门下侍郎丙子诏京城禁围草地听民耕牧戊寅免牛税一年九月癸夘以参知政事王曾为礼部侍郎李迪为参知政事马知节知枢密院事曹利用任中正周起并为知枢密院事己酉王旦薨丁未教衞士骑射冬十月壬申谕诸州非时灾沴不以闻者论罪己夘罢京东上贡物十一月壬寅诏淮浙荆湖治放生池禁渔采壬戌契丹使来贺承天节十二月乙亥罢京城工役丁丑放逋负释系囚辛夘诏陜西縁边鬻谷者勿算壬辰遣使縁汴河収瘗流尸
　　二年春正月乙未真游殿芝草生壬寅振河北京东饥戊午王钦若上天禧大礼记己未遣使谕京东官吏安抚饥民二月丁夘夀春王祯加太保进封升王庚辰振京西饥三月丙辰先贷贫民粮种止勿收夏四月庚寅降天下死罪一等流以下释之闰月癸夘以马知节为彰徳军留后丁未灵泉出京师作祥源观秋七月壬申以星变降天下流以下罪左降官羁管十年以上者放还京师八月甲辰立子升王为皇太子大赦宗室加恩羣臣赐勋一转壬子彭王元俨进封通王九月庚辰御乾元门观酺冬十月庚子召近臣观刈占城稻遂宴安福殿十二月辛丑以张旻为武宁节度使同平章事三年春三月戊午朔日有食之夏五月辛未虑囚六月癸未浚淮南漕渠废三堰戊戌以宼准为中书侍郎兼吏部尚书平章事丁谓为吏部尚书参知政事秋七月壬申曹璨卒羣臣上尊号曰体元御极感天尊道应真寳运文徳武功上圣钦明仁孝皇帝八月丁亥大赦己亥庆州亡去熟户委乞等来归庚戌遣使防京东西河北水灾九月乙丑庆州骨咩大门等族内附冬十一月己巳谒景灵宫庚午飨太庙辛未祀天地于圜丘大赦丁丑御天安殿受尊号册十二月丙戌富州蛮酋向光泽表纳土诏却之辛夘向敏中加左仆射中书侍郎兼礼部尚书平章事宼准加右仆射通王元俨进封泾王曹利用丁谓并为枢密使百官加恩有差癸巳以任中正周起并为枢密副使
　　四年春正月乙丑以华州观察使曹玮为镇国军留后佥枢密院事丙寅开扬州运河己巳如元符观二月帝不豫癸未遣使安抚淮南江浙利州饥民辛丑发唐邓八州常平仓振贫民三月戊午贷淄州民牛粮甲子振蕃部粟己亥振益梓饥已夘向敏中薨夏五月丁巳发粟振秦陇六月丙申以宼准为太子太傅莱国公秋七月丙寅以李迪为吏部侍郎兼太子少傅平章事冯拯为枢密使吏部尚书同平章事庚午以丁谓为平章事曹利用同平章事癸酉入内副都知周怀政伏诛丁丑太子太傅宼准降授太常卿翰林学士盛度枢密直学士王曙并罢职八月永兴军都巡检使朱能杀中使以叛乙酉以任中正王曾并参知政事诏利防路置常平仓丙戌朱能自杀壬寅贬宼准为道州司马九月丁夘赦天下己巳遣使安抚永兴军壬戌赐京城酺冬十月壬午御正阳门观酺壬辰以王钦若为资政殿大学士甲辰减水灾州县秋租丙午召皇子宗室近臣玉宸殿观稻十一月丙寅丁谓加门下侍郎兼太子太傅李迪加中书侍郎兼尚书左丞依前少傅戊辰罢谓为户部尚书迪为户部侍郎任中正王曾钱惟演并兼太子賔客张士逊林特并兼太子詹事晏殊为太子左庶子己巳诏谓赴中书视事如故甲午诏自今除军国大事皆委皇太子同宰相枢密使等参议行之以丁谓兼太子少师冯拯兼少傅曹利用兼少保辛未诏自今羣臣于长春殿起居余只日视朝于承明殿十二月乙酉皇太子亲政诏内臣传旨须覆奏己丑王钦若加司空丁酉以王钦若为山南东道节度使同平章事
　　五年春正月癸巳降天下死罪流以下释之乙未遣使抚京东水灾丁酉以张士逊为枢密副使己亥宴近臣于承明殿二月甲寅审刑院言天下无断狱丙寅赐天下酺庚午以孔子四十七世孙圣祐袭封文宣公三月辛巳御正阳门观酺辛丑以京东西水灾赐民租十之五壬寅加丁谓司空冯拯左仆射曹利用右仆射任中正工部尚书夏五月乙亥虑囚降天下死罪秋七月甲戌朔日有食之戊寅新作景灵宫万夀殿九月戊寅嘉勒斯赉请降冬十月癸夘蠲京东西淮浙被灾民租壬子依汉唐故事五日一受朝遇庆防皇太子押班十一月戊子山南东道节度使王钦若擅赴阙降司农卿分司南京
　　干兴元年春正月辛未朔改元丁亥御东华门观灯戊戌蠲秀州水灾民租二月庚子大赦癸夘羣臣上尊号曰应天尊道钦明仁孝皇帝振苏湖秀州饥甲辰封丁谓晋国公冯拯魏国公曹利用韩国公庚辰振徐州贫民甲寅召对宰相于寝殿戊午帝大渐遗诏皇太子于柩前即位尊皇后为皇太后权处分军国事淑妃为皇太妃是日皇帝崩于延庆殿年五十五諡曰文明武定章圣元孝皇帝加諡膺符稽古神功让徳文明武定章圣元孝皇帝庙号真宗陵曰永定陵
　　真宗咸平六年景徳四年大中祥符九年天禧五年干兴一年凡二十五年









　　钦定续通志卷二十七
　　钦定四库全书
　　钦定续通志卷二十八
　　宋纪【四】
　　仁宗【一】
　　仁宗皇帝讳祯初名受益真宗第六子母李宸妃也章献皇后无子养为己子性仁孝寛裕喜愠不形于色始封庆国公进寿春郡王兼中书令进封升王天禧二年立为皇太子干兴元年二月戊午真宗崩遗诏太子即皇帝位尊皇后为皇太后权处分军国事遣使告哀于契丹己未大赦百官进秩一等庚申以丁谓为山陵使丙寅遣使以先帝遗物遗契丹进封泾王元俨为定王赐赞拜不名以丁谓为司徒尚书左仆射冯拯为司空枢密使尚书右仆射曹利用为尚书左仆射并兼侍中戊辰贬道州司马寇凖为雷州司户参军户部侍郎李迪为衡州团练副使宣徽南院使曹玮为左卫大将军三月庚寅初御崇徳殿太后设幄次于承明殿垂帘以见辅臣夏四月壬子遣使以即位告于契丹五月乙亥虑囚防死罪以下六月己酉命参知政事王曾按视山陵皇堂丁巳契丹使来祭奠吊慰庚申入内内侍省押班雷允恭伏诛丁谓罢为太子少保分司西京甲子改命冯拯为山陵使丙寅降参知政事任中正为太子宾客秋七月辛未冯拯加昭文馆大学士以王曾为中书侍郎同中书门下平章事集贤殿大学士吕夷简鲁宗道参知政事乙亥遣使报谢于契丹丙子以枢密副使钱惟演为枢密使辛夘贬丁谓为崖州司户参军八月壬寅遣使贺契丹主及其妻生日正旦乙巳皇太后同御承明殿垂决事冬十月壬寅契丹使来贺即位己酉真宗皇帝于永定陵以天书从葬【谨按通鉴辑览】
　　【御批史臣以天书殉葬为是续纲目发明则以为非且谓当辨其伪焚其书诛其人夫天书妄诞本不足信事后止宜置之不论不议而已举而投畀炎火且又追戮奸邪岂非彰真宗之过于殂落之后而究无补于政化之得失哉】辛酉降东西京囚罪蠲山陵役户及灵驾所过民田租十一月丁夘朔钱惟演罢甲戌嘉勒斯赉埓克尊求内
　　附壬午以张知白为枢密副使十二月壬戌契丹使来贺明年正旦
　　天圣元年春正月丙寅朔改元庚午契丹使来贺长宁节二月戊戌诏嘉勒斯赉歳一入贡丙子减西京囚罪辛夘司天监上崇天厯行淮南十三山塲贴射茶法夏五月甲子行陜西河北入中刍粮见钱法辛未虑囚甲戌命鲁宗道按视滑州决河庚寅议皇太后仪卫制同乘舆六月甲辰罢江宁府溧水县采丹砂秋七月壬申除戎泸州虚估税钱诏职田遇水旱蠲租如例辛巳蠲天下逋负八月丙申降天下囚罪废郓州东平马监以牧地赋民九月丙寅冯拯罢以王钦若为门下侍郎同中书门下平章事闰月甲午诏裁造院女工释营妇配南北作坊者戊戌寇凖卒于雷州己亥冯拯卒丁未禁彭州九陇县采金冬十月辛酉徙陜西縁边军马屯内地十一月丁酉诏诸州配囚录具狱与地里上刑部详覆禁两浙江南荆湖福建广南路巫觋挟邪术害人者戊午置益州交子务是嵗泾原咩迷卞杏家族内附二年春二月庚午遣瘗汴口流尸夏四月辛酉诏三司嵗市防绢非土产者罢之乙酉録晋石氏后五月乙未虑囚六月壬申罢天庆天祺天贶先天降圣节宫观然灯秋八月己夘如国子监谒孔子遂如武成王庙冬十一月乙未朝飨玉清昭应景灵宫丙申飨太庙丁酉祠天地于圜丘大赦羣官上尊号曰圣文睿武仁明孝徳皇帝皇太后尊号曰应元崇徳仁寿慈圣皇太后赐百官诸军加等乙巳立皇后郭氏
　　三年夏四月丁丑诏三馆缮书藏太清楼五月庚寅虑囚癸巳如御庄观刈麦赐织妇茶帛己亥赐隐士林逋粟帛六月癸酉环原州属羌叛环庆都监赵士隆等死之遣使者安抚陜西秋七月丙午诏边户为羌所扰者蠲租复役二年八月戊午以忠州盐井嵗增课防州奉节巫山县旧籍民为营田万州户有税者嵗籴其谷皆为民害诏悉除之辛未蠲陜西旱灾州军租九月乙巳诏司天监奏灾异据占书以闻冬十月辛酉以晏殊为枢密副使十一月己夘罢贴射茶法辛卯以襄州水蠲民租振晋绛陜解州饥戊申王钦若卒十二月癸丑以王曾为门下侍郎张知白同中书门下平章事乙丑张旻为枢密使是嵗环庆蕃部嵬逋等内附
　　四年春正月庚子泾原兵破康奴族二月甲寅诏吏犯赃至流按察官失举者并劾之庚午置西界和市塲三月己亥鄜延蕃部首领曹守贵等内附夏四月壬子诏京东西河北淮南平谷价五月壬午诏大辟疑者奏谳有司毋辄举駮戊子虑囚闰月戊申减江淮岁漕米除舒州太湖等茶塲逋钱辛亥复陜西永丰渠以通解盐六月辛卯以大水避正殿减常膳丁酉降天下囚罪蠲畿内京东西淮南河北被水民田租秋七月辛未减两川岁输锦绮易绫纱为绢以给边费八月丁亥筑泰州捍海堰己丑诏施州溪峒首领三年一至京师九月录周世宗从孙柴元亨为三班奉职辛未废襄唐州营田务以田赋民冬十月甲戌朔日有食之壬辰诏郎中以上致仕赐一子官
  </div>
  <div class="pagination">
   <a href="钦定续通志_page10.html">
    上一页
   </a>
   <span>
    ...
   </span>
   <a href="钦定续通志_page6.html">
    6
   </a>
   <a href="钦定续通志_page7.html">
    7
   </a>
   <a href="钦定续通志_page8.html">
    8
   </a>
   <a href="钦定续通志_page9.html">
    9
   </a>
   <a href="钦定续通志_page10.html">
    10
   </a>
   <span class="current-page">
    11
   </span>
   <a href="钦定续通志_page12.html">
    12
   </a>
   <a href="钦定续通志_page13.html">
    13
   </a>
   <a href="钦定续通志_page14.html">
    14
   </a>
   <a href="钦定续通志_page15.html">
    15
   </a>
   <a href="钦定续通志_page16.html">
    16
   </a>
   <span>
    ...
   </span>
   <a href="钦定续通志_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
