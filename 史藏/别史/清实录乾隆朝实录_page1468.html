<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1468 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1468 页/共 1860 页
  </h1>
  <div class="content">
   ○工部议准、直隶总督袁守侗疏称、正定城外滹沱河斜角头堤。旧建桩埽。长三十二丈。年久朽烂。又旧埽二百丈。蛰陷卑矮。分别拆修镶筑估银于岁修项下拨给。从之。　　

○辛丑上御勤政殿听政。　　

○陕甘总督勒尔谨奏、据兰州府循化同知洪彬禀报厅属撒拉尔回人苏四十三等因争立新教将旧教回人杀伤数名臣随委兰州府知府杨士玑河州协副将新柱前往查办三月二十日据杨士玑禀报、新柱与该府带领兵役。前往循化十八日申刻。行至白庄子被新教回匪千余人。将庄围住等语。臣即选派本标兵二百名。带同臬司福崧、星夜往该处查拏。又奏途次据署河州知州周植禀报、新教逆回。于十八日晚将知府杨士玑、副将新柱杀害等语臣飞调固原凉州、甘州西宁肃州、五提镇兵。共二千名。星速前往。仍于现带本标兵二百名外。添调三百名。兼程驰赴。相机剿捕。并札令提督仁和、前往会办。又据河州署都司李奇禀报、巳派兵二百名。交署守备袁尚仁带往。该署都司现在看守城池。谕军机大臣等回人争教细事何致因此杀害大员其所争立新教系由何处流传向来有无此等名目是否另有希图抢劫别情。勒尔谨摺内总未明晰声叙。将来获犯时。均应逐细审究详悉具奏不可丝毫隐饰至勒尔谨初派本标兵二百名原属过少其知府杨士玑副将新柱、前往查拏时。办理亦未能妥协以致被贼杀害。况知府副将系文武大员所带官弁兵役自复不少若因兵少不能抵御被贼伤损者多以致知府副将。同时遇害自应据实奏闻。朕必加之优恤。若官弁不能督率兵役奋力御贼甚或兵役等畏怯先逃致领兵大员遇害则逃兵等均应拏获正法不可少存姑息著传谕勒尔谨俟事定时遵照办理至所带兵数。前后几及三千。又札会提督仁和前往会办。仁和系曾经出兵打仗之人军务颇为熟悉勒尔谨当与之和衷速办。总以慎重明决为要。并谕仁和知之　　

○壬寅平定两金川方略告成。议叙纂修提调等官有差　　

○御制平定两金川方略序曰。前平定金川实祇受促浸一处之归降。后平定两金川则并促浸儹拉两处削平之而屯戍其地不读前方略。不知予之抚顺宥过之宽惠不读后方略。不知予之保大经久之苦心两金川之偝恩奢望。屡赦屡叛。与夫不得已用兵之原委。亦既见之后告成太学之碑文矣。兹方略成而司事者以序请从其请、是赘言。不从其请是阙体以书之有弁词。蒇体例也夫示之义方之谓方。定之智略之谓略。有方无略、失之执。有略无方、失之随。二者相需殷而相得彰。且方有隅之义而象地。略有包之义而象天。乾圆坤方阴静阳动即兵法实不出乎此。要之本于敬而弗懈。公而无私泰而不骄。勤而非躁。然后能赏罚明而进退当。缓急应而机宜合。运之九重之上示之绝域之遥忘忧不可。掣肘益不可。是必注精神于董事之诸臣。而念辛苦于冲锋之策士。呜呼定方略岂易言而成方略更难睹也。今幸睹方略之成。庶乎五年忘餐废寝之劳。得以少慰。而藉以解后世穷兵黩武之讥。所谓伐逆不伐顺。伐险不伐夷者。或庶几乎。　　

○陕甘总督勒尔谨奏臣行抵狄道州。据兵丁李成得报称、逆回男妇二千余。各带马匹器械于二十一日二更时。将河州守城兵杀死拥入州城署都司及知州、未知存亡等语臣因所带标兵仅五百名。且狄道紧邻河州。若狄道有失省城亦可虞因在州城屯劄坚守。俟前调兵到。驰往剿办。谕军机大臣等此时勒尔谨带兵无多。自应持重坚守俟仁和并前调各兵。陆续到来。一鼓擒灭方合机宜自不便轻易举动。至逆回本因争立新教致相仇杀。今阅该督摺内所称、杀官抗拒占据州城之贼如系新教首逆。即应明切晓谕旧教之人赦其互相争杀之罪。作为前驱令其杀贼自效如此以贼攻贼。伊等本系宿仇自必踊跃争先既壮声势又省兵力。而贼势益分剿灭自易著勒尔谨与仁和相机妥办至河州城池坚固。有文武官弁兵丁守卫何致贼匪一拥而入。将城占据。其平日所为守御者何事。所有该署都司及知州等。应查明下落。如因城池失守。以一死塞责。尚有可原。如竟苟活潜逃。即当立正典刑。以昭炯戒除另行传谕西安提督马彪、带兵二千名。前往协同剿捕外并令西安、宁夏将军、各豫备满兵一千名。如必须协济。该督即一面飞调。一面奏闻。至健锐火器两营。尤为劲旅。现亦挑选豫备。该督与仁和、务须和衷协力。妥速办理。　　

○又谕曰、勒尔谨所带兵丁。恐不敷用提督马彪、曾经出兵打仗。著即挑选各营精壮兵丁二千名。选派勇干将弁。带领星速前往随同剿捕。毋致稽时日。　　

○又谕、据勒尔谨奏、兰州撒拉尔回人苏四十三等、抢据河州城。勒尔谨因兵丁尚少现在屯兵狄道州俟各路营兵调齐。即行进剿等语。现巳传谕西安提督马彪、带兵二千名。迅速前往并谕西安将军伍弥泰、宁夏将军莽古赉、各选集兵一千名豫备。倘须调用。即令前往协同剿捕。并于火器健锐两营兵丁内挑选豫备。阿桂此时查办河务。已将次就绪著即速起程来京。倘有必须劲旅之处阿桂即可带兵前往。著将前降各谕旨、及勒尔谨仁和、奏到各摺一并钞寄阅看　　

○甘肃布政使王廷赞奏、二十一日。据报贼匪进逼河州。势甚猖獗。臣已飞禀督臣加调官兵。速为应援。并严饬附近地方官。多集兵役坚守城池查省城重地。甚为紧要。臣现同兰州道图萨布、候补道永庆、督同文武官员。派拨兵役严密稽查小心防守并安慰居民毋使惊扰。谕军机大臣等兰州系省城重地著王廷赞督率坚守。并须不动声色。毋得过涉张皇若稍有疎虞王廷赞不能当其咎也。　　

○癸卯谕军机大臣等据伍弥泰毕沅奏提督马彪已于二十五日星驰前往并选兵一千分起迅赴河州。又伍弥泰现挑西安满兵一千豫备亲自带往接应所办与昨降谕旨相合甚属可嘉至新旧教、既自相仇杀必非合夥或赦一剿一以分其力未尝不可而其互相仇杀之罪。俟事后再定此等机宜恐非勒尔谨所能办且争教仇杀。起衅自非一日勒尔谨何以早未筹及。此时各路大兵云集调度机宜最为紧要著传谕阿桂竟不必来京即从河南取道、径往甘肃程途较近所有节次所降谕旨并批示奏摺已经钞寄阅看。亦别无训谕之处阿桂即由河南驰驿前往到甘肃后。即将查明新教旧教、及调度剿贼情形。迅速具奏　　

○又谕曰、前勒尔谨所奏回匪名目、及新教旧教总未明晰既系两教争立互相残杀。断无官兵缉捕时、转致合而为一之理究系何教之人。首先抗拒逞凶现在彼一教情形若何著勒尔谨即查明覆奏。此时总须镇静办理不可稍涉张皇再昨降旨豫备健锐火器兵各一千。因思自京至甘肃程途四千余里若由乌噜木齐、带兵前来。较为近便并著传谕奎林、挑选豫备如有必须协济之处勒尔谨即一面奏闻一面飞调　　

○是月。直隶总督袁守侗奏、多伦诺尔理事同知自乾隆三十九年改归税务稽查徵收。必需练达之员。况地方广阔。不特与口内各厅、繁简各殊。即较之张家口独石口二厅案牍亦觉纷繁。应请定为冲繁难三项要缺。在外调补遇缺出准于口内外各厅员内、拣选调用得旨著照所请行。该部知道。　　

○江南河道总督李奉翰奏铜沛厅属张工、全工、二处。溜势趋向未定。应于旧裹头上下、酌添雁翅防风至邳睢北岸青山头。溜往北趋。堤工单薄。即前议添筑越堤。尚难足恃。请将大堤帮筑宽厚土戗现已估给趱办又邳睢南岸朱家海地方沙土虚松。上年筑挑水坝一道。应令加镶高厚。并于坝工上。添扎木筏一架。挑溜更为得力。再各工贮备物料多少尚未合宜现饬令转运顶冲迎溜要工多为存贮报闻　　

○两淮盐政图明阿奏、现据官商等查缴曲本二百八十四种。凡明季国初之事。有关本朝字句、及南宋金朝、扮演失实者。即粘签改正。并饬令上紧赶办。不致纷杂迟延。得旨、好知道了。此亦正人心之一端。但不可过于滋扰耳。　　

○安徽巡抚农起奏、安省凤阳、颍州、泗州、三府州等属。上年偶被水灾。业经赈恤。惟届青黄不接之时。尚资调剂。请将灾属仓谷、照市价递为减粜。至成熟州县。亦就现存仓粮。酌量情形。照存七粜三例。分别减粜。报闻。　　

○广州将军傅玉奏、广州驻防。向未另立城垣。但地处边要。兵民错处。旗员及地方官等、碍难稽查。且恐日久滋事。互相推诿。应将现在旗人住界内之庙宇铺户人口。造册交理事同知。每月清查两次。并将户口姓名。悬牌各门。臣仍随时派员。按牌查对。如有匪徒混匿。即交理事同知、会同地方官审办。得旨、自当如此。知道了　　

○云贵总督福康安、云南巡抚刘秉恬奏前准部咨。派委管厂各员。办铜缺额至三月以后不能补交者。即行彻回另委惟查从前定额。原就一年所获。按月画分计盈绌以定考成。而一年中。夏秋雨水＜石曹＞硐淹漫采凿较难。又或厂衰铜绌另觅新＜石曹＞。尤非旦夕可以集事。若以月额不敷令于一二月内补足为期太促。且滇省大小四十余厂练才难得实无多员改委。请嗣后厂员缺额三月未能补交者。查系水浸厂衰。并非办理不善而缺数亦止一二分者。仍令留厂统限一年缴足如不能补交即彻回、入于考成册内开参倘实系该员懈废。又不及时赶补。仍照新例即行参处得旨、如所议行。　　

○又福康安奏云南提督海禄奏准陛见惟滇黔营伍上年查阅未竣。臣现赴迤东一带校阅官兵并察勘东昭等郡厂务由威宁入黔省往返尚需数月督提一时并出非慎重边防之道。请稍为缓期俟臣查阅回滇后即令海禄入觐。并拟令昭通镇总兵巴克坦布、暂署提篆得旨是所当奏者知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑夏四月。甲辰朔享太庙。遣怡亲王永琅恭代行礼。　　

○谕军机大臣、据勒尔谨奏、现驻狄道州。候兵力稍集即行进剿。自应如此办理此时务须持重。安慰众心。至署西宁镇副将贡、楚达尔。巳派兵一千名。率同将备前进。颇为勇往晓事。如到彼果能出力。即可胜西宁总兵之任。又现在调集之提镇仁和、马彪、图钦保等。均系效力戎行、熟习军旅之人。勒尔谨当与之和衷共济。将来仁和等剿贼成功。即勒尔谨之功。切忌自用。　　

○又谕、昨降旨令阿桂、驰驿前往甘肃。办理剿灭逆回事宜。此时谅已奉到前旨。迅速遄行矣。因思阿桂到彼调遣需人。已派乾清门巴图鲁侍卫福宁、泰斐英阿明山、阿兰保各赏银一百两。驰驿前往甘肃。听阿桂差遣。又现在来京引见之肃州都司马云。即系西宁人。熟习该处情形。亦赏给银一百两。随泰斐英阿等。一同驰驿前往听用。看来此事起衅已久。勒尔谨平日不能约束。使之知威知惧。或存将就了事之见。以致酿成事端。阿桂务悉心筹画。妥协办理。将贼匪剿灭。尽绝根株以靖地方。并此案或因勒尔谨办理不善。或系地方酿成。均著详晰查明具奏。　　

○又谕、本日毕沅奏、逆回进逼兰州。焚烧关厢。省城眼前失事。已飞札文绶等调兵会剿。复札富勒浑雅德调河南山西兵。前赴西安听调并恳迅发京兵。派熟悉军务大臣带领前往等语。昨已传谕阿桂。令其即由河南星赴甘肃。今逆回如此猖獗。阿桂应即迅速遄行。现派尚书和珅。额驸拉旺多尔济。领侍卫内大臣海兰察。护军统领额森特。驰驿前往甘肃。并派巴图鲁侍卫。带健锐营兵二千名。火器营兵二千名。即日分起迅速前往。如和珅等先到甘肃。即行调遣办理。俟阿桂到彼时。即交阿桂接办。和珅仍即回京供职。　　

○又谕曰、毕沅奏调四川官兵。现有从前曾经平定金川之兵。可以调往堵截。至河南山西二省。兵本不多。且防守亦为紧要。该抚等止须豫备。于本省边境听候调遣。不必即赴西安。惟所需河南山西各备火药铅丸五万斤。即当迅速办运接济。至京兵四千名。由直隶山西一路前往所有应用马匹车辆。及例应供给之处。必须早为豫备。俾京兵迅速遄行。　　

○旌表守正捐躯直隶易州民年才妻魏氏。　　

○乙巳。谕曰。农起。著赏戴花翎驰驿前赴甘肃。办理军需。李侍尧著加恩免罪。赏给三品顶戴。并赏戴花翎。与副都统黄检、一体驰驿前往。并著和珅传谕黄检。即由保定前往不必来京。　　

○又谕、现在甘肃需用银两甚属紧要。所有该省春拨银八十万两。尚恐不敷著再于部库内、拨银一百万两。仍于邻近省分。先行递拨解往。俾得迅速济用。该部即遵谕行。　　

○又谕、现在甘省事务纷繁。急需大臣协同料理。而军需出入。尤关紧要因思李侍尧前经获罪。但其才识可用。此时需人之际。不能复拘常格。已传旨免其前罪。赏给三品顶戴花翎。令前往甘肃。又安徽巡抚农起、来京陛见。人尚结实。亦令其前往。又昨因黄检在山西直隶。声名平常。念伊祖黄廷桂旧劳。仍用为副都统。伊办事尚属勇往。著和珅于过保定时。面传谕旨。令其随往。伊等三人。俱著总办甘省军需事务。此外如有应办事件阿桂、和珅、亦可一面交办。一面奏闻。并派司员内京察记名以道府用之海广、李炤丰绅苏楞泰、保年、景如柏。前往甘省交阿桂和珅差遣委用。再应用武职人员。现在派往之乾清门侍卫等。即可酌量调派。其候补副将和伦。亦已传旨前往。此外如尚有需用武职人员。并著就近檄调。至阿桂和珅办理此事。必须印信已令福长安、赍钦差大臣关防。交与和珅。带往甘肃。俟见阿桂即令转交应用。　　

○又谕、昨传谕山西河南官兵。止须在该省边境驻劄以备调遣。今据雅德奏、已派兵五千名。令太原总兵福敏泰、带领赴甘会剿。是晋省兵丁业经起程。现在和珅前往甘肃驿路本由山西行走。即于经过时、带兵前进。声势更为有益。至河南兵、本不及山西。著仍遵照前旨。于本省边境驻守。毋庸前赴甘省　　

○又谕、据王廷赞奏报、贼匪直抵兰城困守两昼夜等语。伊系文臣能如此固守。若再待数日。援兵一至。即可保全城池。是即王廷赞之功。深为可嘉。又奏称、贼人索取马明心。王廷赞许令城上一见后。即行正法既安贼匪之心。又将贼首正法。办理甚合机宜。王廷赞、著赏戴花翎。并赏御用大荷包一对。小荷包二对。交与伍弥泰等、遣人赍赏王廷赞。并传旨嘉奖。和珅接到此旨时。亦即催伍弥泰马彪所带之兵。迅速行走。并将王廷赞能固守省城、先除贼首之处。明晰奖谕至此次为王廷赞赍摺出城之人。亦属能事可嘉并著伍弥泰等。查明重赏。以示鼓励。　　

○予故喀尔喀扎萨克和硕亲王巴雅尔什第、祭如例。　　

○旌表守正捐躯直隶东光县民尹瑞陇妻吴氏。丙午。上还宫。　　

○谕、现在逆回占据河州。州民畏其杀害。势必胁从伊等本系愚民。猝遇贼众凌逼其罪可宽。至生监等从贼。草茅微末。尚可稍贷。若本身在京、及在各省出仕者或其家属从贼。情亦尚有可原。惟曾经出仕回籍人员。如有甘心从贼不顾名义。法无可恕必当从重治罪。著阿桂、和珅于剿灭贼党后。查明分别办理。　　

○是日起。上以常雩祀天于圜丘。斋戒三日　　

○丁未。谕军机大臣曰、阿桂奏到遵旨回京一摺。计拜发此摺后。又接到续降不必来京之谕旨。谅即由途次前往但伊因疮疾发动。每日仅行百余里。此时即竭力趱程。恐亦未能迅速到彼。现在甘省急需重臣督办。刻不能缓。和珅年力强壮。行走自能便捷。计可到在阿桂之先。务须星夜兼程前进。督办一切。俟阿桂到甘省后。和珅仍遵旨将所办事宜。详悉告知阿桂。再行回京。至和珅到彼。倘亦不能克期。其自西安至甘省一带现在乏人料理。关系綦重。伍弥泰带兵前进。计此际已抵甘省所有一切调度。应办军需粮饷各事宜。即著伍弥泰悉心经理。并著传谕尚安。就近即速驰赴。随同伍弥泰办事。至尚安起程后。西安又少大员协理。著传谕农起。迅速赶赴西安。留同毕沅和衷商办。其西安布政使事务。另行奏署。再由京派往之满汉司员。本系记名以道府擢用人员。如毕沅有需人之处。即酌留一二员、听候差委。　　

○又谕、据富勒浑奏称、于河北、南阳、二镇各挑兵一千名。令河北镇臣观成等带领起程等语。前经降旨。令该省官兵于边境驻劄备调。毋庸前赴甘肃。今该抚既豫为调集派往。俾甘省多得兵力接应。以壮声势亦属可行。此项官兵、若未入陕西境。仍可不必前往。若巳入境。即令前往。俟阿桂、和珅到彼。相机进剿时。听候差委。　　

○以山西冀宁道费淳、为山西按察使。　　

○戊申。上诣南郊斋宫斋宿。　　

○谕军机大臣曰、逆回伤害职官占据河州一案。总系勒尔谨平日不能豫为觉察。以致养痈贻患及事发后。又不详查起衅根由。确实陈奏事完之日阿桂、和珅必须彻底根究。实在如何贻误之处。不得稍涉含糊。再王廷赞所奏安定县回民马明心。系新教之主。则其人实为此案首犯。但究系何时拏获。如何审办勒尔谨从前并未陈奏。殊不可解。至此等回匪将来办理时。凡随同逞凶肆逆。抢占河州围逼省城者。均应剿洗不得稍存姑息。使邻近番人知所畏惧。此为绥靖边方起见。不得不如此办理。至贼匪人数。据勒尔谨原奏。连妇女不过二千人。而王廷赞奏称。围兰州时有三千人。盖伊身在围城。未免。为群言淆惑。其实逆贼。既占河州。必不肯舍弃。自必留人占守。甚或分其党羽。侵犯狄道。亦未可定。焉得复有三千余贼。围逼省城。此或贼人所过地方。胁迫良民为之先驱。将来执讯时不可不分别办理。此皆阿桂、和珅到省时。应行留心酌办之事。著即先行传谕。令其存记。遵照妥办。　　

○又谕曰、据雅德奏、接据毕沅札。随将大同镇兵停止等语。毕沅所办。真属晓事可嘉。至西安满营、并狭甘各路之兵。日内计可将次到齐。著传谕伍弥泰、马彪。即将官兵曾否到全。现在如何筹办、进剿之处。迅速驰奏。至和珅谅巳兼程前进。不必带领晋省兵丁。行程更可迅速。　　

○又谕曰、拉旺多尔济。乃蒙古亲王。凡带兵打仗。不得如内地提督领队大臣。一律差遣。此时撒拉尔逆匪如己剿灭。拉旺多尔济不必回京。即赴游牧避暑。今年八月间。哲布尊丹巴呼图克图之呼毕勒罕。前来避暑山庄陛见原派往迎之亲王巴雅尔什第病故。仅余扎萨克台吉三都布多尔济一人料理亦于观瞻不肃。即著拉旺多尔济、于游牧处所。探信往迎妥为照应。阿桂、和珅惟相度现今剿贼情形办理。并传谕拉旺多尔济知之。　　

○山西巡抚雅德奏、现调兵进剿逆回。已飞饬沿途州县。添设腰站。多备膘壮马匹。驰递文报。至京兵过山西境。山路崎岖之处。拟备用骡马。其余台站应付车马。俱已妥备。得旨、所办甚好。至京兵过境。豫备骡马以利遄行此则可以不必。兵由河南而行。惟派出大臣侍卫官员。及文报往来。仍由山西行走。屡经降旨传谕雅德即遵照办理。一切妥为筹备不必稍涉张皇。　　

○己酉。常雩祀天于圜丘。上亲诣行礼。　　

○幸圆明园。　　

○谕、据勒尔谨、仁和奏。署西宁镇总兵贡楚达尔。带领汉土官兵。由循化一带。截贼人归路。收复河州擒获逆回苏四十三弟侄。并歼毙要犯妇女多人。随准凉州总兵德宁。城守尉额尔恒额。固原镇总兵图钦保。分路带兵并有庄浪土司鲁璠带领土兵。陆续前抵兰州仁和当即令德宁额尔恒额。一面把守桥口。一面直渡黄河。并经打仗二次。官兵奋勇。杀贼甚多图钦保并亲行杀贼四人。现已将逆匪击退上山。即日可期剿灭等语。此次仁和等会剿逆贼。奋勇出力。均属可嘉仁和、图钦保德宁、额尔恒额贡楚达尔均著交部从优议叙并各赏大荷包一对。小荷包二对。额尔恒额并著赏戴花翎。德宁贡楚达尔如未经赏戴著一体赏给戴用。游击祥保瑚松阿歼擒贼犯。亦属能事。均著交部从优议叙。土司鲁璠。亦勇往可嘉。著加一等赏给职衔。并赏戴花翎。以示奖励至毕沅在狭西境内。闻有甘省逆贼滋事。即能悉心调度。事事妥协。并有先办而与朕旨相合者。实属可嘉之至。著赏给一品顶戴。仍交部从优议叙。并赏给大荷包一对。小荷包二对。布政使王廷赞。于逆贼围逼省城时。能悉力守御。且将新教首犯马明心先行谕示贼众。复即正法办理实合机宜。业经赏给荷包花翎。著加恩赏给一品顶戴仍交部从优议叙。至此事系勒尔谨从前经理不善。以致养痈贻害。其咎原无可辞。但伊现在办理收复河州。及会剿逆回。尚属迅速妥协统俟事毕后。再行核其功过另降谕旨。其阵亡都司王宗龙。甚属可悯所有应得赏恤。该部照例议给。其阵亡受伤满汉官兵及土兵等。均俟查明从优议恤　　

○谕军机大臣。据勒尔谨奏、擒获苏四十三之弟苏二个、苏五个并获要犯马八十三等。现在严加锁金□靠候讯等语苏四十三弟侄并马八十三等俱系案内要犯。该督即派委干员押解并将此外拏获助恶要犯。一并迅速解京沿途小心防范。毋稍疎虞至阿桂现有疮疾。恐未能迅速行走。已谕令不必勉强而和珅行走必速仍须驰往甘省。督办一切并将善后事宜。会同勒尔谨妥协办理。　　

○又谕、据毕沅奏、如数日内。甘省河西之兵。各路并集足资会剿。即飞咨四川停止调遣等语。本日又据勒尔谨等奏到。现已收复河州。筹办剿捕。无须复调多兵所有川省官兵。著传谕文绶。即行停止又谕、前因甘省逆回。占据河州。令河南山西两省。选派绿营官兵。豫备调用。并派健锐火器营兵四千名。派员分起带往本日据勒尔谨等奏称。收复河州。贼势已败。所有筹办剿捕事宜。此时已无需各省兵力。除未经起行之京兵二千名。停止发往外所有前调之山西河南等省官兵。自应一并停止若已经调发出境。亦即饬令各归本营。以省远涉糜费。　　

○庚戌。谕、朕于闰五月初六日。幸避暑山庄驻跸。立秋后进哨。所有应行出派人员。应行豫备事宜。著交各该处。照例出派豫备。
  </div>
  <div class="pagination">
   <a href="清实录乾隆朝实录_page1467.html">
    上一页
   </a>
   <span>
    ...
   </span>
   <a href="清实录乾隆朝实录_page1463.html">
    1463
   </a>
   <a href="清实录乾隆朝实录_page1464.html">
    1464
   </a>
   <a href="清实录乾隆朝实录_page1465.html">
    1465
   </a>
   <a href="清实录乾隆朝实录_page1466.html">
    1466
   </a>
   <a href="清实录乾隆朝实录_page1467.html">
    1467
   </a>
   <span class="current-page">
    1468
   </span>
   <a href="清实录乾隆朝实录_page1469.html">
    1469
   </a>
   <a href="清实录乾隆朝实录_page1470.html">
    1470
   </a>
   <a href="清实录乾隆朝实录_page1471.html">
    1471
   </a>
   <a href="清实录乾隆朝实录_page1472.html">
    1472
   </a>
   <a href="清实录乾隆朝实录_page1473.html">
    1473
   </a>
   <span>
    ...
   </span>
   <a href="清实录乾隆朝实录_page1469.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
