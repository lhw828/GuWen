<!DOCTYPE html>
<html>
 <head>
  <meta charset="utf-8"/>
  <title>
   通志 - 第 23 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 23 页/共 155 页
  </h1>
  <div class="content">
   十八年春正月癸卯朔地震二月乙未地又震三月翟钊冦河南夏六月己亥始兴南康庐陵大水深五丈秋七月旱闰月妖贼司马徽聚党于马头山刘牢之遣部将讨平之九月丙戌龙骧将军杨佺期撃氐帅杨佛嵩于潼谷败之冬十月姚苌死子兴嗣伪位
　　十九年夏六月壬子追尊会稽王太妃郑氏为简文宣太后秋七月荆徐二州大水伤秋稼遣使振防之八月己巳尊皇太妃李氏为皇太后宫曰崇训慕容垂撃慕容永于长子斩之冬十月慕容垂遣其子恶奴冦廪邱东平太守韦简及垂将尹国战于平陆简死之是嵗苻登为姚兴所杀登太子崇奔于湟中僭称皇帝
　　二十年春正月作宣太后庙甲寅骑常侍光禄大夫开府仪同三司尚书令陆纳卒三月庚辰朔日有蚀之夏六月荆徐二州大水十一月魏王拓拔珪撃慕容垂子寳于黍谷败之
　　二十一年春正月造清暑殿三月慕容垂攻平城防之夏四月新作永安宫丁卯雨雹慕容垂死子寳嗣伪位五月甲子以望蔡公谢琰为尚书左仆射大水六月吕光僭即天王位秋九月庚申帝崩于清暑殿时年二十五葬隆平陵帝幼称聪悟简文之崩也时年十岁至晡不临左右进諌答曰哀至则哭何常之有谢安尝叹以为精理不减先帝既威权已出雅有人主之量既而溺于酒色殆为长夜之饮末年长星见帝心甚恶之于华林园举酒祝之曰长星劝汝一杯酒自古何有万岁天子邪太白连年昼见地震水旱为变者相属醒日既少而傍无正人竟不能改焉时张贵人有宠年防三十帝戯之曰汝以年当废矣贵人潜怒向夕帝醉遂暴崩时道子昏惑元显専权竟不推其罪人初简文帝见防云晋祚尽昌明及帝之在孕也李太后梦神人谓之曰汝生男以昌明为字及产东方始明因以为名焉简文帝后悟乃流涕及为清暑殿有识者以为清暑反为楚声哀楚之徴也俄而帝崩晋祚自此倾矣
　　孝武帝寜康三年太元二十一年即位二十四年
　　安皇帝讳徳宗字徳宗孝武帝长子也太元十二年八月辛巳立为皇太子二十一年九月庚申孝武帝崩辛酉太子即皇帝位大赦癸亥以司徒防稽王道子为太傅摄政冬十月甲申葬孝武皇帝于隆平陵大雪隆安元年春正月己亥朔帝加元服改元増文武位一等太傅防稽王道子稽首归政以尚书左仆射王珣为尚书令领军将军王国寳为尚书左仆射二月吕光将秃发乌孤自称大都督大单于国号南凉撃光将窦荀于金昌大破之甲寅尊皇太后李氏为太皇太后戊午立皇后王氏三月吕光子纂为乞伏干归所败光建康太守叚业自号凉州牧慕容寳败魏师于蓟夏四月甲戍兖州刺史王恭豫州刺史庾楷举兵以讨尚书左仆射王国寳建威将军王绪为名甲申杀国寳及绪以悦于防恭乃罢兵戊子大赦五月前司徒长史王廞以吴郡反王恭讨平之慕容寳将慕容详僭即皇帝位于中山寳奔黄龙秋八月吕光为其仆射杨轨骑常侍郭黁所攻光子纂撃走之九月慕容寳将慕容麟斩慕容详于中山因僭即皇帝位冬十月慕容麟为魏师所败二年春三月龙丹二灾夏五月兰污弑慕容寳而自称大将军昌黎王秋七月慕容寳子盛斩兰污僭称长乐王摄天子位兖州刺史王防豫州刺史庾楷荆州刺史殷仲堪广州刺史桓元南蛮校尉杨佺期等举兵反八月江州刺史王渝奔于临川丙子寜朔将军邓啓及慕容徳将慕容法战于管城王师败绩丙子慕容盛僭即皇帝位于黄龙桓元大败王师于白石九月辛卯加太傅会稽王道子黄钺遣征虏将军防稽王世子元显前将军王珣右将军谢琰讨桓元等己亥破庾楷于牛渚丙午会稽王道子屯中堂元显守石头己酉前将军王珣守北郊右将军谢琰备宣阳门辅国将军刘牢之次新亭使子敬宣撃败恭恭奔曲阿长塘湖湖尉收送京师斩之于是太常殷茂喻仲堪及桓元等走于寻阳冬十月新野言驺虞见丙子大赦壬午仲堪等盟于寻阳推桓元为盟主十一月以琅邪王徳文为衞将军开府仪同三司领军将军王雅为尚书左仆射十二月己丑魏王珪僭即尊位年号天兴京兆人韦礼帅防阳流人叛降于姚兴己酉前新安太守杜炯反于京口会稽王世子元显讨斩之秃发乌孤自称武威王
　　三年春正月辛酉封宗室蕴为淮陵王二月甲辰河间王国镇薨林邑范达防日南九真遂寇交阯太守杜瑗讨破之叚业自称凉王仇池公杨盛遣使称藩献方物三月己卯追尊所生陈夫人为徳皇太后夏四月乙未加尚书令王珣衞将军以防稽王世子元显为扬州刺史六月戊子以琅邪王徳文为司徒慕容徳防青州害龙骧将军辟闾浑遂僭即皇帝位于广固秋八月秃发乌孤死其弟利鹿孤嗣伪位冬十月姚兴防洛阳执河南太守辛防靖十一月甲寅妖贼孙防防防稽内史王凝之死之吴国内史桓谦临海太守新蔡王崇义兴太守魏隠并弃官而遁吴兴太守谢邈永嘉太守司马逸皆遇害遣衞将军谢琰辅国将军刘牢之逆撃走之十二月桓元袭江陵荆州刺史殷仲堪南蛮校尉杨佺期并遇害吕光立其太子绍为天王自号太上皇是日光死吕纂弑绍而自立是岁荆州大水平地三丈
　　四年春正月乙亥大赦二月己丑有星孛于奎娄进至紫微三月彗星见于太微夏四月地震孙恩寇浃口五月丙寅骑常侍衞将军东亭侯王珣卒己卯防稽内史谢琰为孙恩所败死之防转寇临海六月庚辰朔日有食之旱辅国司马刘裕破恩于南山恩将卢循防广陵死者三千余人以琅琊王师何澄为尚书左仆射秋七月壬子太皇太后李氏崩丁卯大赦是月姚兴伐乞伏干归降之八月丁亥尚书右仆射王雅卒壬寅葬文太后于脩平陵九月癸丑地震冬十一月宁朔将军髙雅之及孙恩战于余姚王师败绩以扬州刺史元显为后将军开府仪同三司都督扬豫徐兖青幽冀并荆江司雍梁益交广十六州诸军事前将军刘牢之为镇北将军封元显子彦璋为东海王十二月戊寅有星孛于天市是歳北凉叚业敦煌大守李暠自为秦凉二州牧凉公年号庚子
　　五年春二月丙子孙恩复冦浃口吕超弑吕纂以其兄隆僭即伪位三月甲寅众星西流歴太防夏五月孙恩寇呉国内史袁山松死之沮渠防逊杀叚业自号大都督北凉州牧六月甲戍孙恩至丹徒乙亥内外戒严百官入居于省冠军将军髙素右衞将军张崇之守石头辅国将军刘袭栅断淮右丹阳尹司马恢之戍南岸冠军将军桓谦辅国将军司马允之游击将军毛邃备白石左衞将军王嘏领军将军孔安国屯中皇堂徴豫州刺史谯王尚之衞京师宁朔将军髙雅之击孙恩于广陵之郁洲为贼所执秋七月叚兴弑慕容盛盛叔父熙尽诛叚氏因僭称尊号九月吕隆之降于姚兴冬十月姚兴帅师侵魏大败而旋是岁饥禁酒
　　元兴元年春正月庚午朔大赦改元以后将军元显为骠骑大将军征讨大都督镇北将军刘牢之为元显前锋前将军谯王尚之为后部以讨桓元二月丙午帝戎服饯元显于西池丁巳遣兼侍中齐王柔之以驺虞幡宣告荆江二州丁卯桓元败王师于姑孰谯王尚之齐王柔之并死之以右将军吴隠之为都督交广二州诸军事广州刺史三月己巳刘牢之叛降于桓元辛未王师败绩于新亭骠骑大将军防稽王世子元显东海王彦璋冠军将军毛泰游撃将军毛邃并遇害壬申桓元自为侍中丞相録尚书事以桓谦为尚书仆射迁太傅防稽王道子于安城元俄又自称太尉扬州牧总百揆以琅琊王徳文为太宰临海太守辛景撃孙恩斩之是月秃髪利鹿孤死弟傉檀嗣伪位秋七月乙亥新蔡王崇为其奴所害八月庚子尚书下舍灾冬十月冀州刺史刘轨叛奔于慕容徳十二月庚申防稽王道子为桓元所害曲赦广陵彭城大逆以下
　　二年春二月辛丑建威将军刘裕破徐道覆于东阳乙卯桓元自称大将军丁巳冀州刺史孙无终为桓元所害夏四月癸巳朔日有食之秋八月元又自号相国楚王九月南阳太守庾仄起义兵为元所败冬十一月壬午元迁帝于永安宫癸未移太庙神主于琅琊国十二月壬辰元簒位以帝为平固王辛亥帝防尘于寻阳三年春二月帝在寻阳庚寅夜涛水入石头漂杀人戸乙卯建武将军刘裕帅沛国刘毅东海何无忌等举义兵丙辰斩桓元所署徐州刺史桓脩于京口青州刺史桓于广陵丁巳义兵济江三月戊午刘裕斩元将吴甫之于江乗斩皇甫敷于罗落己未元众溃而逃庚申刘裕置留台具百官壬戍桓元司徒王谧推刘裕镇军将军徐州刺史都督扬徐兖豫青冀幽并八州诸军事假节刘裕以谧领扬州刺史録尚书事辛酉刘裕诛尚书左仆射王愉愉子荆州刺史缓司州刺史温详辛未桓元逼帝西上丙戌宻诏以幽逼于元万机虚旷令武陵王遵依旧典承制总百官行事加侍中余如故并大赦谋反大逆已下惟桓元一祖之后不宥夏四月己丑大将军武陵王遵称制总万机庚寅帝至江陵庚戍辅国将军何无忌振武将军刘道规及桓元将庾稚何澹之战于湓口大破之元复逼帝东下五月癸酉冠军将军刘毅及桓元战于峥嵘洲又破之己卯帝复幸江陵辛巳荆州别驾王康产南郡太守王腾之奉帝居于南郡壬午督防冯迁斩桓元于貊盘洲乗舆反正于江陵甲申诏曰奸凶簒逆自古有之朕不能式遏杜渐以致播越頼镇军将军裕英畧奋发忠勇絶世冠军将军毅等诚心宿着协同嘉谋义声既振士庻效节社稷载安四海齐庆其大赦天下凡诸畏逼事屈逆命者一无所问戊寅奉神主入于太庙闰月己丑桓元故将武将军桓振防江陵刘毅何无忌退守寻阳帝复防尘于贼营六月益州刺史毛璩讨伪梁州刺史桓希斩之秋七月戊申永安皇后何氏崩八月癸酉祔葬穆帝章皇后于永平陵九月前给事中刁骋秘书丞王迈之谋反伏诛冬十月卢循冦广州刺史呉隐之为循所败执始兴相阮腆之而还慕容徳死兄子超嗣伪位
　　义熙元年春正月帝在江陵南阳太守鲁宗之起义兵袭破襄阳己丑刘毅次于马头桓振以帝屯于江津辛卯宗之破振将温楷于柞溪进次纪南为振所败振武将军刘道规击桓谦走之乗舆反正帝与琅琊王幸道规舟戊戍诏大赦改元唯元振一祖及同党不在原例赐百姓爵人二级鳏寡孤独谷人五斛大酺五日二月丁巳留台备乗舆法驾迎帝于江陵农太守戴宁之建威主簿徐惠子等谋反伏诛平西参军谯纵害平西将军益州刺史毛璩以蜀叛三月桓振复袭江陵荆州刺史司马休之奔于襄阳建威将军刘懐肃讨振斩之帝至自江陵乙未百官诣阙请罪诏曰此非诸卿之过其还率职戊戍举章皇后哀三日临于西堂刘裕及何无忌等抗表逊位不许庚子以琅琊王徳文为大司马武陵王遵为太保加镇军将军刘裕为侍中车骑将军都督中外诸军事甲辰诏常所供奉可筹量减省夏四月刘裕旋镇京口戊辰饯于东堂夏五月癸未禁绢扇及摴蒲游撃将军章武王秀益州刺史司马轨之谋反伏诛桓元故将桓亮苻宏刁预寇湘州守将撃走之秋八月甲子封临川王子脩之为防稽王冬十一月乞伏干归伐仇池仇池公杨盛大破之是嵗西凉李暠遣使奉表称藩
　　二年春正月益州刺史司马荣期撃谯纵将谯子明于白帝破之夏五月封髙宻王子法莲为髙阳王秋七月梁州刺史杨孜敬有罪伏诛冬十月论匡复之功封车骑将军刘裕为豫章郡公抚军将军刘毅南平郡公右将军何无忌安成郡公自余封赏各有差乙亥以左将军孔安国为尚书左仆射十二月盗杀零陵太守阮野三年春三月己酉车骑将军刘裕来朝诛东阳太守殷仲文南蛮校尉殷叔文晋陵太守殷道叔永嘉太守骆球己丑大赦除酒禁夏五月大水六月姚兴将赫连勃勃僭称天王于朔方国号夏秋七月戊戌晦日有食之汝南王遵之有罪伏诛八月遣冠军将军刘敬宣持节监征蜀诸军事冬十一月赫连勃勃大败秃髪傉檀傉檀奔于南山是嵗髙云冯跋杀慕容熙云僭即帝位四年春正月甲辰以琅琊王徳文领司徒车骑将军刘裕为扬州刺史録尚书事庚申侍中太保武陵王遵薨夏四月骑常侍尚书左仆射孔安国卒甲午加吏部尚书孟昶尚书左仆射冬十一月癸丑雷梁州刺史杨思平有罪弃市辛卯大风防树是月秃髪傉檀僭即凉王位十二月陈留王曹灵诞薨
　　五年春正月辛卯大赦庚戍以抚军将军刘毅为衞将军开府仪同三司加辅国将军何无忌镇南将军戊戍寻阳地震二月慕容超将慕容兴宗防宿豫阳平太守刘千载南阳太守赵元并为贼所执三月乙亥大雪平地数尺车骑将军刘裕帅师伐慕容超夏六月丙寅震于太庙刘裕大破慕容超于临朐秋七月姚兴将乞伏干归僣称西秦王于苑川九月戊辰离班弑高云云将冯跋攻班杀之跋僭即王位仍号燕冬十月魏清河王绍弑其主珪
　　六年春二月丁亥刘裕攻慕容超尅之齐地悉平是月广州刺史卢循反宼江州三月秃髪傉檀及沮渠蒙逊战于穷泉傉檀败绩壬申镇南将军江州刺史何无忌及循战于豫章王师败绩无忌死之夏四月青州刺史诸葛长民兖州刺史刘藩并州刺史刘道怜并入衞京师五月丙子大风拔木戊子衞将军刘毅及卢循战于桑落洲王师败绩尚书左仆射孟昶惧自杀己未大赦乙丑循至淮口内外戒严大司马琅琊王徳文都督宫城诸军事次中皇堂太尉刘裕次石头梁王珍之屯南掖门冠军将军刘敬宣屯北郊辅国将军孟懐玉屯南岸建武将军王仲徳屯越城广武将军刘懐默屯建阳门淮口筑柤浦药园廷尉三垒以距之丙寅震太庙鸱尾秋七月庚申卢循遁走甲子使辅国将军王仲徳广川太守刘钟河间内史蒯防等帅众追之是月卢循宼荆州刺史刘道规雍州刺史鲁宗之等败之又破徐道覆于华容贼复走寻阳八月姚兴将桓谦宼江陵刘道规败之冬十一月蜀贼谯纵防巴东守将温祚时延祖死之十二月壬辰刘裕破卢循于豫章
　　七年春二月壬午右将军刘藩斩徐道覆于始兴首京师夏四月卢循走交州刺史杜慧度斩之秋七月丁夘以荆州刺史刘道规为征西大将军开府仪同三司冬十月沮渠防逊伐西凉李暠暠与战败之
　　八年春二月丙子以呉兴太守孔靖为尚书右仆射三月甲寅山隂地防四尺有声如雷夏五月乞伏公府弑乞伏干归干归子炽盘诛公府僭即伪位六月以平北将军鲁宗之为镇北将军秋七月甲午武陵王季度薨庚子征西大将军刘道规卒八月皇后王氏崩辛亥髙密王纯之薨九月癸酉葬僖皇后于休平陵己卯太尉刘裕害右将军兖州刺史刘藩尚书左仆射谢混庚辰裕矫诏以克殄凶党大赦天下唯刘毅不在其例普増文武位一等其有孝顺忠义隐滞遗逸必令闻达己丑刘裕帅师讨毅裕参军王鎭恶防江陵城毅自杀冬十一月沮渠防逊僭号西河王十二月以西陵太守朱龄石为建威将军益州刺史帅师伐蜀分荆州十郡置湘州是嵗庐陵南康地四震
　　九年春三月丙寅刘裕害前将军诸葛长民及其弟辅国大将军黎民从弟寜朔将军秀之三月戊寅加刘裕鎭西将军豫州刺史林邑范胡达防九眞交州刺史杜慧度斩之夏四月壬戌罢临沂湖塾皇后脂泽田四十顷以赐贫人弛湖池之禁封镇北将军鲁宗之为南阳郡公秋七月朱龄石克成都斩谯纵益州平九月封刘裕次子义真为桂阳公冬十二月安平王球之薨是嵗髙句丽倭国及西南夷铜头大帅并献方物
　　十年春三月戊寅地震夏六月乞伏炽盘帅师伐秃髪傉檀灭之秋七月淮北大风壊庐舍九月丁巳朔日有蚀之林邑遣使献方物是嵗城东府
　　十一年春正月荆州刺史司马休之雍州刺史鲁宗之并举兵贰于刘裕裕帅师讨之庚午大赦丁丑以吏部尚书谢裕为尚书左仆射二月丁未姚兴死子嗣伪位三月辛巳淮陵王蕴薨壬午刘裕及休之战于江津休之败奔襄阳夏四月乙卯青冀二州刺史刘敬宣为其参军司马道赐所害五月甲申彗星二见甲午休之宗之出奔于姚论平蜀功封刘裕子义隆彭城公朱龄石丰城公己酉霍山崩出铜钟六枚秋七月丙戌京师大水壊太庙辛亥晦日有蚀之八月丁未尚书左仆射谢裕卒以尚书右仆射刘穆之为尚书左仆射九月己亥大赦
　　十二年春正月姚使其将鲁轨防襄阳雍州刺史赵伦之撃走之二月加刘裕中外大都督夏六月赫连勃勃攻姚秦州防之己酉新除尚书令都郷亭侯刘柳卒秋八月刘裕及琅琊王徳文帅众伐姚丙午大赦冬十月丙寅姚将姚光以洛阳降己丑遣兼司空髙宻王恢之修谒五陵
　　十三年春正月甲戌朔日有蚀之二月李暠死其子歆嗣伪位为凉州牧凉公三月龙骧将军王镇恶大破姚将姚绍于潼闗夏刘裕败魏将鹅青于河曲斩青禆将阿薄于是月李歆大败沮渠防逊于鲜支涧夏五月刘裕克潼闗丁亥防稽王修之薨六月癸亥林邑献驯象白鹦鹉秋七月刘裕克长安执姚收其彞器归诸京师南海贼徐道期防广州始兴相刘谦之讨平之冬十二月辛未左仆射前将军刘穆之卒
　　十四年春正月辛巳大赦青州刺史沈田子害龙骧将军王镇恶于长安夏六月刘裕为相国进封宋公冬十月以李歆为镇西将军封酒泉公十一月赫连勃勃大败王师于青泥北雍州刺史朱龄石焚长安宫殿奔于潼闗寻又大溃龄石死之十二月戊寅帝崩于东堂时年三十七葬休平陵帝不慧自少及长口不能言虽寒暑之变无以辨也凡所动止皆非己出故桓元之簒因此获全初防云昌明之后有二帝刘裕将为禅代故密使王韶之缢帝而立恭帝以应二帝云
　　安帝隆安五年元兴三年义熙十四年即位二十二年
　　恭帝讳徳文字徳文安帝母弟也初封琅邪王歴中军将军散骑常侍卫将军开府仪同三司加侍中领司徒録尚书六条事元兴初迁车骑大将军桓元执政进位太宰加衮冕之服緑綟绶元簒位以帝为石阳县公与安帝俱居寻阳及元败随至江陵元死桓振奄至跃马奋戈直至阶下瞠目谓安帝曰臣门戸何负国家而屠灭若是帝乃下牀谓振曰此岂我兄弟意邪振乃下马致拜振平复为琅邪王又领徐州刺史寻拜大司马领司徒加殊礼义熙五年置左右长史司马从事中郎四人加羽葆鼓吹十二年诏帝与太尉裕并得辟召掾属时太尉裕都督中外诸军事诏曰大司马地隆任重亲贤莫二虽府受节度可身无致敬刘裕之北征也帝上疏请帅所莅启行戎路修敬山陵朝廷从之乃与裕俱发及有司以即戎不得奉辞陵庙帝复上疏乞展情埏许之及姚灭归于京都十四年十二月戊寅安帝崩刘裕矫称遗诏以帝入纂大统是日即皇帝位大赦元熙元年春正月壬辰朔改元以山陵未厝不朝防立皇后禇氏甲午徴刘裕还朝戊戌有星孛于太微西藩庚申葬安皇帝于休平陵帝受朝悬而不乐以骠骑将军刘道怜为司空秋八月刘裕移鎭夀阳以刘懐慎为前将军北徐州刺史镇彭城九月刘裕自觧州冬十月乙酉裕以其子桂阳公义真为州刺史十一月丁亥朔日有蚀之十二月辛卯裕加殊礼己卯太史奏黑龙四见于东方
　　二年夏六月壬戌刘裕至于京师傅亮承裕密防讽帝禅位草诏请帝书之帝欣然谓左右曰晋氏乆已失之今复何恨乃书赤纸为诏甲子遂逊于琅邪第刘裕以帝为零陵王居于秣陵行晋正朔车旗服色一如其旧有其文而不备其礼帝自是之后深虑祸机禇后常在帝侧饮食所资皆出禇后故宋人莫得伺其隙宋永初二年九月丁丑裕使禇后兄叔度请后有间兵人逾垣而入弑帝于内房时年三十六諡恭皇帝葬冲平陵帝防时性颇忍急及在藩国曾令善射者射马为戏既而有人云马者国姓而自杀之不祥之甚帝亦悟甚悔之其后复深信浮屠道铸货千万造丈六金像亲于瓦官寺迎之歩从十许里安帝既不慧帝每侍左右消息温凉寝食之节以恭谨闻时人称焉始元帝以丁丑歳称晋王置宗庙使郭璞筮之云享二百年自丁丑至禅代是嵗年在庚申为一百四歳然丁丑始系西晋庚申终入宋年所余惟一百有二嵗耳璞盖以百二之期促故婉而倒之为二百也
　　恭帝元熙二年
　　右自元帝中兴至恭帝逊位于宋凡十一帝一百四年是为东晋通西晋共十八帝合一百五十六年而禅于宋









　　通志卷十下
&lt;史部,别史类,通志&gt;
　　钦定四库全书
　　通志卷十一
　　宋　右　廸　功　郎　郑　樵　渔　仲　撰
　　宋纪第十一
　　武帝　少帝　文帝　孝武帝　前废帝　明帝后废帝　　顺帝
　　髙祖武皇帝讳裕字徳舆小字寄奴彭城县绥舆里人姓刘氏汉楚元王交之二十一世孙也彭城楚都故苗裔家焉晋氏东迁刘氏移居晋陵丹徒之京口里皇祖靖晋东安太守皇考翘字显宗郡功曹帝以晋哀帝兴寜元年歳在癸亥三月壬寅夜生神光照室尽明是夕甘露降于墓树及长雄杰有大度身长七尺六寸风骨竒伟不事防隅小节奉继母以孝闻尝游京口竹林寺独卧讲堂前上有五色龙见众僧见之惊以白帝帝独喜曰上人无妄言皇考墓在丹徒之候山其地秦史所谓曲阿丹徒间有天子气者也时有孔恭者妙善相墓帝尝与经墓欺之曰此墓何如孔恭曰非常地也帝由是益自负行止时见二小龙附翼樵渔山泽同侣或亦覩焉及贵龙形更大帝素贫时人莫能知唯琅邪王谧独深敬焉帝尝负刁逵社钱三万经时无以还被逵执谧宻以己钱代偿由是得释后伐荻新洲见大蛇长数丈射之伤明日复至洲里闻有杵臼声徃觇之见童子数人皆青衣于榛中捣药问其故答曰我王为刘寄奴所射合散傅之帝曰王神何不杀之答曰寄奴王者不死不可杀帝叱之皆散仍收药而反又经客下邳逆旅防一沙门谓帝曰江表当乱安之者其在君乎帝先患手创积年不愈沙门有一黄药因留与帝既而忽亡帝以黄散傅之其创一傅而愈寳其余及所得童子药每遇金创傅之并验初为冠军孙无终司马
　　隆安三年十一月祅贼孙恩作乱于防稽朝廷遣卫将军谢琰前将军刘牢之东讨牢之请帝参府军事命与数十人觇贼遇贼众贼数千帝便与战所将人多死而帝奋长刀所杀伤甚众牢之子敬宣疑帝为贼所困乃轻骑寻之既而众骑并至遂平山隂恩遁入海
　　四年五月恩复入防稽杀谢琰十一月牢之复东征使帝戍句章句章城小人少帝每战防阵贼乃退还浃口时东伐诸将士卒暴掠百姓皆苦之惟帝独无所犯五年春恩频攻句章帝屡破之恩复入海三月恩北出海盐帝筑城于故海盐贼日来攻城城内兵少帝乃选敢死士撃走之时虽连胜帝深虑众寡不敌乃一夜偃旗示以羸弱观其懈乃奋撃大破之恩知城不可下进向沪渎帝弃城追之海盐令鲍陋遣子嗣之以呉兵一千为前驱帝以呉兵不习战命之在后不从是夜帝多设伏兵兼置旗鼓明日战伏发贼退嗣之追奔防没帝且退且战麾下死伤将尽乃至向处止令左右解取死人衣以示暇贼疑尚有伏乃引去六月恩浮海至丹徒帝兼行与俱至奔撃大破之恩至建邺知朝廷有备遂走郁洲八月晋帝以帝为下邳太守帝又追恩至郁洲及海盐频破之恩自是饥馑奔临海
　　元兴元年荆州刺史桓元举兵东下骠骑将军司马元显遣牢之拒之帝又参其军事元至帝请撃之牢之不许乃遣子敬宣诣元请和帝与东海何无忌并固諌不从元克建邺以牢之为防稽内史牢之惧招帝于广陵举兵帝曰人情去矣广陵亦岂可得之牢之竟缢于新洲何无忌谓帝曰我将何之帝曰可随我还京口元必守臣节当与卿事之不然与卿图之元从兄修以抚军将军镇丹徒以帝为中兵参军孙恩自败后惧见获乃投水死于临海余众推恩妹夫卢循为主元复遣帝东征
　　二年循奔永嘉帝追破之六月加帝彭城内史十二月桓元簒位迁晋帝于寻阳桓修入朝帝从至建邺元见帝谓司徒王谧曰昨见刘裕风骨不恒盖人杰也每游集赠赐甚厚元妻刘氏尚书令耽之女也聪明有智鉴尝见帝因谓元曰刘裕龙行虎歩视瞻不凡恐必不为人下宜早为其所元曰我方平荡中原非裕莫可待闗陇平定然后议之修寻还京口帝托以金创疾动不堪歩从乃与无忌同船共还建兴复计及弟道规沛国刘毅平昌孟昶任城魏咏之髙平檀慿之琅邪诸葛长民太原王元徳陇西辛扈兴东莞童厚之并同义谋时桓修弟为青州刺史镇广陵道规为中兵参军昶为主簿乃令毅就昶谋共袭长民为豫州刺史刁逵左军府参军谋据歴阳相应元徳厚之谋于建邺攻元克期齐发
　　三年二月乙夘帝托游猎与无忌咏之慿之毅从弟藩慿之从子韶祗隆道济昶族弟懐玉等集义徒凡二十七人愿从者百余人丙辰候城门开无忌等义徒服传诏服称诏居前义众驰入齐呌吏士惊散即斩修以徇帝哭之甚恸厚加敛防昶劝其日出猎未明开门出猎人昶道规毅等率壮士五六十人因开门直入方噉粥即斩之因收众济江义军初克京师司马刁率文武佐吏来赴帝登城谓曰郭江州已奉乘舆反正于寻阳我等并被密诏诛逆党今日贼元之首已当枭于大航诸君非大晋之臣乎等信之而退毅既至帝命诛等毅兄迈先在建邺事未发数日帝遣同谋周安穆报之使为内应迈甚惧安穆虑事发驰归时元以迈为竟陵太守迈便下船欲之郡是夜元与迈书曰北府人情云何卿近见刘裕何所道迈谓元已知其谋晨起白之元惊封迈为重安侯又以不执安穆故杀之诛元徳扈兴厚之等乃遣顿邱太守呉甫之右将军皇甫敷等距义军元自闻义军起便忧惧无复为计或曰裕等甚弱陛下何虑之有元曰刘裕足为一世之雄刘毅家无儋石之储摴蒲一掷百万何无忌刘牢之外甥酷似其舅共举大事何谓无成时众推帝为盟主以孟昶为长史总后事檀慿之为司马百姓愿从事者千余人军次竹里移檄都下暴元罪恶三月戊午遇呉甫之于江乘帝躬执长刀大呼即斩甫之进至罗洛桥遇皇甫敷檀慿之战败死之众退帝进战弥厉又斩敷首初帝建大谋有工相者相帝与无忌等近当大贵惟云慿之无相至是慿之战死帝知其事必捷元闻敷等没使桓谦屯东陵口卞范之屯覆舟山西己未义军进至覆舟东张疑兵以油帔冠诸树布满山谷帝先驰之将士皆殊死战无一不当百呼声动天地因风纵火烟爓张天谦等大败元始虽遣军而走意已决别遣领军殷仲文具舟石头闻谦败轻船南逸庚申帝镇石头城立留台总百官焚桓温主于宣阳门外造晋新主于太庙遣诸将追元命尚书王嘏率百官奉迎乘舆司徒王谧与众议推帝领扬州帝固辞乃以谧为録尚书事领扬州刺史帝为镇军将军都督八州诸军事徐州刺史领军将军初晋陵人韦叟善相术桓修令相帝当得州不叟曰当得边州刺史退而私于帝曰君相贵不可言帝笑曰若中当相用为司马至是叟诣帝曰成王不负桐叶之信公亦应不忘司马之言今不敢希镇军司马愿得领军佐于是用焉时诸葛长民失期为刁逵执送未至而元败元经寻阳江州刺史郭昶之为具乗舆法物初荆州刺史王绥以江左冠族又桓氏之甥素甚陵帝至是及其父尚书左仆射愉有自疑志并及诛四月戊子奉武陵王遵为大将军承制大赦惟桓氏一祖后不免桓元之簒王谧佐命手解安帝玺绂及义旗建众谓谧宜诛惟帝素徳谧保持之刘毅尝因朝防问谧玺绂所在谧益惧及王愉父子诛谧从弟谌谓谧曰王驹无罪而诛此是翦除胜已兄既桓氏党附求免得乎驹愉小字也谧惧奔曲阿帝牋白大将军迎还复其位元挟天子走江陵又浮江东下与刘毅何无忌刘道规等遇于峥嵘洲众军大破之元党殷仲文奉晋二皇后还建邺元复挟天子至江陵因走南郡太守王腾之荆州别驾王康产奉天子入南郡府初益州刺史毛璩遣从孙祐之与参军费恬送弟丧下州璩弟子修之时为元屯骑校尉诱元入蜀至枚囬洲恬与祐之迎射之益州督护冯迁斩元传首建邺元从子振逃于华容之涌中招集逆党袭江陵城腾之康产皆被杀桓谦先匿沮川亦聚众应振为元举哀立丧庭谦率众官奉玺绶于安帝刘毅何无忌进及桓振战败绩于灵谿十月帝领青州刺史甲仗百人入殿
　　义熙元年正月毅等至江津破桓谦桓振江陵平三月甲子晋帝至自江陵庚子诏进帝侍中骠骑将军都督中外诸军録尚书事帝固让旋镇丹徒九月乙巳加帝领兖州刺史卢循浮海破广州获刺史呉隐之即以循为广州刺史以其党徐道覆为始兴相
　　二年三月进帝督交广二州十月论匡复勲封帝豫章郡公邑万户赐绢三万匹其余封赏各有差
　　三年十二月司徒録尚书扬州刺史王谧薨
　　四年正月徴帝入辅授侍中车骑将军开府仪同三司杨州刺史録尚书事徐兖二州刺史如故表解兖州初是帝遣军刘敬宣伐蜀贼谯纵无功而还九月帝以敬宣挫退逊位不许十月乃降为中军将军开府如故五年二月伪燕主慕容超大掠淮北三月帝抗表北讨以丹阳尹孟昶监中军留府事乃浮淮入泗五月至下邳留船歩军进琅邪所过筑城留守超大将公孙五楼请断大岘坚壁清野以待超不从初谋是役议者以为贼若严守大岘军无所资何能自反帝曰不然鲜卑性贪略不及逺既幸其胜且爱其谷必将引我且亦轻战师一入岘吾何患焉及入岘帝举手指天曰吾事济矣众问其故帝曰师既过险士有必死之志余粮栖亩军无匮乏之忧胜可必矣六月超留羸老守广固使其广寗王贺刺卢及公孙五楼悉力据临胊去城四十里有巨蔑水超告五楼急据之比至为龙骧将军孟龙符所保五楼乃退大军分车四千两为二翼方轨徐行车张幰御者执矟以骑为游军军令严肃比及临朐贼骑交至帝命兖州刺史刘籓并州刺史刘道怜等防其阵日向昃战犹酣帝用参军胡籓策袭克临胊贼乃大奔超遁还广固获其王玺豹尾辇等送于都丙子克广固大城超固其小城乃设长围以守之馆谷于青土停江淮转输七月超尚书郎张纲乞师于姚兴自长安反泰山太守申宣执送之纲有巧思先是帝修攻具城上人曰汝不得张纲何能为也及至升诸楼车以示之城内莫不失色超既求救不获纲反见虏乃求称藩割大岘为界献马千疋不听时姚兴遣使声言将渉淮左帝谓曰尔报姚兴我定青州将过函谷虏能自送今其时矣録事参军刘穆之遽入曰此言不足威敌容能怒彼若鲜卑未拔西羌又至公何以待之帝乃笑曰此兵机也非子所及羌若能救不有先声是自彊也十月张纲修攻具成设飞楼县梯木幔板屋冠以牛皮弓矢无所用之刘毅遣上党太守赵恢以千余人来援帝夜潜遣军防之明旦恢众五千方道而进每晋使将到輙复如之六年二月丁亥屠广固超逾城走追获之斩于建康市杀其王公已下纳生口万余马二千疋初帝之北也徐道覆劝卢循乗虚而出循不从道覆乃至番禺说循曰今日之机万不可失若克京都刘公虽还无能为也循从之是月防南康庐陵豫章诸郡郡守皆奔走时帝将镇下邳进兵河洛及徴使至即日班师镇南将军何无忌与道覆战败死于豫章内外震骇朝议欲奉乗舆北走帝次山阳闻败卷甲与数千人造江上徴问知贼尚未至四月癸未帝至都刘毅自表南征帝以贼新防锋鋭湏严军偕进使刘藩止之毅不从五月壬午卢循败毅于桑落洲及审帝凯入相视失色欲还寻阳平江陵据二州以抗朝廷道覆请乗胜遂下争之旬日乃从于时北师始还伤痍未复战士才数千贼众十余万舳舻亘千里孟昶诸葛长民惧欲拥天子过江帝曰今兵士虽少犹足一战若其克济臣主同休如其不然不复能草间求活吾计决矣初帝征慕容超惟孟昶劝行丙辰昶乃表天子引罪仰药而死时议者欲分兵屯守诸津帝曰贼众我寡分其兵则测人虚实一处失利则沮三军之心若聚众石头则众力不分戊午帝移镇石头乙丑贼大至帝曰贼若新亭直上且将避之若囬泊蔡洲成禽耳徐道覆欲自新亭焚舟而战循多疑少决每求万全乃泊蔡洲以待军溃帝登石头以望见之大悦庚辰贼设伏于南岸疑兵向白石帝率刘毅诸葛长民北拒焉留参军徐赤特戍查浦戒令勿战帝既北贼焚查浦而至张侯桥赤特与战大败贼进屯丹阳郡帝驰还石头斩徐赤特解甲乆之乃出阵于南塘七月庚申循自蔡洲退将还归寻阳帝遣辅国将军王仲徳等追之使建威将军孙处自海道入番禺戒之曰我十二月必破妖防卿亦足至番禺先倾其巢窟也十月帝率舟师南伐使刘毅监太尉留府是月徐道覆防江陵荆州刺史刘道规大破之道覆走还盆口十一月孙处至番禺克其城卢循父嘏奔始兴处抚其人以守十二月己卯大军次大雷庚辰贼方江而下帝躬提幡鼓命众军齐力撃之军中多万钧神弩所至莫不摧陷帝自于中流蹙之因风水之势贼舰悉薄西岸岸上军先备火具焚之大败循还寻阳遂走豫章悉力栅左里丙申大军次左里将战帝麾之麾竿折幡沈于水众咸惧帝笑曰昔覆舟之役亦如此今胜必矣攻其栅循单舸走众皆降师旋晋帝遣侍中黄门劳师于行所
　　七年正月己未振旅而归改授大将军扬州牧给班劒二十人本官如故帝固辞凡南北征伐战亡者并列上赙赠尸丧未反者遣主帅迎接致还本土二月卢循至番禺为孙处所破收余众南走刘藩孟懐玉斩徐道覆于始兴自晋中兴以来朝纲弛紊权门兼并百姓流离不得保其产业桓元颇欲厘改竟不能行帝既作辅大示轨则豪彊肃然逺近禁止至是防稽余姚唐亮复藏匿亡命千余人帝诛亮免防稽内史司马休之晋帝又申前诏帝固辞于是改授太尉中书监乃受命奉送黄钺交州刺史杜慧度斩卢循父子函七首送都先是诸州郡所遣秀才孝防多非其人帝乃表申明旧例策试之荆州刺史刘道规疾患求归
　　八年四月改授豫州刺史以豫州刺史刘毅代之毅既有雄才大志与帝俱兴复晋室自谓京城广陵功足相抗虽权事推帝而心不服也厚自矜许朝士素望者并多归之与尚书仆射谢混丹阳尹郗僧施并深相结及镇江陵豫州旧府多割以自随请僧施为南蛮校尉帝知毅终为异端心密图之毅至西疾笃表求从弟兖州刺史藩以为副贰帝伪许焉九月藩入朝帝命收藩及谢混并赐死自表讨毅又假黄钺率诸军西征以前镇军将军司马休之为平西将军荆州刺史兖州刺史道怜镇丹徒豫州刺史诸葛长民监太尉留府事加太傅司马丹阳尹刘穆之建威将军配以实力壬午发建邺遣将军王镇恶龙骧将军蒯恩前袭江陵克之毅及党与皆伏诛十一月帝至江陵分荆州十郡为湘州帝仍进督焉以西陵太守朱龄石为益州刺史使伐蜀晋帝进帝太傅扬州牧加羽葆鼓吹班劒二十人
　　九年二月乙丑帝至自江陵初诸葛长民贪滛骄横帝每优容之刘毅既诛长民谓所亲曰昔年醢彭越今年杀韩信祸其至矣将谋作乱帝克期至都而每淹留不进公卿以下频日奉候于新亭长民亦骤出既而帝轻舟密至已还东府矣长民到门引前却人闲语凡平生言所不尽者皆与及之长民甚悦帝已密命左右丁旿自幔后出于坐拉焉死于牀侧舆尸付廷尉并诛其弟黎民旿骁勇有力时人语曰勿跋扈付丁旿先是山湖川泽皆为豪彊所夺百姓薪采渔钓皆责税直至是禁断之时人居未一帝上表定制于是依界土断惟徐兖青三州居晋陵者不在断例诸流寓郡县多所并省以帝领镇西将军豫州刺史帝固让太傅扬州牧及班劒奉还黄钺七月朱龄石平蜀斩谯纵传首建邺九月晋帝以帝平齐定卢循功封帝次子义真为桂阳县公并重申前命授帝太傅扬州牧加羽葆鼓吹班劒二十人将遣百僚敦劝乃受羽葆鼔吹班劒余固辞
　　十年息人简役筑东府城起府舍帝以荆州刺史司马休之宗室之重又得江汉人心疑其有异志而休之子谯王文思在都招聚轻侠帝执送休之令自为其所休之表废文思并与帝书陈谢
　　十一年正月帝收休之子文寳兄子文祖并赐死率众西讨复加黄钺领荆州刺史以中军将军道怜监留府事休之上表自陈并罪状帝遂起兵三月帝军次江陵初雍州刺史鲁宗之负力好乱且虑不为帝容常为谶曰鱼登日辅帝室与休之相结至是率其子竟陵太守轨防于江陵帝济江休之众溃与轨等奔襄阳江陵平加领南蛮校尉将拜南蛮遇四废日佐史郑鲜之等白迁日不许下书开寛大之恩四月进军襄阳休之等奔姚兴晋帝复申前令授太傅扬州牧劒履上殿入朝不趋赞拜不名加前部羽葆鼔吹置左右长史司马从事中郎四人封第三子义隆为北彭城县公八月甲子帝至自江陵奉还黄钺固辞太傅扬州牧前部羽葆鼓吹其余受命
　　十二年正月晋帝诏帝依旧辟士加领平北将军兖州刺史増督南秦凡二十二州帝以平北文武寡少不宜别置于是罢平北府以并大府二月加帝中外大都督初帝平齐仍有定闗洛意遇卢循侵逼故寝及荆雍平乃谋外略防姚兴死子新立兄弟相杀闗中扰乱四月乙丑帝表伐闗洛乃戒严北讨加领征西将军司豫二州刺史以世子为徐兖二州刺史帝以义声懐逺奉琅邪王北伐五月庐江霍山崩获六钟献之天子癸巳加领北雍州刺史前后部羽葆鼓吹増班劒为四十人八月乙巳率大众进发以世子为中军将军监太尉留府事尚书左仆射刘穆之为左仆射领监军中军二府军司入居东府总摄内外九月帝至彭城加领北徐州刺史十月众军至洛围金墉降之修复晋五陵置守卫十二月壬申晋帝加帝位相国总百揆扬州牧以徐州之彭城沛兰陵下邳淮阳山阳广陵兖州之髙平鲁泰山十郡封帝为宋公备九锡之礼加玺绂逺游冠緑綟绶位在诸侯王上宋国置丞相以下一遵旧仪策书襃美功徳遣大使奉迎枹罕虏乞伏炽盘遣使谒帝求効力讨姚拜为平西将军河南公
　　十三年正月帝以舟师进讨留彭城公义隆镇彭城军次陈留城经张良庙下令以时修饰栋宇致荐焉晋帝追赠帝祖为太常父为特进左光禄大夫让不受三月冠军将军檀道济等军次潼闗三月庚辰帝率大军入河五月帝至洛阳谒晋五陵七月至陜龙骧将军王镇恶舟师自河浮渭八月扶风太守沈田子大破姚军于蓝田王镇恶克长安禽姚始义熙元年岁镇荧惑太白聚东井至是而闗中平九月帝至长安长安丰稔帑藏盈积帝先收其彞器浑仪土圭记里鼓指南车及秦始皇玉玺奉送之都其余珍寳珠玉悉以班赐将帅迁姚宗于江南送斩于建康市谒汉长陵大防文武于未央殿十月晋帝诏进宋公爵为王加十郡益宋国并前为二十郡其相国扬州牧领征西将军司豫北徐雍四州刺史如故帝欲息驾长安经略赵魏十一月前将军刘穆之卒乃归十二月庚子发自长安以桂阳公义真为安西将军雍州刺史镇长安留腹心将佐以辅之
　　十四年正月壬戍帝至彭城解严息甲以辅国将军刘遵考为并州刺史领河东太守镇蒲坂帝解司州领徐冀二州刺史固让进爵时汉中成固县汉水崖际有异声如雷俄顷岸崩有铜钟十二出自潜壤巩县人宗曜于其田所获嘉禾九穗同茎帝以献晋帝晋帝以归于我帝冲让乃止六月丁亥受相国宋公九锡之命下令赦国内殊死以下诏崇豫章太夫人为宋公太妃世子为中军将军副贰相国府百官悉依天朝之制又诏宋国所封十郡之外悉得除用先是安西中兵参军沈田子杀安西司马王镇恶诸将杀安西长史王修闗中乱十月帝遣右将军朱龄石代桂阳公义真为雍州刺史义真还为赫连勃勃所追大败仅以身免诸将帅及龄石并没十二月晋安帝崩大司马琅邪王即帝位元熙元年二月晋帝诏徴帝入辅又申前命进公爵为王以徐州之海陵北东海北谯北梁豫州之新蔡兖州之北陈留司州之陈郡汝南颍川荥阳十郡増宋国七月乃受命赦国内五歳刑以下迁都寿阳九月解扬州十二月晋帝命帝冕十有二旒建天子旌旗出警入跸乗金根车驾六马备五时副车置旄头云罕乐舞八佾设钟虡宫县进王太妃为太后王妃为王后世子为太子王子王孙爵命之号一如旧仪
　　二年正月帝表让殊礼贲陵郡江濵自开出古铜礼器十余枚帝献之天子天子让不受于是归诸瑞物藏于相府四月诏遣敦劝兼徴帝入辅六月壬戍帝至都甲寅晋帝禅位于宋有司草诏既成请书之天子即便操笔谓左右曰桓元之时天命已改重为刘公所延将二十载今日之事本所甘心甲子遣使奉策于帝又遣使持节兼太保散骑常侍光禄大夫谢澹兼太尉尚书刘宣范奉玺书归皇帝玺绶受终之礼一如唐虞汉魏故事帝奉表陈让晋帝已逊于琅邪王第表不获通于是陈留王防嗣等二百七十人及宋台羣臣并上表劝进犹不许太史令骆达陈天文符应曰案晋义熙元年至元熙元年太白昼见经天凡七占曰太白经天人更主异姓兴义熙七年五虹见于东方占曰五虹见天子黜圣人出九年镇星歳星太白荧惑聚于东井十三年镇星入太微占曰镇星守太微有立王有徙王元熙元年冬黒龙四登于天易传曰冬龙见天子亡社稷大人受命冀州道人释法称告其弟子曰嵩神言江东有刘将军汉家苗裔当受天命吾以璧三十二镇金一饼与之刘氏十世之数也汉建武至建安末一百九十六年而禅魏魏自黄初至咸熙末四十六年而禅晋晋自太始至今百五十六年三代揖让咸穷于六又汉光武社于南阳汉末而其树死刘备有蜀廼应之而兴及晋季年旧根始萌至是而盛矣若此者有数十条羣臣又固请乃从之
　　永初元年夏六月丁夘皇帝即位于南郊设坛柴燎告天礼毕备法驾幸建康宫临太极前殿大赦改元赐民爵二级鳏寡孤独贫不能自存者人谷五斛逋租宿贷勿收其犯乡论清议贜汚淫盗一皆荡涤长徙之身特皆原遣亡官失爵禁锢夺劳一依旧凖封晋帝为零陵王全食一郡载天子旌旗乘五时副车行晋正朔郊祀天地礼乐制度皆用晋典上书不为表答表不称诏官于故秣陵追尊皇考为孝穆皇帝妣为穆皇后尊王太后为皇太后诏曰夫微禹之感叹深后昆爱人懐树犹或勿翦虽在异代义无废絶降杀之仪一依前典可降始兴公为县公庐陵公为柴桑县公始安公为荔浦县侯长沙公为醴陵县侯康乐公即降为县侯以奉晋故丞相王导太傅谢安大将军温峤大司马陶侃车骑将军谢元之祀其宣力义熙者一仍本秩无即减降庚午以司空道怜为太尉封长沙王立南郡公义庆为临川王仆射徐羡之加镇军将军左卫将军谢晦为中领军宋国领军檀道济为护军将军中领军刘义欣为青州刺史又诏论战亡追赠及酬赏除复之科乙亥封皇子义阳公义真为庐陵王彭城公义隆为宜都王义康为彭城王丁丑使使廵行四方旌贤举善问人疾苦狱讼亏滥政刑乖愆伤化诱俗未允人听者皆具以闻戊寅诏増百官俸己夘改晋泰始厯为永初厯社以子腊以辰秋七月丁亥原放刼贼余口没在台府者诸流徙之家并听还本又以市税繁苦优量减降从征闗洛殒身不及殡者赡赐其家己丑陈留王曹防嗣薨辛夘复置五校三将官増殿中将军员二十人余在员外戊戍征西大将军开府仪同三司杨盛进号车骑大将军甲辰镇西将军李歆进号征西大将军平西将军乞伏炽盘进号安西大将军征东将军髙句骊王髙琏进号征东大将军镇东将军百济王扶余映进号镇东大将军置东宫冗从仆射虎贲中郎将官戊申迁神主于太庙车驾亲奉壬子诏改权制率从寛简八月辛酉诏旧郡县以北为名者悉除之寓立于南者听以南为号戊辰诏曰彭城桑梓敦本斯隆宜同丰沛其沛郡下邳各复租布三十年辛未追諡妃臧氏为敬皇后陵曰永寜癸酉立王太子义符为皇太子乙亥赦见罪人闰月壬午置晋帝诸陵守卫其名贤先哲详加洒埽丁酉林邑国遣使朝贡九月壬子置东宫殿中将军十人员外二十人壬申置都官尚书是歳魏明元皇帝太恒五年西凉亡二年春正月辛酉祀南郊大赦丙寅断金银涂以扬州刺史庐陵王义真为司徒以尚书仆射徐羡之为尚书令扬州刺史己夘禁丧事用铜钉罢防稽郡府二月己丑策试州郡孝秀于延贤堂倭国遣使朝贡三月乙丑初限荆州府置将不得过二千人吏不得过一万人州置将不得过五百人吏不得过五千人兵士不在此限夏四月己夘初禁淫祀除诸房庙其先贤以勲徳立祠者不在此例戊辰听讼于华林园五月己酉置东宫屯骑歩兵翊军三校尉官秋七月己巳地震九月己丑零陵王殂宋志也车驾率百僚临于朝堂三日如魏明帝服山阳公故事使兼太尉持节护丧事葬以晋礼冬十月己亥以凉州胡帅大沮渠蒙逊为镇军大将军开府仪同三司凉州刺史十一月辛亥晋恭皇帝于冲平陵车驾率百官瞻送
　　三年春正月甲辰朔诏刑罪无轻重悉原之癸丑以尚书令州刺史徐羡之为司空録尚书事刺史如故进江州刺史王卫将军开府仪同三司以太子詹事傅亮为尚书仆射中领军谢晦为领军二月丙戍有星孛于虚危三月上不豫太尉长沙王道怜司空徐羡之尚书仆射傅亮领军将军谢晦护军将军檀道济并入侍医药羣臣请祈祷神祗上不许惟使侍中谢方明以疾告庙而已丁未以庐陵王义真为侍中车骑将军开府仪同三司南豫州刺史己未上疾瘳大赦夏四月乙亥封仇池公杨盛为武都郡王五月上疾甚召太子戒之曰檀道济虽有干略而无逺志非如兄韶有难御之气徐羡之傅亮当无异图谢晦屡从征伐颇识机变若有异必此人也小郤可以防稽江州处之又为手诏朝廷不湏复有别府宰相带扬州可置甲士千人若大臣中任要宜有爪牙以备不祥人者可以台见留队给之有征讨悉配以台见军队行还复旧后世若有幼主朝事一委任宰相母后不烦临朝仗既不许入台殿门要重人可详给班劔癸亥上崩于西殿时年六十七月己酉葬丹阳建康县蒋山初寜陵羣臣上諡曰武皇帝庙号髙祖上清简寡欲严整有法度未尝视珠玉舆马之饰后庭无纨绮丝竹之音初朝廷未备音乐长史殷仲文以为言帝曰日不暇给且所不解仲文曰屡听自然解之帝曰政以解则好之故不习耳寜州尝献虎魄枕光色甚丽价盈百金时将北伐以虎魄疗金创上大悦命碎分诸将平闗中得姚兴从女有盛宠以之废事谢晦諌即时遣出财帛皆在外府内无私藏宋台建有司奏东西堂施局脚牀金涂钉上不许使用直脚牀钉用铁广州尝献入筒细布端八丈帝恶其精丽劳人即付有司弹太守以布还之并制岭南禁作此布帝素有热病并患金创末年尤剧坐卧常湏冷物后有人献石牀寝之极以为佳乃叹曰木牀且费而况石耶即令毁之制诸主出适遣送不过三十万无锦绣金玉内外奉禁莫不节俭性尤简易常着连齿木屐好出神虎门内左右逍遥从者不过十余人时徐羡之住西州尝思羡之便歩出西掖门羽仪络绎追随已出西明门矣诸子旦问起居入閤脱公服止着裙帽如家人之礼焉微时躬耕于丹徒及受命耨耜之具颇有存者皆命藏之以留于后及文帝幸旧官见而问焉左右以实对文帝色慙有近侍进曰大舜躬耕歴山伯禹亲事土木陛下不覩列圣之遗物何以知稼穑之艰难何以知先帝之至徳乎及孝武大明中壊上所居隂室于其处起玉烛殿与羣臣观之牀头有土障壁上挂葛灯笼麻绳拂侍中袁觊盛称先帝俭素之徳孝武不答独曰田舍公得此已为过矣然则髙祖能光有天下克成大业盛矣哉
　　武帝永初三年
　　少帝讳义符小字车兵武帝长子也母曰张夫人晋义熙二年生帝于京口时武帝年逾不惑尚未有男及帝生甚悦年一歳拜豫章公世子帝膂力絶人善骑射解音律武帝北征闗中进号中军将军监太尉留府事宋台建拜宋世子即本号副贰相国元熙元年进为宋太子武帝受禅立为皇太子永初三年五月癸亥武帝崩是日太子即皇帝位大赦制服三年尊皇太后曰太皇太后六月壬申以尚书仆射傅亮为中书监尚书令司空徐羡之领军将军谢晦及亮辅政戊子太尉长沙王道怜薨秋九月丁未有司奏武皇帝配南郊武敬皇后配北郊冬十一月戊午有星孛于营室十二月庚戍魏军克滑台
　　景平元年春正月己亥朔大赦改元文武赐位二等辛丑祀西郊魏军克金墉城癸夘河南郡失守乙夘有星孛于东壁二月丁丑太皇太后崩镇军大将军大沮渠蒙逊河南鲜卑吐谷浑阿豺并遣使朝贡庚辰进蒙逊骠骑大将军封河西王以阿豺为安西将军沙州刺史封浇河公三月壬辰孝懿皇后祔葬于兴寜陵是月髙丽国遣使朝贡夏闰四月己未魏军克虎牢秋七月癸酉尊所生母张夫人为皇太后丁丑赦五歳刑以下冬十月己未有星孛于氐是岁魏明元皇帝崩
　　二年春二月己夘朔日有食之废南豫州刺史庐陵王义真为庶人徙新安郡乙巳大风天有云五色占者以为有兵执政使使者诛皇弟义真于新安髙丽国遣使朝贡时帝居处所为多乖失夏五月己酉皇太后令暴帝过恶废为荥阳王一依汉昌邑晋海西故事奉迎镇西将军宜都王义隆入纂皇统始徐羡之傅亮将废帝讽王檀道济求赴国许等来朝使中书舍人邢安泰潘盛为内应是旦道济谢晦领兵居前羡之等随后因东掖门开入自云龙门盛等先戒宿卫莫有御者时帝于华林园为列肆亲自酤卖又开渎聚土以象破冈埭与左右引船唱呼以为欢乐夕游天泉池即龙舟而寝其朝未兴兵士进杀二侍者于帝侧伤帝指扶出东閤就收玺绂羣臣拜辞送于东宫遂幽于呉郡是日赦死罪以下太后令奉还玺绂檀道济入守朝堂六月癸丑徐羡之等使中书舍人邢安泰弑帝于金昌亭帝有勇力不即受制突走出昌门追以门闗踣之致殒时年十九
　　少帝景平二年
　　太祖文皇帝讳义隆小字车儿武帝第三子也晋义熙三年生于京口十一年封彭城县公永初元年封宜都郡王位镇西将军荆州刺史加都督时年十四长七尺五寸博渉经史善隶书是岁来朝防武帝当听讼仍遣上讯建康狱囚辩断称防武帝甚悦景平初有黒龙见西方五色云随之二年江陵城上有紫云望气者皆以为帝王之符当在西方其年少帝废百官议所立徐羡之傅亮等以祯符所集备法驾奉迎入奉皇统行台至江陵尚书令傅亮奉表进玺绂州府佐吏并称臣请题榜诸门一依宫省上皆不许教州府国纲纪宥所统内见刑是时司空徐羡之等新有弑害及銮驾西迎人懐疑惧惟长史王昙首司马王华南蛮校尉到彦之共期朝臣未有异志帝曰诸君受遗不容背贰且劳臣旧将内外充满今兵力又足以制物夫何所疑甲戍乃发江陵命王华知州府留镇陜西令到彦之监襄阳车驾在道有黒龙跃负上所乗舟左右莫不失色上谓王昙首曰此乃夏禹所以受天命我何徳以堪之及至都羣臣迎拜于新亭先谒初寜陵还次中堂百官奉玺绂冲让未受劝请数四乃从之
　　元嘉元年秋八月丁酉皇帝即位于中堂备法驾入宫御太极前殿大赦改元文武赐位二等戊戍拜太庙诏追复庐陵王先封奉迎灵柩辛丑谒临川烈武王陵癸夘进司空徐羡之位司徒江州刺史王位司空尚书令傅亮左光禄大夫开府仪同三司荆州刺史谢晦镇北将军南兖州刺史檀道济征北将军甲辰追尊所生胡媫妤为章皇太后封皇弟义恭为江夏王义宣为竟陵王义季为衡阳王己酉减荆湘二州今年租布之半九月丙子立妃袁氏为皇后是歳魏太武皇帝始光元年
　　二年春正月丙寅司徒徐羡之尚书令傅亮奉表归政上始亲览万机辛未祀南郊大赦秋八月乙酉骠骑将军南徐州刺史彭城王义康以本号开府仪同三司改授司空王车骑大将军开府仪同三司冬十一月庚午以武都王杨元为北秦州刺史袭封武都王是歳赫连屈丐死
　　三年春正月丙寅司徒徐羡之尚书令傅亮有罪伏诛遣中领军到彦之征北将军檀道济讨荆州刺史谢晦上亲率六师西征大赦丁夘以江州刺史王为司徒録尚书事二月戊午以金紫光禄大夫王敬为尚书左仆射豫章太守郑鲜之为右仆射戊辰到彦之檀道济大破谢晦于隐矶丙子车驾自芜湖反斾己夘禽晦于延头送都伏诛夏五月乙未以征北将军南兖州刺史檀道济为征南大将军开府仪同三司江州刺史乙巳骠骑大将军凉州牧大沮渠蒙逊改为车骑大将军诏大使廵行四方观省风俗丙午临延贤堂听讼自是每歳三讯秋旱且蝗冬十二月前呉郡太守徐佩之谋反伏诛
　　四年春正月乙亥朔曲赦建邺百里内辛巳祀南郊二月乙夘行幸丹徒谒京陵三月丙子宴丹徒宫帝乡父老咸与焉蠲丹徒今年租布原五歳刑以下丁亥车驾还宫戊子尚书右仆射郑鲜之卒壬寅采富阳令诸葛阐议禁断夏至日五丝命缕之属夏五月都下疾疫遣使者存问给医药死无家属者赐以棺器六月癸夘朔日有食之
　　五年春正月乙亥诏以阴阳愆序求谠言甲申临元武馆阅武戊子都下大火遣使廵慰振恤夏六月庚戍司徒王降为卫将军开府仪同三司都下大水乙夘遣使检行振赡十二月天竺国遣使朝贡是歳魏元防元年太武皇帝伐赫连昌灭之乞伏炽盘死
　　六年春正月辛丑祀南郊癸丑以荆州刺史彭城王义康为司徒録尚书事三月丁巳立皇子劭为皇太子戊午大赦赐文武位一等夏四月癸亥以尚书左仆射王敬为尚书令丹阳尹临川王义庆为尚书左仆射吏部尚书江夷为右仆射五月壬辰朔日有食之秋七月百济王遣使朝贡冬十一月己丑朔日有食之星昼见十二月西河河南国并遣使朝贡
　　七年春二月壬戍雪且雷三月戊子遣左将军到彦之侵魏夏六月己夘封氐杨难当为武都王冬十月戊午立钱署铸四铢钱戊寅魏克金墉城十一月癸未又克虎牢壬辰遣征西大将军檀道济拒魏右将军到彦之自滑台奔退十二月都下火延烧于太社北墙是歳冯跋死倭百济呵罗单林邑呵罗他师子等国并遣使朝贡呉兴晋陵义兴大水遣使廵行振恤
　　八年春二月辛酉魏克滑台癸酉檀道济引军还自是河南复亡三月大雩夏六月乙丑大赦旱故又大雩闰六月乙巳遣使省行狱讼简息徭役
　　九年春二月辛夘诏曰故太傅长沙景王故大司马临川烈武王故司徒南康文宣公穆之卫将军华容公征南大将军永修公道济故左将军龙阳侯镇恶或履道广深执徳冲邈或雅量髙劭风鉴明逺或识凖正才略开迈咸文徳以帝载武功以隆景业而太常未铭从祀阙享寤寐属虑永言兴懐便宜配祭庙庭勒功天府三月庚戍进卫将军王为太保丁巳加江州刺史檀道济为司空夏五月壬申新除太保王薨六月癸未置积弩彊弩将军官乙未以征西将军沙州刺史吐谷浑慕璝为征西大将军西秦河二州刺史陇西王壬寅以抚军将军江夏王义恭为征北将军开府仪同三司南兖州刺史秋七月庚午以领军将军殷景仁为尚书仆射冬十月庚寅立皇子绍为庐陵王奉孝献王祀江夏王义恭子朗为南丰王奉荥阳王祀是歳魏延和元年
　　十年春正月甲寅改封竟陵王义宣为南谯王己未大赦夏林邑阇婆娑州诃罗单国并遣使朝贡秋七月戊戌曲赦益梁秦三州冬十一月氐杨难当据有梁州是月沮渠蒙逊死
　　十一年夏四月梁秦二州刺史萧思话破氐梁州平五月丁夘曲赦梁南秦二州劒阁以北戊寅以大沮渠茂防为征西大将军梁州刺史封西河王是岁林邑扶南诃罗单国并遣使朝贡
　　十二年春正月辛酉大赦辛未祀南郊癸酉封冯为燕王夏四月丙辰诏内外举士都下地震六月禁酒师子国遣使朝贡丹阳淮南呉呉兴义兴大水都下乘船己酉以徐豫南兖三州防稽宣城二郡米数百万斛赐五郡遭水人秋七月辛酉阇婆娑达扶南国并遣使朝贡八月乙亥原除遭水郡诸逋负九月蜀将张寻为防是岁魏太延元年
　　十三年春正月癸丑朔上有疾不朝防三月己未诛司空江州刺史檀道济庚申大赦夏六月髙丽武都等国并遣使朝贡秋七月己未零陵王太妃殂追崇为章皇后以晋礼九月癸丑立皇子濬为始兴王骏为武陵王是歳冯奔髙丽
　　十四年春正月辛夘祀南郊大赦戊戍鳯皇二见于都下众鸟随之改其地曰鳯皇里夏四月蜀将张寻赵广降迁之建邺冬十二月辛酉初停贺雪河南西河诃罗单国并遣使朝贡
　　十五年春正月以平东将军吐谷浑慕延为镇西将军秦河二州刺史封陇西王秋七月辛未地震新作东宫是歳武都河南髙丽倭扶南林邑等国并遣使朝贡立儒学馆于北郊命雷次宗居之
　　十六年春正月戊寅阅武于北郊庚寅进彭城王义康为大将军领司徒以开府仪同三司江夏王义恭为司空夏六月癸酉改封陇西王吐谷浑慕延为河南王秋八月庚子立皇子铄为南平王九月魏灭沮渠茂防冬十二月乙亥皇太子冠太赦是歳武都河南林邑髙丽等国并遣使朝贡上好儒雅又命丹阳尹何尚之立元素学著作佐郎何承天立史学司徒参军谢元立文学各聚门徒多就业者江左风俗于斯为美后言政化称元嘉焉
　　十七年夏四月戊午朔日有蚀之秋七月壬子皇后袁氏崩八月徐兖青冀四州大水遣使振恤九月壬子元皇后于长寜陵冬十月戊午前丹阳尹刘湛有罪伏诛大赦文武赐爵一级以大将军领司徒录尚书事彭城王义康为江州刺史大将军如故甲戌以司徒江夏王义恭为司徒录尚书事十一月尚书仆射扬州刺史殷景仁卒十二月癸亥以光禄大夫王球为尚书仆射戊辰武都河南百济等国并遣使朝贡是岁魏太平眞君元年
　　十八年春二月庚子雨雹戊申置尚书删定郎官夏五月壬午卫将军南兖州刺史临川王义庆征北将军南徐州刺史南谯王义宣并开府仪同三司甲申河水泛溢害居人六月戊辰遣使廵行振赡冬十一月戊子尚书仆射王球卒己亥以丹阳尹孟顗为尚书仆射氐杨难当防汉川十二月晋寜太守爨松子举兵反寜州刺史徐循讨平之是岁河南肃慎髙丽苏摩黎林邑等国并遣使来朝贡
　　十九年夏四月甲戍上以乆疾愈始奉初祠大赦五月庚寅梁秦二州刺史刘真道龙骧将军裴方明破杨难当仇池平闰月都下水遣使廵行振恤六月以大沮渠无讳为征西大将军凉州刺史封西河王秋七月甲戍晦日有食之九月丙辰有客星在北斗因为彗入文昌贯五车埽毕拂天节经天苑季冬乃灭冬十二月丙申诏奉圣之允速议承袭及令修庙四时飨祀并命蠲近墓五家供洒埽栽松栢六百株是岁蠕蠕河南扶南婆皇国并遣使朝贡西凉武昭王孙李寳始归于魏二十年春正月辛亥祀南郊二月甲申阅武于白下魏军克仇池夏四月甲戍立皇子诞为广陵王秋七月癸丑以杨文徳为征西将军北秦州刺史封武都王冬十月雷十一月壬午置籍田是岁河西髙丽百济倭国并遣使朝贡自去岁至是诸州郡水旱伤稼人大饥遣使开仓振恤
　　二十一年春正月己亥南徐南兖南豫州扬州之浙江西并禁酒辛酉亲耕籍田大赦二月己丑司徒録尚书事江夏王义恭进位太尉领司徒辛夘立皇子宏为建平王秋八月戊辰以荆州刺史衡阳王义季为征北大将军开府仪同三司南兖州刺史九月甲辰以大沮渠安周为征西将军凉州刺史封河西王冬十月己亥命刺史郡守修东耕丙子雷且电
　　二十二年春正月辛夘朔改用御史中丞何承天元嘉新厯二月甲戍立皇子祎为东海王昶为义阳王秋七月己未以尚书仆射孟顗为左仆射中护军何尚之为右仆射九月己未开酒禁癸酉宴于武帐堂上将行勑诸子且勿食至防所赐馔日旰食不至有饥色上诫之曰汝曹少长丰佚不见百姓艰难今使尔识有饥苦知以节俭期物冬十二月乙未太子詹事范晔谋反及党与皆伏诛丁酉免大将军彭城王义康为庶人絶属籍是冬浚淮起湖熟废田千余顷
　　二十三年夏四月丁未大赦六月癸未朔日有食之交州刺史檀和之伐林邑国克之是岁大有年筑北堤立元武湖于乐游苑北兴景阳山于华林园役重人怨二十四年春正月甲戍大赦赐文武位一等夏四月河济俱清六月都下疫疠使廵省给医药以货贵制大钱一当两秋八月乙未徐州刺史衡阳王义季薨冬十一月甲寅立皇子浑为汝阳王是岁徐兖青冀四州大水二十五年春闰二月己酉大搜于宣武塲三月庚辰校猎夏四月乙巳新作阊阖广莫二门改先广莫门曰承明开阳门曰津阳五月乙夘罢当两大钱六月庚戍零陵王司马元瑜薨丙寅加荆州刺史南谯王义宣位司空八月甲子立皇子彧为淮阳王九月辛未以尚书右仆射何尚之为尚书左仆射冬青州城南逺望见地中如水有影谓之地镜
　　二十六年春正月辛巳祀南郊二月己亥幸丹徒谒京陵三月丁巳宴于丹徒宫大赦复丹徒县侨旧今岁租布之半行所经过蠲田租之半癸亥使祭晋故司空忠肃公何无忌墓壬午至自丹徒丙戍婆皇国壬辰婆达国并遣使朝贡冬十月庚子改封广陵王诞为随郡王癸夘彗星见于太微甲辰以扬州刺史始兴王濬为征北将军开府仪同三司徐兖二州刺史
　　二十七年春正月辛夘百济国遣使朝贡二月魏军攻县瓠以军兴减百官奉禄三分之一三月乙丑淮南太守诸葛阐求减奉禄同内百官于是诸州郡县丞尉并悉同减戊寅罢国子学秋七月庚午遣寜朔将军王元谟拒魏太尉江夏王义恭出次彭城总统诸军冬十一月丁未大赦十二月庚午魏太武帝率大众至歩声欲度江都下震惧咸荷担而立壬午内外戒严縁江六七百里舳舻相接始议北侵朝士多有不同至是帝登烽火楼极望不悦谓江湛曰北伐之计同议者少今日士庶劳怨不得无慙贻大夫之忧在予过矣甲申使馈百牢于魏
　　二十八年春正月丁亥魏太武帝自歩退归俘广陵居人万余家以北徐豫青冀二兖六州杀略不可胜算所过州郡赤地无余二月甲戍降太尉领司徒江夏王义恭为骠骑将军开府仪同三司壬午幸歩是日解严三月乙酉车驾还宫丙申拜初寜陵大旱夏四月癸酉婆达国遣使朝贡己夘彗星见于昴是月都下疾疫使廵省给医药五月乙酉亡命司马顺则自号齐王据梁邹城丁巳婆皇国戊戍河南国并遣使朝贡戊申以尚书左仆射何尚之为尚书令太子詹事徐湛之为左仆射护军将军壬子彗星见太微中对帝座秋七月甲辰进安东将军倭王绥济为安东大将军八月癸亥梁邹平斩司马顺则是秋猛虎入郭内为灾冬十月癸亥髙丽国遣使朝贡十二月壬寅曲赦二兖徐豫青冀六州徙彭城流人于歩淮西流人于姑熟合万许家是岁魏正平元年
　　二十九年春正月甲午诏经防六州仍逄灾涝可量加救赡二月乙夘雷且雪戊午立皇子休仁为建安王三月壬午大风拔木都下火夏四月戊午诃罗单国遣使朝贡秋七月壬辰改封汝阴王浑为武昌王淮阳王彧为湘东王丁酉省大司农太子太仆廷尉监官九月丁亥以平西将军吐谷浑拾寅为安西将军秦河二州刺史封河南王冬十一月壬寅扬州刺史庐陵王绍薨十二月戊辰黄雾四塞辛未以南兖州刺史江夏王义恭为大将军南徐州刺史录尚书如故是岁魏中常侍宗爱构逆太武皇帝崩乃奉南安王余为帝改元为承平后又贼余于是殿中尚书长孙渴侯尚书陆丽奉皇孙是为文成皇帝改元曰兴安
　　三十年春正月乙亥朔防羣臣于太极前殿有青黒气从东南来覆映宫上戊寅以司空荆州刺史南谯王义宣为司徒中军将军扬州刺史壬午以南徐州刺史始兴王濬为卫将军开府仪同三司荆州刺史戊子使江州刺史武陵王骏统众军伐西阳蛮二月甲子元凶劭构逆帝崩于合殿时年四十七諡景皇帝庙号中宗三月癸巳长寜陵孝武帝践祚追改諡曰文帝庙号太祖帝聪明仁厚雅重文儒克勤政事孜孜无怠加以在位日乆惟简靖为心于时政平讼理朝野悦睦自江左之政所未有也又性存俭约不好奢侈车府令尝以辇防故请改易之又辇席旧以乌皮縁故欲代以紫皮上以竹防未至于壊紫色贵并不听改其率素如此云
　　文帝元嘉三十年
　　世祖孝武皇帝讳骏字休龙小字道人文帝第三子也元嘉七年八月庚午夜生有光照室少机警神明爽发读书七行俱下才藻甚美雄决英武长于骑射十二年立为武陵王二十二年累迁雍州刺史自晋江左以来襄阳未有皇子重镇时文帝欲经略闗河故有此授及魏太武大举至淮南时帝镇彭城魏使尚书李孝伯至帝遣长史张畅与语而帝改服观之孝伯目帝不辍及出谓人曰张侯侧有人风骨视瞻非常士也二十八年为都督江州刺史时縁江蛮为防文帝遣太子歩兵校尉沈庆之等伐之使上总统众军三十年正月出次西阳五洲防元凶弑逆上率众入讨荆州刺史南谯王义宣雍州刺史臧质并举义兵三月乙未建牙于军门是时多不悉旧仪有一翁班白自称少从武帝征伐颇悉其事因使指麾事毕忽失所在自冬至春常东北风连阴不霁其日牙立之后风转而西南景色开霁有紫云二荫于牙上四月辛酉上次漂洲丙寅次江寜丁夘大将军江夏王义恭来奔奉表上尊号戊辰上至新亭己巳即皇帝位大赦改文帝号諡以大将军江夏王义恭为太尉南徐州刺史庚午以荆州刺史南谯王义宣为中书监丞相扬州刺史并录尚书六条事以安东将军随王诞为卫将军荆州刺史加雍州刺史臧质车骑将军并开府仪同三司以江州刺史抚军将军萧思话为尚书左仆射壬申以征虏将军王僧达为右仆射改新亭为中兴亭夏四月乙亥辅国将军朱修之克东府丙申克建邺二凶及同逆并伏诛庚辰诏分遣大使廵省方俗是日解严辛巳幸东府城甲申尊所生路淑媛为皇太后乙酉立妃王氏为皇后壬辰以太尉江夏王义恭为太傅领大司马甲午谒初寜陵曲赦建邺二百里内并蠲今年租税戊戍以抚军将军南平王铄为司空建平王宏为尚书左仆射六月丙午车驾还宫初置殿门及上閤门屯兵庚午以丹阳尹禇湛之为尚书右仆射庚申诏有司论功班赏各有差辛酉安西将军西秦河二州刺史吐谷浑拾寅进号镇西大将军开府仪同三司辛未改封南谯王义宣为南郡王随王诞为竟陵王闰月丙子遣兼散骑常侍乐询等十五人廵行风俗庚申加太傅江夏王义恭録尚书事以荆州刺史竟陵王诞为侍中骠骑大将军开府仪同三司扬州刺史甲申蠲寻阳西阳郡租布三年是月置卫尉官秋七月辛丑朔日有食之辛酉诏崇俭约禁淫侈己巳司空南平王铄薨以侍中南郡王世子恢为尚书右仆射冬十月癸未听讼于阅武堂十一月丙辰停台省众官朔望问讯丙寅髙丽王遣使朝贡十二月甲戍省都水使者官置水衡令官癸未以将置东宫省太子率更令歩兵翊军校尉虎贲中郎将冗从仆射左右积弩将军官中庶子中舍人庶子舍人洗马各减旧员之半
  </div>
  <div class="pagination">
   <a href="通志_page22.html">
    上一页
   </a>
   <span>
    ...
   </span>
   <a href="通志_page18.html">
    18
   </a>
   <a href="通志_page19.html">
    19
   </a>
   <a href="通志_page20.html">
    20
   </a>
   <a href="通志_page21.html">
    21
   </a>
   <a href="通志_page22.html">
    22
   </a>
   <span class="current-page">
    23
   </span>
   <a href="通志_page24.html">
    24
   </a>
   <a href="通志_page25.html">
    25
   </a>
   <a href="通志_page26.html">
    26
   </a>
   <a href="通志_page27.html">
    27
   </a>
   <a href="通志_page28.html">
    28
   </a>
   <span>
    ...
   </span>
   <a href="通志_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
