<!DOCTYPE html>
<html>
<head>
    <meta charset="UTF-8">
    <title>国朝献征录 - 第 62 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 62 页/共 245 页</h1>
    <div class="content">
　　○太子太傅礼部尚书赠少保谥文简毛公澄行状（邵宝） 

　　邵宝 
　　公讳澄字宪清姓毛氏别号白斋晚更三江学者称三江先生世居苏州府昆山之东隅弘治间割其地太仓州遂州人公生资性明粹神采秀朗容止端洁行步未尝左右顾七岁善属对间诗歌传播人口岁时与诸兄谒姻戚长老或赠以金钱归即□之曰要此何用吾不欲违其意故携归耳陈武选恺闻而奇之许妻以甥年十七充太仓卫学生清苦力学每试有司辄入优等成化丙午中应天乡试归遘疾明年弘治戊申丁父忧服阕卒业胃监学思兼进德器聿成所作程文及拟古文皆善体认而词气超脱然意不自满悉取而焚之人或窃诵一二吴中晚学传以式癸丑中礼部会试廷对赐及第第一人授翰林修撰公感激奋励益究心道德之蕴及礼乐名物之故精思实践融会贯通亟养之久襟怀澹如随所应接务合理道丙辰同考会试得人多三载考绩进阶儒林郎赠考如公官封母及妻己未再考称职充大明会典纂修官庚申充经筵展书官是岁八月援例请告送太安人还乡于是大安人寿百岁中朝缙绅赋咏以彰世德有司建人瑞坊壬戌赴阙癸亥会典成进右春坊右谕德仍兼修撰预修通鉴纂要甲子充东宫讲读官声音清切义理明畅时武宗皇太子进讲称旨入言于孝庙曰今日讲书毛先生是苏州人说书却正明白孝庙甚喜方中秋设宴遂彻以赐乙丑二月充经筵讲官武宗登极推恩宫僚升左春坊左庶子兼翰林侍读九月赐金箱束带及上两宫徽号遂加赠考如公官加封□太宜人妻宜人是年修孝宗实录充纂修官正德丁卯正月闻太宜人疾请归省不许讣至匍匐归哀动里闬既葬避居北郊未尝一入城府或郊行从一苍头遇幽胜盘桓久之与乡人处由由然绝去边幅及干以私则正色却焉巨室有被诬者当道将奏没其产初求救于公弗许既而廉其罪不至此邂逅直之其人报以数百金公尽却去曰吾公道扶人安能以贿尔役邪其光明清介类此岁己巳逆瑾谓会典出内阁意凡所升秩悉夺之公亦落庶子止余兼职是秋起复仍官侍讲如故八月升侍讲学士主顺天乡试九月署国子监事辛未充殿试读卷官寻升学士充日讲官壬申掌院事奉命教庶吉士君子谓公言动可法不止文字之师甲戌主考礼部会试寻升吏部右侍郎乙亥升左侍郎尝署选事人服其公丁丑正月三品一考进阶通议大夫诰赠祖考皆如公官祖母王及范太宜人徐宜人皆赠淑人荫子希原国子生六月升礼部尚书侍经筵戊寅武庙南巡公倡议谏止疏凡数上期于必还兵部尚书彭公泽初左都御史尝奉命制陜西边事时土鲁番侵轶哈密彭公既处分奏行奸宁不悦忌彭者遂文致罪将置重典于是有集议之旨公言彭某有功无罪都给事中王爌石天柱亦如公言彭遂从轻明日王石皆降外任或嗾宁撼公公弗动阴伺月余无所得乃已逆濠未反时奏欲令抚按诸臣朝服进见有请公奏行者公据故事条上濠居母丧伪孝行胁镇巡请旌表公覆奏孝经诸侯之孝云云谓今所上与此不同事皆得罢濠与其党甚怨之公如弗知也己卯春赐大红蟒衣一袭玉带一围先是二品赐玉者三人公与焉左右不悦公者匿弗予至是驾自西旋将郊公当导驾度弗能终匿乃始出之庚辰会□充知贡举官五月尚书一考例有兼职左右有沮之者止加散官赠祖考皆如公官祖母以下皆夫人逆濠既获武宗驻跸通州朝制宗室有罪下诸王府议然后告庙行之左右言濠多内应恐入京生变召文武羣臣出会议公正色云前有宸濠朕自有处置之旨必发书告庙一如旧制不宜在外草草成狱奸彬在列之吐舌自是法官执奏皆以公言据论者谓当是时羣奸窃柄且握重兵人人自危而公议不少沮可以朝廷重矣明年三月武宗崩慈寿皇太后有旨往迎今上皇帝入继大统公与使焉既得命兼程以进比至有议行五拜三叩首礼以见者公曰今遂如此后当何以加之且将来劝进辞让之礼行乎废乎　上闻而是之赐彩十表里白金千两下及仆从皆有赍驾行前后扈从备竭勤诚□上每加慰劳既即位复念前劳赐白金彩各若干又赐罪人家属一人寻奉旨议兴献王主祀称号公会文武诸大臣议引汉成帝立定陶共王子皇太子立楚孝王孙景定陶王奉祀共王事云云谓今　皇上既以兴献王长子入奉大统无他兄弟宜别立献王后以主祀事以兴献王亲弟九人伦序推之宜令益王弟二子崇仁王袭封兴王继献王后奉承祭祀献王长一国始祖万世不毁称号则引宋英宗以濮安懿王子继仁宗后程颐所论云云谓今兴献王于孝宗弟于　皇上本生父亦犹宋濮安懿王之于仁宗英宗　皇上既入嗣大宗宜称孝宗皇考改称兴献王皇叔父兴献大王兴献王妃皇叔母兴献大王妃凡遣官祭告兴献王及上笺兴献王妃　皇上俱自称侄皇帝名隆重正统尊崇本生无所不用其至可以万世法奏上有旨若曰事体重大其再会议来奏公又议得兴献王宜令崇仁王暂以本爵奉祀兼理府事俟山陵事毕及三宫尊号礼成再请会议定夺兴献王称号制皇帝于宗藩尊行止称伯父自称皇帝而不名今　皇上称兴献王曰皇叔父曰大王又自称名尊崇之典可谓至矣复备录颐文随议以上有旨若曰还博考前代典礼再会详议务求至当来奏公复议臣等前所引程颐濮议　皇上称兴王皇叔父兴献大王此孔子所谓事之以礼者此外推尊之说称亲之议则似乎孟子所谓非礼之礼孝子岂忍以加其亲而忠臣岂忍以导其君哉推尊之非莫详于魏明帝之诏称亲之非莫详于颐之议颐议前巳录上兹录明帝诏文并乞赐览有旨再议复议得先王制礼本乎人情人无子以兄弟之子之后之后者谓其所后曰父而所生曰伯叔父此皆人情之所安也人情安则天理得矣臣等不敢以他说进奏　上诏还再议既而内阁亦如公言有诏卿等委曲折中朕申笃孝之情云云公疏犹云礼可以义求而情不可以言尽仰体圣心揆量事体使恊乎情而无悖于义密勿谋猷腹心忠爱非臣等有司所敢专得旨有考据精详议处停当之语继奉慈寿皇太后懿旨称号遂定主祀事寝后有奏于安陆州立祠祭署设丞二员以戚里子孙之者公复据前议执奏事皆详具奏牍是秋吏部尚书缺廷推首属公公固辞曰人岂不自知吾才岂堪此哉时秉笔者左侍郎罗公钦顺必欲推公公曰公同年岂不知我他日偾事公亦与有责且乔司马有何不可乃欲强我声色俱厉罗公知公意坚遂以乔公首荐公次之闻者嘉其退让山陵事毕再疏乞归俱荷温旨勉留明年春纂修　武宗实录充副总裁每朝罢入史局多所笔削出理部事日宴始归尊号礼成录迎立功加太子太保荫子一人锦衣卫世袭指挥同知五辞不允公亦不敢受寻奉昭圣皇太后懿旨主选大婚得女子七人其一人刘镇抚某女故宦官某族人也故中人多助给事中底蕴以告公稽武选贴黄而信即具奏　上俄有左顺门议事之旨公意其此誊贴黄以进其事遂止册礼行公充副使比终事赐绮币者三公素有脾疾及迎驾议礼精力继疲至秋乃病尝候早朝昏眩移时及兼史事重以妇若孙之丧病遂日侵冬月益甚疏乞骸骨不允寻命医调治及遣中使问以羊酒蔬米明年正月以生还乞复不允仍命充会试知贡举官疏三上内阁拟俞旨进　上览之愀然曰此辈老臣方切委任何遽至此医问如前比四疏知不可起始许之加太子太傅赐敕给驿遣其属一人护送还乡命有司时加存问月给米四石岁给舆隶四人敕有朝苟康复暮即起用之言濒行又遣中官致宝钞道里费公感激泣下谢表恳笃有余忠焉既而治装出都门会病少间朝绅饯者盈道人以疏传复见行至兴济病作卒于舟中　上闻之震悼辍视朝一日遣官谕祭者九命工部营葬赠少保谥文简仍以迎扈功荫子一人中书舍人 

　　○荣禄大夫太子少保礼部尚书掌通政使司事赠太子太保谥庄简李公浩墓志铭（严嵩） 

　　严嵩 
　　正德间公礼部尚书掌通政司事尝因天变上勤政事戒逸游重爵赏抑奔兢四事不报自是公决意求退章六上皆有　旨慰留之最后请益力乃报可时加太子少保岁给舆皂仍赐敕给驿以归于时中外称叹谓有急流勇退之风厥后权奸窃柄逆濠构乱乘舆数出大臣汹汹危惧始皆服公之先见云公卧家余二十年年八十有五景泰丙子正月元日公之生其卒嘉靖庚子五月五日也讣闻今上□皇帝亲诏有司给祭葬如例又特赠太子太保赐谥庄简呜呼若公者葢清德懿行巨公者矣公讳浩字师孟姓李氏世山西曲沃人以书经举成化癸卯乡荐明年登进士第初授都水主事管吕梁洪故有役夫数千办桩草银钱岁若干缗公至悉罢之止令于农隙采办备用而已署邻巨豪伺官府短长前任者多所持独于公不敢近改户部主事丁父忧服阕改兵部车驾主事升员外郎奉敕清理畿内诸土田夺豪右侵占者若干顷还之民升职方郎中尚书钧阳马公所称重委摄诸司章奏册封代府溧阳王充副使凡所馈赠拒弗受升通政司右参议转左参议持节充正使封晋府云丘王历升左右通政顺天府尹时久旱疏论畿甸民所疾苦事当罢行者　诏嘉纳之逆瑾擅政无名需求甚急公一切裁抑数与面议可否侃侃不阿闻者颈缩而公不沮瑾乃日使人侦公过失然竟无所得也居二年改通政司使转兵部右侍郎寻转左参理武职贴黄尝摄工部篆修朝阳门城垣通州新城公咸督其工乃疏慎郊圻固封守革冗费修战具数事多见采纳以山东盗平升俸一级赐白金彩币丁继母许淑人丧赐祭葬给驿以归服阕召拜礼拜尚书仍掌通政司事食一品俸赐金绮斗牛服色未几疏乞去位公去后台谏累疏荐公当复用而公巳老无意于世矣公器宇魁岸论议伟出虽退处丘园每闻朝廷一善政辄喜见颜色笃厚伦理有弟客死收恤其孤如巳子岁时事先必谨着家训以示子孙虽隆贵自奉无异寒素好学问文章虽老不勌所著有南庄稿归田集藏于家 

　　○礼部尚书兼翰林院学士黄公绾行状（李一瀚） 

　　李一瀚 
　　公姓黄氏讳绾字宗贤别号久庵居士台之黄岩人也幼承祖文毅定轩公荫弱冠即优通诗义尤善古诗文一日因感横渠先生论荫袭语遂弃举子业师文肃谢公铎毅然以圣贤自期揭座右曰穷师孔孟达灋伊周监察御史陈公铨所知招应举具书力辞不赴隐紫霄山中历寒暑十余年勤读苦思学益充裕因母鲍太淑人强命出仕授后军都事公素少治生术家甚窘有商人觇知馈金千余两千却之□上疏革那移冒支弊盛当道所重凡三年疏乞奏病归田与王公守仁湛公若水订终身盟讲明绝学共扶世教一意恬退储公瓘乔公宇张公元祯咸以台之先哲方正学者称之家居几十年恭遇先帝龙飞诏征遗逸时侍御朱公节特疏荐公志专正道素行惬于舆情心存王佐学术明于泽物起升南京都察院经历适大礼议起公具疏与焉先帝用何渊议欲以献帝入祀太庙举朝莫敢沮公特疏谏而寝继　上论圣学求良辅疏致忤时相寻升南京工部员外郎又累疏乞休归田未几尚书席公书侍郎胡公世宁各疏荐公才堪太用学裕纂修起升光禄寺少卿纂修明伦大典时王公守仁江右功成忌者议夺公力疏辩之得明继升大理寺少卿首　上论刑狱疏列六欵又释无辜囚辩寃枉狱不可胜数时称明允先帝以翰林缺官命选中外臣僚才德学识堪备储辅者入翰林时公膺首选改少詹事兼侍讲学士充讲官先帝尝曰尔以不羣之才卓越之见故超资宠用以图治弘功大典书成升詹事仍兼侍读学士其在史馆事核理直无少阿比同事者咸称良史之才其在经筵日以养德格心求贤才谨好尚言先帝尝以君子之言褒之升南京礼部右侍郎时各部院缺官公署五篆日历诸曹一无废事各属咸叹以难及带管操江严防御之法谨盘诘之司一时江盗悉皆屏迹凡所应行奏定例至今犹赖之三载考绩升礼部左侍郎适大同倡乱公奉敕往抚大同奋不顾身兼程到镇运谋计策擒斩积年创乱首恶张玉穆通等二百余名而一方之难遂靖民立安辑祠祀之所余赈济银三万有奇毫无所蚀赍回还诸内帑先后功次国朝典故内云中纪变篇载之详矣□乎尚未论其功也明年知乙未贡举事甫毕适丁母忧服阕时有安南之乱先帝又起公礼部尚书兼翰林院学士充安南正使其区处事宜历有章疏启行间朝指权相赃私遂构令闲住归抵家迁居翠屏山中杜门谢客日事注述布衣草履超然于尘埃之外虽极寒暑手未尝释卷远近有志士咸趋事之与语终夕不倦凡有事关民瘼者独慨然言于当道凡有亲故贫乏者悉与赒给置立清献杜公范墓山祭田择其裔守之买山迁葬文肃谢公铎并与其诸孙贫无娶者聘之至如抚养王公守仁遗孤其间事尤难能所著有四书五经原古明道编石龙集石龙奏议思古堂笔记家训等书享年七十有五 

　　○少保兼太子太保礼部尚书兼翰林院学士费寀 

　　少保兼太子太保礼部尚书兼翰林院学士费寀嘉靖二十七年十二月卒赐祭葬如例谥文通寀江西铅山人正德辛未进士改翰林院庶吉士授编修时宁庶人宸濠潜蓄异志求复护卫寀与从兄大学士宏极言其不可予遂忤权幸意裭职罢归　上御极用荐复还旧职寻充经筵官与修　武庙实录成升左春坊左赞善迁南京尚宝司卿寻改左庶子兼侍讲掌南京翰林院事累升礼部侍郎兼学士掌院事踰年进尚书掌詹事府事寻命回部　太庙成加太子少保满三岁考秩进太子太保复加少保至是疾作卒于官 

　　○资大夫礼部尚书兼翰林院学士赠太子少 保谥文庄欧阳公神道碑（徐阶） 

　　徐阶 
　　公讳德字崇一别号南野举嘉靖癸未进士授六安州知州迁刑部员外郎会上选士大夫之有文行者以置翰林改编修仍其服色俸给踰年迁南京国了司业南京尚宝卿迁太仆寺少卿以亲在南不乐也当轴者知其意奏以南京鸿胪卿丁父忧服除留养其母萧宜人以荐复鸿胪将疏乞终养母不许遂奉以行未至迁南京太常卿寻召太常卿掌祭酒事人自其母母遽曰吾幸无恙当与儿俱往矣至则迁礼部侍郎左丁雅知公熟仪礼孝烈皇后葬遣护诸司改吏部左侍郎兼翰林院学士掌詹事府事充会典副总裁教庶吉士遣代拜先圣先师遣陪祀帝社稷主考庚戌会试其夏以三品考绩赠祖时勉父庸如其官祖母某淑人封母太淑人踰月母卒赐祭葬嘉靖壬子春三月持服小终召拜礼部尚书兼翰林院学士冬召宜无逸殿时同勋辅诸臣奉赐札与闻大政中外咸庆喜以且爰立又明年甲寅二月二十一日得矣卒距生弘治丙辰享年五十九讣闻上震悼赠太子少保谥文庄赐祭七坛命工部治葬事又荫其弟某国子生而士大夫则相与咨嗟涕洟奄然失其所望呜呼是可以观公之槩矣初公领乡荐阳明先生倡道于虔之行台其说以人心虚灵万理毕具惟不蔽于欲使常廓然以公湛然以寂则顺应感通之妙自出乎其中而世儒往往索诸口耳其力愈艰其于用愈窒非大学致和之本指于是举孟子所谓良知者合之大学曰致良知葢明明德之别名耳而士溺于旧闻哗以禅公独曰□正学也走受业于先生凡再不赴春官精思力践日有所自得比入官则遂以其学施诸政事知六安时二籍稽公使钱及其俸钱之出纳曰非以名吾属所自检防固当如是岁侵捐俸之半以倡吏民得粟若干石随所在作粥食饥者活数万人巳乃兴水利汰冗役定经费省讼狱之追呼罢诸苛法作龙津书院进诸生教之问学民士咸附编修奉诏议郊礼悉指陈礼家说之同异终之曰礼文乖错未可尽据而土木一兴财费不赀惟益修勤民之政上当于天心则异郊可也同郊亦可也于丘可也于屋亦可也时服其远识在南京国子故事司业当课其诸生文词公因引之于道作讲亭进四方来学者与诸生讲谕其间或以疑质稽之经训证之事物本之人情参之世变诘之使自识其迷谬徐而谕之使得其心之所安公固善论说而诚意恳笃气象平易士以是日亲及侍太淑人居于家益与双江聂公东廓邹公念庵罗公以讲学事学者自远而至当是时士咸知诵致良知之说而称南野门人者半天下奉命教庶吉士叹曰此朝廷所厚养以需大用者不宜徒以文也教之如国子而继之以时政之所急闻者莫不兴起礼书首请建储不报会诏二王同出府而婚公上疏曰昔我太祖以父婚子诸王皆处禁中至孝宗以兄婚弟诸王乃皆出府今事与太祖时同宜如初制行之又引醮词有承宗承家之说请赐裁定　上知公意命分别成婚矣既而降谕寝之然婚亦竟不同日裕王□康妃薨公具丧仪援宪□淑妃例请诏准郑贤妃淑妃者孝宗之母贤妃者上之诸妃附葬□洁皇后墓侧者也公乃损益二□行之而特建坟园奉康妃以葬秦府其中尉女请封公曰祖训郡王孙六世以下世授奉国中尉女□□号止于会玄葢子女厚薄之差如此今将军中□分□日繁常赋不能□□不得复于祖制所畧隆其恩礼疏请断自五世以下授宗女宗壻之号给冠服婚资而听其自便崇阳王以罪赐死例不得袭又郡王绝嗣者与亲王异城则袭否则使将军中尉一人以其官奉祀而崇阳王援他郡王例乞袭封公曰事当慎始此一府封诸府之乞封者且踵至民不堪矣具言不当封状请下诸藩禁母妄有所乞宗室以罪降庶人者例计口给食虽名之庶人其所入乃更多于中尉故恒轻犯法而礼婚花生虽禁之不止公曰此利养厚耳裁定其数率比中尉减三之一皆从之天下有阴受公之赐而不自知者弋阳建安乐安诸王争摄宁府事嗾其宗人相攻讦以幸巳得公曰宁既巳国除复有府事须摄耶请令各治其府而故郡王之以罪除国者其宗人各以世系分当之争遂自公自始仕至宗伯凡更十一官每遇事众相顾未有处或计利害震动失色公莫不立应而意气闲暇如无事时或问公所以能此者公曰吾惟求诸心心知其是即毅然行之虽害有不顾知其非虽利不敢此吾所受于吾师而自致其良知者也居家孝友数樽节衣食以周其族凡赖以婚葬者若干人置吐仓于乡集子弟教以礼义又立保伍法使相教场后岁凶其乡人果得免于流徙刼掠之患故公之讲学士翕然从之者以其修诸身施诸事能无愧于其言也公先世长沙人三徙而居泰和 

　　○敕建文庄邵公祠堂碑（李春芳） 

　　李春芳 
　　我国家崇德报功厥有懿典开国靖难有大勋劳者并庙祀两京其善葢一乡而勋业未着于天下者则祠祀于其乡此定制也至于功业未登于庙祀而行业迵迈于一乡人心所共仰者则又请于朝而敕建祠祀二百年来惟文成刘公墓文贞杨公士奇暨我文庄欧阳公某三人而已文庄公登嘉靖癸未进士累官礼部尚书嘉靖甲寅卒于京　肃皇帝雅意重用公闻讣哀悼晋秩太子少保祭葬褒恤如制隆庆庚午江西巡抚都御史刘光济巡按御史刘思问采泰和诸生议疏请建祠祀于其乡下礼部议曰稽诸祀典允恊　上从之爰敕有司建祠每岁春秋次丁致祀以常　命下缙绅莫不称允至其乡之士大夫则又允惬初心尤鼓舞庆忭嗟此岂可强也哉诗不云乎民之秉彝好是懿德葢德之浃于人心不可解也如此公少负奇资早□乡荐闻阳明王公守仁讲学南赣摄笈往从学焉获闻致良知之教遂与诸同志友日夕切劘者七年癸未春王公促与计偕登进士高等授六安州守随事致知推以宜民境内人治于是令闻四布擢刑部员外郎寻改翰林院编修是时秉政者悉出词臣择海内一时有才名者改入翰林先后改用者数十辈皆以不称罢终始无恙者惟公一人壬辰铨郎林子春偕余谒公京邸是年公擢南司业余与吉安守袁子株同往受学金陵是时门下士纷集如云公独顾余二人厚以可教葢属意者惓惓焉既擢南尚宝转鸿胪擢南北大司成礼部侍郎转吏部兼学士教庶吉士随在讲学不辍育成善类有裨世教者多矣癸丑擢礼部尚书时　穆宗皇帝龙潜外邸两府并处事势危疑人情汹汹公周旋其间潜几默运诸所题奏意恒在明长少之序杜嫌疑之端虽忤　上意冒危险弗恤也然公几沉而动中窾却卒之事体定而主不疑士大夫咸叹以难是时当国者颇厌讲学而独服公颇忌同进有才者而公独不见疑葢默有所感而人不能测也　肃皇帝圣资天纵锐情玄学使初年得公佐引而之道不难也岂斯世斯文之不幸乃俾晚遇而又□究其用可慨哉夫文成公以谋谟佐命于开国文贞公以经济赞治于守文我文庄公以谠言正论卫　主器于潜邸危疑之日葢事异而功则同也至于讲明正学开牗人心则又二公所未有专祠以祀夫谁曰不宜仲子水部有绍庆造余而请言以识谄丽□之碑余受公之教最久且深而又躬逢其典礼之成因不辞而文之仍系以诗曰　国有常典崇德报□华崇庙祀匹休无穷纡筹辅治勋齐汗马爼豆其乡以示来者执嗣厥美曰文庄公煌煌　帝敕宠命攸□惟公之德高明广大与物同体并包无外惟公之功□□□来阐明正学陶铸羣才成均造士青衿环国洪□在虡随抽随答晋掌邦礼大猷是经正名别嫌国本以宁德浃人心功在海宇春秋享祀士论咸与宗伯上议　帝曰俞哉春秋享祀厥义允谐公之道□贯彻古今公之精神悉在人心人心倾向神其昭格千秋万载享祀□斁 

　　○太子太保礼部尚书顾可学传 

　　太子太保礼部尚书顾可学嘉靖三十九年八月卒赐祭葬如例谥荣僖可学直隶无锡人初以进士历官参议病免且十年觊进用无蹊径瞷　上好长生乃纳重贿大学士严嵩所自言能炼童男女溲秋石服食却老有验嵩荐于　上诏遣使赍金币即其家赐之可学乃赴京谢恩得留用累升至今官然唯带空衔支俸炼秋石供服饵不与闻公家事也至是以迁葬予告归卒于家初可学与盛端明俱以方被召端明虽贵幸颇自知耻闭门谢宾客可学则扬扬自得甚复通苞苴嘱托诸司有不从即阴持吏短胁之是时官邪赂章廉耻道丧然以缙绅而甘厮养之行任人唾骂恬无赧容则可学甚焉死后七年会隆庆改元奉　遗诏裭其官 

　　○太子少保礼部尚书盛端明传 

　　太子少保礼部尚书盛端明以嘉靖二十九年七月卒于家赐祭葬如例谥荣简端明起家进士扬历中外颇有才名晚岁乃以方术致崇显士论所鄙然内不自安能汲汲引退犹知耻云 

　　○资政大夫太子少保礼部尚书兼翰林院学士赠太子太保谥文定平泉先生陆公树声墓志铭（于慎行） 

　　于慎行 
　　葢观乎巨公名卿其功信烈章谟猷毕效于国者间或不能不自挫其身名而急流勇退抗志尘寰往往乏鸿渐之仪怀石隐之介国家不得藉其楷模士类不得想其风采虽身名俱永而体用亦未全也乃若保合太和含贞履方回澜倚砥柱平世师仪刑元老完人声实并泰则肃皇以来惟陆公一人而已陆公讳树声字与吉学者称平泉先生松江华亭人也自三国吴大姓世有闻人而系不可详高曾以下乃皆以隐德称祖赠尚书梅庄公兰配赠夫人林氏考赠尚书志梅公鹄配赠夫人沈氏皆以公贵而志梅公鞠于母家尝蒙其姓林公仕而复陆也志梅公三子其仲公季即中丞公树德公之生也沈夫人梦初日投怀红光烱烱固心知其非凡而家世业农又贫无所佐读则强之服田与佣杂作私常带经而鉏及觅楮文一日泣请志梅公愿从里师受经师试以义避席惊赏时方简肃公令见而奇之补邑诸生自是辄试第一居则授徒里中间取挺脯以佐旨甘邑令周以锾金则谢不受嘉靖庚子张文毅公典留畿试拔公第五明年辛丑举会试第一廷对二甲第四选□□士壬寅归省□战始北上故事南宫第一人被□必授馆职而分官与其冑子衔公落落见无加礼欲以七官抑之先进有欲得公一言以地者公不省分官诎于朝论竟授编修一日同馆谒寿分宜皆更绯衣而入公独青袍鹄立其间分宜则目摄之然不深讶也　肃皇帝祠竹宫儒臣竞进□词公独无所预执政间以尝公逊谢不应而目与同舍高文端公毘陵荆川唐公同郡中江莫公□□□问学志行相切劘大清议所归吴门袁安□□□给事特疏品第词林首以守正推公即分官□□称安得门户寡交如林与吉者庚戌廷试允堂□官□罪魁阴有所属故混其卷分宜亟司不能□□色俱厉公不动壬子请急还里中途奔太公丧服阕久之不出丁巳自家拜南京丙子监司业同志诸公驰书劝驾勉一就职未几即□告归辟适园宴处若将老焉辛酉起左春坊左谕志掌□院篆旋召回坊不赴乙丑□人常卿管南京国子益祭酒□□教务持大体畧去□□先木实而后艺文着汲古丛语及条训十二以示诸生南雍断断至今挈功令其年秋进吏部右侍郎引疾不就穆庙即位特言起原官又娄疏辞己巳再起原官兼翰林院学士学詹事府教习庶吉士赴召抵淮复请告返时同年高新郑公在政府公弟中丞居省中新郑遇事不如意辄语中丞曰吾甚愧平泉赵文肃公至谓中丞举朝傒公正欲主上新政一见风采知先朝培养有此伟人耳其名流推重如此壬申陪推内阁即家拜礼部尚书兼学士疏辞不允时今上初嗣服公以硕德清节首膺简召中外动色相贺公亦感激　上恩不忍终辞乃以是冬诣阙时江陵当国喜得引公□□见公相对湛然意无所接则大失望公之莅部率正僚属引经谊以裁典礼操持凛凛无敢干以私虏酋邀增岁币枢臣将许之公以职力争不可枢臣竟不能夺尝以公事谒江陵适冢宰先谒出入见客坐甚偏江陵亟引正之公乃就坐同列或讽公以相君尊重宜少委蛇公默不应葢巳浩然有归志矣而会明年甲戌当会试江陵营诸子入彀欲援公正人以塞物议公微知之请去益决疏上空温旨勉留遣中使问赉及门江陵复托中丞挽公微示将有别命公咲曰一史官去国二十年始一出山岂树桃李希揆席耶疏凡五上乃得赐告乘传归濒行疏陈十事皆关大计而辨宫府抑戚幸斥貂珰尤触时忌江陵益大咈顷之就公邸诀公踞床见之抗手谢曰病甚负公推毂柰何翌日出都倾城祖送皆谢不见相与望尘叹羡以长安道上数十年所未有也先是江陵询公公即去谁代者公举宜兴万文恭及闽林文恪万公友文各则公丁未礼闱所举士也两公皆世所称端人然皆与江陵有忤而江陵徒心重公竟用文恭以代公归而江陵贻书犹以不究用公恐后世不能无咎于执政以恨江陵既败台谏奏诏举海内耆德三十七人以公首自是荐剡无虚岁而公高卧弥坚终无世念会中丞亦解节归白首怡怡易子而教时相携出郭选胜命觞僊僊如也中丞殁而公摧泣辍食曰吾乃失一艮友戊子公年八十诏抚按官奉彩币羊酒及门存问巳复加太子少保岁给廪米舆夫己丑公子大行君成进士当馆试手书敕其母趋快捷方式母昵权门澹泊宁静守吾家四字箴乃吾子也是秋大行以使归省遂请终养戊戌公年九十诏遣中书柴君大履存问公跨马郊迎诏壬寅　皇太子立诏遣仪部郎刘君宪宠存问跨马郊迎如昔观者夹道相指目以天人也大臣三奉恩诏亦故事所未覩及遣孙景元诣阙疏谢优诏褒答录景元入成均而加大行月俸葢皆异数云公尝着耋余杂识有云六阳终己巳者巳也而公年踰大耋善于饮啖行步若飞髯鬂间复见黑毫至岁建巳竟以无疾逝矣先一日手书遗言置之屏几自以冒滥国恩戒无请恤勖子孙致身以报临终目光烁烁射人睨大行作咲容乃瞑逾时顶热如炽四体柔和作黄金色比舍覩一大星曳白光射公庐而陨也大行奉公遗戒卜以某月某日葬于某地两台业巳讣闻　上震悼立诏所司治葬赐祭几坛赠太子太保赐谥文定备物而有加焉初公试南宫时郡守王公华梦谒帝庭庭下数百人罗拜口举善人则公名也守觉而异之比得第一人报守语人曰此君冥行通神明他时禄位名寿必皆第一至是果验而公自少至老数遇奇险如颓垣坠木皆不能伤每撰辰出游天日必熙明如天雨凄瑟无不顿霁意必有神物呵护者斯亦异矣公登第六十五岁娄起娄归中间居官两都不及一纪而闭门扫轨优游相羊于云水湖山者余五十年先后二三权相力皆奔走海内而宠辱之柄卒不得少加于公乡衮当或所网罗推挽徧天下知名士而独不得引公自近天下仪公以含誉卿云神龙威凤异代异人不啻松栢之郁然后凋也士甲一出慨然有开济之怀竟以时事不合养身而退然至闻朝廷行一善政进一正人辄喜动眉端不则神情不怿者弥日惓惓忠爱至老不衰乃知第以退而益重称公使主上知当世有不爱爵禄之中者其亦未窥公大臣之用心矣公人修长哨岸气骨棱棱神襟遒朗举止端凝终□□居衣冠危坐不见跛倚之容持正深坚论议皆有根柢无少唯阿而宽容乐善常依长者不忍有所刻核居常无他嗜玩惟手一编生平撰述甚富然皆元本六经而尤□于易旁引曲证多儒先所未发间涉内典玄宗□□□互儒术不溺也至于运炁服食诸术虽知其□不甚称说惟饮食卧起皆有常度屏去一切伐性劳形之事恒古士大夫于世法中惟廉取薄享可迓续寿命之原何从更慕长生施德戚里情意周至御子侄□属相而能训即有过失庄颜对之能改即驩蒙□于当事诸司不通书问惟遇岁祲民饥即首倡乡绅请议捐赈事关学政士风必正色昌言多所匡扶奬借寒畯后生不啻口出郡守李公以廉平得民而坐郎被察去郡民阖门乞留监司目倡乱辄捕以兵公以大义折之监司愧其言乃解兵去郡以辑宁部使长吏干旄过谒时以幅巾出见出亦无所报谢曰老臣以不任朝谒罢安能仆仆趋公府乎对宾客子弟谈说忠孝名理朝家典故及微时耕耘事娓娓不休踰九十后渐寡酬答惟敛容调息神观澄穆殆天游也所遗山田数顷居庐仅庇子孙其书传世者有陆学士杂着善俗毗议乡会公约陆氏家训及诗文若干卷公生正德己巳二月初七日卒万历乙巳七月九日得寿九十有七元配封孺人赠夫人李氏某人女也公诸生赘于其家与公食贫几四十年又能推慈逮下蕃公之胤丁卯先卒子男三长未名殇次彦章即大行君俱顾孺人出顾孺人者太公以公艰嗣告诸庙而纳者也庚子先卒次彦卿殇陈出又尝继族子彦玙国子生铭曰天笃皇佑保艾名世梦日公生坠星公逝道总羣流学本六经文明以止黻藻帝庭守虚抱冲褆躬如砥如渊斯凝如岳斯峙粤有负喁其视耽耽独立不惧莫公敢餤考润栖衡托尚千古国之藩卫士之□矩厥迹弥隐而龙胥崇蒲轮三御乃正南宫典礼□清式我王度大政将闻归田载赋煌煌明哲蹇蹇匪躬十事矢谟帝鉴贞忠卷舒以时潜见不测譬彼鸿冥亦犹龙德及耆而子既庶孙曾踰壮而第卦数复成稽公名寿史无其伍维卫武公维师尚友爰乘大化神与天行勒铭乐石永护玄扄 

　　○资政大夫太子少保礼部尚书兼翰林院学士赠太子太保谥文定陆公道神碑（孙矿） 

　　孙矿 
　　今天下望以相虽不相而隐然世师表者我师陆公是也公号平泉讳树声字与吉华亭人曾祖庭训祖蔺父鹄皆不仕而父封公少鞠于母家蒙林姓公童时犹在田间每息耕则取书读之巳而□成大邑令方简肃所重嘉靖庚子举应天春秋魁明年辛丑试礼部第一犹林姓也公居常多静坐其赴会试也不携一帙独兀坐寓舍中时江南有名士数人皆忌公覸公不携书则诧之某公曰今岁夺魁者必此人也榜出果然廷试不得入鼎甲以二甲第四人选庶吉士明年省亲归乙巳入京授编修公在词林七年贵溪分宜方争权公闲居落落无□附□公皆不忤人或谓分宜衔公不然也于时世道犹近占趋时者速化不者需次而已张文毅公乡试座主也雅知公比相公亦落落也徐文贞宗伯公以编修与均礼人或疑之徐公虽先登六科寔止长公六岁乡党礼固然耳壬子请假归遂遘封公艰服阕不谒补丁巳起南司业分宜虽多私然待词林厚谓公资既深且清名素着不可以常调待之是举亦特起但不北耳是岁矿受先公荫入南监每进监公必训以庄语待之一与诸生等辞色间不少假借矿因是知师道尊严迄今每忆公诲语不忘也先公时任南礼部尚书以词林旧谊与公数相过从公来语未尝不移日长夏则往往聚谈于郊外禅寺于时世方浊先公谓公皭然绝滋垢每以康济推公公曰□性耽枯寂殆如野僧每无事坐室内则快稍涉事即如执热今南署犹可栖迟若以繁剧是困苦之立见其短耳先公曰不然惟不染之故能综核无所累今世事舍公孰任居二年竟称疾引去辛酉起左谕德掌留院公至留都旋召兼侍□引疾不赴乙丑起太常掌南祭酒事公至留即是□文贞已当国矣明年冬进吏右侍复引疾葢公性恬澹前告先公谓南署可安者固本志也然任职则励精不徒优游掌南雍时作训诸生十二条大约以立志治心要太学生至今诵之隆庆戊辰起原官疏辞者再竟不出明年奏复陆姓寻复起原官兼学士掌詹事府教庶吉士抵淮复告归壬申陪推内阁随即起礼部尚书兼学士公屡召不起天下皆高公之节若谓坚不出者然公于经纶事业寔未尝忘其行藏亦无意必但于世味稍淡耳前少宰不起雅以乡衮嫌故后赴教习时则文贞既归矣行之日伯兄处士出饯之谓曰出处有义汝宜自断于心若此两稚者惟欲汝跻显贵渠居家有资籍勿之听也两稚者伯公二子也葢兄弟间切磋皆敦道义遗荣利如此行数程应接日苦公自谓精力不堪鞅掌遂仍归然自此名益重天下企望谋断若谓太平必待公出而后可致遇有要职及美缺必以拟公惟恐不就及兹闻宗伯之命无论知不知无不色喜人谓江陵初欲引公同升且冀主会试其子入彀地后见公骜然不屈遂已其实不尔江陵与公同馆三十余年初四五年尤相昵岂不知公人岂肯后辈屈且渠方构新郑去钦专行政岂容持正者在傍掣其肘哉特以巳初当国将驱走天下士兹得海内第一流前人所不能致者自已致之则借色多且度公质直不外餙必与世忤必与中贵忤一拂意必飘然不留彼时浮誉已收郭隗台可毁矣而公则以立　朝三十余年食禄虽少然收名已多无非　主恩且司成家居三起少宰未之赴兹一旦骤以八座召虽时相左右之寔　天子命夫岂敢桀然抗违仍厚取名疏辞不允遂北上就职比至江陵喜甚不俟公谒即躬候公葢犹以前辈礼事公也在礼部可一年守典礼不受私嘱部事井井公退危坐私关内简接客禁城西有演象所者金吾别署也虚厂四围空地数十丈茂树林立公常燕息其中是时矿举子亦习业侧舍隔一墙公午至暮去竟日不闻人声诸中贵衔公不曲狥诡传召公接旨仍令长随屡次促公仆仆扶掖至　会极门则部行常事耳公知其意不与校自是称病不出踰月遂乞归江陵知公去志决是时公季弟中丞方以给事中避公迁符卿乃绐谓曰宗伯公旦暮大拜矣何不少需忍中丞以告公曰相贵行其志虚衔何羡曩公吉士假归时尝遇唐应德中丞于京口因连舟至丹阳谒陈少阳祠视祠额称宋赠秘阁修撰公曰此何加于少阳但题宋太学生固快葢素志然矣疏五上乃　许归仍候起用频行疏陈十事以副封投江陵江陵哂之既而报闻公前自南雍归时尝构适园不二亩最小而洁距所居里许至是稍复葺之而东则朱司成园又东则范太仆园朱园宏杰范园蒨蔚幽丽本石皆大有奇然登公楼者是二园之胜可猎有焉公自着有记九首传于世宋人谓司马公独乐园最卑小而世欣慕之过于他园公此园葢与埒也公昆弟三人伯处士讳树芳季佥都御史讳树德其后起也乃克以尚书学士赠大父及父封公云戊寅矿以礼部郎赍　诏至华亭谒见公当是时天下纷纷议江陵不奔丧公谓矿曰往在京师与太岳论　国事渠谓人多避怨每误事彼独甘任怨此自不易及第心不虚又谓矿曰少年无喜事余初登春闱榜时先辈谓余曰凡廷对自有体古今称第一直言者贾谊次则刘蕡此二人有何建立自后不奉公教思之惘然公家居凡报命者无不荐壬午江陵败明年台谏奉　诏举耆硕数十人公首于时三相巳蒲又皆公后辈人俱谓无以处分矿承乏选司私谓同署郎拟用温公起潞公故事进公首揆平章内阁重务实一代盛典张司封击节赏之会时贤意见不同矿亦莫敢讼言公自失伯氏意常凄恻是岁季公自山东解节金戊归持手道夙昔欢甚丁亥中丞复殁公伤矣戊子八旬戊戌九旬壬寅册立东宫　赐问者三自八旬即给廪米舆人又加太子少保最后又荫孙男景元国子生又给子行人彦章月俸皆异数也大行葢己丑进士是岁馆选公遗书戒以无与试诸公卿犹疑之太仓王公在政府独曰授之行人俾便省觐足矣公闻之曰荆石爱我者也彦章秋以使事便道归家遂乞终养云公生平简酬接登科六十余年而家居者十之七日燕坐斋中半静息半翻书间有著述然不甚刻意其所深致思者太约主理意至或漫书数条及他应酬诗文皆往往有神解使人读之释所著有茶寮记条列七类谓味入清静三昧又欲着蔬谱未就尝手书杂语数条示先公内两条论蔬理甚精矿每欲揭之饮食铭云相畧莫窥涯涘间谈及世故出一二语辄中隐微得纲领至持心虚平无偏党则天下所共信服其相望根本在此晚岁年高众皆知不可以相业累公然益仰之表仪庙堂用一人行一事皆默视公许可轻重乙巳七月历年九十七乃卒先继族子彦玙国子生后生彦章彦玙子一彦章子六孙一公生彦章时近六旬矣犹及见其成名且儿曾孙焉异哉葬邑之集贤泾铭曰　吴旧四族厥右惟陆逊将贽相代有令望延及我　明系不可征三世含光巨贤乃公位高匪崇势弗假荣偃卧于家名震八弦商霖雨作周心膂大麓未登抱誉而处齿逾耄耋　帝命有迭□之□史训于羣哲二泖兆灵淮秀于泾表兹石城维　国议刑 

　　○南京礼部尚书进阶资善大夫赠太子少保泗桥陶公承学墓志铭（孙矿） 

　　孙矿 
　　夫吾郡泗桥陶公者岂非古之所谓大臣者哉今虽登上卿乃竟未获展其槩徒犹以治郡称则余有愤叹者焉公讳承学字子述嘉靖丁未进士授中书舍人庚戌选南京湖广道御史是时咸宁侯仇鸾大将军餙诈蓄奸外挟虏重　上甚任之鸾日以肆大臣与忤者类得奇祸公疏劾之奏上日　天子方凾珍食赐鸾家而疏留不下家人甚忧焉已乃报闻明年鸾竟败人以是重公廵下江又廵凤阳仓所至肃然墨吏敛迹丙辰出徽州知府徽故出郡持筹者徧四方万金之家比比是其民负气好事以善讼豪久者至历数十岁而相告言狱辞满箧犹不止半居不宜轻出一钱富而益甚至贿狱则破家不惜且轻视官府以吾货足取之也讼不在大即口语有争辄起讼讼辄以杀人辞胜者戚里皆贺负者杜门愤恨无地自容矣然或贺者在门讼者在途以此牵连不已公不厉声色大事律断小事情宥诸间者投贿者假权势请托者造蜚语者曲诉上官者壹切不问中情律而止于是讼师技穷猾魁气折望公门而心悔者众矣特迫于习俗未能顿已耳公已乃察其朴直不诡饰者稍婉诱教之庭质时面□曰闻子乡尚气夫理直而不求自白隐然胜矣今蒲伏于庭侥幸毫厘之伸即伸其赢与有几及今中已犹可得半则息者十五又曰此纤微耳何烦公府姑归与父老议之不平更来则退者十九讼杀人者必先与约曰此非汝父即汝兄不亦皆手足戚非有沉寃而戮其腐骨即当与杀者同律令具服辞乃验之不得实即重坐葢法一二人迄公在无敢诬杀人者敏于决断无宿案下邑民就谳者止舂半升粮因号曰半升太守月再授状初至日数百人二年后则不过数人有时或竟无一人郡前食肆俱罢衢市寂如非复向之偶语肩摩朋饮甍接矣士夫时见无敢以私请币物绝不至门或说曰太峻矣公曰彼自无求安用拒自无愧安用辞人不信以询之徽人则曰果也夫必不听奚嘱也必不受奚馈也　三殿菑采木使者来以徽多木商将以巨木若干额赋之公□则治席郊迎盛慰劳用悦其意而令父老诉之徐曰商者贩木于外耳郡非产木也今若责郡出木则无从出若令商自所在供之第即数木以赋胡问徽也今愿输千金直如何部使大悦公即以库羡具直岛夷扰东南兼之山寇上江诸郡数有大徭公以额役意行之如巨木直役竟而民不知或之旁郡见其疲于兵甲乃惊曰吾郡何独无此归更相质问乃知之因相语泣下徽人相矜以行贾贾或数十年不归前此郡守恶其轻离家因重税难之给传人二金公白损之令止出一镮迄今例庚申擢江西按察副使兵备九江濒行郡人拥门顿首曰明府今去笥中无一敝土物敝土惭矣扇墨服用物也又价廉归以遗乡人可乎公再三辞谢已乃取墨一笏扇一握受之景藩就封泝江入楚牵舟者殆不下十万人徽奉檄当以万人逆于江公时已去郡乃谓监司曰　帝子远出诸郡宜恊力第徽郡去江且千里今万人客居江滨设王舟不即来安所寄食倘有逋逃卒召之寔难若取直于徽募人于江贫者得直居者安堵不亦使乎监司以然遂收直罢徽役省费数万公至九江景藩亦适至前此诸宦寺多执所过长吏覊之舟中必重金赎乃得出于是彭泽令亦被执公乃以檄数令怠缓罪若将征来讯鞫之令遂脱归赣贼戕汪副使破玉山县江西大扰公治兵湖口扼之适有事安庆还至黄石矶与贼魁袁三遇麾水兵进贼射断义帆公舟几覆益鼓众薄之亦射断贼帆遂斩袁三尽歼其众　赐白金若干癸亥迁湖广参政分守沣州甲子晋福建按察使丁母忧隆庆丁卯起补云南未行复丁父忧庚午补广东旋擢山东右布政使时新郑当国欲乡人择贤牧伯遂擢公河南左使河南藩封众禄多后时久者或遂不与公尽给以时谨权衡出入如一尤严饬诸吏惓惓于拊循蒸黎去蠧无吝郡邑吏惕然畏惮之王申召太仆卿堂掾以羡金□叱之□前此守巡自常禄外即传金亦不受日取蔬肉而已九□时所积至数百则以缮治郡城□□□□□□抵京□日迁应天府尹万历癸酉转□□□□甲戊改北公人凝静寡言笑平居竟日□□□□□□交谈余时以乡里后进谒公或旅进或独□必□请乃得片言半语不则默寒温者颔之而已□乎莫测其涯也无何晋工部右侍郎丙子改刑部□转左江陵相尚综核治其意欲以勤吏职雍天下凡工言论鼓声名者多所不取名曰务实大约补法家之意与公同年友雅敬重公见公寡言而励精以与其意合深望助力公署刑部印听狱精审小大必以情尤叹服以兼材戊寅迁南京礼部尚书会刑部尚书吴公百朋请老寓书政府举公自代时相亦深注意焉或以告公曰姑迟迟行当即留此也公闻之遂速发是时楚相方有不持父服之事疑天下皆谤已尤疑正人虑或反戈向之其楚客入相幕者以相素厚公特忌之甚公行后遂中以浸润若云阴诸横议者主相以已注向颇切恠公不伸私欵方狐疑闻其言遂信又南给事中传某者楚人也挟相势自恣相亦托以耳目倾南都皆折节下之候者盈于衢或拒弗见公不加礼公摄工部传受商人金数请在礼部治虎隶沈钺罪传又乞命皆不听传大不堪遂谗公于相曰每事辄异议会核诸司经费诸逢时相意者争相减冀博尚俭名新官至或不设席第私携榼聚饮公意非之　上疏言臣礼官也惜费失礼不可请益之时相不喜益以传言然京察先一年冬傅以考绩至京见楚相益短公商大理正者公姻家也时御史凡京察后台谏例有紏拾疏所刺事辄用赫蹏书之名曰访单至期各出单众共评之传过商公出一单袖中则公衔名也摭有数事曰得诸南中意若挟商者商知其意不应憆而已是时楚相势已成台谏疏不请不敢上辛己春诸公往见相出应劾者姓名则曰何无陶某或对曰陶公清德素闻相曰今九卿孰非清者应者曰难寘辞耳数日内自陈疏当来以　旨罢之何如相厉声曰不能待因出赫蹏曰第誊入即传袖中单也公遂致政归归八年　天子采大臣言修　先朝养老故事凡二品家居有宿望者月给米三石岁舆夫四名公与焉抚按荐疏凡七上四海皆想望公复出而公毅然不可夺矣静默自适自少至老如一日然不厌人语琐猥杂陈听之无忤未第时尝授经会城有何生者素严公谋狎侮之匿伎寘酒延公北至鐍户出诸幕公凝然如常时伎单惫于戏笑而视之若无无几微动诘朝竟不一言及友乃大服居官所积俸归悉以纳诸伯氏所居惟楼三椽犹与季氏布政公共之子息既众则藩屏以居终身不增一室蔬食常不继或采菱或摘野菜岂惟无肉初时负债甚多里中少年或非之曰部民乡人皆财也公严于部民而逋于乡人岂曰能廉然竟皆偿之或问曰人皆欲当公独异何也公曰非然也吾惭于吏卒吾手软而面薄平生耻言宦迹晚年时或问疏劾咸宁事公良久曰有是乎余忘之矣又问即不答在徽时下邑人往往位书公爵里祀于家及上乃相率立祠于郡郭寘田供祀久之益思慕过者必拜春秋祝厘于祠大会饮胙寃者辄走愬或祷卜焉其贾四方者遇吾郡人必问公眠食状若何子编修望龄尝一至徽居人争出观之所过塞路曰此吾父儿邪父老有泣下者族子适楚日暮无所止遇徽贾相问遽曰君越人岂识吾陶父乎曰余伯父也遂邀入宿盛具欵接之今闻讣则皆悲叹相告或诣祠哭宦在京者闻请　恤疏上则相率之所司颂公烈焉嗟乎昔黄颍川位至宰相然犹以治郡称彼器诚有极也孔子曰才难谓公辅之材耳若吾泗桥公者葢庶几焉今制非翰林不居鼎足宰辅无论假令公得历六卿或总内台操尺寸之柄必当使疵政清嚣论息化窳而良毁雕而返朴然今已矣公居官虽逾三十年藩臬佐不得代帅受名公又务自晦南宗伯官虽尊不与邦礼其余官俱不久是以惟中州以廉称新安以循良称新安更久且又于民亲故民爱戴之尤深呜呼公岂徒郡守器哉魏高平杜大夫萧太傅皆常典都有名史不耀其绩以所就者大耳假使公得究洪业即徽绩虽异靡称矣即今公他治行皆徽所掩是已以用未究故特用二千石显焉不亦惜乎以余日所覩若鄞闻庄简吉水周简肃其规模与公亦略相似然庄简宰简肃御史大夫犹一遇惟公则独扼于相也悲夫公生正德戊寅卒万历戊戌享年八十有一　诏赠太子少保　赐祭二坛遣行人某治丧公父曰庸斋公讳廷奎京卫武学训导敦实行着正学演说没祀于学宫祖父曰方塘公讳试镇江府学训导好学食贫后皆赠工部右侍郎母商祖母马皆赠淑人俱有志铭言其先自台州徙不详何邑初居绍兴府后徙今居在城东四十里曰陶家堰隶会稽 

　　○资政大夫正治上卿礼部尚书赠太子少保谥文恭履庵万公士和神道碑铭（许国） 

　　许国 
　　万历丙戌冬十有一月二十日礼部尚书万公士和卒于家讣闻　天子辍朝一日谕祭葬如令甲赠太子少保谥文恭葢备典也公字思节其先凤阳人六世祖曰胜者始迁宜兴胜子寿寿子雄雄于公高祖雄子政政子玙玙子吉吉训导桐庐配李以正德十一年十月十三日生公玙逮吉俱以公贵赠礼部侍郎配俱淑人公生五龄李淑人授白太传诗辄成诵桐庐公异之就塾受小学辄传所诵践行之稍长遂遣从唐太史应德游世所称荆川先生者也一见语合相与辨义利甚晰嘉靖庚子举于乡明年成进士选读中秘书试辄高等属分宜柄政绌之当署谏垣顾力请部得仪制主事乙巳副　周藩使事便道省觐重违二尊人以疾谒告明年桐庐公卒公三年不内免丧补精膳主事公又重违李淑人乞南遂改南职方员外郎迎养李淑人邸中无何李卒丧之如丧桐庐公免丧补车驾员外郎已徙仪制郎中并仍南从公志也已晋江西按察佥事莅饶疏裁岁供磁器以千计已晋贵州按察副使督学政黔故箐峒壤错即儒生衽戈矛阔疏经术公时时前诸生讲说大义俗之化已晋湖广参政抚苗苗曰吾今乃得比于人叩壁纳欵者二十八寨时　三殿工亟采木使者旁午四出毂击于辰沅之道赖公曲经画得无转徙已晋江西按察使而言官阿分宜意论公违简书期公趣驾归已胡中丞公松抚江西疏白公会分宜败以故衔起家移山东已晋江西右布政使已又晋广东左粤民万里转输京帑其费不赀公着令稍征转输费属计吏并领之粤中称便故事藩司一切政务专制于左使右署名而已公曰朝廷并设两使若左右手非有所轻重也约分日治事以明大体已晋应天府尹属直指使初按粤逆辞之境上逆行而直指以倨衔之欲巧诋以法抵粤悉取诸钱榖籍稽公出纳无所得则榜掠筦榷吏属诬引公吏忍死不服曰有之万公不应饮粤地一勺水耳直指愈益怒捃摭益亟有香山黄公佐家居养高不可致忍出谒直指直指心喜已独能致黄公也自起迎黄公黄公入揖曰老夫迹不至公府久矣今万公来公即欲湼之其人非可缁者直指□怍不敢出一语事乃寝公且之京兆道拜都察院右副都御史督南畿饷条上严考课议本折省远仓处水兑减赎锾专委任六事宿弊一清巳迁户部右侍郎总督仓场诸所刬革如督南饷时巳迁礼部右寻迁左会华亭罢相起新郑公遂引疾疏四上乃得予告归天下由是益严重公与云间陆先生齐名今　上即位诏起陆先生大宗伯而公以南少宗伯摄大司成事从民望也已陆先生致政去江陵方欲传公论收士誉遂晋公大宗伯公见民间服用无度矍然曰毂下乃尔何以观四方因条上崇俭数事会菑祲杂袭又奏杜幸门容戆直汰冗员抑干请以回天意语多切至触时忌有方士倚大珰谋得官江陵主之公持不可会成国薨江陵欲赠之王意公以亲故无所阻公又力持不可于是江陵嗛公而余给事中懋学以指斥时政裭官江陵内自怍间语公心冀一言解公愿直诋其非江陵拂袖起有阿江陵意者劾公羸懦宜罢公力求去竟赐传归已江陵败　朝廷以公宿德重望不宜老岩穴于□□起公南礼部而公再疏引年　天子不欲以吏□□公特加资政大夫正治上卿然海内学士大□□□喁向公而公不可作矣悲大公在仕未尝忘退也即退复起未尝不引疾乞骸骨也葢通籍几五十年而家食者半然公在田间闻官家一政善进一吉人辄色喜即一政秕进一凶人当食辄废匕着得一忠谏疏必盥手焚香读之其缱绻国家乃尔与人交务饮以和而介然绝不诡随故尝忤分宜去臬巳又忤新郑去卿贰已又忤江陵去卿即华亭称与公最者华亭请老诸大臣各疏留公独否若公者所谓贞而孤非耶公性廉俭茹淡衣浣黔土司或德公暮夜馈千金赆辞不纳视篆豫章却羡金五百在辰沅并水陆诸廪饩悉裁之黔粤故多丹砂名香犀翠珠瑇种种奇珍一无所携初公之饶时唐先生赠以双又磁曰夫饶非乏磁而吾以磁赠知君不取磁于饶也公服其言徐詹事言公尝治垣有奇石命椎以实垣工请徙他所公正色曰此尤物不欲以示吾子孙竟椎之伯兄士亨居桐庐公丧毁卒公丧之如桐庐公次兄士安以贡北上卒公邸殡而归之公贵且耆矣然事季父恭甚不命之坐不敢坐得甘旨必先致之所至辄民设长利如黔建义仓七盘岭开水道粤库筑石楼并蠲俸及斥公羡给之又尝建大宗祠斥上腴田供祀事公褆身严不错寸趾莅官不赫赫名其当事謇謇有壁立万仭之操公之殁也邓直指适按其地晨坐堂皇见左右侍者相向泪承睫询之曰万公殁矣嗟乎此岂可声音笑貌取哉铭曰彼慧之子倚学弄公独斤斤绳言矩动彼夸之子倚修饵公独闷闷滓权垢势彼逸之子倚遯声公独噩噩粃节沤名龙变善政豹隐善俗猗欤我公如金如玉　帝悼懿行锡之嘉谥吴会吉阳后先竞贲公之精神与天壤终玄宫楚楚奕世昌隆 

　　○资政大夫礼部尚书兼翰林院学士赠太子少保远峰汪公镗行状（沈一贯） 

　　沈一贯 
　　公初讳镗孙既贵以义无所取请于　上去孙而独以镗行字振宗人称远峰先生汪之先越国公之烈着于歙其子孙散居七十二滩之间而公之汪则所号东门上路者有讳泰亨者元时庆元路都目阻兵燹入　国朝遂占籍鄞人泰亨生仕芳仕芳生思温思温生公宪公宪生溶卿则公大父溶卿生子晁则公父皆赠资政大夫礼部尚书兼翰林院学士母丁氏赠至夫人公之始妊也梦雷电煜煜已有异香在闱间则心仪之佳儿矣生辄秀颕崭崭露头角赠公常摩其颠曰吾门竢儿大哉年十四传记善问以戴记游于泮鄞诸生故善易尠戴记者舜江谢文正公与公族祖泽卿同年举也常赠公论戴记赠公好之命公负笈之舜江游长者故鄞有汪氏礼而陆康僖公之孙文和善相人觅壻壻公公名益起年二十三举甲午贤书数困于春官丁未上春官时巴西陈文端公校礼经推本房冠比大对高第改翰林吉士己酉授编修癸丑充会试同考官甲寅受命教内书堂内书堂者诸少阉所业也公每谭小雅巷伯以下保其专良之志多信悦者丙辰充殿试掌卷官戊午持节封衡王己未满尢年考升侍读庚申管理文官诰勑迨壬戌再充会试同考官校春秋得今太仓相公卷首荐之寻清武职贴黄十月升左春坊左谕德往视南京翰林篆明年署南京国子监事留都士骄滛公饬规励行六馆之士猬与甲子　上召还复管理文官诰敕秋典应天乡试孙公世芳副公卒于行馆帘以内事一切独身董庀之还复命充分校大典官乙丑再充会试同考官丙寅升国子监祭酒颁五伦条约禁止超蓦及清饩廪之干没者以给诸生廸行敦诲文教一新其冬擢南京工部右侍郎于是　庄皇帝御极隆庆丁卯所司奉开读事例改公别衙门用无何以大典录成升俸一级己巳补南京太仆卿仍支正三品俸自陈乞罢复以母老身病辞皆不允辛未复南京工部右侍郎壬申改南京礼部右侍郎其秋召北礼部右侍郎管国子监事充经筵讲官癸酉今　皇帝初御经筵赐白金彩币升左侍郎兼翰林院侍读学士回部管事仍充经筵讲官随充实录副总裁甲戌充知贡举官其冬考三品满荫一子入监读书乙亥横被口语屡求罢　上特慰留之两蒙　钦遣将祀虔恭　穆庙实录成升俸一级赏赉甚渥丁丑复知贡举八月改吏部左侍郎掌詹事府事教习庶吉士兼管及经筵讲官副总裁皆如故　世庙实录成升礼部尚书兼翰林院学士仍赏白金彩币戊寅　上两宫徽号拜覃恩及父祖加赠二代方是时则公巳倦游矣固以疾辞五疏乞休　上念其不可夺准致仕给驰驿归钦赐钞币以示优眷云公天性凝雅斤斤矩折规旋寡言笑无田于畦可寻起词科三十余年在嘉靖间时方沉浊不可以庄语而公优游奉璋槖笔之事不感激悲歌之态亦终无黭染隆万来雅意献纳壹禀于仁义　上常虚已听纳乞休之疏岁有葢自谓器非时□思抗域外之想矣　上笃念老成端慎绸缪甚厚雅志求退分安止足可不谓善始善终哉卒于戊子距生于正德壬申享年七十有七守臣以闻上下礼部议助祭一增遣行人造坟安葬赠太子少保　先皇帝□□时将以公侍讲读有祈得之者公辄让讲□□院篆缺将以某往某祈留挤公公亦不避自不□□□□□□尔雅外无媟词详略以衷无热赐□□□□□端体要前后如画一葢词林前辈之度若此而公持之益毖云 

　　○资政大夫礼部尚书兼翰林院学士赠太子少保谥文恪云衢余公继登墓志铭（于慎行） 

　　于慎行 
　　礼部尚书兼翰林院学士河间余公以万历庚子七月十六日卒于位部臣以闻　上深嗟悼诏赠太子少保谥文恪赐祭使使护丧出少府金钱治葬如法葢上之笃念讲臣恩恤备渥如此公讳继登字世用别号云衢其先越人也高祖士贤北宦于燕占籍交河家焉三传至赠宗伯信以赀行贾公大父余公生赠宗伯伯恩以贡入太学仕东昌幕史配褚继陆皆赠淑人陆公母也公生八岁而考妣客死茕茕千里扶两棺以归宗人睨而弱之欲谋其产所以齮龁百方竟得无恙而谒里师受经诵习日力年甫十三补邑弟子宗人之谋寝嘉靖甲子以诗举京兆万历丁丑乃成进士选庶吉士卒业馆中好考览国家故实及前代治乱所繇至校大制作笔锋纵横超乘而上诸公交重焉己卯授翰林院检讨癸未分校礼闱是岁纂修会典越五年书成进修撰赐白金文绮宴南宫戊子奉使周□归而舟荡于河舟人皆号公具衣冠拜祷风止波恬如或翼之以济己丑充经筵讲官旋擢右春坊右中允兼编修简直日讲与北海冯公同说通鉴时上希御法筵讲臣具牍以进公乃与冯公议以便宜稍引古谊传时政得失冀有所感悟不諓諓効说经语辛卯典试留都壬辰升右谕德兼侍读典试武闱癸巳转左庶子兼官如故甲午进詹事府少詹事兼侍读学士充正史副总裁乙未廷试充读卷宫旋擢詹事掌翰林院事丙申大内火公偕讲臣上章切谏其年拜礼部右侍郎兼官如故明年戊戌充知贡举官会三品满考诏中使斋羊酒至第劳焉予三代诰命大父母父母所受今称矣其年转左郊庙大礼摄正卿以行公在讲筵且十年皆与冯公共事而冯公再谒告归里所直日亦公代进讲献纳多岁时受赐金缯及他珍异差次阁臣不可胜纪云当其时礼卿阙且二年廷臣所推举无虑十余上皆留不下及再以公名进名又在后　上竟用焉在位执法守政夙夜勤恪遇天地大菑时政阙失抗事力谏无少规随戊戌岁终举奏四方所报地震雷火及西宁锺自鸣绍兴地出血二气舛错古所未有今郡国元元苦征调酤榷织造开采欝结无聊易动难安幸　上思惟天心图谢过之实疏入报告愓然明年九月太白经天狄道山崩涌土出五公复上言方今星躔失度水旱沴凿山开矿地臧空虚不能固豚山崩川竭陵谷变迁闾阃穷困郡邑萧条戾气凝而不散怨毒结而成形甚可忧也臣子不能动君父言数愈严　陛下又之子天以非常谴告尚可恬然数日不报公见士习文体日趋浮诡深用忧　上言今俗不遵圣经倡异说窃佛氏绪言爚乱耳目谓经藉传注皆糟粕伦理法度皆虚幻惟一了此心则踰闲荡检无害性后学小生转相崇尚杂入制义名新说甚悖理伤化宜绝其端勿使进奉旨挈功令下学官厘正焉公自署部时请元子冠婚疏凡九上及正卿席并请建储又至八疏病甚犹伏枕视草久之　上意感动敕所司具将行人礼而公既受特知四推内阁旦夕且有后命亦不及少待卒矣名位固所不念国之大计于公志何如哉公人朴直端方忠诚体国平居以慎密自将穆然简默言不出口即颦笑许可不轻假借及当大议大政持论侃侃无所回挠僚吏即有不当常正色摄之始若不堪久而知其无他更信服焉居官廉俭不视生产学士同年曾公尝过其里茅屋蒿径一如诸生叹息而去平生不受人私亦未尝以私干人少子从学官试夫人祈一语终不肯发赀产既薄又以分给亲族室无藏廪官无藏槖文典重恳至以意识宗不尚绮靡诗法孟襄阳尤工歌行所著文集若干卷通鉴进讲录五十卷国朝典故纪开十八卷行于世生嘉靖甲辰比率得年五十有七 

　　焦太史编辑国朝献征录卷之三十四终 

　　●焦太史编辑国朝献征录卷之三十五 

　　礼部三（侍郎　郎中　员外郎　主事） 

　　◆侍郎 

　　中顺大夫礼部侍郎曾公鲁神道碑铭（宋濂） 
　　侍郎刘公崧传（尹直） 
　　礼部右侍郎兼翰林院学士董伦传 
　　礼部侍中黄观（太学志） 
　　礼部左侍郎仪智传 
　　礼部左侍郎易英传 
　　礼部右侍郎吾绅传 
　　行在礼部右侍郎邹师颜传 
　　嘉议大夫礼部侍郎蒋君骥墓表（杨荣） 
　　通议大夫礼部左侍郎宛平李公嘉墓志铭（杨士奇） 
　　嘉议大夫礼部左侍郎章君敞墓铭（杨荣） 
　　嘉议大夫礼部有侍郎谥文肃钱公习礼神道碑（王直） 
　　礼部右侍郎金公问传 
　　礼部侍郎章瑾墓志铭（陈循） 
　　礼部右侍郎萨琦传 
　　通议大夫礼部右侍郎安成李公绍神道碑（彭时） 
　　礼部左侍郎刑让 
　　礼部右侍郎艾福传 
　　礼部右侍郎费誾传 
　　礼部右侍郎兼翰林院学士汪谐传 
　　礼部右侍郎兼翰林院学士程敏政传 
　　礼部右侍郎沈禄传 
　　赠都察院右都御史礼部左侍郎致斋黄公宗明神道碑（霍韬） 
　　赠礼部尚书谥文简侍郎西玄先生马公汝骥行状（王维桢） 
</div>
    <div class="pagination">
<a href="国朝献征录_page61.html">上一页</a><span>...</span><a href="国朝献征录_page57.html">57</a><a href="国朝献征录_page58.html">58</a><a href="国朝献征录_page59.html">59</a><a href="国朝献征录_page60.html">60</a><a href="国朝献征录_page61.html">61</a><span class="current-page">62</span><a href="国朝献征录_page63.html">63</a><a href="国朝献征录_page64.html">64</a><a href="国朝献征录_page65.html">65</a><a href="国朝献征录_page66.html">66</a><a href="国朝献征录_page67.html">67</a><span>...</span><a href="国朝献征录_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
