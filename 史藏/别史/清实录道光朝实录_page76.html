<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 76 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 76 页/共 848 页</h1>
    <div class="content">
○谕内阁、向例简放道府人员。皆具摺谢恩。因思副将、系武职二品大员。著兵部带领引见述旨后。亦照道府例。令该员自行具摺谢恩。以备召见。著为令。　　

○山西巡抚邱树棠奏、请暂停山西宝晋局鼓铸。从之。　　

○乙酉。谕内阁、军机大臣会同户部、议覆给事中王家相条奏、五城散给棉袄、易钱分赏。并减价粜卖土米章程。每年冬间。五城散赏棉衣。额少人多。贫民未能周遍。著照所议。即将应用制备棉袄生息银三千六百两。由内务府咨交五城巡城科道。严饬司坊官、详查人数。照市价易钱。按大口小口、分别散给。毋许军民闲杂有业之户、混迹冒领。嗣后即责成巡城科道。督率司坊官、严定章程。俾人数不致混淆。钱数无得短少。如司坊官暨胥吏人等、从中克扣。及钱价以多报少。查明严行究办。事竣核实报销。务期实惠及民。毋致有名无实。至五城十厂、领出各仓气头廒底成色米石。夫工饭食、例无开销。且车脚增添。不无赔累。亦系实在情形。著准其每成照例价减去二十文。以清积累。自此次议减之后。该司坊官等、不得藉口赔累。总须年清年款。如逾限不交价值。即照侵那公项之例。严追归款。仍查取该司坊官职名。交部分别议处。其解钱回付。并著稽察银库科道稽查钤记。与解库银两、一律办理。以昭核实。　　

○又谕、户部奏、直隶省三次清查案内。屡经该部奏明行追。祇据册报完银七十二万九百余两。总未归款报拨。查核现册内。有将原亏银数、以多造少。及以少造多。又声明已入拨册、核对并未造入者。其咨报划抵之款、未经划抵。前任完交银两、后任并未报解。至上年汇报续完银十五万两。亦未随案声叙。又各省咨追限满未完银两、全未严催。其已完纳各省司库者、亦不催令解完归款。是该省有清查之名。无清查之实。续亏新亏。伊于胡底。著颜检即将现册所报之已完银六十余万两。查明有无那移。据实奏明。其应行归款报拨各项。迅速分别报部。毋任再有迟延。并将各册内查照指出各情节。督同藩司、逐款详查咨覆。所有历任办理迟误之藩司。即行查明在任月日。交部分别议处。　　

○又谕、程祖洛等奏、会勘武陟县沁河南岸韩村民堤漫溢情形一摺。此次沁河因大雨连旬。黄水同时并涨。拍岸盈堤。经大溜趋刷堤身。坐垫漫溢。时值黑夜风狂雨骤。人力难施。以致夺溜南趋。塌宽三十余丈。续被刷塌口门、计宽四十八丈。漫水深处一丈一二尺。正河断流受淤。现已赶紧购办料物。挑穵引渠。兴工堵合。著照所请。仿二十三年古樊村漫工成案。秸料每斤共例加价银二厘。檾麻每斤共例加价银二分八厘八毫。挑河帮戗还堤各土工。每土一方。共例加价银三钱。以昭核实。至下游之方陵草亭一带、附近堤尾村民。私穵缺口十处。放水仍归沁河。系因水无去路。一时急迫所致。姑免治罪。嗣后如有刁民私行偷穵。以致堤身塌坏。仍著查拏治罪。无得轻纵。其该处缺口。著即补筑。以免倒灌之虞。所有共需经费银八万余两。照例先由司库筹款解拨。责成该道撙节支领。上紧购办。勿致浮冒。工竣照例摊徵归款。又另片奏查明韩村漫溢处所。委系旧堤。并非新修工段。著免其参赔。　　

○以剿办四川果洛克番贼事竣。提督桂涵、下部优叙。赏副将德印、总兵衔。　　

○署河东河道总督严烺、奏报秋汛安澜。命严烺诣河神庙祀谢。实授河东河道总督。出力员弁、升叙有差。　　

○缓徵江西瑞昌县水灾本年额赋。给灾民一月口粮。冲塌房屋修费。并垦复沙压田亩资本。　　

○赏河南武陟县被淹灾民一月口粮。及房屋修费。停徵新旧额赋。并赏原武县续淹贫民一月口粮。　　

○丙戌。上诣皇太后宫问安。　　

○丁亥。谕内阁、给事中王松年奏、请慎选闱中誊录。并同考官随荐加批一摺。春秋闱试。为抡才大典。自应倍加详慎。以肃功令。闱中誊录一项。向系顺天直隶各州县、照例于书吏内选送。因日久视为具文。每将不能书写之人、率行充数。以致朱卷字画模糊。难于校阅。嗣后著顺天府、直隶总督、严饬各州县。务须遴选正身书吏、充当誊录。如有字画不能明晰者。即将该州县参处。傥仍前冒滥充数。字画模糊。乡试著监临官、会试著知贡举、据实参奏。各直省誊录。并著监临妥为经理。查有前项情弊。亦著一体参办。至同考官荐卷。顺天乡试及会试、向不加批。取中后、始补加荐批。亦恐启草率迁就之弊。嗣后并著分校各员、于呈荐之卷。将所以应荐之故。黏签加批。听主考酌定去留。俟取中后、仍于卷内注明。以昭核实。　　

○兵部以武会试中额请。得旨、满洲、蒙古、取中二名。汉军、取中三名。奉天、取中一名。直隶、取中六名。陕甘、取中四名。广东、取中五名。河南、取中五名。山东、取中五名。江苏、取中二名。安徽、取中二名。山西、取中四名。湖北、取中一名。湖南、取中一名。四川、取中二名。广西、取中一名。福建、取中二名。浙江、取中三名。江西、取中二名。云南、取中二名。贵州、取中一名。　　

○直隶布政使郑裕国、年老休致。调山东布政使陆言、为直隶布政使。以山东按察使杨健、为布政使。调直隶按察使卢元伟、为山东按察使。以山东督粮道福绵、为直隶按察使。　　

○戊子。上御懋勤殿。勾到福建、奉天、陕甘、浙江、本年情实罪犯。停决福建斩犯一人。奉天斩犯一人。陕甘斩犯三人。绞犯四人。浙江斩犯五人。绞犯一人。余六十九人予勾。　　

○谕内阁、成德奏、查勘围场营房情形一摺。所奏甚是。围场正黄旗营房。前经庆惠奏称、年久塌坏。且距卡伦窎远。请于卡伦适中之二道山嘴子地方、量移建盖。当经降旨。令该都统确勘具奏。兹据成德前往查明。该处兵丁、佥以现在营房。自乾隆三十年移建之后。居住已久。安土难迁。且详勘二道山嘴子地方。界在哨后。风劲气寒。自应俯顺众情。仍循其旧。所有庆惠前请那建之处。著毋庸议。至该处各官兵等居住官房。共计二百零八间。既据查明多有坍塌。自宜修盖整齐。俾资栖止。著照所请、加恩每间赏借银十五两。于明岁春融。按数修盖。此项估需银、共三千一百二十两。准其就近由热河道库备赏项下动支。仍照例分限十年。于修房各官兵春秋季俸饷内、扣还归款。该都统即责令围场总管、派委妥员、监视修盖。务期一律坚固。不准草率。工竣。著该都统亲往验收。造册送部核销。该部知道。　　

○又谕、已革知州邓绍禹、犯事拟徒。辄取挟嫌捏造凤颍同知陶澐、挟骗衣物。馈送藩司。并将陶澐付给衣价、影射为王灿退还赃银各重情。赴京呈控。已属刁诈。迨经提审。众供明确。犹复多方狡辩。欲图延累。更属居心险谲。邓绍禹、著发往新疆。充当苦差。以示惩儆。　　

○又谕、文干等奏、班禅额尔德尼、吁恳赏给达赖喇嘛正师傅名号敕印一摺。从前噶勒丹锡哷图萨玛第巴克什阿旺楚勒提穆、曾经奉命在藏掌印。办理商上事务。并蒙恩赏额尔德尼诺们汗、及噶勒丹锡哷图萨玛第巴克什名号敕书印信。嗣该萨玛第巴克什之呼毕勒罕阿旺札木巴勒粗勒齐木、复奉命办理商上事务。得领额尔德蒙额诺们汗名号敕印。兹据班禅额尔德尼称此项印信。系将来应入商上办事交代之件。非阿旺楚勒提穆所得萨玛第巴克什名号印信可比。现在阿旺札木巴勒粗勒齐木、办事公正。为西方僧俗所推重。兹又兼充达赖喇嘛正师傅。吁恳将萨玛第巴克什旧号。作为本身名号。并将前此所缴名号旧印、仍行赏还。颁给敕书。于达赖喇嘛授经、及办理商上事宜、倍加勤奋等语。经文干等查明、与衙门册档记载相符。加恩著照所请。将噶勒丹锡哷图萨玛第巴克什、作为阿旺札木巴勒粗勒齐木本身之号。其从前所缴萨玛第巴克什名号旧印、仍行赏给。并颁发敕书。以示鼓励。该衙门知道。　　

○又谕、颜检奏永定河南六工大坝合龙一摺。前因永定河南六工刷塌堤身。未能如期堵合。该督恳恩宽限。经朕予限二十日。饬令迅速蒇工。兹据该督奏称引河一律挑穵完竣。先行开放清水。势甚通畅。督率道厅员弁。昼夜儹办。慎重进占。察看溜势。直射引河方位。于十三日启除土埂。开放河水。建瓴而下。大溜掣动。畅流下注。即时挂揽合龙。全河复归故道。览奏欣尉。所有此次大工用银十万三千八百九十八两零。除走失坝工需银五千五百七十五两零。著落该道张泰运赔缴外。实用银九万八千三百二十三两零。前经在藩库拨银九万两动用。其不敷银八千三百二十三两零。著在道库存贮要工、并河淤地租项下、动拨应用。该督仍查明工段丈尺销赔确数。核实具奏。该部知道。　　

○以大学士托津、为满洲繙译乡试正考官。工部右侍郎龄椿、为副考官。　　

○以歼获在洋叠劫、拒戕官兵首夥各盗犯。赏福建游击黄清泰、参将衔。准知县吴秉纶、千总杜抡元、送部引见。　　

○己丑。上诣时应宫拈香。　　

○御紫光阁骑射。并阅皇子侍卫等骑射。　　

○两广总督阮元奏、遵查新安县民黄奕明、池大河、被＜?口英＞咭唎国夷人致伤身死一案。因＜?口英＞咭唎国夷兵、赴岛汲水。将黄奕明等田薯取食。黄奕明等向夺。致相争殴。夷人被伤跑回。越日。夷人复赶往黄奕明等住处。砍碎门扇。彼此互斗。夷人施放鸟枪。黄奕明、与其女壻池大河、均被伤身死。其受伤夷兵。于跑回时、因见黄奕明等多人追逐近船。曾于上船后点放一炮吓唬。并未伤人。亦未毁击村屋。至黄奕通所控、掳抢计赃一万余两一节。查黄奕通兄弟等、种薯为食。安有万余金之物、被夷人掳掠。且案经提省审讯。均未供及被抢情由。即黄奕通呈控词内。并无毁打合村房屋、及掳抢衣物万余两之语。揣其现在具呈之意。难保非为图诈洋商起见。俟黄奕通递到。质讯明确。再行定拟具奏。再此案凶夷。臣于本年正月、饬令＜?口英＞夷大班、告知该国王查出。附搭货船解粤。应需来年秋间、方有信息。合并陈明。得旨、俟黄奕通解到时。详细研讯。务得确情。按律定拟具奏。　　

○庚寅。上御懋勤殿。勾到湖广、江西、本年情实罪犯。停决湖广斩犯九人。绞犯四人。江西斩犯七人。绞犯一人。余五十三人予勾。　　

○谕军机大臣等、本日据步军统领衙门奏、奉天锦县民人柴俊、呈控户书赵兴传等、勒折丁银米豆、需索小票钱文一案。已明降谕旨。交晋昌、同麟、审办矣。此案柴俊于上年九月来京呈控时。曾降旨交松箖、龄椿、同麟、亲提审讯。此次该民人复行来京具控。讯据供称本年闰三月、经盛京将军转委锦县、将我杖责完案等语。该将军等、于特旨交审之案。自应亲加研鞫。以成信谳。何以转委属员审理。以致该民人心怀不服。甫经结案。复行具控。松箖于本年三月、来京陛见。晋昌即已到盛京将军之任。该将军曾否将此案会同龄椿、同麟、亲提审讯。因何批委本县讯结。著晋昌、同麟、明白回奏。将此谕令知之。　　

○以四川总督蒋攸铦、署刑部尚书。命来京供职。调湖广总督陈若霖、为四川总督。漕运总督李鸿宾、为湖广总督。以江苏巡抚魏元煜、为漕运总督。刑部左侍郎韩文绮、为江苏巡抚。吏部左侍郎王引之、署刑部左侍郎。　　

○辛卯。上诣皇太后宫问安。　　

○谕内阁、郑裕国、著暂留直隶布政使之任。俟陆言到任后。再行交卸回京。　　

○又谕、邱树棠奏、武闱外场、请派委城守尉、随同阅看骑射一摺。各省考试武举外场。向来督抚如系汉员。照例咨调提镇来省同考。该省本科武闱乡试。著仍于太原、大同、二镇总兵内、咨调一员来省。会同考试。无庸派委城守尉阅看。　　

○谕军机大臣等、昨有旨、令蒋攸铦署理刑部尚书。来京供职。陈若霖、调补四川总督。李鸿宾、补授湖广总督。魏元煜、补授漕运总督。俱应即赴新任。所有四川总督。著呢玛善署理。湖广总督。著杨懋恬署理。江苏巡抚。著玉辂暂行护理。李鸿宾、俟魏元煜到任后。即行交卸起程。魏元煜、此时亦毋庸来京请训。俟明年押运抵杨村时。再行进京陛见。将此各谕令知之。　　

○山西巡抚邱树棠奏、臣前在部曹。曾学骑射。抵任后、随时练习。以期考察将弁。选士事同一律。今晋省举行壬午科武闱乡试。臣兼管提督。似可毋庸咨调总兵副将来省。得旨、步射、骑射、系属二事。不可目而为一。以汝之言言之。各省学政。将何以校阅武童乎。而总督内汉人甚多。又何以统饬营伍乎。即以武闱而论。弓刀石、汝又能为之乎。总不必用心外饰。反失从实之义。有督率之责者。要在公明勤慎。不逞己意。不受欺蔽。不为瞻徇嘱托之事。一秉大公。权衡去取。众无怨言。则善矣。汝其识之。　　

○命拨湖北襄阳、郧阳、两府入官叛产租息。为书院膏火。　　

○堵筑山东聊城县、及德州王家庄、夏津县燕窝、漫口堤堰。从巡抚琦善请也。　　

○壬辰。上御懋勤殿。勾到安徽、江苏、河南、本年情实罪犯。停决安徽斩犯五人。江苏斩犯六人。绞犯二人。河南斩犯四人。绞犯三人。余五十二人予勾。　　

○改云南腾越直隶同知、为永昌府属同知。从总督史致光请也。　　

○举行本年军政。步军巡捕五营、卓异官三员。才力不及官一员。年力就衰官一员。分别议叙处分如例。　　

○协办大学士两江总督孙玉庭、江南河道总督黎世序、奏报秋汛安澜。命黎世序诣河神庙祀谢。并下部议叙。出力员弁。升叙有差。　　

○癸巳。浙江巡抚帅承瀛奏参书役被控、延不解审之诸暨县知县鹏图。得旨、书役因灾舞弊。县令隐混。必当彻底研究。按律定拟。以惩将来。外省督抚、果能如此实心。方为不负委任。而负屈愚民、亦何必纷纷京控也。　　

○浙江提督王得禄奏、原任河南南汝光道查廷华、福建澎湖协副将陈化成、均系出色人员。任用可资得力。臣现在解任回籍。无所见好于该二员之处。得旨、见好与否。原无足论。是必有授之者矣。以陈化成作陪。图帮一人。朕早知之矣。作伪心劳日拙。可付一哂。　　

○命福建布政使徐炘、来京。调云南布政使诚端、为福建布政使。以江西按察使史谱、为云南布政使。调四川按察使魏元烺、为江西按察使。福建按察使苏成额、为四川按察使。以山西冀宁道邱明泰、为福建按察使。　　

○甲午。谕内阁、前据明叙奏办喀喇沙尔印房章京主事职衔塔青额、与土尔扈特汗之母喇什丕勒通奸一案。当经谕令庆祥覆讯。旋据该哈屯及策伯克扎布等、先后呈诉。并牵控喀喇沙尔夷务处章京常兴、教供。办事大臣明叙、家人索借各款。复降旨、将明叙及常兴解任。交庆祥提同人证。归案质讯。兹据庆祥审明、已革主事职衔塔青额、实无与哈屯通奸情事。惟以新疆办事司员。私赴游牧。不避嫌疑。致滋物议。且屡次往民人李钺处、与谢林、白际昌、胡存礼等、聚赌。均经庆祥提讯各犯供认不讳。该革员不自检束。行同市侩。几致污人名节。实属有玷官箴。又于到案后。以明叙挟嫌刑逼为词。情殊狡黠。塔青额著发往黑龙江。充当苦差。于到配后枷号半年。以示惩儆。明叙于家人索借所部财物。毫无觉察。迨查出张秀一案。追还原钱。仅止递解。未经参办。其办理塔青额之案。并不悉心推究。仅据风闻。草率定案。殊属溺职。明叙、著革职。发往热河。充当苦差。解任夷务处章京常兴、讯无教供情事。惟派赴游牧查讯事件。不戴顶帽。殊属不合。著交部议处。饬令回任。听候部议。　　

○以伊犁锡伯营军政。年逾六十官三十三员、精力未衰。命留任。　　

○乙未。上御懋勤殿。勾到山东、山西、直隶、热河、本年情实罪犯。停决山东斩犯六人。山西斩犯三人。绞犯一人。直隶绞犯二人。余七十人予勾。　　

○谕军机大臣等、程祖洛奏、会缉捻匪。并续获朱麻子案内夥犯。追究余党情形一摺。据称豫省南汝一带。教匪较少。何至被阜阳匪徒。煽惑多人。该匪等所供新蔡县人、入教止百余人。断不可信。现在饬属、并咨会安省及湖北、一体查拏堵缉。并提各犯严切根究。务令供出最要逆犯。及现在未获要逆。并伏而未动之犯。总期悉数捕获。绥靖地方等语。此案朱麻子结匪滋事。夥党断不止二百余人。若不及此时捕摉净尽。傥或留一余孽。日久又复煽结。所关匪细。又嘉庆十八年教匪。未获最要逆犯祝现等六人。内刘成章一犯。即系河南浚县人。或入朱麻子夥内。或潜匿皖豫交界处所。伏而未动。均未可定。该抚办理此案。不在急治现获各犯。而在穷治未获之人。所见甚是。但不得株累无辜。亦不许仅捕零星土匪充数。汝能认真办理。使积年教匪。不动声色。渐就歼除。地方获保静谧。则是莫大之功也。总在实心经理。朕亦不责成近效。相机而行。汝自为之。日计不足。月计有余。日后自有明验。该抚当勉之又勉也。一俟获犯全数解省。悉心研鞫。无枉无纵。即将全案人犯、分别奏结至红胡捻匪。豫省南汝光所属毗连皖界最多。现据该抚飞檄文武员弁、会同安省、按名指拏究办。并著遵照前旨。访查土棍。密速掩捕。务令摉除。毋任远扬漏网。以净根株。将此谕令知之。　　

○又谕、颜检奏、永定河上游八汛。岁抢修各工秸料、每束加运脚银二厘五毫。请照旧办理等语。永定河购办秸料。向例每束运脚银八厘。自嘉庆六年后。经该督奏请下游六汛、仍用例价。上游八汛。每束加运脚银二厘五毫。共加增银八千五百两。经工部咨查。嗣后每年应否加增。或可期复旧。仍令奏明办理。河工购备秸料。今昔情形不同。价值亦增减不一。若因采办较难。岁议加增。国家经费有常。岂能概行增给。除本年豫添备防秸料、另降旨准行外。所有永定河上游各汛、两岸工段需用秸料、每束加运脚银二厘五毫之处。著该督详细体察。酌加裁减。渐复旧制。不得任听工员、概议加增。岁以为常。致有浮冒也。将此谕令知之。　　

○命太仆寺卿张鳞、太常寺少卿明安泰、于审讯东光县案完结后。前赴卢龙县审案。　　

○赏广宁门外普济堂煮赈小米三百石。　　

○缓徵河南新乡、辉、虞城、获嘉、四县被雹村庄新旧额赋。　　

○添备直隶永定河工秸料二百四十万束。从总督颜检请也。　　

○丙申。上诣皇太后宫问安。　　
</div>
    <div class="pagination">
<a href="清实录道光朝实录_page75.html">上一页</a><span>...</span><a href="清实录道光朝实录_page71.html">71</a><a href="清实录道光朝实录_page72.html">72</a><a href="清实录道光朝实录_page73.html">73</a><a href="清实录道光朝实录_page74.html">74</a><a href="清实录道光朝实录_page75.html">75</a><span class="current-page">76</span><a href="清实录道光朝实录_page77.html">77</a><a href="清实录道光朝实录_page78.html">78</a><a href="清实录道光朝实录_page79.html">79</a><a href="清实录道光朝实录_page80.html">80</a><a href="清实录道光朝实录_page81.html">81</a><span>...</span><a href="清实录道光朝实录_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
