<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 404 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 404 页/共 1860 页</h1>
    <div class="content">
○丙子。上诣畅春园、问皇太后安。　　

○谕据大学士庆复、川陕总督张广泗奏。征剿大金川现已悉心筹画。分路进兵。捣其巢穴。附近诸酋。输诚纳款。则诸事业有就绪。酋首不日可以殄灭。嗣后征剿事宜。张广泗一人即可办理。现在大学士高斌、出差在外。内阁办事需人。著庆复回京、办理阁务。　　

○谕军机大臣等。据庆复张广泗奏。小金川土司泽旺、率众投诚。并退还抢占沃日三寨。大金川外援隔绝。官兵驻防其地。可以直捣大金川大寨。又收复毛牛、及马桑地方。西南两路。俱可进攻。庆复张广泗现已分路。令统领宋宗璋、许应虎、等订期会剿等语。此番官兵调集布置得宜。计可指期克捷。至小金川望风迎附。乃迫于大兵势盛而然。但既已来归。自当乘机安抚。安可遽信为革心向化耶。从前办理土蛮。总未能得经久长策。即如瞻对之役。调兵二万四千。糜饷几至百万。亦仅歼厥渠魁。何尝得其一人寸土。乃甫经竣事。而大金川又复见告。将来即使计日剪除。而徵兵筹饷。劳费业已相等。若荡定之余。仍以属之土目。纵令震慑余威。目前俯首恭顺。而蓄养气势。日后仍必鸱张。国家动众伤财。适为伊等重事权而增气势。迨至兵力稍足。又复环视而起。旋起旋灭。何有已时。在国家全盛之时。视之不啻蚊蚊蜂虿。而糜脂膏于荒箐。屯兵革于蛮烟。曷若熟筹善策之为得也。小金川现虽归顺。安知其意不谓金酋殄灭。其地不授之小金川而谁属。信如此、是又增一大金川矣。即如土备汪结、乃庆复所信为领兵出力者。在本身尚能帖服。而伊子若孙、果可保耶。盖番性叵测。如康熙雍正年间。郭罗克番众征剿帖服。久之仍复滋事。乃其明验。然谓必不可制。则青海蒙古、附近土番。西藏即系番类。一经办理。宁谧至今。可见筹画有方。无必不可化诲慑服之理。朕观金川情形。虽不可遽照苗疆之例。改土设流。或分置卫弁。统辖汛兵。或亦派大员弹压。田赋狱讼。听其经理。简节疎目。驯扰羁縻。期于绥靖地方。约束蛮众。不致如土司之专有其人。易于蠢动。可以永除后患。朕意如此。是否于该省情形相合。著庆复张广泗悉心从长商酌。详悉具奏。如于该处不甚相宜。或如何始为尽善。别有经画之处。著一一密行奏闻。　　

○大学士公庆复等。奏请军营驰报事件。口外由塘马口。内由驿递得旨。著照所请行。该部知道。　　

○丁丑。谕、江南沛县、铜山、二邑。于本年夏初。禾麦被雹。间有损伤之处。该督抚借给一月口粮。以资补种。朕念铜沛二邑。连岁歉收。若照例于秋后缴还。民力未免拮据。著加恩将现在借给口粮。作为抚恤之资。免其秋后还项。　　

○谕军机大臣等。朕闻江苏华亭县生员姚培谦、江阴县布衣是镜、此二人皆力学有素。闭户著书。不求闻达。尹继善、安宁、既为江苏督抚。谅必知二人之梗概。可寄信询问之。或其人才具可用。或学问可膺师儒之任。据实奏闻。候朕降旨。俟奏摺之便寄去。寻安宁奏、前闻华亭县生员姚培谦、好书籍。多著述。后据呈送所纂各书。亦未见根柢实学。且闻伊于各衙门呈送。恐系好名之人。又闻该生富而好客。一切著述。亦不尽出其手。布衣是镜、实阳湖人。在江阴开有讲堂。闻学臣尹会一、造其庐。与谈理学。称为先生。时论迂之。访知该生向谈道学。亲没庐墓三年。两人梗概。臣所闻者如此。至其人之才具可否录用。及是否可膺师儒之任。尚容细查。报闻。尹继善奏、生员姚培谦、粗有词章。著述数种。不过捃摭陈言。无关精蕴。察其素行。喜浮夸。竞声气。士论薄之。至江阴布衣是镜、曾究心儒先诸书。聚徒讲学。著有孝经图颂。词多肤浅。性醇谨。不竞声利。考其言论识见。虽近迂拘。尚能自立。得旨。所奏甚公。安宁亦如此陈奏。又批姚培谦、言此人之善者。出于沉德潜。亦可异也。岂为其所愚乎。又批是镜如此、则尹会一造其庐。犹不失为善善欲长。　　

○以兵部右侍郎王会汾、为浙江乡试正考官。刑部主事周渼、为副考官。刑部左侍郎钱陈群、为江西乡试正考官。监察御史冯秉仁、为副考官。詹事府少詹事裘曰修、为湖北乡试正考官。翰林院编修朱荃、为副考官。　　

○戊寅。谕军机大臣等。此次准噶尔使臣玛木特来京奏称、从前伊处赴藏熬茶人等。颇罗鼐并未照旧例帮助牲畜口粮等语。经朕以颇罗鼐虽系受封号之人。究属远方部落。非内地臣民可比。不便降旨令其资助。但此次或照前量加资助。亦未可定。详悉晓谕该夷使等。并于玉保前往时。令其向珠尔默特那木扎勒、公同商酌妥协办理。著再传谕傅清、令其转谕珠尔默特那木扎勒。此次夷使到藏时。虽毋庸循照旧例、二十日即行办给一次。著于初到给资之外。酌量驻藏日期多寡。再行办给一二次。俾夷使等咸知感悦。　　

○军机大臣等奏。雍正十二年。北路军营、拏获准噶尔乌梁海宰桑鄂鲁什野勒之子扎勒布解京。奉旨将扎勒布暂且留养。俟后来再定。至今在圣华寺十余年。年近三十。前因军务未竣。未经请旨。今准夷恭顺。军前宁谧。扎勒布毋庸看守。又不便发回游牧。请照投诚厄鲁特、给与娶妻立产银两之例安插。报闻。　　

○己卯。谕军机大臣等。据阿里衮奏称、山东营伍废弛。急须整饬。请将晋省参将都司四员、敕发东省等语。定例、督抚奏请将平日所知人员带往备用。概不准行。今所奏与定例有违。业已批示。但朕看东省情形。营制废弛。相沿已久。所当整顿。已特降谕旨。将勒图、萧奏韶、调往东省。并敕部拣选人员发往。著传谕阿里衮、将弁内有才力不逮、不能称职者。即行查参。所遗员缺。将拣发之人调补。　　

○大学士等议准、闽浙总督喀尔吉善、福建巡抚陈大受奏称、闽省各镇协营。原领买谷银。本应按年买谷。借给兵丁。嗣因买谷艰难。竟将银给兵自买。在青黄不接之时。兵虽得藉以籴买。至秋收时米价未平。领出饷银。又须如数扣还。转多拮据。嗣后如值年丰。即行买谷实贮。青黄不接之时。谷价尚平。不必出借。俟价昂再借。如遇歉收。商贩稀少。准其暂存原价。价平买还。其未经买谷以前。仍准以存价借兵。得旨。依议速行。　　

○又议覆、喀尔吉善等奏称、闽省积储。每岁出陈易新。原属良法。惟是迩年米谷价昂。平粜银不敷采买。虚悬仓额。查闽省原额、徵本色米一十二万六千余石。例于春夏二季。将存仓谷碾米给兵。秋成徵收色米。又买谷贮仓。殊多周折。请嗣后按各府州县徵收色米之数。统于仓内全行碾米。放给兵粮。秋收后、以一米改徵二谷还仓。其所需碾费。向例不准开销等语。碾米既无所费。徵谷又无弊端。官民两便。应如所议行。又称延、建、等府。运省兵米、二万五千余石。又兵米改折、将本色解省项下米、四千四百余石。如令以谷解省。则运费倍多。仍令徵米。则米谷参错。亦应如所奏。令原徵州县一体徵谷。即于本地碾米解省。得旨。依议速行。　　

○免广东崖州乾隆十一年分、水灾额赋。　　

○旌表守正被戕之直隶万全县民张云交妻江氏。　　

○辛巳。上诣畅春园、问皇太后安。　　

○谕军机大臣等。据河南按察使舒辂奏。偃师县刁民聚众借粮、闹署殴官之案。该县朱续志不能弹压抚恤。例有处分。比因特参、恐长刁风。经抚臣面商。原因兵役无多。不能即时擒获。今首从要犯。俱已陆续报获。情尚可原。已于案内声明。应候部议等语。此案先经巡抚硕色、及舒辂先后摺奏。舒辂摺中。有该县如果有办理未协之处。当另揭参之语。朕批示云。刁民闹账。而即参知县。将来刁风益炽矣。尚当酌量。因而该抚摺中。即称该县平日居官尚属黾勉。而具题本内。并为声明邀免。可见伊等办理地方事务。全不论事理之当然。胸中茫无定志定见。惟以观望为怀。朕谓当处。则从而参劾之。朕谓当宽。则又从而声请之。观此、则不但后之声请。因见朕酌量之语而然。即前此之参奏。已非出自至公。谓于理必应参劾矣。其首鼠两端如此。何以克副封疆重寄耶。督抚藩臬。通省之枢辖。属员贤否出焉。其平日之称职与不称职。临事之当理与不当理。自当卓有定识。如镜之鉴形。妍媸一定。似权之衡物。轻重不爽。乃近来督抚。往往参之于不当参之时。而声请于无可宽之处。亦不独硕色一人为然。封疆大吏。朕所倚任。若一依违将顺为事。政治其何赖焉。嗣后督抚、当秉公酌理。如果属员办理不善。或怠事而酿奸。或拂众而激变。则其过在官。不必因恐长刁风。而稍为姑息。或办理本无不合。而刁民恃众逞凶。违犯训令。则其罪在民。又不可因地方有事。即谓其不善抚绥。遽挂弹章。转使奸徒得计。是非举错。各当于理。庶足以服人心而正风气。各督抚当共悉此意。俟伊等奏摺之便。传谕知之。　　

○又谕、朕于上年十二月内、降旨将通州知州杜甲、发往浙江以知府补用。本年二月、题补宁波府知府。闻其交代未清。至今尚未赴任。通州缺系冲繁。差务络绎。交盘款项。自属繁多。但亦何至稽迟半载有余。著传谕那苏图查察。如系因公交代未清。伊现在直隶。该督若欲留直补用。可酌量奏闻。以相当之缺。请旨补授。其宁波府知府员缺。朕另行简用。若交代渐清。该督亦无需用伊之处。当令其作速交代清楚。即行赴任。庶其缺不致久悬。如有侵欺等款。即当据实参奏。寻奏、通州水陆冲衢。最称繁剧。承办一切公务。垫用垫解、之项。不一而足。是以交盘一时难结。现据新任朱奎扬详称、通计各款。杜甲应交出银五千三百余两。杜甲则云、止应四千八百余两。所有长垫银。已足抵款。彼此相持。未能克日完结。不便任其再延。现饬道府彻底查核。三面算清后。即令杜甲速赴浙任。至直隶知府各缺。现俱人地相当。杜甲无庸留直。报闻。　　

○壬午。遣官祭火神庙。　　

○甲申。定边左副将军额驸策凌奏。查北路官兵月支饷银。于乾隆十年十月内、解到银二十五万两。陆续支放外。尚存贮银十二万两有奇。不敷来年夏季支放。应豫支领。从之。　　

○命户部尚书傅恒、为会典馆总裁官。　　

○乙酉。上诣畅春园、问皇太后安。　　

○谕、据河南巡抚硕色摺奏、中牟县九堡地方。估建月堤坝台等工。例应佥雇人夫。给与工价。官民从无异议。今县民潘作梅、抗不应夫。于钦差经过时。具词告免。奉发押候查讯。讵潘作梅党羽、胁聚多人。将知县姚孔针、围在城外泰山庙内。不容进城。随据开归道沈青崖、开封府知府朱绣、中军路峨等、陆续拏获党棍四十四人。究出张淑德、张二麻、张钵、白老小四犯。俱系为首号召。尚有要犯潘明亮等未获。现在设法查拏审拟等语。近来屡有聚众抗官之事。奸棍逞凶。殊干法纪。观中牟此案。又与山西安邑、万泉、相类。如此相率效尤。刁风断不可长。所有现经审出为首之犯。应行正法者。该抚一面具题。一面即于本处正法。以儆刁顽。其未获要犯。该抚即速严拏。无令奸徒漏网。拏获之日审明。即照例办理。　　

○谕军机大臣等。中牟县聚众之案。首犯应正法者。著即于本处正法。已有旨谕部。至所奏潘作梅一犯。原因伊为首具呈。被拘押候。以致党羽多人。鬨闹抗官。彼时曾否被其挟制要回。此系起衅之犯。应从重究拟。所云钦差。复系何人。曾作何处置其事。其知县姚孔针。既被众围在城外。有无被凌辱殴打情节。摺内俱未声明。著硕色详悉确查。据实奏闻。无得稍有掩饰。并将所发谕旨。抄寄知之。寻奏、查此案臣闻信之始。即委祥符县知县顾师仁、前往查看。时刁民已至离城五里之郭家庄。顾师仁即会同姚孔针、往该庄晓谕。其时刁民声称、潘作梅为众人之事具呈。今独被拘。必欲放出。纷纷鬨闹。当经顾师仁、晓以例禁。并加劝谕。众人惟将姚孔针围在泰山庙内。不容进城。彼时臣所委之开封府知府朱绣、中军路峨等。带兵役已至中牟。刁民旋即奔散。潘作梅并未被其要回。至知县姚孔针、前据顾师仁禀覆、止被围在泰山庙内。并无辱殴等情。再钦差系大学士臣高斌。由江南至豫省。经过中牟。潘作梅前往具呈。时河东总河臣完颜伟、亦同在一处。潘作梅将呈误投河臣处。当经河臣面交管河道沈青崖、发县查讯。钦差大学士臣高斌、并未与闻。处置其事。报闻。　　

○丙戌。谕军机大臣等。据山东巡抚阿里衮奏称、德州仓已经截留漕米五万石。足资接济。今又令将漕粮五万石、原船带运德仓。先后共截十万石。为数过多。不如分贮临清、济宁、二处近河一带州县。有需用之处。可以随时酌拨等语。此项续拨运贮德仓之漕粮五万石。如已运到德州交兑。若复令盘运。恐于旗丁有累。著照原议、存贮德仓。如现在尚未起兑入仓。即照该抚所奏。分贮临清州三万石。济宁州二万石。以备沿河州县酌拨之用。可即速传谕顾琮、阿里衮、遵照办理。　　

○又谕、近据江苏巡抚安宁奏。浒关并余银两。每年移交织造衙门、动支三千两以为公用一摺。朕令将缘由查明。系乾隆六年。经王大臣等议。令该织造将公用银两秉公酌减。如有不敷。准于并余银内动支。曾给奏准之案。但织造衙门所有公用。向来俱于申余项下开销。该织造等往往视公用为无关正项。不知撙节。每一饬查。则稍核减。若听其造报。遂任意开销。即如申余一项。每年多寡不齐。从前王大臣等定议。原令申余不敷之年。始准动支并余银两。乃自奏准之后。遂视为应动之项。略不撙节。图拉等身为织造。于此等公用。理应留心查核。若实属公用。自当开销。若系私用。即当于养廉内动支。伊等养廉丰厚。岂尚欲假公济私乎。可传谕图拉、嗣后务当加意节省。据实开报。毋得仍蹈故辙。并传谕申祺、吉葆、等知之。　　

○丁亥。谕军机大臣等。据杨锡绂奏称、每年额办桅杉二木。委员有轻价勒买、夹带逗遛等弊。现在委员亲查。至沿途逗遛。请照粮船铜船之例。咨会沿途督抚。饬行地方官催趱出境。如有逗遛、据实揭报等语。运木虽非重大之事。杨锡绂能设法稽查。留心及此。甚属妥协。若地方紧要事件。俱照此查办。自于公事有济。但当遵照原奏。实力奉行。不可以敷陈了事。徒托诸空言。尔等可传谕杨锡绂知之。　　

○以翰林院检讨程岩、为陕西乡试正考官。户部郎中时钧辙、为副考官。礼部侍郎邓钟岳、为江南乡试正考官。翰林院侍讲学士周长发、为副考官。　　

○戊子。上奉皇太后幸静宜园驻跸。　　

○大学士等议覆、陕西固原提督瑚宝奏善后事宜。一、营伍宜清查。标营兵丁众多。贤愚不等。请行联环保结例。如无人互结。察其平素是否守分。亲加验看。弓马汉仗平常者。量为开除。如技艺可观。明白开导。令其悛改。著该管之千把、暂保留伍。一、召募卒伍。宜慎选择。查各省兵丁缺出。有兵丁子弟顶补者。亦有另行召募者。从前军兴之际。陕甘各营。俱有召募新兵。凯旋以来。定议兵丁缺出。以兵丁子弟、与新兵间补。今请将该兵子弟、及现在新兵、各造一册。遇缺出、按册间补。一、给饷宜杜克扣迟缓。查散饷成例。均系饬发流单。惟借给接济应扣之项。向不在流单之内。今请于放饷前三日。将应关应还之项。出示晓谕。仍于验饷日、查对流单数目给发。一、愚悍之习。宜立法惩劝。兵丁无知。必须徐徐开导。查士卒中果有孝义可风者。量加奖赏。顽梗不率者。尽法重惩。各项分晰条款。刊刻发给。并令将备千总、时为讲解。一、操练之期宜仍旧。查操演旧章。于二月十五日开操。至九月十五日停止。今请于每十日之内。分别弓箭、鸟枪、技艺、三项。各三日轮流操演。至逢十日之期。则亲率将备、操演分合阵式。并考将备等官、马步弓箭。其春秋大操停止之后。各兵自行操演。仍令五日小操一次。一、操演之铅药火绳宜豫筹。查各省操演所需铅药火绳等项。向例动用公费。定有数目。原未便意为增减。但现在公费不敷。仍系兵丁自备居多。操演时、或该兵施放生疎。欲令多放数枪。非恤兵之道。若令徒衍空架。准头又难纯熟。请概动公费制给。一、营费宜加。查乾隆十年。经兵部定议、各省标营。每兵百名、止抽步粮二分、以作公费。固原步粮八十分。除朋马小建、每年止得银一千三百八十余两。营中一切事务。公费不敷。现在亏缺一千余两。更有司库应扣备贮五年铅药银、三千四百两。查固原兵营原额。系马兵三千名。步兵一千名。请改设马粮八十分为公费。除朋马小建。可得银一千八百二十余两。其操演兵丁之火乐铅丸等项。亦可于公费内制给。一、兵乏宜接济。固原兵丁缺乏。一在青黄不接之时。一在岁底。其青黄不接之时。已于应领首季饷银时、预支次季五六千两。以充接济。俟领饷时扣还。至年底缺乏。请于冬季领饷时。将春季饷银、豫支五千两。以足岁底之资。即于次年分作四季扣除。均应如所请。从之。　　

○军机大臣等奏。据奉天将军达勒当阿奏称、奉天连得透雨。无庸另筹接济。且现存各仓米谷、共十八万余石。即稍歉亦可支持等语。前因奉天缺雨。奉旨命臣等将北仓截留漕米、酌量运往。今该将军既称无需接济。直隶米价本昂。再加海运一切脚价。转多糜费。此项米似应停运。再查天津北仓。往年曾贮五十万石。今现存止八万余石。并截留米十五万石。通共不过二十余万石。此项应仍留北仓。俟需用酌量动拨。报可。　　

○又议覆、甘肃巡抚黄廷桂、奏请遵照旧例、给与头目回民、牛具耔种。听其开垦荒地一摺。查雍正四年。土鲁番回民托克托、吗穆忒等。情愿移驻内地。经岳钟琪奏准、移于肃州之金塔寺。并借给牛具耔种。俾得耕作。今该抚奏称、回民人多地少。且或抛弃典卖。不敷养膳。现在无地可耕。游惰成群。请于回民原给地亩外。附近旷土。令其垦辟。一切俱照旧例安插等语。查回民偷惰成习。即另添地亩。暂济目前。将来终难为继。若不另为筹酌。究非经久之策。查哈密地方。可以屯粮之处甚多。若以之移驻。则同属回民。土俗素习。安辑较便。现在贝子玉素富、所属回民。皆编有旗分佐领。今将此项回民、分驻哈密。可以就近管束。俾专力耕作。实为久远之计。其盘费耔种。并令该抚酌给。再回民春初乏食。借给过口粮一百九十一石。原应秋收还项。今既无以糊口。前项应请豁免。从之。　　

○是月。奉天将军达勒当阿奏。恭查祖陵供茶人员。向例于防御内酌派八员。但该地方防御。止十六人。每遇大祭。执掌献帛、献酒、举桌等事。而膳房拜唐阿八人。备香拜唐阿四人。每逢祭祀。官员、拜唐阿、俱无事故。方足敷用。倘猝有事端。难免不齐。嗣后请于永陵官员拜唐阿子弟内、选端正敬谨者十二人。令在香灯、膳、茶房三处学习行走。拜唐阿缺出。即于此项人内拣补。从之。　　

○直隶总督那苏图、奏报各河道水长平稳情形。得旨。览奏俱悉。今岁雨水颇大。幸是夜雨朝晴。故田禾无恙。至于一切河工。甚廑朕念。览奏稍慰。　　

○两江总督尹继善、奏报各属节次得雨。麦收丰稔。惟徽州府属之绩溪、婺源、休宁、歙县、等县。宁国府属之太平、宣城、二县雨水过多。堤坝冲损。压伤禾苗。并有倒塌房屋、淹毙人口之处。现饬确查。一面照例分别抚恤。得旨。览奏俱悉。凡被水之处。即系偏灾。亦应督率属员。加意抚恤。　　

○署江苏巡抚安宁、奏报各属连朝大雨。河水暴长。冲塌堤堰田禾。民屋俱有损伤。应作何赈济。俟勘明成灾。再行筹办。得旨。览奏俱悉。救灾无善策。但尽一分人力。则百姓受一分之福。此处不可不知也。福州将军兼管闽海关事务新柱密奏。升任巡抚周学健、据福州、福宁、两府绅士黄瑞等呈报、奏请开垦上下竿塘各岛一案。查各岛并孤悬海中。山多田少。而黄瑞等呈内、以少报多。其意不在田而在海。海洋之利甚夥。滨海贫民。输纳鱼课。藉此为生。若听绅士认垦兼并。穷民必至坐困。况各岛开垦。海禁即弛。实为启衅丛奸之渐。伏乞暂将臣摺留中。俟督抚二臣定议、具题到日。睿断施行。得旨。此奏甚是。知道了。　　

○湖广总督塞楞额、奏报雨水禾苗情形。得旨。览奏俱悉。既云望雨日久。何不早奏。殊未体朕如伤之念也。一切绸缪之计。宜妥协加意为之。　　

○河南巡抚硕色、奏报各属被水。并有倒塌房屋、淹毙人口之处。现饬确查。得旨。览奏俱悉。被水处虽系偏灾。应善为抚恤。　　

○山西布政使朱一蜚奏。各属雨水调匀。麦禾丰稔。惟太原、大同、潞安、汾州、等府属。及口外清水河地方。于五六两月、雨中带雹。田禾被伤。现饬确查筹办。得旨。知道了。被灾之处。督率属员加意抚恤。必使民受实惠乃可。汝等莫以德沛五日京兆、而玩易之。　　

○云贵总督张允随奏。各属缺雨。未能栽插。现饬确勘。如有成灾之处。一面设法补救。一面奏报。得旨。是。云南远在天末。赈恤之事。更宜督率属员。无滥无遗。以期稍救灾黎。至数年以来。滇省屡获有秋。想不至拮据耳。其如何办理之处。速奏以慰朕怀。　　

○又奏、各属陆续得雨。惟云南府属之安宁州。楚雄府属之广通、楚雄、二县。雨未深透。现饬确查。果否成灾。分别抚恤。得旨。览奏俱悉。被旱之处。加意抚恤。毋致灾黎失所。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十三



大清高宗法天隆运至诚先觉体元立极敷文奋武孝慈神圣纯皇帝实录卷之二百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。秋七月。己丑朔。日食。　　

○享太庙。遣履亲王允祹恭代行礼。　　

○上诣丽瞩楼、问皇太后安。　　

○奉皇太后还畅春园。　　

○上居静宜园。　　
</div>
    <div class="pagination">
<a href="清实录乾隆朝实录_page403.html">上一页</a><span>...</span><a href="清实录乾隆朝实录_page399.html">399</a><a href="清实录乾隆朝实录_page400.html">400</a><a href="清实录乾隆朝实录_page401.html">401</a><a href="清实录乾隆朝实录_page402.html">402</a><a href="清实录乾隆朝实录_page403.html">403</a><span class="current-page">404</span><a href="清实录乾隆朝实录_page405.html">405</a><a href="清实录乾隆朝实录_page406.html">406</a><a href="清实录乾隆朝实录_page407.html">407</a><a href="清实录乾隆朝实录_page408.html">408</a><a href="清实录乾隆朝实录_page409.html">409</a><span>...</span><a href="清实录乾隆朝实录_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
