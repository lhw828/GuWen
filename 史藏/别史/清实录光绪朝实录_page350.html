<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 350 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 350 页/共 1316 页</h1>
    <div class="content">
　　

熙月日　　

郭恭阅九月十二日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百九十三　　

光绪十年。甲申。九月。壬寅朔。上诣长春宫问慈禧端佑康颐昭豫庄诚皇太后安。至辛未皆如之。内记注　　

○谕内阁、本年十月初十日。恭逢慈禧端佑康颐昭豫庄诚皇太后五旬万寿。礼部等衙门题请照例行礼筵燕。奉懿旨。是日在慈宁宫行礼。至礼成后、内廷自有筵燕。所请照例筵燕之处。毋庸举行。其在外公主福晋命妇。著进内行礼。传谕各该衙门敬谨遵照。现月档　　

○谕军机大臣等、岑毓英奏、遵旨进兵。亟需军火。前由广东代买洋枪等件。共合价银八万三千余两。除交过订银二万八千一百三十二两。又续交洋银一万元。合银七千二百两。其余银两。请饬部拨款催解等语。此项价银。著户部于广东应解京外款项内拨发。即知照该省遵办。并催令将所购军火。迅解赴滇以资应用。洋务档　　

○又谕、丁宝桢奏、道员丁士彬赴藏被阻。请饬查办。并洋人拟由西甯取道入藏游历等语。前据色楞额等奏、丁士彬行至莽里江卡。被番众拦阻。当经谕令该大臣等查明为首之人。从严惩办。先将守备周天禄等摘顶示儆。并查明丁士彬有无沿途骚扰情事。据实具奏。兹据该督所奏番众拦阻情形。与色楞额等前奏相同。即著该大臣等、懔遵八月十八日谕旨。迅速查办。至洋人俄官尼拟由西甯取道入藏游历。必应豫筹保护。著丁宝桢督饬沿途文武员弁。设法劝导。如能照上年摄伯爵之案。取道云南中甸一路回国。最为妥善。万一该洋人不听劝阻。立意入藏。色楞额、崇纲、务当豫为切实晓谕番众。不得无故生疑。任意拦阻。并先遴派妥员。与川省官员互相商办。以免别滋事端。是为至要。将此由五百里各谕令知之。现月　　

○又谕、电寄曾国荃。岑毓英奏、拟咨曾国荃照前次解来林明敦码子、再购一百万颗。并饬卓维芳再买另样林明敦码子五十万颗。价银由江苏协滇饷内拨发等语。著曾国荃速为应付。电寄　　

○云贵总督岑毓英奏、遵旨督催各营进取。得旨、该督拟即亲往前敌。督催进攻。并申明赏罚。力筹进取各节。均合机宜。前据潘鼎新电称。越中法兵专注粤军。苏军连获大捷等语。该督刻下谅已驰赴前敌。著即迅图攻剿以赴戎机。摺包　　

○四川总督丁宝桢奏、前在贵州剿贼员弁勇丁。捐躯效死。请建祠合祀。如所请行。摺包　　

○命广西在籍降调道员唐启荫。迅赴岑毓英军营。听候差委。现月　　

○予军营瘴故云南知县雷金泽等优恤。摺包　　

○癸卯。遣官祭历代帝王庙。　　

○谕内阁、刑部奏、已革云南巡抚唐炯押解到部。请派大员会同审讯一摺。著派军机大臣大学士会同刑部审讯。按律定拟具奏。现月　　

○谕军机大臣等、翰林院侍读学士良贵奏、请禁私酒以裕国课一摺。著崇文门监督。查照所奏妥筹整顿。　　

○又谕、现在京东一带。防务紧要。勇营不敷分布。前据鹿传霖奏、添募四营以备徵调。当经降旨允准。该省所练勇丁。尚不止此四营。著鹿传霖挑选训练已成勇丁七营。遴派得力营官。迅速管带北来。归善庆节制调遣。所需饷项。仍著河南按月解交。应用军装器械等项。并著先行拨给。以利遄征。将此由五百里谕令知之。洋务　　

○又谕、有人奏、厦门兵力甚单。请饬该督抚会同团练大臣。择公正绅士。与该处提道筹办团防。吴鸿源所造龙艚数只。即交该镇旧部千总陈汉管带。巡缉洋面等语。吴鸿源现令赴援台湾。该镇所办厦门团练。接替必须得人。著穆图善杨昌浚、张兆栋、遴选绅耆。会同地方文武。妥为办理。并派弁认真巡缉洋面。毋任松懈。至所称寄居厦门之捐职洪廷琛。及捐职林远芳等。家皆殷实。请饬劝捐钜款。以为团练经费一节。并著查照所奏。酌量筹办。原片均著钞给阅看。再台湾至福建内地。现饬刘铭传于鹿港设立海线。以通消息。著穆图善等妥商速办。台地产磺不产硝。并著设法运济。将此由六百里各谕令知之。洋务　　

○又谕、有人奏、台防孔亟。请饬绅商捐输。并举办电线等语。据称台绅林维源等。家赀殷实。著刘铭传遴委妥员。驰赴各县。设法借用劝捐。毋得藉端勒索。其府城至基隆设立电线。并鹿港安放海线。以达蚶江。再接陆线之处。即著刘铭传查照所奏。咨商杨昌浚等妥速筹办。原片著钞给阅看。将此由六百里谕令知之。洋务　　

○又谕、电寄曾国荃。前有旨令曾国荃传知周盛波赴台办防。已否募勇起程。台防万紧。务令迅速前往。应如何设法渡台。一面赶办。并速电闻。电寄　　

○又谕、电寄曾国荃。崇明孤悬海中。防兵尚嫌单薄。现在闽省援兵已厚。程文炳援闽各营。无论行抵何处。著曾国荃传知改赴崇明驻扎。认真办防。电寄　　

○盛京将军庆裕奏、奉省海防。宜添练苏拉。得旨、现在库款支绌。此项苏拉。著先挑练一千人。练有成效。另行挑练千人。更替轮练。练至四千人为止。防务稍松。撤去客军。即以此四千人补数。所需饷项。及另片奏修营各用。著户部议奏。摺包　　

○命已革山东布政使李元华、交直隶总督李鸿章差委。现月　　

○命两淮盐运使续昌。前赴奉天随同庆裕办理海防事务。现月　　

○命四川忠州直隶州知州吴炳麒、发往福建军营。交穆图善等差遣。现月　　

○予军营病故参将马和、罗德煌、程先鸣等。游击黄学胜等例恤。早

事

　　

○甲辰。谕内阁、谭钟麟奏、保举武职人员。请旨存记录用等语。记名总兵姚文广。记名提督邓荣佳。遇缺题奏提督冯南斌。均著交军机处存记。　　

○谕军机大臣等、电寄穆图善。长门金牌炮台。关系极重。该处炮弁康长庆、张成、才皆可用。能否始终勤奋。著穆图善随时察看训饬。电

寄

　　

○乙巳。谕内阁、巡视北城御史文海等奏、拏获聚众逞凶殴伤职官积恶棍匪。请旨交部讯办一摺。所有现获之康金氏。宋大张正和。李洪才。杨六。郝桂喜即郝福顺。田一子等。均著交刑部严行审讯。被殴之前湖南安化县知县杨森荣。捏名杨绍祖。捐职副指挥。宿娼滋扰。实属有玷官方。著即行斥革。交刑部归案审讯。其余帮殴各犯。仍著严拏务获究办。现月　　

○又谕、巡视北城御史文海等奏、拏获棍匪请交部审办。未获之绰号铁胳膊贯市李二。现回原籍宛平县属贯市地方。请饬密拏等语。著顺天府饬令该地方官严密查拏。务获送部究办。现月　　

○谕军机大臣等、电寄张之洞。闻刘永福军缺饷。加恩著赏银五万两。著张之洞、无论何款。即行解交岑毓英。传旨赏给。前令酌保黄守忠等。尚未奏到。并饬速奏。刻已秋深瘴退。传知该提督克日进剿。攻复各城。渥膺懋赏。此旨著张之洞转咨岑毓英遵照。电寄　　

○钦差大臣督办福建军务左宗棠奏、行抵江甯。会商两江总督曾国荃。拨调勇营。随带入闽。得旨、著该大臣即将各营调齐。赶紧部署启程。接续进发。摺包　　

○西甯办事大臣李慎奏、去□山戊不□两次陈奏摺件。未奉批回。得旨、该办事大臣两次摺件。均未奏到。著兵部咨行沿途各省查办具奏。以重邮政。摺包　　

○命四川补用道刘麒祥。江苏候补道陈鸣志。前广东连州直隶州知州曾纪渠。浙江候补道黎福昌。分发四川补用知县高维寅。分发陕西补用知县唐承健。均往福建。交左宗棠差遣委用。摺包　　

○丙午。钦奉慈禧端佑康颐昭豫庄诚皇太后懿旨。现在军饷紧要。应如何豫为筹画之处。著军机大臣、户部、总理各国事务衙门大臣、会同妥议具奏。醇亲王奕譞著一并与议。寻醇亲王等奏、遵旨会同商拟开源十二事。一、领票行盐酌令捐输。一、整顿鹾务。一、就出茶处所徵收茶课。一、推广洋药捐输。一、推广沙田牙帖捐输。一、烟酒行店入赀给帖。一、汇兑号商入赀给帖。一、划定各项减平减成。一、严提交代徵存未解银两。并严定交代期限。一、严催亏空应缴应赔各款。一、入官产业、勒限变价解部。一、酌提漕粮漕规盐务盐规余款。节流十二事。一、裁减厘局经费。一、核减各关经费。一、核定各省局员额数银数。一、随营文武分别裁汰。及酌定额数银数。一、酌减内地各省防军口粮。一、酌减内地防军长夫。一、防军有营房者。不准再领帐棚折价。一、核定内地各省兵勇饷数。一、确估各项军饷。按年指拨一次。一、停止不急工程。一、各项欠发勒限清厘。各项豫支分别核办。一、另定各省起运存留。又奏、拟请暂准部库及各直省开捐实官常例以裕饷项。并请闲散宗室一体准其报捐。均奉懿旨依议行。现月　　

○谕军机大臣等、曾国荃奏、加抽川厘济饷。无甚窒碍。仍拟在万户沱设局试办一摺。湖北为淮盐引地。此次曾国荃拟请设局加收川盐厘金。自系为军饷紧要起见。著准其于万户沱设卡。遴派委员。妥为试办。数月后察看情形。如果毫无窒碍。即可接续办理。傥川盐停阻。鄂饷短绌。即照所请奏明撤局。抽厘济饷。江鄂同一筹备军需。曾国荃、卞宝第、彭祖贤、务当力顾大局。和衷商办。切勿稍存畛域。原摺著钞给卞宝第、彭祖贤阅看。将此各谕令知之。　　

○又谕、前据刘铭传奏、条陈海防事宜开单呈览一摺。据称各省新募勇队。或未经训练。或拘执旧法。乌合之众。难以御敌。亟宜刊定军制。勤加操演。务使器械口令等项。一律精熟。俟越事定后。酌量裁并。至绿营练军章程。拟令各省推广办理。度饷项之盈虚。定兵数之多寡。五年全数练齐。更番调练。周而复始。酌加口粮。汰弱留强。多一可用之兵。即少一外募之勇等语。所奏各节不为无见。著各直省督抚。酌度地方情形。妥筹办理。原单均著摘钞给与阅看。将此由四百里各谕令知之。洋务　　

○又谕、前因朝鲜需兵镇抚。未能轻议撤回。当谕令李鸿章酌议经久之策。嗣因提督吴长庆一军。分别撤留。复谕令该督随时相机调度。妥筹兼顾。兹据编修朱一新奏称。朝鲜之东莱仁川。首当冲要。我军驻扎汉城。似不如驻扎仁川以扼门户。现在统兵者资望较浅。朝鲜地瘠民贫。军士苦累已甚。饥溃堪虞。弗如徵回内地。而令该国王为自固之谋等语。该国大难初平。人心未定。且强邻逼处。必宜绸缪未雨。期于建威销萌。为固圉保藩之计。应如何通盘筹画。经久可行。该编修所奏各节。有无可采。著李鸿章悉心体察。妥议具奏。原片著摘钞给与阅看。将此谕令知之。洋务　　

○又谕、前据徐承祖奏、请饬抚恤越南难民。招其忠义以为外助。编修钟德祥条陈。越南福潮客民。与法为仇。可抚为我用。并召募两广壮士各等语。法人占踞越南。肆行苛虐。该国人民流离困苦。若能加意抚恤。众心归附。攻剿自易得手。现在谅山等处。为我军驻扎之地。著岑毓英、潘鼎新、饬令统带各员。申明纪律。严禁兵勇骚扰。将该国被难人民。酌加抚恤。宣布朝廷德意。至招其忠义以为外助。及抚用福潮客民各节。是否可行。并著岑毓英等酌度办理。钟德祥所称两广能战壮士。现多散处乡闲。召募选练成军。可作水陆劲兵之用。该两省有无此项可募之人。能否得力。著彭玉麟、张之洞、倪文蔚、潘鼎新、查明妥议具奏。又据编修朱一新奏、关外瘴重。士卒多病。宜于广西添募数营。以补湘淮各军之缺。及滇粤两军分道进兵攻取等语。官军久驻瘴乡。粤人水土相宜。自较得力。出关进剿之师。亟应先筹攻取要地。足资扼守。方可力图恢复。该编修所陈不无可采。著岑毓英、潘鼎新、悉心体察。会商妥办。钟德祥条陈。朱一新摺。均著分别摘钞给与阅看。将此由五百里各谕令知之。洋务　　

○又谕、前据户部代递七品小京官陈炽奏敬陈管见摺内。请饬整顿西藏事务一条。据称向来驻藏大臣。不皆洁清自守。往往横徵暴敛。深恐番众离心。且地居边徼。外患堪虞。宜联络喇嘛土番。抚绥训练。俾成重镇等语。西藏地属岩疆。番民素称恭顺。该大臣等身膺重寄。宜如何实心任事。宣布朝廷德意。妥为拊循。色楞额、崇纲、务当洁己率属。力除积习。毋得稍有扰累。自干咎戾。并将应办事宜。认真整顿。以副委任。该处番众勇敢可用。联络拊循。当能得力。至习俗相沿已久。必以不扰为安。未可轻易更张。陈炽所奏通商惠工开屯劝学各节。是否可行。著丁宝桢、色楞额、崇纲、悉心会商。妥议具奏。原摺著摘钞给与阅看。将此由四百里各谕令知之。寻丁宝桢等覆奏、西藏地处极边。素崇佛教。言语不通。文字不同。一旦改弦更张。恐求其治而反速其乱。陈炽所奏各节。碍难议行。报闻。洋务　　

○又谕、御史章耀廷奏、漕粮潮湿。请饬认真厘剔。并条陈拨船积弊各摺片。著兴廉、游百川、查照所奏。切实整顿。毋稍因循。现月　　

○又谕、电寄刘铭传。有人奏、台湾产磺不产硝。初二日已谕福建将军督抚设法运济。尚恐缓不济急。闻台地素产盐斤。亦可自行采炼。著刘铭传派员赶办应用。电寄　　

○直隶总督李鸿章等奏、遵查道员盛宣怀、请免降调处分。得旨、盛宣怀前得降调处分。著加恩改为降二级留任。摺包　　

○督办船政大臣詹事府少詹事何如璋奏、请暂展报销限期。得旨、所有船政用项。俟防务稍松。即行报销。以免积压。摺包　　
</div>
    <div class="pagination">
<a href="清实录光绪朝实录_page349.html">上一页</a><span>...</span><a href="清实录光绪朝实录_page345.html">345</a><a href="清实录光绪朝实录_page346.html">346</a><a href="清实录光绪朝实录_page347.html">347</a><a href="清实录光绪朝实录_page348.html">348</a><a href="清实录光绪朝实录_page349.html">349</a><span class="current-page">350</span><a href="清实录光绪朝实录_page351.html">351</a><a href="清实录光绪朝实录_page352.html">352</a><a href="清实录光绪朝实录_page353.html">353</a><a href="清实录光绪朝实录_page354.html">354</a><a href="清实录光绪朝实录_page355.html">355</a><span>...</span><a href="清实录光绪朝实录_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
