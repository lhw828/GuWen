<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 533 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 533 页/共 1316 页</h1>
    <div class="content">
摺包

　　

○又奏、琼州创设水陆练军。请增给加饷船租等项。允之。

摺包　　

○广西巡抚马丕瑶奏、遵旨裁并各局。下部知之。随手　　

○壬午。谕军机大臣等。广东惠潮嘉道德泰、著李瀚章、游智开、悉心察看。如竟不能胜任。即行据实参奏。毋稍迁就。将此谕令知之。寻李瀚章等奏、惠潮嘉道德泰、尚能胜任。报闻。

摺包

　　

○又谕、河南卫辉府知府陈希谦、著倪文蔚悉心察看。如竟不能胜任。即行据实参奏。毋稍迁就。将此谕令知之。现月　　

○两广总督李瀚章奏、广东机器钱文。遵旨改铸清文宝广二字。并请将原定每文重一钱。酌改为八分。以便周转。下部议。寻户部议上、广东铸钱、应暂准变通。得旨。著准照李翰章所请办理。摺包　　

○以山东按察使福润为布政使。河南彰卫怀道曹秉哲为山东按察使。现月　　

○以贪猾取巧。降广东都司陶烈武为千总。　　

○予因公殒命。广东游击徐长贵议恤。摺包　　

○甲申。谕军机大臣等、萨淩阿奏、玉树番族。屡被川藏番匪欺陵。恳留委员。查办一摺。据称主事锡拉绷阿等。前往玉树番族会盟。查办词讼事件。该番各族千户等。诉称近年屡被川番抢劫。藏番需索。并川番强派支应等情。该主事等查传该土司等对质。乃抗不到案。玉树番族。苦留该委员等。将欺陵前案查办了结。该大臣已令该委员等先行回甯。请另派大员查办等语。玉树番族。叠被川藏番匪抢掠勒索。亟应严行查办。著岐元、刘秉璋、长庚、升泰、遴选妥员。确切查明。分别惩治。以弭后患。原摺著钞给岐元、刘秉璋、长庚、升泰、阅看。将此由四百里各谕令知之。现月　　

○以捐助赈银。予四川绅士候选郎中张光裕、为其父母建坊。摺包　　

○丙戌。谕内阁、马丕瑶奏、特参废弛营务之提督。请旨惩办一摺。记名提督唐本有。管带广西防营。驻扎全州界首地方。侵蚀旷饷。悬缺不补。迨该抚委员接替。临时辄以疲弱充数。军械多不整齐。并有盘剥营私。擅役勇丁各情。唐本有著即行革职。以肃军政。现月　　

○又谕、刘铭传奏、剿平南澳番社。请将在事将领。分别赏罚一摺。台湾南澳各番。负嵎抗拒。经刘铭传派兵往剿。先后攻破番社。现在该番穷蹙乞抚。即著刘铭传督饬各员。将开山招垦各事宜。妥筹办理。毋稍草率。所有出力之记名提督总兵吴宏洛、著交部从优议叙。总兵窦如田、著以提督记名＜闲＞放。游击赵有才、郑运泰、均著以参将尽先补用。并赏加副将衔。千总柯壬贵、陈德馨。均著以守备补用。并赏戴花翎。阵亡之副将傅德柯、著照总兵例从优议恤。参将李晴峰、刘秀颜、守备熊文标、均著交部从优议恤。提督李定明、狡猾虚诈。临事逗遛不进。著即行革职。并褫去黄马褂。撤销勇号。副将龙斌概、习气油滑。不堪任使。著即行革职。现月　　

○谕军机大臣等、前据游智开奏参广东候补知府王秉恩等。贪劣各款。请一并革职。当经降旨。照所请行。兹据张之洞奏、该署抚空言参劾多员。既非据司道详禀。又未会总督衔名。查王秉恩、王存善、魏恒等、委办诸务。卓著成效。绝无罔利营私之迹。请旨饬查。以昭核实等语。著继格、李瀚章、秉公确查。据实具奏。毋稍偏徇。游智开、张之洞、各摺。均著钞给阅看。将此谕令知之。现月　　

○湖广总督张之洞等奏、兴山房县交界会匪滋事。拏获审办。得旨、著即严拏逸犯潘启珍、张银堂等。务获究办。毋任漏网。摺包　　

○福建台湾巡抚刘铭传奏、台湾府县。请定文武学额。并台南台北各府厅县学额。分别循旧增改。又奏、请将凤山县训导移设云林县。台南府训导。移设苗栗县。均下部议。摺包　　

○予阵亡台湾宜兰防军统带副将刘朝带、傅德柯、在宜兰县合建专祠。摺包　　

○丁亥。圣祖仁皇帝诞辰。遣官祭奉先殿。　　

○戊子。礼部以宗室会试中额请。得旨、著取中三名。随手　　

○庚寅。以节届立夏。尚未渥沛甘霖。上诣大高殿祈祷行礼。时应宫拈香。现月　　

○遣贝勒载漪诣昭显庙。贝勒载濂诣宣仁庙。贝勒载滢诣凝和庙。拈香。现月　　

○辛卯。颁二旬万寿恩诏。上御太和殿。王公百官行朝贺礼。　　

○诏曰。朕寅绍丕基。诞膺景祚。仰荷慈闱垂训。列圣诒谋。临御以来。于今十有六载。雨旸时若。远迩乂安。赞襄则槐棘输诚。翼戴则芸林遍德。文经武纬。国家幸值承平。仁育义征。海宇常昭静谧。拯鸿嗷于泽国。共庆安澜。敷骏惠于茅檐。频蠲正赋。溯自冲龄践阼。逮乎大政躬亲凡兹海晏河清。悉本宵衣旰食。思定功而保大益纳谏以求贤。殚心于无怠无荒。式度于克勤克俭深维长治久安之策。倍励承休垂裕之谟。今岁六月令辰为朕二旬庆节握机蹈矩方深儆惕于冰渊。保泰持盈。敢侈升恒于日月。惟是一人有庆。臣民并切鼚轩。万福攸同。朝野久殷瞻就。矧景福长延于黼座。即慈廑上慰于璇宫。亲贤既荷殊施。中外宜蒙闿泽。爰颁盛典。酬庸于百职庶司。特沛恩言。绥福于普天率土。所有应行事宜。开列于后。一、五岳四渎等祀。应遣官致祭。著查例举行。一历代帝王陵寝。先师孔子阙里。应遣官致祭。著查例举行。一、自王以下至入八分公。俱加纪录四次。一、宗室觉罗。俱赏养赡银一月。一、满汉大臣。年六十以上者。俱加纪录二次。一、内外满汉文武各官。俱加一级。一、内外大小各官。除各以现在品级已得封赠外。凡升级及改任者。著照新衔封赠。一、国子监贡监生。及各官学教习。免坐监期一月。一、各省儒学。以正贡作恩贡。以次贡作岁贡。一、满汉孝子顺孙。义夫节妇。该管官细加咨访。确具事实。奏交礼部核实旌表。一、八旗满洲蒙古汉军兵丁。及内札萨克喀尔喀等蒙古。年七十八十九十以上者。分别赏赉。至百岁者。题明旌表。一、军民年七十以上者。许一丁侍养。免其杂派差役。八十以上者。给与绢一疋。绵一斤。米一石。肉十斤。九十以上者倍之。至百岁者题明旌表。一、直省有坍没田地。其虚粮仍相沿追纳者。该地方官查明咨部。奏请豁免。一、从前各省偏灾地方。所有借给贫民籽种口粮牛具等项。查明实系力不能完者。著予豁免。一、各处养济院。所有鳏寡孤独。及残疾无告之人。有司留心。以时养赡。毋致失所。一、内外官员。有因公诖误。革降留任者。该部查明奏请开复。一、旗绿各营兵丁等。俱赏半个月钱粮。一、太监等俱赏一个月钱粮。一、各省军流以下人犯。俱著减等发落。一各省监禁人犯。著将上年秋朝审缓决至三次各犯。仍照节次查办之例。查明所犯情节。分别减等发落。其缓决一二次人犯内。有案情本轻。可予矜原者。亦著该部查明。请旨定夺。于戏。宣上德即摅下情。共沐鸾纶之宠渥。迓天休先孚民隐。从占凤箓之灵长。布告天下。咸使闻知。　　

○礼部以会试中额请。得旨。满洲取中九名。蒙古取中四名。汉军取中七名。直隶取中二十四名。奉天取中四名。山东取中二十二名。山西取中十名。河南取中十七名。陕西取中十四名。甘肃取中九名。江苏取中二十六名。安徽取中十七名。浙江取中二十五名。江西取中二十二名。湖北取中十五名。湖南取中十四名。四川取中十四名。福建取中二十名。台湾取中二名。广东取中十七名。广西取中十三名。云南取中十二名。贵州取中十一名。外记注　　

○以才堪任使。予记名提督王凤鸣等三员军机处存记。摺包　　

○壬辰。穆宗毅皇帝诞辰。上诣奉先殿寿皇殿行礼。外记注　　

○改台湾彰化县猫雾捒巡检为台湾县捒东巡检。移驻葫芦墩。从福建台湾巡抚刘铭传请也。早事　　

○癸巳。直隶总督李鸿章奏、直隶原设各局。分别撤留。下部知之。摺包　　

○以办理天津武备学堂期满出力。予候选直隶州知州荫昌以知府选用。参将贾天成二品封典。余升叙加衔有差。摺包　　

○予故原任户部右侍郎曾纪泽、事迹宣付史馆立传。从直隶总督李鸿章请也。现月　　

○以捐助赈银。予浙江候选中书科中书姚赓韶为其故父母建坊。摺包　　

○缓徵直隶沧州被水村庄春赋。摺包　　

○甲午。四川总督刘秉璋奏、各局难再裁减。下部知之。摺

包

　　

○安徽巡抚沈秉成奏、被水灾区。办理赈抚工程情形。又奏、遵裁局员。均下部知之。摺包　　

○以办理土司争袭构衅案出力。予前云南临安府知府全楙绩。以道员即补。临沅镇标都司梁禹福。以副将补用。余升叙加衔有差。摺包　　

○乙未。以渥沛甘霖。上诣大高殿报谢行礼。现月　　

○遣贝勒载濂诣时应宫。贝勒载漪诣昭显庙。贝勒载滢诣宣仁庙。贝子奕谟诣凝和庙、拈香。现月　　

○谕内阁、前据给事中张元普奏、请饬兴修浙江南湖水利。并参嘉兴县知县王晋玉压阁赈务等情。当经谕令崧骏查奏。兹据查明覆陈。此案王晋玉被参上年水灾时。该员张乐饮博。每遇乡民报灾。一概批驳。希图开徵。并浮收钱粮各节。均查无其事。惟该员在任年久。诸务因循。一切听信慕友书差。致招物议。且精力就衰。难期振作。王晋玉著即勒令休致。至余杭县属之南湖。关系浙西水利。崧骏现已饬属勘估。即著该抚督饬员绅。将浚河培堤各事宜。妥筹办理。以卫农田。寻崧骏奏、南湖工程。筹款兴办。并派员督理。下部知之。摺包　　

○又谕、岐元、刘秉璋奏、查办瞻对番务。破寨擒渠。边境敉定一摺。瞻对番目撒拉雍珠、与巴宗喇嘛、句结野番。纠众滋事。经岐元等饬派署阜和协副将徐联魁等。密带兵勇。驰往查办。歼毙首犯撒拉雍珠。解散胁从。复督队围攻官寨。生擒巴宗喇嘛阵斩匪党数名。当将官寨收复。办理尚为妥速。即著岐元、刘秉璋、会商长庚、升泰、将巴宗喇嘛。从严审办。并核定轻减赋役章程。妥筹善后。以靖边疆。所有尤为出力之记名提督署阜和协副将徐联魁、著遇有四川副将缺出。不论班次。先尽借补。其余出力各员弁。著准其择尤保奖。毋许冒滥。现月　　

○谕军机大臣等、顺天府奏、降调大兴县知县李均豫、被参原案。委无实迹。可否送部引见等语。李均豫著交吏部带领引见。现月　　

○总理各国事务衙门奏。俄商由科布多运货回国。拟照约刊刻运照。颁天津海关。转发俄商。俟行抵科布多呈缴。从之。摺

包

　　

○以随使期满。予驻日本参赞官江苏候补直隶州知州钱德培。以知府用。摺包　　
</div>
    <div class="pagination">
<a href="清实录光绪朝实录_page532.html">上一页</a><span>...</span><a href="清实录光绪朝实录_page528.html">528</a><a href="清实录光绪朝实录_page529.html">529</a><a href="清实录光绪朝实录_page530.html">530</a><a href="清实录光绪朝实录_page531.html">531</a><a href="清实录光绪朝实录_page532.html">532</a><span class="current-page">533</span><a href="清实录光绪朝实录_page534.html">534</a><a href="清实录光绪朝实录_page535.html">535</a><a href="清实录光绪朝实录_page536.html">536</a><a href="清实录光绪朝实录_page537.html">537</a><a href="清实录光绪朝实录_page538.html">538</a><span>...</span><a href="清实录光绪朝实录_page534.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
