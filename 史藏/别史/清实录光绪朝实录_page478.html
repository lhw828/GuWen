<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 478 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 478 页/共 1316 页</h1>
    <div class="content">
徐月日　　

荣月日副总裁唐月日　　

宗室宝恭阅十月十七日　　

陈恭阅二签五月二十六日　　

熙月日　　

郭恭阅十一月二十五日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百五十八　　

光绪二十一年。乙未。春正月。癸酉朔。上诣奉先殿堂子行礼。记注　　

○遣官祭太庙后殿。早事　　

○率王以下文武大臣。诣慈宁门庆贺慈禧端佑康颐昭豫庄诚寿恭钦献崇熙皇太后礼成。御太和殿受朝贺。　　

○诣大高殿拈香。寿皇殿行礼。　　

○诣乐寿堂问慈禧端佑康颐昭豫庄诚寿恭钦献崇熙皇太后安。至戊子皆如之御乾清宫赐近支宗藩等燕□谕军机大臣等、电寄李鸿章等、李鸿章李秉衡电奏均悉。孙万林等接仗。击毙百余人。此系倭贼前队。人数不多。大股尚在其后。著督饬各营将弁。尽力堵剿。毋得狃于小胜。致有疏虞。荣成踞贼。究有若干。并著探明覆奏。电寄　　

○又谕、电寄李瀚章、电奏已悉。张春发著毋庸募勇。仍遵前旨来京陛见。电寄　　

○缓徵江西南昌、新建、进贤、莲花、庐陵、永丰、安福、永新、建昌、安义、德化、德安、瑞昌、清江、新淦、峡江、泰和、万安、彭泽、湖口、二十厅县。暨南九二卫、被水被旱歉收地方新旧钱漕芦课。现月　　

○甲戌。谕军机大臣等、电寄李鸿章、电奏已悉。威海援兵太单。李秉衡已分电迎催浦徐各军。威海各将领。应就现有兵力。悬赏鼓励。奋勇御敌。迅奏肤功。闻荣成陆路至威海。沿途颇有崇山叠岭。在防诸军。应进据山险以遏凶锋。毋仅分扼营座。致彼得越险来攻。又成落后之势。南北岸炮台军火。现在已否豫备充足。并著李鸿章确查覆奏。以慰廑系。电寄　　

○又谕、电寄刘坤一、电奏已悉。该督现饬宋朝儒等营。分起赴关。著俟部署稍定。即行驰往驻扎调度一切。何日启程。先行覆奏。电寄　　

○又谕、电寄长顺等、二十六七等日电奏均悉。海城踞贼。伏而未动。长顺等现派各军分路前进。著即悬赏厉兵。奋力攻剿。仍当相机调度。勿堕诡计。丰升阿现在前敌接仗。如能愧奋出力。暂准留营。傥仍退缩不前。即行解部治罪。电寄　　

○蠲缓直隶通、三河、武清、宝坻、蓟、香河、甯河、霸、保定、文安、大城、永清、东安、大兴、宛平、良乡、涿、怀柔、密云、平谷、滦、卢龙、迁安、抚甯、昌黎、乐亭、清苑、安肃、新城、唐、博野、蠡、雄、安、高阳、河闲、献、阜城、任邱、景、故城、吴桥、东光、天津、青、静海、沧、盐山、南和、平乡、永年、肥乡、清河、开、清丰、东明、长垣、丰润、玉田、冀、新河、武邑、衡水、甯晋、深、武强、饶阳、安平、固安、房山、顺义、满城、定兴、望都、容城、完、祁、肃甯、交河、南皮、庆云、无极、邢台、沙河、唐山、钜鹿、任、邯郸、曲周、广平、鸡泽、威、磁、元城、大名、南乐、遵化、枣强、柏乡、隆平、高邑、深泽、一百二厅州县上年被水地方应徵粮赋旗租杂课。现月　　

○乙亥。高宗纯皇帝忌辰。上诣寿皇殿行礼。　　

○遣官祭裕陵。记注　　

○谕内阁、已革提督叶志超。由公州退回平壤。并未接仗。迨行抵平壤后。又复漫无布置。节节溃退。前经降旨拏交刑部治罪。兹据刑部奏称、叶志超现已解送到部。请旨办理等语。革员叶志超应得罪名。即著刑部严行审讯。按律定拟具奏。现月　　

○又谕、翰林院侍读王懿荣奏、请回籍帮办团练并请酌带援兵一摺。王懿荣著准其回籍。办理登州团练事宜。以卫桑梓。至请带记名提督王鸿发驰援一节。王鸿发系总兵马心胜营中分统。此军已归牛师韩统带。业经刘坤一调赴榆关。所请著毋庸议。洋务　　

○谕军机大臣等、定安等奏、吉林黑龙江练军改步为马、大淩河牧群马匹不敷挑选。请由察哈尔改拨一摺。著德铭于商都达布逊诺尔。暨两翼太仆寺各牧群内。挑选战马二千五百匹。迅速派员解交定安等应用。务须一律膘壮。毋得以疲乏充数。致误戎机。原摺著钞给阅看。将此由四百里谕令知之。寻德铭奏、已饬两翼太仆寺牧群各总管等。照章分成挑选膘壮马二千五百匹。克日解营应用。报闻。摺包　　

○又谕、本日系属忌辰。刑部呈递各摺件。黏用黄面。殊属不合。刑部堂官著交部察议。洋务　　

○又谕、电寄李鸿章等、李鸿章电。刘超佩探称倭兵已至同岸东盐滩。离炮台十五里等语。贼锋近逼。日内必有战事前经降旨饬令坚守南岸炮台。实为威防第一要著。兹闻该处有创为弃台守营之说者。是直开门揖盗。更以利器赍寇。俾彼得转而攻我。该处复何恃为守耶。著李鸿章等严饬戴宗骞、刘超佩等、尽力固守南北炮台。炮台无失定予不次之赏。如弃台不守。即将该统领就地正法。决不宽贷。懔之慎之。电寄　　

○又谕、电寄宋庆。前据电奏、以全力备御营口等语。数日以来。太平山等处踞贼。有无动静。田庄台牛庄等处。布置情形如何。敌中虚实。勤加确探。如果机有可乘。即应奋力攻剿。不可坐失事机。吴大澂所部。现已陆续出关。可为后路援应。著宋庆妥筹御敌之策。并将前敌军情。随时电奏。以慰廑系。电寄　　

○又谕、电寄裕禄等、依克唐阿电奏廿七日进攻海城接仗情形。并称两次直薄城下。未能得手。实由兵分力单。请调集寿山等十一营。专攻一路等语。现当海城贼势就衰。我军亟须援助之时。自应先其所急。著裕禄将东路各军。就近分拨。严防分水岭暨大高岭等处。腾出寿山等十一营。准由依克唐阿调往应用。电寄　　

○又谕、电寄李秉衡等、电奏已悉。现在威海情形紧急。立待援兵所有丁槐、陈凤楼、李占椿、万本华等军。计已行抵东境。著李秉衡飞饬该地方官多备车辆。催令各军星夜兼程前进。以资策应。其张国林五营。现在行抵何处。著张之洞饬令一并赴东助剿。毋稍延缓。电寄　　

○又谕、电寄李鸿章等、本日张之洞电奏威海援军缓不济急。请饬李秉衡晓谕荣成登州一带居民。集团助剿。并请令李鸿章饬海军现有铁快各舰。驶至成山。袭其运船等语。集团一策。著李秉衡即饬地方文武赶紧举办。至今海舰出系敌船。年前廿七八日叠降谕旨。未据李鸿章覆奏。张之洞此奏所陈。思议颇为周崀。此时救急制胜。舍断其接济。助台夹击。更无别法。决无株守待攻之理。著李鸿章迅速妥筹具奏。张之洞原电。著总理衙门照录。电寄李鸿章李秉衡阅看。电寄　　

○署吉林将军黑龙江将军恩泽奏、续募新军。请留当业常捐充饷。俟军务稍定。即行裁撤。下部议。　　

○又奏、珲春图们江收复韩民越垦地亩。一律升科。请予在事出力试用知县王昌炽等奖叙。下部议。　　

○准已革纪名提督方春发。已革参将张锡禄。七品小京官联瑛。丁忧山西和顺县知县曹廷杰。调赴吉林。交将军恩泽差委。　　

○丙子。谕内阁、李秉衡奏、特参庸劣不职各一摺。山东候补知县郭秉钧、贿通书吏。舞弊营私。候补知县朱镛、嗜利诳人。心术狡诈。均著即行革职。候补知县郑桐、性耽游戏。甘为人愚。著以县丞降补。代理观城县知县即用知县李子春、好事纷更。舆情不洽。惟文理尚优。著以教职归部铨选。试用巡检柴宗樾、藉差招摇。不知检束。前署新城县典史分缺先补用典史范棣荪、抑勒事主。被人告发。均著即行革职。以肃官方。现月　　

○谕军机大臣等、电寄李秉衡等、李鸿章李秉衡电奏均悉。山岭置炮。倭未敢呈。该将领等当随时相机稳扎。扼要坚守。尤须力顾炮台。不可稍有疏忽。刘含芳电称、英提督接其本国回电。有须待国命之语。是彼此不开炮一议。明系英商私请。此事英公使并未向总署言及。总署毋须先与辩论嗣后倭船如驶近烟台口岸。该守将等惟当开炮迎击。不必稍存顾虑也。

电寄

　　

○又谕、电寄李秉衡、本日据奏东省海防陆路。非添募三十营不可。现在东省防务。需兵甚亟。著照所请。赶紧陆续召募。藩司汤聘珍、晓畅营务。法越之役。颇著战绩。现在募勇事宜。即派令就近经理。俟募有成数。或即饬令汤聘珍统带。及届时如何分防。再由李秉衡奏明办理。寻奏、添募抽调改并勇营挑兵巡防成军日期。分别起支薪贴。下部知之。摺包　　

○又谕、电寄李鸿章、据长顺电奏、从前辽阳至营口电线。为贼隔断。嗣长顺等拔队前进。将贼渐次逼出电杆以外。现仅海城西北双庙子榆树台等处。坏三四根。此外地方。离贼较远。尚未损坏等语。著李鸿章转饬电局。赶紧派员前往接线。俾前敌军情。得以迅达京师。切勿迟误。电寄　　

○又谕、电寄长顺等、据电奏二十七日攻剿情形。此次长顺、依克唐阿、督队进攻。毙贼甚多。实属奋勇出力。阵亡弁兵。著查明请恤。现在贼踞孤城。若绝其粮道。势将坐困。该将军等仍当激励将士。熟筹攻取之策。将此股贼匪。设法歼除。勿令他窜。荣和前受枪伤。曾否平复。并著查明覆奏。所请安设电线。已谕李鸿章饬办矣。电寄　　

○山东巡抚李秉衡奏、荣成失守。力筹堵剿情形。得旨。著查明文武各官下落。再行具奏。摺包　　

○命署广西平乐协副将王宝华、迅赴山东。交巡抚李秉衡差委。洋务　　

○缓徵山东临清、济甯、历城、邹平、长山、新城、齐东、禹城、东阿、阳信、乐陵、蒲台、菏泽、曹、定陶、堂邑、博平、馆陶、清平、高唐、恩、博兴、高苑、寿光、昌乐、潍、武城、邹、章邱、齐河、济阳、临邑、肥城、东平、平阴、惠民、青城、海丰、商河、滨、利津、沾化、阳谷、寿张、钜野、濮、范、朝城、聊城、乐安、平度、昌邑、夏津、鱼台、掖、长清、五十六州县。暨德州、临清、济甯、东昌、四卫。东平所、王家冈、官台、永利、永阜等场上年被灾地方应徵钱漕杂课。现月　　

○丁丑。谕内阁、御史钟德祥奏、请厘正特旨班人员补缺章程等语。著吏部议奏。现月　　

○又谕、御史钟德祥奏、上驷院卿增润、与福森布、及郎中锡麟、扶同作弊。员外郎景昌补缺。由于锡麟贿托。厩长炽昌、于应发银两米豆。无不克扣。五圈马匹。不足额数甚多。请饬查办等语。著怀塔布按照所参各节。确切查明。据实具奏。现月　　

○谕军机大臣等、电寄李鸿章等、李鸿章李秉衡电奏均悉。戴宗骞进扎虎口山岭。距长墙十里。当倭来路。布置尚属合宜。连日迎剿倭前队。均似得手。惟大股将至。势须合力拒战。以挫贼锋。戴宗骞电称、自往督战。甚属奋勇。著与刘超佩等同心协力。坚守要隘。毋稍疏失。此时待援最亟。据戴宗骞电、有东军年底退扎就粮猝难折回之语。李秉衡电、又称孙万林三十至初二等日。屡与倭人接仗。其退扎就粮。系属何军。何人统带。当此分兵守险连营进剿之际。著李秉衡迅即查明。饬令赶紧折回助剿。不得稍有诿退。致误戎机。再孙金彪现驻烟台通商口岸。防务较缓。如能调孙金彪一军。前赴威海协防。更为得力。著李秉衡体察情形。即行覆奏。电寄　　

○又谕、电寄德馨、刘坤一电奏、请调江西赣州镇总兵何明亮、来营差委等语。著德馨即传谕何明亮启程北上。并由藩库拨给川资三千两。一面委员接署赣州镇。俾得迅速成行。电

寄

　　

</div>
    <div class="pagination">
<a href="清实录光绪朝实录_page477.html">上一页</a><span>...</span><a href="清实录光绪朝实录_page473.html">473</a><a href="清实录光绪朝实录_page474.html">474</a><a href="清实录光绪朝实录_page475.html">475</a><a href="清实录光绪朝实录_page476.html">476</a><a href="清实录光绪朝实录_page477.html">477</a><span class="current-page">478</span><a href="清实录光绪朝实录_page479.html">479</a><a href="清实录光绪朝实录_page480.html">480</a><a href="清实录光绪朝实录_page481.html">481</a><a href="清实录光绪朝实录_page482.html">482</a><a href="清实录光绪朝实录_page483.html">483</a><span>...</span><a href="清实录光绪朝实录_page479.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
