<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 115 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 115 页/共 848 页
  </h1>
  <div class="content">
   ○以故和孝固伦公主发引。命惇亲王绵恺、瑞亲王绵忻、前往奠送。　　

○己巳。谕内阁、嵩孚奏、查明司库垫发摊捐款项、酌议归补一摺。湖南省摊捐各款。经前任巡抚左辅、遵旨删减。惟未经删减以前。司库先有垫支。既经删减以后。各属仍未完解。该省州县。向系坐支养廉。司库无可扣归。各该员等任意延宕。多有列入交代。以致轇轕不清。自应及早清厘。以杜亏缺。据该抚查明历年积欠摊捐款银、共二十六万二千八百八十二两零。除咨追无著等款。及各员自行批解未完之项。共银四万一千五百六两零。另行分别筹补勒追外。其余各州县实欠解银二十二万一千三百七十五两零。内应归还司库借垫银十三万一千八百余两。余亦均属待领待用之款。不可再任拖延。惟同时全数摧提。诚恐力有不逮。著照所请、分别酌定年限。欠解一千两以下者。勒限半年。一千两以上者。勒限一年。二千两以上者。勒限二年。三千两以上者。勒限三年。数至多者。不得过四年之限。即自道光三年冬季起。按年数分别解缴。仍责成该管府州。随时严提解司归款。遇有交卸。仍归入交代各项。移交后任转解。其限交银两。提解到司。以七成先归库款。以三成为待领待用之需。如各州县仍复藉词延缓。即行撤任严参。以示惩儆。至该前抚左辅、奏定年额应摊、及遇事摊捐各款。每年共应捐银二万九千四百七十二两。均系岁所必需。各该州县现有积欠。力难并解。恐被藉词延宕。若复于司库借项垫发。势必陈陈相因。终无清厘之日。并著自道光三年冬季为始。将各州县坐支养廉。暂行解司。按季请领。俾司库垫发之款。得以随时扣收。仍先尽本任扣拨。各清各款。如系前任欠解。即责成后任催交解缴。俾垫项不至久延。而公用足资支发。俟将来司库存有闲款。无须捐廉。即奏明仍归州县坐支。该抚务督属认真经理。毋致稍有亏缺。以重帑项。　　

○谕军机大臣等、本日据陶澍奏、现将应办事务。赶紧查办。遵旨于封印后。来京陛见等语。本年安徽省州县、大半被灾。现在核放赈银。稽查户口。以及筹画兵糈。督修江坝。事务较繁。且系大计年分。考察各官。关系尤重。著该抚督率认真办理。毋庸来京。俟明年封印后。再来京陛见可也。将此谕令知之。　　

○以成哲亲王奉移园寝。命皇长子奕纬、惇亲王绵恺、瑞亲王绵忻、前往奠送。　　

○赏故扎萨克图汗布呢喇特纳、银五百两。遣乾清门侍卫那苏巴图、驰往赐奠。　　

○添建山东新设单县营教场演武厅。从署巡抚琦善请也。　　

○蠲缓湖南武陵、龙阳、沅江、澧、安乡、五州县被水村庄新旧额赋有差。　　

○庚午。予伊犁解送乌噜木齐马匹官员议叙。赏兵丁一月盐菜银。　　

○辛未。裁贵州普定县属桐运、叮当、土千总二缺。阿树陇、洒井、多糯、岩上、六志、土把总五缺。从巡抚程国仁请也。　　

○修直隶古北口兵米仓廒。从总督蒋攸铦请也。　　

○免云南昆明、呈贡、晋宁、昆阳、嵩明、建水、蒙自、七州县被水村庄额徵银米有差。　　

○壬申。谕内阁、户部奏、直隶奏销行查银款。逾限未覆。请旨饬催。直隶省地丁奏销案内。行查各款。自嘉庆十一年至十九年。共银一千二百余万两。节经该部汇案奏催。该省并不上紧查办。且自嘉庆二十年。至二十五年。复有未结各款银五百余万两。实属延玩。著蒋攸铦即督率藩司。迅速将各年地丁奏销案内。行查未结各款银数。分晰查明。造册登覆。并将办理迟延各职名。送部核议。其杂税等款项下。自乾隆五十四年起。至嘉庆二十五年止。共未完银二十五万四千余两。该部于本年五月内奏催。当经降旨勒限六个月。严提报拨。现在已逾定银。并著该督迅即饬司、催提完解。报拨充饷。如有亏那侵蚀、及玩延不解情事。立即严参惩办。毋稍回护。　　

○又谕、户部核议、曾燠奏清查库款、并立定章程一摺。两淮运库。徵解款目繁多。积年轇轕。朕屡次加恩。分别扣停豁免。以期鹾务日有起色。现经户部将清查各款。逐一查明。著该盐政严督运司。逐款照数徵还。不准丝毫拖欠。亦不得再有垫拨。并自甲申纲奏销为始。将该年正杂帑利等银。专疏具题。其文册内。先列各项额徵总数。再分管收除在四柱。务使款目了如。毋许笼统开造。至分带积年银款。亦著自甲申纲起。照长芦浙江之例。另缮疏册。随同奏销。一律题报。此后悬欠分纲带完额徵新课。必须年清年款。剔除弊端。如再有新旧牵混。藉词积压情事。惟该盐政是问。　　

○癸酉。上御懋勤殿。勾到朝审情实罪犯。停决斩犯一人。绞犯一人。余十人予勾。　　

○谕内阁、英惠奏、查阅东西两路营伍一摺。巴里坤左营游击德禄、弓马平常。难期振作。提标左营都司现署济木萨参将庞梁、起立维艰。不能骑射。俱著勒令休致。木垒营守备马俊、弓马平常。惟该员前在军营。著有微劳。且年力正强。著降为千总。以观后效。至该都统以参将周吉图等、俱系出色之员。除周吉图题升副将。已足示奖外。请将古城营游击海洪阿、哈密营都司颜生桂、以应升之缺即行升用等语。国家设立营伍。以捍边陲。该员等弓马优娴。辖属严肃。厂马足额。当差无误。均系分所当然。该都统率请即行升用。系从来未有之事。市惠沽名。实属谬妄。所请著不准行。　　

○又谕、据蕴端多尔济等、将偷窃俄罗斯牛只贼犯拏获、定拟具奏一摺。喀尔喀蒙古等、越境偷窃俄罗斯牛只。情殊可恶。著照例一倍罚出十倍。给予俄罗斯。将贼犯扎雅图棍布扎布、带至边界地方。重责示儆外。仍从重枷号两个月。满日再行带回库伦。严加管束。著蕴端多尔济等、于饬谕俄罗斯玛玉尔等文内。将拏获偷窃伊等牛只贼犯具奏时。大皇帝甚是矜恤尔等。除照例罚牛重责外。并将贼犯等、带至边界地方。枷号两个月。从重办理之处叙入。俾令俄罗斯玛玉尔等。此后益加感恩恭顺。　　

○谕军机大臣等、托津等奏、会审兵部书吏索赃舞弊、大概情形。据俞家凤即俞蔼堂供称、伊在选司。承办甘肃题推事件。道光二年六月间。陕甘总督奏请鼓励军营出力官兵。伊想徐福、黄建元、均系即补人员。起意撞骗。于去年八月。写给黄建元信一封。说他推升守备。现有机会。必需银八百两。因黄建元并未寄银。又写信一封催他。后来黄建元寄银一百两。伊因银少。又写信一封。至徐福曾写给三次书信。信内索银六百两。总未给过回信。复将该犯严讯。此外有无书信。据供尚有寄过马天赐、张步先、李元魁、书信三封。马天赐信内。写明需银三百两。张步先、李元魁信内。各写明需银一百五十两。马天赐并未回信。张步先、李元魁回信。俱有来京尽情之说。张步先等回信。业经烧毁。所寄各信。俱在未经出缺之前等语。著那彦成严查俞家凤即俞蔼堂、所寄徐福、黄建元各信。是否三封。马天赐、张步先、李元魁、有无寄与俞家凤银两之事。并将俞家凤所寄马天赐等各原信。一并查出。讯取供词。仍密查此外曾否尚有该犯索银书信。迅速奏明。以凭究办。将此谕令知之。　　

○以故贵州沙营长官司土妇沙安氏壻安荣诰、袭职。　　

○旌表守正被戕山东单县民郭雨竹妻范氏。　　

○修山东捕河、上河、两厅闸座。并筑坝戽水等工。从河道总督严烺请也。　　

○蠲缓甘肃宜禾县被旱村庄新旧额赋。并贷次年春夏口粮。　　

○甲戌。上诣皇太后宫问安。　　

○遣官祭先医之神。　　

○谕内阁、张文浩等奏、勘估永定河减水闸坝越堤等工、请及时分别修筑一摺。近年永定河流。受淤较量。据张文浩等、逐一履勘。南二工、折修升高金门石闸龙骨、坝台金墙、海墁石簸箕、暨闸内镶做护埽裹头。并犀□□堤挑穵闸塘淤沙。以及上首裹头。下首雁翅。迎河老滩。均抛片石坦坡。又迎水引河、闸外减河、等工并厂房器具。共估需银十万三千四百五十一两零。南上汛、新建灰坝。暨坝内镶做挑水顺水埽坝裹头。迎水引河。并犀□□堤筑做越坝启拆越坝。以及坝外减河。护村堤埝。厂房器具。共估需银七万八千三百四十九两零。北岸越堤十一道。凑长五千三十九丈。估需银三万七千二百六十一两零。共银二十一万九千六十二两零。著俟来岁春融。照估趱办。统限汛前一律完竣。所需银两。即于豫拨各省封贮项下。解到动用。其灰石等项料物。应于今冬采办到工。著蒋攸铦将解部粤海关饷。先行截留一批。计银五万两。发交永定河道。赶紧购备。以免迟误。该部知道。　　

○又谕、张文浩等奏、勘筹直隶河道大概情形一摺。直隶河道、工程甚钜。自应酌分缓急次第办理。著张文浩于来岁春融开冻后。周历履勘。会同蒋攸铦确核。分别急次。奏明估办。其经费一项。请于浙江、江西、湖南、江苏、广东、五省封贮项下。共提银五十万两。于明年正月以前。解交直隶藩库。以备永定河等项工程支发。著交户部核议具奏。　　

○又谕、前据韩文绮、延隆奏、审拟淮南商人郑同瑞、呈控总商黄潆泰隐混欺朦各款一案。因先有人条奏。该总商把持盐务。侵冒库款。结交势要。馈送苞苴。即如郑同瑞控案。上年以认赔完结。今复闻贿嘱原告。认诬销案等语。经朕谕令韩文绮、严密访查。勿任奸商朦混。兹该抚提同人证。再行查讯。奏称反覆研追。别无弊窦。应即分别办理。郑同瑞以歇业散商。辄敢将奏定章程。列款赴京讦告。殊属刁健。著于军罪上量减拟徒。该犯尚有被控负欠之案。著即解回江都县监追。从重拟结。其所控淮南专商。借领银两。摊入通纲。分限完缴。是否有亏成本。苦累众商之处。著交两江总督会同两淮盐政、通盘筹画。秉公核议具奏。黄潆泰审无侵欺实据。惟屡被讦控。众论不孚。著即革退总商。作为散商。随同办运。　　

○协办大学士两江总督孙玉庭等奏、苏松等属。被水较重。请将成灾五分以上之熟田钱漕。照例缓徵。得旨、水旱偏灾。世所不免。随时蠲赈。不惜帑金。若漕粮实天庾正供。不容缺少。嗣后有漕省分。一遇偏灾。即效尤请缓。甚有难行之处。总在尔督抚等细心筹画。妥为办理。不得动辄乞恩于望外也。　　

○乙亥。谕内阁、御史杨九畹奏、请重仓储职守、以杜弊端一摺。京通各仓监督。有管理粮储约束花户之责。各衙门自宜遴选精明干练之员。秉公保送。俾资整顿。嗣后各该衙门保送仓监督。不许将京察三等人员。滥行保送。一经查出。必治以应得之咎。至各仓毗连墙围。傥有倾圯。原应赶紧修筑。以昭慎重。如该御史所奏。将各墙一律加筑高峻。徒滋糜费。无益仓储。著无庸议。其各仓土米。停止发坊粜卖。随时节扬。作为正米搭放一条。著交户部会同仓场衙门、核议具奏。　　

○又谕、赵慎畛等奏、遵查闽海关徵收关税情形一摺。前因军机大臣、会同户工二部议奏。徵收关税、及分赔章程。令各督抚妥议具奏。兹据赵慎畛等、查明闽海关历年徵收税银。均系按数收足。著仍照旧办理。毋庸另议章程。至税课如有绌收。若各按各任赔补。月分衰旺不同。仍照旧例。全年通计。按日匀摊。俾免偏枯。其余各关口。每年额徵税银。如有盈余。尽收尽报。所有丁胥人等。大加裁汰。毋许稍滋弊端。该督等仍随时密加访察。傥有徵多报少。藉词勒索情事。即行严参惩办。遇有税额绌收。即著经徵之员赔补。以归核实。该部知道。　　

○命广西巡抚成格、来京。为刑部左侍郎。以江西布政使嵩溥、署广西巡抚。　　

○调正蓝旗蒙古副都统全善保、为正蓝旗满洲副都统。以镶黄旗满洲参领霍忠武、为正蓝旗蒙古副都统。　　

○赏还故刑部侍郎廉善、都统衔。予祭葬如例。　　

○除直隶天津县筑堰占用官地七亩有奇租银。抚恤琉球国遭风难夷如例。　　

○丙子。上诣雍和宫行礼。　　

○以病痊巡抚毓岱、为广西巡抚　　

○丁丑。圣祖仁皇帝忌辰。遣官祭景陵。　　

○上诣寿皇殿行礼。关帝庙拈香。　　

○谕内阁、朕本日进神武门。有正黄旗三等侍卫富僧保、叩阍当交御前大臣、军机大臣、讯问。据供伊指俸向山西民人侯宗善、借京钱七百千文。因无力当差。将俸银俸米。全数给与。其马银马钱。欲令让出。侯宗善不依。所以情急叩阍等语。富僧保系三等侍卫。遇巡幸各处。有管辖地面之责。辄敢以钱债细故。自行叩阍。实属目无法纪。富僧保著革职。传齐本日值班三旗侍卫环视。重责四十板。即行发往伊犁。充当苦差。以示惩儆。　　

○河南巡抚程祖洛奏、请修理驻防满营兵丁官房。于司库岁修惠济河银内。赏借一年钱粮银二万四百两。自道光四年为始。分作八年。在各兵应得钱粮内扣还。其不敷银六千三百七十余两。由该兵丁等自行补足。从之。　　

○修河南滑县及卫辉府城垣。从巡抚程祖洛请也。　　

○戊寅。上诣皇太后宫问安。　　

○谕内阁、本月二十二日。庆贺长至。福晋命妇、诣皇太后前行礼之处。著停止。　　

○缓徵江苏高淳、吴江、常熟、昭文、昆山、奉贤、上海、南汇、青浦、川沙、宜兴、荆溪、太仓、镇洋、宝山、震泽、新阳、十七厅州县暨苏州、镇海、金山、太仓、四卫被水军民新旧额赋有差。　　

○除江苏靖江县滨水坍折田十六顷六十八亩有奇额赋。　　

○己卯。谕内阁、赵慎畛等奏、噶玛兰新辟田亩科则。请再确勘核定。分别酌办一摺。台湾噶玛兰、自嘉庆十六年奏准开辟后。委员勘丈。共田园七千五十甲零。原议每田一甲。徵租六石。每园一甲。徵租四石。经户部议驳。行令查照叛产成案。分别徵收。迄今额徵科则。尚未议定。十七年后。陆续启徵之租。俱未入册报销。兹据该督等查明、前次委员。系用绳牵丈核算弓口。约计实在开垦、止五千七百余甲。内原垦田地。尚属有收。续垦田园。率皆硗薄。且甫经开垦。尚须农民自费工本。兼之沙土浮松。溪水泛溢。实系限于地势。不能分则定赋。至官荒由民升垦。亦与叛产不同。此时不特租额不能议加。即亩分尚有短缺。如照部议增租。民力实有难支。著照所请、噶玛兰田园。截至本年为止。除水冲沙压不计外。再行确切覆勘。垦熟田园。实有若干。按地土之肥瘠。定租额之多寡。该督等即饬该道府、督同委员会该厅、履亩勘丈。取造册结报升。其历年租谷。即造册报部核销。毋许丝毫隐匿。如所垦田地。将来渐就丰腴。即随时议加租额。以昭核实。　　

○又谕、每年兵丁等所借库银。应扣十二月并明年正月之银。向俱展限。此二年间。直省雨水过多。诸物昂贵。著加恩交户部将明年二月三月应扣兵丁等库银。亦著展限。次年仍照旧办理。　　

○贷热河歉收围场兵丁银五千两。采买米石。　　

○庚辰。谕内阁、李鸿宾奏、遵查湖北武昌荆州二关徵税情形一摺。湖北省武昌厂关、荆州钞关、据李鸿宾查明、历系按照各口岸所过商船多寡。酌派丁役巡查。著饬令荆宜施道、武昌府、实心经理。严行约束丁胥人等。毋许横徵婪索。如查有纵容舞弊、勒索侵渔、亏课累商等事。即行严参惩办。毋稍徇隐。至经徵税课。月分衰旺不同。若将短少之项。按年匀摊。则暂任人员。恃有分赔之例。必致以多报少。侵吞诿卸。著仍照旧章。遇有短缺。各按在任月日。核算赔缴。以免偏枯而昭核实。　　

○谕军机大臣等、蒋攸铦奏、支放大赈、并抚恤等银数目一摺。直隶各属。本年大赈银两。据蒋攸铦派员确勘灾区。由藩库全行给发。饬属如期开厂散放。统计通州等七十七州县。需用大赈。并抚恤摘赈。暨散赏口粮银一百四十万五千三百余两。除动支原拨赈饷银一百二十万两外。复拨用恩赏经费银十五万两。及造船经费银五万两。并上年灾赈案内。余賸银二万余两。一并凑拨。足敷支用。该督务严饬有赈地方官及委员、始终认真稽察。统于本月望前放竣。至应拨永定河堵筑漫工银十五万两。既经赈案拨用。著于已徵水利生息银八万两。就款支销。其借动司库银七万两。即于本年应徵水利生息银两。徵解归款。毋庸复于经费项下拨还。以免支绌。借动造船经费银五万两。亦著于徵收本年水利生息银内。徵起归还。此次直隶办理大赈。节经拨发帑银。至一百八十万两之多。恩施已为优厚。该督惟当通盘筹画。既不使灾黎失所。亦不得多糜帑项。国家度支出入。岁有常经若不从长计较。则库款安能源源接济。此后勿仅为目前补苴之计。再有希冀也。又另片奏、各属交代续亏、分别勒追等语。直隶省查办清厘。已逾两年。而扣解银数甚少。现经汇总核定。何以该藩司所造清册。尚有不甚明晰之处。似此款项混淆。致应交各员。任意迟延。殊属非是。该督务饬藩司确切稽核。逐细详晰开载。毋任轇轕。并勒令各该员依限完缴以重帑项。将此谕令知之。　　

○陕甘总督那彦成六十生辰。赏御书扁额、福寿字、并珍玩文绮。
  </div>
  <div class="pagination">
   <a href="清实录道光朝实录_page114.html">
    上一页
   </a>
   <span>
    ...
   </span>
   <a href="清实录道光朝实录_page110.html">
    110
   </a>
   <a href="清实录道光朝实录_page111.html">
    111
   </a>
   <a href="清实录道光朝实录_page112.html">
    112
   </a>
   <a href="清实录道光朝实录_page113.html">
    113
   </a>
   <a href="清实录道光朝实录_page114.html">
    114
   </a>
   <span class="current-page">
    115
   </span>
   <a href="清实录道光朝实录_page116.html">
    116
   </a>
   <a href="清实录道光朝实录_page117.html">
    117
   </a>
   <a href="清实录道光朝实录_page118.html">
    118
   </a>
   <a href="清实录道光朝实录_page119.html">
    119
   </a>
   <a href="清实录道光朝实录_page120.html">
    120
   </a>
   <span>
    ...
   </span>
   <a href="清实录道光朝实录_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
