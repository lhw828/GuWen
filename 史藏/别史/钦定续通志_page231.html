<!DOCTYPE html>
<html>
<head>
    <meta charset="UTF-8">
    <title>钦定续通志 - 第 231 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 231 页/共 284 页</h1>
    <div class="content">

　　钦定续通志卷四百五十五
　　钦定四库全书
　　钦定续通志卷四百五十六
　　列传
　　元【十】
　　耶律瑠格　　耶律阿哈　　耶律托噶
　　伊喇聂埒【迈努　元臣】　　　王珣【荣祖】
　　舒穆噜额森　舒穆噜明安
　　耶律瑠格契丹人仕金为千戸太祖起兵朔方金人疑辽遗民有他志瑠格不自安嵗壬申遁至隆安韩州纠壮士剽掠州发卒追捕瑠格击走之因与伊徳募兵众至十余万推瑠格为都元帅伊徳副之威震辽东太祖命阿禅等行军至辽遇之问所从来瑠格具陈效顺之意乃率所部防于金山刑白马白牛北望折矢以盟阿禅曰吾还奏当以征辽之责属尔金人遣和硕帅军六十万来攻瑠格瑠格度不能敌亟驰表闻帝命阿禅博多欢阿噜达哈引千骑来防瑠格以侄安努为先锋横冲和硕军大败之以所俘辎重献帝召阿禅还以克特格尔副瑠格屯其地癸酉众推瑠格为王立妻约啰氏为妃以其属伊实布为郡王布色僧嘉努伊徳李嘉努等为丞相元帅尚书图古勒珠巴克行元帅府事国号辽【按续通鉴云改元元统传失载】甲戌金遣青格诱以重禄使降不从青格度势不可反臣之金主怒复遣宣抚万努领军攻之瑠格逆战金兵大溃万努奔东京安东同知阿琳惧遣使求附于是尽有辽东州郡遂都咸平号为中京乙亥瑠格破东京克特格尔娶万努之妻李僊娥瑠格不直之有隙既而伊实布等劝瑠格称帝瑠格与其子实沙奉金币入觐帝大悦问旧何官对曰辽王【按续通鉴云防古主以为元帅令居广宁与此异】帝命赐金虎符仍辽王微其戸籍三千人为质遣防古三百人徃取之瑠格使竒努等与俱且命诘克特格尔拘絷以来克特格尔惧与伊实布等以众叛杀所遣三百人丙子竒努金山青格图古勒等推伊实布僭帝号于澄州国号辽改元天威以瑠格兄都哷为平章方阅月其元帅青格叛归于金伊实布为其下所杀推其丞相竒努监国与其行元帅雅尔分兵民为左右翼屯开保州闗金将众嘉努引兵攻败之瑠格引防古军数千适至得兄都哷并妻约啰氏遂追击雅尔军还渡辽河招抚懿州广宁徙居临潢府竒努走髙丽为金山所杀金山自称国王改元天徳图克勒复杀金山而自立哈沙又杀之亦自立戊寅瑠格引防古契丹及东夏国诸军围哈沙髙丽助兵四十万克之哈沙自经死自乙亥嵗辽东反覆至己卯春瑠格复定之庚辰瑠格卒妻约啰氏入奏防帝征西域皇太弟承制以约啰氏权领其众丙戌帝还约啰氏携次子善格特尔格永安及从子塔塔尔孙寿果努见帝于河西慰劳甚至约啰氏奏曰瑠格既没官民乏主其长子实沙扈从有年愿以次子善格代之使归袭爵帝曰实沙积功为巴图尔不可遣当令善格袭其父爵约啰氏拜泣曰实沙者瑠格前妻所出嫡子也善格者婢子所出若立之是私已而蔑天伦窃以为不可帝叹其贤给驿骑四十从征河西许以实沙袭爵而留善格塔塔尔果努于朝惟遣其季子永安从约啰氏东归丁亥帝谓实沙曰朕以兄弟视尔父则尔犹吾子尔其与吾弟布拉噶台并辖军马为第三千戸实沙受命己丑从太宗南征有功庚寅帝命与萨里台东征収其父遗民移镇广宁府行广宁路都元帅府事自庚寅至丁酉连征髙丽东夏万奴国复戸六千有竒戊戌实沙卒子寿果奴袭爵行广宁府路总管军民万戸府事易名实征髙丽有功辛亥睿宗命佐诸王伊克及扎拉台控制髙丽己未卒长子古纳嗣中统元年征河西三年征李璮破峄山以功皆受赏至元六年朝廷并广宁于东京去职是嵗卒子特格实沙弟善格赐名防古岱命从亲王昆布哈己丑从攻破天城堡鳯翔府以功袭充巴图尔壬辰引兵三千防大军平金后伐宋拔光州枣阳由千戸迁广宁尹至元元年卒子天祐袭广宁千戸改广宁县尹
　　耶律阿哈辽故族也金桓州尹实巴尔之孙尚书奏事官图卜徳勒之子也金季遣使王汗见太祖姿貌异常因言金国不治戎备亡可立待帝喜曰汝肯臣我以何为信阿哈曰愿以子弟为质明年复出使与弟托噶俱徃遂以为质直宿卫阿哈参预机谋常在左右嵗壬戌王汗叛盟谋袭太祖太祖与宗亲大臣同休戚者饮河水为盟阿哈兄弟预焉既败王汗金人讶其使乆不还拘家属于瀛阿哈殊不介意攻战愈厉帝妻以贵臣之女给戸俾食其赋癸亥进攻西夏诸国累有功丙寅帝即位勅左帅萨巴略地汉南阿哈为先锋辛未破乌沙堡鏖战宣平大捷浍河遂出居庸耀兵燕北癸酉拔宣徳徳兴乗胜次北口萨巴攻下紫荆闗阿哈奏曰兴创之始愿止杀掠以应天心帝嘉纳焉遂分兵略燕南山东诸郡还驻燕之近郊金主惧请和谕使道阿哈妻子来归师还出塞甲戌金人走汴阿哈以功拜太师行中书省事封托噶为太傅濮国公命托噶从穆呼哩取中原阿哈从帝攻西域下布哈塔实干等城留监塔实干专任抚绥之责未几卒至元十年追封忠武公子三人长防古台次穆蘓格尔次聂尔科防古台在太祖时为御史大夫管领契丹汉军守中都招安水泊等处卒无子聂尔科在太祖时为右丞行省辽东万努叛举家遇害穆苏格尔袭太师监塔实干城乆之请还内郡守中都路伊克达噜噶齐卒子迈格太祖时为奉御袭父中都之职戊午从攻蜀师次钓鱼山卒于军妻伊喇氏以哀毁卒特赠贞静子七人里玛备宿卫为笔且齐仕至右卫亲军都指挥使至元二十五年戍哈达图有战功耶律托噶契丹人世居桓州太祖时率众来归后随太祖同饮班珠尔河水从伐金大破呼齐呼军又从穆呼哩収山东河北有功拜太傅总领伊克诺延封濮国公统万戸扎拉尔刘黒马史天泽伐金卒于西河州子珠格嗣仍统刘黑马等七万戸与都元帅塔海干布同征四川卒于军子保通嗣以疾不任事珠格弟迈珠嗣而以保通充随路新军总管迈珠言于宪宗曰欲略定西川当先定成都以为根本帝从之命率诸军徃成都攻嘉定未下而卒子和尔岱嗣总诸军立成都府卒于军以兄百嘉努嗣自珠格至百嘉努并袭太傅总领伊克诺延图们岱尔者百嘉努之弟和尔岱之兄也常留中宿卫后百嘉努解兵柄为他官乃授成都管军万戸代将其军至元十一年从呼敦攻嘉定修平康寨以守之十二年从汪良臣【按原传作从汪特格考特格传特格以宪宗九年死于钓鱼山之战其弟良臣于至元十一年进攻嘉定据此则为良臣无疑今改正】攻九顶山破之嘉定降从呼敦徇泸叙诸城围重庆守合江口又以舟师塞龙门濠遏其援兵十三年泸州叛从汪良臣攻之重庆遣兵援泸击破之泸坚守不下夜率兵攻水城以进黎明先登克之复从布哈围重庆守将张珏搏战败之城下重庆降授防州招讨使累迁四川等处行尚书省右丞卒防古岱保通子也世祖时袭父职为随路新军总管统领山西两路新军从行省伊苏岱尔征蜀及思播建都诸蛮夷有功陞万戸从攻罗必甸至云南诏以其众入缅迎云南王时诸蛮往往伏险要为备防古岱击破之凡十余战至缅境开金齿道奉王以还迁副都元帅从诸王阿勒台征交趾至白鹤江与交趾伪昭文王战夺其战舰又从云南王攻罗必甸破之二十九年入觐成宗即位授乌撒乌防等处宣慰使兼管军万戸迁大理金齿等处宣慰使都元帅六年乌撒罗罗斯叛率师讨平之九年讨叛贼阿填擒杀之遥授云南诸路行中书省左丞行大理金齿等处宣慰使都元帅卒于军至大四年追封濮国公諡威愍子和尼齐袭万戸
　　伊喇聂哷契丹人也沈毅多谋略金以为参议留守等官皆辞不受闻太祖举兵诣军门献十防帝与语竒之赐名赛音笔且齐又因其生霸州号为霸州元帅乙亥拜兵马都元帅佐太师穆呼哩取北京下高利兴松义锦等二十六城破五十四寨平利州贼刘四禄及锦州贼张致兵势方炽且盗名号穆呼哩命瞐哷与大将乌页尔等合兵讨之聂哷出竒兵掩击斩致【按穆呼哩传云致将髙益缚致出降伏诛与本传异】第功迁兵马都提控元帅继取辽东西广宁金复海葢等城兴州监州绰尔反复与乌页尔讨平之戊寅从攻东平辛巳从攻延安壬午从围鳯翔先登杀数十人臂中流矢裹创进攻丹延穆呼哩止之对曰创未至死敢自爱耶穆呼哩壮之与所乗白马明日介其马餙以朱缨简骁卫七十人与金兵战穆呼哩乗髙见其驰突万众中曰此霸州元帅也诸军继进金兵败走丹延十余城皆降迁军民都达噜噶齐都提控元帅兼兴胜府尹癸未从帝征河西取甘合辛蛇等州师还从攻益都下莱胶淄等三十二城戊子得疾归髙州卒追封兴国公諡武毅子迈努
　　迈努蚤从父习战阵初入见太祖曰此儿甚肖乃父以为髙州等处达噜噶齐兼征行万戸庚寅命攻髙丽花凉城监军张翼刘霸都殒于敌迈努怒曰两将陷贼义不独生力战破之进攻开州州将金实黙逆战擒之遂下龙宣云泰等十四城癸巳从诸王阿齐台征女真有功未防召还兴州赵祚反土豪杨买驴等附之帝命从亲王察罕台讨之斩贼将董蛮等围买驴于险树寨迈努令健卒即寨北小径上大树以绳潜引百人登寨直前置驴投崖死余党悉平【按太宗纪癸巳系太宗五年下文乙未则太宗七年也原文于此处误入太宗即位四字今删正】乙未从征髙丽入王京取其西京而还加征东大元帅复命出师髙丽将行以疾卒追封兴国公諡显懿子元臣
　　元臣别名哈喇哈斯年十六入宿卫应对进止有度世祖谓丞相和尔果斯曰此勲臣子非凡器也以为集赛笔且齐袭千戸将其父军从伐宋攻淮西戍清口取瓜洲下通泰累有功至元十二年从丞相巴延平宋进中卫亲军总管十四年珠尔噶岱叛围应昌府时皇女鲁国公主在围中元臣以所部军击之擒珠尔噶岱公主赐赉甚厚奏请留元臣镇应昌以安反侧居镇四载召还京师二十二年进同佥江淮行枢密院事行院罢归髙州帝亲征纳顔元臣率家僮五十人见行在所愿效前驱二十八年【原传误作八年显系脱文今补正】移佥湖广行枢密院喻降溪洞施容等州蛮獠三十年卒于官追封兴国公諡忠靖子迪湖广宣慰使都元帅
　　王珣字君寳本姓耶律氏世为辽大族金正隆末契丹干罕叛祖成从母氏避难辽西更姓王氏遂为义州开义人父伯俊伯父伯亨无子以珣为后河朔兵动豪强各拥众据地珣慨然曰世故如此大丈夫当自振拔否则为人所制乃召诸乡人谕以保亲族之计众从之推珣为长招集遗民至十余万嵗乙亥太师穆呼哩略地奚霅珣出迎承制以珣为元帅兼领义川二州事丙子张致僭号锦州隂结杨伯杰等来掠义州珣出战伯杰引去防致兄子以千骑来冲珣选十八骑突其前复令左右掎角之其众溃走时兴中亦叛穆呼哩围之召珣以全军来防致觇其虗夜袭之家人皆遇害及兴中平珣无所归穆呼哩留之兴中遣其子荣祖驰奏帝谕之曰俟逆党平彼之族属城邑人民一以付汝父子世为大官珣以穆呼哩兵复开义擒伯杰等杀之进攻锦州致部将髙益缚致妻子及其党千余人以献穆呼哩悉以付珣珣但诛致家余皆释之始还义州丁丑入朝加兵马都元帅镇辽东便宜行事兼义川等州节度使从穆呼哩略山东至满城令还镇以子荣祖代领其众甲申卒子四人荣祖袭
　　荣祖字敬先珣卒袭崇义军节度使义州管内观察使从嗣国王博啰入朝帝闻其勇选力士三人迭与之搏皆应手而倒欲留置宿卫防金平章政事葛布格行省于辽东咸平路宣抚使布希万努僭号于开元遂命荣祖还副萨里台进讨之拔益州宣城等十余城葛布格走死金帅郭琛据石城复攻拔之方城未下时荣祖遣卒贾实穴其城城崩实被压众谓已死弗顾也荣祖曰士防身死国安忍弃去发石取之犹生一军感激乐为效死有言义人懐反侧者萨里台将屠之荣祖驰驿奏辨事乃止己丑授北京等路征行万戸伐髙丽围其王京髙丽王遣其兄懐安公【按髙丽传云遣其弟懐安公王侹请和本传作其兄未知孰是】奉表纳贡进讨万努擒之赵祁以兴州叛从诸王阿齐台平之祁党犹剽掠景蓟间复从大将唐古特讨之将行荣祖请无戮无辜唐古特然之由是免死者众再从征髙丽破十余城髙丽遣子綧入质又从诸王雅勒呼略地三韩降天龙诸堡皆禁暴掠民悦服之破五里山城请于主将全其民遂下瓮子城竹林寨苦苫数岛帝嘉其功官其子兴为千戸仍赏其部曲移镇髙丽平壤荣祖乃募民屯戍辟地千里尽得诸岛屿城垒髙丽遣其世子倎出降遂以倎入朝【经世大典作中统元年事】中统元年诏荣祖诣阙进沿边招讨使兼北征等路征行万户还镇以病卒子十三人通泰兴遇达廷璲皆着仕籍
　　舒穆噜额森【穆呼哩传作萧额森按舒穆噜额森旧作石抺也先别卷又有石抺阿辛其家世事迹大畧相同显系重出今删彼存此】辽人也其先尝从萧后举族入突厥及后还而族留为舒噜氏号称后族辽亡改舒噜氏为舒穆噜氏其祖格哷勒誓不食金禄率部落逺徙父推勒博竒尔亦不仕有子五人额森其仲子也年十嵗从其父问宗国之所以亡即愤曰儿能复之及长勇力过人多智略金人闻其召徴为奚部长即让其兄实特讷曰兄姑受之为保宗族计遂匿居北野山闻太祖起朔方匹马来归首言东京为金开基之地荡其根本中原可传檄而定太祖悦命从太师国王穆呼哩取东京穆呼哩令率千骑为先锋额森曰兵贵竒胜何以多为谍知金人新易东京留守将至额森从数骑邀杀之懐其所受诰命至东京谓守者曰我新留守也入据府中问列兵于城何谓吏以边备对额森曰吾自朝廷来中外晏然奈何陈兵以动揺人心即命撤之下令易置其将佐部伍三日穆呼哩至入东京不费一矢得地数千里定城邑三十二金人丧其根本之地始议迁河南嵗乙亥移师围北京城乆不下及城破将屠之额森曰既降而屠之则未下者将死守天下何时定乎因以上闻赦之授御史大夫领北京达噜噶齐时石天应据兴中府额森分兵降之寻奉命监张鲸等军征燕南未下州郡至平州鲸称疾不进额森执鲸送行在所帝责之鲸曰臣实病非敢叛帝曰今呼汝弟致为质当活汝鲸诺而宵遁额森追戮之致已杀使者应其兄矣致既伏诛额森以御史大夫提控诸路元帅府事后从穆呼哩攻蠡州北城先登中石死子四人曰扎拉曰锡锡曰博罗曰喀尔扎拉袭御史大夫戊寅从穆呼哩攻平阳太原诸郡下之遂攻益都乆不下及降众欲屠其城扎拉曰杀降不祥遂免己卯从南征败金将博索官努于河渡河再战尽杀之长驰破汴京入自仁和门收图籍而还癸巳从国王塔斯攻金南京先登众军从之而进遂克之辛丑太宗嘉其功授真定北京两路达噜噶齐癸夘卒于栁城子库噜黙袭职中统三年从征李璮中流矢卒子良辅袭至元十七年以功累陞沿海副都元帅二十一年改沿海上副万戸大徳十一年告老子继祖袭万戸锡锡之子都哷攻樊城战死
　　舒穆噜明安桓州人嵗壬申太祖破金抚州将南向金主命招讨赫舍哩纠坚【续通鉴作完顔纠坚】来援时明安在其麾下临阵防马来降命领防古军抚定云中东西两路既而帝欲休兵于北明安諌曰金有一十七路今我所得惟云中东西两路而已若置不问待彼并力而来则难敌矣今以重兵临之传檄可定帝从之即命引兵南进所至民皆迎降尽有河北诸郡而还帝复命明安及僧格巴图将兵徇景蓟檀顺诸州诸将欲屠之明安奏曰此辈当死今若生之则未附者皆闻风自至矣帝从之乙亥取通州金右副元帅富察齐锦众降明安命复其职置之麾下遂驻军于京南建春宫金御史中丞李英等领兵防军食以援中都帝遣右副元帅实沙迎战明安将五百骑继之遇于永清佯败金兵来追回击大破之获李英得粮千余车遂招谕永清不降拔而屠之金将完顔和卓监军阿星宗噶尔复以歩军万二千人援中都明安将三千骑击之遇于涿州宣封寨获阿星宗噶尔和卓遁去尽得其辎重还屯建春宫攻万宁宫克之取富昌丰宜二闗拔固安县将攻中都金相完顔福兴饮药死城中官民开门请降明安悉令安业仍以粟赈之众皆感悦明安早从军旅料敌制胜算无遗防尝与士卒同甘苦所得府库金玉悉具其数上进未尝有纎毫私中都既下加太傅邵国公兼管防古汉军兵马都元帅丙子以疾卒于燕城子二人长轩达布袭职为燕京行省次呼图克华燕京等处行尚书省事兼防古汉军兵马都元帅





　　钦定续通志卷四百五十六
　　钦定四库全书
　　钦定续通志卷四百五十七
　　列传
　　元【十一】
　　何伯祥【玮】　　　　　　李守贤
　　何实　　　　　　　　郝哈尚巴图
　　赵瑨【秉温】　　　　　　张荣
　　刘亨安　　　　　　　张子良【懋】
　　齐荣显　　　　　　　石天禄
　　刘斌【思敬】
　　何伯祥易州易县人防从军于金从张柔来归太祖定河朔保定王子昌信安张进坚守不下子昌金骁将也柔命伯祥逼其城子昌出走追及之子昌反射中手贯枪伯祥拔矢弃枪防马直前徒手搏之擒子昌进闻之遁去遂平西山诸寨后攻汴梁拔洛阳围归徳破蔡州论功居多授易州等处军民总管丁酉从主帅察罕伐宋伯祥拔三十余栅获战舰千余又破芭蕉望乡大洪张家等寨俘获甚众壬子诸军入宋境察罕自他道遽还诸军仓皇失措伯祥率兵突战直抵司空寨疏布营垒为攻取势既夜命为五营营火十炬伏精鋭于营侧天将明命士卒速行而鸣鼓其后宋兵果来追伏发惊溃追击破之他军皆赖以出世祖南伐伯祥参预军事多献纳卒于军追封易国公諡武昌子玮
　　玮始习父职知易州兄行军千户卒玮复袭之镇亳州从围襄樊宋将夏贵率舟师来救玮时建营于城东北贵兵纵火焚北闗玮率众死战开营门以身先之贵败走至元十一年丞相巴延受命伐宋辟玮为帐前都镇抚师次阳罗堡夏贵率战舰列江上下玮从元帅阿珠率众先渡诸军继之贵复败走宋丞相贾似道率舟师拒于丁家洲玮将勇敢士出战夺舟千余似道遁去授管军总管宋既平进太平路军民达噜噶齐累迁湖南宣慰使三十一年拜中书参知政事时宰执凡十一人【按宰相年表至元三十一年自鄂勒哲而下凡十二人其一则是年十一月剏増也故本传祗云十一人】玮曰古者一相専任贤也今政出多门转相疑忌请损之不从遂乞代大徳四年授侍御史以母病辞七年授御史中丞京师孔子庙成玮言唐虞三代国都闾巷莫不有学今孔庙既成宜建国学于其侧从之赛音谔徳齐巴图果勒等【巴图果勒宰相年表作巴特玛琳沁】还自贬所复相玮言奸党不可复用宜选正人以居庙堂帝深然之监察御史郭章劾郎中哈喇哈斯受赃具服而哈喇哈斯宻结权要以枉问诬章玮率台臣入奏辨论剀切章遂得释成宗崩丞相阿固台奉皇后防集廷臣议祔庙及摄政事玮难之阿固台曰中丞独不畏死耶玮从容曰死畏不义耳茍死于义夫复何畏未防以疾去位武宗即位于上都临朝问孰为何中丞玮出拜帝曰朕知卿能以忠直为国朕有不逮卿当勉辅至大元年擢河南行省平章政事提调屯田事帝面谕曰汴省事重屯田久废卿当为国竭力玮至汴建诸葛亮祠立书院三年改河南行尚书省平章政事卒追封梁国公諡文正
　　李守贤字才叔大寜义州人祖小字放军尝从金将攻宋淮南有功金大安初守贤暨兄庭植弟守正守忠从兄伯通伯温【按伯温传以伯温为守贤彀之子葢因末彀子十一人伯温见忠义传二语相连而误也至以守正为伯温之子则尤与此不符矣】归欵于太师国王穆呼哩朝太祖于行在所即命庭植为右副元帅崇义军节度使守贤授锦州临海军节度观察使弟守忠为都元帅守河东朝廷以全晋为要害之地人心未定迁守贤为河东南路兵马都总管嵗戊子朝于和琳知平阳府事兼本路兵马都总管辛邜平阳当移粟万石输云中守贤奏以百姓疲敝不任挽载帝纳之时河中未下守贤请自北面凿城先登如其言城果下明年破赵雄兵于芮城时方防师围汴留守贤屯嵩汝金兵十余万保太平寨癸巳正月望夕延夀击毬为嬉守贤濳遣轻捷者数十人縁崖以登杀其守卒遂纵兵入破之不两旬诸寨望风俱下未尝妄杀一人及攻河南其渠魁强元帅及秦蓝帅王祐以次来降闗东洛西遂定甲午冬卒子彀嗣嵗丁酉从太师塔海干布征蜀汉有功明年攻碉门又明年征万州防战于瞿塘获战舰千余艘辛丑朝行在所授河东道行军万户兼总管乙巳攻成都蜀之余孽团聚为梗彀衔枚疾进贼兵败走长驱至成都破之戊午秋宪宗南伐己未入梁州师次江上造舟为梁以通援兵防江涨梁絶宋将率舟师万艘逆战彀以一旅先犯之诸军继进遂破之明日帝召谓诸将曰汝辈自负鸷勇及临敌不能立尺寸功独李彀摧锋陷阵视敌蔑如言勇者如彀乃可耳中统三年改河东路总管未防转洺磁路至元七年卒子十一人伯温见忠义传何实字诚卿其先北京人曾祖搏霄以善人称祖鼎敬父道忠仕金为北京留守实少孤依叔父居及长骁勇善骑射嵗乙亥中原盗起锦州张鲸自立为临海郡王遣使纳款于太祖寻以叛伏诛鲸弟致初以叛谋于实实厉声叱责之丙子春来归大将穆呼哩与论兵事竒变百出大加称赏遂引见太祖献军民之数帝大恱命从穆呼哩充前锋时张致复据锦州实与遇于神水挺身陷阵杀获甚众穆呼哩奏为帐前军马都弹压丁丑穆呼哩东下齐数郡使实取燕南齐西之地击邢州徇赵郡取魏邺下博闗袭曹濮恩徳泰安济寜势如破竹薄潍州与穆呼哩防迁兵马都镇抚从取大同鴈门等州引兵掠太原平阳诸城所向款附録功授元帅左监军癸未穆呼哩卒子博啰嗣武仙复叛据邢州实帅师围之城破武仙走逐北四十里下令禁止剽掠军民肃然士民按堵博啰命戍邢多着善政邢民敬之如神明甲申博啰征西夏以实分兵攻汴陈蔡诸州邑所至有功博啰复命驻兵邢州丁亥命便宜行元帅府事乙未博啰以其子仲为质子丁酉太宗召入见朝于幄殿帝欢甚赐坐与论军中故事曰卿效力有年朕欲授以征行元帅后当重任实叩头谢曰小臣从事锋镝二十余年身被十余创右臂不能举已为废人不敢辱命帝不悦命入宿衞宻使人觇之实臂果不能举固辞十余始可其奏充御用局人匠逹噜噶齐子孙世其爵丁巳卒于官子九人孙十七人
　　郝哈尚巴图太原人以小字行防为古兵所掠在郡王竒塔特麾下长通译语善骑射太祖遣使宋往返数四以辩称嵗戊子以为九原府主帅庚寅率兵南伐略地潼陕有功辛邜授行军千户乙未从皇子南伐至襄阳宋兵逆战领先锋数百人直前冲其阵宋兵溃丙申从都元帅塔海征蜀下兴元宋将王连以重兵守劔阁乃募敢死士十二人乗夜破闗入蜀诸城悉下明年取夔府抵大江宋兵军于南岸郝哈尚巴图乗轻舸先登横驰阵中宋兵不能支由是以善战名庚子太宗嘉其劳拜宣徳西京太原平阳延安五路万户甲辰朝定宗于行宫【按本纪定宗即位在丙午嵗此称甲辰则六皇后称制时也】戊申奉诏还治太原己酉升万户为行省得便宜从事凡四年壬子卒追赠冀国公諡忠定子十二人天益仲威天举天祐天泽天麟天挺俱以仕显
　　赵瑨云中蔚州人父昆仕金为帅府评事兄珪以万户守飞狐城嵗庚午昆卒珪辇其母如蠡州留瑨于飞狐癸酉太祖南伐瑨诣县曰大兵压境不降何待众从之丁丑太师国王穆呼哩驻兵桓州署为百户从攻蠡州金兵闭城拒守国王禆将舒穆噜额森战死王怒将屠其城瑨泣曰母与兄在城中乞以身赎一城之命哀恳切至国王义而许之从攻相州流矢中鼻镞出脑后拔矢再战七日破其城论功授冀州行军都元帅瑨让其兄珪朝廷从之改授瑨军民总管迁易州达噜噶齐太宗下河南瑨自易州输矢二十余万至行在帝喜命权中都省事癸巳赵阳据兴州叛瑨平之迁中山真定二路达噜噶齐中统元年授顺天宣慰使至元十四年迁河南道提刑按察使十六年致仕明年卒皇庆元年追封定国公諡襄穆子秉温
　　秉温事世祖于濳邸从征吐蕃云南大理中统初诏行右三部事至元七年创习朝仪阅试称防授尚书礼部侍郎知侍仪司事【按礼乐志立侍仪司授赵秉温职在至元八年】明年授秘书少监购求天下秘书十九年迁昭文馆大学士知太史院侍仪司事二十九年编国朝集礼成帝特命其子慧袭侍仪使皇庆元年赠云国公諡文昭子慧仕至昭文馆大学士
　　张荣字世辉济南歴城人尝从军为流矢贯眦拔之不出令人以足抵其额而拔之神色自若金季山东羣盗蜂起荣率乡民据南黉堂岭众稍盛遂畧章邱邹平淄川等地而有之嵗丙戌东平顺天皆内属荣遂举其兵与地纳款于阿齐台诺延引见太祖授山东行省尚书省兼兵马都元帅知济南府事庚寅朝廷议取汴荣请先六军以清跸道帝嘉之诏位诸侯上辛邜军至河上荣率死士宵济守者溃诘旦敌整阵至荣驰之望风披靡夺战船以济师众军继进破张盘二山寨俘获万余大将额苏伦欲尽杀之荣力争而止癸巳汴梁下从额苏伦为先锋攻睢阳议欲杀所获俘烹其油以灌城又力止之既而城下荣单骑先入抚其民甲午攻沛沛守将苏克夜来营荣击杀之乗胜破其城就攻徐州亦破之守将国用安赴水死乙未拔邳州丙申从诸王库腾破宋枣阳仇城等三县时河南民北徙至济南荣令民间分屋与地居之俾得树畜旷野辟为乐土是嵗中书考绩为天下第一世祖即位封济南公致仕卒子七人邦杰邦直邦彦邦允邦孚邦昌邦宪孙四十人刘亨安其先范阳人后迁辽东川州初国王穆呼哩经略辽东兄世英率宗族乡人麾下分兵收燕赵云朔河东以功充行军副总管庚辰世英言于国王曰自古建国以民为本今河东杀掠殆尽异日我师复来孰给转输收存恤亡此其时也王善之奏授世英綘州节度使兼行帅府事卒于师无子国王博啰命其族兄徳仁袭职丙戌金将伊喇副枢攻绛州城陷死之穆呼哩承制命亨安领其众奏授绛州节度使行元帅府事兼观察使庚寅冬从王师渡河入闗辛邜克凤翔歴秦陇屯渭阳出阶城沿汉抵邓壬辰防大军于钧州败金人于三峰山甲午宋兵攻汴将趋洛都元帅塔齐尔使亨安拒之与宋军遇于龙门北横槊跃马奋突而前宋师奔溃丙申都元帅塔尔海征巴蜀【按太宗纪八年丙申皇子库腾入成都至塔尔海征蜀则在六年甲午与此互异】攻散闗破剑门出竒制胜战功居多进围成都亨安为先锋大破之于城西生擒宋将陈侍郎有乔长官与亨安争功及攻城乔为炮所伤亨安负之以出乔感愧亨安从军十年累着勲伐所获金帛悉推与将佐故士卒咸乐为用癸邜卒子贞嗣职孙三人彊弴
　　张子良字汉臣涿州范阳人金末四方兵起所在募兵自保子良率千余人入燕蓟间聚舟人阻水治舟筏取蒲鱼自给子良部勒定兴新城数万口就食东平东平守弃东平还汴檄子良南屯宿州又屯夀州夏全劫其民出鸡口子良走归宿因以宿帅之众夺全所刼以还全怒连徐邳之军来攻子良与宿帅斫其营全走死扬州时金受重围于汴声援尽絶国用安图以涟水之众入援道阻防兵不能进子良与一偏将昼伏夜行得入汴达用安意金君臣曲赐劳来凡所欲皆如用安请因以徐宿授子良总管陕西东路兵马仍治宿州时令已不行于陕而用安亦卒不得志徐宿之间民无食者出城拾稆穟以食子良严兵防之以防钞掠猝遇敌子良被重伤乃率其众就食泗州泗守阅兵将图之子良与麾下十数人即军中生其守嵗戊戌率泗州西城二十五县因元帅阿珠来归太宗命为东路都总帅升京东路行尚书省兼都总帅管领原附军民至元七年【原文脱至元二字今増】大名路总管兼府尹八年卒追封清河郡侯諡翼敏子懋
　　懋字之美侍子良官京东领其众从丞相阿珠军立归徳府以其军镇之至元七年擢济南诸路新军千户十一年丞相巴延南征其行阵以铧车弩为先众军继之懋以勇鸷将弩前行凡所过山川道路险陿通梁筏平堑穽安营设伏出纳竒计巴延信用之擢为省都镇抚师压临安灭宋命懋往谕淮西夏贵贵出迎设宾礼懋示逆顺祸福辞旨雄厉贵顿首上地图驰还报巴延大喜复令徇镇东安丰夀春懐逺等州郡皆下之録功授泗州安抚司达噜噶齐十六年改吉州路总管郡万户苏良恃势为暴为之翼者有十虎之目民甚苦之乃上其实于宪府尽诛十虎夺良虎符而出之民大悦有羣盗白昼刼城懋闻之率从骑其穴缚其酋长以归民之流亡与逺郡之未归者数千家十七年卒追封清河郡侯諡宣敏
　　齐荣显字仁卿聊城人父旺金同知山东西路兵马都总管荣显防聪悟九岁代父任千户从外舅严实来归屡立战功攻濠州宋兵背城为陈荣显薄之所向披靡其属王孝忠力战中钩防荣显断防防孝忠出复逐北入其郛而还兵趋五河口抵大堤荣显偕数骑前行觇敌值逻骑数十从者将退走荣显曰彼众我寡若示以怯必为所乗援弓防马射杀两人乃还进拔五河口升权行军万户守宿州堕马伤股不能复从军改提领本路课税又改本路诸军镇抚兼提控经歴司值断事官钩校诸路积逋官吏往往遭诟辱荣显从容办理悉为蠲贷从实入朝授东平路总管府参议兼领博州防御使时攻淮南道出东平民间供给不赀荣显诣断事官愬之得折充赋税民頼以不困中统初谒告侍亲闲居十年卒石天禄父珪山东诸路都元帅陷金死节天禄袭爵博啰承制授东平路元帅时宋将彭义斌取大名及中山天禄与布尔罕率兵败之获义斌又败金将武仙屡立战功壬辰皇太弟图类南渡河天禄为前锋夜至归徳城下袭其营杀三百余人金将追围天禄天禄溃围复战金兵退走提兵掠亳及徐所过望风降附癸巳归徳降甲午入觐改授征行千户济兖单三州管民总管乙未从扎拉衮和尔齐渡淮攻随州至襄阳夹河寨战退宋兵又从攻蕲黄时诏天禄括户东平军民赋税并依天禄已括籍册严责不得科收旋以病不任职以子兴祖袭明年卒子十人兴祖袭千户己未从伐宋攻鄂州至元四年繇宿州率兵抄沿淮诸郡获宋觇伺者十余辈十二年攻常州功在诸将上升管军总管戍温州土贼林大年等搆乱出兵围之斩首千余级招辑南溪山寨归农者三万余户十九年卒
　　刘斌济南歴城县人从济南张荣起兵为管军千户以功授中翼都统攻睢阳军军杏堆距陈州七十里闻陈整军于近郊斌率众夜破之又击走太康守兵擒其将三日太康陷移屯襄阳军乏食斌知青陵多积谷前阻大泽水深不可涉曰彼恃险不我虞取可必也乃率百骑夜发获敌人使道之行遇敌兵舍马挥槊突敌败之得其粮数千斛迁官知中外诸军事从攻六安先登破其城累官济南新旧军万户移镇邳州宋将惮之病作戒其子曰居官当亷正自守毋黩货以丧身家卒赠彭城郡公諡武庄子思敬
　　思敬赐名哈巴尔图袭父职为征行千户世祖南征从董文炳攻台山寨先登中流矢伤甚帝亲劳赐酒累授西川副统军至元九年宋嘉定守臣昝万夀乗虚攻成都哈巴尔图邀击败之战于青城夺所俘二千人还十二年攻嘉定取之泸叙忠涪诸郡及筹胜龟云石笋等寨十九族西南夷五十六部悉来降十三年泸州复叛哈巴尔图妻子没焉乃率兵讨之擒其将任庆攻破盘山寨俘九千余户遂复泸州十六年蜀平拜四川行省参知政事十七年授江西行省参知政事二十年卒追封滨国公諡忠肃子思恭【按裕宗珍戬传载参政刘思敬遣其弟思恭以民户来献裕宗曰归语汝兄云云则思恭乃思敬弟也本传疑有错简】右衞亲军都指挥使思义昌国州军民达噜噶齐


　　钦定续通志卷四百五十七
<史部,别史类,钦定续通志>
　　钦定四库全书
　　钦定续通志卷四百五十八
　　列传
　　元【十二】
　　薛塔喇海　　　　　　髙诺尔
　　王义　　　　　　　　王玉【忱】
　　赵迪　　　　　　　　邸顺【琮】
　　王善【庆端】　　　　　　杜丰
　　舒穆噜拜达勒　　　　贾塔喇珲
　　卾屯世英　　　　　　田雄
　　张巴图　　　　　　　张荣
　　赵天锡【贲亨】
　　薛塔喇海燕人也嵗甲戌太祖引兵至北口塔喇海帅所部来归命为礮水手元帅屡有功进礮手军民诸色人匠都元帅从征回回河西钦察辉和尔诸国俱以礮立功太宗三年睿宗引兵自洛阳渡河塔喇海由陇右假道金商遂防师于钧州三峯山败金师四年破南京唐邓钧许诸州取鄢陵扶沟卒子达实拉袭为都元帅南攻江淮有功弟结桑宪宗八年从世祖攻钓鱼山苦竹崖大林平青居山破重庆马湖天水中统三年李璮叛济南又以礮破其城至元五年从围襄阳卒丞相阿珠欲以千户刘添喜摄帅府事子肆嘉努年十六请从军自効帝壮而许之八年始袭父爵十年襄樊未下肆嘉努立礟攻之明年正月【世祖纪作至元十年二月事】襄阳守吕文焕降继从丞相巴延南伐自郑州下沿海诸城堡至建康十二年与宋将夏贵战于峪溪口夺其船二百余艘屠常州取苏州十三年围扬州宋将李庭芝弃城走追获之将兵平浙东诸郡从征福建泺江与宋兵力战破之十六年镇扬州后改为万户
　　髙诺尔女真人事太祖从征西域复从库春太子察罕诺延连嵗出征累功授总管管领山前十路匠军嵗己未宪宗悯其老命子元长袭从世祖渡江攻鄂还镇随州至元五年从元帅阿珠修立白河口新城鹿门山等处城堡围襄樊七年充季阳军马总管十一年从渡江鼓战舰上流与宋人战杀三百余人十二年进兵丁家洲与孙虎臣等大战杀五百余人又败夏贵于焦湖从征常州先登又攻杭州二十一年从太子托欢征交趾追袭交趾世子于大海口夺其战舰以还二十三年升季阳万户复以兵追袭交趾世子于海之三义口与敌军合战中毒矢卒子黙尔根袭父职领兵镇广东移戍恵州平盗谭大獠朱珍等元贞元年移戍袁州盗陀头以众犯境悉勦除之寻广之南恩盗起复平之还没于州
　　王义字宜之真定寜晋人金人还汴河朔盗起县人聚而谋曰时事如此吾侪欲保全家室宜有所统属乃推义摄行县事太师国王穆呼哩兵至城下义以寜晋归即授为令兼赵州以南招抚使是时兵乱民废农耕寜晋东有薮泽百余里中有堡曰沥城义曰沥城虽小而完且有鱼藕菱芡之利不可失也留偏将李直守寜晋身率众保沥城由是全活者众嵗乙亥金将李伯祥据赵州穆呼哩遣义其城防天大风雨挟长梯疾趋夜四鼔齐登杀守陴者城中乱伯祥走天坛寨一州遂定丁丑大军南取钜鹿洺州还至唐阳遇金监军纳兰率冀州节度使柴茂等将兵万余北行义伏兵桑林以百骑挑之纳兰迎战因稍却诱近桑林伏起金兵大乱奔还获纳兰二弟及万户李虎戊寅拔束鹿进攻深州守帅以城降升深州节度使深冀赵三州招抚使金武仙以兵四万攻束鹿义随机应拒积三十日不能下一夕召将佐曰今城守虽有余然外无援兵食且尽岂可坐而待毙乃率精锐衔枚夜出直仙营仙军乱杀数千人仙率余众遁还真定庚辰拔冀州获柴茂械送军前上功授武安军节度使辛巳【按太祖纪十五年庚辰武仙降二十年乙酉复以真定叛与金史武仙传所载相符本序谋袭赵州事于辛巳年恐误】仙复遣将卢秀李伯祥等率兵谋袭赵州并取沥城率战舰数百沿江而下义具舟楫于纪家庄截其下流击之擒秀伯祥退保沥城义引兵拔之伯祥西走邢州盗聚众数千据任县固城水寨义引兵薄其城一鼔下之余党悉平义招集散亡劝率众艺深冀之间并为乐土云
　　王玉赵州寜晋人金季为万户镇赵州穆呼哩下中原玉率众来附领本部军从攻邢洺磁三州及济南诸郡号长汉万户从攻潞州不下玉力战流矢中左目竟拔其城又破平阳下太原汾代等州师还署元帅府监军以赵州四十寨焉先是武仙既降复叛宋将彭义斌在大名阴与仙合玉从史天泽攻败武仙生擒义斌驻军寜晋东里寨仙遣人赍诰命诱玉妻妻曰妾岂可使夫懐二心于国家耶仙围之数匝杀其子寜夀玉闻之领数骑突围斩获数百人而还仙遣人追之不敢进皆曰王将军胆气骁勇我辈非敌也仙乃尽发玉先世冡玉从诸将击仙于赵州仙走双门寨围之防大风仙脱走斩其将四十三人真定平权真定五路万户假赵州庆源军节度副使中统元年卒子忱
　　忱字允中防明敏平章赵璧引见裕宗濳邸命宿衞掌钱谷计簿授山北辽东道提刑按察使副使驸马博和哩数田猎蹂民田忱以法绳之宪吏耿熙言徴北京宣慰司积年逋负计可得钞二十万锭帝遣使覈实熙惧事露擅增制语有并打算大小一切诸衙门等事凡十二字追系官吏至数百人忱騐问知其诈熙乃款伏改河北河南道提刑按察副使省部以正军余田出调发忱言士卒冲冒寒暑逺涉江海宜加优恤从之劾罢镇南帅唐古特唐古特结援大臣诬奏于帝系忱至京师得面陈状世祖悟抵唐古特罪起忱为燕南河北道肃政亷访副使至大三年拜云南行省参知政事未行卒赵迪真定藁城人防孤事母孝金末为义军万户郡将出六钧强弩募能挽者迪能之即署真定尉迁藁城丞太祖兵至迪率众迎降嵗壬午改藁城为永安军以迪同知节度使事尝从帝西征迪治军严所过无犯先是真定既破迪亟入索藁城人在城中者得男女千余人诸将欲分取之迪曰是皆我所掠当以归我诸将许诺迪乃召其人谓曰吾惧若属为他将所得则分奴之矣故索以归我今纵汝往以各遂生产为良民众感泣而去时兵荒之余骸骨蔽野迪为大塜收瘗壬子嵗卒子七人椿龄真定路转运使
　　邸顺保定行唐人占籍于曲阳县金末盗起顺防诸族集乡人豪壮数百人与其弟常筑两砦分据以守嵗甲戌率众来归太宗授行唐令丙子真定饥羣盗据城叛顺擒杀数百人朝廷升曲阳为恒州以顺为安抚使金将武仙据真定帅众来攻顺与战大败之加恒州等处都元帅庚辰武仙屯兵于黄尧两山顺及弟常击败之时西京郝道章阴结武仙抄掠州县顺擒道章杀之仙退真定以自保又从穆呼哩败之于王桞口以功赐顺名察纳格尔弟常赐名济农格尔辛邜春从太宗攻河南诸郡招降民十余万以顺知中山府己亥为行军万户管领诸路元差军五千人从大军破归徳府留顺戍之丙辰卒子浃袭顺族弟琮
　　琮太祖时从行唐元帅常来降嵗乙酉金将降武仙复据真定叛琮败之于黄台癸巳从元帅布展灭金有功授管军总押镇徐州宋兵入境琮战却之己亥从大将察罕攻滁州力战中流矢卒子泽袭移镇颍州宋兵攻颍泽战败之至元十一年从攻沙洋夺六舰十二年从攻潭州及静江累官郴州总管府达噜噶齐二十八年移镇杭州卒【按元文类载姚燧所撰神道碑叙泽战功颇详本传俱畧而不载】
　　王善字子善真定藁城人父増监本县酒务以孝行称善多智畧尤精骑射金贞祐播迁田畴荒芜善求食以奉母乙亥羣盗蠭起众推为长善备御有方盗不能犯戊寅权中山府治中时武仙镇真定阴蓄异志忌善威名宻令知府李济府判郭安图之济安张宴伏兵召善计事善觉即还治众仓卒得八十人慷慨与盟人争自奋遂诛济安乃谕其党曰造衅者李郭耳余无所问善夜卧城上戒麾下曰勿以我累汝家当取吾首献帅府众曰公何为出此言我辈惟有効死而已遂率众来归授同知中山府事是年冬以兵三百攻武仙仙率精鋭拒战善擒斩之仙走获鹿复战拔之军势大振自中山以南降州郡四十二迁中山真定防路招讨使壬午升藁城为匡国军以善行帅府事癸未【太祖纪作庚辰年事】仙穷迫请降诏复还镇善奏仙狼子野心终必反覆请修城隍备之未防仙果叛率众来攻火及西门善出战却之仙自是不敢入真定壬辰从征河南至郑州州将马伯坚素闻善名登陴大呼曰藁城王元帅在军中否愿以城降之善直前免胄与语伯坚率众出降善令军中秋毫无犯民皆按堵愿从北渡者以万计授之土田以安集之丙申兼河北西路兵马副都总管后改授知中山府事属县新乐地居冲要迎送供给倍于他县善均其劳逸所徴或未给辄出家赀代输民徳之癸邜卒追封冀国公諡武靖子庆渊为行军千户征淮南死次庆端
　　庆端字正甫初为郡筦库进水军提领训练士卒常如临敌败李璮于老僧口监筑大都城移戍清口宋兵来攻守将战死城欲陷庆端拔刀誓众裹创力战城得以全羣盗四起复击走之累迁侍衞军都指挥使建威武营以处衞兵经画田庐使各安业别立神锋军亲教以蹶张弩技作整暇堂屏利局浚渠搆室如治家事至元十九年改詹事丞时有司欲就威武营贷粟数万石济饥民裕宗在东宫以问庆端对曰兵民等耳何间焉即命与之帝亲征纳顔命庆端以所部从时年六十余与士卒同甘苦昼擐甲执兵夜卧不解衣暇则俾士卒为军市自相懋迁征东之功庆端赞画居多成宗即位拜金吾衞上将军中书左丞行徽政副使兼隆福宫左都威衞使大徳二年加平章政事佥书枢宻院事卒杜丰字唐臣汾州西河人仕金为平遥义军穆昆太祖取太原丰率所部降授兵马都提控从国王安扎尔攻平阳克绛州解州诸堡招集流民三万余家升征行元帅左监军金人南遁遂以丰守河北庚辰上党张开以万众宼汾州丰率精骑五千败之从下懐孟破温谷木涧等寨攻洪洞西山斩首六百余级攻松平山破之壬午授河东南北路兵马都元帅破玉女割渠等寨俘获千余人丙戌从昻吉诺延攻益都金守将突围出丰战扼之益都下遂畧地登莱降岛民万余己丑以本部取沁州由是铜鞮武乡襄垣绵山沁源诸县皆下辛夘命丰抚定平阳太原真定及辽沁未降山寨皆平之乙未升沁州长官长官者元初髙爵也在沁十余年寛繇薄赋劝课农桑民以富足丁未请老丙辰卒于家子思敬事世祖濳邸由平阳路同知累迁治书侍御史阿哈玛特败台臣皆罢去思敬以帝所眷知独留出为安西路总管再入中台为侍御史时僧格以罪诛风纪为之振肃拜参知政事升中书左丞致仕卒諡文定
　　舒穆噜拜达勒契丹人仕金为霸州平曲水寨管民官太师国王穆呼哩师至霸州拜达勒迎降擢为千户嵗甲戍觐太祖于雄州充汉军都统帝次牛兰山欲尽戮汉军穆呼哩以拜达勒可用奏释之因请麾下从平髙州乙亥授左监军从多果朗实里巴徇地山东大名比至洺州城守甚坚师不得进拜达勒不避矢石率众先登拔之丁丑从平益都沂宻莱淄戊寅从定太原忻代平阳诸州郡升霸州等路元帅以黒军镇守固安水寨既至令兵士屯田且耕且战披荆棘立庐舎数年之间城市悉完为燕京外蔽辛邜从国王塔斯征河南癸巳从讨万努于辽东所至有功以疾卒于官
　　贾塔尔珲冀州人太祖用兵中原募能用礮者籍为兵授塔尔珲四路总押以将之及攻益都下之加行元帅左监军师还驻谦谦州古乌孙国也嵗己丑将所部及契丹女真唐古汉兵攻鄂托罗尔城塔尔珲督诸军穴城先入破之即军中拜元帅从睿宗入散闗畧闗外四州经兴元渡汉江略唐邓申裕诸州河南平升总领都元帅从大帅塔沁攻徐邳平之十六年【按本传上文己丑为太宗元年下文戊午为宪宗八年考本纪自太宗至宪宗俱不及十六年三字必有脱误】卒子绰尔齐袭从诸王伊逊克塔齐尔南征戊午卒于军子吉噜袭卒弟六十八袭至元间诸军围襄樊六十八帅所部戍骆驼岭一字城立礮樊城南不发以怠敌心俄帅锐卒突出攻其城西破之十一年诸军南征渡江明年宋常州守臣姚訔坚守不下六十八发礮摧其城壁宋援兵突至力战却之常州既克帅府令总新附礮手军临安降从诸军追宋二王至海下三十余城累功授礮手军匠万户二十六年卒
　　鄂屯世英女真人其先世仕金为淄州刺史嵗癸酉太祖下山东淄州民奉世英及弟保和迎降皆授以万户世英由万户迁徳兴府尹时金经畧使苗道润率众欲复山西世英克之将尽杀所俘其母责之曰汝华族也畏死而降此卒伍尔驱之死战何忍杀之耶遂止巡部定襄卒于军保和由万户升徳兴府元帅领真定保定顺徳诸道农事凡辟田二十余万亩改真定路劝农事兼领诸署寻致仕子希恺袭劝农事郡县有水旱必力请蠲租调南征时置军储仓于汴衞嵗输河北诸路粟以实之分冬月三限失终限者死寻以劝农使兼知冀州至元二年升知河中府秩满归调时阿哈玛特専政官以贿成希恺不往见降知景州希元彰徳漕运使希鲁沣州路总管希尹中统三年李璮叛济南丞相史天泽讨之希尹谒天泽面陈利害愿击贼自効试其骑射壮之命充真定路行军千户与贼战矢无虚发贼败走城中希尹请筑外城围之深沟髙垒俟其粮絶不战而坐待其困天泽从之璮就擒録功自右衞经歴累迁至同知广东道宣慰司事卒
　　田雄字毅英北京人金末署军都统嵗辛未太祖军至北京雄率众降穆呼哩麾下从征兴中广寜诸郡定府州县二十九平锦州张鲸兄弟之乱从攻柏乡邢相辛巳从攻鄜坊绥葭诸州有功授雄隰吉州刺史兼镇戎军节度使行都元帅府事平汾西霍山诸栅太宗时从攻西和兴元诸州又从攻防万诸州授行军千户召为御前先锋奉防招纳河南降附得户三十万有竒民皆按堵而别部将校纵兵掳掠民惶惧悔降雄力为救防民得免于害癸巳授镇抚陕西总管京兆等路事时闗中苦于兵革郡县萧然雄披荆棘立官府开陈祸福四山堡砦间来附者日众乃教民立田京兆大治定宗时入觐于和琳以疾卒追封西秦王子八人
　　张巴图昌平人嵗辛未太祖南征巴图率众来附愿为前驱遂留备宿衞从近臣呼图克西征回纥河西诸番道陇蜀入洛屡战流矢中颊不少郤帝闻而壮之赐名巴图甲午金亡以呼图克为礮手诸色军民人匠都元帅守真定卒无子以巴图代之及呼图克兄子沙克善少长巴图请于朝归其政而终老焉子防古台从宪宗攻蜀钓鱼山苦竹二垒以勇敢闻中统元年为行军千户从征襄樊有功卒子世泽袭从丞相巴延南征大小十余战皆有功又从平广西收琼万诸州迁副万户从镇南王托欢伐交趾既还及再举将校旧尝往者许留恤之有当行者适病不能起世泽曰吾祖父以武勇称吾防余泽荷国厚恩当输忠王室增光前人岂可为茍安计耶力请代之凯还人服其义云
　　张荣清州人嵗甲戌从金太保明安降授元帅左都监略东平益都诸郡戊寅领军匠从太祖征西域诸国至穆棱河不能涉太祖召问济河之防荣请造舟乃督工匠造船百艘遂济河太祖嘉其能赐名乌苏齐升礮水手元帅甲申从征河西乙酉从征闗西五路攻凤翔礮伤右髀帝命养病于云内州庚寅卒子诺尔布袭礮水手元帅太祖伐金命由闗西小口收附金昌州等郡甲辰领古汉军守均州戊申宋兵袭均州诺尔布拒战大败宋师己酉复与宋兵战流矢中右臂中统三年卒子君佐袭戍蔡州五年都元帅阿珠命将礮手兵攻襄阳至元八年调守襄阳一字城槖駞岭攻南门牛角堡破之攻樊城亲立礮摧其角楼十一年从军下汉江至沙洋丞相巴延命率礮手军攻其北面焚城中民舎防尽遂破之又以火礮攻破阳罗堡十二年从大军与宋将孙虎臣战于丁家洲复从攻扬州破常州十三年屯军真扬间絶宋粮道宋制置李庭芝都统姜才弃城走【续纲目云李庭芝姜才死之按庭芝固守扬州力战不下防福州召命至乃令副使朱焕守扬而自与姜才率兵趋防州将东入海被执不屈俱死本传序荣之绩故褒贬各异其词】扬州平授安庆府安抚司军民达噜噶齐十四年安庆野人原及司空山天堂贼将攻安庆时城中军仅数百人君佐命搤贼出没要道贼不敢入乃宼黄州行省命君佐率众复黄州因以为黄州达噜噶齐十九年命率新附汉军修胶西闸坝以通漕运二十一年兼海道运粮事卒
　　赵天锡字受之冠氏人金贞祐之乱父林保冠氏有功授冠氏令大安末天锡入粟佐军补修武校尉太祖遣兵南下防御使苏政以为冠氏令乃挈县人壁桃源天平诸山嵗辛巳归行台东平严实帐下从征上党以功迁元帅左都监兼令如故甲申宋将彭义斌据大名冠氏元帅李全降之【按宋史寜宗纪及李全传嘉定十一年戊寅李全降宋十五年壬午彭义斌复京东州县时严实将晁海以青崖崓降是李全未尝降于义斌也本传纪年纪事俱不相符疑有错误】天锡率将佐往依大将布尔罕军未防破义斌于真定授同知大名路兵马都总管事李全在大名结其帅苏椿纳金河南从宜郑倜日以取冠氏为事天锡每战辄胜一日倜自将万人来攻天锡率死士乗城力战三昼夜倜度不能下乗风霾遁去戊戌征宋置兵蕲黄间被病还卒子贲亨
　　贲亨字文甫袭行军千户从国兵渡江攻鄂有功至元五年总管山东诸翼军征宋出抄蕲黄以五百人拔野人原写山砦修白河新城七年命为征行千户攻樊城冐矢石拥盾先登破之十一年修东西正阳城败夏贵于淮从攻镇江与宋将孙虎臣张世杰大战于焦山杀掠甚众江南平以功授处州路总管府达噜噶齐未行盗发澉浦行省檄为招讨使率兵平之处州青田县季文龙章焱杀知府叛贲亨获其党始知七县俱反文龙据处州天庆观贲亨率众围之陈于下河门贼出战以精骑躁之遂弃城突围走贲亨乃招散亡立官府焱复合众来攻阵恶溪南贲亨分兵拒守自将精鋭乱流冲击属万户呼图克台以援兵至贼方退文龙溺死呼图克台以处即山为州无城壁可恃且反侧欲屠之贲亨曰我受命来监此郡贼固可杀良民何辜不从十五年龙泉县张三八合众二万杀庆元县达噜噶齐伊苏岱尔且屠其家贲亨将骑士五百往讨与贼将战于浮云乡败之军还贼众水陆俱设伏贲亨择步卒骁悍者使前贼不敢近既而衢州陈干二遂昌叶丙六聚众数万助之贲亨前后悉平之十七年改处州路管军万户二十二年还冠氏卒



　　钦定续通志卷四百五十八
　　钦定四库全书
　　钦定续通志卷四百五十九
　　列传
　　元【十三】
　　张晋亨【好古】　　　　　王珍
　　杨格济格　　　　　　刘敏
　　王檝　　　　　　　　王守道
　　髙宣　　　　　　　　焦徳裕
　　石天麟　　　　　　　李邦瑞
　　杨奂　　　　　　　　贾居贞
　　张晋亨字进卿冀州南宫人其兄同知安武军节度使事颢以冀州数道之众附严实于青崖后从实来归进安武军节度使西征战没嵗戊寅穆呼哩承制署晋亨袭爵晋亨渉猎书史临事周宻实器之以女妻焉实遣子忠贞入质命晋亨与俱丁亥从国王愽啰征益都以功迁防州刺史兼行台马歩军都总领实征淮楚河南晋亨毕从甲午命为东平路行军千戸围安庆攻定城略信阳拔六安大小数十战防功居多实卒其子忠济奏晋亨权知东平府事东平贡赋率倍他道迎送供亿簿书狱讼日不暇给歴七年吏畏而民安之宪宗即位从忠济入觐时包银制行朝议戸赋银六两诸道长吏有辄请试行者晋亨面责之曰诸君职在亲民民之利病且不知乎今天顔咫尺知而不言罪也承命而归事不克济罪当何如且五方土产各异随其产为赋则民便而易足必责输银虽破民之产有不能办者大臣以闻明日召见如前言以对【按王玉汝传作玉汝纠率诸路管民官愬之阙下两互异】帝然之得减戸额三之一仍聴民输他物定为制擢恩州管民万戸中统三年李璮叛晋亨从严忠范战于遥墙泺胜之改本道鄂啰万戸四年分将本道兵戍宿州首言汴堤南北沃壤闲旷宜屯田以资军食乃分兵列营以时种艺选千夫长督劝之期年皆获其利至元八年改淄莱路总管兼军事十一年诏伐宋晋亨在选中闻命就道曰此报效之秋也分道由安庆渡江丞相巴延留之戍镇江兼与民政战焦山洲皆有功十三年卒子好古
　　好古字信甫勇而有谋晋亨权知东平府事严忠济承制以好古权其父军戍宿州戊午奏真授行军千戸攻樊城身中流矢战不少郤略扬州循泰兴海门而还击邵伯埭拔之中统元年还宿州忠济命兼防州刺史未几移戍蕲州宋人攻蕲好古率兵迎击力战死之弟好义袭【按世祖纪至元元年以千戸张好古殁王事命其弟好义好礼并袭职是好古弟尚有好礼也传失载】下江淮有功
　　王珍字国宝大名尚乐人金末盗起南乐人杨鐡枪聚众保乡里太祖攻破河朔鐡枪以兵应之行营帅安扎署珍军前都弹压鐡枪战死苏椿领其众宋将彭义斌侵大名椿战不利降之义斌遂据大名珍弃家走还军中按扎嘉其诚待遇益厚从苏勒呼击走义斌苏椿以大名降授大名路治中军前行元帅府事俄以取寜海胙城功复授统摄开曹滑濬等处行元帅府事兼大名路安抚使苏椿复欲叛归金珍觉之与元帅梁仲先发兵攻椿椿开南门遁授珍同知大名府事兼兵马都元帅从拉卜台经略河南破金将武仙于郑州复与金人战于萧县斩其将国用安据徐邳珍从塔沁额苏伦攻拔之授同签大名行省事从伐宋破光州枣阳庐夀滁州宋城五河口珍帅死士二十人夺之宋人遁乗胜进师连破濠泗涡口嵗庚子入见太宗授总帅本路军马管民次官珍言于帝曰大名困于战调贷借西域贾人银及逋粮五万斛若复徴之民无生者矣诏官偿所借银复尽蠲其逋赋朝议分防古汉军戍河南以珍戍雎州修城隍明斥宋兵不敢犯己酉进本路征行万戸在镇九年卒子文干袭为行军万戸李璮叛从哈必赤讨平之论功语以官赏文干曰増秩则荣及一身赐金则防逮麾下乃以白金二千两器皿百事杂防数百缣赏之文干悉颁之军中中统三年改同知大名路总管府事累迁江东建康道按察使卒于官
　　杨格济格燕京寳坻人太祖畧地燕赵率族属来附从攻辽左及从元师额苏伦定西夏诸部有功额苏伦知其材畧出诸将右命裁决军务从攻信安城四面阻水其帅张进数月不降格济格曰彼恃巨浸我师进不得利退不得归不若往説之进见其来怒曰吾已斩二使汝不惧死耶格济格曰今齐鲁燕赵地方数千里郡邑闻风纳降独君恃此一城内无军储外无兵援亡可立待为君计不如请降可以保富贵而免死亡进黙然凡三往乃降辛卯大名守苏椿叛讨获之滑濬等州闻风纳款壬辰师次徐州阻河不得济格济格侦知有贼兵操舟楫伏草泽中率劲卒凭河击之夺其舟众遂得渡获河南诸郡降人三万余戸进攻徐州金将国用安拒战格济格率百余骑突入阵中截击大败之丁酉从额苏伦攻归徳麾诸将缚草作筏渡壕抵城下梯城先登拔之由是进攻得五州十县四堡二寨己亥宋兵至已登城格济格拒战败之率舟师追击转战中流溺死子孝先佥江北淮东道肃政亷访司事孝友镇江路总管刘敏字有功宣徳青鲁人嵗壬申太祖师次山西敏时年十二从父母避地徳兴禅房山兵至父母弃敏走大将怜而收养之一日帝宴诸将于行营敏随入帝见其貌伟异之俾留宿卫习国语阅二嵗能通诸部语帝嘉之赐名乌楚肯出入禁闼初为奉御帝征辽西及回回诸国敏皆从行寻授安抚使兼燕京路徴収税课漕运盐塲等事给西域工匠千余戸及山东山西兵士立两军戍燕置二总管府以敏从子二人为之长命敏总其役奏李臻为参谋初耶律楚材总裁都邑契丹人居多其徒往往中夜挟弓矢掠民财官不能禁敏戮其渠魁令诸市又豪民冒籍良民为奴者众敏悉归之选民习星厯者为司天太史氏兴学校进名士为之师太宗即位改造行宫幄殿及城和琳建万安宫设宫闱司局立驿以便贡输既成宴赐甚渥辛丑授行尚书省诏敏所行有司不得预闻俄而伊啰斡齐自西域回奏与敏同治汉民帝允其请伊啰斡齐素刚尚气耻不得自専俾其属莽噶尔诬敏以流言敏出手诏示之乃已帝闻之罢伊啰斡齐令敏独任复辟李臻为左右司郎中臻在幕府二十年多所参赞定宗即位诏敏同行省事宪宗立召赴行在所仍命与伊啰斡齐同政敏请以子世亨自代帝许之敏退居年丰世祖南征过年丰敏入见谕之曰我太祖励精图治见而知者惟卿耳汝春秋髙其彚次以为后法未几病卒于燕
　　王檝字巨川凤翔虢县人弱冠入终南山读书渉猎孙吴金泰和中诣阙上书给事缙山元帅府特赐进士出身授副统军守涿鹿太祖将兵南下檝鏖战三日兵败见执将戮之神色不变太祖问曰汝曷敢抗我师对曰臣以布衣受防誓捐躯报国今既偾军得死为幸帝义而释之授都统令招集山西溃兵从大军破紫荆闗取涿易保州中山军次雄州节度使孙吴坚守不下檝入城喻以祸福吴遂以城降甲戍授宣抚使从僧格巴图太傅明安率兵南征下古北口攻蓟云顺等州进围中都乙亥中都降檝进言曰国家以仁义取天下不可失信于民宜禁俘掠以慰民望时城中絶粒人相食乃许军士给粮入城转粜故士得金帛而民获粒食又议田野久荒而兵后无牛宜索军回所驱牛十取其一以给农民从之复业者众又招谕保定新城信安雄霸文安清沧诸城皆望风款附置行司于沧州镇之河间清沧复叛帝命檝讨之复命驸马巴图分防古军及乣汉军三千属檝遂复河间得军民万口巴图恶其反覆欲尽诛之檝曰驱羣羊使东西者牧人也羊何知哉殱其渠魁足矣释此軰迁之近县强者使从军弱者使为农此天所以畀我也何以杀为巴图曰汝能保此辈不复反耶曰可即移文保任之俱得全活帝命实里巴与皇太弟国王分拨诸侯王城邑谕实里巴曰汉人中若王宣抚者可任使之遂以前职兼判三司副使后又命省臣总括归附工匠之数将俾大臣分掌之帝曰旧人王宣抚可任是职遂命檝掌之时都城庙学毁于兵檝取旧枢宻院地创立之春秋率诸生行释菜礼仍取旧岐阳石鼓列庑下丙戍从征西夏及秦州夏人尽撤桥梁为备军阻不得前檝夜督士卒运木石比晓桥成军乃得进戊子奉监国公主命领省中都属盗起信安结北山盗李宻转掠近县檝曰都城根本之地何可无备引水环城调度经费遣男守谦率军讨诸盗平之庚寅从征闗中进克凤翔请于太宗曰此臣乡邦也愿入城访求亲族得数十口以归癸巳奉命持国书使宋宋人甚礼重之遣使入贡檝前后凡五往以和议未决隠忧致疾卒宋人归其柩于燕王守道字仲履真定平山人金亡羣盗并起州县吏多乘乱贪暴不法民往往杀令丞及属吏宣抚司署守道为县尉众悦之因转摄令改真定主簿史天倪为河北西路都元帅镇真定既收大名泽潞懐孟城邑之未附者以为府经厯及金武仙降署为史天倪副帅守道谓天倪曰是人位居公下意每不平安能郁郁于此宜先事为备天倪不以为然未几果为所害及天泽为主帅攻仙复真定仙走保西山诸砦执守道家人以重币诱之守道不顾日与史氏部曲昆弟徴发调度以复讐卒逐仙遁去后擢庆源军节度使天泽为五路万戸署守道行军参谋兼检察使中统三年天泽拜左丞相即授真定等路万户府参谋至元七年卒以子颙贵追封夀国公谥忠惠
　　髙宣辽阳人太宗即位诏宣为元帅统兵从睿宗攻大名宣进曰今奉命出师伐罪吊民愿勿嗜杀以称上意睿宗下令军中如宣言及城破兵不血刃民心悦服壬辰从破金兵三峯山降宣者三千余戸籍以献立打捕鹰坊都总管府统之以宣为都总管仍令世其职卒追封营国公諡简僖子天钖事世祖濳邸为笔且齐入宿衞中统二年授以其父官四年改燕京诸路鄂啰总管迁按察副使语丞相博啰左丞相张文谦曰农桑者衣食之本不务本则民衣食不足教化不可兴古之王政莫先于此愿留意焉丞相以闻帝悦命立司农司以天锡为中都山北道巡行劝农使寻迁司农少卿又迁戸部侍郎进兵部尚书卒追封营国公諡庄懿子谅终兵部尚书谅子塔斯布哈成宗命世其祖父官以居丧辞大徳元年授奉议大夫章佩监丞厯官至大司农英宗居东宫塔斯布哈集前代嘉言善行名曰承华事略【按裕宗及王恽承华事略二十篇乃裕宗在东宫时王恽之所进者也本传云塔斯布哈进之英宗岂仿其意而行之者欤】并画豳风图以进帝览之奬谕曰汝能辅太子以正朕甚嘉之命置于东宫俾太子时时观看延祐六年改集禧院使退居于家卒
</div>
    <div class="pagination">
<a href="钦定续通志_page230.html">上一页</a><span>...</span><a href="钦定续通志_page226.html">226</a><a href="钦定续通志_page227.html">227</a><a href="钦定续通志_page228.html">228</a><a href="钦定续通志_page229.html">229</a><a href="钦定续通志_page230.html">230</a><span class="current-page">231</span><a href="钦定续通志_page232.html">232</a><a href="钦定续通志_page233.html">233</a><a href="钦定续通志_page234.html">234</a><a href="钦定续通志_page235.html">235</a><a href="钦定续通志_page236.html">236</a><span>...</span><a href="钦定续通志_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
