<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1488 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1488 页/共 1860 页</h1>
    <div class="content">
○又谕、四川布政使查礼、朕看其人尚属老练。虽擢用藩司未久。但伊在川省有年。于地方事务。必能熟谙。若用为巡抚。是否可以胜任。著传谕福康安、即将查礼平日办事如何。及才具果否练达之处。速行据实密奏。将此由六百里传谕知之。　　

○戊辰。上幸瀛台　　

○谕、本年豫省青龙冈漫口。黄水灌入东省湖河。江南之沛县。正当下游。受患较甚。该处城垣。经漫水淹浸。不无坍损。居民避水移徙者。田庐亦间有漂没。从前已屡经降旨。加恩抚恤。现在豫省漫口。业经合龙。所有该县被淹地方。全可涸出。城垣庐舍。必须亟为补葺。著于两淮盐课内拨给银五十万两。交与萨载、将该处城垣修理完整。并查明移徙户口。设法招徕安抚。酌给宁家缮葺资费。该督务须董饬所属。悉心勘估。实力上紧办理。以副朕廑念灾区。惠爱黎元之至意。　　

○谕曰、袁守侗现丁母忧。所有直隶总督、著郑大进补授。郑大进未到之前。著大学士英廉暂行管理。并著即日驰往。不必请训。　　

○又谕曰、阿桂等奏、青龙冈漫工。于本月二十四日。将两坝先后下埽。引河流行畅顺。于二十六日辰刻挂缆堵合。天气晴明。人夫踊跃。二十七日午刻追压到底。金门下业巳断流。大溜全归引河等语。览奏深为欣慰。此次青龙冈漫口。于半年中即已堵筑完竣。较为迅速。且系北岸、视南岸施工为倍难。今已趱办蒇功。甚属可嘉。阿桂、韩鑅、李奉翰、富勒浑、并著交部议叙。所有在工员弁、俱属奋勉出力。著查明交部一并议叙。至此次要工合龙。固由在事诸臣办理得宜。而河神默助。得以顺轨安澜。自当显示褒崇。用酬神佑。并著韩鑅等于该处建造龙王庙。候朕亲书扁额。发往悬挂。并将朕御制合龙志事诗。发刻立碑。以昭灵贶。御制诗曰。迩年瓠子屡河工。今岁北开更切忡。抢水引渠相悉虑。民□日民垫户自惭躬。深冬始得合龙告。善后益廑哀雁穷。天佑心钦敢言报。速因神助建祠崇。　　

○谕军机大臣等、本日据阿桂等奏报、于本月二十七日合龙一摺。披阅之余。深为欣慰。现已明降谕旨。将阿桂等交部议叙。其在事出力员弁、一并查明交部议叙矣。阿桂于工所留住两三日。即当起程来京覆命。李奉翰亦即回南河本任。其善后一切事宜。著韩鑅会同富勒浑悉心筹酌。实力妥办。务使堵筑缺口处所。夯硪坚实。应筑堤坝工程。务期巩固。方为万妥。至此次合龙后。其下游被水之山东江南附近各州县。从此水渐就涸。灾黎可得安居。惟是东省之昭阳、南阳、及江南之微山等湖。向来原为蓄水济运。以利粮艘遄行。今合龙后。水无加长。若一任其宣洩无余。恐于明年重运。转致有碍。著传谕萨载、国泰、相度机宜。酌量常年蓄水尺寸志桩。封闭节宣。庶不致将来复有缺水之虞。至山东江南积水。均须迅速顺导归海。以期畅达。俾民田全数涸出。该督等务须速为筹画。妥协经理。再江南沛县等处。修理城垣。及抚恤各事宜。需用较多。现拨两淮盐课银五十万两。交萨载悉心查勘办理。如尚有不敷。即再行据实奏请。候朕再降谕旨。酌量拨给。著将此由六百里传谕萨载等、并谕阿桂知之。　　

○是月。直隶总督袁守侗、以亲母病故。奏请离任守制。得旨、汝夙孝。但不可毁而致过。善守礼而养身。为国良臣。即孝也。　　

○署福建巡抚杨魁奏、闽省仓谷。自乾隆四十二年、至四十五等年。各属平粜尚未买补者。计十七万六千五百余石。本年夏间各属平粜仓谷。共二十七万八千六百余石。现在晚稻收成丰稔。自应乘时买补。惟新旧粜谷。为数过多。并买恐妨民食。现通饬各属。将乾隆四十二、至四十五等年。平粜未买谷。统于冬季全数买补还仓。至本年平粜谷。查明该州县。如无应买积年平粜额谷者。即于冬季全数买补。如有积年平粜谷应行买补。而本年又有粜谷者。饬将积年尽数买完还仓。其本年粜谷。俟来岁早稻收成后再买。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十五


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。十二月。巳巳朔。上诣大高殿行礼。　　

○谕军机大臣等、昨据袁守侗奏、盘获黑龙江逃遣李四即李连海一犯。当即审明正法一摺。朕阅其情节。李连海、系劫盗免死减等发往黑龙江之犯。乃敢于配所乘间逃逸。情罪较重。因令军机大臣、查该犯脱逃时。该将军永玮、并未专摺具奏。仅照寻常逃犯之例、咨明刑部、转行通缉。所办非是。著传谕永玮、及各省将军督抚等、嗣后除寻常逃犯仍照例咨部外。如遇有此等命盗免死减等人犯。在配脱逃。情罪较重者。即一面饬属通缉咨部存案。一面奏闻。　　

○又谕、据富勒浑奏、续获要犯并凶徒拒捕伤差审拟一摺。已交三法司核拟速奏。据称、陈顺一犯。知李老腿即李钊案内罪犯。并不举首。反资给盘费。致令远扬。及该县差拏。又纠合族人陈国瑞等、将兵役打伤致死。实非寻常拒捕杀人者可比。情节殊为可恶。至陈国瑞一犯。虽因伤身死。其妻子亦不可恕。著交该抚查明案内为首要犯。一并照反叛例、给功臣之家为奴。兵役徐大有、梁春、因被拒捕殴毙。殊属可悯。应将伊家属酌赏抚恤。再该抚摺内所称汝宁南阳等府属。界联湖北。山僻乡民。人既愚蠢。性多凶悍。自应大加整顿等语。所见亦是。然新蔡一案。李钊等胆敢聚众不法。地方官平日之未能整顿。已可概见。著传谕该抚、嗣后务须通饬各属。实力整饬。如有生事不法之徒。即严拏究治。不可稍存姑息。　　

○调广西巡抚姚成烈、为湖北巡抚。以广西布政使朱椿、为广西巡抚。广西按察使富躬、为广西布政使。　　

○庚午。谕、陈辉祖具题秋汛安澜。塘工稳固一本。已批该部知道矣。向来海塘河工秋汛情形。应于霜降后循例题报。即至迟亦当于立冬前后。今节气已逾大雪。是过两月之久。该抚始行具题。甚属迟缓。陈辉祖著交部议处。　　

○谕、本日阿桂等因青龙冈坝工堵合后。复有蛰塌。奏请交部治罪。此次漫口合而复开。人力所不及施。实出意外。尚非在工诸臣经理不善之过。其所请交部之处。著加恩宽免。至前此奏报合龙后。曾降旨将阿桂等议叙。此时坝工既未能告蒇。若即邀录叙。阿桂等心有未安。朕亦引以为愧。所有前次交部议叙之处。著停止。至河狭道张有年、东河加都司衔守备张位南、守备赵魁、因在工防护。随埽冲失。实为可悯。俱著加恩照阵亡例议给恤荫。伊等之子。并著该部于服阕后。带领引见。其余在工淹毙受伤员弁人等。著阿桂等查明。照例一体议恤。所有河陕道员缺。即著阿桂等于该省知府内、拣选熟谙出力之员。奏请补授。该部知道。　　

○谕军机大臣等、据阿桂等奏、二十七日合龙后。至亥刻东坝头及金门一带、陡蛰塌宽五十余丈。大溜全掣、仍从漫口下注等语。阅之深为骇异。然此亦无可如何之事。阿桂等转不必惊惶。惟当尽心筹画。再行设法堵闭合龙。无他计也。已于摺内详悉批示。但阿桂前奏合龙后。留住两三日。即行起程。此时坝工又复蛰陷。伊自当仍留工所。督率指示。相机进占合龙。且经此一番。嗣后尤须加意慎重。以期巩固。方为万妥。此次坝工蛰陷。实出意外。朕细加推求。或因天气严寒。用冻土追压。未能坚实。致有罅漏进水。复有此变。亦未可知。但是否实系如此情形。著阿桂等悉心访察具奏。至阿桂另摺奏请、于内外大臣中谙习河工者。派令来豫熟筹妥办等语。此可不必。近年诸臣中、经理河务。较有把握者。舍阿桂岂复有人。即如嵇璜、早有令河流仍归山东故道之奏。此语岂复可行。无论黄河南徙。自北宋以来。至今已数百年。即以现在情形而论。其向北泛溢之水。由赵王河归大清河入海者。祇有二分。其余由昭阳南阳等湖南下者。仍有八分。甚至江南沛县城垣被冲。则南下之水势。较北更大。此时岂能力挽全河之势。使之尽由北流。且于山东、直隶、运道往来。甚有关碍。岂容妄议更张。为今之计。惟有就事论事。救弊补偏。此外别无办法。阿桂等惟当安心静镇。另筹妥办。以期天助神佑。早得蒇功。至现在朕前办事。虽觉人少。但阿桂不能即离要工。亦不必过为焦急。其所请解退职任。加倍治罪之处。不必行。惟昨经降旨、将阿桂等、及在工出力员弁、交部议叙。此番合龙后。复有蛰塌之事。不特阿桂等仰邀录叙。谊难自安。即朕亦难以曲加恩奖。现已明降谕旨、停止议叙。其被水冲失之张有年等、甚属可怜。已交部照阵亡例议恤矣。至现在工次情形。究竟若何。著阿桂等详晰绘具图说。据实一并速行覆奏。将此由六百里加紧传谕知之。　　

○又谕、昨因袁守侗奏报丁忧。已降旨授郑大进为直隶总督。其未到任以前。著英廉暂行署理。但英廉在京所管事务较多。郑大进必须速行接任。著传谕该督、接奉此旨后。即日束装起程。务于年内即抵新任。俟过新年再行来京陛见。将此由五百里谕令知之。　　

○召湖北布政使梁敦书来京。以福建按察使永庆、为湖北布政使。云南迤东道伊星阿、为福建按察使。四川川东道姚梁、为广西按察使。　　

○辛未。谕军机大臣等、昨据阿桂等奏、坝工合龙后仍复蛰陷一摺。业经降旨、令阿桂等不必惊惶。设法另筹妥办矣。此时阿桂等、想仍督率在工员弁、纠集人夫、重起工作。诸凡尤须加意慎重。不可稍存怨尤之心。朕昨阅阿桂等奏报。未尝不为焦急。是夜未能安枕。然此中凛凛。惟有斋心祈祷。敬慎益虔。以期上契天心。默为垂佑。俾要工得以早蒇。灾黎不致荡析。阿桂为朕股肱。自当仰体朕意。早期集事。此次之蛰塌。或由前此所做坝工未能坚实。及所开之引河吸溜未能得势。我君臣当以此返而自省。惟有益加敬凛。竭尽人事而已。至现在蛰塌口门。或因坝工原占地势。尚未合宜。应另行相度。量为移置。以期妥协。再所开引河。既不甚得力。或当设法再筹。另为续挑引溜。即如前次仪封堵筑漫口。亦有冲塌重复堵合之事。其如何办法。与此番情形。是否相同。著阿桂等悉心筹画。集思广益。妥议具奏。至嵇璜所奏令河流仍归山东故道之语。现在漫口下注。北流之水。祇有二分。其南下者至八分之多。断难回狂澜使之北注。事势显而易见。朕料其必不可行。阿桂与李奉翰、韩鑅等、目击全河形势。想亦未必以为然。仍令阿桂等各就所见。据实覆奏。再李永吉、在工年久。颇悉河务。现因落水受伤。是否即能平复。照旧当差办事。并著阿桂查明一并覆奏。将此由六百里加紧传谕知之。　　

○壬申。谕、前据陈辉祖查抄闵鹓元原籍赀财。其家祇存银三两。殊堪骇异。无论闵鹓元在甘肃同知知县任内。侵蚀帑项。盈千累万。其运回家赀。必不止此。即闵鹗元久任巡抚。其所得养廉优厚。岂忍令其胞弟贫乏至此。非陈辉祖查办时任听委员欺隐。随意开报。即闵鹓元之家属。闻风豫为寄顿。闵鹗元在江苏、离伊原籍甚近。岂无见闻。乃任其私自隐藏。希图事后安享。实为朦混欺饰。曾降旨严行申饬。并令其明白回奏。兹据闵鹗元覆奏、请将伊名下原籍任所财产。一并恭缴入官。并请革职交部治罪等语。何必为此不衷过甚之辞乎。甘肃自王亶望为藩司。首先作俑。与通省属员。捏灾冒赈。联为一气。其案内人犯。现已审明侵蚀银数多寡。按律问拟。其查抄各犯家产。因此事发觉已久。各犯家属诸弊丛生。但此等婪得之财。理无久享。亦不必过为搜求。业经明降谕旨。则隐匿寄藏财产者。亦不独闵鹓元一人。且以全案而论。有王亶望之丧心侵冒。无怪有闵鹓元之事后藏匿。陈辉祖、闵鹗元之互相欺隐。转不直一噱。朕尝谓不为已甚去已甚。正谓此也。然不得不明揭伊等之私者。恐伊等遂谓朕易欺也。封疆大臣。理宜公忠体国。实心任事。不得稍存欺饰。今闵鹗元于伊弟骩法营私诸事。既不能管教于前。及发觉查抄。又任其隐匿侵欺于后。即伊具摺自陈。亦难以解免。试令清夜扪心。其亦知愧知惧否耶。其所请革职治罪。及呈缴家产之处。朕究不为已甚。均著加恩宽免。闵鹗元原摺著发钞。并将此通谕中外知之。　　

○癸酉。谕、据伊勒图奏称、明年应行入觐之土尔扈特和硕特台吉等、如照旧例令伊等自备资斧前往。恐台吉等力尚未能。仍请令驰驿前往。俟数年后。伊等生计宽裕时。再令其自备资斧前往等语。所有明年入觐之台吉等、即照伊所奏。准其驰驿。　　

○又谕、本日据闵鹗元覆奏、伊弟闵鹓元、在甘肃侵冒帑银、及馈送王亶望银两之事。知而不举各缘由一摺。其措词始终掩饰支吾。并未明白回奏。已于摺内详悉批示矣。王亶望在甘肃藩司任内。与蒋全迪等、通同一气。侵帑婪赃。种种不法。实为从来未有之奇贪异事。内外大臣、无人不知。乃竟无一人举发陈奏。朕实为之寒心。至陈辉祖、闵鹗元、则俱有胞弟为王亶望属员。其平日家信往来。必有言及王亶望侵贪。及上下通同作弊之事。陈辉祖、闵鹗元、当时恐径行举发。必致株连其弟。因而隐忍不语。徇私废公。已属昧良。然犹或情事所有。尚可曲为之贷。今事已全行败露。朕复屡经降旨。严切询问。闵鹗元覆奏之摺。乃止称不能管教、及未能先事举发等语。而于当时有无确切家信。及知情不举之处。始终掩护。不肯奏出实情。此等居心行事。岂能于朕前巧为尝试。著再传谕陈辉祖、闵鹗元、令其各将伊弟在甘省与王亶望等、通同作弊之事。有无往来家信。伊二人知而不举之处。据实具奏。倘伊等不知朕恩。仍复如前巧言搪塞。则是有意欺罔。不但将伊等革职拏交刑部。朕必亲自廷鞫。伊等自揣。尚能始终掩饰乎。试思督抚中岂少伊二人竟无人可用之理。朕临御四十余年。办理庶务。一秉大公至正。无论督抚大吏。即小民亦不肯屈抑一人。若听闵鹗元之巧为文语支饰。置而不问。天下无识之徒。转以朕为屈抑伊等。则朕不肯受过也。不为已甚。朕之夙志。若伊等激朕以为已甚。则朕亦非不能为已甚者。将此传谕中外。咸知朕意。并令陈辉祖、闵鹗元、各摅天良。据实明白覆奏。所有闵鹗元原摺。一并发钞。　　

○又谕、前据图思义等查奏参革哈密通判经方、亏短库贮银至十五万余两。业经降旨将经方解京严审。并令李侍尧等、详查如何亏短花费缘由。据实具奏。今据李侍尧奏、查经方在哈密通判任内。节次由道库司库、及接收上任交代银、共四十七万九千余两。其作何支销之处。缘口外各厅州县、一切动用银两。自四十二年经乌噜木齐都统索诺木策凌奏准、由该处径行报销。所有经方任内支收细数。总督衙门无从稽核。其如何花费。哈密距省较远。一时未能悉其底里。现在另行访查具奏等语。口外各厅州县、经管库项银两。其支收数目。自应随时详报总督。方足以资稽核。乃索诺木策凌奏由该处径行报销。以致总督衙门。无从查考。经管之员。得以任意支销。侵亏钜万。实由索诺木策凌办理不善所致。著交部严加议处。嗣后口外地方。一切请领接收银两。及作何动用之处。并著会同该督、查核详确报销。著为令。该部知道。　　

○甲戌。孝惠章皇后忌辰。遣官祭孝东陵。　　

○谕、据富勒浑奏、现在仪封漫工。购办物料。需费浩繁。司库存贮银两。不敷动拨。请拨银一百万两解豫等语。著照所请于户部库内拨给银一百万两。照例派委妥员、迅速解往。以济要工。　　

○谕军机大臣等、户部奏驳、李侍尧咨请设立军需局。并议令裁彻新疆经费局一摺。所驳是。已依议行矣。此次剿捕逆回。百余日即已竣事。不过如剿灭临清逆匪王伦相类。非从前出征外域。经年累月。案次繁多。必须设立军需局办理者可比。此等小丑。不值设立军需名目。李侍尧非不谙事之人。何以为此率行咨请耶。即户部所设军需报销局。亦因川省军需尾案未清。是以尚未议裁。将来一经完竣。即当悉行裁彻。至该省办理新疆事务。章程已定。此时所办。俱系例案相承。其应支一切钱粮。自有藩司总理其事。从前所设经费局。亦可一并裁彻。著传谕李侍尧、即照部驳办理。至阿桂系经办此事之人。其所见亦必与朕意相合。将此由五百里传谕李侍尧、所有户部原摺。一并发往。并谕阿桂知之。　　

○又谕曰、阿桂等奏坝工情形一摺。据称、现将青龙冈起、至孔家庄、荣华寺、杨家堂、七千余丈引河。一律展挑宽深。则口门收窄。开放引河时。可期宣洩畅利。计日论工。须三十余日。方能挑竣等语。此时亦祇可如此办理。阿桂等惟当督饬在工人员。实力趱办。但须益加慎重。毋因欲速而致疎忽。以期一举集事。至朕廑念要工。日夜綦切。前曾谕令阿桂等、即绘具图说呈览。何尚未据奏到。著传谕阿桂等、即将现在筹办之处。详悉绘图。并将日内工次情形迅速覆奏。将此由六百里谕令知之。　　

○乙亥。谕军机大臣等、现在讯问参革哈密通判经方、在任亏短库项银两缘由。据供、哈密地当孔道。差使络绎。一切车辆饭食。俱需供应。以致多费等语。各省驿站。一应供费。定例俱于正项开销。即新疆一带。差务较繁。其车辆饭食等项。亦俱系照例支给公项。何用地方官复行赔垫。乃经方辄藉口差使供应为词。虽系该犯巧为支饰。但该处驿站。恐亦必有不照定例滥行花费之处。新疆道里辽远。稽察难周。著传谕李侍尧、明亮等、将该处驿站。向系如何办理。现在有无违例供应。及往来差员骚扰需索等弊。详确查明。并严行督饬新疆各厅州县、务令按照定例。不得滥行支应。任意妄费。以致正项亏缺。将此由五百里传谕知之。并即将查办情形。迅速据实覆奏。　　

○兵部议准、两广总督觉罗巴延三奏称、粤省巡洋大员。向例每年自二月起、至九月止。分上下两班巡查。自十月至次年正月。因风信靡常。未有统巡之员。难资弹压。请嗣后将各镇协营巡期。每年改定六个月为一班。上班自正月初一起、至六月底止。下班自七月初一起、至十二月底止。轮流更换。至统巡各员。例应会哨。上班仍请照旧例以三月初十、五月初十、为期。下班统巡各员。既改于七月初一出海。而旧定会哨。系是月初十。为期太近。应改为八月初十、十月初十。再分巡员弁、每月与上下邻境舟师会哨。现增添十月至次年正月巡期。亦应饬令按月增添哨期。均应如所请。又称、雷琼镇海安、海口、二营季巡。向系左右两营守备轮流出洋。该守备上下两班。又俱应统巡分巡。大鹏一营。上班以守备出洋统巡。秋冬季巡。又系该守备带领外委游巡。是一彻班巡。即接季巡。均系终年在洋。营务乏员料理。请嗣后添委千总、把总、与守备轮班巡察。亦应如所请。从之。　　

○丙子。上幸瀛台。　　

○加赈山东邹平、齐东、惠民、青城、阳信、海丰、商河、滨州、利津、沾化、蒲台、滕县、汶上、峄县、菏泽、单县、城武、曹县、定陶、博兴、高苑、乐安、寿光、济宁、金乡、鱼台等二十六州县。济南、济宁、临清、三卫。官台、王家冈、永阜、三场。本年被水灾民灶户。　　

○丁丑谕、广东巡抚李湖、老成练达。才守兼优。简任巡抚以来。办理地方事务。实心实力。正资倚毗。兹闻溘逝。深为轸惜。著加恩晋赠尚书衔。其任内降革处分。并予开复。所有应得恤典。著该部察例具奏。　　

○调山西巡抚雅德、为广东巡抚。以山西布政使谭尚忠、为山西巡抚。调浙江布政使国栋、为山西布政使。以浙江杭嘉湖道盛住、为浙江布政使。　　

○豁除湖北江夏县、乾隆四十五年分、被水冲坍民田五十七顷十九亩有奇额赋。　　

○戊寅。谕军机大臣等、萨载奏盘查南河河库实存银两一摺内。止称亲往道库按款查核。并无短少等语。河库存贮银两若干。自有实在数目。该督具奏时。自应于摺内将旧存若干。新收开除。及现在实贮若干之处。详晰核明声叙。何得仅以并无短少一语。草率了事。萨载久任督抚。不应若此。将此谕令知之。　　

○又谕、据福康安奏、接奉严拏逃犯游贵谕旨、即飞饬文武员弁、严密躧拏。旋据内江县知县李恩书等、在该县长冲地方。将游贵盘获。现在审明正法等语。前因游贵原籍四川。恐其脱逃后。或仍潜回本籍。是以谕令福康安、于该犯行走交界处所。派员严缉。今已盘拏就获。所办甚好。于摺内批示矣。至此等遣犯脱逃之案。节次谕令各省督抚、严行查缉。乃各督抚并不留心。是以奏报就获者甚属寥寥。即如湖广一省。昨据舒常奏到。未获逃兵。尚有一百五十余名。可见外省于此等案件。往往视为具文。不能督饬属员实力盘缉。以致各该犯等、幸逃法网。殊非缉匪安良之道。著再传谕各督抚、于此等逃犯。务须严饬各属、慎密侦探。设法查拏。毋使该犯等得以匿迹远扬。致稽显戮。　　

○又谕、据福康安奏、保举堪胜总兵一摺。内称、副将魁麟、熟谙营伍。堪胜总兵之任。现在奏升副将。送部引见。再前任云贵总督时。有滇省副将玛尔洪阿、黔省副将七十五、刘纡青、吉兰泰等、均系才技优娴。熟悉营伍。堪胜总兵之任等语魁麟一员、现据该督奏升副将送部引见外。其玛尔洪阿等四员。著传谕富纲、即将该员等调取来京。送部带领引见。　　

○刑部议覆、哈密通判经方亏缺库项。请旨即行正法。其收受食物之前任都统索诺木策凌、并请按律治罪。得旨、经方以通判微员。经手库项。胆敢任意亏空至十五万余两之多。实非寻常侵贪者可比。经方著即处斩。伊子重庆、著销去旗籍。发往伊犁。给厄鲁特为奴。以示炯戒。前任都统索诺木策凌、本应照部议定拟治罪。但究系收受食物等项。并未婪得属员赃私。姑从宽免其革任。仍注册。　　

○蠲缓直隶沧州、盐山、庆云、青县、四州县。严镇、兴国、富国、丰财、四场。本年被水灶户额赋。　　

○旌表守正被戕奉天盖平县尼僧顶有。　　

○巳卯。谕、本日据御史钱沣奏、陕西巡抚毕沅、前署督篆时。于该省折捐冒赈诸弊。瞻徇前政。畏避怨嫌。明知积弊之深。不欲抉之自我。其罪较捏结各员。尤觉无减。请敕部将毕沅比照议处一摺。所奏甚是。甘省折捐冒赈一案。上下通同一气。赃私累累。内外大臣、并无一人陈奏。至毕沅近在邻封。且两署督篆。见闻尤切。乃不据实劾参。今夏仍降旨令其明白回奏。据伊自请愿罚银五万。留备甘省官兵赏犒之用。今据钱沣奏称、毕沅彼时亲握督篆。一切钱粮案件。归其核定咨题。不啻了若观火等语。但毕沅署理总督之日。是否正王亶望现任藩司之时。著交吏部详查据实具奏。若不在同时。则其自所议罚。亦足蔽辜。盖王亶望之事。举朝皆知而不举。何怪毕沅一人耶。此朕之不为已甚也。若正同时。则诚有如该御史所论。朕亦不能为毕沅解矣。待朕另降谕旨。此朕用人之苦心。所有此旨、及钱沣摺。俱著发交毕沅阅看。并令其明白回奏。　　

○又谕、本日据阿桂、李奉翰、韩鑅覆奏、嵇璜前奏令黄河北流仍归山东故道。其事必不可行各摺。已批交该部知道矣。此事前据嵇璜面奏。朕揣度形势。早知其事势难行。无论黄河南徙。自北宋以来。至今已阅数百年。即以现在青龙岗漫口情形而论。其泛溢之水。由赵王河归大清河入海者。止有二分。其由南阳、昭阳等湖、汇流南下。归入正河者。仍有八分。岂能力挽全河之水。使之北注。此事势之显而易见者。从前孙嘉淦、亦曾有此议。究以形势隔碍难行。其说遂寝。今嵇璜复有此奏。是以降旨询问阿桂等、令各就所见。据实覆奏。兹据阿桂等覆奏、俱称揣时度势。断不能行。其词若合一辙。且称始而南流八分者。继则全归南注。地形北高南低。水性就下。惟应补救弊。以复其安流顺轨之常。山东地高于江南。若导河北注。揆之地形之高下。水性之顺逆。断无是理等语。谅阿桂等必揣合朕意。故为此奏。但嵇璜尚素为熟悉河务之人。其前奏使河流仍归山东故道之语。亦必中有所见。即使其事难行。而其言为要工起见。究属因公。且治河之策。本应集思广益。正不妨博采周咨。以期询谋佥同。折衷至当。著大学士九卿科道等、再行悉心妥协会议具奏。　　

○又谕、户部议覆和隆武奏、请将吉林地亩钱粮数目。酌与盛京地亩钱粮数目核定一摺。请以地之头二三等、定其钱粮等语。所办得中。已依议行矣。此事初因和隆武查出地亩钱粮。所定额数过多。愚民皆惧不能交纳。渐至逃避。如伊果能酌中办定。则编氓何至弃产远逃。是皆和隆武不知事之轻重。惟务多取所致。非朕谆谆训示。则此事任伊所办。必至不妥。和隆武著传旨申饬。并令伊嗣后遇一切事务。留心办理。断不可稍事轻率。　　

○旌表守正捐躯。直隶元氏县民石某妻王氏。　　

○庚辰。谕、明年元旦系上辛祈谷斋戒日期。所有元旦应行拈香各处。仍亲诣行礼。初五日升殿受贺。　　

○谕军机大臣等、据李侍尧奏、审明定拟夥抢杀害汉民之番匪官八等、首从各犯。分别斩枭一摺。已批交三法司核拟速奏矣。此等番人犷悍性成。敢于纠集夥党。执持弓矢枪矛。白昼劫杀内地民人。实为凶恶不法。非痛加惩创。不足以儆凶顽而安良善。著传谕该督、嗣后遇有此等番匪劫杀汉民之案。审明后。即照此案不分首从。俱行正法。再甘省番回族类颇众。与内地民人情性逈别。从前亦闻常有抢杀之案。勒尔谨为总督时。一味疎纵。以致酿成今年苏四十三之事。并著传谕李侍尧、嗣后番回人等、除有纠众杀伤汉民之事。即照此次番匪之例办理外。即其种类中自相残杀。或聚众数至十人以上大案。地方官亦应为之审断曲直。按律定拟。不得以有土司管辖。率照番回向例。从轻议罚。置之不办也。　　

○旌表守正捐躯直隶完县民王耀先妻杨氏。　　

</div>
    <div class="pagination">
<a href="清实录乾隆朝实录_page1487.html">上一页</a><span>...</span><a href="清实录乾隆朝实录_page1483.html">1483</a><a href="清实录乾隆朝实录_page1484.html">1484</a><a href="清实录乾隆朝实录_page1485.html">1485</a><a href="清实录乾隆朝实录_page1486.html">1486</a><a href="清实录乾隆朝实录_page1487.html">1487</a><span class="current-page">1488</span><a href="清实录乾隆朝实录_page1489.html">1489</a><a href="清实录乾隆朝实录_page1490.html">1490</a><a href="清实录乾隆朝实录_page1491.html">1491</a><a href="清实录乾隆朝实录_page1492.html">1492</a><a href="清实录乾隆朝实录_page1493.html">1493</a><span>...</span><a href="清实录乾隆朝实录_page1489.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
