<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1841 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1841 页/共 1860 页
  </h1>
  <div class="content">
   ○又谕曰、五德不能管教伊子以致短缺关税实属咎由自取但念伊年老无孙永泰著加恩免其发往伊犁枷号三个月满日再同五德一并发至热河居住以示朕法外施仁至意　　

○谕军机大臣等、据苏凌阿奏、添拨官兵船只前赴毗连浙省之小羊出马迹山一带。协同侦缉等语已于摺内批示昨据张诚基等奏匪船被官兵奋击后当即逃窜。由浙江外洋南遁等语业经降旨、令该督抚等上紧严拏闽省匪船既向南遁自必在浙江附近岛屿藏匿或仍回福建本籍。即如长麟等前奏拏获匪犯陈益等三名赃单所开衣物系浙省被劫米船内物件。可见该盗匪等见江浙两省查拏严急俱已纷纷逃回原藉希图窜匿著再传谕长麟魁伦吉庆即督饬所属实力严拏务期尽数捕获勿任一名漏网其已获各盗并即迅速审明办理至洋面辽阔盗匪出没踪迹无定现据长麟等所奏。情形盗匪等似仍逃回福建原籍江省洋面现无盗匪踪迹陈大用现督率将弁在海口驻劄而河工正当秋汛吃紧之际防守亦关紧要所有海口情形。陈大用及文武员弁自必随时驰报苏凌阿。著传谕该署督、沿途探听如洋匪现已南窜苏凌阿即可回至工次督率防守如盗匪见闽浙查拏紧急又复窜入北洋一带苏凌阿一得禀报即星赴上海等处。海口督缉亦未为迟但当认真勤探信息督率办理毋得视为海捕具文。此为最要　　

○又谕曰、秦承恩奏盘获西洋人犯。委员解京等语。此案陈玛禄以外洋夷人潜来内地希图煽惑传教刘瑚袁安德系内地民人受雇同行随路访寻同教与从前四十九年西洋人呢玛方济各等在陕行教经该省盘获解京治罪之案相同现据该抚将该犯等委员解京著传谕刑部堂官俟该犯等解到后。即行查照呢玛方济各之例审明定拟具奏　　

○辛酉。谕军机大臣曰陈大用奏、署都司叶永锡等。禀报六月十七日早见有匪船三十余只从浙洋梅山起篷望塌饼门外洋直驶迎往施放枪炮击损贼船。伤毙多匪向衢山外洋南遁等语贼船既向塌饼门外驾驶官兵正当不露声息或设法诱之使前以便悉。数擒捕乃甫经望见贼船相隔尚远。辄先施放枪炮岂非使贼知觉得以闻风逃窜此最为绿营水师恶习况贼匪踪迹无定见官兵追拏或暂在附近岛岙藏匿待兵船收回又可潜行驶出恐南遁之语不足深信著传谕苏凌阿即通饬水师将弁等严束官兵嗣后遇见贼船。务当设法诱擒不得遥放枪炮以致贼匪惊窜远扬或贼船实近自当施放枪炮不可拘泥其有藏匿岛岙贼匪务当悉行搜捕净尽勿任漏网其闽浙。粤东附近洋面省分所有水师官兵。均著该督抚一体严饬遵办以重巡防。而收实效再昨有旨。令苏凌阿酌量。如探听江省洋面并无贼踪仍回清江防汛今据苏凌阿奏于亲赴海口之便就近接署江苏抚篆其安徽抚篆交与张诚基前往护理。如此一转移间不至鞭长莫及所想亦可但摺内又叙及前此奏请张诚基办竣科场后。再令赴京陛见等语所奏不明陛见本非急务张诚基现护安徽抚篆办理江南监临事务何必亟亟来京著传谕苏凌阿即饬知张诚基于监临事竣即赴安徽任事俟汪新到日伊交卸抚篆再行来京亦不为迟也至目下尚在秋汛河务亦关紧要苏凌阿如探明江省洋面实无贼踪。或即遵昨旨回工防汛该处距苏州不远于地方一切既可就近照料。而洋面情形陈大用及镇将等。自必随时咨报苏凌阿再勤加探听如洋匪。或又有由浙北。遁信息即星速前往督缉亦无虞迟误　　

○壬戌。谕军机大臣曰、汪新奏交卸藩篆仍留楚办理军需一摺此事前据惠龄奏到早有旨令汪新仍在湖北署理藩篆俟擒获首逆后再赴安徽新任安省现无紧要之事。而楚省现有办理军需要务汪新。若知急公理应自请留楚一手经理。乃前此接到升擢之旨遽思交卸起程。及见惠龄奏请留彼。又不敢不为此奏试思伊已升授巡抚不即交卸藩篆岂转得谓之恋职可见其不知大体汪新著再传旨申饬　　

○予出洋遭风淹毙福建汀州镇外委周禄赏恤如例　　

○癸亥。谕军机大臣曰玉德奏初五日各属得雨情形一摺内称现在通省尚有陵县青城寿光德平恩县德州六州县此次未经报到得雨等语陵县青城恩县德州一带。与直省之河间天津所属地方境壤毗连该处既未报得雨想河间天津等处自亦望泽。目下高梁谷子大局已定而襍粮菜蔬尚资膏润著传谕梁肯堂即将河间天津及此外短雨。各属日内曾否得有甘膏与秋成有无妨碍之处迅速查明具奏以慰廑注　　

○又谕曰、吴儆奏六月分雨泽粮价情形一摺内称开封府属之祥符县暨近省各州县申报约收分数俱在八九分以上等语豫省于六月以后。各属先后得雨深透本年逢闰节气较早秋禾将届成熟。虽现据奏报开封府属、及近省各州县收成已有八九分以上此时通省各属收成俱可将次报齐著传谕吴璥。即将通省收成分数共有若干之处迅即查明摺奏不可拘泥题报以致稽迟也　　

○甲子。中元节上诣永佑寺行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝　　

○谕军机大臣曰、梁肯堂覆奏、昌平等州县得雨情形一摺所言尚未明晰阅单内得雨之处一二三寸者居多现在甫经出伏一二三寸之雨岂足以资接济且通省收成。可得几分。亦未据奏及。著再传谕梁肯堂、即将口内各属收成分数是否尚及八分。抑或祇有七分。并得雨较小各州县田禾究竟有无妨碍之处。详细查明。据实速奏不可稍存讳饰再此间于丑寅两刻得雨辰刻势渐绵密至申刻雨尚未止入土深透且云气甚为宽广似由西南而来想京城保定一带及口内各州县自己一律优沾于晚禾更为有益并著留京王大臣顺天府尹梁肯堂速行查奏以慰廑念将此由四百里各谕令知之　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十二


	大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。七月。乙丑。蠲免湖北江陵、监利、潜江、天门、京山、荆门、沔阳、汉川等八州县。并沔阳、荆州、荆左、荆右等四卫。乾隆五十九年分被水灾民额赋。　　

○丙寅。谕曰、毕沅等奏、大兵剿办苗匪。运付口粮。湖南省于转运较便之水次各州县。核其仓储额数。酌量拨动碾米。解应供支。核计通省常平额贮谷石。动用不及十分之二三。委无购之廛市。扰及闾阎各弊等语。前因官兵剿捕逆苗。需用米石稍多。若向市肆采买。恐民间米价或致增昂。曾降旨饬询该督等。令其妥协办理。今据奏碾运米粮。俱于附近州县仓储动拨。并不向民间采买。楚南连岁丰稔。通省粮价中平。现在早稻登场。粮价更渐减落。农有余粟。民不知兵。该督等所办尚是。览此稍慰。所有湖南办理粮运司道府州县、俱著交部议叙。　　

○又谕、据福康安、和琳奏、贵州提督鼓廷栋、自驻劄正大营以来。统率将弁。昼夜巡防。不辞劳瘁。染患时症。犹复力疾在城楼驻劄防守。医药罔效。旋即身故等语。彭廷栋、于本年苗匪滋事时。即驰赴正大营冲开贼围。进城坚守。屡次打仗杀贼。甚为出力。即染患时症。经福康安等嘱令。前赴铜仁调养。而该提督坚意不肯。仍复力疾驻守。竟在正大营身故。实堪怜悯。著加恩追赠太子太保。并赏银一千两。俾令料理丧葬。其长子著赏给头品荫生。所有余子等、著甘肃总督查明年、已长成才具较优者。一并送部引见。以示轸恤而嘉忠荩。总兵花连布、随同福康安等节次攻解围城。打仗杀贼。极为奋勇出力。所有贵州提督员缺。即著花连布补授。副将那丹珠、此次随征苗匪。亦为奋勇。所有贵州安笼镇总兵员缺。亦著那丹珠补授。用示奖励。　　

○又谕、据福宁奏、臬司阿彰阿、现在患病。请解任调理等语。阿彰阿、著准其解任调理。新升贵东道常明。现在军营随同福康安等、带兵攻剿苗匪。甚为出力。所有贵州按察使员缺。即著常明补授。赏给穆精阿巴图鲁名号。苏灵在镇筸一路。带兵搜剿贼匪。较为出力。亦著赏给奇琛巴图鲁名号。俱照例各赏银一百两。又据福康安等奏、云南临沅镇总兵田永秱。驻守黔省后路。堵御贼匪。驾驭降苗。安抚难民。甚为奋勉等语田永秱、著赏戴花翎。以示鼓励。　　

○谕军机大臣等、官兵现已乘胜渡过大乌草河。贼匪无险可恃。且与镇筸一路官兵、业经会合。贼人不过在猿猴寨、及鸦酉鸭保一带窜匿。不致蔓延。但镇筸、永绥、乾州三厅、暨保靖辰溪一带、及四川酉阳、贵州、铜仁等处。在在苗疆。道里绵长。苗户甚多。倘必悉数剿办。不特兵力不敷搜捕。兼恐余党闻知。以罪在不赦。转坚其死守之念。朕意此时福康安、和琳、自应遵照续降谕旨、于擒获首逆吴半生等四犯后。再将各处焚抢为首有名贼目查拏惩办外。其余被胁附和各犯。及一闻官兵进剿。而即畏罪乞降者。俱可毋庸深究。自以歼。厥渠魁、胁从罔治为正办。至此次连克贼寨。夺过大乌草河。皆由福康安、和琳、调度得宜。而在事将弁兵丁、亦俱奋勇出力。且伊等当此炎风烈日之际。不辞劳瘁。触暑进攻。实堪嘉奖。福康安、和琳、著各赏大小荷包、上用奶饼一匣。额勒登保、德楞泰、花连布、那丹珠、常明、俱各赏给荷包。又发去奶饼七匣。交与福康安、和琳、分赏巴图鲁侍卫章京、及在事奋勇出众之镇将弁兵、暨屯练降番等。俾得分尝珍味。以示劝励。统俟擒获首逆大功告成。再沛恩纶。普加懋赏。又据福康安等奏、夯柳苗人。见官兵势大。即抛掷器械乞降。道员常明、不准所请。仍督率将备并力追击。贼众纷纷溃窜等语。所办可嘉。贼匪经官兵剿办之后。临阵乞降。若遽尔允准。安知其不心怀叵测。乘间狡逞。为官兵肘腋之患。常明不准所请。极为有见。伊甫擢道员、现又加恩补放贵州臬司。并赏给巴图鲁名号。仍著福康安、和琳、传知各路带兵之员。遇有此等剿败贼匪。临阵乞降者。俱照常明所办。毋得率行允准。以防反侧其常明所遗贵东道员缺。著福康安、和琳、于随营出力知府内奏请题补。又福宁奏剿杀岩门贼匪一摺。尚差强人意。镇筸一路。苏灵带兵珍较为出力。已降旨赏给巴图鲁名号。并著加赏大小荷包。用昭鼓励。又巡检方相衮、因催饷被害。情殊可悯。著咨部照知县之例议恤。至孙士毅拏获奸匪龙六官、董老四、龙乔保、向老贵四犯。俱系为贼探信之人。审明后。应即凌迟处死。乃孙士毅仅将该四犯处斩枭示。尚觉罪浮于法。其拏获奸细之将弁、俱为出力。游击孙起龙、著以参将升用。千总靳文铨、著以守备升用。并赏给孙士毅大小荷包示奖。　　

○又谕、向来督抚等年节三贡。备物呈进。朕不过酌量赏收。以联上下之情。但伊等所得养廉。原资办公之用。现在每年督抚等、尚不免有簠簋不饬。私行派累情事。因思明年届朕归政。前已有旨交军机大臣存记。各督抚等不得于年例之外。另添呈进次数。致滋糜费。但明年以后。庆辰月分。自当不同。若分期呈进。是又添贡一次矣。著传谕该督抚等、明年止须于嗣皇帝庆辰备物呈进。仍原系朕照例观览。其收与否、与常年相同。其八月之贡。不必再进。以示体恤。在各督抚等职分较大。稍知大体。自能恪遵朕谕。其盐政、织造、关差系内务府人员。诚恐伊等私添次数。以为见长地步。如此不特踵事增华。且失敬恭之道。断不可行。尔等可遇便谕令知之。　　

○又谕曰、惠龄奏荆江伏汛安澜。堤矶稳固情形一摺。据称、自六月初入伏以来。江水屡次涨发。幸无漫溢。且值连旬晴霁。水势随消。江流极为平顺等语。此皆仰赖江神默佑。大溜南趋。堤坝各工。得以一律巩固。特发去大藏香二十枝。交与该署抚敬谨致谢。以答灵贶。现在正届秋汛。该署抚仍当严督文武员弁、小心防范。勿稍疎懈。以期秋汛安澜。方为妥善。将此谕令知之。　　

○丁卯。谕军机大臣曰、朱圭等奏洋商石中和、拖欠夷货价银、审拟具奏一摺。已批该部议奏矣。粤省洋商承售夷货。先将价值议定。俟转售后陆续给价。其未售之货。俟下次洋船到时。一面归清旧欠。一面又交新货。不能年清年款。固属实在情形。但洋商等承售洋货。即新旧牵算。每有拖欠。亦应予以限制。此案石中和、积欠夷商货银。除变产抵还外。尚欠五十九万八千余两。为数实属过多。现据该夷商呈控。业经照例惩办。将无著银两、令通行分限代还。自可依限清理。但此后各行商等、似此拖欠过多。或该国王闻知。以内地行商拖欠夷人帐目。多至数十万两。或竟具表上闻。实属不成事体。著传谕粤东督抚、及粤海关监督、嗣后洋商拖欠夷人货价。每年结算。不得过十余万两。如有拖欠过多者。随时勒令清还。即自今岁为始。通饬各洋商、一体遵照办理。　　

○又谕曰、绵恩等奏续行访出德明家隐匿金银一摺。昨据绵恩奏、查出德明名下银二万七千三百余两。京钱二万一千七百余串。约计已有四万之数。现复查出银一万三千三百余两。钱四百五十串。金一千八百两。约计又有四万余两。是前后查出该员赀财。已共有七八万两。而房屋什物、及任所赀财。尚不在其内。德明前赔潼关工程银六万七千余两。俱已缴清。今查出赀财如许之多。总计竟不下二十万两。伊系下五旗包衣人员。家计素非饶裕。虽从前曾任道府、廉俸积儹。岂能有此多赀。其衮沂曹道、更到任未久。所得廉俸无几。即云伊前在潼商道任内经管税务。并承办潼关工程。俱有沾润。亦不能得有似此之多。是其道府任内。必有婪索情事。不可不严切根究。况伊以道员上省。用马二十余匹。又带大车三辆。若非携带苞苴等项。何必用许多车马。或系伊闻玉德欲行参办。或多带辎重。上省夤缘贿赂。俱未可定。著再传谕玉德、即监提德明、严切究讯。所有查出多赀。从何而来。并遵前旨讯明伊上省时、大车三辆所载何物。作何使用。务得确供。迅速具奏。若玉德以参办在前。思作好人。希图将就完结。必将德明拏解来京审讯。一经得实。恐该抚不能当此重戾也。　　

○戊辰。谕曰、陈大用奏拏获海洋盗匪炮械船只一摺。内称、当将盗犯十二名。并炮械等件。饬交宝山县严行监禁。听候督臣究办等语。陈大用身为提督。于地方审办案件。虽不应干与。但伊现驻劄海口。督缉洋盗。遇有拏获盗匪。自应究明首夥。及如何抢劫情形。一面奏闻。一面跟踪追捕。乃仅将盗犯饬县监禁。并不问供词一句。岂以向盗讯供。即侵总督之权乎。殊属可笑。陈大用系陈福之孙。简任提督有年。不应糊涂若此。著交部严加议处。至绿营水师将弁、遇有盗船逃窜。往往不敢追赶。此次游击杨天相、外委沈春发、驾驶直追。跳过盗船。将盗匪打倒。生擒十二名。并搜获器械等物。甚为奋勉可嘉。杨天相著即以水师参将升用。沈春发即以守备超等升用。朕于军旅重务。以及洋面缉匪等事。其任意逗留者。必从重治罪。如有实在出力者。亦必破格升擢。无不权衡至当。以昭惩劝而励戎行。　　

○谕军机大臣等、本日朱圭奏拏获海洋盗犯、审明办理二摺。已批该部知道矣。近日粤省洋面。屡有抢劫之案。必当严饬文武官兵。上紧查拏。以靖地方。朱圭署理督篆。于捕盗事宜。尚能认真办理。惟两日以来。分次递摺。外省习气于陈奏事件。往往用一差弁赍带数摺。分日呈递。以此见勤。所谓弄巧成拙。最为陋习。朱圭系读书人。更不应如此。即如此次拏获洋盗之摺。关系地方要务。即由驿酌用三百里马上飞递。未为不可。何必以差弁分赍。见其不轻用驿递乎。朕于臣工功过。其所长必为嘉奖。其错处亦不肯销为假借也。除将朱圭交部察议外。将此谕令知之。　　

○又谕曰、玉德奏、与苏凌阿札商、豫定以两炮为号。倘有贼船北窜。追至邻境。即放两炮。邻省兵船。闻号炮之声。亦放两炮接应。各路兵船。望炮声方向。驾驶策应等语。盗船在洋面驾驶。正当不露声息。设法诱之使前。以便悉数擒捕。若甫经望见盗船。相隔尚远。辄先施放枪炮。岂非使贼知觉。得以闻风逃窜。此最为绿营水师恶习。昨已降旨通饬。若云恐贼窜逸。祇须严饬官兵常于洋面梭织巡查。并勤加瞭望。亦无难彼此会合。设法兜擒。又何必放炮为号。转与贼以豫行奔窜之信。著再传谕苏凌阿、玉德、务饬水师各弁兵。必俟贼船实近。始行施放枪炮。不得放炮为号。以致贼匪惊窜远扬。本日据陈大用奏拏获盗匪炮械船只一摺。仅将盗犯发县监禁。并不问供。已降旨将陈大用交部议处。现据苏凌阿等奏、立秋后黄河水长旋消。工程平稳。而陈大用糊涂不足倚恃。著传谕苏凌阿、仍速赴海口。董率严缉。伊系总督、呼应自必更灵。又据吉庆奏、盗首林发枝等、系福建福宁府福鼎等县人等语。著长麟、魁伦、即饬所属严拏务获。勿任兔脱漏网。将此由五百里各传谕知之。　　

○又谕、据惠龄奏、续获沉铜一摺。内称、滇省委员胡钟等、在湖北境内遭风。沉铜二十四万一千八百七十九斤。节次捞获铜一十六万九百余觔等语。各省铜铅沉溺。前屡经降旨、令各督抚督率地方官、多雇水摸。设法打捞。以期全数捞获。兹虽据惠龄称、现在江水泛涨。难以施工。但未获铜觔尚有八万余觔之多。安知非水摸人夫。藉称水涨难摸。私自偷捞牟利。亦未可定。该水摸等所偷铜觔。不过在附近市肆私行售卖。无难随时访查。著传谕惠龄、即将此项未获铜觔。饬令地方官、于水势略平时。妥速打捞。毋任水摸私行伦获。并著铜铅船只经过省分之各督抚、一体留心上紧打捞。随时访察。勿任稍有偷漏。方为妥善。　　

○又谕曰、苏凌阿等奏、立秋后水势旋长旋消。工程平稳等语。前因伏汛安澜。曾发大藏香二十枝。交与该督等、于河神庙敬谨祀谢。今据奏立秋后水势叠长。海防各厅工程。因清黄汇流下注。未免著重。当即抢下新埽抵御。悉臻稳固。此皆仰赖。河神灵贶。特再发大藏香二十枝谢佑敬祀。该督等惟当严督。在工员弁、倍加小心巡查防护。以冀工固澜安。方为妥善。　　

○己已。谕军机大臣曰、哈当阿奏拏获匪犯、审明办理二摺。已批该部知道矣。向来叛逆之案。家属例应缘坐。据哈当阿摺内称、各该犯家属。饬拏务获等语。但台湾民风刁悍。现值陈周全等聚众滋事。甫经平定之后。自以镇静为主。所有各犯家属。如业经拏获。自应按例办理。倘藏匿未获。亦不必辗转搜捕。致滋拖累。至浙江温台洋面抢劫官米一案。昨据吉庆奏、盗首林发枝等、系福建福鼎等县人。已有旨谕令长麟等饬属严拏。前此陈周全滋事之初。据哈当阿等奏。有红头船数十号。俱穿白布褂领。又鹿耳门外有船十余只游奕。似非商船形状。是匪徒等勾结盗船。四出抢掠。不为无因。著再传谕长麟、魁伦、务宜董率所属。上紧严拏。速将盗首林发枝等、购缉务获。勿任漏网。并将现在洋面是否较前宁谧情形。据实具奏。　　

○旌表守正捐躯河南荥泽县民焦某女焦氏。　　

○庚午。谕、土谢图汗车登多尔济、前因获罪降革。现复袭汗爵。前来瞻觐。著加恩仍在乾清门行走。　　

○辛未。谕军机大臣曰、玉德覆奏接奉谕旨查办舞明一摺。内称、初任封疆。不谙事理等语。已于摺内抹出批示。各省督抚、既邀简用。即当遇事认真妥办。乃玉德于办理德明一案。意存轻纵。其覆奏摺内、尚以初任为词。独不思未有学养子而后嫁者。况玉德曾任藩臬道府。尤非未经外任者可比。所奏殊属错谬。著再传旨申饬。现在登青莱海口一带。有总兵许世臣董率缉拏。且据吉庆奏、匪船不至北窜。是该处并无须玉德在彼督办之事。尽可回省审办德明一案。务得确情。据实具奏。若玉德因德明大车所载。或有馈送该抚等之物。压搁不办。希图将就完结。不肯审出实情。即一面将德明派委妥员解京审讯。一经得实。该抚试思当得何罪也。慎之。将此由四百里谕令知之。　　

○壬申。哲布尊丹巴呼图克图、及章嘉呼图克图之呼毕勒罕入觐。上御依清旷召见赐茶。赏赉有差。　　

○癸酉。上御卷阿胜境。赐扈从王公大臣、蒙古王贝勒贝子公额驸台吉、及哈萨克使臣等食。　　

○谕曰、长麟等奏琉球国货船、在浙江温州洋面被劫一摺。实属不成事体。各省附近洋面地方。近年屡有劫盗之案。节经严饬督抚等、董率将弁实力查拏。乃盗风仍未尽熄。竟至外国货船。亦被抢劫。可见地方文武、于捕盗并未认真办理。以致洋面劫盗肆行无忌。现据长麟等奏、查照该国通事开报失单。著落地方官赔补。所办尚未允协。目下该国通事、如尚未回棹。即著长麟等传谕该通事、宣示朕旨。以中国洋面盗风未戢。该国货船竟有被劫之事。朕亦引以为愧。所有该国被劫货价。即著落失事地方官加一倍赔偿。此案盗犯、并严饬地方文武躧缉务获。勿令远扬。向来办理洋盗。罪止斩枭。此等行劫外国船只盗犯。拏获之日。竟当凌迟处死。庶盗匪共知畏惧。洋面可期宁谧。其该管督抚、及疎防各员、并著查明交部严加议处。　　

○谕军机大臣曰、长麟等奏琉球国货船一只。在温州洋面被劫一摺。已降旨将该督抚等交部严加议处矣。闽浙洋面地方文武。平时不能实力巡查。至于盗劫频闻。已非绥靖海疆之道。今竟劫至外夷船只。该夷人回国。告知该国王。以内地洋面漫无查察。任听海盗公行。岂不贻笑外国。实属不成事体。况地方遇有此等要件。自应由驿驰奏。何得视同泛常。仍照例差人赍递。可谓不知轻重。长麟、魁伦、俱著传旨严行申饬。仍著该督抚即董饬所属。将此案盗犯。上紧严拏。务期必获。不得视为海捕具文。致令盗犯远扬。自蹈咎戾。再据魁伦奏、漳泉等处米价。自二两七钱、至三两二钱等语。因命军机大臣、将顺天府奏京城粮价比较。漳泉米价。贵至八钱、及一两三钱不等。虽较春夏间粮价。已属大减。但每石尚至三两左右。究未免昂贵。著传谕该督抚上紧设法调剂。以平市价而便民食。　　

○又谕、据秀林奏查缉逃犯陈洪济一摺。前屡经训谕。以此等遣犯脱逃。若能迅速追缉。自无不获。不可徒恃邻省原籍代为缉捕。即如秀林另摺所奏拏获逃犯王佑、即行正法。此非严缉之效乎。除陈洪济交所过省分、并该犯原籍严缉外。著传谕东三省将军通饬各处官兵。此等遣犯、均系免死减等发往者。嗣后该犯等、如有欲逃情形。许该家主即行杖毙。与伊无罪。倘致脱逃。该家主著罚饷一月。　　

○甲戌。缅甸贡使大头目亚扎觉苏、细利遂动等。入觐。上御卷阿胜境。召见。赐扈从王公大臣、蒙古王贝勒贝子公额驸台吉、及各外藩使臣等食。　　

○旌表守正捐躯直隶河间县民周广成妻王氏。　　

○乙亥。南掌国正使叭猛先、副使叭整哄等入觐。上御卷阿胜境。召见。赐扈从王公大臣、蒙古王贝勒具子公额驸台吉、及各外藩使臣等食。至丁丑皆如之。　　

○谕军机大臣等、据苏凌阿奏督拏洋盗一摺。内称、原派巡缉游击周万清等、于六月十九日、见盗船向塌饼门驶至。即奋勇追捕。枪毙贼匪多人。其余盗船窜回南遁。探知盗踪逃至浙省外洋之黄龙、梅子、尽山、衢山等处。已咨会浙省协同缉拏等语。前因苏凌阿系该省总督。呼应较灵。已降旨仍令该督前赴海口、董率严缉。今据苏凌阿奏、盗船已逃往浙省之黄龙、梅子、尽山等处。正可跟踪缉捕。著传谕苏凌阿、吉庆、严饬所属。无分畛域。实力缉拏。务期弋获。再前据陈大用奏、拏获盗犯。仅发县监禁。并不问供一句。足见无能。已降旨将该提督交部议处。恐陈大用不足倚恃。苏凌阿、务当严饬水师将弁、倍加留心侦缉。不可视同海捕具文。以致远扬漏网也。　　

○丁丑。谕、据福康安、和琳、奏官兵夹攻大乌草河一带苗匪。打仗得胜一摺。此次官兵分路进攻。夺据木城。焚烧贼寨。会合攻剿。擒获活贼。杀毙苗匪无数。甚为奋勇出力可嘉。所有此次三路打仗出力官后屯畨。俱著赏给一月钱粮。又据福康安等奏、刘君辅、袁国璜、驻劄隆团。庆溥、驻劄古丈坪。该处俱系紧要地方。该兵丁等均能认真打仗杀贼。亦为出力。并著福康安等查明。一并赏给一月钱粮。以示鼓励。　　

○又谕、据福康安、和琳奏、云南曲靖府知府达桑阿办理随营粮饷。甚为出力。因受暑热身故等语。达桑阿办理粮饷。不辞劳瘁。因在途往来催趱。以致过受暑热。猝然昏迷坠马。旋即身故。殊属可悯。该府虽非阵亡。究系殁于公事。著加恩交部照道员例议恤。以示轸恤。　　

○谕军机大臣曰、福康安、和琳、督率将士。并力会攻。劳苦备尝。至于不忍披视。看此情形。成功似近。著赏给福康安、和琳、旧玉搬指各一个。大荷包各一对。小荷包各四个。赏给额勒登保、德楞泰、玉搬指各一个。大荷包各一对。小荷包各二个。赏给花连布、常明、大荷包各一对。小荷包各二个。刘君辅、袁国璜、驻劄隆团一带。庆溥、驻劄古丈坪地方。均能认真打仗。亦著各赏给花大荷包各一对。小荷包各二个。以示奖励。福康安、和琳惟当鼓励将弁、倍加奋勉。速擒贼首。立报大捷喜音。共膺恩赉。　　

○戊寅。谕、本日路超吉奏暂缓陛见。颜鸣汉奏请陛见二摺。内称、恋阙心殷。蚁衷殷切等语。皆系一片虚词。已于各摺内批示抹出矣。各省提镇、每届三年。奏请陛见一次。祗系照例之事。其有年分未久者。朕每批令不必来。原以该提镇等远道赴京。不无需费。是以不令频来瞻觐。以示体恤。该提镇于例应奏请之年。止须于摺内声明何年到京。已隔几载。候旨遵行。何必袭用浮词渎奏。且各省武职大员甚多。朕亦无亟欲见伊等询问之处。而该提镇循例奏请。岂果出于依恋真诚。现在闽省正值堵缉洋盗之时。颜鸣汉现署水师提督。正当在彼督率查拏。何得云地方无事。除颜鸣汉饬令不必来京。务将洋面盗船速行缉获。不可稍涉疎懈外。并著通谕各提镇、嗣后遇有奏请陛见之摺。毋得率用依恋等虚词。致滋烦渎而归质实。　　

○谕军机大臣等、据苏凌阿奏、遵旨回至工次一摺。前经降旨。令该督仍赴海口督拏洋匪。今据奏河工正当秋汛吃紧之际。现已遵照前旨。回驻工次防守。亦无不可。但前据陈大用奏、拏获洋盗十二名。并炮械等件。饬交宝山县严行监禁。听候督臣究办等语。计陈大用奏到。距今已隔旬日。想苏凌阿早经该县禀报。自应赶紧审办具奏。即不能亲赴宝山。亦当将拏获盗犯、提解审讯。何以尚未据奏到。此等海洋盗匪、情罪重大。惟应迅速审明办理。著传谕苏凌阿、即行迅速审拟具奏。勿任延缓干咎。　　

○以浙江按察使谢启昆、为山西布政使。调山西按察使张曾谊、为浙江按察使。以山西河东道和明、为按察使。热河道全保、为直隶按察使。　　

○旌表守正捐躯江苏、睢宁县民陈西田妻李氏。　　

○是月。山东巡抚玉德奏、闽省匪船窜入浙洋肆劫。今已乘风北窜。东省沿海地方。相距虽远。但一水通连。诚恐江浙追拏紧急。或致分路窜入。现密行登州镇臣许世臣、酌带熟谙水师将弁兵丁、出洋侦探。一得踪迹。立即追捕。并饬登莱青道、督率沿海各营县、于各海口严密堵缉。得旨、好。即有旨。又批、此想极是。又称、盗匪行踪诡秘。稍涉张扬。恐骇听闻。沿海居民。转增疑虑此次镇臣带兵海口。祇以巡哨为名。批、亦是。
  </div>
  <div class="pagination">
   <a href="清实录乾隆朝实录_page1840.html">
    上一页
   </a>
   <span>
    ...
   </span>
   <a href="清实录乾隆朝实录_page1836.html">
    1836
   </a>
   <a href="清实录乾隆朝实录_page1837.html">
    1837
   </a>
   <a href="清实录乾隆朝实录_page1838.html">
    1838
   </a>
   <a href="清实录乾隆朝实录_page1839.html">
    1839
   </a>
   <a href="清实录乾隆朝实录_page1840.html">
    1840
   </a>
   <span class="current-page">
    1841
   </span>
   <a href="清实录乾隆朝实录_page1842.html">
    1842
   </a>
   <a href="清实录乾隆朝实录_page1843.html">
    1843
   </a>
   <a href="清实录乾隆朝实录_page1844.html">
    1844
   </a>
   <a href="清实录乾隆朝实录_page1845.html">
    1845
   </a>
   <a href="清实录乾隆朝实录_page1846.html">
    1846
   </a>
   <span>
    ...
   </span>
   <a href="清实录乾隆朝实录_page1842.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
