<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 116 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 116 页/共 128 页</h1>
    <div class="content">　　○丙子法司议覆刑科给事中杨禠所言决囚事谓近时重囚临刑或决或留尽日方定临决复请展转稽候常至夜分昬黑之际风沙陡作或有他虞斩绞殊刑灯火之下或有差误请令应决罪囚有抱诉鼓状者俱于午前封进午后不许重诉其奉命存留者押回事有相干者覆奏此外不必重请庶国宪昭而人知惧  上从其议命市曹称冤者仍奏请如例
　　○工部覆奏兵科给事中杨一渶奏各处兵荒欲将不急之征量减一二年缘岁例藤黄等料已奏请停徵及将被灾地方逋负俱候来年麦熟时徵角□羊自此之外难再减免惟乞令内府监局不急之工无益之费一皆停罢则财用自节民力自省矣从之
　　○夜月犯昴宿西第三星
　　○丁丑都察院左都御史戴珊乞致仕  上曰卿职司风纪清谨老成方切委任有疾宜善调理不允休致
　　○户部尚书佀钟再乞致仕不允
　　○昬刻月犯五诸侯东第二星
　　○戊寅南京河南道试监察御史王昊丁忧服阕复除南京山西道
　　○以旱灾免直隶淮扬庐凤四府及徐滁和三州怀远寿州等四十卫所粮草子粒有差
　　○巡按直隶监察御史李良奏江南各府坐派粮米多折收银两故今凤阳府仓廪空虚军粮无所支给请自今令全运本色及将凤庐等府今年户口食盐钱钞存留赈济户部覆奏从之○礼科都给事中李禄等奏朝天宫高士杜永祺等四十三人或升真人而坐拥尊名或兼住持而日费廪禄或与诰命以荣其先或与印信以专其宠恐非  圣朝美事乞将新升职衔一切革去后有夤缘乞升者必寘于法监察御史公勉仁等亦以为言  上曰已有旨升用矣其无复言
　　○庚辰礼部以应天凤阳等府连岁灾旱请行祭祷命南京掌府事驸马都尉杨伟祭  孝陵南京守备成国公朱辅祭南京  社稷山川驸马都尉游泰祭  皇陵山川礼部右侍郎王华祭江淮等神
　　○命光禄寺卿王珩与太仆寺卿王质互更其任以巡视光禄寺给事中刘＜艹洍＞等言珩才力不及光禄之政废弛已甚请以才堪繁剧者代之故也
　　○命以河南府税课司岁课钞赐伊王府从王奏也
　　○命以苏州府浒墅钞关今年秋冬二季并明年春夏二季解京课银留赈苏松常镇四府饥民从巡按监察御史奏也
　　○山西山阴县地震
　　○辛巳海西益实左等卫兀者右等卫并撒剌儿等卫女直都督等官台东并斡黑能秃忽剌鲁卜花等各来贡赐宴并彩叚衣服等物有差
　　○命有司官科罚修理不系经手及出纳明者止依科歛律论罪近例有司犯科罚者问罪毕送吏部降用所司或以科歛财物者概作科罚起送江西按察司佥事任汉以为言法司覆议故有是命
　　○刑部议处琼州府叛贼符南蛇之党符那揽等罪以那揽首恶拟凌迟处死并符胜等十九人俱枭首示众妻妾子女各给配为奴父母祖孙兄弟皆流二千里财产入官符华等七十三人胁从来降情有可矜拟连家属发边远充军从之
　　○昏刻金星犯罗堰星○壬午升监察御史马昆为云南按察司副使
　　○户部议覆南京监察御史王良臣所奏谓今各处灾伤而淮扬庐凤等处尤甚良臣所言欲暂借钞关银两赃罚财物收贮粮价水充及存积余米以为赈济之资欲停徵马价马匹及夏秋税粮并岁办军需屯种子粒凡百夫役盐灶积逋以苏民困饥民有流离他所者恐啸聚为非请通行所在官司存恤明年东作之时贫民有不能自备牛种者请令所司量与赈给其言俱可施行从之
　　○癸未给平江伯陈熊禄米岁一千石本色折色中半兼支
　　○商人周洪等奏乞纳银于户部报中两淮运司风雨消折盐课欲随场买补户部覆奏谓查无风雨消折盐而实徵册所载盐课又专以备边储之用不可许  上命于实徵册内以八十万引与之
　　○兵科都给事中屈伸等劾奏分守通州署都指挥佥事胡震夤缘幸进请黜之不允
　　○南京户部员外郎李嘉祥监收长安等门仓粮上＜锍-釒＞言先时粮米入城守门内官每千石索过门钱千文以后渐加今或有至万余者又往年盘粮例差内官一员所取不过银二三两名为茶果钱今每门增内官一员每员索银二十两或有至三四十两者此外巧立名色百方诛求日肆鞭棰其最甚者为内官李通左监丞马瑞乞明正其罪以励其余仍榜于各门禁之尤乞裁省盘粮内官员额庶几少宽民力奏下法司议请如奏施行有旨命查勘明白以闻
　　○甲申代府山阴王仕堸薨王康惠王庶长子母林氏景泰七年生成化元年封镇国将军六年袭封山阴王至是薨年四十八讣闻辍朝一日赐祭葬如制谥曰端裕
　　○乙酉韩府辅国将军偕浰尝刲股愈其嫡母夫人赵氏之疾其祖襄陵王范址以闻命赐书奖励之
　　○礼部奏冬至节例赐百官宴  上命免宴赐以节钱钞
　　○礼部议覆兵科给事中戴铣所奏崇修省约宗藩二事谓今在位之臣怙宠全私不能忧国  皇上临御日久初政日亏如宴游所以娱  两官然未免劳  圣体传升所以厚群幸然未免损  圣德乞从铣所奏察天心之仁爱念变应之不虚严敕臣下痛加修省凡诸臣建白有裨政益民条奏未行者悉令议奏允从又今天下宗藩极盛其中贤哲者固多骄侈者亦不少乞从铣所奏小人有导引为恶者令官司访察治罪若王以下自行有愆请令辅导等官即时谏止固谏不从许驰奏以俟圣裁知而不谏事或败露悉绳以法议上从之
　　○命狭西都司都指挥使杨敬充固原游系将军
　　○丙戌夜南方流星大如盌色赤有光自西南行至近浊
　　○戊子冬至节遣驸马都尉蔡震林岳分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼复诣文华殿朝贺皇太子太皇太后  皇太后中宫俱免命妇朝贺
　　○己丑文武百官朝亲王于奉天门东廊
　　○庚寅赐代府奉国将军聪潓周府辅国将军安溁同鈵奉国将军安汉安泌诰命冠服如制
　　○赐周府瑞昌县主并仪宾王镶代府沅江郡君并仪宾张邦佐晋府莱阳郡君并仪宾杨锜石城县君并仪宾贾大伦诰命冠服如制
　　○增设狭西临洮府之把石沟一修城十字川及金家台四仓大使各一员裁革巩昌府之丰赡广储广益三仓副使各一员
　　○壬辰掌国子监事礼部右侍郎谢铎奏臣祖母赵氏守节四十余年未蒙旌表而殁请以本身应得诰命移为旌表之恩礼部覆奏  上曰赵氏准与旌表铎应得诰命仍给之
　　○癸巳扬州府知府王恩奏商人在淮北盐场有守候岁久无盐可给者请许每引纳银三钱另买淮南余盐卖之以助赈饥至明年六月停止户部覆奏从之
　　○以旱灾免直隶苏松常镇四府及镇江卫粮草子粒有差
　　○命故甘肃游击将军狭西都司都指挥佥事赵铉之子济袭原职临洮卫指挥使
　　○工部提督水利郎中臧麟言六事一谓苏州等府县蓄水湖塘多被势家侵占闭塞水利乞将近湖田地原系水荡者虽有丝钞亦不许坝拉围筑一谓应天府高淳县之广通镇坝实三吴水道要地况溧阳与宜兴金坛犬牙相入乞将溧阳并高淳县广通坝下河道听臣往来经理一谓杭州府余杭县上接天目诸山之水旧开二湖蓄水溉田又于长乐泾山等溪傍修筑大塘捍御又立仇山下方等坝天荒桃村等荡近年管屯官听人告佃水无所归倘决大塘远近一壑乞将仇山等处照旧荒弃以囊暴流其湖内围埂尽数铲除仍籍岁收税租别贮以备募夫开浚一谓杭州府龙山河闸久闭官夫虚设乞为裁减就令浙江驿驿丞带管德胜猪圈二坝止以制水过船绝稀其官乞止留一员兼管坝夫各留其半一谓侵占系官湖荡及盗卖势家告发情重者欲依盗卖田宅律则议止及田宅而无湖塘之文欲依强占官民山场湖泊则取问必湏追究强占情节欲概拟不应似律轻情重欲傅致田宅又系比附律条其湖海塘岸沿溪圩埂堤防多有盗决故决人犯而问刑条例止及河南乞敕法司拟议一谓苏州等府湖荡河港泾溇等项滩涂水面多被势家告佃而无告之民不敢剪草取鱼乞今后从贫民公共取利不许势豪阻当其民间荒芜田地若干碍水利去处虽有上下奏告仍行水利官查理若有用强承买请佃有司徇情许听者事发问罪事下工部谓其言有见所请兼督溧阳高淳二县广通坝河道行巡抚都御史会议裁减杭州府龙山闸及德胜猪圈二坝官夫行巡按御史会议奏处从之
　　○镇守浙江太监麦秀奏宁波等府县地方灾伤乞将未解绫纱纸劄及派取织造银两量为停减待年丰补解并明年一应坐派军需等项亦量减省工部覆奏命叚匹减半解纳
明孝宗敬皇帝实录卷之二百六
　　弘治十六年十二月甲午朔  上视牲于南郊
　　○丙申赐国子监云南贵州四川军民生冬衣如例
　　○实授南京广东道试监察御史王蕃四川道试监察御史薄彦徽俱为本道监察御史
　　○狭西按察司佥事院宾丁忧服阕复除福建按察司
　　○丁酉巡按直隶监察御史陈世良请以应天等府农民上吏银留助赈饥户部覆奏从之
　　○录湖广武靖等处征苗功都指挥王闰等十三人俱升署一级参将刘英等百二十六人给赏有差
　　○戊戌升户部郎中田彭为河南布政司右参议
　　○命广西布政司以原拟解京纳赎等银存留本处籴粮以备军饷从巡按御史杨璋奏也
　　○初贵州诸司文职官折色俸粮俱行原籍关支至是巡抚等官以为非便请将镇远府税课司及税银两为各官折俸并修理各府卫城池仓廒之用户部覆奏从之
　　○初宁波府知府伍符以境内灾伤听民出海捕鱼随舟大小入粟以备赈济巡视海道按察司副使张鸾劾符违禁及指挥夏闰关防不严请并逮治下巡按监察御史勘报都察院覆奏  上以符急于救荒并闰俱宥之各罚俸一月
　　○虏入宁夏大关口杀掠人畜巡按御史劾总兵官郭鍧节制不严请治其罪  上宥之令戴罪杀贼
　　○己亥升光禄寺少卿赵竑为本寺卿
　　○湖广按察司副使李瀚丁忧服阕复除河南按察司
　　○周府堵阳王同鉣受封已久以有疾未造府第至是疾愈河南布政司为请命如例给与价
　　○辛丑腊节免宴　○上御奉天殿传制遣安远侯柳文崇信伯费柱东宁伯焦淇吏部右侍郎梁储持节充正使中书舍人李宪吏部郎中张彩户部员外郎荣节刑部郎中毛实充副使册封岷世子彦汰为岷王妃王氏为岷王妃韩康王庶长子渭源王旭櫏为韩王周惠王庶第二十二子安濯为富阳王庶第二十三子安汾为会稽王庶第二十四子安湿为浦江王庶第二十五子安汾为丽水王鲁王嫡第六子当氵□匆为馆陶王
　　○吏科给事中许天锡奏  皇上嗣大历服以来恭默体道兢虔事天每当  郊祀之期殚致精明之德又恪遵成宪誓戒百官顷年以来文武官员自受誓戒之后往往放慢惰行有斋戒之名无斋戒之实溷黩精禋臣实惧之今王春在迩大礼将兴乞敕礼部严加禁约违者罪之仍行南京诸司一体遵守礼部覆奏从之○湖广永顺宣慰使司及施州卫木册长官司各遣人来贡赐彩叚钞锭等物如例
　　○诛妖人李道明治告反不实者罪道明山西应州人幼为道士住宣府白家泉长生观忻州人樊二汉等尊信之因迎致道明会聚烧香为白莲社道明又自称金盆李家后裔撰为妖词歌唱惑人忻州官发其事巡抚山西都御史魏绅奏行宣府都御史刘聪委千户张英捕道明甚急宣府军余有樊林者幼名二汉遂执以为道明党付千户黄珍鞫之珍素与刘玉者有隙因诱林引玉而自为林状具言道明有反相以上于聪林与诸人实素不相识珍严刑胁之使转相告言逐捕旁午行道之人多被诬执聪皆付珍鞫成之宣府有妇人郭氏托鬼神诵佛书为佛事孟鳞者与之通至是英并捕郭氏送珍珍令郭氏自承与道明有私及见孟麟手足有字文与诸狂悖语偕同勘官通判杨范千户傅文报聪聪遂密奏其事道明日有白晕两耳肩背有炙瘢珍遂以白晕为重瞳以炙瘢为藏珠记搜得一军人家古书二册遂以为妖书故黄袄子遂以为黄袍因诬道明与刘玉议建国号封拜其党及结连北虏还攻宣府诸谋皆凿空撰造而聪皆信之太监刘清总兵官张俊副总兵白玉巡按监察御史胡希颜会审皆弗察佥事侯直都指挥李珍承聪风旨不敢有所言聪于是散遣官兵捕道明等家属凡同居者无分男女及异姓伯叔父兄弟之子不限籍同异并畜产尽没入官诸人乘乱捡掠又分捕指名未获者家口下令严峻皆骇散逃匿远近骚动而聪自以为功与清等各奏其事有旨传道明入京聪即令黄珍及英文与俱英文即搜夺道明财物且逼令自尽以灭口不得既至下镇抚司鞫问则道明益麟皆无异相珍构陷诸人之迹始露遂下珍狱寻瘐死法司前后凡两会官于午门外鞫问皆谓道明止妖言惑众诸反状皆诬而其妖言首祸宜正典刑余党各以次论罪而还其家属财产张英赎徒为民傅文赎徒还职刘聪信任小人妄兴大狱刘清张俊白玉胡希颜雷同妄奏侯直李珍阿意陷人请并行逮问  上命道明依律处斩张英传文革职发边卫充军杨范降二级刘聪代还具奏张俊白玉各罚俸两月刘清宥之胡希颜侯直李珍俱逮问
　　○户科给事中孙祯言新颁问刑条例比之律令过严如律纵放军人歇役者一名杖八十每一名加一等例则额设军伴之外多占五名以下者降一级律私借官马或转借与人及借之者各笞五十验日追雇赁钱入官计钱重者坐赃论加一等例则私借及转借与人五匹以下降一级既曰自五以下则占役一军占乘一马皆当从降级例科断矣以此绳人将无所措其手足请重加校定俾协于中法司覆议谓条例皆奉有成命难以改更其借占人马数不及五者请如所奏仍依律论断从之
　　○甲辰赐伊府镇国将军訏洌訏温晋府辅国将军奇冱诰命冠服如制
　　○户科给事中张良弼丁忧服阕复除原职
　　○山西按察司佥事贾时丁忧服阕复除狭西按察司
　　○丙午命浙江并直隶淮扬等府灾重地方原派今年果品蜡茶等料尽行蠲免其山东河南湖广及两直隶灾轻之处量免十之五从兵科给事中杨一渶奏也○命恭顺侯吴鉴五军幼官舍人营坐营管操
　　○先是松潘番贼攻杀指挥王□□□千户朱铠等守臣劾奏分守副总兵韩雄兵备按察司副使郝天成失于防御得旨下巡按御史逮问命燕山左卫署都指挥佥事赵鲁充副总兵升四川保宁府知府张翼为按察司副使代之
　　○戊申总督两广都御史潘蕃奏思恩府土官知府岑浚僣叛不服方用兵诛剿而浚从弟业以山东布政司参议在内阁制敕房办事禁密之地恐有漏洩之情请治其罪有旨调业别任吏部拟改河间长芦都转运盐使司同知而业亦奏乞闲住餋母  上特准养亲令待岑浚事结以闻
　　○户部覆巡按狭西监察御史金洪所奏谓延绥等边岁运京储银两恐有侵欺请责成总制军务尚书秦纮清查以后俱下巡按监察御史稽察又狭西西安等府供给延绥等边粮草请令折解银两以省飞挽之费俟丰年召商输纳庶军民两便而京储亦渐可减运  上从之命给领并籴买数目令秦纮备查明白以闻报纳粮草敢有倚恃势豪包揽买窝作弊者重罪不宥
　　○赐吏部尚书马文升继室夫人史氏祭葬如例
　　○巡抚贵州都御史刘洪等奏贵州累遭兵荒乞将所属卫所军器自今年以后减半徵办物料成造一分待三五年人力全盛照旧二分成造工部覆奏从之○庚戌监察御史蓝章以松潘番贼寇扰陈用兵五事一谓京营都指挥昌佐及张宁可用为总兵江西布政使柳应辰狭西布政使文贵可用为赞理军务一谓沿边土民常见番贼悉能运用剽弩宜悬赏招募随军征进有功一体升赏一谓番贼之中亦有不为恶者宜选差通事谕以祸福听招抚者即不加兵使自剪其羽翼一谓松潘路梗宜先为积粟之谋欲于征进之时随路屯兵饷馈随之选委布按二司官便宜调度本地岁办军需亦乞暂免起解畀之给用一谓本处巡抚都御史不专在边多委之分守兵备兵少权轻不可统制贼平之后宜专设一巡抚命下所司知之
　　○光禄寺卿王质为其母陈氏乞祭葬礼部覆奏质母受封恭人例无葬但质尝有召募边军功乞赐裁处命特与之
　　○辛亥实授试监察御史汤沐陈天祥何天衢弓元陈茂烈李高李玺秦锐杨仪李天赋为监察御史沐天祥山东道天衢元茂烈河南道高浙江道玺云南道锐福建道仪贵州道天赋广东道
　　○整饬山东临清兵备按察司副使李善奏临清德州地连直隶河间等处盗贼出没或捕之急则逃于直隶地方有司以非所属不得置问请得一体责成兵部覆奏从之
　　○命贵州都司都指挥佥史韬之子涌袭原职新添卫指挥使
　　○壬子命各王府子女不许于本府军校之家选配从辽府光泽王宠瀤奏也
　　○命故应城伯孙继先之子钺袭应城伯
　　○癸丑文武官朝参不至者七百九十三人侍班监察御史请并治以罪命皆宥之
　　○升河南布政司左布政使李进为都察院右副都御史巡抚宣府
　　○实授南京试监察御史葛浩沈赉为南京监察御史浩广西道赉云南道
　　○赐故锦衣卫带俸达官都指挥佥事赵让等四人棺具并谕祭如例
　　○户部尚书佀钟乞致仕不允
　　○甲寅先是贵州各卫官军折色俸钞令造册委官于湖广关支成化二十一年至弘治九年以造册违限例扣不与至是贵州巡抚等官奏边徼土瘠军疲其造册违限止应罪经该官吏今概扣不给诸人何辜请勿拘前例仍听补支自今每岁约筭银数差官领回然后令各卫如期造册来支仍收其余以备续添官军支给户部覆奏从之
　　○命南京太常寺卿陈音之孙须孝为国子监生从其请也
　　○朝鲜国王李＜忄隆＞遣陪臣户曹参判柳顺汀等奉表笺方物来贺正旦节赐宴并彩叚衣服等物有差
　　○升守备环庆羽林前卫指挥使刘雄为署都指挥佥事先是虏寇瓦窑沟掠杀人畜守臣皆坐罪雄寻率部下斩首十二级兵部言雄功多于罪宜录之故有是命
　　○乙卯升山西布政右布政使吴文度为河南左布政使
　　○升巡抚延绥都察院右佥都御史陈寿为南京都察院右副都御史
　　○命云南布政司右布政使梁方致仕以方被科道官劾奏勘有实迹故也
　　○兵部覆奏兵科给事中戴铣所言汰武弁事谓各卫所官近以添注加多请以两京卫所兵部不时考察黜陟天下卫所巡按御史每岁考校定为三等上者任以军政中者留备杂差下者带俸差操其曰便土军事谓各处清出军丁欲改编附近卫所以便人情然改编不已恐日久毙生反致紊乱请自今年以后清出者仍照旧例径解原卫从之
　　○命封闭山东沂州胡陵山矿穴从巡按监察御史奏也
　　○丙辰监察御史萧柯复劾奏户部尚书佀钟纵子受赂之罪命下其奏于所司
　　○清理屯田兵科给事中王承裕言山东各卫屯田瘠薄而登莱沿海一带尤甚欲将子粒除见徵粮者如旧余凡事故旗军所遗并京操运粮户丁佃种地分别肥瘠肥地亩徵米五升三合五勺瘠地及登莱沿海卫所亩徵三升三合户部覆奏从之
　　○伊府仪宾庞进辅奏乞禁尼僧术士巫觋之类擅入王府命所司通行出榜禁约有仍前出入王府者治以重罪不宥
　　○礼部奏正旦节例赐百官宴  上命免宴赐以节钱钞
　　○命守备独石城万全都司都指挥佥事王本掌本司印都指挥佥事郤永佥书管事
　　○丁巳礼部言比来各处灾异频繁而应天淮扬庐凤江浙湖湘等处苦于饥荒北畿之民苦于应办江西之民苦于力役苏松之民苦于赋贡松潘等处及南北沿边苦于夷虏加以寇盗生发贪残横行赋役无艺民失生埋伏望  皇上益加儆戒图新政理任中正屏奸谗节财用罢工役广听纳凡言有切于军民者即赐施行仍戒饬两京诸司各修职业  上嘉纳之
　　○戊午敕湔除在京文武官员过名仍命法司移文于在外诸司
　　○命平江伯陈熊五军营左掖管操
　　○己未旌表节妇八人烈妇一人孔氏浙江山阴县人刑部郎中吴显继妻吴氏松阳县民包旦妻李氏直隶六安州人佥都御史汪霖继妻孔氏保安州民张友才妻宋氏山西洪洞县民韩通妻商氏郭用先妻王氏襄陵县民高盛妻张氏阳城县民李绍妻并夫亡守节年久无玷旌其门曰贞节刘氏泽州民刑清妻清死刘自缢旌其门曰贞烈
　　○升河南布政司左参政熊禄湖广按察司按察使汤全俱为右布政使禄山西全云南
</div>
    <div class="pagination">
<a href="明实录孝宗实录_page115.html">上一页</a><span>...</span><a href="明实录孝宗实录_page111.html">111</a><a href="明实录孝宗实录_page112.html">112</a><a href="明实录孝宗实录_page113.html">113</a><a href="明实录孝宗实录_page114.html">114</a><a href="明实录孝宗实录_page115.html">115</a><span class="current-page">116</span><a href="明实录孝宗实录_page117.html">117</a><a href="明实录孝宗实录_page118.html">118</a><a href="明实录孝宗实录_page119.html">119</a><a href="明实录孝宗实录_page120.html">120</a><a href="明实录孝宗实录_page121.html">121</a><span>...</span><a href="明实录孝宗实录_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
