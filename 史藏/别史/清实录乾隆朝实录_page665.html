<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 665 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 665 页/共 1860 页</h1>
    <div class="content">
○诣畅春园、问皇太后安。　　

○幸圆明园。　　

○庚戌。谕军机大臣等、据萨喇勒等奏、带领噶勒藏多尔济投诚人等前进。又覊留达瓦齐之来使。带往进发。办理悉中机宜。朕深为嘉悦。伫望捷音。阅伊奏内、有噶勒藏多尔济、人尚明白。但心迹叵测之语。朕思噶勒藏多尔济、虽不可深信。现在既已投诚。又带兵一同前进。谅亦无意外之虞。若防范太过。恐伊知觉。反生贰心。惟有示以大度。默化其疑惧之意而已。至朕以哈萨克锡喇、稍有疑窦者。盖彼系北路之人。如欲投诚。何不即由北路前来。反避走西路。其迹似有可疑。然既经投诚。一同带兵前进。则疑窦亦自可释。且伊等人众。即有一二略涉可疑之人。今达瓦齐已不克抵敌。而我继至之兵。又接踵前进。朕固知其无能为也。著将此传谕萨喇勒等。并将伊等前后奏摺。录寄班第等。俾北路之兵。亦急速进发。尤为得力。再朕前曾降旨、俟俘获达瓦齐时。即行解送来京。不可因已据伊犁。稍容留顿。著再传谕两路将军、或达瓦齐被擒。或伊束手归诚。俱遵朕前旨办理。　　

○又谕、据班第奏、同巴朗潜逃之台吉巴颜恩克、并伊属人四户。俱行俘获。拟令徒步解送京师。又请将察达克属下乌梁海得木齐哈尔敦所属两户。暂交塔勒玛善、安插照管。俟伊犁底定后。仍遣往察达克居住。巴颜恩克、被巴朗逼勒同行。尚非有意逃窜。且前此又有欲脱出来投之语。巴颜恩克、无庸解送京师。著将伊属下人、一并交舒明。俾同车凌等游牧安插。巴颜恩克、在途屡被掳掠。今又徒步行走。艰窘之状。殊堪悯恻。著班第即饬驻劄乌里雅苏台大臣、酌量赏给口粮。以示体恤。哈尔敦、既系察达克属下得木齐。不必交塔勒玛善安插。即遣往察达克等现在游牧地方。令其聚处。至巴颜恩克告称、巴朗已向北逃往布哈和洛地方。孟克特穆尔、及都噶尔、一同逃往额林哈毕尔噶地方。巴朗已遣察达克往拏。自必被擒。其孟克特穆尔、即著传谕萨喇、速行遣兵俘获。押解来京。　　

○又谕曰、朕前降旨、令永常等、将带领前往之兵。交额琳沁多尔济统领。永常即回肃州。办理各处续到兵丁起程事宜。俟完竣后。再行带兵进发。今萨喇勒等奏称、已行知永常带兵随后继进。著传谕永常、伊若接萨喇勒咨文。业经前进。自无庸中止。倘先接奉令伊回肃之旨。现在驰赴肃州。则不必复带兵进发。仍遵照前旨办理。俟各处兵丁起程后。再为后殿前往。仍转饬额琳沁多尔济、督兵继进。以为声援。　　

○又谕曰、和托辉特郡王衔青滚杂卜、实心宣力。办事奋勉。近因乌梁海宰桑都塔齐。怂恿该处新降人众脱逃。即告知将军等、派人将都塔齐拏获正法。甚属可嘉。青滚杂卜。著加恩封为郡王。至班扎喇克察、于奉委时。不令都塔齐知觉。妥协拘解。亦属可嘉。著授为头等台吉。　　

○又谕、据班第等、审询努三、乌勒登、拟以应斩监候。努三、乌勒登、收服扎哈沁后。并不往拏巴朗。实系贻误军机。罪不可逭。但念伊二人去岁收服乌梁海、扎哈沁时。亦曾随同效力。著加恩免其治罪。仍留军营。以闲散效力赎罪。　　

○又谕曰、公泰已补授四川按察使。但伊在甘现办军需。著传谕刘统勋、如该司有经理事件。未便遽易生手。即奏明留甘办理。俟事竣再赴新任。　　

○遣侍卫端济布、颁赏额林哈毕尔噶投诚台吉桑宰等衣帽有差。　　

○盛京户部侍郎兼奉天副都统勒克、以不胜任。革侍郎。调盛京工部侍郎赫赫。为盛京户部侍郎。以古翼总尉富僧额、为盛京兵部侍郎。内阁学士觉罗奉宽、为盛京工部侍郎。　　

○辛亥。谕军机大臣等、锡特库、请将广州驻防汉军官兵。照福州之例。改驻满洲一千名。其应裁兵丁人等。分别入伍为民一摺。福州汉军、已经定议改驻满洲。俟该处缺出。陆续发往。广州事同一例。原欲于福州完竣后。次第举行。今锡特库既有此奏。自属应行办理之事。但福州改驻满洲一切事宜。系总督喀尔吉善、与将军新柱、会同筹办。甚属妥协得宜。今该省改驻事宜。亦著交与总督杨应琚、会同锡特库、咨问喀尔吉善、新柱、已定章程酌筹妥办。　　

○又谕、据胡宝瑔奏、叶一栋供出、胡中藻相好亲家是张绍渠等语。张绍渠与胡中藻既系儿女戚好。而上年九月内。向胡中藻言及诗集已经御览之张绍衡。即系张绍渠亲弟。前已传谕该抚、速行查拏。但恐张绍渠此时早已寄知张绍衡。先为逃遁隐匿。亦未可定。且胡中藻、虽供得自张绍衡。而伊与张绍渠既系戚好。安知此意不即出于张绍渠之口。该抚即将张绍衡飞速密提到案。遵照前旨办理。务期根追此事实在情节。勿得稍有稽缓。及走漏风声。致被远扬。至胡中藻之弟胡中藩、本有应得之罪。自应拏问。其余一应亲友人等。此时亦不必通行查办。以致过当。俟此案完结时。自当另降谕旨。可一并传谕知之。　　

○又谕、从前永常、刘统勋、会参凉庄道李肖筠、勒属揽捐一案。查鄂昌与刘统勋札稿内。有嘱其酌定题本字语。使各县官免即革职。惟大笔超豁等语。刘统勋此事曾否照应。著传旨询问。令其覆奏。寻奏、李肖筠一案。鄂昌在肃时。游移观望。及其起程回省后。督臣永常、同臣定稿。将李肖筠包捐情节会参。鄂昌因疑臣等意在苛刻。遂有札托之事。臣等照例办理。已有定议。断不因鄂昌之书。稍为徇庇。报闻。　　

○壬子。上诣畅春园、问皇太后安。　　

○原任太保兼太子太保保和殿大学士兼吏部尚书张廷玉、遗疏闻。谕、致仕大学士张廷玉、历事三朝。宣力年久。勤劳夙著。受恩最深。前以其年届八旬。精神衰惫。特加体恤。准令退休。实朕优念老臣本怀。至于配享太庙一事。系奉皇考世宗宪皇帝遗诏遵行。而恩礼攸隆。则非为臣子者所可要请。及朕赐诗为券。又不亲赴宫门谢恩。自不得不示以薄谴。用申大义。今张廷玉患病溘逝。要请之愆。虽由自取。皇考之命。朕何忍违。且张廷玉在皇考时。勤慎赞襄。小心书谕。原属旧臣。宜加优恤。应仍谨遵遗诏。配享太庙。以彰我国家酬奖勤劳之盛典。其余应得恤典。并著该部察例具奏。朕于满汉诸臣。从无歧视。赏罚予夺。一准乎情理之至当。以孚天下后世之大公。并将此通行传谕知之。　　

○军机大臣等议覆、福建巡抚钟音奏、升任福州副都统齐斌、家口回京。给与勘合一摺。查乾隆八年。兵部议准、各省驻防老病休致各员。俱照例给与车马。原非指升调别省、及升任回京者而言。请嗣后此项人员。概不准给。从之。　　

○调盛京副都统勒克、为正蓝旗蒙古副都统。以盛京兵部侍郎富僧额、兼管盛京副都统。　　

○旌表守正捐躯之山西闻喜县民赵企恒媳常氐。　　

○癸丑。定西将军永常奏、三月初九日。领兵自巴里坤起程。至阿克塔斯。接副将军萨喇勒等咨、现带兵向乌噜木齐进发。可速前来接应。臣即驰扺察罕乌苏。距萨喇勒等、所驻罗克伦。约四百里。报闻。　　

○定古北口河屯协副将为满缺。从直隶总督方观承请也。　　

○甲寅。谕军机大臣等、班第奏称、带兵前往额尔齐斯之西喇托辉地方。已与阿睦尔撒纳前队会合等语。大兵进剿。自宜略分先后。经朕屡降谕旨。令班第计阿睦尔撒纳行程。约离数日。相继前进。一则阿睦尔撒纳、系准噶尔人众知名之人。令伊带哨探兵前行。人多认识。于收服准夷人众较易。再前队既有哨探兵。复有将军随后带兵继进。声势联络。军威益振。如将军副将军合并一处。则众人惟知有将军。不复更知有副将军。转置阿睦尔撒纳于无用之地。不足以展其所长。殊于军行无益。前因永常急遽进兵。其意惟恐萨喇勒首先成功。伊不得同邀爵赏。朕已降旨训饬。班第若亦存此意。即属器量狭小。岂朕委任之意。即使阿睦尔撒纳、先抵伊犁。克奏肤功。朕于班第、亦必加恩。若先存急于赴功之意。恐反不能承受朕恩矣。著传谕班第、阿睦尔撒纳、伊二人务须酌量相离数日。陆续进发。不得同在一队行走。西路将军永常、萨喇勒等、亦遵朕屡次谕旨前进。毋得故违取戾。　　

○又谕、从前派往西路之索伦、巴尔虎、察哈尔、哲哩木、各处兵丁。俱由腹地前往。因边外道里稍远。春季马力不足。恐未能远涉。现今两路进兵。成功指日可待。各处兵丁、奏凯言旋。若仍由腹地行走。地方料理顿宿。不无繁费。且伊等素居边外。时当夏令炎热。行走亦不相宜。著传谕班第等、俟各处兵丁遣回时。俱饬令由边外行走。其派往西路之各处兵丁。亦应由阿尔台一路取道遣回。沿途水草肥美。乘便至额尔齐斯。收取所种粮石。以资口食。于兵丁更为有益。若成功甚速。后队兵丁。尚有未过巴里坤者。仍令由腹地遣回。此虽系奏凯后办理之事。但临时请旨。未免迟缓。著班第、阿睦尔撒纳、萨喇勒等、豫为留心。斟酌妥办。　　

○大学士九卿翰詹科道等疏称、胡中藻违天叛道。覆载不容。合依大逆凌迟处死。该犯的属男十六岁以上、皆斩立决。张泰开、明知该犯诗钞悖逆。乃敢助赀刊版。出名作序。应照知情隐匿律斩立决。其与逆犯酬答之鄂昌、俟拏解到日另议。得旨、朕御极以来。从未尝以语言文字罪人。在廷诸臣。和进诗册。何止数千万篇。其中字句谬戾。亦所时有。朕皆不加指摘。何恶于胡中藻一人。实以其所刻坚磨生诗内。连篇累牍。无非谤讪诋毁之词。不惟谤及朕躬。且敢诋毁国家。本朝抚临中夏。百有余年。凡天下臣民。自祖父以至孙子。世蒙教养深恩。而胡中藻逆伦悖叛。乃至于此。其得罪于列祖列宗者至大。昔皇考于查嗣庭等案。大示义正。意以狂诞之徒。必应知所畏惧。而不谓尚有胡中藻其人。自不得不申明宪典。以儆嚣顽。今大学士九卿翰詹科道等、公同确讯。屡经面对。佥请处以极刑。自属按律定拟。朕意肆市已足示众。胡中藻免其凌迟。著即行处斩。为天下后世炯戒。胡中藻系鄂尔泰门生。文辞险怪。人所共知。而鄂尔泰独加赞赏。以致肆无忌惮。悖慢诪张。且于其侄鄂昌、叙门谊。论杯酒。则鄂尔泰从前标榜之私。适以酿成恶逆耳。胡中藻依附师门。甘为鹰犬。其诗中谗舌青蝇。据供、实指张廷玉、张照、二人。可见其门户之见。牢不可破。即张廷玉之用人。亦未必不以鄂尔泰、胡中藻辈为匪类也。鄂尔泰、张廷玉、亦因遇皇考及朕之主。不能大有为耳。不然。何事不可为哉。大臣立朝。当以公忠体国为心。若各存意见。则依附之小人。遂至妄为揣摩。群相附和。渐至判若水火。古来朋党之弊。悉由于此。鄂尔泰为满洲大臣。尤不应蹈此恶习。今伊侄鄂昌、即援引世谊。亲昵标榜。积习蔽锢。所关于世道人心者甚钜。使鄂尔泰此时尚在。必将伊革职重治其罪。为大臣植党者戒。鄂尔泰、著彻出贤良祠。不准入祀。其配享太庙。系奉皇考遗诏遵行。与现在准张廷玉之配享相同。应仍照旧。张泰开、本一庸懦无能之人。其出赀刊刻。由被勒索。而序文又俱系胡中藻自构。张泰开、著从宽免其治罪。即行释放。仍在尚书房行走。效力赎罪。胡中藻之母、年已八十。其孙亦在幼穉。及伊弟胡中藩等、著从宽免其缘坐。其胡中藻诗案内一应干涉之人。除鄂昌俟解京之日。另行审结外。其余俱著加恩。一概免其查究。至于李蕴芳、身为县令。乃以检验为苦。反覆嗟怨。甚属狂悖。该抚现以贪婪题参革职。俟审拟到日。再降谕旨。余依议。　　

○河南巡抚蒋炳疏报、济源、武陟、桐柏、新野、淅川、裕州、卢氏、等七州县、乾隆十八年、首垦水旱荒地八十三顷有奇。　　

○旌表守正被戕之直隶深州民郭大妻郭氏。守正捐躯之浙江仙居县民赵锡溥妻俞氏。　　

○乙卯。谕军机大臣等、永常奏称、索伦、巴尔虎、哲哩木、各处兵丁。俱已至肃州。伊接到谕旨。即拟回至肃州。及抵巴里坤。而各处兵丁。俱已就道。是以即照萨喇勒等来咨。领兵前赴乌噜木齐驻劄。以为声援。俟索伦巴尔虎兵一到。即遣令前往策应。其萨喇勒队内彻出之宁夏、凉州、庄浪、等处兵丁。入于末队兵内。候哨探兵信息。如无需用之处。即同绿旗兵一并彻回。永常此次办理。尚合机宜。朕前降旨、令永常回至肃州。特因永常于任内应办之事。全无筹画。惟务邀功轻进。恐贻笑蒙古人众耳。今接萨喇勒咨。即前赴乌噜木齐。以为声援。应将驻劄兵丁。留心约束。俟萨喇勒有调取之信。再亲身带兵前往。倘因朕此旨。乃复冒昧前进。或一闻萨喇勒得伊犁之信。思欲邀功。轻举妄动。则大不可。永常系将军。俟萨喇勒底定伊犁。身临其地。一同办理。亦体制应尔。彼时大局已定。将应令驻守之兵。即分派驻守。应彻回者。即饬交领队大臣彻回。伊酌量带兵数百名。从容前赴伊犁。商办善后事宜。庶为允协。原不在此时急遽前进。始足表其奋往之忱也。永常可即遵旨办理。毋得冒昧取戾。至萨喇勒等、将宁夏、凉州、庄浪、等处疲乏兵丁裁汰。显系带队行走之大臣侍卫等。不能善为约束。著永常查明据实参奏。如稍有徇隐。亦难逃朕洞鉴。　　

○又谕曰、萨喇勒奏、呼尔璊台吉纳木奇等、率所属一千六百户来降。并令新降之台吉宰桑等。各派所部兵、一同进剿。现在起程前赴博罗塔拉。会合北路兵。直抵伊犁。萨喇勒办理妥协。甚合机宜。朕心甚为嘉予。呼尔璊台吉等、闻风称款。即思效力行阵。宜加恩赏。以示怀柔。著赏给呼尔璊台吉纳木奇、元狐帽、马褂、数珠、各一件。其余台吉等、不知共有几员。今赏赐五分。每分皮帽一顶。大荷包一对。即追付侍郎玉保、令其赍往分赐。俟准噶尔平定后。尚当优加赏赉。萨喇勒等、将此旨明白晓谕。俾知感激。再台吉噶勒藏多尔济、扎那噶尔布、及呼尔璊之台吉宰桑等。俱新来归附之人。感朕恩遇。各抒诚悃。派兵随征。亦应嘉奖。著加恩将伊等派出兵丁。俱照现今出兵人等之例。一体赏给牲畜口粮。仍俟入觐热河时。照伊等应封爵秩。再行加恩赏给。嗣后再有投诚人等。令萨喇勒等、酌量减派出兵。以息伊等马力。其现在出兵之台吉宰桑、及兵丁数目。俱详悉登记。毋致遗漏。再萨喇勒所奏、现今始过春令。所有陆续投诚人等。马力不足。是以未将我兵乘骑马匹。与之更换。所办亦甚得体。并传谕北路将军班第等。照此办理。　　

○　　

○又谕曰、胡宝瑔奏、办理胡中藻家。续行查出字迹、及家口赀产等因各摺。已于摺内批谕矣。江西一省。风俗浇凌。妄诞好事。连年所犯。如伪稿等重案。不一而足。必应大加整顿。以挽浇风。前将胡宝瑔特行调任者。实为整顿通省计。非止为查办胡中藻一人计也。胡中藻现已审明正法。其律应缘坐家属、及一应干涉之人。俱已有旨宽免。部文即日可到。但恐胡中藻正法之后。或有党恶好事之徒。妄为不平。造言诽谤。此等舞弄笔舌之事。所关于世道人心甚大。不可不严密访拏。以示炯戒。至于本案现已完结。只宜就案了事。转可不必深求。即令送信销毁。于胡中藻亦罪无可加。孽由自作。诛止其身。今若为伊一人。而蔓延不已。此乃过当之举。朕所不取。胡中藻薄有赀财。既已查出。可酌留百金之产。以赡伊老母残年。余应变价。不必充公。反任官役中饱。即于本地择有益百姓之事。用之可耳。至范廷楷之为人。朕所深知。前已有旨令其来京。伊小有才具。尚可冀其办事出力使驾驭不得其道。致走斜路亦未必不为胡中藻之流亚。如该抚所参。亦罪不至死。不过处以徒流以下。则失职怨望。将来转生事端。若胡宝瑔确见范廷楷有不可赦之罪。形迹同于胡中藻。则不妨一面奏闻。一面即行拏问。若以现今所犯之罪。则莫若置之不论耳。其李蕴芳一人。则实属可恶。又不比范廷楷之尚可从宽。昨已有旨、俟审拟到日。另降谕旨。该抚可将该员贪婪之处。作速审拟具题。其江省士习民风。应作何严切诰诫。速为整饬。并令该抚留心办理。以赴委任。可一并传谕知之。寻奏、胡中藻悖逆性成。理宜族灭。今仅罪及其身。又将查出家赀。酌留百金之产。以赡其母。实为法外施仁。至范廷楷、原非逆犯可比。尚可从宽。惟李蕴芳、肆口嗟怨。又复贪婪陷害。自当严审另题。至江省士习民风。臣力为整饬。固不敢绳之过当。亦不敢徒事虚文。得旨、好。实力行之。　　

○协办陕甘总督尚书刘统勋奏、各处官兵。先后进发。所需马驼。前经调肃拣放。除给出口各兵、及解赴军营外。尚余驼三千九百余只。马六千七百余匹。查此项马驼、原自各营拨补。臣即分给甘肃、安西、令于就近标营。加意牧养备拨。报闻。　　

○旌表守正捐躯之直隶平乡县民张文祥媳黄氏。　　

○丙辰。上诣畅春园、问皇太后安。　　

○谕、据永常奏称、和托辉特公额琳沁、途次病故等语。额琳沁之公。原属不应承袭。但中途病故。殊堪悯恻。著加恩令伊子旺布多尔济、袭爵。仍赏银五百两。办理丧仪。即于北路军营支给。　　

○谕军机大臣等、刘统勋接到永常接济大兵口粮之咨。将哈密所有驼只口粮。现在办理接济。从前班第等、因接济北路哨探官兵。请将驼马牛羊等项。运往豫备。曾传谕永常一体筹办。并无令其运送口粮之旨。永常即咨令刘统勋运送。殊属舛误。现在萨喇勒等、领兵已至博罗塔拉地方。相隔数千里。此时既不能速行运到。若俟运到时。则已早扺伊犁。大功告成。更无庸鳃鳃过虑。为此数月口粮计矣。且前此进兵时。裹带两月口粮。原不过约略计筭。人之所食。多寡不齐。倘有一人而兼数人之食者。更当作何办给。殊不思官兵前进。沿途打牲。及疲乏牲畜。俱足以资口粮。现在投诚厄鲁特等、所有牲畜产业。虽不宜索取。然或暂时取用。登记数目。将来或换给什物。或补给银两。皆无不可。今若因接济满洲蒙古兵丁口粮。而厄鲁特兵丁。亦一概给与。则带领厄鲁特兵进剿。势必如绿旗兵丁所云军行粮随之陋习。有是理乎。永常甚属乖谬。著即详悉传谕。如口粮尚未运送。即行停止。倘已运过巴里坤。即令交与永常、于现驻乌鲁木齐地方存贮。以备将来需用。如尚未过巴里坤。即行彻回。仍留哈密存贮。慎勿运至伊犁。并将此传谕班第、阿睦尔撒纳等知之。　　

○又谕曰、永常以接济口粮之事。咨商萨喇勒。据萨喇勒咨、兵丁前扺伊犁。及回至巴里坤。两月口粮。尚不敷用。永常即由伊所领绿旗兵丁裹带口粮内。借支十日。先行运往。并将贝勒玉素布所有儿骒马数百匹。及从前所买羊一万五千只。俱行运送接济。永常如此办理。乖谬已极。萨喇勒现在领兵前进。如须接济口粮。自必早为筹画。今伊回文内。所称前扺伊犁。及回至巴里坤。两月口粮。尚不敷用。并非现在急须接济之语。而永常一似刻不容缓。即将伊队内兵丁口粮。借支十日。急行运往。稍有知识之人。断不出此。况朕从前降旨。原指牲畜而言。若无牲畜。即肉乾亦可运往。而永常等、亟亟筹运口粮。殊不可解。此次所运十日口粮。不准入正项开销。著永常自行赔补。　　

○大学士九卿等奏、逆犯胡中藻、已经正法。请照查嗣庭逆案例。停止江西乡会试。得旨、江西风俗嚣凌。固应整饬。大学士九卿所奏。亦惩戒恶习之意。但因胡中藻一人。而阻通省士子上进之阶。朕心实有所不忍。所奏不必行。嗣后如再有此等悖逆之案。不但暂停数科。必当大示义正。以挽颓风。该省士民其共知所儆。　　

○协办陕甘总督尚书刘统勋奏、口外军台马匹有限。专递军报。不敷应差。查肃州镇标摘缺营马。已将备战余马补给。臣因将营马照依勘合拨给。挨塘递换。其换存之马。即留前塘应差。所需驼、亦于新补营驼内拨给。照二马一驼折算。回肃日照数归营。得旨、知道了。投降之人接踵。则将来钦差加恩之人必多。应善为料理。俾速至军营。以宣朕惠而安新附也。　　

○丁巳。谕军机大臣等、此次由哲哩木盟、派兵一千名。前赴军营。该盟长亲王阿喇布坦、及带兵之郡王齐默特多尔济、并所属扎萨克等、漫不经心。办理苟且。以致有误军行。擅自退回游牧。朕念科尔沁蒙古等。世受国恩。凡有效力之处。俱能奋勉。非别部蒙古可比。现在扎萨克等、理宜效法伊等祖父。竭力报效。乃诸事怠惰。相习成风。去年朕车驾经过伊等地方。并不修整道路桥梁。有误安设台站。今年派兵。又复草率办理。起程逾限。未至军营。退回游牧。伊等恬不知耻。朕深为伊等愧之。阿喇布坦、齐默特多尔济、理应从重治罪。以示惩戒。但齐默特多尔济、已自知罪。选兵三百名。带至乌里雅苏台军营。虽经莫尔浑遵照朕旨。将兵遣回。但既经前往。著加恩免革郡王。降为贝勒。革退御前。在闲散上行走。如仍怠惰偷安。定行从重治罪。至所带兵丁。虽未经效力。所有给过行装口粮。著加恩免其追还。其办理迟误之盟长亲王阿喇布坦、副盟长公品级喇什纳木扎勒、亦从宽免其革职。各罚俸三年。扎萨克王纳旺色布腾、喇特纳札木素、贝勒乌察喇勒图等、俱著罚俸三年。　　

○又谕、大兵两路前进。已抵博罗塔拉。指日即可荡平伊犁。平定后、班第等带领官兵。暂住伊犁。所有大臣官员兵丁等、需用口粮。若照永常所奏。由内地运送。则挽输劳费。断不可行。如向该处夷众、责令供应。又未免滋扰。朕意平定伊犁后。凡率众投诚之台吉等、俱各加封。令其自行管束所属人众。至达瓦齐、乃准噶尔大台吉。所有牧养牲畜、及伊属下输纳必多。非诸台吉所应分用。即以办给官兵。用资口粮。再有不敷。将带往银两。向厄鲁特回子等、酌量购买。以资散给。不得妄行徵派。致滋扰累。著班第豫为筹办。俟到伊犁后。即行定议奏闻。　　

○旌表守正捐躯之直隶南宫县民李明孝妻朱氏。守正被戕之广东连平州民薛必贵妻凌氏。　　

○戊午。谕军机大臣等、据副都统良玉等奏、直隶宣府等处、交马二千四百七十匹。内挑出有癞残疾马一千二百三十余匹。请将方观承交部严加议处外。并令其作速更换好马。送厂牧放等语。此项马匹。何至癞疾者竟居其大半。由此观之。则方观承从前奏请在张家口顺便交付牧放者。乃自知马匹残癞。恐赶赴京师。经王大臣验看。必致驳饬。故为此奏。希图顺便交收。以掩饬取巧耳。所有残癞马匹。自应令该督照数更换。送至马厂牧放。仍著方观承明白回奏。　　

○又谕曰、尤拔世、谢接管凤阳关税恩一摺。已于摺内批示。前据该监督奏报差满摺内。声请更换。朕以伊历任有年。随便批令接管。其实该关更替税差。既系户部应行题请之事。则尤拔世前摺、祇应奏报一年期满。及徵收税课足额否耳。不应于摺中遽先自请更换也。若关差更替。俱行自请。则于定例有违。而逾分取巧之人。闻风效尤。该部题请之本。竟成虚设矣。在尤拔世即未必敢存此心。但体制所关。不可不防其渐。尤拔世著传旨申饬。　　

○定北将军班第等奏、臣等两军会合。于三月三十日。至额尔得里克地方。马力稍疲。前至察罕呼济尔地方。乃各处通衢要路。虽有班珠尔等在前。似不若臣阿睦尔撒纳、亲往筹办一切察访收服事宜。现公同商酌。拣选马匹膘壮兵一千名。臣阿睦尔撒纳等、带领先进。其余兵、俱交班第等带领继发。再从前声援兵、原派于布拉罕、青吉勒、两处驻劄。今屯田之地。已定在伊苏图、铿格尔等处。相隔辽远。守望难周。应将青吉勒兵二千名。移至察罕呼济尔等处驻劄。布拉罕兵一千名。移至伊苏图铿格尔之东鄂伦诺尔等处驻劄。如此、方可照管屯田之兵。即偶遇调遣。亦可应时而集。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十六


大清高宗法天隆运至诚先觉体元立极敷文奋武孝慈神圣纯皇帝实录卷之四百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣吏部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。四月。己未。上御勤政殿听政。　　

</div>
    <div class="pagination">
<a href="清实录乾隆朝实录_page664.html">上一页</a><span>...</span><a href="清实录乾隆朝实录_page660.html">660</a><a href="清实录乾隆朝实录_page661.html">661</a><a href="清实录乾隆朝实录_page662.html">662</a><a href="清实录乾隆朝实录_page663.html">663</a><a href="清实录乾隆朝实录_page664.html">664</a><span class="current-page">665</span><a href="清实录乾隆朝实录_page666.html">666</a><a href="清实录乾隆朝实录_page667.html">667</a><a href="清实录乾隆朝实录_page668.html">668</a><a href="清实录乾隆朝实录_page669.html">669</a><a href="清实录乾隆朝实录_page670.html">670</a><span>...</span><a href="清实录乾隆朝实录_page666.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
