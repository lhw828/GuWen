<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 88 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 88 页/共 523 页
  </h1>
  <div class="content">
   ○上以夏至祭地于方泽。自是日始。斋戒三日。　　

○庚辰。拨部库及广储司库银四十万两。解往四川。以备军需。　　

○辛巳。上恭诣皇祇室拈香。随至高宗纯皇帝神牌黄幄行礼。毕。诣雍和宫斋宿。　　

○谕内阁、据勒保奏、查明贼匪窜渡嘉陵江、潼河、疏防各文武分别严审定拟一摺。此案太和镇一带。原有分派防守官。嗣经魁伦因贼匪窜近盐亭。即亲写手字。令百祥等、将沿河兵勇一并带回。并专差持令。将张绩所带兵勇。全行彻回大营。以致该处无兵堵御。魁伦实属罪无可逭。所有勒保奏到魁伦原信及批禀。应俟魁伦解到诘讯外。至刘清在潼、绵、一带巡防时。曾因太和镇一带浅滩要隘。乡勇难恃。禀请魁伦、欲留贵州新到兵丁。未经批准、而贼匪旋即由太和镇踹浅过河。是刘清先能见到。其咎尚有可原。且伊平日居官能得民心。著加恩以知县补用。如此后仍能奋勉出力。著勒保据实保奏。至游击王之鉴、于贼匪抢渡王家嘴地方。虽非专管。但伊驻劄之古井口。相距甚近。既未豫为严防。又不能奋力击退。实属疏玩。仅拟枷号半年发遣。尚觉稍轻。王之鉴、著在太和镇地方枷号一年。俟川省军务办竣。再行开枷发往伊犁充当苦差。其通判连彭年。究属文员。且经身受矛伤。著照拟发往伊犁效力赎罪。知县孙熙、及其余疏防员弁。俱著照所拟办理。前次贼匪踹浅过河。团首文大魁、所带乡勇。因寡不敌众。被贼杀死八十三名。俱著咨部赐恤。至七十五在川。既据勒保查明带兵打仗。尚能认真。所称伤发。验明属实。即照所奏、仍以提督衔准留军营养伤。于伤痕平复后。听候勒保派委何路带兵。即前往何路剿贼自效。其现正养伤。不准给予分例。　　

○谕军机大臣等、川省剿捕现当吃紧之际。军饷自所急需。托津酌量情形。原可随时奏请。乃于一月以前。豫恳接济。岂不徒添朕之忧闷。托津甚属冒昧糊涂。看来托津于军饷事务。漫无筹画。广兴、亦年轻好事。在彼总属无益。现在湖北陕西亦有军需。并未由京派大员前往经理。川省亦当一律裁彻。以省推诿。已降旨将军饷交署总督勒保。派本省地方官接办。托津、广兴、著即来京供职。并准其驰驿行走。伊二人才具平常。既不能筹办饷务。而带兵打仗。更非所长。接奉此旨。断不准续奏留川。即过陕西时。亦毋庸向经略恳请随营效力。此即朕保全伊二人之恩。不可不知也。所有经手一切钱粮。俟勒保派员一到。交代清楚。即行起程　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。五月。壬午朔。夏至。祭地于方泽。上亲诣行礼。恭奉高宗纯皇帝配享。如配天仪。　　

○诣火神庙拈香。　　

○谕内阁、据范建中奏、拟定跟随将军副都统官兵额数等语。去年曾经特降谕旨。定例在京都统。副都统前锋统领。护军统领等。祇准各挑兵丁二名。作为亲随。其骁骑校皆系职官。不准作为亲随。而外省将军副都统等、并未定有额数。今据范建中查出将军副都统等亲随官兵。现在竟至四五十名之多。酌拟数目请旨。所奏甚是。但为数尚多。将军副都统之亲随。原因公务传话而设。数人足敷所用。今乃多至四五十名。在将军大臣等、不过欲壮观瞻。而在官员则有专司之职事。兵丁则有随时之操演。跟班日久。本务技艺。必致废弛。甚属不合。嗣后各省将军等准挑领催二名。兵丁十名。副都统等、准挑领催一名。兵丁六名。作为亲随跟班。不准任意挑取职官。仍当恪遵屡降训谕、将所属官兵。尽心操演以臻精熟。各当屏除浮饰虚文。傥经此次训饬后。仍敢挑取多人。或私令职官跟班。一经查出。必从重治罪。决不宽贷。　　

○谕军机大臣等、前因完颜岱奏称青号贼匪。窜至宜城小河口一带滋扰。湖北并无派防官员。朕即以彼处堵御之事。并未认真办理。今开甲贼众。一经窜扑郧西。该处守卡官兵。即皆受伤冲散。可见该处堵御事宜。全未妥协布置。姜晟系本省总督。岂专坐省城办理寻常案件。及军火粮运等事。竟置防堵要务于不问乎。且现在倭什布系该省巡抚。明亮亦系该省总兵。以本地方文武大员。办理本地军务。尤应彼此协力同心。肃清楚境。并遵照前此谕旨。实力团练乡勇。以资堵御。将此各谕知之。　　

○又谕、郧西大股贼匪。仍折窜蒿坪垭一带。其另股贼匪。已向五郎一带西奔。自可不致东窜。但贼匪靡定。豫省西南边界。仍当督饬官弁。实力严防。至直、晋、东、三省调到之兵。著吴熊光等酌量情形。如河南竟可毋需此项兵丁。即当全行彻回。今其各归原省。傥防堵边界。尚须兵力协助。亦应于调到兵丁内挑择可用者、各酌留数百名。余俱令回原省。以节糜费。　　

○以翰林院编修苏兆登、为云南乡试正考官。内阁中书蔡炯、为副考官。翰林院检讨韩克均、为贵州乡试正考官。吏部主事陈云、为副考官。　　

○以防堵河南边界出力。赏游击李正品、都司杨景芬、花翎守备黄文锦等、蓝翎。　　

○癸未。上御乾清门听政。　　

○停四五品京堂、及翰詹学士等官京察验看。谕内阁、继善奏、四五品等官。停止验看。请照三品京堂。一体带领引见等语。所奏甚是。向来四五品京堂。及翰林院读讲学士。并左右庶子等官。每遇京察之年。系吏部开列王大臣名单。请旨简派验看。分别等第。由吏部带领引见但此项人员。职分较大。俱系朕特加简擢。伊等与王大臣。向无交涉事件。又无统属。其贤否何由深知。所定等第。亦未必确当。况于验看后仍须带领引见。又何必多此一番验看为耶。嗣后四五品京堂。及翰詹学士等官。即照三品京堂之例。一体带领引见。不必由王大臣验看。著为令。　　

○以高宗纯皇帝北郊升配礼成。大典全备又值澍泽普沾。赏前引后护对引赞引及坛上执事之大臣官员。各加一级。查坛及陪祀之王公大臣官员。并各项执事官员。纪录二次其恭请神亭及请礼轿校尉卤簿大驾亲军校尉、太常寺乐舞生。并提灯拜唐阿、站道护军、垫道步甲人役等各赏半月钱粮。　　

○以大理寺少卿戴均元、为詹事府詹事。光禄寺卿阿隆阿、为太常寺卿。　　

○甲申。孝诚仁皇后忌辰遣官祭景陵。　　

○上诣大高殿行礼。时应宫拈香。　　

○乙酉。命侍卫富翰、恒昆、五保住护军参领玛勒呼善、前赴湖北军营。　　

○福建海坛镇总兵官许廷进以缉捕怠玩革职留闽协缉。　　

○以广东顺德协副将张士儒为福建海坛镇总兵官。　　

○丙戌。命左都御史汪承霈、工部右侍郎西成、兵部左侍郎冯光熊、在紫禁城内骑马。　　

○丁亥。谕内阁、昨给事中邱庭澍奏、严禁僭用帽顶一摺。已降旨饬令各按品级戴用矣。因思国子监学正、学录、及各省教谕、训导等官。有系进士举人出身者。进士举人、例应截取选用知县其顶带本系七品。而学正等官则系八品。若按品级而论该员等得官后。转须降换顶带。似未允协。再九品及未入流。应用起花银顶一项。向来未见戴用。此等微末之员。若令其一时更换势须纷纷制办。亦多烦费。著吏部另行详议具奏。寻奏、由进士举人除授八九品小京官及教职者。均用素金顶。由进士举人出身降补佐杂等官者帽顶均照现任品级至九品、未入流、例用镂花银顶。究系职官与生监有别。应令八品官、用阴文镂花金顶。九品、未入流、用阳文镂花金顶。报闻。　　

○谕军机大臣等、昨考试各省保举孝廉方正。内有湖南优贡严如煜。疏陈平定教匪善后事宜。并呈出平日所拟平匪条议。如地方官查拏邪教。大率由市井无赖造作讹言。将平日奉佛信巫之人。指为邪教。拘拏牵累。激成事端若州县官果能将无辜被陷者。立予省释。挟嫌诬控者。即行惩办。并剀切晓谕百姓。有误入邪教者。一经改悔。即为良民决不罪其既往。小民具有天良。自必互相劝戒。不致迷而不悟。始终从贼。又闲谍之法。亦兵家所常用。此等教匪。皆系一时乌合。并非固结不解之众。难以离闲。但须与贼相习者。方可混入贼巢。官兵打仗时。拏获贼匪数人。或数十人。即尽膏斧钺。于贼匪大势何损。莫若贷其一死。面为开导。令转回贼队。乘闲将贼首贼目杀戮擒献。又用兵之道。首贵纪律严明。领兵各员。当谆切训谕、以临阵退缩者。为军法所必诛。而摧坚陷阵。杀贼立功者。必邀上赏。即使效命捐躯。亦得仰膺恤典。恩及子孙。与其退而死于法。毋宁进而死于敌况奋勇直前。未必皆陷不测。将弁兵丁等。果能共知大义。踊跃争先。自必所向克捷。至所拟屯田方略。虽属古今成法。但前代所行。皆因邻敌边患而设。寓兵于农。且耕且战。以省运粮之费。今教匪乃内地乱民。势难为旷日持久之计。现当剿贼吃紧之际。岂有如许兵力。置之空闲。其说迂阔难行。严如煜。现已用为知县。发往陕西。并将伊呈出屯田方略。钞寄长麟阅看。该督当量其才具。酌加委用将此传谕知之。　　

○己丑。谕内阁、胡季堂覆奏、调拨兵丁赴豫防堵、并未亲身挑派、饬令扎勒杭阿在代防兵内挑选、各兵技艺生疏、实系各镇、协、营、未能挑选所致、不敢代为隐讳等语。直省为京师屏翰。各营兵丁。自应勤加操演。俾将勇兵强作王畿之捍卫。况调赴别省协力堵御。尤应兵精械利。不得以新募之人。未娴纪律者充数。而胡季堂接据该镇禀报、正定等处协防兵丁。仅可挑得五百名。其余俱不堪前往。另派正定营兵三百名。督标兵二百名。凑足一千之数。彼时胡季堂并未据实具奏、若非吴熊光奏到直兵不能得力。经朕降旨申饬该督必始终隐饰。可见绿营积习。全未悛改。于召募各兵。不加训练。并恐各营员挑补兵额时。即未必足数。仍不免有空粮之毙。前因直省营汛墩台。多有坍塌损坏。曾降谕旨令该督等饬属加意整顿。但修葺墩台。尚可藉口于无款可动。若操演兵丁。岂亦须动用款项乎。此等训练不力各营员。最为锢毙。而总督提督大员。所司何事。胡季堂、特清额、俱著传旨严行申饬。并交部议处。总兵扎勒杭阿、曾经行阵。署理正定镇事务。已非一载。诸事较为熟习。是以将伊特调正定镇总兵。以专责成。挑兵一节。系交伊一人办理。乃于挑派赴豫之兵。率多技艺生疏。是该总兵既不能训练于前。又不能慎选于后。其咎甚重。扎勒杭阿、著交部严加议处。此次经朕饬谕之后。直省各营官兵。该督等务须督率将备。力加振奋。认真操演。冀成有用之师。一二年后。朕必随时特派钦差前往查看。如营伍再不能整齐精练。必将该总督提镇等一并治罪。决不宽贷。　　

○以歼争陕西逆首刘允恭、刘开玉、擒获贼目王洪儒功。晋经略大臣一等男额勒登保、为三等子。赏乡勇赵文超、把总衔。　　

○庚寅。谕内阁、本年尚在皇考大事二十七月之内。筵宴典礼。概不举行。本本年班应来之东三省将军、副都统、盛京五部侍郎、各省将军、副都统等、俱著停止。明年再行按班入觐。　　

○辛卯。谕内阁、向来绿营出师员弁。遇有临阵捐躯者。俱交部赐恤。给予世职。其子弟承袭引见时。皆发本省督抚标下学习。以期造就成材。该员等虽皆系本省之人。但住居原籍。距省远近不一。若相离较远者。一经到标。即应常时到省学习。或家有寡母。及年迈祖父母在堂。不无系恋。且家计贫窘者居多。所得俸银。于当差之外。岂能分赡其家。伊等父兄俱经为国宣劳。殁于王事。自应曲加轸恤。俾俯仰无忧。方可专心练习。嗣后承袭各员。例应在本省督抚标下学习者。除距省城较近之员。应仍隶督抚标下学习外。其距省城较远者。各就伊原籍附近各标营。交该镇将等勤加训练。每年该督抚调赴省城。考验一次。俟三年期满照例给咨送部引见。酌加录用。以示朕轸念荩臣后嗣优加体恤至意。　　

○以谢雨、命通政司参议汪日章、恭赍御书濯灵禹甸扁额。前往保定府城关帝庙。拈香悬挂。　　

○以翰林院侍读吴芳培、为四川乡试正考官。吏部主事魏元煜、为副考官。翰林院修撰姚文田、为广东乡试正考官。内阁中书汤谦、为副考官。刑部主事汪彦博、为广西乡试正考官。内阁中书韩抡衡、为副考官。翰林院侍讲学士李宗瀚、为福建乡试正考官。编修沈乐善、为副考官。编修陆以庄、为湖南乡试正考官。内阁中书赵佩湘、为副考官。　　

○壬辰。谕军机大臣等、本年四月内、据长麟、台布、前后奏到移兵陕省边界、及江口一带分段堵御。阅所开单内和星额、王文雄、索费英阿、长春、汪启、王文涌等各员。俱在陕省西南一带分段驻守。统计所带兵勇。不下一万四千余名。彼时因贼匪本欲窜赴河南。西南两面设卡安兵。断其后路。而东北两面。全无遏御。是欲逼令贼匪全趋豫境。因降旨将额勒登保、那彦成、长麟、台布四人拔去花翎。嗣因额勒登保在商雒一带痛歼贼众。贼势已向西趋。距豫渐远。即将伊等花翎。俱行赏还。续复据额勒登保奏、杨开甲一股贼匪。窜至郧西。经恒瑞、扎克塔尔等、带兵追击。东面又有额勒登保等截剿。贼折向西窜。朕方以西南一带。有长麟等所派重兵堵御。正可乘势夹击。歼除净尽。乃本日台布摺内。转称此时江口情形。比前著重。且距盩厔七百余里。仅有长春、雒昂一路兵勇。难以兼顾之语。然则伊等四月闲所奏布置各兵。今俱何往。岂此项驻兵。续行彻去。或别有调遣。抑竟系长麟台布前此所奏、全系纸上空谈。若果如此。则伊等之罪无可逭。且昨据额勒登保奏报、张汉潮一股余匪。全行扫荡。现赴洵阳一带、追剿各股赃匪。已知会长麟、令其从孝义、镇安、一带前往江口。兼调甘凉兵二千名。于要隘安设。以资堵御。并知会台布、移驻兴安。就近督办粮饷。策应照料。额勒登保之摺。乃五月初一日拜发。台布近在同省。岂有于五月初四日发摺时尚未得信之理。而伊摺内仅称、约计长麟距省二百数十里。亦系悬揣之词。究竟总督驻劄何处。并未知悉。看来该省巡抚与总督、声息全不相通。督抚又与经略不相联属。伊二人互相推诿。竟系有心贻误。长麟、台布、均著传旨严行申饬。长麟台布于无贼地方、则以布置堵御情形。虚词陈奏。及至贼匪窜近。则又称兵力不敷此时新调甘凉兵二千。又交长麟带领。岂又在无贼处所、拥兵自卫耶。贼匪现在向西奔窜。伊等自必奏称派拨兵勇。防堵东面与前此西南两面布置情形相等、万一贼势又复折而向东。又必以无官兵堵御为词。似此贼去有兵。贼至无兵。其所奏岂复可信。伊等于防堵事宜。毫无调度。一任贼匪往来奔窜。全不先事豫筹。惟知以请拨饷银为事。总之长麟。台布如能屏除私见。督率防范。俾经略追贼所到之处。有兵截击。得以歼净贼匪。若仍前迁延观望。是额勒登保带兵不能得力。皆伊二人贻误所致。则长麟台布之罪。较魁伦尤重。勿以身轻为尝试。慎之。　　

○癸巳。谕内阁、御史周栻、呈递封奏各条内。如朱圭因彭元瑞坠马跌伤。将轿唤入西华门。乘坐而出。此事朱圭一时疎忽。原有不合。但摺内称朱圭虽无无君之心。而已有无君之迹。所方未免过当。甚至比之和珅。尤属儗不于伦。岂以朕袒护朱圭。如汉成帝庇护旧傅张禹。而周栻自以朱云比儗乎。又明安前赴泰安进香收受馈送一节。明安复命时即在朕前奏明。是以未将明安饬交吏议。今该御史以明安。始则见金不能禁其贪心。而又假奏明为儌幸求全之地。欲朕详为体察。无使以忠市诈。以诚旧欺等语。则是得受馈遗。不行奏明者。转无不合。而明安据实自陈。必欲忖度其心。为此逆诈亿不信之举。岂公论乎。至蒋兆奎任性执拗。引疾求去。本属乖谬。是以降为三品职衔。令其回籍。并令不必来京谢恩。该御史以蒋兆奎虽奉有不必来京之旨。究应前赴宫门。谢恩请罪。乃竟悍然不顾。迳自归里。应请交部治罪。若如周栻所言是朕已有旨止其来京。又因伊遵旨回籍。复加谴责诱人犯法有是理耶。又摺内称颜检之参魏若虚。吴省兰之参李焜。不过意图见好。并非实心为公。亦属失当。从来干求请托。必系素所熟识之人。乃该御史以颜检、吴省兰、与魏若虚、李焜、平日既有交情。即不应卖之见好。岂竟应受其嘱托。隐匿不奏。转为公正乎。至吉兰泰、前因额勒登保参奏、伊不能认真堵剿。将伊革职。在军营枷号示众。又温承惠。经台布奏称。前赴安康洵阳应援歼贼多名。人心宁贴。交部议叙。今周栻以吉兰泰打仗奋勇。又能约束兵丁。抚恤难民。所到之处。感念者甚多。温承惠在安康洵阳连获胜仗。并无其事。此二节。除降旨询问经略额勒登保、令其饬查覆奏外。该御史并未亲历其地。究系得自何人传说有何确据。应即向该御史详悉询问。此摺著交大学士九卿会同查议具奏。其请停止考试誊录、嗣后仍于乡会试落卷内挑取一事。并著一并议奏。寻询据周栻称、吉兰泰、温承惠、二事。并无指实。嗣部议上。请分别议处。并以无庸停止考试誊录具奏。得旨、朱圭、著销去纪录四次。仍降一级留任。彭元瑞、罚俸一年。御史周栻、仍免议。余依议。　　

○旌表守正被戕直隶河闲县民谢云陇妻赵氏。　　

○甲午。遣官祭关帝庙。　　

○谕内阁、阮元具题、嘉庆四年分。据各属详报、并无逃官朱荃踪迹一本。朱荃于乾隆十六年。在四川学政任内。以匿丧赶考贿卖生童一案。经三法司衙门议以溺死无据。题请广行严缉。嗣各省督抚。于年底据各属详报、以并无该犯踪迹循例具题一次。今思朱荃犯事之时。迄今几及五十年。该犯虽幸逃显戮。必久伏冥诛。嗣后各直省年底题报并无朱荃踪迹之本。即著停止以省案牍。　　

○又谕、胡季堂奏敖汉垦地民人停其撵逐一摺。此项蒙古地亩。招民垦种之初。均出有押租钱文。并非凭空占种。嗣后民人挟资携眷。陆续聚居数十年来。生齿日繁人烟稠密。蒙古。民人本属相安无事。迨耕种日多。有碍蒙古牧厂。因而呈请撵逐。第此等民人。本系无业。出口种地。以资糊口一旦驱逐。未免流离失所。若将蒙古从前所得押租。概行追出。不特事涉纷扰。亦非体恤蒙古之意我朝中外一家。无论蒙古。民人皆系臣仆赤子。所有此项地亩。除现在垦种者仍听该处民人。各安本业。照旧交纳租息。无庸驱逐其押租银钱。系从前所得亦不必根查给还。惟蒙古人等以牧养牲畜为业。若听民人耕牧厂。则日种日多。伊于胡底。于蒙古生计殊有关系。著胡季堂即派道员庆章、亲赴敖汉。切实查勘。仿照将军秀林所办。就现在居民所种地亩。定界立碑清查户口。此外不准再行开垦一陇。亦不许添居一人。俾蒙古、民人永远相安。两有裨益并传集蒙古、民人、将所降恩旨。详悉宣谕。俾共知感激。以示朕一视同仁。加惠矜恤至意。　　

○谕军机大臣等、本日刑部题覆、福建省方城等、行劫陈维番银、并将陈维等掳禁勒赎一本。将方城问拟斩决。已照签批发矣。闽省盗贼。肆行无忌。已非一日。朕前闻该省应试生童。途闲往来。尚遭荼毒。何况商旅。玉德、汪志伊、何竟毫无闻见。著即严切查办。以安行旅而靖盗风。　　

○吉庆奏、捕获灵山县匪徒林大懋。赏武生刘相武蓝翎擢千总。　　

○丙申。免四川被贼滋扰之射洪、盐亭、遂宁、西充、南部、剑、长寿、涪、酆都、平武、松潘、三台、中江、绵、梓潼、江油、彰明、十七厅州县、本年额赋。并缓徵安岳、乐至、石泉、金堂、茂、＜闲＞、六州县本年额赋盐茶课税有差。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。五月。戊戌。额勒登保奏报、追剿伍金柱大股贼匪得旨嘉奖。赏犒兵银五千两。护军统领扎克塔尔等下部议叙。　　

○以三等侍卫庆成为陕西陕安镇总兵官。　　

○铸给吉林新设郭尔罗斯理事通判印从将军秀林请也。　　

○拨部库银五十万两。解往陕西。以备军需。　　

○己亥。举行嘉庆四年大计。安徽、卓异官六员。不谨官一员。罢软官二员。才力不及官三员。年老官五员。分别议叙处分如例。　　

○旌表守正捐躯直隶丰润县民解继银妻张氏。守正被戕安徽宿松县民唐大妻项氏。
  </div>
  <div class="pagination">
   <a href="清实录嘉庆朝实录_page87.html">
    上一页
   </a>
   <span>
    ...
   </span>
   <a href="清实录嘉庆朝实录_page83.html">
    83
   </a>
   <a href="清实录嘉庆朝实录_page84.html">
    84
   </a>
   <a href="清实录嘉庆朝实录_page85.html">
    85
   </a>
   <a href="清实录嘉庆朝实录_page86.html">
    86
   </a>
   <a href="清实录嘉庆朝实录_page87.html">
    87
   </a>
   <span class="current-page">
    88
   </span>
   <a href="清实录嘉庆朝实录_page89.html">
    89
   </a>
   <a href="清实录嘉庆朝实录_page90.html">
    90
   </a>
   <a href="清实录嘉庆朝实录_page91.html">
    91
   </a>
   <a href="清实录嘉庆朝实录_page92.html">
    92
   </a>
   <a href="清实录嘉庆朝实录_page93.html">
    93
   </a>
   <span>
    ...
   </span>
   <a href="清实录嘉庆朝实录_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
