<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 95 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 95 页/共 367 页</h1>
    <div class="content">　　万历十一年三月癸未朔
　　孝肃皇后忌辰遣成山伯王应龙祭  裕陵
　　○升延绥参将李芳为洮岷副总兵起原任福建南路参将梅应奎为徐州参将
　　○甲申升山西左布政使侯于赵为副都御史提督鴈门等关巡抚山西  升山东左布政李汶为佥都御史巡抚狭西
　　○狭西总督高文荐以固原清丈额外荒地请三年起科  上以固原与延宁俱边境遵前永不起科之旨
　　○  上览大理寺所上游守礼冯昕等狱词命夺张居正上柱国太师兼太子太师伊子锦衣卫指挥张简修为民潘晟冠带闲住游守礼冯昕胡守元等大辟遣戍有差○乙酉命右庶子兼侍读王家屏掌左春坊印信右谕德兼侍读沈一员掌司经局印信侍讲于慎行张一桂充会典纂修官
　　○吏部题请推官知县历俸四年以上政行足称者坐名行取其中行博士等官候临选之时一体取选所取之数以缺为差  上命举贡推官知县以四分之一选用
　　○户部题本部岁办供用库万历十一年应用黄白蜡芽茶蒲杖灯草盐斤等项遵奉诏书各免十分之三万历七年以前拖欠之数已奉旨蠲免不得重徵扰民十一年免过三分之数行该库在历年积剩未用各数内樽节凑支不得另议召商补买报可
　　○户部题南京供用库蜡茶等料恩例应免十分之三但已于十年二月内预行题派如今年尚未徵收遵诏减免若已全徵在官乞于十二年内减免三分报可
　　○镇守云南总兵官黔国公沐昌祚以莽酋犯顺军机奏报请讨火牌号纸许之
　　○
　　○巡按直隶御史李植劾山海关参将谷承功约同台头路副总兵黄孝石门路游击杨四德燕河路参将姜显宗当  圣驾谒  陵之日擅离信地远赴三屯参谒总兵官  上令革任提问仍诘责总兵官不行禁止
　　○赐礼部右侍郎王锡爵父王梦祥祭葬如例
　　○丙戌山西道御史吴允贞＜锍-釒＞言救弊四事一曰公文武之用言文吏隶于吏部武吏隶于兵部文如九卿武如总兵皆多官会推此定制也故大学士张居正辅政文武职一命而上必令吏兵二部预为关白  陛下宜与辅臣精察二部之长而以其职事归之所推不当阁臣得以驳易科道官得以指参二曰严科场之防言  肃皇帝时辅臣翟鸾二子登第革职为民罢诸考官顷岁居正欺  陛下冲龄诸子后先及第乞  陛下申饬前旨读卷官务秉公竭明敢有结知权门受请富室科道官指实具奏辅臣子弟中式者如张甲徵申用懋廷试读卷宜照内外官引嫌回避事例俱以卑避尊其怀才抱志堪及第中秘者退任以后听从自便三曰慎台谏之选言今之给事中御史皆有言责者也居正辅政所选授多亲友死党有所欲为则托之昌言有所欲去则讽之论罢乞  陛下痛惩前弊当选之年吏部科道官于才干操守之外博行延访以不通京书不受知权门刚果而有气节者为一等以练达世务明解朝章忠实而有识见者为一等匪是则虽有浮名弗得与四曰务战守之实言今东西二虏最强纳款既久上下懈弛三军月饷既扣其半以充市虏之费又扣其半以奉贵人辽东虏岁犯輙以捷闻乞遣给事中同御史查明毋以被掳民军充虏首级毋以罪行赏  上以其漫逞私臆语多过当令都察院参看
　　○大学士张四维上＜锍-釒＞言御史魏允贞条陈四事除行取考选见方举行务战守之实听兵部议覆其二款公文武之用严科举之防干系臣职守名节臣不容无辩自  成祖建置内阁赞理机务百司之事咸赖经画  祖宗列圣但视辅臣之贤不肖而任用废斥之未尝因辅臣之有不肖而遂废其职守今以臣之不肖  皇上使臣待罪内阁百司之事与之审详订议不特吏兵二部为然然亦帷关系重大者耳今因前臣行私而欲臣不与闻吏兵之事臣良获优逸将使  主上日焦劳万几与百司相酬应乎此臣之职守不容不辩也科举之制惟才是取原不限于世类宋宰臣韩亿四子皆登上第而绛维缜皆继登台鼎人不以为疑也其一涉怀私若秦桧子熺为天下后世嗤笑安可诬耶臣有五子而二子向学故前岁蒙大庆覃恩臣以第三子承荫中书舍人今臣长子年三十余攻苦半世始掇一第乃复疑其行私人亦不幸而为辅臣之子也此臣名节所关不容不辩也伏望  圣慈察臣悃诚特赐骸骨  上曰阁臣辅理自当与闻大政至若文衡公器安所容私卿秉公体国茂宣劳勚朕正切倚信岂得遽以浮言介意宜亟出辅治不允辞○大学士申时行亦＜锍-釒＞辩言御史魏允贞条陈四事大略诋议前任辅臣追论往事而臣四维及臣子中式有私国朝科举定制原不分孤寒与仕宦至如辅臣之子掇取科第如商良臣谢丕杨慎费懋中陈于陛等皆历历可证人未有疑其私者如必令辅臣之子皆不识丁不应举以示公道而远嫌疑则亦不近于人情矣允贞之言臣一付之公评但臣伴食有年守官无状伏望  皇上允臣休致以息疑喙  上曰兹事朕已洞悉卿宅心至公禔已素慎原无可疑不必以浮言介意宜即出赞理不允辞
　　○升狭西右布政使郝杰于山东四川右布政使李戴于山西各左布政使升山东按察使雷以仁为本省右布政使
　　○命兵部拨班军三十名修理武英殿及宫后苑给事中傅来鹏言班军在营操练复令营修工程万一有警安望有勇御敌复诏免拨
　　○丁亥  上遣中官孙斌捧手谕慰留张四维申时行日谕元辅等朕昨览御史魏允贞条陈四事内言科举之防其言疑讥卿等允贞恣意妄言语多过当已着都察院看卿等但事关政务照旧安心佐理不必介意即出辅政以慰朕怀四维等＜锍-釒＞谢报闻
　　○南京礼部尚书杨成以病乞休不允
　　○按察司副使朱琏以母病致仕
　　○戊子升山西按察使梅友松于狭西四川按察使张明正于本省各右布政使升山东左参议成逊为本省副使
　　○庚寅升南京太常寺卿舒化为南京大理寺卿○礼部言  皇上以河南抚臣＜锍-釒＞陈宗禄不敷恤宗通变事宜着五府九卿科道官从长会议据诸臣之疏不过曰限封爵之制开四民之业弛出入之禁乃或称便或称不便发言者盈庭而当事者輙付之寝阁盖  祖训之不可重违而  主权之难于擅拟也宗地有肥瘠宗额有多寡而禄粮之饶乏遂相径庭若不与各宗从容商度谕以朝廷不得已之意一旦下尺一诏亟令自裁恐情激于骇闻嫌生于暴削臣等安所逃其变乱之罪乎  上命差给事中一员前去河南山东等处宗禄不敷府分行令长史司启王集通达有识宗正郡王等条议汇送抚按官与该科从长参酌务求便宜可行的作速会奏以凭廷议
　　○南京兵部尚书潘季驯言南京寺观庵院实避讐亡命之窟盗所繇生宜令住持每月朔望赴本部投递结状以凭查考如访捕有获具结者连坐礼部覆如议
　　○辛卯命张四维子张甲徵申时行子申用懋照常廷试四维时行读卷准回避录内仍列衔
　　○赐已故甘肃巡抚兵部右侍郎兼右佥都御史栗永禄南京刑部尚书李迁太仆寺卿顾存仁各祭葬如例
　　○壬辰起原任南京太常寺卿袁洪愈为南京太常寺卿
　　○户部员外郎李三才言辅臣子不宜登第允贞言是所陈四事乞敕该部查覆施行  上曰魏允贞方奉旨参看尚未处分这厮辄敢出位妄言窥探上意好生当护欺肆本党重处姑从宽降三级调外□
　　○癸巳赐代府永庆王鼐釭谥懿简韩府西德王融火□□谥康惠华阳王承爝谥庄靖  铸鲁府宁德王寿铖泰兴王寿镛德府清平王常濊各麒麟钮镀金银印
　　○调河南副使韦以诚为山西副使四川参议赵楫为山东参议
　　○户部言延镇抚赏原以商税充用易马市本在客饷剩余银内量支自万历八年虏王西牧支费浩繁商税数少故九年借用客饷二千四百有奇为抚赏用十年又借三千二百有奇该镇连年荒歉商贾罕通税银自少当准令开销其十一年抚赏不足准亦在应支市本内凑用十二年以后仍用税银不得再议动支报可
　　○贵州乖西蛮夷长官司土舍刘宗正葛彰葛商长官司土舍赵世忠各准袭祖职
　　○废西河王府辅国将军新土□云新坯为庶人闲宅禁住新＜坎金＞新土□逢革禄米三分之一以谋夺嫡叔抵詈其祖王为抚按所劾也○甲午升江西左布政使吴善为应天府府尹
　　○复除原任御史王晓为浙江道曹一鹏为江西道各监察御史
　　○六科十三道周邦杰赵卿等＜锍-釒＞救御史魏允贞员外郎李三才不允
　　○四川巡抚孙光佑巡按宋仕各题永宁宣抚司土妇奢世统与奢世续争印讐杀总兵官郭成奉文勘处乃听义子把总郭天心受贿携家移镇永宁驻劄世续私宅宝货般运仍索金银万两又发官兵调各夷声言亲勘掩杀烧毁尽将世统九世所积抢劫一空遂启沙卜等邀借水西兵马报讐取复致被失屯破寨覆军损威兵夷愤恨乞将郭成先行革职仍容会同贵州抚按官将成并郭天心等提问奢世统奢世续争袭事情一并勘处该省抚臣节制一方事权宜重应加提督军务职衔另换敕书一道赍赴行事兵部覆如议独谓土夷法纪未正而止以主将提问是使奸夷益无忌惮也  上令郭成回卫听勘郭天心等抚按官提问具奏
　　○丙申  武宗毅皇帝忌辰  奉先殿行祭礼遣武定侯郭大诚祭  康陵
　　○升狭西右参议李承式为河南副使升福建佥事袁昌祚于四川户部郎中孙佩于江西各右参议升南京礼部郎中宋存德于福建南京刑部郎中郑璧于云南各佥事
　　○升大同乃河堡守备周镇为延绥游击
　　○以狭西延安庆阳平凉三府旱荒诏蠲十一年以前未免钱粮仍以巡按御史所积赃赎三万两分发赈济
　　○丁酉  上御皇极殿策试举人李廷机等制曰朕闻治本于道道本于德古今论治者必折衷于孔子孔子教鲁君为政在九经而归本于三达德至宋臣司马光言人君大德有三曰仁曰明曰武果与孔子合欤光历事三朝三以其言献自谓至精至要矣然朕观古记可异焉曰其人如天其智如神曰明物察伦繇仁义行曰其仁可亲其言可信皆未及武也独自商以下有天锡勇智执竞维烈之称岂至后王始尚武欤近世伟略隆基之主或宽仁爱人知人善任或明明庙谟赳赳雄断或迹比汤武治几成康或仁孝友爱聪明豁达则洵美矣而三德未纯然亦足以肇造洪绪何也其守成缵业者似又弗如或以仁称如汉文帝宋仁宗以明称如汉明帝唐明皇以武称如汉武帝唐武帝独具一德而亦增光宗祏何也彼所谓兼三者则治阙一则衰二则危毋亦责人太备欤又有＜锍-釒＞六戒者曰戒太察戒无断陈九弊者曰昡聪明励威强上六事者曰不喜兵刑不用智数其于三德果有当否欤朕秉乾御极十有一年于兹夕惕晨兴永怀至理然纪纲饬而吏滋玩田野垦而民滋困学较肃而士滋偷边鄙宁而兵滋哗督捕严而盗滋起厥咎安在岂朕仁未溥欤明或蔽欤当机而少断欤夫一切绳天下以三尺则害仁然专务尚德缓刑恐非仁而流于姑息一切纳污藏疾则害明然专务发奸摘伏恐非明而伤于烦苛一切宽柔因任则害武然专务用威克爱恐非武而病于亢暴是用诏所司进多士详延于廷诹以此道诸士得不勉思而茂明之其为朕阐典谟之旨推帝王之宪稽当世之务悉陈勿讳朕眷兹洽闻将裁览而采行焉
　　○复设南京各部右侍郎一员并南京太常寺少卿怀隆兵备道
　　○升江西右布政使马文炜为左布政使河南右布政使董汝汉为山东左布政使
　　○升狼山副总兵沉思学为署都督佥事镇守四川总兵官
　　○诏给  潞王庄地工千顷食盐一千引两淮运司解府应用
　　○两淮巡盐御史任养心条陈四事一曰革私税淮商除扬州清江钞关有船税仪真南京淮安有割没江西湖广有引税俱系国课正供余各府州县科索摉求有船税过关钱等项动称公费不报循环不止两淮凡行盐地方悉宜禁止二日革牙行淮南淮北二所被积棍给帖充行科歛商人派取供应每岁吞噬不啻万两应于各衙门首竖立木榜通行严禁操抚衙门不得听嘱批允以紊职掌三曰禁荆属私贩荆州府所属原系两淮行盐地方被豪猾买食川盐沮坏国课乞要禁止川贩照旧于牛口等关添设兵快哨船巡缉四曰浚运盐河道自吕四场至泰州迤东运河一道尚未挑浚舟楫难行商灶不便乞动支河工银二万募夫挑浚部覆俱如议○戊戌兵部覆原任御史魏允贞＜锍-釒＞陈务战守之实一款言宣大之军宜加优抚辽东战功必须核实为照宣大抚赏市值取给公帑在官军额饷之外非减月粮未尝因虏款而薄宣云战士也辽左战功按臣兵备随营纪功交锋授首众自难掩又再四驳审以防欺诈但法久易弊虑贵周防合通行各边诸臣宣云变卖马价必从轻估倒损者郎行开豁抚赏岁额若有不敷明白具请修理工程必更番以节劳辽左胜虏尤念生灵当惜查验首级务极精详以明功赏乃为上策也报闻
　　○己亥工部覆漕运尚书凌云翼题称徐州戚家港溜急运艘难行议开新渠建闸境山废闸曰梁境闸新河中闸曰内华闸新河口闸曰古洪闸乞移咨吏部于梁境闸专设闸官一员内华古洪二闸共设闸官一员并铸给条记从之  庚子赐进士宴于礼部命公徐文璧主席大学士张四维申时行仍与宴
　　○赐辅臣张四维等日讲官陈经邦等扇
　　○壬寅升福建按察使苏愚于江西河南按察使杨一桂于本省各右布政使
　　○甲辰赐状元朱国祚朝服冠带诸进士宝钞
　　○升广东左参政陶大顺于福建湖广右参政衷贞言于河南山西左参政朱孟震于四川各按察使
　　○巡按直隶御史林休徵＜锍-釒＞劾兵部尚书吴兑言科道诸臣文章劾兑兑谓臣司疆场诸臣所指皆在臣一身尚未偾疆场之事夫兑岁装送北虏金缯之属数百摃以求不犯推补参游等官将缺之善否定价有差谓非偾疆场之事可乎章下吏部
　　○乙巳复狭西宜禄镇为长武县设长武县知县典史儒学教谕各一员裁邠州驻劄宜禄镇同知一员训导一员○礼部等部题该礼部郎中李一中工部郎中刘复礼同通政司参议梁子琦钦天监监副张邦垣等并术士连世昌等恭诣  山陵周遭相择  寿宫吉地除参议梁子琦径自具奏外据监副张邦垣呈称自东山口至九龙池逐一寻择择淂形龙山吉地一处勒草洼前面吉地一处西井左边大峪山吉地一处宝山吉地一处东井左边平冈吉地一处又据术士连世昌等呈称西井左边大峪山地东井左边平冈地又有黄山地一处俱吉前二处与该监呈内图写相同惟增出黄山地一处臣等犹恐扶同不的因见工部都水司主事阎邦谙晓风水即令本官覆阅大都与前项所开无异臣学谟即会同工部尚书臣巍率领各员役细加踏看要见何处最吉可容规制取具图式另呈  御览  上曰卿等率各相择员役前去将内六图并梁子琦八图一一从容覆视详议折衷择取上吉地三四处尽图来看
　　○丁未复除原任狭西参政张更化为湖广右参政兼按察司佥事
　　○调原任广西副使提调学政钟继英为湖广副使
　　○荫原任大学士徐阶孙徐元普为中书舍人阶以元普羸弱乞改荫普男迎庆从之
　　○太子少保兵部尚书吴兑再以休徵言乞罢准令致仕
　　○以高家堰河工成参政舒大猷等纪录
　　○戊申升甘肃行太仆寺卿兼狭西佥事李采菲为山西左参政
　　○升福建左参议范谦为广西副使提调学政
　　○起原任浙江副使丁应璧为山西副使○己酉浑源州地震
　　○庚戌授第一甲进士朱国祚为翰林院修撰李廷机刘应秋为编修
　　○山西巡抚辛应乾题该省去年麦田未种今春亢旱相仍饥民死伤已将库贮赃罚商税银四万五千有奇及各州县仓谷发赈讫乞准开销仍乞酌发京运银两接济赈救  上令赈过银谷准销仍动支该省积剩主兵银三万两分别赈济
　　○辛亥德王翊錧奏历城章丘二县庄田一千三百二十顷有奇九年奉旨丈量被奸民拨委官将数内地土截七十顷有奇改派民粮乞仍归管业户部议覆谓丈出余地必奸人投献额外侵夺当下山东抚按覆行查勘报可
　　○德王奏该府原额白熟粳糙米一千石坐落苏州府递年徵角□羊本色今改议折银山东地方不产米食用匮乏仍乞徵角□羊本色许之
　　明神宗显皇帝实录卷之一百三十
　明神宗显皇帝实录卷之一百三十六
　　万历十一年四月壬子朔时享
　　太庙
　　○癸丑大学士张四维等拟  御制古文真宝前序后跋及  昭仁殿箴  弘德殿箴恭进  御览
　　○改户部尚书张学领为兵部尚书
　　○南京河南道御史方万山条陈四事一清丈田地增税殃民南京后湖图册按形编号因地起赋今并其字号亩步尽更易之图籍几废一临清钞关旧额二三万今加至八万货入运河临清抽六分至河西务者抽补四分至京者崇文门亦然今崇文门仍取十分虽有临清之票勿问宜如旧例一淮安牙行脚夫等税与穷民较纤毫之利琐屑已甚宜速蠲裁一省直私设税课无处无之宜严行查革下其章于户部部覆谓后湖册式炤成弘间旧稿各府县未行清丈之先字号亦未必相同宜炤各处实徵为准其有短缩弓步虚增地亩者查摘改正为便淮安税行漕运衙门酌处余如议
　　○赐潞王通州等处抄没庄宅炤原租十分减一徵收
　　○甲寅大学士张四维等言江西连年多事百姓困瘁烧造磁器如碗碟瓶礶等项不可缺者量减分数至烛台棋盘屏风笔管从来皆用铜锡竹木制造未闻用磁似应停免以节民力工科都给事中王敬民等亦＜锍-釒＞止烧造以章俭德诏下所司
　　○礼部尚书徐学谟工部尚书杨巍题臣等遵  旨会同前员役恭诣  天寿山将前各开报  寿宫地图逐一覆视随择淂形龙山石门沟山西井左边大峪山三地并称吉壤堪以营兆相应画图贴说仰尘  睿览臣等愚昧不谙地理止据形势可观营建稍便始敢呈览伏望  圣明另遣重臣再行覆阅  上仍命公徐文璧大学士张四维同司礼监太监张宏秋后覆阅以闻
　　○丙辰谕刑部热审
　　○丁巳凤翔陇州大风雹
　　○大学士张四维闻父丧申时行等具＜锍-釒＞以闻  上命礼部从优拟恤
　　○戊午遣太监王禄捧  圣谕诣元辅张四维第朕昨览二辅所奏知卿父辞世十余日了朕心甚悼虽人子孝情当尽还宜节哀以慰朕怀以副众望卿宜体四维奏谢并请简用阁臣报闻
　　○己未大学士申时行等以四维守制＜锍-釒＞请会推阁臣  上特命日讲官詹事府掌府事吏部左侍郎许国升礼部尚书兼东阁大学士入阁办事
　　○升狭西副使张孔修为甘肃行太仆寺卿刑部郎中王任为狭西参议改广东参议漆彬为福建参议○巡按直隶御史江东之劾驸马侯拱宸侯叔一诚挟势豪横强夺民田乞加究处  上令严行访拏究治
　　○庚申巩昌秦州俱地震
　　○改工部尚书杨巍为户部尚书
　　○差礼科都给事中万象春往河南山狭等处议处宗藩事宜给敕书关防
　　○赐敕褒奖周王在铤益王翊鈏以二王忠敬孝友为抚臣所奏请也  赐已故左都御史潘恩祭葬如例赠少保仍与谥
　　○辛酉詹事府掌府事吏部左侍郎兼翰林院侍读学士许国奏辞  新命  上曰卿性行端慎学识宏深内阁重任特兹简畀宜殚竭猷为以襄治理不允所辞
　　○壬戌  赐大学士张四维攵张允龄祭葬如例仍加祭四坛差官致祭造葬  赐四维路费银一百两彩叚六表里驰驿去差行人护送
　　○复除御史傅好礼为山东道御史
　　○南京六科十三道冯景隆刘佐等＜锍-釒＞救御史魏允贞  上切责之
　　○癸亥  赐大学士张四维父张允龄赙仪银三百两纻丝六表里新钞一万贯白米二十石香油一百斤各样碎香二十斤蜡烛五十对麻布五十疋  圣母仁圣懿安康静皇太后  圣母慈圣宣文明肃皇太后各遣中使赍赐元辅张四维父赙仪银一百两纻丝四表里新钞一万贯白米十石香油一百斤各样碎香二十斤蜡烛五十对麻布三十疋
　　○直隶巡按御史蔡梦说劾南京前府掌府事西宁侯宋世恩侵夺民产世恩疏辩  上命抚按官从公勘问世恩革任听勘
　　○甲子  孝懿庄皇后忌辰  奉先殿行祭礼遣遂安伯陈澍祭  昭陵○大学士张四维言臣母王氏三受一品夫人之赠例应与臣父合葬乞于臣父祭文内并列臣母均蒙纶綍之荣诏许之
　　○升松潘参将吴鲸为狼山副总兵改宣府东路游击马应元以原官管居庸关参将事
　　○裁狭西都司领班佥书改为甘凉备御都司复设高台游击古浪操守从总督石茂华请也
　　○云南抚镇刘世曾等各题称芥酋应里用罕虔岳凤之计以酋叔阿瓦猛别率领诸夷分道入寇又用附近奸夷为内应如刀落参兄弟谋袭腾越放正堂叔侄父子拥兵潞江景宗真放国忠辈谋袭顺永四面皆兵动称数万幸二刀三放天夺其魄随已就擒各隘将士倚险出奇顺宁平戛土舍猛效忠莽惠力抗贼兵二月之内所获功次三百五十余颗正拟具题忽有都司王三聘贼兵方退辄为猛淋之移轻信寡谋损威伤重乞将所报功次典失事官员通查功罪奏请定夺土舍猛效忠莽惠重加奖赏  上命王三聘着巡按御史提问有功有罪人员并查勘具奏
　　○甘肃抚镇官都御史王土□□等条陈边务一议处游兵永昌参将黑松游击皆于各城堡拨发游兵游兵在本处既支月粮在彼处又支行粮往来疲劳两无实用合无掣回防御永昌黑松另召精壮充补一选练营军各营官军家丁内拣精壮一等选锋若干各营次等马步官军若干时常训练武艺渐熟依次升拔一量增战马虏马多老瘦给散各军无益于骑一经倒损勒令买补是马为军害也虏马中有老瘦不堪宜估值易价官为买给一酌修工程墩台墩院皆不可缓应创筑帮筑者及原无墩院应增圈墙共长一万七千一百丈计工七年方完委不容已合令渐次筑修一召选战兵家丁骁勇官军恃为先锋宜另立家丁一营选惯战谋勇把总官二员统之与各选锋专备截杀免其应杂差一议实远塞凡犯罪该发边卫分及饶死充军各省该发辽东合令将邻近山西河南四川及狭西俱解发甘肃镇填实冲堡兵备覆谓练选营军有奖戒而无举劾恐人无劝沮合行守巡兵备严加考覆即以练兵分数为将领贤否听督抚举劾甘肃与辽东缓急不同狭西军犯许就近编发甘肃镇他省仍编发辽东余如议○丙寅起原任协理京营戎政兵部尚书杨兆为工部尚书
　　○丁卯夜望月食
　　○命礼部尚书兼东阁大学士许国充  大明会典总裁及同知经筵官日侍讲读太子宾客吏部左侍郎兼翰林院侍读学士陈经邦以原职掌詹事府事照旧充经筵日讲官右中允管国子监司业事黄凤翔升右谕德掌南京翰林院事
　　○戊辰以锦衣卫衣中所都指挥同知曹诏为南镇抚司佥书
　　○升四川掌印都司曹清为松潘东路参将大同守备李熙为宣府东路游击
　　○辽东督抚周咏等分别练兵勤惰各官右参政张崇功副总兵李平等纪录游击周思忠等罚治革任有差
</div>
    <div class="pagination">
<a href="明实录神宗实录_page94.html">上一页</a><span>...</span><a href="明实录神宗实录_page90.html">90</a><a href="明实录神宗实录_page91.html">91</a><a href="明实录神宗实录_page92.html">92</a><a href="明实录神宗实录_page93.html">93</a><a href="明实录神宗实录_page94.html">94</a><span class="current-page">95</span><a href="明实录神宗实录_page96.html">96</a><a href="明实录神宗实录_page97.html">97</a><a href="明实录神宗实录_page98.html">98</a><a href="明实录神宗实录_page99.html">99</a><a href="明实录神宗实录_page100.html">100</a><span>...</span><a href="明实录神宗实录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
