<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 31 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 31 页/共 1860 页</h1>
    <div class="content">
○己未。训饬内外大小诸臣。谕总理事务王大臣。朕夙夜孜孜。任贤图治。惟期内外大小臣工。共砥廉隅。以襄郅理。今列兹庶位者。读书科目之人不少。正宜宣力国家。以副朕望。迺人品不齐。拜官除职之际。竟有不念官守之当如何而尽。政事之当如何而举。辄咨问于缺地之丰啬。计较于养廉之多寡者。士大夫闻之。恬不为怪。良可慨叹。抑或身任繁要、而致羡于优闲。或位列清华、而垂涎于丰膴。岂先资拜献者之所宜出此哉。董子曰。正其谊。不谋其利。明其道。不计其功。士子稽古入官。当以远大自期。安可谋食怀居。甘自菲薄。且朝廷设官。各有分司。惟当各尽职守。主钱、谷者、必谨出纳之数。理刑名者、必谙律例之条。大僚有恭俭惟德之思。一命有存心爱物之志。岂可萌出位愿外之妄想。自旷当官之职业哉。为诸臣者。务宜痛自警省。咸思精白乃心。靖共尔位。不负读书二字。严义利之弊。立廉耻之防。庶几风俗古而人心端。斯吏治清而民生厚。朕实有深望焉。　　

○命署理甘肃提督印务二格、回兵部侍郎任。调固原提督李绳武、为甘肃提督。以原任广州将军柏之蕃、署固原提督。　　

○命修京城房舍。谕、京城自雍正八年地震之后。房屋倾圯。当蒙皇考世宗宪皇帝轸念施恩。赏给银两。数年以来。虽渐次修理。尚未整齐。其在偏僻之处。固不能一时概行补葺。而街市通衢。观瞻所系。不可不亟行修理。著步军统领。详悉查明。并通行晓谕。如系官房。即动正项钱粮修整。如系旗民房屋。本人力能自修者。令其自行修理。倘本人力不能修。即赏给房价。动用正项修理。作为官房。以备赏人之用。但不可抑勒强买。致滋扰累。其监修之员。俟步军统领查明房数。具奏到日。朕另降谕旨。　　

○又谕。据刑部审讯出差朝鲜国正使兆德、副使释伽保、知伊等颁诏彼国时。于馈遗正礼外。复照旧日朝鲜陋例。开都请别请两单。私行授受。自认不讳。朕已降旨将兆德、释伽保、交部严行治罪。嗣后凡有使臣回京之日。路经奉天。及山海关等处。著奉天将军、及山海关监督。盘查行李。倘有于正礼之外。多带仪物者。即行参奏。若代为隐匿。将来发觉之日。一并议处。　　

○礼部议准、陕西同州改设府治。并设附郭大荔一县。同州府学、岁科两试。取进文童二十名。岁试取进武童二十名。设廪增各四十名。一年一贡。大荔县学、岁科两试。取进文童二十名。岁试取进武童十五名。设廪增二十名。又将原减西安府拨归白水、朝邑、蒲城、之学额三名。仍归府学。并西安府添足文童学额二名。武童学额一名。俱从之。　　

○庚申。谕总理事务王大臣。朕前访闻得原任江西巡抚常安回京。船过仲家浅闸口。于不应放闸之时。吓令开闸。仆从多人。闸官畏其威势。躲避不敢过问。常安遽行越漕起板。将船放行。朕随传旨询问常安。伊乃多方掩饰。朦混回奏。朕复降旨询问总河白钟山。令其据实奏闻。今据白钟山奏称常安于三月间。船过仲家浅闸。仆从多人。勒令闸夫起板放船。闸夫不敢私起。伊家人复扭闸夫。蜂拥闸署。倚势吓逼。凌辱闸官。以致闸官躲避。常安遂起板前行。反将闸夫掌嘴洩忿。又常安船至安山闸时。伊家人两次到闸。喝令起板。闸官任其无状。不敢违例放行等语。常安身为大臣。于朕即位之初。辄敢横行如此。此皆皇考临御时所未经见闻者。及朕降旨询问。伊复支吾巧饰。不将实情陈奏。甚属可恶。常安、著革职拏交刑部。及伊生事家人。一并严审定拟具奏。朕御极以来。见从前内外臣工。不能仰体皇考圣意。诸凡奉行不善。遂有流于刻核之处。是以去其烦苛。与民休息。并非宽纵废弛。听诸弊之丛生、而置之于不问也。而内外臣民。不喻朕意。遂谓法令既宽。可以任意疎纵。将数年前不敢行为之事。渐次干犯。即如盐禁稍宽。乃朕优恤穷民之意。而直隶江浙闽广诸省。私枭盐棍。辄敢招集无藉之徒。肆行无忌。现在查拏究处。然此不过编户小民。不能深悉朝廷德意。一时触法犯禁。犹可云愚昧无知。至于常安、乃封疆大吏。岂不知宪典之当遵。而亦为此市井跋扈之举乎。朕看此等情形。天下臣民。竟有不容朕崇尚宽大之势。传曰。宽则得众。易曰。元者、善之长也。朕以天地好生之心为心。岂肯因一二无知之辈。即自改其初志。但治贵得中。若于玩法之徒。亦用其宽。则所谓稂莠不除。将害嘉禾。倘不速为整理。恐将来流弊。无所底止。是以近日处分臣工数案。如李绂之滥举进士。朕即将伊降级调用。励宗万之擅将监将监场御史、咨送吏部处分。福敏之办理废员推诿迟误。朕即将伊等交部严察议奏。又如王常出口。多骑驿马数匹。乃总理事务王大臣、偶尔疎忽。亦现在交部察议。盖此等事件。在皇考时。或可格外从宽。而朕此时办理。则不便稍有假借。良以玩忽纵肆之风。渐不可长。而此风一长。则宽不成其为宽。而民反有受其累者。如李绂、励宗万之事。即营私作弊之渐。常安之事。即目无功令之渐。惩一儆百。为治之道。固当如是。朕岂忽变而为严刻者哉。大凡人臣居心。惟当以义理为权衡。而不可稍存迎合之见。君所谓可。臣或以为否。君所谓否。臣或以为可。虽明旨已降。尚不可依违迁就。而况妄行揣度、以为迎合乎。且妄行揣度、亦未有不至于大误者。即如皇考当日。至仁如天。宽大慈祥。惠鲜怀保。时时以百姓为念。上年朕奉命办理苗疆事务时。皇考悯恤黔民。至于堕泪。此朕与诸王大臣所亲见者。其他不可枚举。乃臣下妄行揣度。颇以皇考意主于严。此岂能知皇考之圣心者。数月以来。又复妄行揣度。以朕意在于宽。是岂知朕之存心者。若见朕于常安、李绂、玩法营私辈之不少假借。辄复妄行揣度。以朕欲转宽为严。而于办理兵民之事。有意过刻。致百姓或有失所。是则私心蔽锢。识见卑污。其罪更不可逭矣。总之、治贵得中。事求当理。不当宽而宽。朕必治以废弛之罪。不当严而严。朕又必治以深刻之罪。内而九卿百职。外而督抚庶司。咸当洗心涤虑。各加警省。毋蹈前辙。自干咎戾。则朕之百姓。可以永久受朕宽惠之泽矣。　　

○宽恤甘省屯民丁粮。谕。朕闻甘省以粮载丁。从前办理未善。致多偏枯。屯民甚属苦累。现有民户丁银。摊入屯户者。九千二百二十五两。屯户输纳维艰。朕心深为轸念。再四思维。此种丁银。乃国家惟正之供。并非无著之项。祇因从前岳钟琪、任意增减。遂致苦乐不均。今应酌筹变通之法。以惠甘民。著将此多摊九千余两。暂为豁除。俟下届编审之时。将平庆临巩四府。及新改直隶之秦阶二州。所属各州县。新编人丁。应完丁银。均匀摊入民地粮内。渐次补额。即分作二三次编审。逐渐补足。亦可。务令徐徐增补。以纾民力。俟补足之后。即行停止。永不加赋。著署督查郎阿、刘于义、悉心妥议办理。朕又闻康熙五十七年。伏羌、通渭、秦安、会宁、等县。及岷州卫有地震伤亡缺额之七千六百八十丁。该银一千四百八十六两有零。人口既无。丁银自应蠲免。乃岳钟琪亦摊入田粮之内。尤属错谬。著该督等即查明豁除。毋贻民累。朕又思甘省从前多系卫所管辖屯户。其屯户额徵。悉系粮料草束。为兵丁必需之物。是以蠲免地丁时。此项不在蠲免之内。惟雍正十年。皇考格外加恩。将民户屯户应徵各色粮草。一概豁免。此从来未有之旷典也。朕意民屯均为赤子。所当一视同仁。兵食或有不敷。再当别为筹画。嗣后遇有蠲免地丁之年。著将屯户应纳之粮草。蠲免三分之一。永著为例。　　

○又谕、据尚书署陕甘督抚事刘于义奏称、上年固原等处歉收。蒙恩轸恤穷民。训谕谆切。比据许容奏称、于散赈三个月之外。再加赈两个月。是前后共应赈给五个月口粮矣。乃臣查目前待赈之固原州。共四千五百二户。其赈过五个月者。仅有一百三十六户。固原厅共一万四十一户。其赈过五个月者。仅有二百八户。其余俱不过一月。或三月不等。并不遵照奉旨之数给发。此固许容用财过刻。待下过严。而固原同知张梦水、固原州知州郑炳、惟恐拂许容意指。一味涂饰。欺隐蒙蔽。咎实难辞。除臣现在委员查赈外。请将张梦水、郑炳、革职究拟。以为膜视民瘼者之戒等语。张梦水、郑炳、俱著革职。交与该督查审。若该员实有欺隐蒙蔽情弊。即按律定拟具奏。若过在许容。该员遵奉上司指示。以致办理不善。即将许容严加议处。仍将张梦水、郑炳、送部引见。　　

○颁发圣祖仁皇帝御制律历渊源、于直省学宫书院。　　

○掌京畿道监察御史杨嗣璟奏、直省州县驻防兵少。不敷拨守城门。或派里甲。或派地保。按户出银。雇充门军。请除现在弁兵看守之处。其科派里民者。一概革除。即于府州县额设民壮内。每门派拨二名。令其轮流更替。看守稽查。下部议行。　　

○辛酉。谕总理事务王大臣。八旗生齿。日渐繁庶。而生计渐不及前。朕日为旗人详细筹画。于喜丧之事。照常给与恩赏银两外。屡次赏赐兵丁钱粮。又降旨查免欠项。仍恐于旗人生计、不能永远有益。今又饬查官房官地。赏给以为产业。但旗人甚众。虽行赏赉。未能周遍。从前禁止放债者。特为利益旗人起见。但伊等一时缓急。借贷无门。反出重息借用。以家道艰难之人。又出重息。于生计尤为无益。朕意逐名赏给。不但国家有数之帑金。未能遍及。而于理亦不合。再四思维。从前设立公库之时。于旗人殊有裨益。后因办理不善。假冒支领。不能赔补。以致亏空。种种弊生。是以停止。今若仍前设立公库。于旗人是否有益。及应否设立之处。著总理事务王大臣确议具奏。　　

○赏给将军常德骑都尉世职、准袭三次。　　

○兵部议准原任四川总督改授四川提督黄廷桂奏请、裁汰督标中军副将、及中军都司、各员马步兵丁五百名。笔帖式三员。及各项人役。从之。　　

○步军统领鄂善奏称、各省驻防官员。具呈休致者。向俱移送兵部汇题。请嗣后步营城门尉、步军副尉、步军校尉等官。年迈告休者。令步军统领奏请休致。行文兵部注册。又城门尉、步军副尉缺出。该旗停其带领引见。令步军统领、照定例将应拣选之人、公加拣选。自行带领引见补授。又城门七品官。向据该旗拣选移送步军统领衙门补放。亦请拣选应补人员。带领引见补授。下部议行。　　

○癸亥。谕总理事务王大臣。向来科道官员。于奉旨内升外转之日。即离原任。俸禄公费。俱不支领。此旧例也。嗣后科道官内升外转者。俟得缺后再离原任。其未得缺之先。仍食原官之俸。照旧办事。今年内升之蒋炳。外转之翁藻。尚未得缺。著照旧给与俸禄公费。　　

○是月。直隶总督李卫、奏请吏部带领州县引见时。一经睿鉴。人才大概必不能掩。可以胜任准补之外。太不相当者。分别改用教职佐贰。先为试看。得旨。自古有治人无治法。而治人概不多得。譬如知县贤、则一县受其福。知府贤、则一府受其福。督抚贤、则一省爱其福。然而十三省之督抚。已不能尽得贤能而用之。况府县哉、惟在督抚时刻以吏治民生为念。不存为已观望之心。则朕之百姓。庶乎稍有裨益耳。若各省督抚。似卿之精明强干。则不难于察吏。政可以省朕许多精力。所以每于引见时。必执笔标记。详视熟察。虽有碍于观瞻而不顾者。即为知人其难一句耳。　　

○江南总督赵宏恩、两淮盐政尹会一。覆奏丹徒盐枭插旗纠众情形。得旨。不谓汝等未经陈奏。谓赵宏恩所奏之词。半属粉饰。未如大学士嵇曾筠之据实不讳耳。　　

○又奏办理盐枭情形。得旨。缉拏盐枭一案。汝始终办理。总过于姑息一边。不知纵盗养奸。非所谓宽也。戒之戒之。　　

○经略苗疆湖广总督张广泗奏、搜剿大箐。擒获首凶。并回兵办理内地情形。得旨。览卿奏报。搜剿逆苗之事。已有八九分就绪。曷胜欣慰。此皆卿调度得宜。将士奋勇之所致也。在事人员。应各详记。俟事定后。朕皆加恩赏赉。趁此兵威大振之时。切不可有欲速图功之志。善后事宜。切须计及万全。莫复遗后日之虑。有人建议。以为牛皮大箐。系逆苗窟穴。恃以为恶之一道。若趁此兵力。将大箐用火攻之法。焚毁无遗。则永无逆苗之害云云。不知可行与否。卿其酌量。　　

○云贵总督尹继善、奏两省雨水情形。得旨。滇省豆麦既歉收。恐秋成再复平常。则穷民衣食何赖。所当加意筹画。若须别省接济。亦当速为奏闻。　　

○又奏、请敦崇礼教以端风化。得旨。此奏是。但其中尚有应斟酌者。必须尽美尽善。然后行之久而无弊。于以化民成俗不难矣。若苟且从事。亦不过虚文而已。究于治道何补。待朕徐徐经理之。　　

○福州将军阿尔赛、奏报雨水米价。得旨。此等奏报收成雨水分数。万不可蹈隐饰二字之咎。　　

○江西巡抚俞兆岳、奏报赣州建昌等府山水暴涨情形。得旨。如此数处皆被水灾。亦不为不重大矣。切不可讳灾掩饰。视同膜外。朕每见外省奏报。即系小灾。亦必儆戒自省。不知汝等督抚如何居心耳。然地方之灾祲。在所不免。而人力之补苴。不可不尽。若于被难之民。赈恤有所不力。致令灾黎失所。则朕之谴责。汝等不能逃也。　　

○又奏请省会两县。酌加公用银三百两。在存公项下给发。以资烦费。得旨。首县著照汝所请各加给三百两。以为养廉。动用存公项下、年终报部。其他各县。若系实在不敷者。汝具摺前来。候朕批示。若改降谕旨。则各省效尤。恐公用不敷也。　　

○又条奏民间斗斛之制宜画一。禁演扮淫戏以厚风俗等语。得旨。王者之道。同律度量衡。盖以此民间日用最切之事。而风俗人心之所关也。宜令画一之奏。是。但不可有欲速之心。致民间有所不便、则得矣。先王因人情而制礼。未有拂人情以发令者。忠孝节义。固足以兴发人之善心。而媟亵之词。亦足以动人心之公愤。此郑卫之风。夫子所以存而不删也。若能不行抑勒。而令人皆喜忠孝节义之戏。而不观淫秽之出。此亦移风易俗之一端也。汝试姑行之。　　

○福建巡抚卢焯、奏清丈建阳地亩。得旨。细观汝所陈奏。总是一篇虚词。若云查丈无累于民而且有益。则民之愿查丈。吾从未之闻也。若云查文非为加赋。则官赔公费之用。何为而有此举。即云民有匀加。必待查丈之豁除。则民何以反畏查丈如水火哉。总之、汝始初欲为加赋起见。今又以豁除掩非。一存观望之心。所谓无一而可。此案朕不必批如何办理。其与郝玉麟秉公同办可也。　　

○山东巡抚岳浚条奏、东省缉盗巡盐诸务。得旨。朕逐条批阅。不过敷衍文章而已。汝尚其实心实政。行与朕看。朕因汝尚无大过。是以姑留东省。汝不可以此为得计也。戒之慎之。　　

○河南巡抚富德、奏请疏浚永城县潘家道口河道。会同江南督河诸臣会勘。得旨。地方灾荒之事。即朕不诿过汝等。汝等亦应返躬省察。览奏、若于已漫不相干者。殊属可笑。若赈恤灾黎。再不实力。则汝难逃咎矣。看汝光景。甚不济事。朕久为豫省忧矣。至所奏疏浚事宜。有旨谕部。　　

○又奏豫省属官优劣。得旨、若果能遵朕训。自不致大错。勉之。若心口相违。亦不能逃朕之照察也。　　

○广东巡抚杨永斌、奏雨水米价情形。得旨。如此据实奏闻。方是。有应赈恤。务必加意赈恤。　　

○广西巡抚金鉷奏、密举贤员以备擢用。得旨。以人事君。固为臣之要节。但汝所奏荐。朕介在疑似之间耳。　　

○署直隶正定总兵宋爱、奏查阅营汛情形。得旨。整顿营伍。是汝专责。不可因噎而废食。亦不可矫枉而过正。大清高宗法天隆运至诚先觉体元立极敷文奋武孝慈神圣纯皇帝实录卷之十九



大清高宗法天隆运至诚先觉体元立极敷文奋武孝慈神圣纯皇帝实录卷之二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。六月。甲子朔。上诣皇太后宫问安。　　

○谕总理事务王大臣。旧冬通智奏运军粮二万石。已将一万石运价。散给领运商人。雇募驼只牛车。今因大兵已彻。此项米石。停其运送。通智所发各商运价。自应著落收缴。但各商业已领运。备办驼只牛车等项。所领之价。谅必分散。断无即日可以凑齐归缴之理。今闻通智令归化城理事同知、勒限严追。众怨沸腾。深为苦累。数年以来。归化城商人糊口裕如。家赀殷富。全赖军营贸易生理。又全藉驼只牛马脚力。即为商人营运之资本。并闻各商以追迫运价无偿。将驼只牛马。尽行变弃抵补。营运既属艰难。则所欠运价。愈难清缴。通智办理此事。甚不妥协。大非朕体恤商贾之意。此项银两、著通智将商人领去若干。今已追缴若干数目。据实奏明存贮外。其未经完缴若干两。著宽其限期。令商人徐徐还缴。庶贸易有资。帑项亦不致终于无著。公私皆便矣。　　

○训饬直省书院师生。谕、书院之制。所以导进人材。广学校所不及。我世宗宪皇帝。命设之省会。发帑金以资膏火。恩意至渥也。古者乡学之秀。始升于国。然其时诸侯之国皆有学。今府州县学并建。而无递升之法。国子监虽设于京师。而道里辽远。四方之士。不能胥会。则书院即古侯国之学也。居讲席者。固宜老成宿望。而从游之士。亦必立品勤学。争自濯磨。俾相观而善。庶人材成就。足备朝廷任使。不负教育之意。若仅攻举业。已为儒者末务。况藉为声气之资。游扬之具。内无益于身心。外无补于民物。即降而求文章成名。足希古之立言者。亦不多得。宁养士之初旨耶。该部即行文各省督抚学政。凡书院之长。必选经明行修。足为多士模范者。以礼聘请。负笈生徒。必择乡里秀异。沉潜学问者。肄业其中。其恃才放诞。佻达不羁之士。不得滥入书院中。酌仿朱子白鹿洞规条。立之仪节。以检束其身心。仿分年读书法。予之程课。使贯通乎经史。有不率教者。则摈斥勿留。学臣三年任满。咨访考核。如果教术可观。人材兴起。各加奖励。六年之后。著有成效。奏请酌量议叙。诸生中材器尤异者。准令荐举一二。以示鼓励。　　

○又谕、晋省各营兵米折色一项。从前每石折银四钱几分、至五钱六钱不等。蒙我皇考轸念兵丁米价不敷。概令每石折给七钱。是已较旧例加增矣。今朕访闻此加增之价。仍有不敷之处。所宜再为筹画者。查省北米价、较平于省南。著将省北大同镇属各营路米折。每石加银二钱。共折给银九钱。省城抚标及省南太原镇属各营路米折。每石加银三钱。共折给银一两。于本年秋季为始。即在地丁银两内支给。将来年岁丰歉不定。若有应增应减之处。著该抚临时酌量奏闻。至抚标现有额外二营。其应支兵米。亦照此例加增。　　

○调兵部侍郎杨汝谷、为户部侍郎。以内阁学士姚三辰、为兵部侍郎。　　

○命礼部堂官照五部堂官例。给与双俸。　　

○闽浙总督郝玉麟、奏请闽海关税务。令兴泉永道管理。下部议行。　　

○直隶总督刘勷、奏请永定河南北两岸。并天津道属之津、静青、沧、四州县。一切岁抢堤埽工程。令该管厅员、与地方官协同办料。承修防护。下部议行。　　

○乙丑。上诣雍和宫梓宫前供奠。　　

○太常寺卿雅尔胡达条奏。一、请祀典画一。查现在典礼。祭太庙后殿。系觉罗官员、捧请神牌。供钟。前殿。皇帝亲诣行礼。太常寺官员、捧请神牌。侍卫供钟。遣官行礼。太常寺官员、捧请神牌。供钟。致祭奉先殿。内府官员、捧请神牌。侍卫供钟。窃惟捧请神牌。最关重大。仰祈致祭太庙前殿。奉先殿。皇帝亲诣行礼。或遣官恭代。亦照太庙后殿。觉罗官员、捧请神牌、供钟之典。遣宗室章京、侍卫等。捧请神牌。供钟。庶副圣主孝谨之至意。俾宗室等亦得各尽其诚。一、请读祝官品级画一。查太常寺、鸿胪寺、及陵寝读祝官、品级不一。由护军校、骁骑校放者。系六品。由八品笔帖式、及捐纳监生放者。系八品。由无级笔帖式、库使、前锋护军放者。俱系九品。又查得掌仪司读祝官。由笔帖式、库使、护军、拜唐阿放者。皆系七品职衔。六品顶带。司祭执事之时。最为整齐。窃惟内外读祝等官。俱系身膺大礼之员。其品级理宜画一。祈将太常寺、鸿胪寺、及陵寝读祝官内。除由护军校、骁骑校放者。无庸再定外。其余皆照掌仪司读祝官之例。加以七品职衔。六品顶带。一、菓木园头内、禁止僧道。查园头内有僧道。皆称原有带地投进者。窃惟僧道系出家之人。当差于理不合。祈交内务府、查现在园头内。如有僧道、著革去园头。令其仍归本庙。办给养生地亩。其余带来地亩。另派园头耕种。从之。　　

○兵部侍郎署四川巡抚王士俊、奏请顺天府大、宛、两县。旧设义学。扩充建新。凡愿就学者。不论乡城。不拘长幼。肄业其中。下部议行。　　

○丙寅。吏部议、左都御史福敏、办理废员。推诿迟延。孙嘉淦、身为大臣。不能和衷共济。妄行渎奏。且过甚其词。均属不合。福敏、应降三级调用。有加一级抵销。仍降二级调用。孙嘉淦、应降一级调用。有加一级抵销。免其降调。得旨。福敏、从宽免其调用。孙嘉淦、免其降调。　　

○丁卯。训饬司衡诸臣。谕总理事务王大臣。国家制科取士。为主司者。务宜矢公矢慎。藻鉴不爽。以襄盛典。乃正副考官。容有各任己见。不能和衷。去取之间。互相争执。遂有庸格而滥充中额。佳文而反遭摈弃。夫衡文之道。公则生明。似此各怀成见。各挟私意。已失鉴空衡平之义。更何以表率房考。使之虚心甄别。铢两悉称乎。且分校者取舍未当。尚藉主考搜阅落卷。以补缺失。至于主考刚愎自用。致使去取不得其平。咎将谁归。兹当乡试伊迩。凡有衡文之责者。各宜一洗积习。无负任使。至于三场取士。斟酌华实。定制已为尽善。士子若果知古知今。二三场尽足发抒才调。至头场经义。本代圣贤以立言。自当循循矩矱。先民是程。非四子六经、濂洛关闽之粹言。不可阑入。前蒙皇考世宗宪皇帝特降谕旨。以清真雅正为主。诚以肤浮者、非有物之言。而诡异者、非立诚之旨。文品人品。恒相表里。雅郑之分。淄渑之别。办之不可不精也。司衡者、尤宜留心区择。以得真才实学之士。朕实有厚望焉。　　

○又谕、朕御极以来。日理万几。早夜孜孜。惟恐政事稍有旷废。屡颁谕旨。训诫臣工。务期百度具举。无稽留淹滞之弊。以副朕励精求治之心。近因天气炎暑。闻八旗六部大臣。惟恐朕躬烦劳。欲将当奏之事。择其紧要者奏闻。引见之人。择其紧要者引见。其余则俟之秋凉之后。此则不知朕心者。朕办理天下事务。寒暑有所不避。岂肯自图晏安。况批阅奏牍。引见官僚。亦不至过于劳瘁。即彼引见之人。虽受暂时之热。而得早被录用。谅亦不以为苦。嗣后可照常奏事、引见。不必有意减少。即通行传谕知之。　　
</div>
    <div class="pagination">
<a href="清实录乾隆朝实录_page30.html">上一页</a><span>...</span><a href="清实录乾隆朝实录_page26.html">26</a><a href="清实录乾隆朝实录_page27.html">27</a><a href="清实录乾隆朝实录_page28.html">28</a><a href="清实录乾隆朝实录_page29.html">29</a><a href="清实录乾隆朝实录_page30.html">30</a><span class="current-page">31</span><a href="清实录乾隆朝实录_page32.html">32</a><a href="清实录乾隆朝实录_page33.html">33</a><a href="清实录乾隆朝实录_page34.html">34</a><a href="清实录乾隆朝实录_page35.html">35</a><a href="清实录乾隆朝实录_page36.html">36</a><span>...</span><a href="清实录乾隆朝实录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
