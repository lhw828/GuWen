<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 306 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 306 页/共 1860 页</h1>
    <div class="content">○己巳。遣官祭火神庙。　　

○江西道监察御史卫廷璞奏、臣见两广总督马尔泰等议覆、布政使托庸奏请、粤东开矿一摺。查明广州等府。报出铜铅。及夹杂金银砂等矿。共二百余处。又称、山场在丛山叠嶂。人迹罕到之区。现在招商试采等语。夫以二百余处之山场。一时并采。臣窃以为未尽善也。盖开采必视乎商力。粤东僻处天末。土著之殷富者。通省不过数家。至外来流寓。如洋行、盐行、虽有数千家。而殷富者亦不过数家。余皆那移补苴。虚张声势。非如两淮、山右、之拥巨赀者。虽经小亏折而无损也。更有一种无藉之徒。典卖现在之产。希图未然之益。合什伯小分、为一大股。官验则有银。兴工则有银。一或失利。坑陷多人。荡产破家。势所必有。请饬下督抚、将各府州属矿山。各择一二处先行试采。果有成效。方渐次举行。是有利则异时之利甚长。无益则目前之害尚小也。且粤东山海交错。形势异于他省。米价亦复腾贵。虽据称以本地之土人。应本地之力作。米价似不致贵。然现在山场二百余处。将来续开者、又不知数十百处。安得如许无业之人。以供其用。其附近邻省者。势必潜入山场。商方藉其力。谁肯驱之使去。则米价未必不因此致贵也。诚莫如先行试采数处。徐观后效。使各矿聚集之人。亦可以少分其势。奏入、谕军机大臣等。此摺抄录、寄与马尔泰、策楞、令其议奏。　　

○辛未。上诣畅春园、问皇太后安。　　

○谕、湖南巡抚蒋溥奏称、盐驿道谢济世。以该道养廉不敷公用。会同布政使长柱详请、于司库内再支养廉银一千二百两。合计公费共五千两。庶办公不致拮据。谢济世又称、去年被参之后。此地绅士。颇有为济世鸣冤者。因此往来熟识。今复补授道员。凡受理词状之处。若从公决断。则理短之人。必多怨谤。此辈甚属可惧。恳求代奏、调补广东。臣访得绅士等、实多与谢济世往来。并有拜为门生者。且捏造私书。谬附舆论。种种诞幻。任意褒议。臣已严行禁毁。不敢奏陈。谢济世年已老迈。每常托疾在署。复自称与绅士情熟。碍难办事。即其不能表率僚属可知。合并奏闻等语。谢济世系获罪发遣之员。朕特赦回。用为湖南监司。昨在湖南任内。误被许容参劾。经朕降旨开复。仍用为湖南驿盐道。乃伊不知感激朕恩。乖张狂妄。且欲徇绅士之私情。而忘国家之公义。又复自请调补广东。尤无忌惮之甚。非人臣之体。况伊现得养廉。较之他处道员。已加倍丰厚。而伊不知止足。更请加增。甚属无耻。蒋溥既奏其老迈有疾。著勒令休致回籍。　　

○大学士鄂尔泰等议奏、绥远城建威将军补熙等。奏覆乌喇特与土默特争地一摺。据称乌喇特东界。乌达、苏勒哲、哈朗贵、三处山地。在土默特北界内。自应断归土默特。但乌喇特四佐领下人。自顺治九年移居以来。九十余年。已立坟茔牧厂。数百户一时迁徙。未免失业。应将此三地仍归乌喇特。至乌喇特屡次控索宝图村、灏来、等地。既在土默特界内。应并归土默特。其大青山北、察罕齐劳地。虽在乌喇特游牧南。然须均匀分给。始靖争端。应将西北者划归乌喇特。东南者划归土默特。至称前经奏准、土默特贫户承种地六十三顷。今虽在乌喇特所得地界内。但现据四子部落王拉、布坦多尔济等。皆愿出具甘结。仍与该贫户耕种。并已会同该扎萨克定议。各边界立有鄂博。嗣后如有越界耕牧者。查出时报部治罪。均应如所请。得旨允行。　　

○户部议覆、直隶总督高斌酌议、直属常平、比照江南减二收捐事例。一、仓谷均贮案内。议定大治一万八千石。至二万五千石不等。中治一万二千石。至一万四千石不等。小治三千石。至一万石不等。又于捐监事宜案内。议定大治四万石。中治三万石。小治二万石。是原定均贮之数太少。若于均贮之外。再加捐监谷石。则又太多。恐将来足额无期。应如所议、令将各州县均贮定额。大治四万石。中治三万石。小治二万石。即将此次捐谷补足。其各属应行捐补。并平粜拨振。未经买补者。均于乙丑年为始。概以捐谷补足。毋庸采买补足即行停止。一、从前捐监事例。原定纳谷之数。今宜酌为变通。但总不出通省减二之例。顺天、保定、正定、顺德、天津、河间、六府。冀、赵、深、定、易、五州。或系地土沙鹻。滨河倚海。或系地多旗圈。产谷无多。约计谷价每石七钱五分。请将俊秀一名。捐谷一百四十五石。永平、宣化、广平、大名、四府。遵化一州。或积贮丰盈。或地土膏腴。谷价平减。每石约计六钱五分。请将俊秀一名。捐谷一百七十五石。其廪、增、附、武、青衣、之数。照例递减。俱准作监生。应如所议办理。一、原议捐监案内。米麦兼收。秋后易谷存仓。但米麦不能久贮。应如所请。专收粟谷。一、建立仓廒。请动赢余并正项银两。查臣部原议。每谷一石。收银四分。已足敷用。应仍照原议办理。一、八旗聚处京城。因并无存贮谷石。是以令在部报捐。收纳银两。应照原议办理。毋庸再议。至旗人近京五百里以内。情愿报捐者。应照乾隆三年捐监案内。准在现住有产业地方报捐。其愿赴部纳折色者听。一、收捐本色数目。自应豫为晓谕。愿捐者亲赴本州县。具呈交仓。地方官用印烙仓斛。平面响攩。当堂填给实收。该管道、府、厅、州。不时稽察盘查。虚冒那移亏空。棍徒包揽。吏胥勒掯。斗级踢斛淋尖。概行参处。通同徇隐者。一并题参。一、每石收耗三升。俱照乾隆三年收捐原议行。从之。　　

○又议覆、云南总督张允随疏称、临安等六十三属。并云南等十四府、厅、州、县试抽一年商、牲、税余银。共二万七千九百九十五两零。遇闰加银二千二百七十七两五钱零应如所题。著为定例。从之。　　

○又议准、张允随疏称、澂江府通判。未建衙署。赁居寺观民房。查有原任湖南巡抚李发甲、入官房屋一所。请以改建通判衙署。从之。　　

○江南道监察御史欧堪善奏、臣见两广总督马尔泰等。议覆前任藩司托庸、奏请粤东开矿一摺。凡开采条项。以及防范事宜。胪列详明。似属可行。顾臣生长粤东。知此事断不可行。粤省环山距海。黎猺杂处。数十年来安堵。皆由勤耕力穑。民有常业。故虽有宵小无由起衅。若深山巨谷。大兴厂役。商人获利。尚难相安。倘各商亏本。工丁良顽不齐。人众难散。或乘此暗通海寇。勾引黎猺。骚扰百姓。防范难周。且承商既多。或因山场陇口。争讼斗殴。嚣凌莫纪。至于开矿之处。虽云无碍田舍。而其中或经胥役捏报。有司查访难周。以致被累居民。争竞肆起。亦未可知。此未然之情形。不可不虑。至托庸奏称、以本地之土人。应本地之力作。不致人多粮贵。窃思粤省田亩虽少。而山河海滨。种植杂粮蔬果。皆可为糊口之资。是以频年米贵。小民得勤本计。藉以谋生。今大兴力役。愚民贪图佣值。较耕作稍优。势必抛荒本业。贾谊云、一人耕之。十人聚而食之。欲天下无饥。不可得也。至称潮、韶、肇、等府。矿山不下数百处。则所需工丁。不下数十万人矣。夫此数十万人者。平日皆勤耕力种。非尽游手好闲者也。开矿多此数十万工丁。则南亩少此数十万农夫。以数十万之众。日勤本计。尚恐民食艰难。乃尽驱之工役。欲米粮不贵。岂可得乎。雍正十三年。广东总督鄂弥达、巡抚杨永斌、奏请开矿。九卿议覆准行。世宗宪皇帝以有妨本务。特谕停止。夫当日年谷顺成。尚虑开采累民。况迩来米价腾踊。去岁截漕十万石。运粤接济。米价每石尚至二三两不等。今岁元气未复。复使营营工作致荒本计。其何以堪。伏乞乾断。饬令停止。奏入。谕军机大臣等、欧堪善奏摺。可抄寄与广东督抚马尔泰、策楞悉心定议。务期妥协无弊。不可拘执前见。　　

○准噶尔部人扎卜多尔济、鞥克、济尔哈朗、等来降。命赏给安插如例。　　

○壬申。工部议准、直隶总督高斌疏称、南运河浅夫。改设河兵。及子牙河新设衩夫。应需俸饷等项。原定于天津、静海、青县、沧州、南皮、交河、东光、吴桥、景州、故城、清河、十一州县地粮内支放。缘该州县上年被灾。难以徵解。请于司库节年地粮银内改拨。从之。　　

○癸酉。户部议覆、浙江巡抚常安疏称、浙省钱价甚昂。滇省新矿甚旺。请敕部行文滇省。准令浙省购铜六十万斤。以裕鼓铸。应如所请。从之。　　

○甲戌。工部议覆、山东布政使乔学尹奏称、东省产硝之区。实止德州、东平、聊城、博兴、菏泽、五处。其余概不产硝。祇因办硝之款。列于地丁项下。从前通省州县。派定数目。俱令采买。以致不产硝之州县。俱差役远赴出产地方购买。又复运至省城交收。有远隔七八百里、及千余里者。州县养廉有限。力不能赔。保无暗中转派里民之弊。请照直省采办香觔颜料之例。委员赴产硝处采买。如法煎熬马牙足色。解省验明。即令采买之员。运交工部。应如所请。其不产硝之州县。概免匀派。再直隶、河南、事同一例。亦应各按产硝地方。委员就近采买。无致派累。从之。　　

○乙亥。上诣畅春园、问皇太后安。　　

○直隶总督高斌议奏、喀布齐路六道河界内。居住民人。已经五十余年。蒙古耕种地亩。即藉其力资生。至圣驾行、幸围场。一应桥道营盘地面。俱系该处民人出力。蒙古不能办理。今议迁移之喀布齐路。局势窄隘。无地可耕。若令回乡。无可托足。难免饥寒失所。请仍准其照旧居住。惟禁再行开垦。得旨、且不必迁移。但严其向内再垦。若有向内再垦者。必如前议迁移。该管官亦有罪。将此谕彼处知之。　　

○是月。江苏巡抚陈大受奏报、宝山县六月二十日。飓风大作。海潮涌出塘面数尺。塘工有损伤处。现在飞饬苏松道。作速勘明抢修。得旨、田庐无恙否。查明速奏。　　

○江南河道总督白钟山奏、江南河标四营。中营驻劄清江浦。左营驻劄徐州。右营驻劄宿迁县之白洋河镇。萧营驻劄萧县。额设马步战守兵丁。除各官养廉空粮外。实共二千三百四十余名。请仿照河南之例。建设营仓。贮粮借放。查道库内现有各厅扣留饭食公费一项。除解部外。俱有余剩。原属闲款。现存银二万七百六十七两零。即以此项动支六千两。乘此二麦丰收。市价平减时。在附近沿河。籴买麦石。各处收贮。遇粮贵时借给各营。秋后还仓。得旨嘉奖。　　

○浙江布政使潘思榘奏报、春收分数。及田禾雨水情形。所有八年分地丁各项银粮。俱报全完。得旨、所奏俱悉。克尽尔旬宣责任。固不徒以催科为尽职也。　　

○福建巡抚周学健奏、民间积贮。固不可绳以官法。未始不可加以奖励。请令州县于丰收后。令城乡力农殷民。及有田富户。将收获米谷。除本家食用外。余粟自百石以上。至数千万石。使本家同保邻。呈明积储数目。其中或愿贮备本乡需用时出粜。或愿俟别府州县需米时运往发粜。于具呈时。询明存贮实数。劳以酒醴。呈明后。除本家或有急用。仍听随时粜卖。报明销除外。该州县于岁底将各户呈报实数。造册通报。俟次年青黄不接时。听本家呈明。或在本乡。或往他处。其粜价或照市值。或量为平减。均听自行呈明。不必官为限定。但不得增长市价。粜毕。查明实数。仿照社仓之法。分别奖励。能减价平粜一百石。至三百石以上者。给以花红扁额。能至三千石以上者。给以八品顶带荣身。得旨、有司虚应故事。固不可。但亦须听民之便。不必绳之以法也。至官吏之劝惩。尤应慎重妥为之。　　

○又奏报、严饬所属。缉拏械斗纠会各案。得旨、疎懈者不可不整饬。亦不可欲速以滋事。酌中为之。　　

○署福建按察使王廷诤奏、近日泉、漳、二府。似略有转移之机。而汀、邵、延、建、等府。薄俗难驯。尚须整饬。得旨、此系朕注意之处。新用之道。亦系出众之员。到彼便知。然汝仍当加之意可也。　　

○山西巡抚阿里衮奏、通省百余州县。或缘事参革。以及升迁降调。老病告休。遇有缺出。委任乏员。甚为周章。请敕部照乾隆七年之例。将应用州县人员内。拣发十员。得旨、此事久不行。不可因汝而坏此例。所奏知道了。俟引见时酌量。陆续发往数员可也。　　

○河东盐政吉庆奏报、麦收得雨情形。得旨、欣慰览之。今用汝为两淮盐政矣。此非河东之比。当勉力为之。准泰所办甚妥。一一效彼为之。而不用自已聪明。则善矣。　　

○川陕总督公庆复奏、请以河州协副将王能爱。更换驻防哈密。即将前副将瑚宝彻回。得旨、瑚宝尚应多留一二年为是。若未起身。可即令其在彼指示王能爱。协办半年。于冬底再回内地可也。　　

○又奏报、秋禾得雨情形。得旨、览奏俱悉。目今虽晴雨应时。而朕之怀。必至秋成后方得稍释。且不仅直隶一省。即汝陕省雨晴。岂不廑朕寤寐之怀耶。　　

○又奏、本年举行大计。所出员缺。需员署理。请于曾任知县、现在候补人员内。拣发六员。得旨、各省皆请拣发人员。亦殊非善事。但员缺待人。此又各省之苦衷也。所奏俱悉。待朕酌量命往。但不可为例耳。　　

○甘肃巡抚黄廷桂奏报、前往噶斯、搭连戈壁。瘗埋故兵骨殖。得旨、好。知道了。　　

○又奏报、甘省五月下旬。各属望雨情形。得旨、所奏俱悉。若有成巡之象。一切先事绸缪。不可不详妥速为。甘省离京甚远。救灾之事。不可待摺奏也。　　

○又奏报、各属被雹情形。得旨、所奏俱悉。虽云偏灾。其被灾之处。则无论偏全之分也。惟应加意抚恤之。　　

○四川巡抚纪山奏报、各属得雨栽秧情形。得旨、览奏曷胜欣慰。川省连年有收。朕所深慰。但盈虚消息之理。不可不豫防。一切详审为之。　　

○又奏报、成都府属灌县之都江堰。乃成都、华阳、崇庆、等州县。藉以溉田之区。自都江堰一带。迤逦东流。至郡城南北二大河。内有支流。从省城之西洞门入于玉河。由东洞门而出。仍归大河。不意六月十八日。大雨连日。山水陡发。都江堰暴涨。郡城南北两大河。不能容纳。以致郡城居民。附近河干者。多有溺毙。房屋冲坍。并及贡院墙垣号舍。秋禾亦有被淹之处。现在动项抚恤。开仓平粜。并估计兴修贡院。城内满汉兵丁亦一体酌恤。得旨、消息盈虚之理。必不可忽。朕批示之摺。想尚未到。而即有此事。然暴涨为害尚小。川省连岁有收。尚易办理。惟应实力赈恤。毋滥毋遗。则小民得所。且可弭满盈之咎。朕转用稍慰矣。　　

○四川提督郑文焕奏报、泰宁协属、护理巴底安抚司喇嘛纳旺。住巴旺地方。其叔土舍汪扎。住巴底。纳旺系大金川之壻。而汪扎系革布什咱之甥。今年巴旺民多灾疫。大金川遣发人夫。运送各物。将为其壻赏赉百姓。汪扎虑金川乘机占夺。遂调兵堵御。纳旺又疑汪扎要截馈饷。亦派人抵敌。并告金川借兵。革布什咱闻之。恐不利于其甥。即带兵来援汪扎。互相争杀。臣于五月初四日。据报飞檄泰宁、威茂、两协。速饬解散分剖去后。乃金革二酋。挟有积愤。不听解释。缘乾隆二年内。大金川故酋色勒奔。霸占革布什咱丹津罗尔布、盖古交地方。久经断令退还。迄今未交。丹津罗尔布、遂藉此番举兵。乘隙报复。始则各袒其亲。继则别怀异见。相持穴斗。竟不由纳旺、汪扎、主持。恣意攻围。是金革二酋。私怨相寻。徒令巴底、巴旺、人民。困于锋镝也。臣与抚臣纪山。会饬强干文武员弁。分往川西、川南。务令查明起衅根由。一并分晰公平剖结。饬令罢兵回巢。得旨、知道了。妥协为之。不可存省事之心也。一并告纪山知之。　　

○两广总督马尔泰奏请、兴建提标、及左右两镇所辖协营、在通衢之塘房墩楼四百余所。共需银二万余两。即以官商冬埠余盐羡银充用。得旨、著照所请办理。　　

○署广西巡抚托庸参奏、广西布政使唐绥祖、动用封贮库项。并不详请题明。擅将二万五千余两。令太平、南宁、梧州、郁林、四府州属买谷。又接受那垫银、六千八百余两。本任内亦有那垫未清银、五万余两。是侵是那。或私动生息影射。均未可定。又宾州知州阮维璋。前任布政司经历时。唐绥祖任为腹心。委管恭城县回头山铜厂。以商民欠积之私铜。不得出关。巧立首卖名色。俱令卖与厂员转卖。每百斤解缴充公羡余银一两。是以阮维璋每百斤私得盈余银二三四两不等。管厂一年。私卖铜四十余万斤。婪赃一万余两。唐绥祖凡有喜庆之事。阮维璋俱有厚馈。有打造金器银匠为证。又河池州南丹银锡厂。唐绥祖并不照例另行委员。即委该州知州朱红兼管。以致恣意舞弊。每年抽收课银五千余两。每两于库戥外加收二钱六分。又将商人纹银。概作九三折算。填入印簿。计每两浮收银八九分一钱不等。又南丹厂留余井窦甚多。各商不时试采纳课。朱红将试采课银。尽行肥已。唐绥祖亦难免通同情弊。得旨、此人实系一聪明小有才情之人。不谓其操守敢于不谨也。即其摺奏收买铜觔一事。朕已不能无疑。部议亦不准。仍令督抚查办。此一节。汝亦应留心。　　

○又奏、南宁、太平、镇安、三府属。紧接交夷。原设三关、百隘、经原任抚臣金鉷题定。平而、水口、二关。许商民出入。镇南一关。为该国经贡道。其余百隘。悉行封禁。惟三关、百隘之间。皆有小径。瘴深雾毒。人迹罕到。而土苗生长彼地。惯于越山踰岭。巡查偶疎。奸徒即已偷越。数年来安南内讧时。经前署督臣策楞。奏请严禁汉奸出入。不许商贩到夷交易。逗遛番地。私娶番妇。及臣抵任后。检阅案牍。见司道从前会详。各隘用甎木堵塞。设立卡房。多拨兵勇。并于沿边村寨。编立保甲。嗣又请将太平府明江同知所管之由村一隘。开放出入。以便商民。又据会禀、沿边一带。万山矗立。袤长千有余里。在在可攀藤附葛而过。实难堵塞。似此前后详禀互异。漫无定见。臣复留心体访。缘由村隘距宁明州。一百一十里。宁明商贩。愿从出入。盖因由村隘、系通交趾禄平、文渊、驱驴、等处。为货物聚集之所。若从平而、水口、两关出入。必须绕道数百里。计程十余日。不如径从由隘出口之便。虽经封禁。踰越终不能免。且明江五十三寨土民。原系思明土府管辖。因恃顽藐法。土府黄观珠不能管束。分土归流。于雍正十年归并宁明州管辖。此等土民。全赖挑贩营生。若将由村隘封禁。恐失业者聚而为匪。必百计包货偷越。转于边防无益。又访得交趾滨海。产盐最多。且无私盐之禁。听夷人自晒自卖。贩卖者纳官钱二十文。即尽力挑运。及挑回内地。每觔可得银一二分。至五六分。交趾万宁州。与内地南宁府地方。只隔土名十万山。沿边之民。贪利赴贩。遇兵役。即恃众相拒。现在飞饬司道。设法禁止。并使商民均便。不致滋事。得旨、如此留心。据实陈奏。实可嘉悦。仍应悉心妥办。以期顺民情而革宿弊。酌中为之可也。　　

○又奏、匪犯李捷三、廖士美、李尚彩、胡启昌、等十余名。均系作逆在逃。地方官平日怠忽。乃疑李捷三并无其人。不过李梅虚夸相貌奇异。以惑愚蒙。即或有其人。此时自必远扬。迨北流县地方拏获李梅之后。讯其行止。数年以来。俱在浔、南、思、太、郁林等处。地方文武。漫无觉察。以此推之。则今日之李捷三等。与从前未获李梅之时。实无异同。岂可谓并无其人。现在密饬臬司。檄谕各属。悬赏务获。得旨、甚是之见。上紧缉拏务获可也。　　

○云南总督张允随奏报、金沙江下游。原勘应开修者。六十四滩。除锁山一滩。已于乾隆七年春间试修时完竣。并苦竹、乾溪、二滩。尚未兴修外。自乾隆八年十一月开工。至九年四月止。共开修过六十一滩。内异石、大雾基、大锡圈、大猫、大汉漕、等最险五处工程。开至五分。柯虎口、象鼻头滩、象鼻二滩、沙河、黑铁关、大猰子、大虎跳、小虎跳、溜橦、特衣、冬瓜、木孔、凹崖、三腔、新开、等十五险滩。开至六分。上石板、黄草、乾田坝、金锁关、焦石崖、小猰子、中石板、米贴、梨园、窝洛、鼓濆、乌鸦、小雾基、水崖、大狮子口、小狮子口、硝厂、硫磺、三堆石、磨盘石、那此渡、平亭子、豆沙溪、贵担子、猪肚、石门坎、小锡圈、长崖坊、沟洞子、桧溪、四方石、羊角、枣核、摆定、小汉漕、大芭蕉、小芭蕉、杉木、严王土□扁、叶滩、锣锅耳、次险四十一滩。开至四五六七八分不等。所有碍船巨石。先令夫匠伐木堆积。用火烧毁。再用锤凿劈打。已十去八九。又应开两岸悬崖纤路。一万数百丈。内已完工者。八千四百九十八丈。其陡险之处。皆于石罅插木搭架。工匠用藤缠腰。悬空铲凿。悉已开通路径。从前上水船只。日行不过一二十里。自开成纤路。凿去碍船巨石。上水日行三四十里。至奉檄试运京铜。查河口以下。百里之内。接连异石、柯郎、虎口、象鼻头滩、二滩、五大滩、历来挽运兵粮船只。止到黄草坪而止。此五滩原未通运。自兴修以来。当将运到川米船只。雇募至河口铜房。每只装铜二千五百斤。共发运铜十万五千斤。俱安稳无虑。得旨、所奏俱悉。统计此工。所费若何。作何筹办。并目今获效、与将来如何有益之处。详缮简明摺奏来。　　

○又奏、署云南开化府孙光祖。久在军营。熟悉交地情形。请令在任守制。俟军务告竣日。给假回籍治丧。得旨、此事久不行。且回籍治丧。亦须数月。应令何人办理耶。既有人可以代此数月。岂不可令其署理。朕将何以对言官乎。照例办理为是。　　

○云南开化镇总兵赛都奏报、营伍地方情形。得旨、滇南万里。一切若不据实奏闻。则是大负任使之意矣。　　

○先是。贵州提督丁士杰。奏报苗疆安静情形。得旨、此情形何待汝奏。但汝既不可存新疆要整理之念。亦不可存目下无事。即可废弛武备之心。一守现在成规。而加之以安静谨严可耳。将此旨问之张广泗。以为何如。又奏、下江古州一带。见苗民恭顺之形。实本至诚。因谕以国法森严。何不为盛世之良民。而必欲冥顽梗化。自贻诛戮。得旨、此等语殊非对今之苗人之体也。问之张广泗便知。至是。张广泗奏覆、敬绎训谕周详。当与提臣和衷共济。竭尽控驭抚绥之要。得旨、丁士杰不患其不及。但患其过当。一切事劝勉训助之。则将来或可望其为成材耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十九


大清高宗法天隆运至诚先觉体元立极敷文奋武孝慈神圣纯皇帝实录卷之二百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。秋七月。丙子朔。享太庙。遣和亲王弘昼恭代行礼。　　

○谕、从前直隶河间、天津、等属被灾之地。一应新旧钱粮。经总督高斌奏请、停其徵比。缓至本年秋成后、催徵完纳。朕已降旨俞允。今幸甘霖叠沛。秋成可望。所有应完钱粮。例应于秋收后徵收。但朕思二府被灾既重。又当歉收之后。元气一时难复。当格外加恩。以滋培养。著高斌确查灾重之十六州县。将本地应徵新旧钱粮。缓至明年。看彼地收成光景奏闻。再行开徵。其被灾稍轻之州县。各处情形不一。或有应行缓徵者。并著高斌、详查奏闻请旨。务俾民力得以宽纾。不至输将竭蹶。又据高斌奏称、天津府属之庆云县、地僻民贫。商贩罕至。米粮缺乏。民食艰难。请于河南大名等处买到杂粮内。酌拨二千石。确查穷民。酌量散给。以资接济等语。著照高斌所请。印行散给。并即照大城等州县、出借口粮之例。免其秋收还仓。该部即遵谕速行。　　

○镶黄旗满洲副都统嵩阿礼等奏、本旗于乾隆三年。奉旨于广储司、领本银十万两。营运生息。自一分二三厘、至二分不等。以为恩赏兵丁之项。借给旗员。则以一分五厘起息。今年久、本既充足而滋生银、于给赏外。尚有赢余。嗣后旗员指俸支借。请照镶蓝旗蒙古汉军例、概以一分起息。从之。　　

○户部议覆、浙江巡抚常安疏称、乾隆六年。仁和、钱塘、海宁余杭、归安、乌程、长兴、德清、等县。水旱成灾。业经题请分别蠲缓额赋外。其不徵漕米之萧山、永嘉、乐清、瑞安、平阳、等县。被灾情形。与仁和等县相同。请于地丁款内。一体分别蠲缓。应如所请。从之。　　

○工部等部、议覆户部尚书、前任湖广总督阿尔赛疏称、湖南永绥厅隆团汛、守备巡检。移驻花园汛。其附近之河口汛。令外委一员、驻防。一切衙署营房。动支地丁银修建。应如所请。从之　　

○盛京工部侍郎留保疏报、牛庄五道沟、丈出苇塘余地六千七十亩有奇。　　
</div>
    <div class="pagination">
<a href="清实录乾隆朝实录_page305.html">上一页</a><span>...</span><a href="清实录乾隆朝实录_page301.html">301</a><a href="清实录乾隆朝实录_page302.html">302</a><a href="清实录乾隆朝实录_page303.html">303</a><a href="清实录乾隆朝实录_page304.html">304</a><a href="清实录乾隆朝实录_page305.html">305</a><span class="current-page">306</span><a href="清实录乾隆朝实录_page307.html">307</a><a href="清实录乾隆朝实录_page308.html">308</a><a href="清实录乾隆朝实录_page309.html">309</a><a href="清实录乾隆朝实录_page310.html">310</a><a href="清实录乾隆朝实录_page311.html">311</a><span>...</span><a href="清实录乾隆朝实录_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
