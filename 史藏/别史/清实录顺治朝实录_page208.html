<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 208 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 208 页/共 242 页</h1>
    <div class="content">○予故固山额真一等精奇尼哈番阿尔津、太子太保三等精奇尼哈番佟图赖、三等阿思哈尼哈番伊拜、立碑如例　　

○加南汝总兵官张应祥右都督以其捐助军饷也　　

○降山西考试官匡兰馨、唐赓尧山东同考试官唐瑾、何铿、吴暹、章贞、各三级调用以其于中式举人卷面、不列官衔又添改卷内字样也。　　

○归并山东平东二卫学于聊城学。　　

○丁卯。裁河南睢阳怀、庆二卫经历。　　

○旌表烈妇、山东栖霞县生员衣惟友妻王氏。淄川县生员韩茂椿妻贾氏韩至临妻孙氏。临邑县生员赵联璜妻李氏。烈女、掖县原氏。泰安州张氏。各给银建坊如例。　　

○索伦部落达把代等来贡貂皮宴赉如例。　　

○己巳。谕翰林院。庶吉士孙承恩等、俱经简拔。特命习学清书。以备任用。自当尽心肄业。今加考试。熊赐玙、萧惟豫、王于玉、孙承恩、邹度珙、张贞生、殷观光、陈敬、熊赐履、宋德宜、清书俱未习熟。若不罚惩何以励其将来。著各罚俸一年。　　

○命大学士巴哈纳、金之俊、卫周祚、李霨、尚书科尔昆、图海、孙廷铨、王弘祚、左都御史能图、校订大清律。　　

○升河南河北道参议张藩、为陕西按察使司副使潼关道。山东兖州府同知佟养钜、为陕西按察使司副使庄浪兵备道。　　

○庚午。江西巡按许世昌疏报节妇、宁州生员程其才妻李氏。年二十四、夫故甘贫抚孤守节五十余年请照例旌表章下所司。　　

○辛未。以一等公坡尔盆、为散秩大臣。　　

○以镶红旗满洲二等护卫郝善、为护军参领。　　

○遣官致祭克西克腾部落台吉沙里、吴喇忒部落台吉杨古尔。　　

○壬申。升镶白旗满洲包衣昂邦索浑为本旗固山额真　　

○甲戌。归并四川松潘卫学于茂州学　　

○免山西五台县本年分雹菑额赋　　

○乙亥。谕吏部御史备各项差遣见在御史尚不敷用。著将各部司官、尽数开列职名具奏。候朕亲加选试。其行取推知、考过未用者。俱著以部属用。　　

○吏部奏言。御史今增至六十员。内升外转、亦应各增一员。每年内升三人。外转三人。以免壅滞。奏入。从之。　　

○丁丑。以山东潍县等处、欺隐废藩地亩九百余顷。降巡抚耿焞七级、调用。其经管道府县等官、俱下部议处。　　

○戊寅。补外转翰林院检讨李昌祚、为河南布政使司参议、分守河北道。　　

○以户部主事王同春、为江南按察使司佥事、提调上江学政。刑部员外郎王发祥、为湖广按察使司佥事、提调湖北学政。胡在恪、为江南按察使司佥事、提调下江学政。督捕主事李馥蒸、为江西按察使司佥事、提调学政　　

○赠殉难陕西秦安县知县周盛时、为本省按察使司佥事。荫一子入监读书。　　

○己卯。升广东岭南道参政姚延著、为江南按察使司按察使。　　

○赠故内弘文院掌典籍事太常寺卿王钟庞、为通政使司通政使。荫一子入监读书。　　

○裁五城兵马司副指挥各一员。　　

○裁四川保宁、顺庆、龙安、三府同知各一员。复设龙安府知府。　　

○旌表八旗节妇、镶黄旗护军参领管牛录事宋鄂托妻那喇氏。年二十九、夫故。拜他喇布勒哈番吴尔革妻那喇氏。年二十八、夫故。正黄旗额尔色牛下巴牙尔图妻费氏。年二十九。夫故。峨莫克图牛录下齐布浑妻西氏。年二十七、夫故。吴达禅牛录下阿兰妻阿氏。年三十、夫故。舒里浑牛录下阿际泰妻萨氏。年三十、夫故。穆成额牛录下布扎海妻萨氏。年二十九、夫故。镶红旗严拜牛录下护军达因布鲁妻黑氏。年二十八、夫故。达哈布牛录下骁骑校马喀尼妻宜氏。年二十九、夫故。正蓝旗绰克拖牛录下乌林大都大海妻苏氏。年二十五、夫故。属舒牛录下小拨什库胡米色妻雅氏。年二十九、夫故。镶蓝旗翁爱牛录下护军杨三妻朱氏。年二十五、夫故。杜尔德牛录下卜牙里墨尔根妻萨氏。年二十九、夫故。吴拜牛录下笔帖式牙齐卜妻苏氏年二十五、夫故。小拨什库卜赛妻辛氏。年三十、夫故。哨长阿世克妻对氏。年二十五、夫故。科尔魁牛录下前锋哈尔赛妻贲氏。年三十、夫故。银匠孙查礼妻鼐氏。年三十、夫故。兵硕博会妻雅氏。年三十、夫故。色尔固德牛录下小拨什库吴凌格妻渥氏。年二十八、夫故。瓦尔麻牛录下小拨什库硕色妻柏氏。年二十九、夫故。汉军海尔图牛录下千总于效孔妻路氏。年二十八、夫故。皆守节至今。年俱五十余□山戊不□。烈妇、镶黄旗贵富牛录下闲散人卢尔班特妻起氏。温都礼牛录下骁骑校鄂奈妻阿氏。正黄旗麦堪牛录下都尔孙妻富氏。喀齐兰牛录下主事满都布妻木氏。翁鄂春牛录下敦敦妻满氏。赖图库牛录下察罕妻朱氏。正白旗杭爱牛录下护军充古特妻詹氏。镶蓝旗托尔惠牛录下兵巴杜喀妻苏氏。辛泰牛录下兵额凌格妻吴氏。皆以夫故殉节。色尔固德牛录下兵何通机妻费氏。见夫病笃。先行自尽。各给银建坊如例。　　

○庚辰。旌表节妇、山西沁水县儒童张铪妻刘氏。烈妇、太谷县民侯化龙妻李氏。生员侯万方妻任氏。侯万里妻王氏。赵氏。张翀妻侯氏。妾王氏。牛仙凤妻侯氏。侯疆妻任氏。烈女、侯氏。张氏。张氏。各给银建坊如例。　　

○辛巳。户部左侍郎总督仓场李呈祥、请假迁葬。允之　　

○壬午。以故镇国公温齐喀子满都、为辅国公三等辅国将军琶帕子杨岱、巴喀子白尔图、俱为三等奉国将军。　　

○裁江西靖安、武宁、萍乡、峡江、龙泉、永宁、泸溪、玉山、兴安、安仁、安义、瑞昌、南康、上犹、崇义、兴国、石城、陕西西安府、乾州华阴、兴平、高陵、鄠县、醴泉、武功、同州、澄城、潼关卫、耀州、咸阳邠州、淳化、三水、蓝田、商州、鄜州、平凉府、华亭镇、原灵台平凉庆阳府、宁州、麟游、汧阳、郿县、沔县、宁羌州、文县、洵阳县、岷州卫、靖远卫、儒学训导各一员。　　

○江西巡抚张朝璘奏报。故明宗姓朱议滃、伪都督王祐、伪经略彭玾等、及伪文武官一百余员、并从贼三千余人、诣南昌县投诚。请加叙录。下所司议。　　

○癸未。谕吏部。中和殿学士苏纳海、鄂莫克图、保和殿学士布颜尼满、文华殿学士查布海、白色纯、武英殿学士常鼐、翰林院掌院学士折库讷、俱著为礼部左侍郎。武英殿学士麻勒吉、文渊阁学士胡兆龙、东阁学士艾元徵、翰林院掌院学士王熙、俱著为礼部右侍郎。　　

○旌表山东烈女、威海卫张氏女。烈妇、即墨县监生蓝启先妻吕氏。栖霞县李赞妻林氏。鱼台县王俊妻李氏。节妇、泰安州霍琦妻国氏。沾化县生员孙三宅妻王氏。各给银建坊如例。　　

○乙酉。升礼部左侍郎渥赫、为本部尚书。　　

○授考选河南南阳府推官孙际昌、为吏科给事中。直隶大名府推官杨鼐、为户科给事中。中书科中书舍人徐惺、为礼科给事中。广东高要县知县杨雍建、为兵科给事中。行人司行人蔺挺达、为刑科给事中。江西抚州府推官于可托、为工科给事中。　　

○免浙江山阴、会稽、萧山、诸暨、余姚、上虞、嵊县、定海等县、十四年分水灾额赋。　　

○吏部议覆御史冯班疏言。山东巡抚耿焞、纵所属营弁、肆虐地方。捏报开垦屯地、及地亩钱粮。应革职。得上□日。耿焞著再降三级调用。　　

○裁河南归德、怀庆、河南、南阳、汝宁、等府同知各一员　　

○丙戌。以解广西协饷功加江西巡抚张朝璘兵部尚书衔。　　

○江宁巡抚张中元疏报。孝子、吴县陈龙祯。嘉定顾士臣。武进万民钦。华亭赵原性。徐献章。金坛王鼎澄。节妇、太仓张氏。长洲陈氏。吴县钱氏。吴江陈氏。邵氏。常熟戴氏。居氏。周氏。嘉定宗氏。曹氏。上海陶氏。武进毛氏。江阴赵氏。程氏。丹徒李氏。丹阳夏氏。贞女、吴江周氏女。嘉定王氏女。烈女、崇明刘氏女。青浦阳氏女。俱请照例旌表。下所司议。　　

○礼部议覆、内官监郎中通吉疏言。凡官员有以他事赴盛京者。三品以上。于皇陵城门外行礼。不得入门。遇祭祀日。二品以上大臣、许入门。同守陵各官侍班。从之。　　

○丁亥。授考选河南真阳县知县顾豹文、为江西道试监察御史。行人司行人仵邵昕、为浙江道试监察御史。中书科中书舍人傅世舟、为福建道试监察御史。直隶枣强县知县张凤起、为湖广道试监察御史。河间府推官傅扆、为山西道试监察御史。广平县知县顾如华、为山东道试监察御史。广西平乐府推官张注庆、陕西咸宁县知县梁熙、俱为陕西道试监察御史。行人司行人李文熙、为四川道试监察御史。中书科中书舍人李鼎玉、为广东道试监察御史。直隶广平府推官高玶、为贵州道试监察御史。　　

○先是刑部诸臣遵上□日回奏。审江南乡试作弊一案、耽延情由。下吏部议。至是、吏部议尚书图海、白允谦、侍郎吴喇禅、杜立德、郎中安珠护、胡悉宁、员外郎马海、主事周明新等、谳狱疎忽。分别革职、革前程、并所加之级、仍罚俸。疏入。得上□日、图海等、本当依议。姑从宽免革职。著革去少保、太子太保、并所加级。其无加级者、著降一级留任。　　

○福建巡按成性疏报节妇、莆田县儒士林士前妻黄氏。嫁甫二十余日、夫故。苦节四十五年。长汀县民周机妻赖氏。夫故。年甫十八、号恸绝粒。劝之乃食。奉舅姑至孝、宗族称之烈女、闽县蒲氏女。许字吴肇衮、嫁有期而夫卒闻讣恸绝沐浴更妆。自刎喉断。犹挺立不仆。福清县吴氏女。许字施延哲未嫁。夫卒、闻讣悲号。引刀欲自裁。母夺止之。诘旦、吉服、拜祖宗。别父母兄弟。入施门。拜天地祖庙。易麻衣、诣夫墓。伏地哭既绝复苏。夜、伺防者稍懈。自缢、绳断不死。投金箔于酒饮之、不死。又茹诸毒草、复不死。奄奄十三昼夜。勺水不入口。竟饿死。永福县魏氏女。许字黄金理、未嫁夫卒闻讣、奔丧成服。自经死。孝子、泉州府生员李登卿。早孤、事母至孝。注孝经。纂家礼。士论称之。俱请照例旌表。下所司议。　　

○戊子。调工部左侍郎林起龙、为户部左侍郎、总督仓场。　　

○命固山额真明安达理、为安南将军。同固山额真俄罗塞臣、赛音达理等、统官兵驻防贵州赐之敕曰。兹命尔明安达理、为安南将军。同固山额真俄罗塞臣、赛音达理、护军统领席伯臣、车尔布、梅勒章京觉罗巴尔布、科岳尔图等、统领大军。前赴贵州。与经略洪承畴共议要地驻劄。其军机事务、会同经略相宜而行。若有寇警、须协心戮力。多设方略。相机巢□刀除。凡事与固山额真护军统领梅勒章京等、会议而行。毋谓自知、不听众言。毋恃兵强、轻视逆寇。仍严侦探。勿致疎虞。抗拒不顺者、戮之。有先被贼胁从、闻大兵一至、即时迎降者、俱免诛戮。有能擒杀贼渠投诚者、仍分别升赏。惟以安民为务。须严禁兵将、申明纪律。凡归顺人民、毋得扰害。务体朕定乱安民至意。行间将领功罪、察实纪明汇奏。有犯小过者、当即处分。至于骁骑校、护军校以下除死罪外。其余大小罪过、俱与众将商酌、径行处分。尔受兹重任。益勤厥事。钦哉。　　

○己丑。敕谕安远靖寇大将军信郡王多尼、平西大将军平西王吴三桂、征南将军固山额真赵布泰等曰。朕以南服未定。特命王等率大军进讨湖南、四川、贵州、云南等处地方。所有土司等官及所统军民人等。皆朕远徼臣庶。自寇乱以来。久罹汤火。殊可悯念。今大兵所至、有归顺者。俱加意安抚令其得所秋毫无有所犯。仍严饬兵丁勿令掠夺其中有能效力建功者。不靳高爵厚禄。以示鼓劝。王等即刊刻榜文遍行传谕使土司等众、知朕轸恤遐陬臣民至意。　　

○升署副将管浙闽督标中军副将事麻印杨、为署都督佥事。浙江宁波副将署副将管湖广黄州副将事张大治、为江西南赣右协副将。　　

</div>
    <div class="pagination">
<a href="清实录顺治朝实录_page207.html">上一页</a><span>...</span><a href="清实录顺治朝实录_page203.html">203</a><a href="清实录顺治朝实录_page204.html">204</a><a href="清实录顺治朝实录_page205.html">205</a><a href="清实录顺治朝实录_page206.html">206</a><a href="清实录顺治朝实录_page207.html">207</a><span class="current-page">208</span><a href="清实录顺治朝实录_page209.html">209</a><a href="清实录顺治朝实录_page210.html">210</a><a href="清实录顺治朝实录_page211.html">211</a><a href="清实录顺治朝实录_page212.html">212</a><a href="清实录顺治朝实录_page213.html">213</a><span>...</span><a href="清实录顺治朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
