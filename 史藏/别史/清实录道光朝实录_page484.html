<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 484 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 484 页/共 848 页</h1>
    <div class="content">○太仆寺少卿冯赞勋奏、广东南雄直隶州知州吴毓钧被参各款。经钦差大臣昇寅等讯明在案。然其中情弊多端。如邓亚明系东莞县巨盗。经绅士呈送。该员竟将该犯释放。又将并未欠粮之监生叶省之、令为族人代纳欠项。拷打致死。经尸妻叶利氏具控。并控臬司。该员嘱托委员。并不开棺检验。并与讼棍黎沛霖、土棍李兆泰、交结营私。昇寅等抵粤时。该员送至省城。又送至肇庆府。探知查办该员事件。即潜回省城。各处嘱托。抽卷换供。称系卢应翔教唆。又传到之老陈邓氏、少陈邓氏、俱系该员雇人顶替。请逐款查办。得旨、著恩铭、赵盛奎、秉公确查。据实具奏。　　

○户部右侍郎阿尔邦阿、因病解任。调吏部右侍郎文庆、为户部右侍郎。兼管钱法堂事务。兵部右侍郎恩桂、为吏部右侍郎。以都察院左副都御史溥治、为兵部右侍郎。　　

○以奉宸苑卿彭年、为总管内务府大臣。　　

○以詹事府少詹事蒋立镛、充文渊阁直阁事。　　

○以正白旗满洲参领福瑛、为正蓝旗汉军副都统。理藩院右侍郎吉伦泰、兼镶蓝旗蒙古副都统。　　

○以二等侍卫赓福、为库车办事大臣。　　

○缓扣大通桥车户应赔逾额掣欠银。　　

○抚恤琉球国遭风难夷如例。　　

○丁丑。上幸瀛台。御勤政殿。赐蒙古王、贝勒、贝子、公、额驸、台吉、及朝鲜国使臣、呼图克图等宴。并赏赉有差。　　

○阅冰技。　　

○谕军机大臣等、据倭楞额等奏、查明园内外各处殿宇房间。墙垣闸座。屡被雨水浸淋淘汕。实与储贮栖止有关等语。此项房间。暂且毋庸修理。所有渗漏等处。恐妨储贮。著即查明宽大完整处所。归并储贮。其有兵丁看管。难以栖止者。该处物件既经归并。即著毋庸看管。著传谕倭楞额、荣桂、知之。　　

○命乾清门行走阿拉善亲王囊都布苏咙、科尔沁郡王多克默特、在御前行走。赏扎赉特扎萨克贝勒拉木棍布扎布、乌珠穆沁扎萨克贝勒达克丹、喀尔喀贝子铭珠尔多尔济、双眼花翎。喀尔喀辅国公桑都布多尔济、阿巴噶扎萨克头等台吉都噶尔布木、喀尔喀扎萨克台吉吹贡楚克达什、额林多尔济、青海扎萨克台吉达勒玛锡哩、花翎。　　

○赏科尔沁郡王多克默特子头等台吉济克默特朗布、敖汉郡王达尔玛济尔第子头等台吉达旺多克丹、苏尼特郡王布尔呢锡哩子头等台吉布达莽噶拉、喀尔喀郡王多尔济喇布坦子头等台吉那逊巴图、花翎。在乾清门行走。　　

○库尔勒三品阿奇木伯克托胡塔等二人、和阗策勒四品阿奇木伯克迈玛斯底克等四人、库车五品噶杂纳齐伯克迈玛底敏等二人、阿克苏五品噶杂纳齐伯克萨木萨克等二人、喀什噶尔五品阿奇木伯克爱吉布拉等二人、叶尔羌五品喀喇都观伯克二等台吉巴克依等二人、伊犁六品哈资伯克托克托呢雅斯等二人、鄂克什安抚司哲郎桑尔嘉斯嘉等三十七人、朝鲜国使臣朴晦寿等三人、于西苑门外瞻觐。　　

○戊寅。以故赛因诺颜辅国公达锡喇布坦子珠尔密特旺济勒、袭爵。　　

○旌表守正被戕直隶宁河县民王幅全妻杨氏。守正捐躯河南郑州民郑显女郑氏。　　

○己卯。孝庄文皇后忌辰。遣官祭昭西陵。　　

○上诣寿康宫前殿行礼。后殿问皇太后安。　　

○谕内阁、祁＜?土贡＞奏、请将贻误运务之升署运同革职一摺。广东潮州运同陈道坦、在任四年有余。岁销不能足额。又不早为禀明。核实办理。虽无侵亏情弊。究属办理不善。著即革职。以为含混贻误者戒。至此次彻底清查新旧欠项。详稽库款。分别筹补融销等语。著户部查议具奏。寻议、潮桥引课。仅止十四万余两。果能实力疏销。自不难年清年款。自十三年清查之后。甫及两载。又复积欠累累。若徒设法筹垫。专顾目前。恐各埠终无起色。请饬该督悉心经理。实力督催。所有应徵正杂及带徵各款。务期年清年额。按限报销。断不准再有那垫推展。以重引课而肃鹾纲。从之。　　

○谕军机大臣等、前据吴荣光奏参、办理赈务不能妥协之撤任安乡县知县李庆孙。当降旨著暂行革职。交恩铭等彻底严讯。本日据讷尔经额奏、补参监放抚恤未能核实散放之委员候补知州陈同治。著一并革职。交恩铭等归案审办。此案李庆孙于抚恤灾民口粮。仅在县署发给。以致灾民远道赴领。啧有烦言。其查造草册书役人等。既有需索册费之事。该县即难保无侵渔克扣情弊。至监放委员陈同治、原为稽察弊窦。乃目击李庆孙办理乖方。默无一言。迨差竣回省。禀称该县连年被水。四乡庙宇倒坏。无从设厂。该县四乡之中。何至无一可设厂之处。显系官官相护。情词支饰。其胥役掯索。辄称无从查悉。难保非扶同隐饰。不可不从实核办。著恩铭、赵盛奎、提集全案人证。彻底严究。务得确情。毋任该员等掩饰支吾。致滋疏纵。仍严饬该地方官切实确查。出示晓谕。如有克扣短缺。许灾民据实呈告。从重究办。事关灾赈。地方官办理不协。致启流言。委员复通同匿饰。总须悉心研鞫。俾水落石出。以成信谳。断不准开脱一二劣员。致坏国法。如审办不实。汝二人自问可知矣。将此谕令知之。　　

○又谕、据祁＜?土贡＞奏、请收与夷人交结案犯。入官家产器物估变。作为防夷经费等语。此案逸犯姚九、区宽、晓习夷字夷语。与夷人通信交结。开设窑口。贩烟图利。与私通外国无异。自应照例办理。将该犯等家产器物。估变入官。至所奏筹备虎门海口增建炮台。每年练习炮兵。岁需炮子火药。及调操水师加赏口粮等项。即将此项入官家产估变。作为防夷经费。著邓廷桢到任后。查明妥议具奏。将此谕令知之。　　

○以湖北盐法道邵甲名、为浙江按察使。　　

○修浙江上虞县柴土塘工。从巡抚乌尔恭额请也。　　

○缓扣浙江帮丁应还县库银。并展缓晒扬三限米石。　　

○庚辰。谕内阁、曾望颜奏、请饬禁广东学政考试陋规一摺。各直省学政。经朕特简。具有振兴文教之责。宜如何秉公遴选。拔取真材。其一切陋规。尤应严行禁革。方为无忝厥职。从前嘉庆年间奉有谕旨。贵州红案陋规。永行禁止。不得收受分文。其余各省向无红案陋规者。不得违例索取。圣训煌煌。自应永远恪遵。近来此风不能净绝。新进文童覆试。生员考列一等。及新中举人赴学政衙门填写亲供。往往索取陋规。书吏遂藉端肆行勒取。读书人士。大半贫寒。焉有如许余资。供其重索。此等积习。日久愈甚。势必无所底止。广东一省如此。恐他省亦所不免。著各省学政认真查核。即将前项弊端。全行禁革。不准再有红案陋规。及各项名目。傥书斗人等仍前滋弊。扰累寒儒。立即严拏惩办。无稍姑息。至乡会试正科而外。又有选拔一科。原所以旁摉俊彦。储蓄人材。现届应行选拔年分。该学政等尤当洁己奉公。认真考校。一切陋规。概行革除。经此次谆谕之后。如敢阳奉阴违。不能实力禁革。将来别经发觉。该学政等不能当此重咎也。将此通谕知之。　　

○又谕、前因有人奏、河南商城县知县张敦绪亏空不少。纵容丁差等情。当降旨令桂良查明具奏。兹据该抚奏称、张敦绪亏缺税契银三万八千一百五十五两零。仓谷九千三百十六石零。实属大干法纪。其平日既与绅士往来。所供别无勾串滋弊之处。殊难凭信。必须彻底根究。以成信谳。张敦绪著革职拏问。交该抚提同丁书人等。严行审讯。按律定拟具奏。该革员任所寓所资财。暨原籍家产。一并查封备抵。该抚于所属知县亏缺银谷。未能先事觉察。本有应得之咎。惟一经奉旨饬查。即行据实参奏。尚不瞻徇回护。所有该抚自请交部议处之处。著加恩宽免。寻奏、张敦绪并无勾串绅士滋弊。亏短仓谷。已全数缴价。其那移税契银。除完缴外、尚短一万九千六百四十三两。应照例发近边充军。勒限一年监追。下部议。从之。　　

○又谕、容照奏、访获营兵吃斋念经。请解部审办一摺。此案黄崖关守兵王蚊亏、同伊叔民人王帼立、平日吃斋念经。经容照派员访拏。讯明有传习教会情事。著交刑部审明办理。王蚊亏等供出东安县刘姓、并过继之司姓、以及究出之廖广得等十六名。著琦善一体严拏。归案审办。失察此案之黄崖关专汛千总白景祥、著先行革职。署右营守备郑文浩、有兼辖之责。著交部严加议处。中军游击色普兴额、有统辖之责。惟王蚊亏习教情事。系由该员访出。著交部察议。千总王永、把总李赞亨、访获积年教首。俱著以应升之缺升用。以示鼓励。寻奏、讯明王蚊亏习教属实。合依各项教会名目加一等发极边足四千里充军。廖广得等照收藏经卷例、发边远充军。王帼立照为从例、问拟杖徒。刘姓并无后嗣。其过继之司姓即司泳兴、经直隶省先行拏获。另案从重拟结。从之。　　

○以喀喇沙尔屯田丰收。予员弁议叙。赏兵丁一月盐菜银。　　

○上以岁暮祫祭太庙。自是日始。斋戒三日。　　

○辛巳。谕内阁、琦善奏、请将前次摉查印信不力之知县把总。分别降补一摺。所参甚是。此案刑部堂印被刘四窃逃。匿回直隶完县原籍。既据刑部咨照该督。派委把总葛鸣彪、会同该县知县李昉、将该犯获解送部。自应在该犯家内逐细摉查。人印并获。乃延至刑部讯明藏匿情节。始会同番役等起出印信。实属迟钝。本应将该员弁等降调示惩。姑念刘四究系该员等拏获。复又会同起出印信。李昉、葛鸣彪、均著加恩改为革职留任。　　

○又谕、本年顺天乡试进场枪替之已革江西举人盛翙、在逃未获。前经降旨饬拏。兹据周之琦奏称、访查该犯并未回籍。难保非即在京城附近一带地方藏匿。著步军统领衙门顺天府五城直隶总督一体严密查拏务获。归案审办。毋任漏网。　　

○又谕、前据陶澍覆奏、乙未纲引课。分年带运各情形。当降旨著户部议奏。兹据户部奏称、两淮大局。课项商情。两有关系。必须通盘筹画。方不致顾此失彼。奏销限制。尤属全纲要务。定例完纳一纲。于次年二月题报。两淮自奏请展限之后。迄今尚未复归原制。现在盐务日有起色。著自丙申纲起。务于次年二月造报奏销。以后著确遵定限。不准再有推展。以清纲分。至所称陈盐愈积。商力益疲。请将乙未纲引。分作十年带运。无虞壅滞。著即照所请办理。惟分纲带运。正杂银两。必须按限徵完。课项方归有著。该督覆奏、虽逆计将来。谓可无亏课项。而届时作何办法。尚未缕悉数陈。著陶澍先事熟筹。认真妥办。务将旧积岸盐。及时赶运。新纲引目。豫计疏销。至乙未纲支发各项。著筹款解清。其辛卯以后欠解帑利等银。著按纲完缴。傥既经分带。复蹈从前故辙。丙申奏销。仍未能提归原限。各纲欠解之款。尚复拖延。乙未纲应支之项。不能设法拨解。致误要需。或将军款借垫那移。又滋套搭。卒致引宕课悬。均归无著。该督自问能当此重咎耶。嗣后务须通盘筹画。不准动以缓带为词。即再有恳恩展缓。亦断不能仰邀允准也。懔之慎之。　　

○谕军机大臣等、有人奏、两江总督与湖广总督具奏鹾务情形。互相歧异。请旨饬查等语。前据陶澍奏请展缓乙未新纲摺内。声称疏销之责。在于江广。现在盐多滞销。并非筹运本纲之不力。又据覆奏摺内。声称江广各口岸。目前销路难通。课运因而阻滞。昨据讷尔经额片奏、楚岸仅止存盐一万八千二十七引。盐斤短缺。现在赶催接济。江广各岸情形。向系随时申报盐政。陶澍谅所深知。何以陶澍奏称江广销路难通。讷尔经额又奏称楚岸盐斤短缺。两省同时具奏。彼此情形。互相歧异。两淮盐务疏销。在于江广各口岸。既系盐斤短缺。即畅销而非滞销。如果销路难通。何至赶催接济。著陶澍即将江广各口岸实在情形。如何陈奏两歧之处。查明据实覆奏。不准稍有欺饰。将此谕令知之。　　

○以失察邪教。山西知县刘廷璐等、降级调用。　　

○壬午。以岁暮祫祭。遣官祭太庙中殿。后殿。　　

○谕军机大臣等、有人奏、请筹备灾区民食一摺。山东省登莱青三府所属地方。本年秋收稍歉。前据该抚奏明分别粜借捐资。妥为筹计。复降旨饬查来春应否接济。业经该抚遵旨覆奏矣。因念该处青黄不接。为日方长。小民口食维艰。亟应妥为设法。著该抚再行体察情形。悉心筹画。或量加赈济。或借给常平仓谷。务当先事豫筹。总期民食有资。各安本业。无使一夫失所。将此谕令知之。　　

○命喀尔喀扎萨克贝子德勒克多尔济、在御前行走。赏科尔沁和硕额驸多布沁喇布斋、花翎。在乾清门行走。　　

○调陕西河州镇总兵官任贵邦、为陕安镇总兵官。以甘肃永固协副将徐华清、为河州镇总兵官。　　

○旌表守正捐躯陕西商州民郭秀理妻冀氏。　　

○展缓陕西绥德、米脂、清涧、吴堡、四州县被旱歉区带徵额赋。　　

○癸未。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○遣官祭太岁之神。　　

○谕内阁、每遇朝祭大典。唱乐各官。均应敬谨将事。本日祭祀唱乐官柏林、因感冒先期告病。经该堂官另派普光唱乐。该员于仪节虽无错误。惟声音不甚洪亮。自属平日未经练习。嗣后著该堂官认真督饬各该员。务令随时练习。均臻＜?女间＞熟。俾接替有人。以隆祀典而昭慎重。　　

○又谕、御史豫泰奏、请饬禁奸商买空卖空积弊一摺。各直省于每月奏报粮价。稽查有无增减。原以防奸商市侩。罔利居奇。道光十二年间。因直隶玉田遵化等州县。有奸商买空卖空诸弊。曾经降旨通行饬禁。兹据该御史奏称、奉天锦州等处。复有奸商开设太和天和恒盛各字号。邀群结夥。买空卖空。悬拟价值。转相招引。空有钱期米期。循环互易。行中藉以抽分。价随意长。以致粮价日贵。民食愈艰。产谷之区。商贩闻风不前。邻省市价。亦因之昂贵。此等恶习。于穷黎大有关碍。著盛京将军奉天府尹确查严办。因思奉天省如此。他省恐亦不免。并著各直省督抚等严饬所属州县。实力查拏。并于各村镇商贾辐辏之处。剀切出示晓谕。如查有此项情弊。立即惩办。俾奸商咸知儆惧。以裕民食而平粮价。将此通谕知之。　　

○给事中寅德奏、京城巡捕五营兵米。中营坐劄丰益仓。余四营多不劄仓。请饬部核办。下部议。寻议、以后五营兵米。除中营外。其南北左右四营。请自十六年夏季起。照禄米等十一仓次序。专劄一仓轮放。以归画一。从之。　　

○甲申。上御保和殿。筵宴朝正外藩。科尔沁、喀尔喀、巴林、喀喇沁、奈曼、浩齐特、敖汉、鄂尔多斯、阿巴噶、乌喇特、翁牛特、郭尔罗斯、苏尼特、青海、克什克腾、土尔扈特、乌珠穆沁、阿巴哈纳尔、土默特、扎噜特、赛因诺颜、阿拉善、绰罗斯、和硕特、额噜特、王、贝勒、贝子、公、额驸、台吉、及朝鲜暹罗国使臣等。随文武大臣。依次就坐。诸乐并作。上进酒。召左翼科尔沁卓哩克图亲王巴图、科尔沁郡王多克默特、巴林扎萨克郡王那木济勒旺楚克、奈曼扎萨克郡王阿宛都瓦第扎布、敖汉扎萨克郡王达尔玛济尔第、苏尼特扎萨克郡王布尔呢锡里、阿巴噶扎萨克郡王阿尔塔什第、敖汉郡王干咱巴拉、科尔沁扎萨克贝子济克默特、右翼喀尔喀赛因诺颜扎萨克亲王车林多尔济、喀尔喀扎萨克亲王车登巴咱尔、阿拉善扎萨克亲王囊都布苏咙、青海扎萨克郡王棍楚克济克默特、翁牛特扎萨克贝勒宝拜、喀尔喀扎萨克贝勒那木济勒多尔济、喀喇沁扎萨克贝子玛哈巴拉。喀尔喀扎萨克贝子德勒克多尔济、至御座前。赐酒成礼。　　

○命青海扎萨克郡王棍楚克济克默特在乾清门行走。赏土司哲郎桑尔嘉斯嘉、花翎。　　

</div>
    <div class="pagination">
<a href="清实录道光朝实录_page483.html">上一页</a><span>...</span><a href="清实录道光朝实录_page479.html">479</a><a href="清实录道光朝实录_page480.html">480</a><a href="清实录道光朝实录_page481.html">481</a><a href="清实录道光朝实录_page482.html">482</a><a href="清实录道光朝实录_page483.html">483</a><span class="current-page">484</span><a href="清实录道光朝实录_page485.html">485</a><a href="清实录道光朝实录_page486.html">486</a><a href="清实录道光朝实录_page487.html">487</a><a href="清实录道光朝实录_page488.html">488</a><a href="清实录道光朝实录_page489.html">489</a><span>...</span><a href="清实录道光朝实录_page485.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
