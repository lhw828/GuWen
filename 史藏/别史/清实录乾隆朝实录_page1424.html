<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1424 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1424 页/共 1860 页
  </h1>
  <div class="content">
   ○壬午。谕军机大臣等、据阿桂等奏、袁守侗前往仪封下游一带。查勘堤岸河身情形一摺。据称十六堡以下已竣之工。均属增培完整。其商虞、曹仪、等厅属。俱加高如式。与旧堤一律坦平。惟与曹仪厅相连之四门堂。滩形洼下。应估镶防风埽二百三十六丈。又商虞厅属之虞城下汛。地亦最洼。亦令于堤外、估镶防风埽二百九十丈。至下游一带河底。自豫东至江南交界地方。逐路勘查。现在河身水深数尺。河面宽有八九丈至十数丈不等。实属一律通顺等语。览奏稍慰。仪封下游一带堤岸。袁守侗此次查勘。极为详晰周妥。所有查估应行镶培之处。均应照所奏办理。至袁守侗查过各处情形。业于回至工次时。向阿桂告知。阿桂自可无庸复往履勘。其南河各工。亦经萨载等查勘筹办。奏闻在案。亦无庸阿桂复往会查。现在王家庄引河。已经挑成。只待秋汛一盛。即可开放。阿桂于开放引河时。看其果否掣动大溜。畅注直下。归入正河。并看漫口处。曾否挂淤。则大局已定。阿桂奉差之事。即为告竣。其补还坝工、堵筑合龙事宜。皆属易办。袁守侗力能为之。自可交其妥协办理。阿桂即可起程。伊奉差已经半年。自应先至行在复命候朕面询一切。再行回程。留京办事。将此由六百里传谕知之。如已开放引河。著即由驿加紧具奏　　

○是月。安徽巡抚闵鹗元奏、上年凤、颍、两属。水旱交乘。动拨常平仓米八万余石。裕备仓麦十七万余石。仓储空乏。应及时购买。惟是灾歉之后。实与平时采买不同。请于部价一两之外。每石连脚价、增银二钱。此后不得援以为例。得旨、著照所请行。该部知道　　

○湖广总督觉罗图思德、湖北巡抚郑大进奏、江陵川水泛溢。现在勘办各情形。得旨、览奏俱悉。有成灾者。实力抚恤　　

○河东河道总督袁守侗奏、沁河北岸漫口。归入卫河。卫河长水。共深一丈七尺余。运河水势不能抵御。以致卫水倒漾入运。现将下河之哨马营四女寺、及上河之魏湾、滚水闸坝。全行开放。仍恐临清迤上一带。不无停淤。随饬确探妥办。务期一律通顺。以利漕运。得旨、此时何能疏浚耶。当俟回空过后查勘耳　　

○署陕甘总督陕西巡抚毕沅奏、据乌噜木齐都统索诺木策凌等咨称。吐鲁番现在建筑满城。应需工作兵五百名。当由嘉峪关各营调拨。又移驻种地兵丁七百名。当由内地调拨等语。查此项工作兵丁。到彼筑城。若工竣后。仍令彻回原营。所需种地兵丁。又在内地另派。一切费用。未免糜费。请照从前派往乌噜木齐工作兵丁。事竣留屯种地例。即在附近嘉峪关之肃州镇属。派兵三百五十名。甘肃提标。派兵一百五十名。共五百名。即日自各本营起程。于本年七月内。抵吐鲁番工作。俟工竣后。即留屯耕种。毋庸彻回。至种地兵数。原议应需七百名。除筑城兵丁五百名留屯外。尚应拨补二百名。查辟展向来派换兵丁。俱系在陕西提属之兴汉镇派拨。应照旧办理。于本年十月初旬起程。尽可不误春耕。至管领员弁。每兵百名。派千把一员。外委一员。分领弹压。并于肃州兴汉镇属。分派都、守、二员统率。此项官兵。俱俟五年班满另换。报闻　　

○四川总督文绶奏、兵丁奉调出征。敢弃伍潜逃。伏读训饬。愧悚无地。得旨、但知谢恩。于此等要务。不过曰愧悚无地。何益之有。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十五



大清高宗法天隆运至诚先觉体元立极敷文奋武孝慈神圣纯皇帝实录卷之一千八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。秋。七月。癸未朔。享太庙。遣諴亲王弘畅恭代行礼　　

○谕军机大臣等、据郝硕奏、生员戴淑元、赴县禀称、有素不识认之安徽人王大蕃、著人来家。送与伊兄安徽学政戴第元之子、修撰戴衢亨书一封。并有奏疏一纸。及寄程景伊之信呈缴。当将该犯拏获。现在究审等语。王大蕃赴戴第元家中投递书信。及妄诞奏疏。伊弟戴淑元、即行赴县禀首。其事即与戴淑元无涉。无庸向其根究。并不必令其听候质讯。致滋拖累。至该犯投递戴第元家之书。并欲寄程景伊之札。伊两人俱无由豫知。戴第元处无可咨查。即程景伊在京。亦并无可向其询问。及细阅该犯疏词。尚无悖逆之语。而所称贪官害民。亦无指实。看来该犯必系贫困无聊。妄为此举。自不可不加以惩治。著郝硕、迅将该犯严加讯究。即审无别项不法情事。罪不至死。而此等不安本分之徒。亦断不可留于内地。自应发遣伊犁。以昭儆戒。将此由四百里传谕郝硕知之　　

○以故四川中郭罗克押落寨土千户麻克苏尔衮布子索朗丹巴、并陆翁土百户拉衣呷子玉沙衣、袭职　　

○甲申。安徽巡抚闵鹗元奏、安省凤阳、颍、泗等处。民食重麦。上年水旱成灾。动缺常平仓谷八万余石。裕备仓麦十七万余石。本年除亳州、蒙城、被水外。均属有收。请通融买麦补足。照部价每石一两外。连脚价增银二钱。合之以一麦抵二谷。每谷二石。准销银一两二钱。尚属无浮。得旨允行。下部知之　　

○乙酉。谕、据姚成烈奏、守备甘维荣、外委张俊、于六月初十日黎明时分。至博白县之双凤大石握地方。将李万春父子拏获。并据桂平县参令张健禀报、协同缉获。飞押来省。听候审办等语。甘维荣等、追缉匪犯父子就获。尚属能事。自应查明实系亲身获犯之员。送部引见。至参令张健、并未协缉。但夥犯柒传荣、系张健拏获。讯明李万春父子踪迹。始得就此一路追捕。其出力惟此一节。止须照例办理。毋庸送部。此时李世杰、自己到任。即著查明分别妥办　　

○谕军机大臣等、据杨景素奏、查审匿名揭帖现在情形一摺。据张士杰供称、将匿名揭帖、带回正定。与掌房书办吴允信面商。吴允信因。包封系伊经手封发。恐有干碍。向其跪求。张士杰即于官厅后烧毁。至第二次匿名揭帖。系在承发房挨次发号。吴允信在旁、看见公文内有摺叠红帖。即随手夺去。交与张士杰阅看。邀同进署面禀等语。两次匿名揭帖。俱于公文内插入。乃吴允信、先则跪求张士杰烧毁。继见揭帖。径行夺去。即给张士杰查阅。若豫知为逆词者。此人形迹大有可疑。自应向其切实根究。务得正犯。杨景素此时。谅应究有端倪矣。至陈大用、进呈原获揭帖。业已销毁。此案悉心研究。如果得匿名正犯。自有挟嫌衔怨情由。可以质证。不在查对笔迹也。将此由四百里谕令知之　　

○丙戌。谕曰、方体浴、前在淮关监督任内。有应赔短少税银五万五千两。尚未全完。虽系应行追赔之项。但淮关税银。寅著、伊龄阿任内。俱有比较短少之数。因查无情弊。曾降旨宽免。所有方体浴名下、未完税银二万二千二百五十余两。著加恩豁免　　

○丁亥。军机大臣等议覆、陕甘总督勒尔谨奏称、明岁班禅额尔德尼、来京觐祝。所过地方。平番以南。民房公馆可居。量加修理。平番以北。俱系草地。须塔盖帐房。就甘省现有蒙古包两分。轮替已足。其随从喇嘛等所需帐房。于附近各营调用。马驼等项。按营派拨。豫赴西宁待用。一应供支。照驻藏大臣咨覆办理。应如所奏。不可草率迟误。亦不得张大浮费。从之　　

○戊子。谕、今日据文绶奏、请简发知县佐杂等官。以资差委一摺。殊为不晓事体。向因各督抚、有于行在奏请简发试用人员者。屡经降旨申饬。并令嗣后如遇应需拣发人员。适当巡幸之时。或赶在启跸以前。或待至回銮以后。具摺奏请。节次所降谕旨甚明。文绶久任督抚。岂尚未知。现在川省。亦无甚急需试用人员之事。乃于朕驻跸热河时。率为此奏。殊属非是。文绶、著传旨申饬。其所请简发各员。候朕回銮时。简派大臣拣选。引见发往。至摺内所称、除知府、同知、知州等。川省现尚缺少人多。仍请照前奏、暂停分发。其余各项人员。应请照旧与各省一体掣签。毋庸停止之处。著交该部议奏。寻奏、川省距京遥远。部选赴任。及出差人员。来往动经数月。知县佐杂。委署需人较多。应如所请。通判以下正佐各项人员。均照旧分发。至知府、同知、知州。俟补完后。该督再咨部办理。从之　　

○己丑。谕军机大臣等、据王亶望奏、福建钓船蔡葵、在一江山洋面。被宁波乌艚船数十人。口称失物搜赃。殴杀一十六命。抢去钱文衣物。已将首夥各犯傅廷贵等五十三名。全行拏获。现在提省审拟一摺。此案前据三宝奏到、已有旨令王亶望、就近审办。今既据称。将首夥各犯。全行拏获。自应严审究拟。傅廷贵等、敢于在洋面、聚众逞凶。殴毙多命。情罪甚为可恶。其搜赃起衅首犯。自应立正典刑。即帮同助殴者。俱应究明下手伤人之犯。如数拟抵。不可稍为稽缓。向来伤毙多人之案。例应一命一抵。此案捞获浮尸。已有八躯。与原告蔡葵所控殴杀十六命之数尚未相合。且于洋面惨杀多命。更非寻常械斗之案可比。不得仅以助殴问拟为从。致稽显戮。现今首夥各犯。既已全获。务须研讯起衅确情。并严鞫其殴毙实系若干人。按数抵偿。无论应斩应绞。俱应立决。仍将首犯、传首该处示众。庶沿海凶徒。稍知儆畏。著传谕王亶望、即速遵照办理。仍将审拟缘由。即行速奏。此旨由五百里发往。并谕三宝知之　　

○庚寅。谕、原任苏州府知府杨灿、前在常州府任内。因审转命案失入。部议降一级调用。照例送部引见。失入处分。较失出为重。昔宋仁宗于吏部选人。一坐失入死罪。终身不迁。所以重民命也。此等部议降调。实属罪所应得。若与寻常公过。概从宽贷。无以示惩。但前据萨载、杨魁、奏称。杨灿在江十有余载。颇著能声。风土人情。尤所熟悉。倘蒙录用。恳请仍发来江差遣等语。杨灿、著发往江苏。以同知用。非奉特旨。该督等、不得将伊题升知府　　

○又谕、据李侍尧奏、巡抚裴宗锡、自本年四五月以来。脾胃失调。饮食减少。六月以后。形神疲惫日甚。实有不能支持之势。现将抚篆接收。暂行兼办。可否令其解任调理等语。裴宗锡、在巡抚中。尚属实心办事之人。今既患病较重。著暂行解任调理。俾安心摄养。以冀就痊。并令该抚自行酌量。如在滇延医调治。可以痊安。即俟病愈时。仍令接印任事。若在彼水土不甚相宜。即著缓程来京。调理痊愈。再行录用。其云南巡抚事务。著孙士毅暂行署理　　

○谕军机大臣等、据李侍尧奏、裴宗锡病势沉重。已降旨准其解任调理。所有巡抚印务。因孙士毅尚有良心。办事亦属结实。即令暂署抚篆。至布政使员缺。亦属贤要。按察使汪圻、向有苏州习气。看来不如孙士毅之诚朴。于藩司事务。似不甚相宜。著传谕李侍尧、即察看汪圻、如尚可接署藩篆。即委令署理。如属不宜。即于通省道员内、拣选一员。奏明署理。将此由五百里传谕知之　　

○辛卯。谕曰、李侍尧奏、云南巡抚裴宗锡、病势沉重。医治不痊。于六月二十三日身故等语。裴宗锡、简用巡抚以来。办事实心。足资倚任。昨据李侍尧奏伊患病情形。降旨令其解任。安心调理。以冀速痊。今闻溘逝。殊堪轸惜。所有应得恤典。著该部察例具奏　　

○壬辰。孝懿仁皇后忌辰。遣官祭景陵　　

○谕军机大臣等据奏本日接准钦差大学士公阿桂咨称六月二十八日接到二十四日由行在发回报匣一个。锁门铜片。俱已脱落。匣盖口门木板。亦有伤损。又同日所发河南巡抚陈辉祖廷寄、外封亦有拆露痕迹。并取有栾城县接收上站破损印结一张。自系栾城以北。各站损坏。现在咨查直省等语。并将报匣缴回朕详细阅看。其口门铜片。均已脱落竟系撬开。并非跌破。且所发陈辉祖外封亦有拆痕。中途显有私拆偷看情弊。邮递报匣印封。最关紧要。岂容沿途拆开。私行窃看。著传谕杨景素、即派委明干大员。于栾城以北。逐站严行挨查。务得确情。据实奏明治罪。并将该管官严参。毋得颟顸了事。所有破损报匣。并著发交杨景素阅看。将此由五百里传谕知之。寻奏、查行在发回报匣。南石槽把总杨合天、接到并不亲递。差兵中途坠马磕损。递至德胜门。恳求把总陈明、讳匿不报。至河南廷寄包封。望都县马夫、因雨跌地擦损。递至栾城。书吏恐内件脱出。将外层拆开。换纸加封。禀明该县。出具上站破损印结转递。严讯并无私拆窃看等情。请将把总杨合天、陈明、发往黑龙江等处当差。稽查台站之守备革职。余分别杖徒。得旨。下部议　　

○以编修严福、为河南乡试正考官。御史戈源、为副考官。内阁学士胡高望、为山东乡试正考官编修刘种之、为副考官。编修潘曾起、为山西乡试正考官。刑部主事刘烒、为副考官　　

○赈恤山西绥远城浑津庄头雹灾户口。并蠲免本年额赋　　

○癸巳。两江总督萨载、署江南河道总督李奉翰奏、江南外河厅属清口东西坝。为全河关键。乾隆四十一年。督臣高晋、请将西坝基址。移下一百六十丈。俾清水出口。下注有力。惟西坝迤外旧黄河内。存有清水。内外相连。湖水出口至此。散温少力。上年复蒙指示。于西坝迤下。接筑束水堤一道。俾清水直注归海。但查清口外、河面宽阔。当水势浩瀚时。堤工颇为受险。每年镶埽。所费不赀。而清口坝外。至陶庄新河尾。清黄交汇处。河身宽长。湖水至此。力亦纡缓。应请将东西坝。再移下二百九十丈。于惠济祠前建筑。则束水堤不致受险。湖水亦出口益畅。抵黄更必得力。拟于收束坝工时。乘机移建。将坝基两头。各放长三四十丈。如铁心坝式。两边镶埽。中心填土。俾得经久。中间用料接筑。较之全用柴料。亦多节省。得旨、细览绘图。正合形势。自当乘时为之　　

○甲午。谕军机大臣曰、杨景素奏审拟正定匿名揭帖一案。业经审得正犯。颇为能事。据称、缘钱荣禄、阎之谦、俱系正定镇已革书识。总兵陈大用到任后。屡图复充。该镇俱未允准。遂商谋设计。陷害该镇去官。又恐发觉败露。因将平日所知之山西富户任天祥等、捏称均系邪教逆党。并称该镇可以合夥。即封为王。写作匿名揭帖。嘱令书识王贯一、装入公文投递。以图奏办等语。现饬三法司核拟速奏。至总兵陈大用、不准革役复充。尚属持正。及钱荣禄等、两次禀恳。均不批准。所办甚是。其于把总张士杰、烧毁逆词各情节。该镇未能立时查究。咎止失察。不过罚俸处分。已交兵部照例核议矣。但思各省文武衙门。革役复充之事。在所不免。于办理公务。甚有关系。著传谕各省督抚、即通饬文武各属衙门。如有革退书吏兵役。营求复充者。俱不得稍有瞻徇。滥准复充。致滋弊窦。将此遇便传谕各督抚、并谕杨景素知之。　　

○又谕、昨据萨载等奏、审拟天长县逆犯程树榴一案。已批交三法司核拟速奏矣。摺内将故纵大逆之天长县知县高见龙、仅拟发往军台之处。甚属非是。高见龙于王廷赞首禀程树榴诗序时。既知序内有怨天之语。并不通禀核办。辄自赴学宫。将板劈毁。希冀隐匿了事。及王廷赞、将诗本黏签续控。高见龙知事不可掩。始将程树榴父子拏解。此非有心消弭。故纵大逆而何。已有旨令部改议。此案较之去岁陶易、办理徐述夔逆词一案。尤为有心。萨载岂尚不知。乃审拟此案时。于高见龙、并不援引正律。辄拟以军台效力。从轻完结。是诚何心。萨载初任总督。即敢于徇庇属员。姑息轻纵若此。实非朕意想所及。大负委任之恩。使高晋尚在。断不至此。萨载大不是。著传旨严行申饬。并著该督、迅速明白回奏。寻奏、前审拟摺内、以高见龙续经通禀。带犯赴省审办。是以仅拟革职发往军台。实属轻纵。罪无可逭。得旨、汝自问当何罪。不过革职留任乎　　

○乙未。实授孙士毅、为云南巡抚。以甘肃宁夏道福明安、为云南布政使　　

○丙申。谕军机大臣曰、特成额等奏、酌定金川新疆屯防经费奏销章程一摺。据称节年拨解新疆。支给官兵夫役番屯人等、盐菜月费工价。及办运耔种牛具口粮脚价等项。共拨用银五十一万四千五百余两。并请于军需实存项下。再拨银十八万八千四百五十余两。另存备用。连前共拨银七十万两。统归屯防案内报销等语。金州新设屯防以来。仅阅三载。何以拨用银款。至七十万两之多。殊不可解。况从前移驻屯兵。原就彼处旧有之房屋粮食。并非事事俱由创始。即或房屋略需添葺。及修建庙宇。所费亦属有限。不致数逾钜万。至耔种牛具口粮月费等项。支给本自无多。况官兵既经屯种。亦有所得粮食。可以凑给。而番人屯种。自耕自食。更毋庸滥给口粮。何至糜费若此。且新疆设立营汛。系经久之计若每年动用至十余万。则是平定金川。竟成永增多费。实属不成事体。著传谕特成额、文绶等。即行详悉确查。将支给过银数。分款开列清单。即行呈览。究当每岁多增用若干。迅速具奏。此旨由六百里谕令知之。　　

○丁酉。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○谕军机大臣等、据李侍尧奏、盘获安南窜回内地夷民田老刀等三起。大小十八名。现在解省严鞫。并称安南一有匪徒扰累等事。即详悉咨报。请于沿边防范。凡从该国逸出之犯。自应概为查拏。不容稍有疎漏。讯系内地民人。按其情罪。从重究拟。如系该国匪徒。即应照例发还。听其处治等语。所办甚是。已于摺内批示矣。但该督尚有思计未到之处。云南开化地方。虽与安南接壤。究非若广西边境。系安南交界正路。今黄文桐、既叛安南。必有党羽四布。若云南获有安南匪犯。即从开化发回。或黄文桐之党。假装安南土目接收。转堕奸人诡计。不可不虑。虽滇省至粤西。道路稍纡。应将该国匪徒。于审明后、派委妥干员弁。沿途小心管押。解至广西。令该抚一面咨明该国王。一面派委大员。押至安南交界地方。俟该国王具咨、派员到边接收。再行询问明确。将该国匪徒。交其领回。方为妥善。著传谕李侍尧、遵照办理。并谕桂林、李世杰、一体遵办　　

○又谕曰、舒常奏、普安县民任高、阳春等、挈眷移居万福厂。被署县严大为、差役追回。行抵水城厅属高家渡上船。溺毙一十二命。请将严大为革审等语。已批交该部矣。挈眷迁居。乃民间常有之事。并非有干例禁。任高等移居万福厂。该县何遽行差役拘追。以致全家被溺。伤毙多命。殊属不成事体。或差役勒索不遂。拘累多人。或该署县纵役扰民。藉以渔利。俱未可定。即使无别项情弊。而以无辜被系。致毙多命。亦岂宜令其含冤莫白。不可不彻底根究。著传谕舒常、即将严大为革职。并提同案内差役乡约等犯。隔别严审。务得实情。分别定拟。迅速由驿覆奏。将此由五百里传谕知之　　

○大学士管闽浙总督三宝、福州将军觉罗永德议奏、闽海关税务。向系将军派亲信人分管。责成既专。请照旧办理。无庸另派驻防之协领佐领监收。其兑银管柜。即令在关书吏兼办。亦不必更派防御骁骑校等员。共裁公费银二千四十八两。仍归盈余项下报解。至各口岸验货查船。需经理人六十一名。及巡拦当差兵役。均不可少。应请仍旧。报闻　　

○三宝又奏、明春恭逢南巡盛典。一切扈从人员。及官兵乘骑。需马甚多。浙省满营。裁存马止有六百。不敷拨用。查闽省绿旗各营。现领价出口。买补缺额马八百七十余匹。回闽经浙。请截留应用。差竣赶赴原营。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十六


大清高宗法天隆运至诚先觉体元立极敷文奋武孝慈神圣纯皇帝实录卷之一千八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。七月。戊戌。谕军机大臣等、据阿那布奏、湖北头二帮漕船。于七月初三、初十等日。俱经催过津关。其后接之湖北三帮、湖南三帮、江西十三帮各船。尚未跟接报入直境等语。各省漕船。例应衔尾而进。方得依限抵通。如该巡漕御史所奏。则直隶山东一带。江广各帮。已有脱帮之处。昨据鄂宝等奏、通漕尾帮。于七月初一日。已全数催入山东台庄闸河。鄂宝督催北上。并称本年运河水势深通。凡向来古浅处所。俱克遄行无阻等语。是江广重运。俱比往年较为迅速。因何复有脱帮之事。且八月中旬。方得全行抵通。今鄂宝亲在尾帮督运。沿途呼应较灵。务饬各运帮员弁。并饬知经过地方官。竭力趱催。连艘遄进。勿任稽缓。至鄂宝欲于督运之便。至行在陛见。不过照例觐谒。并无紧要事宜。必须面谕之处。鄂宝竟不必前来。止须督趱各帮船。迅速抵通。并即催押回空。毋误冬兑。庶为克尽职守耳。将此由五百里传谕知之　　

○户部奏、原任云南黑盐井提举吴璲、缘事革职。呈请捐复。并据声明任内亏缺薪本银四千六百余两。照旧例。数在三百两以上。定有年限。捐复后。依限完缴等情。臣等酌议捐复人员。如有欠项数至千两。及数千两以上。例应分限完缴者。嗣后请俟交过十分之六。方准捐复。不得恃有限内捐复之例。置官项为缓图。从之　　

○己亥。谕、刑部等核议、程树榴为王沅作诗序。语多狂悖一摺。因其序语。归怨于天。愤懑牢骚。毫无敬畏。拟以凌迟。尚未得其获罪实情。非但无以服该犯之心。且恐无识之徒。妄议怨天从无加罪者。今因此而律以大逆。转似文网太密。况怨天之人。虽属昧良悖理。然不能保其必无。即如孔子称不怨天。亦必因当时有怨天之人。始为此语。三代之时且然。何况后世。今据此以定爰书。实未为允。前据王廷赞原呈、签出程树榴序内。造物者之心。愈老而愈辣二句。驳之云。天有何老少。必因近日王锡侯、徐述夔、二案。借造物以为比拟。忍心害理。莫此为甚等语。若以此诘之程树榴、亦必不能遁饰。该犯胆敢掉弄笔端。隐喻讪谤。律以大逆。并不为枉。但念其究未诋斥本朝。及得罪于列祖列宗。尚不至如徐述夔之甚。程树榴、著从宽改为斩立决。该犯既从宽减。所有故纵之知县高见龙、及缘坐之伊子程煐。俱著从宽改为应斩监候。秋后处决。余依议。并将此通谕中外知之
  </div>
  <div class="pagination">
   <a href="清实录乾隆朝实录_page1423.html">
    上一页
   </a>
   <span>
    ...
   </span>
   <a href="清实录乾隆朝实录_page1419.html">
    1419
   </a>
   <a href="清实录乾隆朝实录_page1420.html">
    1420
   </a>
   <a href="清实录乾隆朝实录_page1421.html">
    1421
   </a>
   <a href="清实录乾隆朝实录_page1422.html">
    1422
   </a>
   <a href="清实录乾隆朝实录_page1423.html">
    1423
   </a>
   <span class="current-page">
    1424
   </span>
   <a href="清实录乾隆朝实录_page1425.html">
    1425
   </a>
   <a href="清实录乾隆朝实录_page1426.html">
    1426
   </a>
   <a href="清实录乾隆朝实录_page1427.html">
    1427
   </a>
   <a href="清实录乾隆朝实录_page1428.html">
    1428
   </a>
   <a href="清实录乾隆朝实录_page1429.html">
    1429
   </a>
   <span>
    ...
   </span>
   <a href="清实录乾隆朝实录_page1425.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
