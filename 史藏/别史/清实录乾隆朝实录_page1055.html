<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1055 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1055 页/共 1860 页</h1>
    <div class="content">○谕曰、杨应琚办理缅匪一事调度乖方种种错谬。屡次所降谕旨甚明而其情罪难恕为法所不容则不在于失机偾事。而在前后掩饰支离有心欺罔。去岁用杨应琚为云南总督。查办莽匪木匪事宜。朕实推心委任。伊于一切边情军务。自当据实详陈。无稍隐饰方不负倚畀之恩迨其节次奏报。杀贼万人及欲受降彻兵朕览奏时。察其语涉荒唐。传谕询问。其欺伪情形乃渐次败露。并未有人在朕前参奏一字也。至其罪状彰著朕犹念其或系病中受人欺诳。犹可云误于不知屡于伊摺内详悉批示。并传寄谕旨。反复开导不啻再三。尚冀其翻然悔悟。逐一和盘托出。以图收效桑榆。乃伊始终执迷不悟。历次覆奏各摺。仍然含混遮掩。即云病后神志昏迷。实不能任此重务。亦应早为披沥直陈。朕必另派人前往更代。断不令其耽延贻误。伊又计不及此。但一味朦胧。心存欺饰。实系伊自速重罪。朕虽欲格外原之。亦不能废法曲贷矣。今杨应琚于鞫讯时。俱已无可抵讳。惟叩求立置重典。即将伊明正典刑。以彰国宪实属情真罪当。特念缅匪一事原因刘藻前此养痈贻患。以致畏惧自戕杨应琚至彼。实有不能不办之势。而其初办时。尚无畏难之见情稍可原姑从宽免其肆市但伊措置乖张。致在事兵丁多所伤损。此时朕即欲贷其一死伊亦何颜立于人世耶著派署刑部侍郎珠鲁讷前往。将此旨传谕杨应琚。加恩赐令其自尽。所有伊此次供单及从前覆奏各摺并朕前后所降劝导各谕旨。俱著一并钞发。俾中外咸共知之　　

○乙卯。谕军机大臣等、前据裘曰修等奏、京师米价稍昂。高粱谷豆渐次平减兹阅舒赫德奏、粮价清单。高粱谷豆等价亦俱比上月稍增。今岁禾稼繁硕。秋成景象。较常倍觉丰稔。况登场在即。粮价应平。虽闰七月初雨水稍多。亦系晴雨相间不似二十六七年之淫霖也。即道路微有泥泞。于秋田本为无碍。何以市粜转致加增。自不无奸商射利居奇之事著传谕舒赫德留心缉访。如果查有奸商巨贩。一二人倡议齐行抬价。勒掯售主者此等实于民食有关。水可不加严究即当拏获一二人重治其罪。庶足惩一儆百。若不过寻常囤积。图获微利。即查出。亦不过示以薄惩。伊等转不知畏惧则又不如听其自然。俟新谷上市。势将不禁自平也。至八月分甲米业已降旨豫放。于老米等项。已足资接济。九月米石。自可无庸续行早放。将此一并谕令知之　　

○旌表守正捐躯之江苏山阳县民余得水女余氏　　

○丙辰。云南巡抚鄂宁提督谭五格奏、闰七月十二日。据总兵书敏。专差千总高起霈。到省面禀。七月二十九日。贼匪约有千余潜渡小猛仑江。将防守兵练冲散。闰七月初三日已到茨通总兵书敏。由补角驰来堵逐。请速添兵援应等语。臣鄂宁。查九龙江一带要隘。俱分布防兵。何以贼匪竟敢深入。其茨通原驻兵一千二百名书敏等先又移驻何处添防未据报明。遂细询该千总据称猛仑一隘驻防兵大半染瘴。至此股贼匪是否即系召工等与叭先捧凤有讎嫌。寻踪斗杀。抑或系猛合□□手等处难民。结队流窜询之千总俱不能辨悉。臣谭五格已于昌日抵云南省城。蒙恩调补云南提督。普洱边境情形。即当亲行阅历但书敏亟请添兵援应自必该处防兵多染瘴疠难以御敌。必须益以精锐臣等商议现在调到黔兵。即拨留一千名臣谭五格亲自带往普洱应用。此外滇省临元镇禁及新嶍元江二营官兵。俱附近普洱臣等先行飞调临元镇兵四百。新嶍营兵二百元江营兵三百星夜前往。臣谭五格。即于闰七月十六日带领黔兵起程俟到茨通。查明实在情形。一面相机迅速办理。一面将贼匪如何潜渡混窜。及书敏等。因何疎于防御之处。一并具奏。得旨、览奏俱悉。谭五格领兵前去。甚合机宜。速将一切详悉情形奏来　　

○丁巳。上奉皇太后幸卷阿胜境侍早晚膳。至辛酉皆知之　　

○赐扈从王公大臣及蒙古王公台吉等食。至辛酉皆如之　　

○谕前据高晋奏江西之德化德安湖口彭泽建昌新建等州县内有被淹稍重之处。业经降旨抚恤并令确勘妥办。今据吴绍诗奏、南昌、进贤、鄱阳、余干、瑞昌、星子、等县。其贴近江湖低田亦续被漫淹。现在尚未涸出。栽种无及等语南昌等各县上年已间被水淹兹复被偏灾。闾阎生计。未免拮据朕心深为轸念著该抚妥速加意抚恤。严饬所属履亩详勘分别妥协办理实力抚绥。务俾穷黎均沾实惠。不致稍有失所。副朕轸恤至意。该部遵谕速行　　

○戊午。谕军机大臣等、鄂宁等奏、据总兵书敏。差弁到省面禀。小猛仑地方。约有贼匪千余将防守兵练冲散。闰七月初三日。已到茨通现经提督谭五格带领黔兵前往办理等语。已于摺内批谕矣。看来此次窜至茨通贼匪。似与缅子无涉。若系缅匪敢于滋扰。则当在永昌一路不应绕至普洱此等乌合之众。或是召散余党。与叭先捧有仇见其退避遂乘势欲图报复。或边外难民结队流窜因而滋事皆未可知。现在谭五格统兵前往。甚合机宜。到彼总须相度实在情形。或剿或逐迅速妥办此时瘴气尚盛。谭五格亦不必带兵深入。静听明瑞。于九月以后克期大举但滇省弁兵。大率气馁胆怯。遇事不免风声鹤唳骤难期其鼓励将来进兵之时。总恃京城劲旅壮军声而资制胜并济以川黔新调之兵。用其锐气自即可克敌奏功。至各处所有滇兵。除防守外。不必调充征剿。鄂宁现在省城办理普洱之事。总以镇静为主即谭五格。书敏。亦不可稍涉张皇。著将此传谕明瑞鄂宁谭五格知之　　

○补行湖南省乾隆三二一年大计。卓异官四员。罢软官二员。年老有疾官一员。才力不及官一员。浮躁官一员。分别议叙处分如例　　

○己未。谕曰、内务府大臣请将雍和宫香灯地亩新旧租银交与直隶总督办理一摺。所奏殊属非是。此项地亩徵租。原系专管王大臣自办之事。伊等畏其徵催费力委之于内务府而内务府复请交与直隶总督似此辗转推诿殊非办事之道。况此事究与地方官何涉地方官民社之事甚多。岂可令其无暇正务。所有此项地亩新旧租银俱著交与内务府大臣另行查办　　

○又谕曰、阿思哈奏蔡淮英案内领银滥用之武生李振远发交署府朱家濂收管。该犯心生畏惧。乘间脱逃请将朱家濂交部严加议处等语朱家濂系管押之员。疎于防范。以致该犯脱逃固有应得处分。至该抚于案内应讯要犯。不令收禁。亦难辞疏纵之咎阿思哈。著一并交部议处　　

○谕军机大臣等、据阿思哈奏、审拟蔡淮英借端婪索一摺。已饬令部议矣。至供单内所称用刑夹讯一语。殊属非是。蔡淮英借办兵差为名。肆行派累特因上司即行访闻参劾。是以未及侵用此理显然易见。不待刑讯始明。况既审系赃未入己。罪犯尚不甚重若此等遽行夹讯。则遇侵蚀肥槖。及贪黩多赃之重犯又将何以处之阿思哈不过因前次奏结时。存大事化小之见经朕饬询故为夹供套语以见其认真查审。其实夹讯亦未必实在用刑不过纸上虚词掩饰。转使无知者谓该抚锻炼刑求。殊非明慎谳狱之道。此固外省陋习相沿阿思哈不应如此。著传旨严行申饬　　

○又谕曰、梅立本奏、生员梁培。被害身死。沉尸灭迹一事。迄今五载悬案未结此时不便率以病故开除。应俟将来结案日另行核报等语已于摺内批谕矣梁培被害身死一案。始于二十八年。事关人命重情当时即应审时完结即或案多疑窦。亦当上紧访查何以悬案五年至今未结著传谕宋邦绥即将此案情节速行查明具奏　　

○庚申。谕军机大臣等定长奏湖北省各属查无亏空一摺。已批交该部存案矣迈拉逊现在该省查审事件。著于事竣之后将顺道经过地方。择其钱粮仓库最多者。及附府首邑抽查一二处据实奏闻。并将原摺钞寄　　

○辛酉。军机大臣等议准。乌噜木齐办事大臣温福等奏称、乌噜木齐各项人犯。准其年满为民一案。臣等当即委安西提标城守营把总邵昌易前赴该屯管理。此等为民之人。将来日渐增多必须立法稽查照内地户民之例。编立保甲。即于各户内选择勤慎练达之人充当。凡遇户民一切事件。随时呈报该把总查办但把总既令管民。应刊给管理昌吉头屯户民事务把总字样条记一切斗殴细事。责令把总就近稽查。遇有命盗重大情事即照佐杂例。令把总呈报该管同知讯详。再此等人犯既已准其为民倘为民之后。顿思故土或携眷潜逃或只身远遁自应严拏务获其承缉督缉各官亦应照军流人犯脱逃之例办理请以把总为专管同知为兼辖。道员为总辖。照例一百日限内拏获。逾限不获即照例分别参处。至现今已准为民之人本年拨给地亩。明年即应升科若令均赴迪化仓完纳往返一百余里。挽运维艰。应照乌噜木齐建盖仓廒之例无须动项于本年农隙时派人在昌吉附近砍取木植即在头屯盖造仓廒。责成专管之把总经理该同知不时查察。得旨允行　　

○予故阿巴噶辅因公旺亲扎布致祭如例　　

○是月。直隶总督方观承奏直隶各属于七月下旬及闰七月初间。大雨连绵。低田洼地多有积水如武清、永清、东安、天津、静海、一带。晚豆棉花稍觉受伤。而行旅亦多未便。臣会同查勘。设法疏导将武清来自大兴之采育镇沥水。向南导入永定遥埝减河标岱小屯等十数村庄沥水。东南导入凤河永清县境在永定南岸迤南之水。导入黄家河。北岸迤北之水。导入王居引渠东安县北五大洼之水。导入永定越埝减河亦系归入凤河积水深祇尺许。今已消落大半天津南洼之水。来自静海者于海河叠过双港白塘口二闸。视海潮长落以为启闭随时宣洩。积水日渐消落。晚禾虽微减分数而大势可望有秋得旨正为此廑念览奏曷胜欣慰　　

○调任山东巡抚崔应阶奏、东省自本月十一日后。时雨连绵洼地积水早谷甫经收割未获尚多其登场者。未得晒晾。不无稍损业经委员确查疏导臣今道经济宁即可沿途亲查将情形告知新抚李清时听其查办。得旨、览奏俱悉光景成灾否据实奏来。又批不以去任而留心民瘼实得大臣之体可嘉之至　　

○湖北布政使闵鹗元奏臣遵谕照料进剿缅匪官兵头拨之健锐营兵五百业经照料出境嗣奉续派健锐营兵五百分作六起行走又续派健锐火器两营兵二千。并索伦厄鲁特官兵一百分作十一起行走头起兵于六月初八日。入湖北境以次陆续进发臣率同道府往来督率。并委员加谨照料。各兵一入楚境得有马骡乘骑较车行更为便捷所过城市乡村。毫无惊扰奉朱笔旁点惊字。批此字不当用。不过恐无知厮役。扰累闾阎严禁即无事。何致百姓有惊惶耶此等语名。真不知天日之迂谈。可怪可笑　　

○河南巡抚阿思哈奏、署洛阳县知县禀报。七月二十六日大雨。近城之北邙山水发瀍河之水。亦一时俱涨。宣洩不及以致北关东南一带白衣堂煤土沟等处。间被水灾。该县即飞赴确查居民房屋共冲塌二百六十七间淹毙大小男妇四十一名口。照例给予修费葬埋银两分别抚恤。报闻　　

○调任河东河道总督李清时奏查豫东黄河入秋以来。水势渐退至闰七月初一二三等日昼夜长水数尺。低洼河滩间有漫水串至堤根。其临河埽坝亦有卑矮受除之处臣督员巡查乘机抢护初六日水渐消落一切工程均极稳固。至兰阳耿字寨埽工。河势兜湾入袖。向为豫东第一险要之区。查前经河臣张师载在毕家寨河滩挑有大引渠一道尚可因势利导随挑切渠头胶淤于伏汛内开放引溜。此次长水大溜分入引渠约有三四分正河溜已较缓。从此渠头渐刷渐深。溜势分畅耿家寨险工可期稳固得旨览奏欣慰　　

○陕甘总督吴达善奏、陕省自乾隆二十三年至今。均有民借未完粮石。今岁雨泽及时。夏禾丰稔秋禾又复滋长。民情乐于输将。惟是原借粮色。系就仓储所有。或因本仓不敷拨自他邑。并非本邑皆产之粮而民间种植。则就土性之宜所获粮石。不能与历年色样适符若责令粜易完官。小民不无折耗臣遵谕以上色抵交上色。下色抵交下色仍照节次通融徵收之案。以粟米小麦为上色青稞青豆为下色。一体徵收。惟豌豆一项。虽稍次于米麦而河西需用甚广价值亦与米麦相仿。应请一并抵交。至河东本年豌豆收成稍减。现据各州县详报。民间愿以小麦抵完豌豆亦应准其一例抵交。报闻　　

○两广总督李侍尧奏覆臣遵旨核谕暹罗国。搜擒奔窜缅匪一节。臣旋抵东省传询曾充暹罗国贡使船户。及通事等据称自广东虎门开船。至安南港口。地名河仙镇计水程七千三百里该处系安南管辖。有土官莫姓驻劄又自河仙镇至占泽问地方计水程一千四百里系暹罗管辖有土官普兰驻劄自占泽问至暹罗城计水程一千六百余里。统计自广东虎门至暹罗。共一遇三百余里。九月中旬北风顺利即可开行。如遇好风半月可到。风帆不顺约须四十余日如有公文照会暹罗交付土官莫姓。及普兰。均可赍去但前往该国。系属外洋。内地兵船水道不熟未便令其前赴。兹查有本港商船。于九月中旬自粤前往安南港口贸易。计到彼日期正系十一月间。查有左翼镇标中营游击许全熟谙水务。臣遵谕备缮照会暹罗国王之文。发交许全届期附搭商船赍往南港口。谕令查探或交莫土目或至占泽问。交付夷目普兰赍投仍令取该国王回文赍回。报闻
大清高宗法天隆运至诚先觉体元立极敷文奋武孝慈神圣纯皇帝实录卷之七百九十一　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十二　　

乾隆三十二年。丁亥。八月。壬戌朔。秋分。夕月于西郊遣裕亲王广禄行礼　　

○癸亥。遣官祭关帝庙　　

○甲子。上奉皇太后幸卷阿胜境。侍早晚膳。至戊辰皆如之　　

○赐扈从王公大臣。及蒙古王公台吉等食。至戊辰皆如之　　

○遣官祭昭忠祠　　

○豁除江苏上元县。坍没洲地二百六十亩有奇额赋　　

○乙丑。吏部议覆、山西巡抚彰宝奏称徐沟县。前因疆界与清源县毗连。所辖村庄。均非广阔。于乾隆二十八。清源县裁归徐沟县管理。其清源之城市关厢。共有居民一千七百余户。惟有训导一员专司学校。并未另设官员弹压徐沟县相距三十余里。查察难周。必须添设佐杂一员分驻清源县就近稽查。查阳曲县天门关巡检地处简僻并无专办事件。堪以裁汰请移驻清源县旧城应如所请。从之　　

○丙寅。谕、前据御史虞鸣球奏请禁河臣延请属员。以充内幕一摺。已降旨允行。至所称李清时幕中佐杂有汤阴县县丞章辂一员。遇事生风尤为众所侧目。至有小总河之称。各情节当经传旨李清时令其明白回奏今据奏到河工事务与地方稍有不同幕客学习河务者甚少。历任河臣向俱檄调河工佐杂在署办事。今县丞章辂。于本年六月就近调赴黄河。工次为期不过两月并无如所奏遇事生风之处等语县丞章辂经李清时调赴工次仅止两月为期甚浅何能倚恃上官委用辄尔藉端滋事。在外招摇揆之情理。似不应有但该御史言之凿凿自必确有所见。著虞鸣球将章辂如何遇事生风之处确实指出朕当再行询问李清时如果无辞置辩则既不能慎密关防又从而曲为欺饰即重治其罪。亦复何辞。朕办理庶务总期核实以定是非。从不肯任其颟顸了事。不加详究也李清时摺并著钞发　　

○丁卯。祭先师孔子。遣大学士刘统勋行礼　　

○工部议覆、调任山东巡抚崔应阶疏称。泰安县城垣。因三十一年七月大雨。冲塌六十三丈。业经委员勘估。恳请动项兴修。应如所请。从之　　

○旌表守正捐躯之四川邻水县民鄢金声妻熊氏　　

○戊辰。祭大社。大稷。遣諴亲王允秘恭代行礼　　

○谕军机大臣等。据定长奏、湖北黄梅县董家口以下。即系江南地方。旧有堤塍一道自顺治年间修后。并未重修若能修复旧堤一百里。不特黄梅广济可资捍御即江西德化。江南宿松等县胥受其益等语。黄梅等县居全楚下游。内湖外江易致淹浸。据图内所绘情形而论如凉亭商家各口。未尝非节年修筑之堤工。一经江湖异涨。即不免冲溃今欲于董家口以东复筑堤百里则是加之堵束与江争地当水发之时。上流不更激而涨溢乎且此处堤工自顺治年间旋建旋废经久未加修葺可见江水势大原非一线堤塍。所能抵御此时即勘估修复。亦未必能一劳永逸。则又不如顺其自然之为得也定长于江防诸务。未经谙习滋但据道员卢谦所禀欲议兴修。恐于江湖形势。未必实有禆益。此地与安徽江西毗连。定长原有与三省会办之语。高晋总理河务有年。筹办水利。素所熟悉。著交与高晋前往相度情形。将应否办理之处。会同定长。熟商妥议具奏　　

○又谕曰。德保奏七月初八日。贼匪滋扰小猛养地方。是夜五鼓官兵听得九龙江内有贼匪船只声音。即将军装器械抛去各自逃散德保现在退驻思茅等语。前据鄂宁谭五格奏称有贼匪千余。潜渡小猛仑江已到茨通书敏由补角驰往堵逐。至德保在九龙江。曾否驰援询之书敏所差千总未能详知。谭五格随带黔兵千名前往办理已传谕谭五格相度妥办矣。德保在九龙江驻劄原系带兵防守乃该兵丁等一闻贼匪声息辄尔弃仗纷逃固由滇兵怯懦不堪风鹤皆惊。难以复期鼓励。但兵丁遇有贼踪。竟敢不顾统兵将领四散奔窜其情实为可恶此必因前次扬宁在木邦打仗时右翼官兵逃散。未将查出逃兵严行治罪故九龙江兵丁。仍蹈故辙此次若再不示以严惩则各处兵丁。相率效尤何以饬军律而作士气。况木邦之事尚可云扬宁等初到。正值杨应琚办理不善之后。是以未能振作兹则鄂宁在省筹办普洱事宜。明瑞到滇。已将三月一切措置。自当另具规模。何以贼匪窜入边界该处兵丁复有望风逃避之事。岂明瑞等。仅于永昌一带筹画进剿机宜。而于普洱边外。未经留心调度乎亦不免疏略之失。念其尚系初次姑从宽宥。此后若再有此等情事明瑞鄂宁即不能辞咎矣。谭五格。现虽驰往九龙江一带。其责在于剿逐贼匪。至查办逃兵一事。非伊所能经理。著鄂宁。即行前往该处确查办理。俟办竣此事。再赴永昌。亦正当集兵进剿之时矣至德保所奏兵丁闻有贼船。即行潜逃远避。如果系实情。则德保尚可从宽免究。以励后效。所有逃兵。速即查拏。重加治罪。以示惩儆若德保所奏不实或别有畏葸退缩情事。即将德保严参重处。再此项贼匪。或系缅子由木邦绕至其地。或系莽子由整欠阑入边内。抑系边外避难土民。借端滋扰。俱应明晰确查。又所称。兵丁多染瘴患病。不能御贼。果尔则贼众又何能冒瘴远来。看来兵丁内未必无藉称受瘴。巧为躲避者亦不可不彻底查核。并著明瑞鄂宁一并查明据实覆奏、将此速行传谕知之德保摺并著钞寄　　

○己巳。两淮盐政普福奏、淮安府属之山阳。清河桃源徐州府属之邳州宿迁睢宁。海州属之赣榆。沭阳共八州县。额行淮北食盐二万六千七百一十引向因地近场灶坝所。小民贪贱买食。贫难老幼。背负盐觔。及埽积抛撒泥盐。以致官引壅滞难销。经前盐政吉庆。节次奏准。分拨纲地融销。照纲纳课。俟食引疏通日。仍照定例办理在案查自甲午纲起至今十有七年。山阳等八州县食引仍未畅销。臣细加访察。缘认运食岸之商半多贫乏。无力整顿且恃有融纲之例。习为故常。以致私愈盛而引愈滞。日久不得疏通。今臣于淮北总散各商内。择其才力优裕。能于整顿口岸者。佥点六商责令分股办运。并酌核八州县口岸情形请自本年丁亥纲起。以七分留运食岸尽数行销。其余三分仍暂融纲地畅销。提引纳课。并饬各州县加紧缉私。俾官引日销。查催儹运二三年后即可全复原额。纲食攸分。仍照定例办理。报闻　　

○庚午。太宗文皇帝忌辰。遣官祭昭陵。上诣皇太后行宫问安　　

○谕军机大臣等。前阅刑部核改河南睢州民刘玉树。谋死杨凤来一案。因该抚原办宽纵曾经降旨训饬。今据阿思哈覆奏、前抚臣胡宝瑔题。宝丰县张毛儿。谋死王姓剥衣一案。原系照图财害命。得财杀死人命例。均拟斩决。嗣经刑部改照谋杀人本律拟斩监候。今刘玉树一案。与张毛儿之案情相似是以拘泥成案办理等语。张毛儿。刘玉树。两案情节。既属相似。该部均系驳改。前后何以互异。著传谕刑部堂官令其查明具奏　　

○以乌里雅苏台办事大臣额尔德蒙额。为盛京副都统　　

○辛未。谕军机大臣等。德保奏、总兵书敏于闰七月二十日。在九叠地方病故。小猛仑等处。俱被贼匪占踞。关系紧要。已于二十四日。带领官兵五百名。自思茅前进剿贼一摺。所奏总不明晰。已于摺内批谕矣。前经降旨。令该抚鄂宁。前往该处确查办理。鄂宁到后。所有贼匪情形。及系何处乌合之众。并德保从前因何退至思茅。今又领兵前进各情节。自能查明具奏。至九龙江边外一带。现在瘴气既盛。谭五格带领黔兵前往。止宜相机剿逐。妥协速办使内地土司无扰。以待将来大举。断不可冒瘴深入亦无庸带兵久驻边外。此等贼众。看来并非缅匪正贼不过召散余党。或边外流民。借端滋扰土境。原属不成事体。此时总宜静镇。谭五格于办竣此事后。可回至思茅。驻兵防守。候将来进兵时。再听明瑞调度。至所奏书敏病故一事。或系病亡。或系染瘴身故。及该镇领兵向在何处。因何欲回思茅。在中途病故。且书敏既在前。德保何以先行退回。亦著鄂宁查明覆奏。再降谕旨。著将此传谕鄂宁。谭五格及明瑞知之。寻鄂宁奏覆。查德保驻守九龙江。于闰七月十七日逃回思茅。复于二十四日。领兵前往彼时贼匪已散。无贼可剿。乃并不据实奏明。犹敢以虚词妄渎。其畏葸欺朦情节。经臣等查奏。自难逃洞览。批。实在可恶。罪浮于李时升等。亦是汝等公忠。方能如此查奏若杨应琚又复欺奏矣。然岂终能欺朕耶。又奏、查此股贼匪。系召工。召渊等为首。勾结鬼家整欠等处。乌合之众。实非缅匪正贼。书敏自贼匪窜入小猛仑。不能堵御。由猛宽茨通。退驻倚邦。前据普洱府等报称。于闰七月二十日。行至九叠地方病故。查明委系染瘴所致。至书敏与德保。本系两路分驻。一在补角。一在九龙江书敏因贼匪窜入。退至倚邦。离思茅尚有五站。德保则在九龙江宵遁。由小路直奔思茅。是以德保退回在书敏之先。批。亦系退回。无可宽罪　　

○河东河道总督嵇璜奏、查河南两岸埽坝。惟杨桥。黑堽。铜瓦厢耿家寨。三家庄为要工。而杨桥尤为紧要。缘该工于乾隆二十六年合龙之后。未经议筑越堤。而河心挺出大滩。逼溜南趋。埽底秸料。已经多年。难资抵御。应俟水落时。另行筹办坚固。现节届白露。其余零星埽工俱应停缓。再查河南黄河。形势与江南不同江南土性坚实本属槽河一湾一工。两岸相对。河南河身本宽。溜势往来。原无一定遇汛水长发时。上流沁洛诸水并涨入河挟沙而行。水过之后在在停淤。或溜势归入中流。即可省一工段惟在储料以备用。相机以施功。庶工帑不致虚糜。得旨览　　

○护理山东巡抚布政使梁翥鸿奏东省常平仓谷。额贮二百八十八万二千石。除应徵应买。及本年平粜借拨兵米外。实存谷一百八十二万三千七百六十三石。尚有缺谷二十一万一千五百余石。系历年蠲赈动支。未经买补。今年各处丰收。应请酌动地丁银两发价采买。再应徵民借谷五十七万一千余石。其中零星小户。有仅种杂粮者若令买谷交仓殊费周折。并饬各州县照乾隆二十五年奏明之例。一体兼收。报闻　　

○壬申。太祖高皇帝忌辰。遣官祭福陵　　

○军机大臣等奏覆臣等遵旨审办盛京薓局舞弊一案缘佐领王睿。骁骑校舒汝安等在薓局行走多年。王睿又与佐领韩朝凤。合夥出银。令伊子侄等开设德聚德锦号两铺舒汝安等。亦有股分。按股分利。薓有刨夫在伊铺内买薓还交官欠王睿等因于官局收薓为之照应。以免吹求俱已供认不讳。应照违制律办理至舍图肯于薓局有无染指之处详加讯鞫据王睿等佥供。并无将军分肥之事。但任听攒派不行查办。所有历任该管将军府尹应请一并交部查议从之　　

○癸酉。上奉皇太后幸卷阿胜境。侍早晚膳至丙子皆如之　　

○赐扈从王公大臣及蒙古王公台吉等宴。至丙子皆如之　　

○以礼部尚书裘曰修。工部尚书董邦达。对调　　
</div>
    <div class="pagination">
<a href="清实录乾隆朝实录_page1054.html">上一页</a><span>...</span><a href="清实录乾隆朝实录_page1050.html">1050</a><a href="清实录乾隆朝实录_page1051.html">1051</a><a href="清实录乾隆朝实录_page1052.html">1052</a><a href="清实录乾隆朝实录_page1053.html">1053</a><a href="清实录乾隆朝实录_page1054.html">1054</a><span class="current-page">1055</span><a href="清实录乾隆朝实录_page1056.html">1056</a><a href="清实录乾隆朝实录_page1057.html">1057</a><a href="清实录乾隆朝实录_page1058.html">1058</a><a href="清实录乾隆朝实录_page1059.html">1059</a><a href="清实录乾隆朝实录_page1060.html">1060</a><span>...</span><a href="清实录乾隆朝实录_page1056.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
