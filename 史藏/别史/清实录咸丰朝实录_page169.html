<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 169 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 169 页/共 502 页</h1>
    <div class="content">○甲寅。圣祖仁皇帝忌辰。遣官祭景陵。　　

○上诣寿皇殿行礼。　　

○诣寿康宫、问皇贵太妃安。　　

○以江苏办理海运出力。予同知朱钧等、升叙有差。　　

○赈山东济甯、金乡、嘉祥、鱼台、滕、峄、邹、七州县。被水灾民三月口粮。并蠲缓新旧额赋有差。　　

○缓徵山东章邱、邹平、长山、新城、齐东、济阳、临邑、德、德平、平原、阳信、商河、汶上、阳谷、曹、郓城、朝城、城武、恩、邱、夏津、临清、历城、齐河、禹城、泰安、东平、利津、滋阳、寿张、菏泽、单、钜野、濮、堂邑、茌平、清平、莘、馆陶、冠、武城、范、观城、沾化、郯城、沂水、临淄、博兴、乐安、寿光、潍、聊城、东阿、滨、费、高苑、高密、惠民、定陶、高唐、六十州县。被水、被旱、被风、被雹、被扰、村庄。新旧额赋。及各项租课。并原借耔种口粮有差。　　

○展缓两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场。被淹灶地、压徵新赋有差。　　

○赈广东南海、三水、曲江、海阳、丰顺、大埔、澄海、高要、高明、东莞、香山、乐昌、英德、清远、四会、饶平、归善、博罗、封川、连、镇平、阳山、二十二州县。被水灾民。并给房屋修费有差。　　

○抚恤琉球、日本、二国遭风难夷如例。　　

○乙卯。谕内阁、前据户部尚书孙瑞珍奏、请援照成案。捐输举人。以济军饷。当交巡防王大臣、军机大臣、会同户部议奏。旋经御史何其仁、钱庆善、彭庆钟等、各具摺请饬停议。所奏均不为无见。兹据惠亲王等、遵旨悉心酌核。会议具奏。并援引道光年间谕旨。及上年朕所降谕旨。声明湖南附生李概、福建廪生黄贻楫、均系捐赀助饷。特旨赏给举人。若定为捐例。转不足以昭异数等语。著照所议。此后各直省、曾应乡试各生、捐备军饷。如李概黄贻楫捐数者。由各该将军督抚等、据情入奏。或由部声明请旨。候朕施恩。不得经行请给举人。致违定例。所有孙瑞珍请援案捐输举人之处。仍著无庸议。至钱庆善请谕令孙瑞珍之子弟。回籍试行劝捐。识见鄙屑。殊失政体。著传旨申饬。　　

○谕军机大臣等、户部奏、河东盐务、亟筹变通一摺。河东盐务。自有佥商之议。百弊丛生。近年以来。酌议章程。屡定屡改。不过调停于长商短商之间。仍未能经久不敝。今据该部奏请、就现在运商一百余家。各按签地之多寡。家赀之厚薄。令其捐免充商。永无佥举之患。该商无不乐从。所有盐课另议就场徵收。恤商裕饷。诚为两得之计。据该部约计捐赀。可得银数百万两。军饷要需。亦可藉资接济。至就场徵课。该部所陈各条。果能经理得人。必当日有起色。恒春前在山西。历任有年。于该省鹾政情形。定能洞悉。今任巡抚。鹾政是其兼管。亟应妥筹良法。与时变通。著即照该部指陈各节。体察情形。速议章程。奏明办理。并先将捐免银数。核实奏报。听候拨用。毋得任听属员。蒙混迁延。致滋贻误。原摺著钞给阅看。将此由四百里谕令知之。　　

○又谕、胜保奏、初九十二等日、静海独流两处、剿贼获胜一摺。此时逆匪。穷蹙已极。自不难立就殄灭。北路一带。经僧格林沁叠次奏报、防堵悉臻周妥。惟西路一带。似尚不甚可靠。现在庆祺劄营。正在独流西面。著僧格林沁即行传旨、谕知该侍郎、酌度缓急。严饬西路各营镇将。悉力堵截。傥有防范不严。被贼窜逸情事。朕不但将不遵调度之镇将。从重治罪。即庆祺亦不能辞咎。该大臣前派伊勒东阿、那敷德、带兵前往庆祺军营协剿。想已早筹及此。务当严饬各营将弁。不分畛域。合力同心。殄此穷寇。以慰朕望。将此由六百里加紧谕令知之。　　

○又谕、胜保奏、进剿独流逆匪、大获胜仗一摺。逆匪穷蹙已极。我兵攻剿愈力。该逆必思他窜。该大臣洞悉贼情。自能节节布置。无待朕之谆嘱。所称西路官兵。不免稍存畛域。请旨责成庆祺严防等语。已谕知僧格林沁传知该侍郎遵办。胜保统领全军。一切调度。各营自应遵照。著即传旨谕知庆祺、尽力堵截。其西淩阿等防堵西南等处。亦著一体传知。毋令贻误。将此由六百里加紧谕令知之。　　

○又谕、琦善奏、剿办扬城窜匪、及三汊河贼匪一摺。并仪徵营兵回扬情形等语。自本月初三、至初七等日。叠次接仗。扬城如何攻复。大军如何布置。既未见有把握。所奏各情。不过数日中小有斩获。据各营禀报入告。于实在贼情若何。未曾查明叙及。此时皖境贼氛愈炽。南岸江镇两城。亦收复无期。上海土匪狓猖。明□山戊不□漕运北来。河海两途。俱难悬断。朕心焦灼。该大臣岂不知之。稍有天良。亦当感愧思奋。现在大兵萃聚扬州。如先将郡城克复。则仪徵、瓜州、自必势如破竹。傥先行分兵收复仪徵。乘贼入城、布置未定。易于得手。并将瓜州、三汊河、贼踪截断。不令互相援应。则扬城之贼势益孤。亦不难于剿办。该大臣等、拟如何进攻。当有成算。叠次所降谕旨。责备成全。均有深意。傥再因循日久。国法俱在。不能曲宥也。哲克东阿等、如何下落。仪徵贼匪。是否占踞。抑欲他窜。现派何员带兵往剿。均著迅速查明具奏。其七里店一带。即著陈金绶严防扼守。毋令该匪窜越为要。将此由六百里加紧各谕令知之。　　

○又谕、前经降旨谕令台涌、择要截剿。与吴文镕等随时知照。互为声援。兹据该将军奏称、应否带兵赴省。并添兵派防襄阳、请旨定夺一摺。军情变幻靡常。全在酌量缓急。相机布置。若必事事请旨。则往返数千里。接奉谕旨之时。情形又各不同。岂可稍涉拘泥。现据吴文镕等奏称、省城业已解严。贼船停泊黄州。是目下楚省情形。黄州最为警急。武昌稍可从缓。据称、崇纶函咨该将军赴省合剿。吴文镕又咨称、不必来省。如贼船回窜。省城警急。再行飞咨带兵前来。自应酌度缓急。照此办理。至襄阳等处、亦应豫为防范。所请将提郧两标兵一千三百名。令游击翟万林、带赴襄阳。著即严饬该游击、会同安襄郧荆道罗遵殿、实力筹防。无稍疏懈。总之武昌省城、与荆襄均关紧要。该将军现署提督。惟当统筹全局。与吴文镕、崇纶、协力同心。先其所急。不可稍分畛域。将此由六百里加紧谕令知之。　　

○又谕、前因黄州警急。降旨令吴文镕等、悉心体察。如防城兵勇。尚可分拨。即酌量调赴黄州。本日据台涌奏、崇纶函咨、该将军统带满兵赴省。台涌因荆州重地。未敢远离。且因十月中。吴文镕曾咨称、贼已退出。不必添兵赴省。与崇纶所咨。似属两歧。请旨定夺等语。现在巴河一带。贼＜舟宗＞蚁聚。该督等自以急剿黄州逆匪为尤要。台涌所选满兵二千。如能统带前往。自可协力助剿。惟荆州为楚西重镇。若将派防满洲官兵。全行调拨出境。万一逆匪乘虚窜入。贻误非轻。据台涌奏称省城内外兵勇。已有万余。以目下情形而论。所有台涌前选满洲官兵二千。自应驻劄荆州。以资防守。军情变幻。旦夕不同。著吴文镕、崇纶、体察情形。随时知照台涌。互相策应。如巴河上下。贼势鸱张。有必需助剿之处。仍可咨商台涌。酌量调拨。总之省垣防守。与荆襄等处。均属紧要。该督等务与台涌协力同心。妥筹布置。不可稍分畛域。顾此失彼。致误事机。将此由六百里加紧谕令知之。　　

○钦差大臣胜保奏、攻剿独流获胜。得旨。汝之忠诚奋勇。使朕欣慰。实汝之福。而朕任汝无疑。亦无愧于知人也。　　

○山西巡抚恒春奏、已革知县程震佑起解。并无钻营逗遛情弊。得旨。若非严旨饬催。此时必不能启程。朕亦不为已甚。惟令汝扪心自知愧耳。　　

○以攻剿直隶独流逆匪获胜。赏参将乐善、副将衔。复翼长玻崇武、顶带。总兵官德坤、副将邱联恩、以接应迟延。摘去顶带。　　

○丙辰。谕军机大臣等、御史钱庆善奏称、僧格林沁、胜保、军营情形一摺。已谕知胜保严密布置矣。朕思该大臣统领重兵。扼要驻劄。原为捍卫京师。兼可为胜保后路声援。现当独流、静海、攻剿吃紧之际。如该逆乘虚窜越。必应防范周密。方免疏虞。该大臣当已筹虑及此。务须随时侦探逆情。以遏贼踪北窜。其安置帐、及守夜巡逻。应如何倍加严密之处。惟当相机筹办。勿稍大意为要。原摺著钞给阅看。将此由六百里谕令知之。　　

○又谕、御史钱庆善奏称、近日攻击逆匪木城。天津义勇先入。官兵未能接踵前进。以致勇入受伤。渐生怨怼等语。天津义勇。素称骁悍。前经谕令胜保、查明兵勇合在一处。有无牵掣。据实具奏。昨据该大臣奏报、十二日胜仗情形。此项义勇。亦甚出力。所称兵勇相睽之处。是否实有其事。著该大臣实力拊循。务使兵勇一心。互相策应。以期迅速灭贼。至所称此股逆首。一思东窜。一思北来。诡计未定。乘此剿击。必不相顾。又称、贼匪木垒。头二层均系空坛。假作炮位。第三层始用枪炮。该逆火药不继。为此虚狡之技。亦属情之所有。该大臣偪近贼巢。侦探较确。著即妥速设法。迅筹攻剿但有可乘之机。不可坐失。前据彦昌奏、决河淹灌贼垒等语。是否可行。亦著该大臣体察妥办。将此由六百里谕令知之。　　

○又谕、本日据联顺等奏、拏获来京探信奸细一摺。据该犯刘澄彻供、于十月初间。同李四儿、王贵子、由独流来京。进广安门。到菜市口。找觅房间未得。仍回独流。二十六日。复同崔五、艾三、来京找房。十一月初六日。在正阳门桥头分手等语。现在崔五、艾三、自必仍在城中潜匿。著顺天府、五城、速即派委妥员。严密查拏务获。归案审办。至该犯于十月间来京。潜住多日。并据开店人崔五供称、有本年春间、曾留该犯住宿之语。若非开店之人。通同徇隐。则该犯何能来去自由。且恐来京奸细。断不止此数人。著顺天府、五城、密派妥员。将京城内外各客店、不动声色。严行躧查。如有来历不明。行迹可疑之人。迅即捕拏。并将容留之铺户。一并拏获。从严究办。毋稍疏纵。原摺著钞给阅看。将此各谕令知之。　　

○丁巳。谕内阁、本月二十二日冬至。南郊大祀。前经降旨、朕亲诣行礼。兹因骽疾致累。恐升降拜跪。未能如常。不足以昭诚敬。著派恭亲王奕恭代行礼。　　

○又谕、刑部奏、请酌定私铸大钱罪名一摺。本年刑部办理王立儿私铸大钱一案。照新定私造官钞章程。拟以斩候。业经照议允行。惟原情定罪。法在必行。现当局铸大钱。胆敢玩法私造。即立置重刑。亦属罪所应得。但恐承审各官。或因罪名甚重。改移情节。巧为开脱。是峻法徒为虚设。而藐法奸民。转因此而幸免。嗣后私铸大钱人犯。著即照刑部所请、首犯匠人。俱发新疆给官兵为奴。所有前议斩候之王立儿等一案。即著照此办理。至私铸大钱。为数较多。或数不及十千、而私铸不止一次者。并著照私铸制钱本例办理。　　

○又谕、詹事府赞善清安奏、军营获罪发遣劣员。不准逗遛。并请饬令地方大吏、严加考核、以儆官邪等语。军兴以来。地方文武各员。不能先事筹防。以致逆匪经过地方。惨遭蹂躏。其武职将弁。平日既懈于操防。临时又毫无布置。积习相沿。实堪痛恨。总由各省督抚大吏。平时瞻徇情面。不能认真考核属员。任令贪劣无能之辈。滥竽充数。及至贻误事机。即将该员等从重治罪。于事何济。著各省督抚于该管文武各员。随时严加考察。如有庸懦不职者。即行据实严参。毋稍徇隐。至军营失事各员。业经定罪发遣。著于奉旨后、迅速起解。不准藉词逗遛。以肃军律而昭炯戒。将此通谕知之。　　

○云贵总督罗绕典等奏、请将获盗之文山县知县、送部引见。得旨。冯峻才著送部引见。该督抚接准部咨。率行奏闻。并未请旨。实属显违定制。罗绕典、吴振棫、均著议处。　　

○蠲减云南巧家、会泽、寻甸、建水、四厅州县。被贼、被水、地方。本年额赋有差。　　

○戊午。上诣寿康宫、问皇贵太妃安。　　

○谕内阁、户部奏、遵议分赔欠解银米一摺。此次江苏省海运漕粮。除起运正耗米石外。尚有应行拨运米二十余万石。节省银三十余万两。借领司库银十五万两。该省实徵确数。业经奏报在先。截漕米石。亦系留作军食。何以迟延至今。诿称民欠。所有此项银米。著怡良、许乃钊、责成总办海运之前任江苏藩司倪良燿、查明经手各员。及办漕各州县、实欠数目。按成分赔。即照部定限期。严催交纳。如再延宕。即著该部严参惩办。　　

○谕军机大臣等、舒兴阿奏、遵旨赴皖进剿、需饷孔亟、请饬筹解等语。前有旨、令舒兴阿带兵由豫迅往安徽。与江忠源会剿安庆等处贼匪。以期肃清江北。现当剿办吃紧之时。所有进征官兵。军饷最关紧要。前据舒兴阿奏、由陕西藩库筹拨。兹已将次用竣。自应迅筹拨解。以资接济。著张祥河督同藩司迅速筹款。赶紧派委妥员。即日解赴舒兴阿军营应用。无误要需。将此由六百里谕令知之。　　

○又谕、舒兴阿奏、派兵摉捕皖豫交界各处捻匪。并遵旨筹防各摺片。捻匪乘机肆扰。必宜及早歼除。英桂现驻南阳。其信阳光州一带。自可督饬总兵柏山、迅速筹剿。前已有旨、令藩司郑敦谨速回本任。牛鉴交卸臬篆后。即赴陈州等处。与徐广缙专办剿匪事宜。其颍凤蒙亳各处土匪。袁甲三现亦办理得手。惟庐州十分紧急。江忠源病尚未愈。福济之能否应援。亦难豫定。著该督仍遵照叠次谕旨。即行督兵兼程前进。飞赴庐州。与江忠源会筹攻剿。迅期收复安庆、及桐城、舒城等处。毋稍迁延。致有贻误。已革总兵郝光甲、自山西带兵。前赴直隶。沿途藉词耽延不进。已谕令胜保严查。如系有心逗遛。即以军法从事。现既带兵折回豫省。著该督饬令该革员、戴罪自效。派赴前队剿贼。如再不知愧奋。即著于军前正法。以肃军律。近来领兵各员。畏葸退缩。几成锢习。实堪痛恨。该督务当振刷精神。以作士气。毋视训诫为具文也。将此由六百里加紧谕令知之。　　

○户部奏、遵议淮安关监督福瑞、短收税银。请宽免处分。予限三年完缴。得旨。福瑞处分。原可宽免。该监督罔顾国课攸关。率行自请免议。殊属胆大。著改为降四级留任。不准抵销。户部堂官。并未看出。依样议准宽免处分。亦属非是。祁寯藻等著申饬。　　

○赈福建永定、上杭、武平、三县。被水灾民。　　

○己未。谕内阁、庄亲王奕仁奏、请谕外藩捐输一摺。我朝抚驭外藩。恩义兼至。□山戊不□时朝觐。方且赏赉有加。前因筹备军需。外扎萨克各蒙古部落。呈请报效。朕嘉其忠悃。优予褒奖。不令捐输。正期军务及早告竣。与远近藩服。同享昇平之乐。岂有因其爱戴情殷。不加体恤之理。奕仁妄言无知。不识大体。著传旨申饬。　　

○谕军机大臣等、朱凤标奏、守门兵弁、藉法营私一摺。据称、侍读金国均、有家人从湖北来京。由广安门进城。门军查问数语。即向索饭钱二百文。任意放入。并未将其人行李查看等语。京师各城门弁兵。原为盘缉奸宄而设。现当巡防吃紧之际。更应加倍严密。逐细稽查。若索得钱文。即行放进。是奸细无难溷入。商民转致扰累。其弊不可胜言。著步军统领衙门、严饬值班官兵。认真盘诘。如有形迹可疑者。即拏获送究。其实系良民。不得以查察为名。刁难留滞。并著将广安门勒索钱文之人。查明严办。以杜弊端。原摺著钞给阅看。将此谕令知之。　　

○又谕、有人奏、广东米价昂贵、请饬妥为筹办一摺。粤省□山戊不□收歉薄。粮价骤增。粤西谷米。亦未能运东接济。现在外洋米船到粤者。均囤聚香山澳下。此项米粮。如能分拨。令民间招商购买。亦足以接济民食。著叶名琛、柏贵、体察情形。妥为筹办。另片奏、土匪窃发。须官绅联为一气、并添设游兵、抄探贼踪等语。并著该督抚、随时饬属认真办理总期弭患未萌。勿致别滋事端为要。前谕令招商贩运夷米、赴上海兑收。现在如何酌办。至拨解江南大营。及福建省军饷。谅已筹出款项。即著妥速解往。毋误急需。原摺片均著钞给阅看。将此由五百里谕令知之。　　

○又谕、给事中贾世行奏、捕役句结土匪、肆行抢劫一摺。据称本月十三日夜。有土匪百余人。在夏店、烟郊等处。连劫数家。抢夺银物。由通州东门外土坝过河。适遇练勇跟追。拏获多名。经练局讯明。内有通州捕头、散役、及三河宝坻官人等语。捕役句结土匪。在近畿抢劫。实属暋不畏法。著顺天府、迅即严饬通永道。亲提该犯等、严行审讯。如果属实。即将该犯等、不分首从。概行正法。并将逸犯勒限严拏。尽数弋获。毋许一名漏网。又据朱凤标奏、京东有重兵驻守。其大城、文安、霸州、固安、涿州、良乡、房山、昌平、顺义、三河等处。均系进京要路。至内城保甲。亦未编查。所有各州县寺庙客寓。及京城内外庵、观、饭堂、车厂。及杂院居户。难保无窝奸之处。并著顺天府、迅饬各该管官、一体认真严查。以杜奸宄而靖闾阎。贾世行摺、并朱凤标片、均著钞给阅看。将此谕令知之。　　

○又谕、本日据朱凤标奏、京东现有重兵驻守。奸匪每由西北一带进京。近畿州县。如大城、文安、霸州、雄县、固安、涿州、良乡、房山、昌平、顺义、三河等处。应饬编查保甲。严密稽察等语。著桂良迅即严饬各属。于冲要处所、认真盘缉。毋稍疏懈。凡寺庙、客寓、饭铺等处。均宜一体严查。如有来历不明。形迹可疑之人。迅即捕拏究办。并将容留之铺户。一并严惩。以靖奸宄。将此谕令知之。　　

○又谕、连日叠降谕旨、令舒兴阿、驰赴安徽会剿。该督已早经奉到。且该督先后接准江忠源与吴文镕等信函。皖省情形紧急。自应迅速赴援。何以该督屡次奏报、仍在陈州。并藉口于地方供备车马维艰。必欲俟一切齐备。方能前进。此种恶习。实堪痛恨。河南归陈一带吃重。已有徐广缙在彼防守。并命牛鉴于交卸臬篆后。即行驰往。且在颍亳后路。该督果即统带大兵赴皖。何患该逆之阑入豫境。若任意迁延。不顾大局。于心何安。本日又据袁甲三奏、请饬令舒兴阿、领兵赴皖援应。并称陈州四十里至沙河登舟。由沙河入皖。直抵六安。顺流而下。一帆可达。是程途不远。绝无迂折绕越之难。著舒兴阿迅遵前旨。即日前赴庐州。该省剿办事宜。即责成舒兴阿、会同江忠源、速筹攻克。毋稍延误。并将抵皖日期。先行驰奏。将此由六百里加紧谕令知之。　　

○又谕、据唐树义奏、追击逆匪情形、及带兵旋省、另筹剿御一摺。逆船蚁聚巴河一带。自二十一日、至二十八日。经唐树义叠次攻剿。均不能得力。而该逆狓猖愈甚。现复聚集兰溪、蕲州、田家镇等处。并有添筑土城情事。是黄州一带江面。全为贼踞。而下游贼船。亦复不少。该处毗连皖豫。关系北路大局。自应迎头截剿。扼其北窜之路。乃该臬司一路尾追。复以省城兵单。遽行带兵折回武昌。竟致置兵于无贼之地。实不可解。著吴文镕、崇纶、传旨谕令该臬司、仍即带兵。星夜渡江前进督同候补知府伍煋等、务将黄州一带逆匪。并力夹击。以挫贼锋。仍兼防北窜之路。断不准藉口兵单。致滋贻误。至武昌防守事宜。并如何派拨兵勇协剿之处。即著该督抚等、熟筹兼顾。毋误事机。将此由六百里加紧谕令知之。　　

○又谕、袁甲三奏、缕陈皖省南北两路情形、并酌量驻劄地方各摺片。均能按切时势。自应如此办理。逆贼占踞江面。无论退出舒城之信。尚未确实。即使仅踞桐城。北路仍形紧急。江忠源病已渐愈。闻之甚慰。谅可即日带兵迎剿。徐广缙已有旨准留归德。复严谕舒兴阿、自陈州赴皖。毋庸折往湖北。该督所带官兵。并郝光甲管带之兵。已有四千余名。果能克日前进。与江忠源并力合剿。当可得力。福济自扬州湾头赴皖。恐需时日。舒兴阿之兵。必须赶紧前来。方不致有误事机。昨复谕令曾国藩自湖南统带炮船。沿江下击。以备水陆夹攻。但不知何时可以赶到。至临淮固镇一路单弱情形。甚为可虑。杨以增未能即赴徐州。和春已于初七日过清江浦。但未曾详叙带兵若干。谅因金陵大营、无兵可分之故。今欲严扼临淮固镇。不能不就现有兵勇。择要布置。该给事中既经见及。必须专防临淮。即与该提督妥筹商办。和州、乌江地方。现有副都统常清、管带兵九百余名。可否调归一处。亦著与和春商办。朕前命袁甲三兼顾宿徐。现据奏报、已抵蒙城。自可就近布置。该给事中剿办捻匪。甚为妥速。颇有声威。其所称随时酌量驻劄地方。亦非畏葸诿卸徒托空言者可比。谅必能悉心筹画。保障全淮也另摺所称、捻匪剿办过蹙。恐其并归逆党。自系实在情形。然该处遍地皆匪。句结最易。急剿则尚知震慑。缓图则愈肆鸱张。现在总兵百胜、所拨之勇。曾否赶到。既有游击大员统带。自可尽力剿办。大股首匪、如张茂等要犯。万不可使之漏网。淮涡以上盐船货船。总须设法通畅。近来筹饷极艰。不得已而借拨淮北票盐。实专为皖饷起见。特恐盐务官员、意存畛域。藉口迁延。著该给事中咨照福济、杨以增、迅速筹运。以济要需。将此由六百里加紧谕令知之。　　

○命陕西布政使吴式芬来京。以四川按察使司徒照、为陕西布政使。四川川北道胡兴仁、为按察使。　　

○以剿办安徽颍州府捻匪出力。复已革知州魏源职。　　

○以稽查河工旷误。革通判李彦森职。　　

○予广西办团剿贼殉难在籍知县张秉亮、县丞甯明远、祭葬世职。武举郑鸿举等、赏恤如例。　　

○庚申。谕内阁、穆腾额、谆龄奏请援案颁给呼图克图敕书印信、并赏给管事喇嘛名号等语。阿齐图诺们罕、前因查办番务出力。加恩赏给哷徵阿齐图呼图克图名号。所有应得广衍黄法、阿齐图呼图克图敕书印信。著准其照案颁给。其原领之诺们罕印信。即著遇便缴回。至该呼图克图属下、管事达喇嘛噶勒藏热布觉尔、并著加恩赏给扎萨克喇嘛名号。以示优异。　　

○又谕、穆腾额、谆龄奏、第穆呼图克图、不守僧规一摺。第穆呼图克图、近来行事。不守清规。劣迹昭著。既据哷徵阿齐图呼图克图、及噶布伦等、查明确实。先行拏禁禀请参奏。自应严切讯究惩办。第穆呼图克图、阿旺罗布藏吉克美嘉木参、及属下管事扎萨克喇嘛工噶嘉木白、所得名号。均著先行一并撤退。仍饬哷徵阿齐图呼图克图等、按款讯明。取具确供。详报该大臣等、亲提秉公研讯。据实具奏。　　

○又谕、宝龄奏、请筹借饷银、接济兵食一摺。山海关地当孔道。山永协左右绿营。差务殷繁。时届隆冬。该官兵等衣食。皆赖饷银接济。著照所请。准其在山海关监督衙门。暂借一季饷银。先行发给。俟通永道解到饷银。即行照数归款。　　

○谕军机大臣等、据恒春奏、现议豫捐盐课、仍请暂停借徵一摺。现在军饷万分紧急。但有可筹之方。不妨次第并举。据该抚所奏、谕令殷商豫捐盐课。可得二三百万两。与户部前议捐免充商大致相符。果能速收实效。自可接济军需。至借徵一节。系三省并办之事。该省因有盐课。藉口停办。其余二省无可措词者。又当如何办理。况该抚明知按年递推。不过早提一忙。则督办当不至费事。著该抚督饬司道、先将盐务捐课、及劝捐纳监事宜。迅速筹办。报部听候拨用。一面仍遵前旨。妥筹借徵。总期并行不悖。毋误要需。朕前次谕旨。指示甚明。该抚悉心体会。自能办有成效。毋庸再为渎请。再京饷待用甚急。晋省捐输已有四五十万两。著即分批赶紧起解。于十二月中旬。务须全到。万勿迟误。将此由五百里谕令知之。　　

○又谕、张亮基奏、督筹德州防堵情形、并拟到省料理要务一摺。现在山东武定、德州等处。均关紧要。该抚因有藩司崇恩、臬司厉恩官、并杭州将军瑞昌、带兵防堵。足资守御。遽请回省料理刑钱各务。殊属不知缓急。该抚统辖全省。责无旁贷。何得安坐省城。转以防剿事宜。委之他人。况省城团练。现有刘源灏等办理。更有何应办要事、重于军务者耶。目下静海独流逆匪。尚未剿除净尽。南路一带。处处与东省界连。设有贼踪阑入。咎将谁诿。张亮基接奉此旨。著即出省驰赴德州。扼要防堵。仍探明何路紧要。即向何路截击。总当统筹兼顾。不得株守省垣。致误事机。现据江忠源奏报、贼由舒城围扑庐州。情形紧急。饷需刻不容缓。著张亮基、于山东省无论何款。先行筹拨银五六万两。即日派员解赴皖省。以济要需。毋得推诿贻误。并将起解日期具奏。将此由六百里加紧谕令知之。　　

</div>
    <div class="pagination">
<a href="清实录咸丰朝实录_page168.html">上一页</a><span>...</span><a href="清实录咸丰朝实录_page164.html">164</a><a href="清实录咸丰朝实录_page165.html">165</a><a href="清实录咸丰朝实录_page166.html">166</a><a href="清实录咸丰朝实录_page167.html">167</a><a href="清实录咸丰朝实录_page168.html">168</a><span class="current-page">169</span><a href="清实录咸丰朝实录_page170.html">170</a><a href="清实录咸丰朝实录_page171.html">171</a><a href="清实录咸丰朝实录_page172.html">172</a><a href="清实录咸丰朝实录_page173.html">173</a><a href="清实录咸丰朝实录_page174.html">174</a><span>...</span><a href="清实录咸丰朝实录_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
