<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 198 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 198 页/共 216 页</h1>
    <div class="content">○定边大将军平郡王福彭等摺奏。据定边左副将军超勇亲王额驸策凌等呈称、雍正十一年、续到奉天兵丁二千名。派领侍卫内大臣萨穆哈、副都统白尔赫图管领。今萨穆哈已授为大将军参赞。往乌里雅苏泰军营。止有白尔赫图一人。凡遇征巢□刀调遣。必需督管大臣。实属不敷。查有军前刑部员外郎纪山。为人老成明白。善能约束。仰祈皇上给副都统职衔。令与白尔赫图分管奉天兵丁等语。理合代奏。伏候圣鉴。得上□日。纪山、著给副都统职衔。与白尔赫图管领奉天兵丁　　

○甲戌。归化城都统丹晋疏奏。吴喇忒镇国公达尔玛机里第等、属下游牧地方。于去冬雪大风寒。人畜伤损。蒙皇上遣理藩院郎中文保等、按户赈济。查明小大共一万五午三百八十五口。赈济六月。共米七千二百四十石一斗。各扎萨克、亲身分散。贫穷蒙古、共沐皇恩。谨造清册。送部查核。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十二


大清世宗敬天昌运建中表正文武英明宽仁信毅大孝至诚宪皇帝实录卷之一百四十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。五月。丙子朔。以原任甘肃布政使诺穆图、协同驻劄哈尔海图都统觉罗伊礼布、办理军务　　

○丁丑。以镶黄旗参领觉罗苏尔泰、署镶红旗满洲副都统　　

○增设口外朝阳沟、哈朗灰达巴汉等处、巡哨兵丁八十名。领催八名。从围场总管朋苏克请也　　

○戊寅。孝诚仁皇后忌辰。遣官祭景陵　　

○己卯。调署镶红旗蒙古副都统额尔图、署镶蓝旗满洲副都统。以一等侍卫阿兰泰、署镶红旗蒙古副都统　　

○兵部议覆。湖广总督迈柱疏言、湖北施南宣抚司覃禹鼎、与容美土司田旻如、翁壻济恶。奸贪残暴。在施南铜鼓山、私开路径。直抵容美。派夫运米。私藏炮位。今容美土民、能明大义。将覃禹鼎及施南司印信。一并押解到臣。理合请上□日革职严审。明正其罪。又据施南土民周一昌、覃祚德等。向化输诚。呈请改土归流。急救倒悬。请分设文武官弁。以资弹压。应如所请。将施南宣抚司地方。准其改土归流。一切善役事宜。令该督妥协办理。从之　　

○辛巳。谕大学士等。彭维新受朕深恩。不次擢用为户部尚书。且令办事内阁。数年以来。所以委任优待之者、至深至厚。伊苟有人心。必无忍于背负之理。况伊历任办事庸碌。朕误视为过于拘谨。限于才力。种种姑容。今在户部衙门。辄敢徇情作弊。植党营私。将怡贤亲王殚忠竭力、多年经画之良规。任意更张。甚属可恶。今刑部审讯此案。竟敢怀挟私心。公然在朕前、巧于舞弊。将应行诘问根究之处。一概朦混开除。而反将那用饭银轻罪一条。拟以大辟。似此轻重出入之间。颠倒错乱。高下其手。朕实不料福敏、张照等、职司刑官。而敢为此诈伪欺朦之举也。彭维新所犯罪款。非贪赃受贿。则朋比党援。非立意作福作威。则有心颠倒国是。今福敏、张照等、全然置之不究。而反拟失入之条。诚不知其何心。此案著刑部堂官、另行确审定拟。傥仍敢固结徇隐。朕必亲自审讯。将刑部堂官、与彭维新一体治罪　　

○癸未。吏部题。一等精奇尼哈番佟镕革退。销去佟镕拖沙喇哈番原职。余二等精奇尼哈番。以原立官佟养性四世孙八十六承袭。从之　　

○甲申。礼部议覆。署正红旗满洲都统盛安奏言、本旗前锋温者浑寡妻。系原任辅国将军库布苏浑之女。现年二十六岁。夫没无子。恐被逼夺。引刀断发。并截去左耳。终身愿守夫墓。虽守节年岁。未合定例。而刚方贞烈。实属可嘉。应否旌表。伏候钦定。得上□日、著加恩旌表　　

○兵部议覆。署陕西总督刘于义疏奏。宝丰一县。地处极边。防范宜密。请将平罗营参将一员。守备、千总、把总各一员。共设兵四百五十六名。移驻其地。改为宝丰营。其平罗地方。亦属紧要。请将原设宝丰县守备、改为都司。把总、改为千总。共设兵二百五十名。移驻平罗。再、柔远堡、为汉夷交易之处。夷人从石嘴子进口。民间田禾、难免蹂＜閵＞。请将汉夷交易。移在石嘴子塘汛。另筑一堡。以为集场。即于宝丰营拨兵四十名。驻防新堡。再调千总一员。兵五十名。驻劄柔远堡。专司巡察。以实边防。均应如所请。从之　　

○丙戌。谕办理军机大臣等。副都御史二格、奏请来京省母。著照所请。二格所办军需。著左都御史孔毓璞、暂行协同刘于义办理　　

○丁亥。升都察院左副都御史管奉天府府尹事吕耀曾、为吏部右侍郎　　

○旌表河南河阴县烈妇、王宗圣妻樊氏。强奸不从。自缢殒命。给银建坊。入祠致祭如例　　

○戊子。遣官祭关圣帝君　　

○己丑。移四川成都府水利同知、驻灌县。从四川总督黄廷桂请也　　

○庚寅。补行直隶省官员、及直隶总河雍正十一年分大计。卓异官七员。不谨官二员。罢软官二员。年老官二十二员。有疾官三员。才力不及官八员。浮躁官四员。分别升赏处分如例　　

○辛卯。吏部等衙门议覆。福建总督郝玉麟、疏奏酌核海疆情形。增改府州县治事宜。一、福宁地当冲要。崇山峻岭。向设直隶州。不足以资弹压。请改为福宁府。设知府一员。通判一员。府司狱兼管经历事一员。府教授一员。并置附郭一县。设知县一员。训导、典史、各一员。同原辖之福安宁德、并改建宁府所辖之寿宁县。统归福宁府管辖。一、福州府属之古田县。地方寥廓。钱粮积欠难清。内有双溪地方。水土平衍。可以建筑城垣衙署。请分古田地、增置一县。设知县一员。典史一员。训导一员。仍隶福州府管辖。一、泉州漳州二府。俗悍民刁。地方太广。请各设直隶州分理。泉属之永春县、改为直隶永春州。隶以德化、大田二县。漳属之龙岩县、改为直隶龙岩州。隶以漳平、宁洋二县。请设直隶知州、州同、吏目、各一员。教谕改为学正。训导仍旧。均应如所请。从之。寻定福宁府新设附郭县曰霞浦。古田分设县曰屏南　　

○旌表甘肃保安县烈妇、张文彩妻萧氏。拒奸不辱。被刃完贞。给银建坊。入祠致祭如例　　

○壬辰。谕八旗都统等。向来八旗官员。遇有吉凶之事。竞尚繁华。恣意糜费。以致兵民效尤。罔知撙节。大有累于生计。朕屡降训谕。并令九卿等、按其品级。分别等次。酌定规条。颁行已久。伊等自当体朕教养之苦心。各循分位。谨守章程。以为仰事俯育之道。乃近闻八旗人等、仍有未改陋习。以夸多斗靡相尚者。不知圣人教人。以生养死葬合礼为孝。又曰。礼、与其奢也宁俭。丧、与其易也宁戚。朕之教人。亦即此意。如父母之祭葬。必以耗财为孝。独不思荡费家产。以致不能顾恤品行。辱及先人。其不孝也更为何如。子女之婚嫁。必以厚资为慈。独不思无所贻谋。以致不能养育子孙。饥寒困苦。其不慈也更为何如。况越礼谕分之事。但觉可耻。更有何荣。朕之提撕警觉。已至再三。而庸愚之人、尚未醒悟。今特再行宣谕。该都统等、务须谆切化导。并不时稽察。俾八旗人等、遵照所颁定例。实力奉行。毋得阳奉阴违。负朕崇俭黜奢、维风训俗之至意　　

○实授赵弘恩、为两江总督　　

○以湖北巡抚德龄、协同署陕西总督刘于义、办理西路军需事务。陕西西安布政使杨馝、署湖北巡抚。河东盐运使程仁圻、署西安布政使司布政使　　

○癸巳。以署正红旗汉军副都统李禧、为额外都统。署理正红旗汉军都统事务　　

○乙未。谕办理军机大臣等。今年进兵之事。两路将军大臣等、所议互异。强行进兵。贼人预知。将那移驻牧。先为躲避。则我军徒劳而无所获。势必复回。此事尚无完日。朕意今年停止进兵。遣使前往、宣示利害。贼果知惧求和。即行定议完结。贼若游移推诿。则此际预行整备。明年大兵、即行进巢□刀。著额驸策凌、署大将军查郎阿、俱来京。公同详议确定。于事方为有济。今年既暂停进兵。可令大兵在科布多相近处。择形势之地。分驻牧马。一应汛哨卡伦。严行防备　　

○丙申。夏至。祭地于方泽。上命皇四子宝亲王弘历行礼　　

○以署镶红旗满洲副都统觉罗苏尔泰、为正黄旗满洲副都统　　

○丁酉。谕办理军机大臣等。北路副将军额驸策凌、侍郎傅鼐、学士阿克敦、原任侍郎众佛保、西路署大将军查郎阿、俱著驰驿作速来京。著大将军平郡王、带领傅尔丹、暂往科布多处。总统弁兵办事。平郡王未到之先。著塔尔岱、常德等、暂行办理。其由乌里雅苏泰军营、接运粮饷。拨送马匹等事。著交明萨穆哈、钦拜等。令萨穆哈总统。钦拜、锡保协办。听大将军平郡王指示而行。查郎阿西路军营一应事务。著交张广泗办理　　

○又谕。额驸策凌来京。科布多军营内。无总统喀尔喀兵丁之扎萨克大员。大将军平郡王、现遣喀尔喀副将军扎萨克图汗格勒克颜木聘尔、前往科布多处。送马匹牲畜。著格勒克颜木聘尔、暂留科布多军营。管辖喀尔喀蒙古兵丁　　

○戊戌。孝恭仁皇后忌辰。遣官祭景陵　　

○上诣恩佑寺行礼　　

○己亥。谕办理军机大臣等。前往图尔古特地方使臣内务府总管来保、原任侍郎塞楞额、现今在恰克图地方。无事可办。著前往喀尔喀车臣汗部落。协同尚书渣克丹办事。鄂罗斯国、若来迎接。伊等由彼前往。亦属甚近。来保、塞楞额、前至渣克丹处。著侍卫阿敏道来京　　

○以陕西西宁道杨应琚、署陕西甘肃布政使司布政使　　

○兵部议覆。臣部左侍郎杨汝谷条奏。向例军功纪录一次。军功加一级。俱作一级抵降。未为平允。嗣后军功纪录二次、请准抵降一级。军功加一级、请准抵降二级。傥遇有降一级之案。则改为纪录二次。免其降调。再军功纪录。逾于寻常一倍。请以一次、抵销罚俸一年。均应如所请。从之　　

○庚子。谕内阁。列祖忌辰。在京则由礼部等衙门。在外则由督抚提镇、及各府州县。悬牌出示。晓谕官弁兵民人等。一体凛遵斋戒。定例相沿日久。朕思悬牌出示。将列祖庙号。直书于上。其悬示之地、未必悉能洁净。而出入往来。行人杂还。坐卧喧哗。均非敬谨恪恭之意。嗣后应如何通行晓谕。使众兵知。而又不至于亵慢。该部悉心妥议定例奏闻。寻议、恭逢列祖忌奔。嗣后请恭制龙边粉油木牌。敬谨书写。仿斋戒牌规例。设案安奉于礼部大门前。派令司员等看护。其九门各安设于洁净寺院。令九门提督、派员看护。次日将牌缴送礼部。敬谨收贮。其直省文武大小衙门。照在京之例。书牌安设。一体遵奉。从之　　

○命驻劄达里刚爱地方统领蒙古兵丁散秩大臣塞楞来京　　

○议叙恢复乌蒙四川在事文武官弁土司军功。各加衔级有差　　

○辛丑。礼部议覆。江苏巡抚高其倬疏称、江都、新分甘泉县。山阳、盐城、新分阜宁县。所有文武生员。例应派拨取进。江都、应取进文生十三名。武生八名。甘泉、应取进文生十二名。武生七名。山阳、盐城、各取进文生十九名。武生十一名。阜宁、取进文生十二名。武生八名。应如所请。从之　　

○壬寅。云南开化总兵官仇元正、年老休致。以广西新泰副将署左江总兵官崔善元、署云南开化总兵官　　

○刑部议覆。福建巡抚赵国麟疏奏。武平县民蓝厚正、因胞兄蓝元正欲占其田。殴打殒命。应拟斩立决。但其母年老。家无次丁。蓝元正一子、年方七岁。又有废疾。蓝厚正应否准其留养。恭候钦定。得上□日、朕因近日刑部法司。办理刑名案件。轻重失伦者甚多。因将此本发与九卿、详悉阅看。令其各抒己见、于朕前面奏。以观其识见。便于教导。今日户部尚书庆复等十七人奏称、弟殴胞兄至死。法无可贷。刑部尚书福敏、张照、待郎王国栋等十二人奏称、蓝厚正之母戴氏。年逾七十。一孙幼穉。厚正之罪、可以从宽等语。朕思人心风俗之本。莫重于伦常。夫以田土细事。而殴胞兄至死。实属人伦之变。若因母老而曲从宽宥。则凡凶恶之人。父平年高。兄弟单少者。皆得肆行无忌。并可置伦常于不问。有是理乎。此等凶暴之徒。枉法容留。但足为人心风俗之害。尚望其孝养伊母。抚乃兄之幼子、俾其成立耶。福敏、张照、王国栋、乃专掌刑名之大臣。而识见卑庸。糊涂姑息。至于如此。不可不加儆惩。著交部严察。蓝厚正、照律即行处斩　　

○癸卯。吏部议覆。都察院左副都御史鄂尔赛奏称、六科给事中员缺。从前满汉俱有以员外郎升用者。今汉给事中缺出。例由汉御史转用。其满给事中、请照汉给事中之例。亦俱以御史转辅。应如所请。从之　　

○礼部议覆。奉天府府尹吕耀曾、疏奏设立学校事宜。一、升任府尹杨超曾条奏。复州应设学正一员。业经准行。今请照直省小学之例。复州文武童生、各取进八名。设立廪增各五名。三年出贡一次。一、金州新设之宁海县。请添设教谕一员。义州既设立州治。请添设学正一员。取进文武童生各四名。设立廪增各二名。五年出贡一次。一、永吉州、长宁县、向俱隶奉天府学。查永吉州、去府八百余里。长宁县、较永吉州更远。府学教官。实为鞭长不及。永吉州、请添设学正一员。长宁县生员、不过数名。毋庸另设教职。请归永吉州学正带管。均应如所请。从之　　

○甲辰。升福建台湾北路副将马骥、为福建建宁总兵官　　

○办理军机大臣等议覆四川总督黄廷桂、巡抚鄂昌奏言、酉阳宣慰土司冉元龄、年老患病。以庶出第三子冉广烜、捏报嫡长子。请袭以代理司事。冉广烜加派贪饕。奸恶残暴。以致族目人等、情急叠控。俱愿改归内地。众口同声。断难姑容。查酉阳司属地方。与楚黔接壤。风俗情形。与内地无异。土民等、苦其虐累。久已离心。颙望改归。如出汤火。请改土归流。以顺民情而振声势。应如所请。将该地方归入内地。设官经理。令黄廷桂等、以冉广烜贪虐各款。具本参究。再、酉阳司附近东南一隅。尚有石耶、邑梅、地坝、平茶四小土司。久欲内向。并应乘机改流。以收全局。一切事宜。令黄廷桂、鄂昌、妥协办理。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十三
</div>
    <div class="pagination">
<a href="清实录雍正朝实录_page197.html">上一页</a><span>...</span><a href="清实录雍正朝实录_page193.html">193</a><a href="清实录雍正朝实录_page194.html">194</a><a href="清实录雍正朝实录_page195.html">195</a><a href="清实录雍正朝实录_page196.html">196</a><a href="清实录雍正朝实录_page197.html">197</a><span class="current-page">198</span><a href="清实录雍正朝实录_page199.html">199</a><a href="清实录雍正朝实录_page200.html">200</a><a href="清实录雍正朝实录_page201.html">201</a><a href="清实录雍正朝实录_page202.html">202</a><a href="清实录雍正朝实录_page203.html">203</a><span>...</span><a href="清实录雍正朝实录_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
