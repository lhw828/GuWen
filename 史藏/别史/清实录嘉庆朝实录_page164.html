<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 164 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 164 页/共 523 页</h1>
    <div class="content">
○遣官祭端慧皇太子园寝。　　

○停次日朝贺。　　

○谕内阁、扎郎阿管理太常寺事务有年。于一切典礼。素为谙悉。本日恭祀南郊。唱赞趋承。恪恭妥协。因思扎郎阿之子图萨、日前踢伤伊炳阿毙命一案。彼时扎郎阿扈跸热河。并非知情故纵。三法司审明定拟绞候。核其启衅之由。实缘伊炳阿与图萨先有口角。旋复至图萨门首寻闹。维时已届昏夜。图萨正欲睡卧。伊家人住儿等进内告知。图萨出外欲向伊炳阿扑打。被家人倪三攩住。图萨欲将倪三踢开。适伤伊炳阿肾囊致毙。是图萨究属误伤。与恃强逞凶者有闲。常犯似此者必入缓决。即明年办理秋谳。图萨亦不应在情实之列。尚可量予宽贷。著加恩在刑部衙门、令伊父扎郎阿眼同决责四十板。即行释放。交扎郎阿带回圈禁在家。严加管束。不许出外滋事。此系朕细核案情。本可末减。是以格外施恩。并非因系扎郎阿之子。曲为宽恕。设大臣子弟中、竟有谋故逞凶等事。则较之平民、尤当从严惩办也。嗣后各大臣等、务宜禁约子弟安分守业。勿滋事端。以致身罹罪谴。而为大臣子弟者。尤当各自检束。不可轻蹈法网。有玷家声。若因此旨、不知自惜。故为犯法之事。必仍执法重惩。决不姑容。勿忘朕教诫成全至意。　　

○以南郊大祀。风日晴明。为来岁丰稔休徵。予执事官员议叙。　　

○以二等侍卫阿尔塔锡第、为库伦办事大臣。驻藏帮办大臣福宁、为办事大臣。蓝翎侍卫成林、为帮办大臣。乾清门侍卫隆福、为喀什噶尔帮办大臣。调喀喇沙尔办事大臣纳清保、为库车办事大臣。哈密办事大臣麒麟保、为喀喇沙尔办事大臣。以三等侍卫景熠、为哈密办事大臣。　　

○壬寅。谕内阁、据吴熊光奏、自上年川陕零星余匪、闲有阑入楚境、该处防守、多抽调协捕、未能悉赴边卡、且楚省边界绵长、所设边卡、俱在深山老林、时届冬令、节候冱寒、而本年郧宜一带、收成稍歉、食物昂贵等语。该省防兵。应得分例无多。若将驮折余丁、及客兵例加盐菜银四钱、概行裁减。未免拮据。除北路与陕省交界之郧西县、久已肃清、原设防兵仍照奏定章程酌减支给外。著加恩将南路与川省交界防边官兵应得分例。暂缓裁减。照征兵一体支给。俟将外省官兵全数彻回。止留本省官兵弹压时。再行遵例酌量裁减。以示体恤。　　

○又谕、据镶白旗满洲都统奏称、养育兵乌什杭阿、路旁拾银一百七十余两。呈报参领未敢入己一摺。乌什杭阿、以养育兵路拾遗银。因未寻得原主。不敢私昧。即申报参领。甚属体面。不愧满洲淳风。朕深欣悦。乌什杭阿、著加恩即挑补领催。仍赏戴金顶。赏银五十两。并著将此通谕八旗。凡有行止卑鄙者。朕必严加惩办。似此性行笃诚。必优加奖赏。我旗仆等其交相劝励。用副朕教养成全至意。　　

○镶蓝旗蒙古都统阿克栋阿、老病解任。以镶黄旗护军统领春宁、为镶蓝旗蒙古都统。调正红旗护军统领绵志、为镶黄旗护军统领。以已革正红旗护军统领阿哈保、为正红旗护军统领。调正黄旗汉军副都统裕瑞、为镶红旗满洲副都统。以副都统衔格布舍、为正黄旗汉军副都统。　　

○以捐赀筑堤。予山东官员生监等、加衔有差。　　

○缓徵湖北兴山、巴东、二县、旱灾额赋。　　

○癸卯。谕内阁、刑部题覆、福建清流县民人刘庭观等、追逐林长发等落河淹毙四命一案。将刘庭观依殴死一家二命、及殴死三命而非一家者例。拟绞立决。核其情节。林得胜因贫难度。将妻吴氏嫁卖刘庭观为妻。并伊两子初佬、久佬、随至刘庭观家抚养。言明长成归宗。于伊妻身价内扣银十五两。作为养费。嗣林得胜将银花尽。欲将两子领回另卖。并索还扣存饭食银两。刘庭观同吴氏不允。林得胜旋邀林长发、林义发、黄赐、罗上鹤、于四更时分。至刘庭观家、抢抱两子跑走。刘庭观逐喊同刘成姑等往追。林长发等贪近小路逃避。误涉深水。均各淹毙。至此案刘庭观于林得胜初次向伊索还两子时。曾据林得胜供称、刘庭观同吴氏恐领回后两子冻饿。是以不允给还。迨经林得胜抢抱过手。刘庭观邀人往追。欲行夺回。其意尚为抚养幼孩起见。且被抢时并无逞凶斗殴情事。而林长发等四人落水淹毙。系因黑夜避走小路、涉河误入深处所致。刘庭观等赶至河边即已转回。亦非追逼致毙。惟事关四命。未便遽从宽减。刘庭观著改为绞监候、秋后处决。余依议。　　

○甲辰。圣祖仁皇帝忌辰。遣官祭景陵。　　

○上诣寿皇殿行礼。　　

○谕内阁、本日朕诣寿皇殿行礼。出神武门时。有昨日＜闲＞放张家口监督之内务府堂郎中广惠、在道旁碰头。及朕回宫。又有本日内务府奏署堂郎中之六库郎中伊昌阿、递署六库郎中之都虞司郎中广泰、在道旁碰头。其属胆大妄为。各部院司员职分较小。向来遇有加恩事件。从无碰头之例。即如张家口监督一缺。设＜闲＞用宗室及部院司员。伊等必不敢违例碰头。今广惠以内务府司官。辄仿效大员体制。而伊昌阿等、仅系递委署缺。亦相率效尤。又无总管内务府大臣带领。实属踰分。若六部满汉司官升迁调转。径行见朕谢恩。成何体制。伊等妄冀道旁瞻仰。朕即可记识其人。遇有盐政织造关差等缺。或可邀恩＜闲＞用。此实内务府人员昏夜乞怜钻营奔竞陋习。殊为可鄙。所有总管内务府大臣等、均著传旨申饬。广惠、伊昌阿、广泰、并著该管大臣转行申饬。三人俱交部察议。嗣后著该大臣等严行教导。傥再有不遵定制、任意妄行者。定行惩治不贷。将此旨通谕各部院知之。　　

○户部议准、陕甘总督惠龄疏报、乌噜木齐塔西河所、芦草沟、开垦地七顷二十亩。照例升科。从之。　　

○缓徵山东濮、菏泽、范、寿张、东阿、平阴、济东、利津、蒲台、滨、沾化、十一州县、并东昌卫、被水村庄、本年额赋。并蠲缓漕项银米。　　

○乙巳。以广东擒获博罗、永安、会匪逃犯。予总督倭什布议叙。赏署惠潮道吴俊、道员顶带。　　

○丙午。旌表守正捐躯安徽霍山县民何添尺妻包氏。　　

○缓徵吉林等处新丈地水灾额赋。并免被水村庄额米。　　

○丁未。谕内阁、御史体德奏、扎郎阿之子图萨、业已蒙恩释放、请饬令扎郎阿出埋葬银两、交与伊炳阿之亲属具领等语。此奏似是而非。向来刑部定例。凡过失杀人、及留养承祀者。均分别追出埋葬银两。给付死者之家。原以过失杀人者。实系思虑所不及。耳目所未周。而留养承祀之人。声明亲老丁单。是以均不拟抵。追给埋葬银两。免罪释放。使情法两得其平。若图萨踢伤伊炳阿身死一案。系属斗殴毙命。经三法司审明按律定以绞候。日前所以降旨将图萨释放者。祇因伊父扎郎阿、管理太常寺事务有年。典礼熟谙。于南郊大祀、一切引赞趋承。恪恭妥协。细核伊子图萨与伊炳阿争殴情节。究属误伤。明年办理秋谳。亦不应在情实之列。是以格外施恩。将伊决责。仍交扎郎阿带回、在家严行圈禁。此不过于图萨原拟罪名。量为末减。同一羁禁。免其久系囹圄。与过失杀人留养等项。判然不同。何所用其追给埋葬银两乎。若如该御史所奏、凡大臣子弟中、设有斗殴命案。俱准其交银给付死者亲属。而应抵之罪概从宽释。则大臣子弟。更易藐法滋事。甚至有行贿私和等敝□大。转非朕教诫矜全之意矣。体德所奏断不可行。　　

○又谕、兵部奏请将策拔克等分别降调一摺。策拔克查办高丽沟等处、偷砍木植一案。于初到盛京时。与巴宁阿商办未能慎密。透漏消息。致要犯疏纵。策拔克等知事已播扬。又辄将各处木厂查封。并拏获商人至数百余名。及至到官。均非此案正犯。无可问拟。遂加以笞杖罪名。从轻发落。其中虽未曾有拖累毙命情事。而策拔克等毫无把握。妄拏多人。实属波及无辜。奚能辞咎。策拔克、著降为二等侍卫。审结此案。即来京当差。巴宁阿、降为内务府佐领。仍暂署盛京工部侍郎。于新任到彼交替后。巴宁阿即在盛京办理宫殿岁修工程。　　

○以内阁学士萨彬图、为盛京工部侍郎。　　

○调镶红旗满洲副都统瑚素通阿、为正黄旗满洲副都统。正红旗汉军副都统贡楚克扎布、为镶红旗满洲副都统。以副都统衔喀什噶尔办事大臣富明阿、为正红旗汉军副都统。　　

○予喀喇沁贝勒丹巴多尔济子托恩多、头等塔布囊顶带。。　　

○旌表守正捐躯广东恩平县民陈维才妻邹氏。　　

○戊申。上诣雍和宫行礼。宣仁庙凝和庙火神庙拈香。　　

○谕内阁、朕诹吉于来年甲子二月初三日、临幸翰林院。上继前徽。恩荣艺苑。仍用唐张说东壁图书府五律字、分韵赋诗。朕赋东字、音字、二首。余三十八字。著派仪亲王永璇、成亲王永瑆、庆郡王永璘、定亲王绵恩、大学士公保宁、大学士庆桂、刘墉、董诰、协办大学士尚书宗室琳宁、协办大学士尚书掌翰林院事朱圭、尚书刘权之、那彦成、纪昀、觉罗长麟、戴衢亨、侍郎掌翰林院事英和、侍郎钱樾、玉麟、王懿修、潘世恩、戴均元、刘跃云、初彭龄、内阁学士关槐、通政使曹振镛、詹事王绶、南书房行走太常寺卿赵秉冲、通政副使莫晋、少詹事茅元铭、上书房行走翰林院侍读学士万承风、翰林院侍读学士周兆基、陈希曾、侍讲学士吴省兰、陈嵩庆、侍读吴鼒、侍讲王引之、中允鲍桂星、吴烜等、各分一字赋诗。其为字数所限、不得同与赋诗者。应重赋柏梁体一章。朕为首倡。诸臣依次联吟。俾清华列秩。共效赓扬。以昭盛典。。　　

○调广州副都统黄文燝、为镶蓝旗汉军副都统。　　

○己酉。申禁上控案件发原审官。谕内阁、恭查乾隆四十九年、钦奉皇考高宗纯皇帝谕旨、各省民闲词讼。经州县审断、复赴上司衙门控告者。该督抚司道等、往往仍批交原审之府州县审办。在该府州县心存回护。断不肯自翻前案。即派委邻近之府州县会办。亦不免官官相护。嗣后如有赴上司衙门控告者。该督抚即应亲提人证卷宗至省。秉公审办。设道路遥远、人证较多、恐致拖累。通省内岂无公正明干之道府大员。即当遴委前往研讯。毋枉毋纵。庶民情各得其平。仰见圣训谆谆、勤恤民隐至意。允宜实力遵行。向来督抚寻常参奏各案。督参抚审。抚参督审。因其迹涉嫌疑。令原参者回避。立义綦严。至各省民闲词讼。经州县审断不公、复赴上司衙门控告者。各督抚亦应令原审之州县回避。或亲提研鞫。或派员审办。方足以昭雪民冤。乃各督抚日久怠生。往往于上控之案。仍发交原审各员讯究。该州县心存回护。断不肯自翻前案。以致百姓抱屈莫伸。纷纷赴京呈控。朕亦常特派大员驰往查审。以期务得确情。督抚等皆系＜闲＞任大员。于地方事务。自应仰体朕怀。周察民情。不令少有屈抑。嗣后各省案件、如有离省较近地方、赴上司衙门控告者。即著督抚提齐人卷至省。亲率藩臬秉。公审讯。其犯证较多、距省遥远、未便亲提者。若令邻近州县前往究办。或彼此袒护。亦不足恃。当于隔属道府大员内、择其公明干练者。派委办理。庶可以杜瞻徇之敝□大。而小民等亦不致冤抑难伸。特此再行申谕。各督抚等、务宜遵皇考圣训、及朕之旨办理。傥仍沿恶习。犹将控案发交原审官员。或经朕察出。或被人参劾。必当惩治不贷。　　

○又谕、前因御史乔远瑛奏、本年查办贵州陕西经理军需各员案内。有原参严加议处、而吏部仅照常例核议者。有原参分别严议、而吏部不按银数多寡、概议以降五级调用者。特发交该部详查军需处分例案。妥议具奏。兹据奏称、定例各省督抚参劾属员。不得用严加议处字样。吏部办理此二案时。核其情节。均属滥支滥应。各员经理不善。咎实相同。而例无按其银数多寡分别轻重之条。是以均照军需钱粮擅自动用常例、一律定议等语。外省参劾属员。定例固有不应奏请严加议处之条。但既有此请。经朕阅看。其中或有不应严议者。朕必即行更改。若既发交部议。即同奉旨严议。岂可不遵。该部如以严议一节。惟特旨交部之员照例加等。若系臣工奏请者。仍照常例办理。即当随案声明。或将违例参劾之大员、据实参奏。方为正办。今吏部于黔陕军需两案。未经详晰声叙。未免拘泥。嗣后除特旨交部严议之案、仍加等核议外。其各省参劾属员。如有情节本轻、而上司遽请严议。或情节较重、仅请议处者。著该部即将奏请处分未协之原参督抚等、随摺声明。候朕定夺。　　

○谕军机大臣等、福建汀邵二府所属、与江西石城等县地界毗连。虽首逆李天奇等业已就擒。尚有廖广周、及夥党在逃。恐交界各县境。亦有匪徒勾结煽惑。玉德接奉此旨。即驰赴汀邵一带。相机妥办。如探闻江西匪徒势尚猖獗。即酌调闽省官兵协剿。傥江西将次办竣。玉德应暂驻汀邵一带择要严防。总须持以镇静。不可过事张皇。江西避难民人、现在搬入闽省者。应饬所属、妥为收恤。但须于抚绥之中。密加盘诘。恐有奸徒混迹在内。俟江西宁谧。再酌量将难民遣回。至闽省有无匪党勾结。亦应不露声色。严密访拏。不可扰累株连。激滋事变。将此谕令知之。　　

○庚戌。旌表守正被戕广东三水县民邓枝盛妻梁氏。　　

○辛亥。贵州巡抚福庆奏请、裁铜仁府属石岘苗弁。分设松桃厅属太平、磐芭、石茅、地方。下部知之。　　

○壬子。赏八旗兵丁一月钱粮。　　

○癸丑。谕内阁、前月朕因万年吉地工程。坚固宏整。当即将在工各员。分别给予升衔议叙。并赏缎匹银锞。旋经汪承霈等遵旨查明出力人员续行保奏。复降旨加恩、将各该员准以应升之缺升用。亦足以酬其劳绩矣。本日汪承霈等、又将曾经得赏银锞之监修人等、择其奋勉者。请仿照各馆之例。分别等第。奏恳议叙。殊属过当。在工各员。既已叠次邀恩。何得再三烦渎。且援照各馆誊录供事议叙之例。分别超等头等二等、开单进呈。恳予恩奖。尤为非是。汪承霈、范建丰、盛住、富兰、俱著传旨申饬。除另片所奏、泰宁镇左右两营守备白明玉、李坤、千总陈万邦、李宁和、张涌、把总吴彦培、张浦、外委葛瑞、张克圣等、自嘉庆四年兴工以来。照管料物。勤慎巡逻。尚为出力。俱著以应升之缺先行升补外。其余单开笔帖式吉祥等、及书算人共九十八员名、奏请议叙之处。均不准行。著交军机处存记。现在吉地尚有应办工程。俟二三年后。该员等在工如果倍加勤奋。再行奏闻。侯朕酌量施恩。　　

○甲寅。浙江巡抚阮元奏、试用训导叶机、熟悉洋岛情形。捐赀募勇。捕盗多名。并救出难民三十名。得旨嘉奖。命以教谕升用。　　

○以捐赀助赈。予浙江诸暨县绅士周源瀛等议叙。　　

○旌表守正捐躯四川犍为县民杨春先妻连氏。　　

○丙辰。上诣慈宁宫寿康宫行礼。　　

○申严番役子弟入仕应试之禁。谕内阁、御史王麟书奏、步军统领衙门、请将番役一项、仍准子弟居官、实属率意妄奏等语。番役人等专司缉捕。与各衙门隶卒无异。其子孙自不准入仕应试。上年特降谕旨、著之令典。如有再行滥请、以违制论。原所以别流品而重名器。今禄康等、辄以招募无人。仍请准其子弟居官。妄行吁恳。初奏上时。朕即以为事不可行。敕交该部详议具奏。谅部议自必驳饬。即或经部议准。朕亦断不允行。王麟书据实劾奏。实属持正可嘉。隶卒人等所以不准入仕考试者。贱其役非贱其人。寻常氓庶。原系良民。一经充当差捕。则执役微贱。自不得滥邀登进。若谓系由良民而来。则各衙门皂役、独不自良民来乎。况上年甫经降旨、定例遵行。番役等从前得过顶带。不准以实缺补用。其子孙应试中式者。祇准留其举贡生员。不准选用官职。其现在出仕者。概令彻回。今未及一年。复请准令入仕。予夺靡常。成何政体。且据禄康面奏、此项番役。即不便令其滥厕文员。或请加恩准令备官武职。俾知鼓励。更属非是。国家文武分途。名器则一。有何高下。若准令捕授武职。日后必致渐厕文阶。又将何以限制。如谓良民咸知贱役、不肯踊跃充当。则各衙门皂役。设亦挟制官长、以此为词。岂将隶卒子孙、亦概准其居官考试。有是理乎。看来禄康等、未免为番役所挟制。或竟受其怂恿。意存市恩。故为此奏。殊属冒昧。禄康、范建丰、皂保、均著交部议处。所有禄康等原奏之摺。该部无庸议奏。仍著照旧例行。　　

○谕军机大臣等、川省零匪。全数肃清。勒保由绥定起程回省。经过渠县、营山、蓬州、南部、阆中、一带地方。极为宁贴。且年岁丰稔。粮价平减。勒保惟当督饬该处地方官、加意抚绥。俾元气早复为要。现在陕境零匪未清。嘉陵江防兵、关系紧要。此项防兵。著俟德楞泰到川巡查后。实无一名余匪。回至成都。方可会商彻回原营。此时切勿轻散。将此谕令知之。　　

○以左春坊左庶子凯音布、为日讲起居注官。　　

○丁巳。旌表逼嫁捐躯湖北江夏县民张大勋妻董氏。守正捐躯河南禹州民袁大柱妻赵氏。　　

○己未。谕内阁、吉勒章阿、以伊弟阿那图、补授整仪尉、随报谢恩一摺。前伊子堆音德、由蓝翎侍卫补授三等侍卫。令伊弟阿那图、由笔帖式补授整仪尉。皆伊等照例升途。并非因吉勒章阿加恩。其摺内陈叙感恩语句。哓哓不休。殊属过当。伊即欲谢恩。亦应于奏事之便具奏。何必专摺。幸伊在乌噜木齐、与明亮同城。随奏报同发。若系专任。定因谢恩发报矣。新疆距京遥远。岂得如此疲劳驿马。除将吉勒章阿申饬外。仍通谕新疆各城将军大臣等、嗣后如遇特加恩施。亦必于奏事之便谢恩。如其子弟照例升迁。俱毋庸奏谢。俟回京时再行谢恩。　　

○谕军机大臣等、额勒登保等、自督兵剿办以来。前后各股贼匪数十万。俱以次歼除。额勒登保、身系经略。全功告蒇后。余匪可归入善后事宜。交本省官兵搜捕。况此时统计所剩、仅有百余零匪。又现有德楞泰可以接办。经略自不必日久带兵于外。著额勒登保于接奉此旨之日。即带印起程。所有未经办净贼匪。著交德楞泰督率搜缉。德楞泰俟明岁春融实在肃清。再回本任。其窜入川境之零匪四五十人、著交杨遇春专办。　　

○以故奉恩将军禄增子连聪、袭职。　　

○庚申。以大学士保宁、为内大臣。。　　

○贵州提督珠隆阿、因年老留京。署镶黄旗汉军副都统。以湖南镇筸镇总兵官富志那、为贵州提督。调甘肃河州镇总兵官仙鹤林、为镇筸镇总兵官。以甘肃永固协副将珠尔素、为河州镇总兵官。　　

○旌表守正捐躯直隶易州民王汶达妻王氏。　　

○辛酉。命礼部尚书那彦成、往黑龙江查办事件。以兵部尚书长麟、兼署礼部尚书。　　
</div>
    <div class="pagination">
<a href="清实录嘉庆朝实录_page163.html">上一页</a><span>...</span><a href="清实录嘉庆朝实录_page159.html">159</a><a href="清实录嘉庆朝实录_page160.html">160</a><a href="清实录嘉庆朝实录_page161.html">161</a><a href="清实录嘉庆朝实录_page162.html">162</a><a href="清实录嘉庆朝实录_page163.html">163</a><span class="current-page">164</span><a href="清实录嘉庆朝实录_page165.html">165</a><a href="清实录嘉庆朝实录_page166.html">166</a><a href="清实录嘉庆朝实录_page167.html">167</a><a href="清实录嘉庆朝实录_page168.html">168</a><a href="清实录嘉庆朝实录_page169.html">169</a><span>...</span><a href="清实录嘉庆朝实录_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
