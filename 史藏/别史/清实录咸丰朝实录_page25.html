<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 25 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 25 页/共 502 页</h1>
    <div class="content">○陕甘总督琦善奏报、甘肃河州等属。夏秋禾苗被伤。请俟秋成、再行勘办。得旨。妥为勘办。不可被吏胥蒙蔽。　　

○调江南徐州镇总兵官保恒、为直隶通永镇总兵官。以广东惠州协副将黄庆春、为江南徐州镇总兵官。　　

○甘肃凉州镇总兵官赵承德、以捏词告病。革职。以前任广东琼州镇总拴官鲍起豹、为甘肃凉州镇总兵官。　　

○赏总理丧仪王大臣。暨承办丧仪礼部、工部、内务府、堂司各官二级。添派总理丧仪之御前大臣。在任未久之礼部工部堂官、太常寺随从堂司各官、恭送梓宫、及扈从之王大臣官员守护陵寝之大臣、一级。守护慕陵拜唐阿兵丁、并随从兵丁、半月钱粮。　　

○赏看守各行宫弁兵、半月钱粮。　　

○是日回銮。驻跸秋澜行宫。　　

○癸丑。浙江巡抚吴文镕、奏报风潮涨溢。州县被淹。得旨。速行勘办。断不可稍有讳饰。　　

○福建按察使苏敬衡、因病解任、以前任江南淮扬道查文经、为福建按察使。　　

○修建浙江沿海塘工。从巡抚吴文镕请也。　　

○是日、驻跸半壁店行宫。　　

○甲寅。以祈祷灵应。颁发清江浦海神庙御书扁额。曰朝宗普庆。　　

○谕军机大臣等、刘韵珂、徐继畬奏、揣度夷情、并胪陈租住寺屋情形各一摺。另片奏、叠奉廷寄。查办夷人租约用印。地方官办理不善。并拒绝采购台湾煤炭。又核议周天爵前陈思患豫防各等语。＜口英＞夷强租神光寺一事。几至激成衅端。降旨查办。不啻至再至三。该督等既称该夷寂处萧寺。断难日久迁延究竟何时方可搬去。前此何以听其任意阑入。事关绅民与夷人。互相争执。该督等惟当持以镇静。出以公平。总期该二夷及早搬去。庶绅民均可相安。傥筹办终不妥协。竟至酿成事端。惟该督抚是问。侯官县知县兴廉、办理地方公事。不知详慎。著即行革职。至该夷觊觎台湾。希冀采购煤炭。并欲求换港口。自当与该处绅民、联为一气。正言拒绝。仍坚执成约。明白理谕。断不可稍涉迁就。致贻后患。总之为政不在多言。顾力行何如耳。朕为天下臣民主。不特封疆大吏陈奏。不能逆料其虚诬。即绅民众论。亦岂肯遽存膜视。该督等果能固结民心。外抚内防。筹及久远。自不致为士民藉口。转滋事弊。若徒托空言。夷患未消民情亦怨。试问身膺理寄。所谓好恶同民者。安在耶。懔之慎之。将此谕令知之。　　

○江南河道总督杨以增、奏报秋汛安澜。命诣河神庙祀谢。赏还顶带。并偕总督陆建瀛、下部议叙出力员弁。升叙有差。　　

○是日、驻跸黄新庄行宫。　　

○乙卯。孝慈高皇后忌辰。遣官祭福陵。上幸卢沟桥。诣龙神庙拈香。　　

○诣大高殿行礼。　　

○还宫。　　

○诣钟粹宫、问皇贵太妃安。　　

○谕军机大臣等、郑祖琛驰奏、修仁等处盗匪游匪、歼捦击退情形、又明江盗匪、窜至龙州滋扰各一摺。广西修仁、荔浦、贼匪。经官兵轰击。杀毙多名。而贺县地方游匪。窜入昭平。分为两股。胆敢围困官兵。伤亡将士。览奏实深忿恨。其明江匪徒。复敢窜扰龙州。戕害该厅官亲家丁。并掳去千总家属。同知王淑元不知下落。尤堪发指。现已飞饬云南督抚、迅调官兵二千名。驰往应援。并谕知林则徐、兼程赴粤督剿。著郑祖琛、向荣、张必禄、会同妥筹。督饬文武。激励兵勇。迅速剿办。张必禄、即未到营。林则徐、或亦尚需时日。该抚等不可稍事迁延。致存观望之意。其湖南贵州各官兵。迅即飞催前来。分路堵御。毋令该匪此拏彼窜。并分咨邻近各省。不分畛域。实力剿办。总须先分贼势不得令其各股句结。其已就歼捦各匪地方。又须安抚居民。毋令失所。致为贼匪诓诱。龙州同知王淑元、并千总家属、如何下落。甯明、馗纛两州营。及龙州仓库监狱。有无疏失。一并查明具奏。将此由四百里谕令知之。　　

○又谕、郑祖琛等奏、修仁等处盗厝。叠次歼捦。贺县道石墟一股游匪。被击逃回。又明江盗匪。现在窜至龙州滋扰。派兵往捕各一摺。粤西游匪。歼获殆尽。昭平一股游匪。四出滋扰。亟应厚集兵力。大加惩创。林则徐前已有旨。授为钦差大臣。颁给关防。计已迅速驰往。屡接粤西驰奏。总以贼多兵少。股数不一。鞭长莫及为辞。未见其因地相机扼要布置。现在贵州、湖南、云南、各省。调兵赴粤。已有六千余名林则徐。惟当通盘筹画。酌量地势远近。贼数多寡。派文武各员。分投进剿。务将大夥渠魁。并力歼捦。其胁从各匪。设法解散。总期迅速奏功毋致老师糜饷。是为至要。郑祖琛原摺片四件。著钞给阅看。将此由四百里谕令知之。　　

○又谕、徐广缙、叶名琛奏、遵查夷人情形一摺。夷酋呅口□安、前求采购台湾鸡笼山煤炭。该督接据照会。即立行斥驳。该酋在粤、并未续陈。亦未闻在闽复申前说。其欲换台湾地方。作为港口。现亦并无动静。惟夷情叵测。于成约之外。稍准通融。此端一开势必妄生觊觎。昨已谕知刘韵珂、豫为筹防该督抚仍当严饬文武、加意防备。持以镇静勿致别生枝节。是为至要。将此谕令知之。　　

○以广西剿匪迟延。革副将李殿元、王廷献、舒春、游击宋煜、都司陶玉德、守备李进荣、知州彭作檀职。均仍留任。　　

○予广西阵亡千总陈沛霖、苏成仁、把总谭正元、外委刘继成、祭葬世职。　　

○调云南兵二千名。赴广西剿贼。　　

○丙辰。上诣寿皇殿、行礼。　　

○诣钟粹宫、问皇贵太妃安。　　

○谕内阁、庆祺、朱嶟奏、节候已晚、粮多限迫、请豫为筹备一摺。据称本年重运漕船北上。节候已迟。湖北三帮、及江西前七帮、现已起剥北上、至江西后六帮、及湖南三帮、自安陵一带、剥运赴通。道路遥远。恐有偷漏使水等弊。且虞河冰冻结。不能抵坝。即相机卸囤德州仓等语。著漕运总督、山东巡抚、赶紧催趱。总期以速补迟。一律到坝。傥因限期迫促。随后各帮。不能全数抵坝。应否卸囤德州仓。以便回空南下。该漕督等、务当即速筹商。斟酌妥办。毋稍迟误。　　

○谕军机大臣等、理藩院奏、据昭乌达盟长、巴林扎萨克多罗郡王那木济勒旺楚克呈报。该郡王于本年八月内。启程赴京行至翁牛特旗地方。盘获外夷二人。携有夷书一本。及口□佛＜口兰＞哂国文凭一纸。已将该夷人、转送热河都统衙门等语。口□佛＜口兰＞哂屡遣夷人。私赴内地。意图传教。远至蒙古游牧地方。实违成约。著惟勤、即将该郡王所交口□佛夷二人、解往直隶。并夷书、及钞录文凭。一并发交讷尔经额。派员转解广东。并咨明徐广缙、饬交该国领回。并向该夷切实开导。嗣后除五口等处。不准私遣夷人。潜赴游奕。致乖成约。原摺著钞给阅看。将此各谕令知之。　　

○上以孟冬时享太庙。自是日始。斋戒三日。　　

○丁巳。孝敬宪皇后忌辰。遣官祭泰陵。　　

○上诣钟粹宫、问皇贵太妃安。　　

○戊午。上诣钟粹宫、问皇贵太妃安。　　

○谕内阁、漕粮为天庾正供。近来重运漕船。不能如期抵坝。以致顺空归次。兑受新漕。节节眈延。上年空运军船。因运河淤垫阻滞。直至春季。始行催归水次。本年南漕减歇较多。帮船起运。为数本少。乃沿途并不实力催趱。节次脱空迟延。江广各帮。或在临清。或在途次。分别起卸剥运。现在节逾霜降。水势日消。若不赶紧趱令归次。本年新漕受兑。必至贻误。关系甚钜。著漕运总督。严饬起卸空船。即刻连樯南下。衔尾趱行。不准片刻停留。并著东河、南河、河督。两江、湖广、山东、江苏、安徽、江西、湖北、湖南、各督抚。分饬军船经过地方。派委妥员。严切提催。及早归次。毋任稍有迟滞。并严饬约束经由各牐。及启堰灌塘役夫人等、相度水势。分别蓄洩。回空军船一到。立即放行。不得稽留阻掯。再有玩延。致干重咎。来年新漕。尤当赶紧办理。按限兑开。统限于四月初十日以前。全数趱至清江。克期渡黄北上。毋得因本年回空较晚。又复藉口眈延。傥将节次所降谕旨视为具文。仍致临事周章。有逾例限定将该漕督及有漕各省督抚、严行惩处。决不宽贷懔之慎之。将此通谕知之。　　

○又谕、杨殿邦等奏、全漕尾帮。催至临清牐河、及筹办截堵一摺。本年南漕迟缓。节经降旨、饬令严催。兹据奏称、九月十九日。将湖南尾帮。催出临清牐河。漕船已全数过竣。现在节逾霜降。著该督仍严行催趱。相机妥筹。无论在临清起剥。抑或在途起剥。总期迅速剥运。俾各帮及早回空归次受兑。毋再延玩。贻误新漕。　　

○缓江西湖南各帮丁、本年应交余米。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。冬十月。己未朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭宣宗成皇帝暂安寝殿。　　

○遣官祭孝穆成皇后。孝慎成皇后、孝全成皇后、陵寝。　　

○遣官祭孝德皇后殡宫。　　

○遣官祭端慧皇太子园寝。　　

○诣钟粹宫、问皇贵太妃安。　　

○颁咸丰元年时宪书。　　

○试中式武举江培筠等五十二名于太和殿前。　　

○谕内阁、穆腾额等奏、由西藏所属地方访有应得哲布尊丹巴呼图克图呼毕勒罕、聪慧幼童。请旨归入金瓶签掣等语。哲布尊丹巴呼图克图、涅槃已及二载。兹据穆腾额等奏称、访得聪慧异常、英灵夙著、幼童二名。实属祥瑞之事。览奏实深欣慰。著班禅额尔德尼来藏。会同驻藏办事大臣、达赖喇嘛、及伊弟子达喇嘛罗布桑巴勒卓尔等将此二童之名。归入金瓶。敬谨唪经。以便定掣呼毕勒罕。　　

○改铸山西忻州知州。印信从巡抚兆那苏图请也。　　
</div>
    <div class="pagination">
<a href="清实录咸丰朝实录_page24.html">上一页</a><span>...</span><a href="清实录咸丰朝实录_page20.html">20</a><a href="清实录咸丰朝实录_page21.html">21</a><a href="清实录咸丰朝实录_page22.html">22</a><a href="清实录咸丰朝实录_page23.html">23</a><a href="清实录咸丰朝实录_page24.html">24</a><span class="current-page">25</span><a href="清实录咸丰朝实录_page26.html">26</a><a href="清实录咸丰朝实录_page27.html">27</a><a href="清实录咸丰朝实录_page28.html">28</a><a href="清实录咸丰朝实录_page29.html">29</a><a href="清实录咸丰朝实录_page30.html">30</a><span>...</span><a href="清实录咸丰朝实录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
