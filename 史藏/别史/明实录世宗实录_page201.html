<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 201 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 201 页/共 518 页
  </h1>
  <div class="content">
   ○己亥原任巡抚贵州都察院右副都御史任辙卒在贵州坐征苗无功革职官带莅事及卒诏复原官赐祭葬如例  革石城王府镇国将军栱木□充为庶人夺其弟栱栈栱恩栱＜木沓＞等俸半年坐群殴新建县知县刘勃故也
　　○丁丑巡按浙江御史萧瑞蒙以乡试失火论执事诸臣罪诏下金溪县知县刘炌等六人于御史问右参政马森按察使陈洙副使谭太初各夺俸一月  以富川县黑松峒猺之乱夺四川都司署都指挥佥事易堂俸一年余谪戍输续有差  荆府辅国将军厚火□著与都昌王载塎有隙夜率家人吴俸等入载塎府捽缚载塎劫千余金以出载塎发狂乃纵火自焚其宫投一子于井溺死抚按以闻诏下法司拟罪俸等处斩余党恶皆谪戍厚火□著夺禄一年
　　○戊寅先是都御史商大莭为仇鸾听构系狱鸾诛大节故所部卒石镗孙九思等伏阙为大节讼冤＜锍-釒＞再上兵部右侍郎张时彻等因覆言  陛下总揽乾纲昭明赏罚故犯者虽小必刑过误者虽大且宥今大节心在国家祇为逆鸾掣肘以底于法原情论罪似亦在过误之除乞俯顺群情还其旧服  上怒曰生杀大柄朝廷自有处分尔等敢以小人之言輙擅拟覆其令自劾于是时彻上＜锍-釒＞谢罪得旨降时彻俸二级夺职方郎中江冕迟凤翔俸四月员外郎以下二月
　　大明世宗肃皇帝实录卷三百九十


大明世宗肃皇帝实录卷三百九十一
　　嘉靖三十一年十一月己卯朔  命纳  裕王景王妃入宫候择吉成婚  建秋报岁典于洪应雷宫分遣英国公张溶等祭告各宫庙
　　○辛巳周府封丘王安湜薨赐祭葬如例谥端惠
　　○壬午巡按江西御史孙慎劾奏四川巡抚戴鱀前任江西左布政使贪污不职状章下吏部设二议覆请一行勘一罢斥  上曰尔等职司铨衡鱀应否去留当有定见何为两可奏请令更拟以闻于是部覆奏鱀回籍听勘报可  南京刑部尚书顾应祥引年乞休不允
　　○癸未改提督军务兵部左侍郎孙桧于户部桧初以兵部侍郎提督蓟州改调用荐复原官至是御史王民论桧疏庸寡谋不堪分阃重寄乃复改户部侍郎总督仓场督理西宛农事
　　○甲申礼部＜锍-釒＞奏累朝亲皇婚礼洪武年间以父婚子皆行礼禁中将之国而后出外府弘治宣德间以兄婚弟移出外府既成婚而后之国今  二王婚礼似当从  皇祖之制行于禁中得旨于各府行礼
　　○丙戌  命兴安伯徐梦赐掌府军前卫事新宁伯谭功承佥书左军都督府军四川都司佥书署都指挥佥事周承芳掌本都司事
　　○庚寅升狭西左布政使张臬为都察院右副都御史巡抚四川  大同守臣言二月间新平堡泥河威远诸处官军数与虏战前后斩首八十五级俘四人诏升游击欧阳安二级把总官刘汉二级余赏银赎罪有差
　　○辛卯原任兵部尚书翁万达卒赠太子少保赐祭葬如例万达广东揭阳县人嘉靖丙戌进士历户部主事员外郎中广西梧州府知府皆能其官升广西按察使司副使画赞督府蔡经讨平土舍破左江断藤峡徭蛮有功升浙江右参政改广西平莫登庸之乱称首功累升都察院右副都御史巡抚狭西迁兵部右侍郎总督宣大偏保军务发宗室充灼叛谋击虏遁去擢右都御史己酉春虏入宣府逼居庸万达督战却之以功升尚书兼右副都御史寻召入本兵以父丧回籍庚戌秋诏夺情起宣大总督会虏犯京城本兵得重谴诏复改兵部尚书万达方病疽结芦墓间闻命单骑就道不四十日抵京时虏患方棘  上日夕徯万达至意迟之以问大学士严嵩嵩惧失  上旨不为申理逆贬兵部右侍郎兼右佥都御史经累紫荆诸关以京察自陈乞罢终丧制  上怒疑其避事免归至是年十月复起为兵部尚书命未至卒万达幼頴异五岁能诵书性刚介坦直为于忠孝处国是若其家南北征讨诸所谋画深远周至无不措之有功守之可久驾驭将士能尽其才而得其死力其料敌甚审临敌每以身先士卒故所至咸以威略著闻庚戌之变  上曰夜急才亲趣召万达万达且至不先记谢嵩嵩密使人谕指亦不应是时嵩子世蕃擅权黩货文武吏入贿其门即谕吏兵部铨右秋无敢桡首虑万达强执乃乘  上怒媒蘖之万达竟坐废忧惧而卒隆庆初追谥襄毅至今宫者称嘉靖中年后边臣行事边机宜建言中肯窾万达一人而已
　　○己未初八九月中虏之三入大同也巡按御史蔡朴极论诸将懦观望失事之罪总督侍郎苏祐则以血战斩馘闻＜锍-釒＞俱下兵部覆言大同浃旬之间虏寇三犯地方残破诚如朴言第本镇兵马先因挑选入卫残弱兼以饥困值兹大举众寡勿敌而各镇巡官能督率防遏比之拥兵自卫有罪无功者不同且今虏收近边正紧急用人之际似宜少从宽贷又不同近岁饥馑相仍加以兵变遗民无饥生事可悯宜亟选风力科道官相视拯恤  上皆从之诏总督苏祐免究巡抚都御史侯钺总兵吴瑾各夺俸半年余各视功罪赏罚有差仍令选给差给事中一人往会督抚诸臣将兵马钱粮及赈济修边事宜尽心区画具奏无得虚文误事
　　○丙申  孝惠皇后忌辰遣玉田伯蒋荣祭  茂陵  孝烈皇后忌辰  奉先殿行祭礼遣武定侯郭守乾祭  永陵  上谕礼部朕  皇考旧制承天府今建奉玄元祐宫久未安神其命侍郎孙升行祭告礼  升广西按察使魏一恭为山东右布政使  兵部覆给事中袁洪愈御史李承华条陈六事一查大辽东戊马为京师外蔽不宜与诸边同调入卫请罢宣大兵留本镇防御止辽东兵驻蓟辽之间约贼若内犯则入关应援失期与战败同罚贼若越宣大而犯蓟镇则令提督武臣扼其前本镇主兵拒守宣大辽东应援左右夹击之若越令口以犯辽东则辽东入卫口还镇自防仍各令谨斥堠远间谍毋为敌所误一三卫我之藩篱比来种类日藉要赏不遂往往輙为虏用宜令守臣具核何夷住牧何地部落几何宜于何关抚赏何人为长为副宜赏何物所部何以量赏分次立格每岁春秋赏不过二次责之侦报有功则优之或奏请升援以为绁其心一蓟镇修边取之所部军已自足用少则益以中都河南山东京掺班军不必更烦八府之民一军士不用命者宜使将得行法将不用命者都指挥以下总督得行法千百户以下总兵得行法总副参游官得先取死罪招戴罪杀贼总兵失误军机总督得参究宜赏者亦即给信与千之勿得稽迟一各处马政官掊克多端宜重禁之分上中下考选吏部黜陟一昌平顺义怀柔等处残破已甚宜蠲其所捕马草等税及协济各处驲传之费宜令太仆寺停徵马价俟豊年价之报可
　　○丁酉夜月犯鬼宿西南星
　　○乙亥初命江西建安乐安戈阳三王府分管各宗室建安以钟陵一府附之乐安以石城瑞昌二府附之戈阳以临川宜春二府附之凡事转奏行庆贺等礼轮次从尊仍更赐弋阳王印革去管理旧名先是宸濠国除以府事暂令郡王管理而不冠某府二字于上至是各宗遂起争心讦奏弋阳王长子多焜不宜世袭管理礼部因援山西交城襄垣庆城府例请从之  升大理寺卿郭鋆为工部右侍郎  改南京光禄寺少卿吕光洵为光禄寺少卿  升铜仁分守参将署都指挥佥事石邦宪为署都督佥事充总兵官镇守贵州兼提督平清等卫命代州参将署都指挥佥事张琮充副总兵分守昌平等处
　　○庚子  南郊视牲遣公张溶代驸马邬景和伯陈圭尚书欧阳德轮视  给事中袁洪愈条上赈济粮饷恤民三事一大同数被虏患朔州等处疮痍尤甚宜发帑银行鴈门紫荆二关召商籴粟输以赈之仍请＜锍-釒＞桑乾河以通粮运一顺义县及大小各渤海所黄花镇等处粮刍露积山野无仓场贮蓄无官攒守支宜增置其调度钱粮惟委之总督便不必添差督饷大臣一畿辅诸郡兵繁赋重宜掣其粮役清其驲传蠲其逋召以赈恤之户部覆请雁门紫荆输粟朔州道里辽远＜锍-釒＞桑乾河恐防险固乞下各抚臣条其利病余皆可行  上是之
　　○辛丑总督湖广州贵兵部右侍郎张岳以擒获首恶地方事宁奏报诏三省巡按御史核实功罪籍具以闻初岳于二十九年冬督集三省兵会剿诸苗夷殄甚众入春散兵后遂以捷奏是时贼首龙许保吴黑苗未获乃借湖广蜡尔等寨苗兵并其残党数百人乘虚袭入思州焚掠而去朝议遂哗然谓苗实未平岳虚张功捷为欺诳诏切责之夺其右都御史职岳殊自恨未几将石邦虑等被群苗于猫儿囤遂督兵于尨塘鬼捷等地穷摉山箐余苖震惧悉求身听抚献还所掳思州男妇印信俄而生缚能许保以献八月湖广兵讨诸叛苖平之获其首恶李通海苗羊仔等石□朵于市于是苗情大定恐恐奉约朿刻期入郡邑为市其党有讼亦出就官司质平不敢复相仇杀三乖晏然且岁终岳以黑苖未获惩前思州事未敢报诸镇巡司道官与岳俱停俸如故是年八月邦宪以计购乌朗土官田兴邦等斩黑苖囊首以献黑苗囊首以献黑苗初有众百余悍鸷冠诸部比临诛惟余三人悉歼之自多故来凡恶酋有名称者咸屠刈无所漏脱苖患自是遂熄
　　○壬寅以  大祀博制誓戒百官  上不御殿命司礼监官赍手敕谕礼部戎命官及百执事各加敬奉行  改太仆寺卿窦一桂为光禄寺卿  以雹灾免大同左右等卫所并朔州怀仁各州县民屯秋粮有差仍命抚按官发该镇煤盐等税及所司赃罚银与预备仓粮相兼赈济饥民  初给事中林懋举御史王民皆言南京浦子口宜设战船习水战以备不虞南京兵部尚书屠楷等言留都长江天堑南有新江口营统水卒以扼江洋之险北有浦子口营统陆卒以遏凤阳之衡至严也今浦江口军不满二千不能当江口之十一而水战又非所战不若量选逻卒置之江口而于浦口沿江增墩台十座选军二百人守之长江寇来陆军协力拒战绝其登岸之谋北岸有警水军沿江应援断其入江之路庶为长便兵部覆当如楷等言报可
　　○甲辰以冬至节遣恭顺侯吴继爵长宁伯周大经彭城伯张熊武定侯郭守乾分祭  八陵都督佥事沉至祭  恭仁康定景皇定都督佥事王朝用祭  恭让章皇后中官祭  孝洁皇后各陵寝□八
　　○乙巳冬至大祀  天于圜丘命公朱希忠
　　○丙午免贺文武百官朝服诣奉行门行五拜三叩头礼各上表贺  免宴赐节钱钞
　　大明世宗肃皇帝实录卷三百九十一


大明世宗肃皇帝实录卷三百九十二
　　嘉靖三十一年十二月己酉朔  诏于京城内外并顺天等八府选民间女八岁至十四岁者三百人入宫
　　○辛亥升兵科左给事中凌汝志户科左给事中王国祯为都给事中兵科右给事中徐纲为左给事中户科给事中游震得礼科给事中王鸣臣为右给事中汝志震得户科国祯兵科纲礼科鸣臣刑科  故户部尚书兼翰林院学士李廷相子官生孝元以听选至京陈其父讲读劳且言阻王□赞亦户部尚书荫其子廷柱未仕卒乞并叙部覆请免孝元候选即为铨补许之  命中都留守陈直言充右参将分守贵州铜仁等处
　　○壬子  慈孝献皇后忌辰  奉先殿行祭礼  泰宁侯陈□土尸□□卒赐祭葬如例  河道都御史曾钧奏上治河方略自房村集至□只沟曲头诸处当浚自徐州高庙至祁州所河诸处当筑堤约工费当用银十一万三千余两有奇乞发淮扬余盐并邻省事例银两协济其诸省解京扣剩河道及南直隶赃罚等银亦宜暂留以助大工工部覆议  上曰河患异常所在有司慢不经心姑记罪候处钧所请俱从之仍令会同漕运同御史连矿以实举行自后可道钱粮别衙门不许擅自动支
　　○癸丑兵部覆御史温景葵奏十月二十日虏犯辽东锦义地方官军斩首四十七级各堡将士斩首八级得虏马二百二十匹我军亡者亦三百三十余人臣虑首功未实未敢议赏其广宁中屯卫指挥使郝堂等四人久亡尤多守备吴佩等八人次之总兵赵国忠张齐又次之请轻重论赏而追录阵亡指挥柏凤千户张勇程世禄等得旨国忠济俱勿问降堂等俸二级夺佩俸半年俱戴罪立功凤赠都指挥使勇世禄俱指挥使其子承袭各加升二级阵亡官军各恤录如例  兵部类奉今年山西镇防虏功次正二月驴皮寨等处虏凡四边总兵李涞游击史略李良臣前后御之斩首十二级八九月间虏再瞰三关总兵李涞督诸将扼险邀之虏不得入至九月二十九日虏数万骑突入神池利民等堡涞率游击李良臣丘升杜承勋郭纲郭震等迎战于野诸沟驱之出境斩首二十二级终岁无所损失请优录诸将及督抚官劳绩诏总督蓟祐升从二品俸赏银五十两纻丝四表里巡抚许论升兵部右侍郎兼右佥都御史李涞升署都督同知各赏银三十两二表里丘升等各银二十两是时史略以大同失事被勘李良臣前以失事降级诏俱贷而复之
　　○甲寅朝鲜国王李峘以洪武永乐间所赐乐器敝坏奏求津管仍乞遣乐官赴京校习以遵  圣朝礼乐之制许之  朵颜等卫都督影克等差头目猛可万等进马贺冬至节宴赉如例  改南京太仆寺卿张舜臣为太仆寺卿
　　○乙卯广东化州池地震大桂山有声如雷
　　○丙辰罢百官腊宴
　　○丁巳  命郑府庐江王祐＜木昂＞管理府事祐＜木昂＞于郑王厚垸为堂叔厚垸既废礼部据抚按官议列上所宜管理府事者郑世子载堉繁昌王祐＜木昂＞及祐＜木昂＞  上谓载堉罪人子不当用乃持敕予祐＜木昂＞祐＜木昂＞即前进献谷者也  内官监太监杜泰提督光禄寺所乾没内帑银以数万计光禄寺少卿马从谦奏发其奸泰亦奏从谦盗用大官食物及诽谤不忠状巡视给事中孙允中御史狄斯彬交章劾泰如从谦言因劾寺卿高燿不能觉察四署正通同为奸乞并治诏逮从谦泰于镇抚司讯鞫科道官待问明议处已镇抚司讯上泰因公侵有从谦挟私奏讦俱属有罪苐所引诽谤暧昧谙无证佐不足深诛  上竟怒从谦诽谤下法司令与泰各候追赃完日拟罪以允中等党护降边方杂职镇抚司官断狱不当夺俸五月于是法司议从谦当坐盗内府财物者律赎徒为民第所指诽谤虽无明据然迹其狂悖不恭虽依常典直发极边卫充军泰送司礼监奏处  上怒未已诏执从谦廷杖八十发烟□□□早□充军泰革任以能发谤臣免罪从谦遂死杖下
　　○戊午旌表福建孝子孙炳等二人烈妇王氏节妇陈氏等共十二人  狭西巡按御史姚一元奏九月十三日虏七十骑寇宁夏蒋鼎林皋等入堡杀二千余人掠头畜以万计因劾失事副总兵郑献游击胡宗道守备郭田及总兵吉象巡抚张镐等因发镐奸赃状  上命革镐职回籍听勘夺献等官下御史逮问住象等俸令戴罪杀贼
　　○乙未工科右给事中李用敬奏开胶莱新河其略谓迩者河道湮塞深妨国计间之胶莱之间有新河一道在悔运旧道之西乃元人欲开通以避海涛岛屿之险而未成者先是山东巡海副使王献悯登莱之民土瘠人稀生理不足皆由舟楫不通常按元遗亦凿马壕石底以通淮安商贾建新河等开八坐以畜洩水患导张张鲁白现诸河以济水道见今淮安之舡由淮河直抵麻湾即新河之南口也由海仓直扺天津即新河之北口也自南口以至北口仅三百三十余里各有潮水深入中有九穴湖大沽湖诸流可引其淤塞未通宜量加浚者一百五里宜深加浚者三十余里元人用功已开其三今之用功当任其二此皆彰明可见者乞选才望官一二员会同抚按官亟为修举＜锍-釒＞入工部覆行所在抚按详议其奏报可
　　○庚申升南京通政使司右通政郑大同为南京太仆寺卿
　　○壬戌改南京大理寺卿卢勋为大理寺卿  吏科都给事中何云鴈条奏考察六事一稽考语以防欺误言五花文册所载天下众官考语中间多有举刺相戾迁转不一吏缘为奸宜令员外主事各一员将造完文册查对异同有差误者正之一究逃官以惩不恪言贪墨之吏计当必黜乃恣意朘削囊橐满盈临期则寄文册于吏胥委而去之又其次者或中涂托疾而遥候处分或先欺给由而预图规避此辈只求肥家原不爱官若罪止议罢是纵之使贪也宜将在逃官行原籍抚按追赃问拟其以托疾给由迁延者照不谨例罢斥一禁续遗以敬官邪言来朝官方多科歛以充在京馈遗宜申饬严禁馈者与受馈者许缉事衙门不时访捕一体治罪一止许奏端士风言被语之官不自引罪往往归怨于人或上状自明或投书反噬宜俱置勿理付所司重论之一旌异能以昭激劝言  祖宗朝有宴廉赏能故事近不举近行宜议复一饬法典以肃远人言往年四川云南土等夷等官来朝违限俱特旨宥免虽一时怀远之人但恐数事姑息积玩坐奸将来犯法更有大于此者自后请坐罪如律使知创惩部覆从之  命湖广都司佥书署都指挥佥事贺麟见掌中都留守司事  昌化王府庶人俊木□遭以贫无赖诈遣其妻杨氏质富人赵辐家因诬辐以奸夜率潞城王府中尉俊木□贷阳府庶人充鱼等袭劫其家辐前知避匿俊木□遭无所发怒遂与俊木□贷共杀杨氏事闻下法司按验得实  上以其败伦伤化勒俊木□遭俊木□贷自尽发充鱼禁住高墙命抚按官治教授贾镇等罪
　　○癸亥  贞惠安和景皇后忌辰遣彭城伯张熊祭  陵寝  法司上是岁天下恤刑官论囚矜疑之数北直隶八十四人南直隶江南七十二人河南十九人山东二十六人山西二十九人狭西十四人四川十五人湖广二十三人广西十八人福建三十七人江西十七人浙江十六人云南贵州八人诏俱免死发戍
　　○甲子礼部类奏灾异得旨  上天示警灾异屡见朕深切祗惧其亟行内外衙门官痛加修省尽心职业共图治理不许徒事虚文
　　○乙丑升提督四夷馆太常寺少卿张鹗翼为南京通政使司右通政
　　○丙寅  命南京河南道试御史朱纲金浙徐栻江克用实授录狭西死事官军打硙尸王子受等二十二人白寺口朱贞等二十二人升赏如例
　　○丁卯夜月犯水星
　　○戊辰  命保定侯梁继璠等为正使翰林院编脩明正蒙等为副使持节册封庆定王台浤世子鼒枋为庆王妃李氏为庆王妃徽恭王厚爵庶第七子载堡为怀庆王庶第八子载塔为咸平王吉王载均庶第二子翊銮为龙阳王泯王誉栾庶苐六子定火□童为南漳王庶第七子定叶为祁阳王南城兵马副指挥王化女王氏为岷世子妃北城兵马副指挥栗邦用女栗氏为缓宁王妃淮府南康庄惠王见湁嫡长孙厚□□火为南康王晋府永和安简王知燠嫡长子新墥为永和王夫人王氏为永和王妃代府进贤庄惠王俊樻嫡长子充火□它为进贤王河南庄安王充爔庶第一子镇国将军廷堄为河南王夫人边氏为河南王妃周府临湍庄懿王睦檠嫡第二子镇国将军勤緂为临湍王临汝恭康王同御庶长子镇国将军安洔为临汝王夫人刘氏为临汝王妃上洛康裕王安瀼嫡长子睦＜木盛＞为上洛王夫人李氏为上洛王妃汾西端惠王睦桍嫡长子勤火□隽为汾西王夫人于氏为汾西王妃东城兵马副指挥周楫女周氏为唐世子妃西域兵马副指挥曹凤女曹氏为伊府安乐王妃南城兵马副指挥程应奎女程氏为藩府镇康王妃西城兵马副使指挥李登云女李氏为肃府延安王妃
　　○己巳以冬深无雪谕顺天府官所涛
　　○庚午补服关左春坊左中允李玑以原官兼翰林院脩撰  命通州守备指挥佥事王统充神枢营左击将军山西参将署都指挥佥事刘继元充神机营练勇参将遵化守备指挥同知刘＜氵亟＞浮图峪守备指挥佥事施相蓟州守备指挥使刘乾俱神机营佐击将军
　　○辛未兵部覆巡抚保定都御史艾希淳等条陈地方事宜一保定兵仅七千八百有奇已有总兵及坐营两都司领之复增两游击非便乞散归本镇其易州副总兵旧以领没山定州班军而设今军已他属亦宜省一保定调聚班军数多宜令游击刘环领建州班军曹慎领河间班军就本处练习每岁六月则定州军移易州河间军移涞水以待徵发一近以虏患增给保定马四千余暂借六千余皆宜归之太仆转充新立游兵一达军生齿日繁骄悍成习且有内地奸民逃租税旨窜入其籍煽诱为非渐生不靖宜令各卫选其壮者训练而节制之防秋之日分布诸关防守便一紫荆重地宜以茂山卫班军戍曰右口者改戍本关一狼牙隘口接大同之灵丘乃虏所入道宜彻倒马关把总改充提调增军戍之诏可
　　○壬申以岁终修谢典于内殿分命文武大臣成国公朱希忠等祭告各宫庙百官俱吉服斋洁办事法司停刑五日  上命礼部传谕百官曰朕钦承天祐崇事玄修今岁春护非常感恩莫报凡尔内外诸臣宜尽一体大义勿欺勿慢  治宣府镇八月十六日虏二千余骑掠镇冲台等处守臣失事罪诏夺参将许实等六人俸半年指挥使董国忠等三月皆戴罪杀贼
　　○癸酉大雪百官上表称贺  升原任南京太常寺少卿王梦弼为都察院右佥都御史巡抚宁夏  升兵部职方司郎中江冕为光禄寺少卿
　　○甲戌遣山西民兵戍京师者三千人还镇
　　○乙亥改太仆寺少卿雷礼为太常寺少卿提督四夷馆起服阕大理寺右少卿马天驭为本寺左少卿  命大同西路参将署都指挥佥事李辅充副总兵官协守宁夏
　　○丙子  命京营佐游击将军署都指挥佥事崔麒充右参将分守肃州
　　○丁丑岁暮行大祫礼于  太庙命英国公张溶代  以正旦节遣定国公徐延德长宁伯周大经玉田伯蒋荣武定侯郭守乾分祭  八陵都督佥事王朝用祭  恭仁康定景皇帝都督佥事沉至祭  恭让章皇后中官祭  孝洁皇后各陵寝□八  锦衣卫带俸指挥佥事赵汝诚奏乞脩理房价工部覆汝诚千户特蒙恩给房价例不重给  上是之令着为定例  是岁天下户口田赋之数户凡百六十万九千三百五口六千三百三十四万四千一百七田地四百二十八万三百五十八顷一十五亩有奇米一千八百二十二万四千七百七十四石有奇麦四百六十三万五千八百二十一石有奇草二千五百九十万九千八百二十八朿有奇丝绵七万三千一百七十二斤有奇绢三十二万四百五十九疋有奇绵花绒二十四万六千五百五十九斤有奇布一十三万三千二百六疋有奇土苎六十五斤有奇户口钞一千七百五十五万六千五十锭有奇杂课钞六百五十八万七千七百五十八锭有奇盐课盐一百六十七万一百二十二引有奇盐课银一百一十万三千八百一十一两有奇茶课茶五十六万八千九百七十九斤有奇屯田子粒三百七十四万二千五百五十石有奇屯地银一十四万八千一百四十五两有奇年例金二千两水银二百二十九斤朱砂四十六斤八两漕运米四百万石内改折一百六十六万七千一百六十三石实运米二百三十三万二千八百三十七石
　　大明世宗肃皇帝实录卷三百九十二
　　


大明世宗钦天履道英毅圣神宣文广武洪仁大孝肃皇帝实录卷三百九十三
　　嘉靖三十二年正月戊寅朔  命成国公朱希忠代行拜  天于  玄极宝殿是日日食阴云不见有顷大雪百官以捄护罢朝贺次日始朝服诣奉天门行五拜三叩头礼仍上表称贺免群臣宴赐节钱钞王府进贺人员及四夷朝贡使仍宴于阙左门巡视浙江都御史王忬奏海防赏格四事一擒斩真倭从贼一人赏银十五两次从贼首二十五两渠魁五十两一抢斩漳寇海寇为从者赏银三两次剧贼首五两船主渠魁二十两酋首为众所服者五十两其夺获贼艘大者五两中者二两小者一两俘获男妇每五名赏银一两若诛戮所俘冒功及邀杀来降者治如律一善用火器击杀舵工贼首令其引遁及击破寇舟于未接之先者大舟赏银二十两次者十两小者五两若有献奇取捷批亢捣虚者虽无斩获并以功论一临阵被创者给银一两被杀者给银五两复其家有先登陷阵而死者给银二十两若哨守官督战没于浑者临时酌请恤典兵部覆如其言报可兵部覆总督戎政豊城侯李熙等条奏戎务四事一精拣选今营兵不下十二三万三人拔一亦可得选兵四万五军营定以二万二千一万属之总督万二千分属四游击神枢神机二营各九千分属三佐击而诸将领千把总俱遴选更调以统领选兵二明赏罚每选兵岁给器械银一两开操时月加粮五斗约岁费银十二万余两宜番收各省班军徵其行粮之半给用三养铳气营兵日操率晨出暮归生计既妨困餧日甚欲求精铳殆不可得乞将选兵于三六九日入营以均莭劳逸畜养锐气其将佐一视教练成否以为殿最四禁讹言京兵偷惰成风一遇清窍选练輙起讹言使任事者疑畏中止乞命所司捕治＜锍-釒＞入大学士严嵩等言  祖宗设大营内护京师复令河南山东凤阳大宁四都司军分春秋班入卫盖以居重驭轻有防微之深意是以百五十年未敢轻变今营兵十三万数已不多宜访求弊源大加振举岂可付之无柰只选四万之众练之是京师所恃止此四万军而已其余十万之众悉为弃物费粮饷以养疲羸岂计之得也各入卫兵近年虽有私放折乾之弊每严清查之令人心尚各知警今若奉旨折乾则  祖宗良法深意一旦荡然恐异日贻累匪细查李熙等既如此建议不为之处他日得以藉口诿罪合无准其挑选增给粮饷加意练习务期可战将来免复徵调边兵其余营军仍责令照旧训练以资护守不可因而废弛  上报曰卿等所谓甚是其拣选军计费不多亦湏可久费而得济方可不惜耳乃降旨曰朕更新戎政设置将领欲使士马精强缓急得用李熙等受兹重寄当殚心整理以副任使其会同巡视科道官慎选严练务堪战守其余营兵仍一体清查训练不得诿以拣出遂尔废弛班军赴京操备系  祖宗成法岂宜擅更折粮不允行所议增给银米户部如数给与一年以后奏请裁夺已而兵部选诸将曾经战阵刘大章等十二人统领操练因请命大章等各选所部兵部前议四万外再选备兵万人令兵部主事方祥李桥王遴王之诰同巡视科道官覆选训练诏俱允行
　　○先是大学士严嵩等言徐邳等十七州县连被水患民饥剽劫吏不能禁恐生他变乞命户部给发余盐银两及徐淮等仓存留粮米选差大臣出赈仍令工部行巡抚及河道官急将黄河下流设法＜锍-釒＞浚令水归故道百姓有庐室田亩可依得以安堵  上从其言命河道都御史曾钧漕运都御史连矿作速勘处以闻至是钧等奏谓留伶台至赤晏庙凡八十里乃黄河下流顷为游沙壅塞以致奔溃此是＜锍-釒＞浚所最先者次则草湾老黄河口冲决渰没安东一县亦当急筑既成之后宜筑长堤矶嘴以备冲击又三里沟新河口此旧口水高六尺若开旧口虽有沙淤之患而为害稍轻共开新口未免淹没之虞而漕舟颇便宜将新口暂闭建置闸座及将高家堰增筑长堤原建新庄等闸加石修砌以遏横流但挑筑工料计银十三万九百余两乞发维扬浒墅二钞关并芜抗二抽分银两角□羊用工部覆护从之已命发淮徐仓粟麦四万石运司余盐银五万两遣刑部右侍郎吴鹏往赈之
　　○庚辰  宣宗章皇帝忌辰  奉先殿行祭礼长宁伯周大经祭  景陵
　　○逮礼科都给事中杨思忠于午门杖之百罢为民六科官各夺俸一年初思忠议  孝烈皇后不宜附庙忤旨后吏部屡以资序拟升悉不允至是科臣表贺正旦首署思忠名  上摘表中语谓其怀欺不臣遂获重谴云
　　○壬午
　　○以元旦雪日食不见奏谢  郊  庙  社稷遣成国公朱希忠等各行礼
　　○乙酉孟春时享  太庙遣驸马邬景和代
　　○己丑
　　○总督漕运都御史连矿以新安河口决漕船阻滞皆把总官儧运愆期之故请治其罪因言水势氾滥人力莫施今前帮粮完而船未尽回后帮竞进而或苦守冻来春新运深有可忧宜敕部臣早为议处且自劾督运无功乞罢户部覆领运把总等官宜罚治如例矿新仕当策励以责后效其言船回太迟恐误明年兑运请于漕运四百万石内准折三分之一  上曰粮运遇有事故暂准减折系  祖宗旧制但尔等职司国计不于会议之时悉心筹画乃今粮已交兑方议折角□羊百姓得无重复出银以致困乎其行各抚按并管粮监兑官酌量减折务从民便矿贷勿治领运官逮问如律
　　○庚寅立春顺天府官进春  上不御殿命司礼监官捧进
　　○吏部都察院考察天下诸司官老疾布政使朱鸿渐等九人罢软参议刘继德等三人不谨布政使姚文炤等二十六人中途托疾运使童蒙正等二人贪副使茅鎜等四人酷副使范瑟等二人不及布政使岑万等十三人诏致仕黜调如例其中途称病查审有无规避酌量议
　　○辛卯
　　○承天府旧邸元祐宫建安神大醮遣礼部左侍郎孙升行礼
　　○壬辰
　　○大学士严嵩等请及春和举行  二王殿下婚礼  上从之诏于仲春择吉嵩又言昨岁奉旨于各府行礼此固先年亲王旧例但臣等思等府第浅窄出府未免与外人易于相接在亲王则可今日事体不同臣等再三计之实有未安目今  二王殿下合无暂且俱留在内成婚亦于保护为便  上谓嵩摇于外议命举册立事嵩言此举天下臣民久所仰望但今婚期已近伏望  皇上俯从臣等所请且于宫内成婚其册内大礼另候钦示举行  上批答曰出府之不可是害及二王是害及朕卿等明说来嵩对言储二名分未正而又出居于外虽应得者亦怀危疑府第连接仅隔一墙从人众多情各为主易生嫌隙此在  二王不可不虑者也  先朝有  太后在上有  中宫  东宫体势增重  主上尊安今  烈后不后至亲惟有  二王却俱出外此在  圣躬不可不虑者也  上谓皆不足恤人无能胜天者二子只依本分待朕命处分方可勿再渎
　　○总督陕西三边尚书王以旂上言三边皆当虏冲恒患兵寡今复抽选入卫边镇益虚乞量行裁免止令延绥兵万二千分番入卫宁固甘肃兵各一枝以次践更仍预饬山西镇巡官厉兵二枝各三千人遇延宁有警听臣调遣兵部言全陕四镇连岁徵兵七枝入卫今所徵兵不过四枝不宜再减以弱畿辅之卫其请山西厉兵俟调者如议诏可
　　○癸巳夜望月食
　　○甲午  英宗睿皇帝忌辰  奉先殿行祭礼遣玉田伯蒋荣祭  裕陵
　　○丙申
　　○巡抚延绥都御史张珩上言臣向为总督时曾请增修延安庆阳二府城堡山寨窑洞墩台八千余处编训居民预除戎器有警即坚壁收保著有成续今岁久垣堑圯塞丁壮逃亡臣观分巡河西道副使朱用管屯佥事陈其学力能办此乞量升用为参政其学为参议令因旧修复以重保障臣复阅全陕地形保安县西河川有石门镇石门子甘泉县北有野猪硖延川县南有禅梯岭俱套虏深入之路比他镇为独重宜各筑一城可容兵马三千至防秋日调游兵一枝再整步卒三千分发石门镇石门子以待宁塞靖边入寇之虏苦虏由镇靖威武清平入则石门二处所伏兵止六十里可驰至野猪硖禅梯岭击之又郦州为南下省城诸路要冲中有金锁关亦宜相形筑城每秋防命一都指挥提卒千人守之其石门四处即令朱用陈其学随分地修筑金锁关道远别令两司官督修期以六月迄工按臣核其勤惰兵部覆如珩言报可已乃升用本省右参政其学为右参议专督前工
　　○丁酉
　　○巡抚云南都御史鲍象贤既至镇调集土汉兵七万人广集粮运将克期分哨进剿元江为必取计逆贼那鉴大惧仰药死象贤檄百户汪辅入城抚谕其众众咸稽首奉命擒斩戕土官知府那宪者阿捉及杀布政使徐樾者曰光龙光色首以献鉴子恕输退所占那昕封銮等村寨并出所质镇沅府印纳象十二只代累岁逋赋象贤命阖府官民推那氏当立者众举前土官那端从孙从仁象贤乃＜锍-釒＞言其状请废恕贷其死命从仁暂统其众加汪辅以千户职事督视之其参政郝维岳佥事王养浩都指挥陈蘩贺凤守备贺景始虽失事继亦有劳乞复其俸兵部覆如象贤议从之
　　○己亥
　　○礼部拟上  二王婚礼仪注言会典所载醮戒之词有二其一云往迎尔相承我宗事为承宗者言也其一云往迎尔相用承厥家为承家者言也今留京将以承宗封国所以承家戒命之词伏俟裁定庙见古以三月后世以三日盖首日告祖考而亲迎合卺成其为妻明日夫率以见舅姑又明日盥馈于舅姑成其为妇又明日始率以见祖考先从之序如此  累朝率以合卺同日至成化中  东宫纳妃始改从古今宜以改者为正朝见盥馈  先朝有  太皇太后有  皇太后有  中宫仪文各异今  二王率妃诣  上前行礼后宜于各  母妃前行礼以章妇顺又会典  东宫不回门亲王回门然未有定期今宜待之国前一月择日行余仪如旧  上览之不悦曰既云王礼自当依典制行又何不同之有今不必欺扰苐速降敕册立太子分别成婚任尔等为之勿烦朕于是礼部遂择日具册立仪以请  上以问大学士严嵩嵩对昨  御批部＜锍-釒＞命举册立所司岂敢不遵但前奉  圣谕俟有明命处分臣等不敢复渎  上乃诏部臣曰岂有朝更暮改之理其遵朕初谕二王一体行礼勿复违扰
　　○加锦衣卫百户李铭副千户本卫带俸授太医院医籍王相东城兵马指挥
　　○吏科都给事中何云雁等四川道御史郑本立等以考察拾遗纠劾布政使王昺按察使杨氵□丐副使尹纶韩一右郭春震张合沈＜晵-曰山＞陈圭王继芳公跻奎参议萧世延佥事安如山知府李人龙刘存德王廷干各贪酷不职宜罢诏圭留用昺人龙存德降用氵□丐致仕跻奎等俱冠带闲住
　　○庚子
　　○兵部武选司员外郎杨继盛上＜锍-釒＞劾奏大学士严嵩言臣先因阻练马市下狱逆鸾威属问官必欲置臣于死  陛下特宽其罚不一年间复至今职臣仰荷隆恩思所以报莫急于请诛贼臣方今外贼则胡虏内贼则严嵩然未有内贼不去而可以除外贼者故臣请诛则嵩当在剿虏之先也敢以嵩之专政误国十大罪为  皇上陈之我  太祖高皇帝诏罢中书丞相而立五府九卿分理庶政殿阁之臣惟备顾问视制草故载诸  皇帝时臣下有建言设立丞相者罪人凌迟全家处死此其为  圣子  神孙计至深远也及嵩为辅臣俨然以丞相自居凡府部题覆必先禀而后起稿是嵩虽无丞相之名而有丞相之权有丞相之权而无丞相之贵以故各官之升迁未及谢恩而先谢嵩盖惟知事权在嵩畏惧奉承而已此坏  祖宗之成法一大罪也权者人君所以统驭天下之具不可一日下移臣下亦不可毫发僣踰嵩一有票本之任遂窃威福之权  皇上用一人嵩曰我荐之也及黜一人嵩曰此人非我所亲故罢之  皇上宥一人嵩曰我救之也及罚一人嵩曰此人得罪于我故报之借朝廷之恩威行一己之爱恶此窃  皇上之大权二大罪也善则称君过则称己人臣事君之忠也嵩于  皇上行政之善必令子世蕃传于人曰  上故无此意我议而成之又将  圣谕及嵩所进揭帖刊行为书名曰嘉靖＜锍-釒＞议欲使天下后世谓  皇上所行之善尽出于彼而后已此掩  皇上之治功三大罪也  皇上之令嵩票本盖取君逸臣劳义也嵩乃令子世蕃及诸义子赵文华等群会而票机密岂不漏泄乎所以题＜锍-釒＞方上满朝纷然已知  天语既下前讲若合符契此纵奸子之僣窃四大罪也边事之废坏皆原于功罪赏罚之不明嵩为辅臣乃为垄断之计欲令孙冒功于两广故先置伊表侄欧阳必进为总督姻亲平江伯陈圭为总兵乡亲御史黄如桂为巡按朋奸比党诪张为幻先将长孙严效忠冒两广奏捷功升所镇抚又冒琼州一人自斩七首级功造册□□＜身矢＞部其后效忠告病乃令次孙严鹄袭替鹄又告并前效忠七首级功加升锦衣卫千户今任职管事效忠鹄皆世蕃养子也而假报战功冒滥官爵以故必进得入工部为尚书圭托疾得掌后府如桂得迁太仆字少卿此冒朝廷之军功五大罪也逆贼仇鸾总兵甘肃以贪虐论革嘉靖二十九年大同帅张达等败没正胡虏窥伺之时使嵩少有为国家之心岂肯用此债帅以寄干城而世蕃乃受鸾银三千两威迫兵部荐为大将及鸾冒哈舟儿军功世蕃亦藉以升荫嵩父子于时尝自夸以为有荐鸾之功矣及鸾势出嵩上反肆凌侮故嵩尝自叹以为引虎遗患后知  皇上有疑鸾之心恐其贻累始故设异同以泯其初党之迹是勾虏背逆者鸾也而受贿引用鸾者嵩与世蕃也此引背逆之奸臣六大罪也前胡虏犯内地深入经时兵法击其惰归一大机也兵部尚书丁汝夔问计于嵩嵩乃曰京边不同势败于边可掩也败于京不可掩也且虏饱自退耳故汝夔传令不战及  皇上逮治汝夔汝夔临刑始知为嵩所绐是嵩以不战误国又以死绐汝夔也此误国家之军机七大罪也刑部郎中徐学诗以劾嵩父子革任为民矣嵩乃于考察京官之时逼吏部将学诗兄中书舍人徐应豊罢黜荷蒙  圣明洞察留用户科都给事中厉如进以劾嵩父子降典吏矣嵩考察外官之时复逼吏部将汝进罢黜此专黜陟之大柄八大罪也今府部之权皆晓于嵩矣而吏兵二部大利所在尤其所专主者嵩于文武官之升迁不论人之贤否惟论贿之多寡各官之任亦通不以报国为心惟日以贿嵩为事将官既纳贿于嵩不得不剥削乎军士有司既纳贿不得不滥于百姓利归一人毒遍天下此失天下之人心九大罪也  先朝风俗淳厚近古自逆瑾用事始少一变至嵩为辅臣謟谀欺君贪污率下通贿殷勤者贪如盗跖而亦荐用奔竞疏拙者廉如夷齐而亦罢黜守法度日以为固滞巧弥缝者以为有才励廉介者以为矫激善奔走者以为练事卑污成习牢不可破此坏天下之风俗十大罪也嵩有十大罪昭人耳目以  皇上之聪明而若不知者何哉盖  皇上待臣下之心出于至诚贼嵩事  皇上之奸入于至神以至神之奸而欺至诚之心无怪乎堕其术中而不觉也臣请更以嵩之五奸言之知  皇上之意向者莫如左右侍从嵩欲托之伺察  圣意故先用重贿纳之于  皇上一言一动无不报嵩报则酬以重赏凡  圣意所在嵩皆预故得以遂其逢迎之巧是  皇上之左右皆贼嵩之间谍其奸一也通官司纳言之官嵩欲阻塞天下言路故令义子赵文华为通政使凡＜锍-釒＞到文华必将副本送嵩与世蕃先阅而后进＜锍-釒＞内情节嵩皆预知少有干涉即为弥缝闻御史王宗茂劾嵩之＜锍-釒＞文华停留五日方上故嵩得以展转摭饰是  皇上之纳言乃嵩之惊犬其奸二也嵩既内外弥缝周密所畏厂卫衙门缉访之也嵩则令世蕃将厂卫官笼络迫  姻亲是  皇上之爪牙乃贼嵩之瓜葛其奸三也厂卫既已亲矣所畏者科道言之也嵩于进士之初非私属不得与中书行人之选知县推官非通贿不得与行取之列考选之时又择熟软圆融出自门下者方补科道至五六年无所建白即升京堂方面故科道诸臣宁忍于负  皇上日不敢忤权臣也是  皇上之耳目皆贼嵩之奴仆其奸四也科道既入其笼络而部臣如徐学诗之类者亦可惧也嵩又令世蕃将各部之有才望者俱网罗门下凡部中欲行一事先报世蕃故嵩得早为斥逐各部堂司大半皆嵩心腹  皇上自思左右心腹之人果为谁乎此真可为流涕者也是  皇上之臣工多嵩之心腹其奸五也夫嵩之十罪赖此五奸以弥缝之五奸一破则罪立见矣噫嵩握重权诸臣顺从固不足怪而大学世徐阶荷  皇上之知遇宜阴抵力排为天下除贼可也乃凡事惟听命于嵩不敢持正少抗是虽为嵩积威所劫然于  皇上亦不可谓之不负也伏望  皇上听臣之言察嵩之奸群臣于嵩畏威怀恩固不必问也  皇上或召问  二王令其面陈嵩恶或询问诸阁臣谕以勿畏嵩威果廉其实重则置之宪典轻则谕令致仕以全国体贼嵩既去豪杰必出赏罚既明军威自振胡虏不足平也＜锍-釒＞入  上怒谓其因谪官怀怨摭拾浮言恣肆渎奏且本内引二王为词意果何谓令锦衣卫执送镇抚司拷讯问官以＜锍-釒＞词引二王当诈传亲王令旨律绞狱具诏杖之百系狱待决居二岁竟死西市共冤之
　　○辛丑  孝静毅皇后忌辰  奉先殿行祭礼遣都督佥事沉至祭  康陵
　　○礼部奏上  二王婚礼仪注一定亲纳徵发册催妆礼前一日遣官告于  奉先殿如常仪内官监礼部鸿胪寺设定亲纳徵发册催妆各合用冠服首饰金银段匹等礼物于文楼下设玉帛案册案莭案于奉天殿内至日早内官监设彩舆教坊司设大乐于午门外内官设王妃凤轿仪仗于彩舆之南是日早百官具朝服左右侍班序班导引正副使先于丹陛下正中行四拜礼执事官举莭案玉帛案册案至丹墀置于中道宣制官称有制鸣赞唱跪正副使跪宣制官宣制曰今聘某官某人女为某王妃命卿等持莭行纳徵发册等礼正副使俯伏兴四拜礼毕执事官举莭案玉帛案册案冠服等物引礼官引至午门以莭册并玉帛置于彩舆冠服等物以次陈列大乐前导从二门出东长安门外正副易吉服乘马随行至妃家行礼一妃家受聘礼前一日妃家设香案莭案于正堂中玉帛案册案左右相向至日礼物至妃家主婚者具服出迎引礼引正使持莭副使捧册执事官捧玉帛至正堂各置于案左右冠服等物以次陈列礼官一员立于左主婚者立于右礼官曰奉制命正使某官某副使某官某为某王行纳徵发册等礼引礼引主婚者诣香案前行四拜礼执事官捧玉圭玄纁主婚者先受玉圭次受玄纁各授执事者再四拜礼毕内官先以官服入中堂进于妃具服讫内官诣册案跪取册捧入中堂置于案引礼女官引妃至册案前行四拜礼跪女官宣册讫妃受册以授女执事再四拜礼毕女执事设妃座引礼女官请妃升座妃家应贺者行四拜正副使候内官出告行礼毕持莭出婚者送至门外正副使回朝复命妃家回进礼物从午门入内官监官奏闻一醮戒其日内官监设  上御座于宫中设大乐仪仗于丹陛之东西执膳内官先备酒金爵果盒俟  上服皮弁服出乐作升座乐正王服衮冕赞引引由殿东门入诣  上前赞礼赞鞠躬乐作赞四拜兴平身乐止执事者以爵斟酒立于  御前之东赞礼赞王诣前跪赞搢圭攒受爵执事者以爵立授王王受爵饮讫以爵授执事者执事者跪受以退赞礼赞出圭恭听戒命随旨意致戒词王听戒词讫赞俯伏兴平身赞复位赞鞠躬乐作赞四拜兴平身乐正赞礼毕引礼引王出释衮冕具皮弁服行亲迎礼一妃受醮戒亲迎日妃家先于祠堂陈设祭物妃服燕居冠服妃父母同妃诣祖宗前行礼奠酒读祝礼毕执事者具酒馔于内进妃饮食讫父母坐于正堂执事引妃诣父母前各四拜父母随意致戒词妃听受讫次辞诸尊长礼毕改服翟衣以俟亲迎一亲迎前一日妃家令亲人铺房亲迎日司设监锦衣卫鸿胪寺先设王幕次及仪仗象辂并所奠雁如无鴈则以帛代教坊司设大乐俱于承天门外妃家先设王幕次于中门之外设香案奠鴈案于中堂之中是日王受醮戒讫引礼引王由午门东门出至承天门外幕次易皮弁服引礼请升辂王升辂执鴈者后随仪从前导过御桥乐作由东长安门出至妃家门外引礼跪请王降辂导引至幕次礼官先入至正历立于东西向主婚者具服出见立于西东向礼官曰某王奉制行亲迎礼引礼二人具服引主婚者迎王于幕次之外内官一员具服引王出幕次主婚者请王入中堂王先行内官具服捧鴈随入主婚者后行王至中堂主婚者进立于堂中之左妃母立于堂中之右东西相向女执事二人引妃出立房立于妃母之下内官引王至案前内官捧案跪进王以鴈置于案内官引王稍退近东西向立赞礼引主婚者诣鴈案前行八拜礼退复位执事者彻案引礼内官导王先出至中门女轿夫举凤轿至中门之内内官具妃仪仗于中门之外执事引妃出内官跪启王诣轿所启请揭帘妃升轿内官启请王升辂前行妃具仪从后行王至府降辂候妃至内官跪启请王揭帘妃降轿入幕次王先行至内殿门东立向西候行合卺礼一合卺其日内官先于王内殿门之外设妃幕次设王座于殿东西向设妃座于殿西东向各设拜位入座之南设酒案于正中稍南置两爵两卺于案上妃入幕次整饰讫女官导妃至内殿门西立东向赞引二人导王前升殿女官二人导妃随升赞请就拜位王与妃合就拜位赞两拜王再拜妃侠拜讫请升位王与妃皆升座女执事二人举馔案进于王及妃之前女官司奠者取爵盏酌酒以进王与妃各受爵饮讫女官进馔王妃与皆举讫女官再以金爵进酒王与妃皆饮讫女官进馔王与妃皆举馔讫女官再以卺盏酌酒合和以进王与妃皆饮讫又进馔王与妃皆举讫凡三举酒馔毕执事者彻馔案赞王与妃与就拜位相向赞两拜如前仪礼毕王从者馂妃之馔妃从者馂王之馔一朝见苐二日清晨王冕服妃翟衣赞引各启请出宫王乘舆先行至东华门降舆入至  上宫门外以俟妃乘轿至  上宫门外降轿  上服常服升座赞引引王及妃自东门入王先入妃从之诣  上前王立于东妃立于西宫人以枣栗盘立于妃之右赞王与妃皆四拜执事者二人举案至  上前宫人以枣栗盘授妃妃捧置于案执事者举案妃随案进至  上前妃复位赞王与妃皆四拜兴执事者彻案于东赞引引王与妃出诣  王母妃所居宫候  母妃服燕居服升座赞礼引王立于东妃立于西宫人以暇修盘授妃妃捧至于案执事者举案妃随案进至前妃复位赞王与妃皆四拜礼毕出是日  上赐王与妃宴一盥馈苐三日清晨妃服翟衣赞引引妃至  上宫门外降轿由东门入俟膳至赞引引诣  上前赞四拜尚食以膳授妃妃捧膳置于案复位又赞四拜礼赞引引妃退立于西南俟膳毕引妃出诣  王母妃前妃捧膳置于案赞四拜俟膳毕引出一  庙先苐四日内官于  奉先殿陈设牲醴祝帛每  庙猪一羊一帛二共一篚是日清晨王具冕服妃翟衣礼服由东华门入赞引二人引王二人引妃至  奉先殿诣太祖高皇帝皇后神御前王在东妃在西赞王与妃皆两拜赞跪王跪妃亦跪赞进圭王搢圭赞进帛执事者跪进于王右赞受帛王受帛以授执事者赞奠帛执事者以奠帛奠于  神御前赞进爵执事者以爵跪进于王右赞受爵王受爵以授执事者赞献爵执事者以爵奠于  神御赞前再进爵如前议讫赞俯伏兴王俯伏兴妃亦兴赞复位赞王与妃皆两拜平身次诣  列圣帝后前礼俱同赞诣读祝位王与妃俱诣读祝位赞跪王跪妃亦跪读祝讫赞俯伏兴平身王俯伏兴平身妃亦兴赞复位赞王与妃皆两拜平身王俯伏兴平身妃亦兴赞复位赞王与妃皆两拜平身赞执事者捧祝帛各诣燎所赞诣燎位王与妃诣燎位赞礼毕引礼引王与妃还宫一回门王将之国前一月择吉回门其日内官先将礼物至妃家王与妃仪仗导从如常仪王先行至妃家妃父出迎王先入妃父从之至正厅王立于东西向妃父母立于西东向王于妃父母前行四拜礼妃父母立受两拜答两拜毕王申坐其余亲属见王行四拜礼王皆坐受妃至入中堂于父母前行四拜礼父母正面坐受其余亲属见妃各序家人礼诏如拟
　　○户部奏言  三王岁禄宜如荣王未之国例岁支禄米三千石钞一万贯诏可
　　○先是户部因给事中朱伯辰奏会议盐法凡商人报中正盐一引许带余盐二引各为一包各连包索二百八十五斤正盐开边南京给引余盐纳价运司给以小票其余盐价银淮南定为五钱五分淮北五钱计岁得正余盐银一百十万余两诏下清理盐法都御史王绅巡盐御史黄国用勘议至是绅国用会奏言其不便谓一正二余分为三包每包皆有搬运舡脚包索之费商贩无利且包数太多称掣难周宜将割没银量数扣作工本淮南定价二钱五分淮北二钱收买余盐三十五万与同额课一体开边每引许带余盐二百六十五斤仍在运司纳价正余共五百五十斤为一包支掣既免报中之难又无三包之费而正盐在边可广粮草余盐在部多获引价国计边储两有济矣户部覆余盐既附正盐同包索诸费价宜仍旧淮南七钱淮北五钱余悉依二臣议行报可自是淮盐每岁增正额二分之一引目填积商贩不复赴边而飞挽之利失矣复乃复议革工本而盐法竟壅滞至今
　　○改服阕南京太仆寺少卿刘学易为太仆寺少卿
　　○巡按湖广监察御史周如斗奉本省各卫军器不堪实用乞自嘉靖三十二年以后每三年为则一年造本色二年徵折色工部覆请从之
　　○癸卯
　　○升协理京营戎政兵部左侍郎聂豹为本部尚书
　　○苏州兵备副使刘焘初以边警从服中夺情起用至是地方稍宁奏乞终制许之
　　○己巳  命吏部左侍郎程文德充知贡举官入院供事以礼部官有  二王婚礼故也
　　○提督湖广川贵军务兵部右侍郎兼右佥都御史张岳卒岳福建会安人正德丁丑进授行人率同官谏  毅皇帝南巡杖阙下调南京国子学正  上登极复行人历司副至礼部主客郎中出为广西督学佥事以改江西坐前所贡士黜落多谪广东提举起知廉州迁浙江督学副使右佥都御史抚治郧阳改江西进右副都御史总督两广军务讨封川文德大猾脑诸巢平之进兵部右侍郎明年平阳怀远诸獞进攻马鞍鱼窝平之召改刑部为御史奏留不果行又明年平连山獞寻进右都御史时镇筸铜仁诸苗叛乱朝议请遣大臣一人视师诏以岳往岳筹度苗情谓前时主抚守皆非计乃大集土汉兵檄诸将分道进剿斩获以数千计会有思州之败诏夺一官未几恶酋尽殄首恶龙许保等前后就擒三方底定功未上而岳卒其后兵部核上其功复右都御史赠太子少保谥襄惠赐祭葬如例大学士严嵩以兵部员外杨继盛论劾具奏待罪  上赐手敕  留嵩＜锍-釒＞谢仍乞休致  上曰览卿陈谢已悉但求去未可群邪党比明说逆贼勾虏其本在卿盖指卿赞直玄修不力沮朕显然可见朕非内色禽者祟事  上玄又与宋徽梁武大不同言者皆邀誉卖直卿以此乞休是堕邪计宜安心供职奉顺  天休何可去耶
  </div>
  <div class="pagination">
   <a href="明实录世宗实录_page200.html">
    上一页
   </a>
   <span>
    ...
   </span>
   <a href="明实录世宗实录_page196.html">
    196
   </a>
   <a href="明实录世宗实录_page197.html">
    197
   </a>
   <a href="明实录世宗实录_page198.html">
    198
   </a>
   <a href="明实录世宗实录_page199.html">
    199
   </a>
   <a href="明实录世宗实录_page200.html">
    200
   </a>
   <span class="current-page">
    201
   </span>
   <a href="明实录世宗实录_page202.html">
    202
   </a>
   <a href="明实录世宗实录_page203.html">
    203
   </a>
   <a href="明实录世宗实录_page204.html">
    204
   </a>
   <a href="明实录世宗实录_page205.html">
    205
   </a>
   <a href="明实录世宗实录_page206.html">
    206
   </a>
   <span>
    ...
   </span>
   <a href="明实录世宗实录_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
