<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1778 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1778 页/共 1860 页
  </h1>
  <div class="content">
   ○又谕曰、长麟奏、山西省本年乡试。年逾八十之宋守祀等五名。俱三场完竣。未经中式等语。宋守祀等年臻耄耋。踊跃观光。洵为艺林盛事。所有年届八十以上之副榜宋守祀、王克惠。王梦熊、生员段芳洲、薛生麟、俱著加恩赏给举人、准其一体会试。以示寿世作人至意。　　

○又谕曰、长麟奏、归化厅民人楞三、恐吓伍把什、自缢身死一案。核其情节。楞三以流寓乞丐。贪图酬谢。允许王元、代访刨坟贼匪。即诬指喇嘛长木素为正贼。及被喇嘛伍把什控告。妄以同受夹棍之言。向其恐吓。以致伍把什自缢身死。该抚将楞三问拟军罪。不足蔽辜。楞三、著发往伊犁。给厄鲁特为奴。以示惩儆。余著照该抚所拟完结。　　

○谕军机大臣曰、色楞所遗盟长员缺。著沙拉扣肯补授。其所遗副盟长。著策伯克扎布补授。沙拉扣肯、现有该处台吉控告勒索属下之案。例应议处。念其平素尚属奋勉。特加恩补授盟长。著传谕伍弥乌逊、晓谕沙拉扣肯、嗣后当痛改前非。愈加奋勉。如以此次并未治罪。遂至恣肆。是深负朕恩。自取罪戾。即著伍弥乌逊严查参奏。至沙拉扣肯之姊齐彦、呈恳将伊子布扬什克。拨出沙拉扣肯旗分。即照所请办理。　　

○吏部奏、嗣后各地方官。拏获邻境巨盗。及行劫首犯。并纠夥行窃。在数十人以上。临时捆殴事主之案。经该上司奏准送部引见者。均由臣部查明该员本任。果无未获逃盗。议准题覆。若所获之犯。祗系行窃拒捕。或劫案余盗。以及命案逃凶。止准声请议叙。不准送部引见。得旨、此奏是。依议。　　

○以祭酒瑚图礼、奏天府府尹岳起、为内阁学士兼礼部侍郎。　　

○旌表守正捐躯江苏阳湖县民潘大士妻郑氏。　　

○戊辰。谕军机大臣曰、拉特纳巴都尔等、屡次差头目赴营。哀恳投诚。进表纳贡。情词俱为恭顺。是以准其乞降。今又差人呈送犒军食物。并求伺候福康安等直至前藏。看此情形。实属真心慑伏。出于至诚。非特目前蒇功完善。并可保边境敉宁。卫藏无事。至济咙、聂拉木、宗喀等处。向来原有唐古忒兵丁驻守防御。皆因俘习浑等平时废弛。不加训练。以致怯懦无用。见贼退避。目下边界既不驻川兵。藏地事宜。皆系和琳责任。仔肩更重。所有原驻唐古忒第巴番兵。务须于巡边时勤加操练。认真稽查。俾怯懦积习。其应如何分拨派驻、及稽察训练之处。并著悉心妥办。以期永远遵循。再前据福康安奏、廓尔喀差大头人第乌达特塔巴等、赍送表贡。于八月初八日到营等语。其于何日自帕朗古派员伴送起程之处。未据奏及。或系福康安等、候谕旨到日。再令起程。亦未可定。计此旨到时。福康安等、早扺前藏。前已有旨、令福康安飞饬伴送之员。于途次趱行。著再传谕福康安、如该贡使业已起程在途。务须飞檄委员。加紧行走。所有贡物。除象只马匹。本令缓程行走。此外如有沉重物件。亦不妨随后送京。以便贡使遄行。能于年内到京。俾随朝鲜各国之后。瞻仰朝仪。方为妥善。即或不能。亦务令于灯节前到京。以便宴赉。再福康安等奏、廓尔喀差出头人禀称、欲令贡使过藏时。谒见达赖喇嘛、班禅额尔德尼、叩头请罪。并于准降后。拟遣人赴藏。呈递哈达土物等语。拉特纳巴都尔。欲令来使谒见达赖喇嘛等请罪。亦足见其悔过之心。至伊呈送达赖喇嘛等哈达土物。和琳应告知达赖喇嘛等、酌量收存数件。勿虗其意。仍加倍酬给回赏。不可为廓尔喀所轻。再此事蒇功完善。御制十全记一篇。以志武成十告。现令繙写四体字。俟缮写完竣。再行发交和琳、酌量于圣祖御碑之旁竖立。或另相地势。建盖碑亭。以昭武功而垂久远。　　

○御制十全记曰。昨准廓尔喀归降。命凯旋班师诗。有十全大武扬之句。盖引而未发。兹特叙而记之。夫记者、志也。虞书朕志先定。乃在心。周礼春官掌邦国之志。乃在事。旅獒志以道宁。则兼心与事而言之。然总不出夫道。得其道。乃能合于天。以冀承乎贶。则予之十全武功。庶几有契于斯。而可志以记之乎。十功者。平准噶尔为二。定回部为一。扫金川为二。靖台湾为一。降缅甸、安南、各一。即今二次受廓尔喀降、合为十。其内地之三叛么＜麻骨＞。弗屑数也。前已酉廓尔喀之降。盖因彼扰藏边界。发偏师以问罪。而所遣鄂辉等、未宣我武。巴忠乃迁就完事。致彼弗惧。而去岁复来。以致大掠后藏。饱欲而归。使长此以往。彼将占藏地。吓众番。全蜀无宁岁矣。是以罪庸臣。选名将。励众军。筹储饷。福康安等、深感朕恩。弗辞劳苦。于去岁冬月。即率索伦四川降畨等精兵。次第由西宁冒雪而进。今岁五月。遂临贼境。收复藏边。攻克贼疆。履线险如平地。渡溜要若蹄涔。绕上袭下。埋根批吭。手足胼胝。有所弗恤。七战七胜。贼人丧胆。及兵临阳布。贼遂屡遣头人。匍匐乞降。将军所檄事件。无不谨从。而独不敢身诣军营。盖彼去岁曾诱藏之噶布伦丹津班珠尔等前去。故不敢出也。我武既扬。必期扫穴犁庭。不遗一介。亦非体上天好生之意。即使尽得其地。而西藏边外。又数千里之遥。所谓不可耕而守者。亦将付之他人。乃降旨允降班师。以蒇斯事。昔唐太宗策颉利曰。示之必克。其和乃固。廓尔喀非颉利之比。番边殊长安之近。彼且乞命吁恩。准之不暇。又安敢言和乎。然今日之宣兵威。使贼固意求降归顺。实与唐太宗之论。有所符合。昔予记土尔扈特之事。于归降归顺。已悉言之。若今廓尔喀之谢罪乞命。归降归顺。盖并有焉。以其悔过诚而献地切也。迺知守中国者。不可徒言偃武修文、以自示弱也。彼偃武修文之不已。必致弃其故有而不能守。是亦不可不知耳。知进知退。易有明言。予实服膺弗敢忘。而每于用武之际。更切深思。定于志以合乎道。幸而五十七年之间。十全武功。岂非天贶。然天贶逾深。予惧益切。不敢言感。惟恐难承。兢兢惶惶。以俟天眷。为归政全人。夫复何言。　　

○以奉天府府丞福保为府尹。　　

○己巳。上御懋勤殿。勾到奉天、福建、情实罪犯。停决奉天斩犯二人。绞犯三人。福建斩犯八人。绞犯九人。余七十四人予勾。　　

○谕、本日据吉庆奏请陛见、已于摺内批准矣。但思现在正届各省勾到之期。所有情实人犯。俱禁在司监。虽有臬司专管。该抚究应在省弹压稽察。吉庆、著俟接准勾到部文。办理完竣后。再行来京陛见。嗣后各省督抚臬司。有准令陛见者。若距秋审勾到之期不远。俱著俟办理完竣后。再行起程来京。以昭慎重。　　

○赈恤河南安阳、汤阴、涉县、新乡、辉县、淇县、延津、滑县、浚县、原武、阳武、林县、武安、汲县、获嘉、修武等、十六县。本年旱灾贫民。蠲缓新旧钱粮仓谷。及应徵漕粮。并借给耔种银两。　　

○封闭辽阳州窑子峪煤窑二座。从盛京将军宗室琳宁请也。　　

○庚午。上御太和殿视朝。文武升转各官谢恩。　　

○谕曰、冯光熊奏、本年贵州乡试诸生内。年在八十以上者。杜大章等三人。俱三场完竣。榜发未经中式等语。该生等年臻耄耋。犹能踊跃观光。洵属艺林盛事。所有增生杜太章、张琼、附生陈盛恩、俱著加恩赏给举人、准其一体会试。以彰寿世作人至意。　　

○辛未。谕军机大臣曰、福康安等奏、官兵彻回。现在协布噜地方一摺。览奏欣悦。前此大兵深入贼境。贼匪两次令奸细暗中窥伺。幸而福康安等于军营后路。严密巡防。奸细即时拏获。其东觉窥探贼人。亦经官兵放枪击退。是以震慑声威。望风胆落。于屡次剿杀之后。即畏威悔罪。再四吁恳投诚。真心慑伏。皆福康安等所办周到。深为可嘉。除该卡兵已经福康安等奖赏外。其首先盘获之王大伦。竟著以千总用。并送部引见。东觉一路击退窥探贼匪之侍卫色玉慎、业经福康安等奏升二等侍卫。仍著赏缎一匹。以示奖励。至协布噜地方、拏获奸细。该贼匪始犹捏名狡供。因令前获贼日岗噶勒。塔则西认识质证。无从狡赖。始据供吐实情。是岗噶勒塔则西、尚知畏法。不敢庇其党与。福康安等曾否酌量赏给。是否已经遣回、或已起解之处。并著福康安查明具奏。寻奏、岗噶勒塔则西。在军营甚为出力。屡经酌赏。现在廓尔喀投诚。该贼目不便遣回。应请解京入于健锐营降畨佐领下安插。且其人颇通廓尔喀文义。即可令其在京教习。以备通译。得旨、是。　　

○壬申。上御懋勤殿。勾到浙江、陕西、情实罪犯。停决浙江斩犯一人。绞犯六人。陕西斩犯六人。绞犯二十一人。余七十三人予勾。　　

○谕曰、穆精阿、熟谙刑名。调任吏部以来。亦属勤慎。今患病溘逝。著加恩赏给银二百两。以示轸恤。所有吏部右侍郎员缺。著额勒春调补。其所署明兴之刑部右侍郎事务。著松筠兼署。　　

○谕军机大臣等、本日勾到浙江省人犯内。该抚原拟缓决、经刑部改入情实者三起。一系郁三观、因朱七观与怀林氏通奸。贿属该犯隐忍。嗣该犯复向索钱文。被朱七观殴打。该犯辄用刀戳毙。并伤奸妇怀林氏。一系周富、因纠夥丢包掉窃。计赃逾贯。为害商旅。一系徐胜磷、因衅起强借。殴毙妇女。理曲伤重。核其情节。以上三案。均属法无可宽。刑部所改。皆为允当。福崧不应错误若此。前因巴延三办理奉天秋审。失出至六起之多。伊系屡经获咎。弃瑕录用之人。不知感奋留心。当将该侍郎交部严加议处。照拟革任。以示惩儆。今浙省失出者尚祇三起。是以不即将该抚交部议处。但秋谳大典。理应悉心详核。岂容率意定拟。致有轻纵。福崧、著严行申饬。嗣后该抚于地方刑名事件。务当倍加留心。详慎妥办。毋得再有错误。致干咎戾。　　

○直隶总督梁肯堂奏、古北口驻防八旗、及各营、兵米八千余石。向例于该处理事同知仓内支放。其动缺仓谷。即令口外各属买补。查现存仓米无多。应请于司库地粮银。动拨八千两。饬令平泉州采买米二千五百石。滦平、建昌、丰宁三县。各买米一千五百石。赤峰县买米一千石运交。以备来年支放。报闻。　　

○癸酉。上诣雍和宫行礼。　　

○谕曰。阿迪斯。在銮仪卫行走。祇属照常供职。念伊系大学士阿桂之子。阿桂年逾七十。阿迪斯、著加恩补授户部侍郎。仍兼銮仪卫使行走。以示体恤。　　

○又谕曰、原任大学士范文程、在国初时。勋庸懋著。其子范承谟、又殉难捐躯。令伊裔孙内、现无文职大员。殊堪轸念。所有邹奕孝工部左侍郎出差员缺。著加恩以范宜恒署理。　　

○又谕曰、托伦奏、本年江西省乡试诸生。年八十以上者。周经等六人。俱三场完竣。未经中式等语。该生等年臻耄耋。踊跃观光。洵属艺林盛事。所有年届八十以上之周经、熊定飞、王聿中、黄鸿翥、王翼安、萧经魁、俱著加恩赏给举人。准其一体会试。以彰寿世作人至意。　　

○甲戌。上御懋勤殿。勾到湖广情实罪犯。停决斩犯十人。绞犯十八人。余九十三人予勾。　　

○谕、本日召见新授山东沂州府知府徐如澍、看其人甚平常。奏对亦不能清楚。难胜方面之任。该员系由御史经都察院堂官保送京察一等。初次引见。经朕圈出。后令该堂官分别内外任时。该堂官即应详加甄别。何得滥行保送外任。该衙门前此保送之御史恒漙、于简放知府召见时。因其清语生疎。人亦平庸。特降旨令其仍回御史本任。并将该堂官交部察议。今徐如澍才具、又复难膺外任。岂该衙门竟别无可保之员。何以率将此等循分供职之人。登之荐牍。徐如澍、亦著仍留御史本任。并著都察院堂官、明白回奏。所有山东沂州府知府。境接江南。亦甚紧要。著该抚于现任知府中拣选一人调补。所遣员缺。著祥林补授。　　

○旌表守正捐躯直隶饶阳县民李金声妻牛氏。　　

○乙亥。谕曰、浦霖奏、福建省本年乡试诸生。有年届八十以上者。陈际成等五名。俱三场完竣。未经中式等语。该生等年臻耄耋。踊跃观光。洵为艺林盛事。所有年届八十以上之副贡生陈际成、岁贡生黄城、生员葛日思、黄淑度、陈存远、俱著加恩赏给举人。准其一体会试。以彰寿世作人至意。　　

○礼部奏、冬至节应行庆贺礼。得旨、今年冬至次日。著停止行礼。　　

○以理藩院侍郎奎舒、为镶白旗蒙古副都统。　　

○丙子。谕曰、秦承恩奏、陕甘两省、本年乡试士子。年届八十以上之王栋等八人。俱三场完竣。未经中式等语。该生等年臻耄耋。犹能踊跃观光。洵属艺林盛事。所有岁贡生王栋、廪生常立、增生甯凤集、附生张灏、姬景烜、张怀、梁复堂、王坤善、俱著赏给举人。准其一体会试。以彰寿世作人至意。　　

○又谕曰、观成奏、游击李胜连、前经派委带兵二百名。在火竹卡地方。查拏夹坝。讵该游击令兵丁斫木盖房。售与客民居住。又留藏蛮妇。时常奸宿。请将李胜连革职。发往伊犁效力赎罪等语。李胜连、系游击大员。经提督派赴里塘一带。查拏夹坝。竟敢令兵丁斫木盖房。售卖图利。且引诱蛮妇。留藏奸宿。当行军之际。似此纵肆不法之员。自应按照军法。办理示惩。该提督仅拟以发往伊犁效力赎罪。殊属失之轻纵。观成、著传旨申饬。李胜连、著即在该处正法示众。以示惩儆。并传各站员知之。永以为戒。仍著孙士毅、惠龄、将此旨缮录。悬挂打箭炉外各驿站。俾站员等触目警心。咸知凛惕。　　

○又谕、据恒秀等奏请借给宁古塔地方被雹旗民口粮。并缓徵应纳钱粮一摺。今岁宁古塔城北蒙古峪二十九屯。田苗被雹。收成歉薄。旗民生计。不无拮据。著加恩自本年十二月初一日起、至明年六月底止。按照旗民大小户口。借给口粮。以资接济。其应完粮石。著展限三年完纳。官屯丁民。本年应徵新旧谷石钱粮。亦均著展限三年交输。　　

○谕军机大臣等、据秦承恩覆奏、前次开报粮价。及收成分数。声叙错误一摺。已于摺内批示。该省米粮等项。既称耀州等处地居偏僻。粮贩鲜到。榆林地多沙碛。素不宜麦。民间全仗小米糜谷买食等语。是此项米谷。为该处小民口食攸关。每石价至三两有余。已属昂贵。何得尚以价中开注。秦承恩所奏。仍不免于回护。此时亦不复再加诘询。惟所开收成分数清单内。收成仅止五分以下各州县。虽前据和宁奏。业经查明灾分轻重。分别赈济。该抚自应将如何分别赈济之处。详悉声明。乃所奏单内并未声叙。地方灾务粮价。最关民瘼。该抚于所报粮价。始终回护。其歉收地方赈济之事。又未详悉奏明。秦承恩、不应如此。著再传旨严行申饬。　　

○又谕、济咙地方。于八月十六七等日。连次降雪。已至尺许。况今年节气较早。月内即恐封山。是以朕早经虑及。降旨令福康安等于受降级。即速彻兵。兹大兵已于九月初间、全扺济咙。此时自己早至前藏。不致有冻阻之虞。朕心始为稍释。此次廓尔喀。不特备物输诚。向福康安等军营。呈送牛羊酒米等物。备犒官兵。即成德一路。亦呈送牛羊米食等项。可见其真心慑服。恭顺实出至诚。福康安等所奏酌留兵一百余名。在热索桥暂驻之处。竟可不用。至所称廓尔喀贡使。已派侍卫珠尔杭阿等、于九月初三日带同起身。计算该贡使起程日期。距腊底尚有一百十余日。尽可赶到。其所进贡品内。驯象番马。本令缓程行走。其余沉重物件。昨已有旨、令福康安酌减。随后送京。以便贡使遄行。但乐工一项。必须随贡使一同赶到。庶年节宴会。使朝觐各国。共聆异方僸＜亻末＞。更足以备太常而昭武烈。福康安等摺内。祇称该贡使及随从人等起身日期。而于乐工是否可偕贡使于年内到京之处。未经叙及。著传谕福康安、如乐工系随贡使同行则已。若系落后。即著孙士毅、和琳、于该乐工行祇何处。即另派妥员飞速伴送。以便与贡使一同于年内到京。方为妥善。至此次藏内用兵。乌拉一切。皆系发帑给价。并未丝毫累及商上。而各畨寨经兵燹之后。元气未能骤复。福康安请将应纳钱粮。酌免一两年。所见甚是。但向来驻藏大臣。类多阘冗。一切置之不问。不过三年闲住。得润囊槖。班满即可回京。惟听达赖喇嘛亲近、及噶布伦等。专擅辄行。并不关白驻藏大臣。以致任意妄为。屡滋衅端。今经和琳到彼实力整顿。诸事日有起色。并将噶布伦。俱由驻藏大臣从公拣选奏请补放。是藏内要务。俱听驻藏大臣主事一整从前积习。今酌免钱粮、修葺官寨、二事。俱关紧要。自亦应驻藏大臣督办。若仅告知达赖喇嘛。恐其见小糊涂。难保其必能遵行妥办。此二事均交和琳等查明办理。俾事权益归画一。更足以收实效而资整理。又据和琳奏、廓尔喀所遣噶箕人等。亲至布达拉谢过。一切应酬对答。必须词严义正。方足以服其心等语。此为最要。前据福康安等奏、该贡使于过藏时。谒见达赖喇嘛。并呈送哈达土物。已有旨令和琳告知达赖喇嘛、班禅、酌量收存。加倍酬给回赏。不可为廓尔喀所轻。今和琳恐达赖喇嘛不谙事体。于接见贡使时、应对失当。赶回前藏。指教达赖喇嘛。所见与朕指示相同。但称俟贡使起身后。再迎往前途督办。此可不必。现在大兵已彻。后藏一带。皆经和琳筹办妥协。无须迎往。此时当在前藏驻劄。与福康安、孙士毅、惠龄、会商善后各事。不必再往后藏。以省跋涉。　　

○丁丑。谕军机大臣等、本年直隶顺德、广平、大名、三府。并保定、河间、天津等府属州县。因夏秋雨泽缺少。被旱成灾。山东德州济南一带。间有被旱之处。晚禾未能赶种。河南彰德、卫辉、怀庆等府属州县。本年得雨稍迟。成灾五六七分不等。安徽安庆凤阳府属州县。夏间雨水稍多。低洼地亩。间被淹浸。又陕西咸宁长安等州县。夏秋被旱较重。收成均未免歉薄。业经降旨。将直隶几南一带。及豫省被旱地方。截留漕粮。动拨银米。分别赈恤。其山东安徽等省。亦将本年应徵银米。并节年带徵等项。分别缓徵停展。令该督抚实力查办。以示体恤。第念各该处被旱被水地方。秋收既未丰稔。于明春青黄不接之时。民力究恐不无拮据。是否应需赈济、及展赈几月之处。著传谕梁肯堂、吉庆、穆和蔺、朱圭、秦承恩、即行体察情形。悉心履勘。据实覆奏。候朕于新正酌量加恩降旨。　　

○予广东电白等营出洋哨捕。遭风淹毙之把总李大猷等三员。外委吴瑞川等三员。恤赏如例。　　

○戊寅。上御懋勤殿。勾到江西、安徽、情实罪犯。停决江西斩犯八人。绞犯七人。安徽斩犯四人。绞犯九人。余五十二人予勾。　　

○谕军机大臣等、本日勾到江西省番审人犯。内汪观荣等一起。因汪金普等、误砍程学元坟草。被其阻殴。随喊令该犯等各用扁担。将程学元等四人戳毙。汪三其等、又将程定彩等四人。殴伤殒命。此案汪观荣等七犯。逞忿故杀袒族四凶。各毙一命。法无可宽。业经概行予勾。向来福建多有械斗之风。而江西尚无其事。今汪观荣等以割草微嫌。辄率同族人。用担殴戳。而程学元等亦持担互殴。阅其情节。人众持械。彼此争打。竟与械斗无异。该省建昌广信等府。与福建接壤。恐渐染闽省桀骜之习。不可不防其渐。著传谕陈淮、务宜留心查察。潜移默化。勿使效尤蹈械斗恶习。以革凶暴而靖地方。　　

○顺天武乡试。以翰林院侍读学士吴树本、为正考官。翰林院侍读陈崇本、为副考官。　　

○己卯。谕曰、嵇璜年逾八十。精力不能兼顾。阿桂掌院已十有余年。且亦年逾七十。所有翰林院掌院学士事务。著和珅、彭元瑞、管理。　　

○又谕、据陈用敷奏、广西省本年壬子科乡试。有郁林州学附生梁如炌。年八十五岁。三场完竣等语。该生年臻耄耋。踊跃观光。洵为艺林盛事。梁如炌、著赏给举人。准其一体会试。以彰寿世作人至意。　　

○又谕、昨召见副都统郑明伦、看其人甚平常。询系德保所举之人。朕降旨令保举堪胜副都统人员。各都统等、自应拣选谙练事务、及通晓清语。蒙古语者。如不得其人。即不必保举。向例所保之人如犯贪婪。方将原保大臣等治罪。副都统、又能向谁勒索舞弊耶。即如弘旿所保之周辑武。德保所保之崔成玉等、虽属平常。然较郑明伦尚优。德保若在。必将伊治罪。著交应保副都统人员之王大臣等。嗣后如遇保举堪胜副都统人员。务须慎重拣选。如有仍将此等无用之人。滥行保举。必将原保之人。从重治罪。　　

○以故四川松茂道属上作革寨土百户衮布策凌子桑卓、湖广茅冈司土千总覃忠襄子熙胜、卯岗土千总向正乐子伯煓、各袭职。　　

○山东巡抚觉罗吉庆奏、查山东驿路濠沟。向系民间按亩出夫挑挖。本年德州一带被旱。民食稍艰。请将济南、东昌、二府属、中路自长清县起。由齐河、禹城、平原、至德州。东路自茌平县起。由高唐、恩县、至德州。所有大路濠沟。雇觅贫民。挑宽四尺。加深二尺。每土一方。照直隶奏定之例。给米一升。银一分。以工代赈。所需银两。即于司库贮存工程银拨支。报闻。　　

○旌表守正捐躯湖北蒲圻县民汪世杨妻蔡氏。　　

○庚辰。谕、据哈当阿等奏、商哨船只。配载台湾换班回厦兵丁。于八月十五日。在洋遭风。击破船只。共淹毙兵丁七名。又不知存歹□夋弁兵共一百四十二名。现在饬属查明下落。如系淹毙。另行详报请恤等语。换班兵丁回厦。在洋猝遇飓风。击破船只。以致淹毙。殊堪悯恻。除业经查明淹毙兵丁张得健等七名。照例从优议恤外。其不知存殁弁兵一百四十二名。著该督等、飞饬沿海文武沿口。上紧查明。按名造册咨部。一体办理。以示轸恤。　　

○谕军机大臣等、据哈当阿等奏、缉获谋杀捕役首从各犯。审明定拟一摺。已批该部速议具奏矣。此案系五十六年冬间。前署凤山县林昌炎任内之事。该县卸事后。徐英于本年四月接任。始行会营将黄万各犯、缉获办理。林昌炎于承缉凶犯。年余未获。作何议处。摺内未据声叙。著传谕哈当阿等、即将林昌炎缉凶未获。曾否开参。是否因此卸事之处。据实覆奏。又据奏、续获谋杀捕役之从犯蔡三、审明正法一摺。此案匪犯林湿、于五十一年纠众抢劫。砍伤事主。五十五年复纠约蔡三等谋杀捕役。虽林湿当经拏获正法。而蔡三逃逸两年。始行缉获。此外尚有逸犯八人。黄万一案。系上年冬间之事。署县林昌炎。日久未获。已属迟延。林湿一案、即系五十一年、及五十五年之事。办理更属延缓。该提督等另摺。以台湾文武员弁。于盗犯方明纠劫一案。获犯过半。兼获盗首。声请免开疎防职名。获犯过半。既请免参。而办理迟延。何以未附摺参处。并著该提督等、即将林湿一案。因何获犯迟延。曾否开参之处。一并据实查奏。其逸犯何创等、曾否续获。务即严饬所属。上紧躧缉。勿任漏网稽诛。将此传谕哈当阿、杨廷理、并谕伍拉纳知之。　　

○旌表守正被戕山东滕县民曹江妻马氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十四
  </div>
  <div class="pagination">
   <a href="清实录乾隆朝实录_page1777.html">
    上一页
   </a>
   <span>
    ...
   </span>
   <a href="清实录乾隆朝实录_page1773.html">
    1773
   </a>
   <a href="清实录乾隆朝实录_page1774.html">
    1774
   </a>
   <a href="清实录乾隆朝实录_page1775.html">
    1775
   </a>
   <a href="清实录乾隆朝实录_page1776.html">
    1776
   </a>
   <a href="清实录乾隆朝实录_page1777.html">
    1777
   </a>
   <span class="current-page">
    1778
   </span>
   <a href="清实录乾隆朝实录_page1779.html">
    1779
   </a>
   <a href="清实录乾隆朝实录_page1780.html">
    1780
   </a>
   <a href="清实录乾隆朝实录_page1781.html">
    1781
   </a>
   <a href="清实录乾隆朝实录_page1782.html">
    1782
   </a>
   <a href="清实录乾隆朝实录_page1783.html">
    1783
   </a>
   <span>
    ...
   </span>
   <a href="清实录乾隆朝实录_page1779.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
