<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 209 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 209 页/共 502 页
  </h1>
  <div class="content">
   ○赏已革陕甘总督舒兴阿、二等侍卫。为喀什噶尔领队大臣。　　

○丙寅。谕内阁、恒春奏、棍徒阻止考试、请将办理不善之知县撤任审办等语。山西浮山县棍徒李进坤等、意图抗粮。辄敢于该县考试时、阻止童生投结应考。迨经查拏。复敢拒伤官役逃逸。实属目无法纪。著即饬属严拏逸犯务获。按律惩办。该县知县邓爱涛。徵收钱粮。是否任听丁胥人等、交通舞弊。勒索浮收。以致抗粮滋事。均须彻底根究。邓爱涛、著即行撤任。交恒春、提同犯证、研审确情。分别究办。毋稍宽纵。　　

○以办理直隶粮台出力。免道员海瑛、失察属县失守处分。　　

○予故西安将军舒伦保祭葬。　　

○命贝勒德木齐扎布、往奠科尔沁郡王僧格林沁故福晋茶酒。赏银五百两。　　

○丁卯。谕内阁、庆惠奏、遵查钱局捐铸情形、并请饬严查冒充委员等弊一摺。现在通州一带。私铸甚多。难保无匪徒假充委员、商人将官铜私售鼓铸等事。著步军统领衙门、顺天府、五城、一体严查。如有假冒委员、招摇撞骗情事。查明并无札委者。著即拏交刑部。从严惩办。毋稍疏纵。　　

○又谕、恒春奏、审明知县被参各情、请饬回任一摺。前因降调给事中贾世行、奏参山西徐沟县知县贾联芳、贪劣各款。当交恒春、查明参办。兹据奏、按照所参各款、逐一讯究。该员委无威偪勒帮、及官亲书吏表里为奸情弊。并据称、该员平日居官谨饬等语。贾联芳、著即饬令回任。仍著恒春、随时认真察看。傥另有贪劣不职之处。即行据实从严参奏。　　

○谕军机大臣等、官文等奏、湖南贼船下窜、现派兵勇堵剿情形。又据塔齐布等奏、贼匪两次复犯岳州、水师叠获胜仗一摺。此时湖南师船。已追至城陵矶下。与监利县属之白螺矶、相距咫尺。若能声势联络。剿办更易为力。著官文等、飞饬带兵文武各员。务须协力夹攻。俾沿江一带逆踪、及早殄灭。荆郡自能安堵。如贼匪全数下窜。即可会同楚南官军、顺流下击。惟在该将军、豫筹布置。与塔齐布、曾国藩、互为声援。妥筹策应。至安陆一股。既经杨霈调兵进剿。该将军复调回福炘、与张于铭、分带兵勇。前往应援。目下攻剿能否得手。所称石牌获胜。是否确实。该郡紧接荆门。亦距襄阳不远。尤须亟筹攻克。以固北路。仍著官文、随时知照杨霈。迅将此股歼灭后、为移师武汉之计。毋致迟延疏失。将此由六百里加紧谕知官文、并谕贵升知之。　　

○又谕、骆秉章、塔齐布、曾国藩奏、贼船两次复犯岳州、水师叠获胜仗一摺。贼匪叠犯岳州。其意总图扼我重湖之险。塔齐布、曾国藩等、所派水陆员弁。均能奋勇出力。叠次获胜。贼胆已寒。正可乘此声威。顺流东下。以期节节打通。直达武汉。此时沿江一带。贼船鳞比。我水军师船、既已进击至城陵矶下。与荆州官兵、声势已相联络。本日据官文奏、石首县之调弦口。监利县之白螺矶。已有派防兵勇二千余名。并魁玉、杨昌泗、所带官兵二千名。又有川勇一千名、暂驻沙市、以为后路。如该提督等、乘胜进偪。则荆郡兵勇、亦可乘势下击。该提督等、如须此项兵力会剿。即与官文妥速商办。原奏内称、与其坐待贼至。不若迎其未至而击之。所奏甚合机宜。不独擂鼓台一战。即楚省全局。皆应如此办理。该提督等、既能见及于此。即著迅速督兵前进。沿江攻剿。毋令坐失事机。武昌既为贼踞。其通城、崇阳一带。是否梗阻。塔齐布、陆路官兵。能否即由此路前进。若能从此进兵、直攻武昌之背。水师顺流而东。肃清江路。杨霈所带兵勇、直捣汉阳贼巢。则我兵愈众。贼势愈分。楚省贼踪当可渐就埽荡。至塔齐布、曾国藩、督率水陆官兵、全赴下游。岳郡为南省咽喉。且衡州、长沙、两厂接济船炮。皆须由该郡出湖。不可无得力兵勇、择要扼防。前有旨、令骆秉章、饬令胡林翼、督带练勇前往防剿。著即迅催该臬司、赴岳扼要严防。为塔齐布、曾国藩、后路接应。断不可令下窜贼匪、又复乘虚绕越上游。致东下之师、有后顾之虞。将此六百里加紧各谕令知之。　　

○以剿办湖南岳州贼匪获胜。赏道员褚汝航等、加衔升叙有差。予阵亡六品军功秦国长、祭葬世职。


大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。闰七月。戊辰朔。谕内阁、杨霈奏、剿办安陆贼匪、连获胜仗、收复府城一摺。前因京山县土匪。句结粤匪。窜扰安陆府城失守。当令杨霈酌派将弁。督兵进剿。迅图克复。兹据奏称、七月十三日。都司刘富成、会同代办安陆府事方卓然等、分路夹击。杀贼五六百名。守备石清吉等、带兵潜赴东门外埋伏。刘富成、带兵直薄贼垒。鼓噪进攻。立毁贼营。贼众大溃。城中贼匪亦惊惶逃窜。多为伏兵截杀。斩捦千余名。刘富成、入城摉捕藏匿余匪。骈斩殆尽。立将郡城收复等语。著该署督、一面酌留兵勇。将窜逸余匪。尽数摉杀。勿留余孽。一面亲督大兵。直捣武汉贼巢。务将楚省逆氛。迅速埽荡。　　

○谕军机大臣等、前有旨派令载龄、崇实、驰驿前往陕西查办事件。计程当已行近陕境。兹发去何绍基参奏四川大吏、收受陋规、有碍办公一摺。并参奏该省办理郑怀江谋逆一案、并无确据、片一件。著该侍郎驰驿径赴四川。将何绍基原奏各情。逐款确查。秉公办理。所有裕瑞等奏、知县杨得质、盛朝辅、讦告署藩司苏敬衡、案内摺三件。单六件。又南江县监生郑怀江、谋逆案内摺二件。片一件。并叠次所降谕旨三道。均著发给阅看将此由四百里谕令知之。　　

○又谕、琦善奏、红单师船。入江接仗以后。迄今已及两旬。未据奏报。朕心悬念殊深。此项舟师。经琦善、提拨陈国泰所统一起、扼驻瓜州迤上。复经向荣分提二十五只。驶赴上游。进扼当涂、芜湖以便往来剿洗。其仪徵上游一带。并有陈世忠叶常春、艇局各船节节拦截。沿江上下有此布置若能会合联络剿办自必得手。但江面贼＜舟宗＞。一经被剿穷蹙。势必乘虚奔突。所有北岸江浦、六合各属。均不可不加意严防。浦口为南北咽喉。尤当冲要。琦善派防之总兵武庆、节经斩获逆匪烧毁贼船。于一切堵剿机宜尚属得力。当此江路攻剿吃紧之际。尤须妥筹堵御。不得稍有疏虞。即著琦善严饬该总兵、一面督令弁兵。扼要截剿。一面会集附近团练民勇。协力保卫毋令贼踪阑入。致滋蔓延。至关山一路应于何处协同防守。即饬武庆、就近知照袁甲三、妥筹兼顾。瓜州近日贼情及水师如何接仗。该大臣、务即督饬水陆各军。迅速进剿由驿奏闻。仍随时知照向荣、会商夹击。以期及早肃清江面。尽殄妖氛用副委任将此由六百里加紧谕令知之。　　

○又谕、杨霈奏、克复安陆府城、并布置进兵情形一摺。所筹三路进剿机宜。颇为详晰。其西取汉川。东取黄陂。两路兵勇。已不为单。安陆又经收复。可无后顾之虑。亟应迅速督兵前进。不可再事耽延。魁玉、杨昌泗、兵勇。昨据官文等奏报、已挑选二千名。饬令统带。前往监利防堵。杨霈、既藉此项兵勇。为东西两军策应。著一面飞速催提。一面严饬襄阳府县。多备船只迎候。毋许稍涉迟误。昨据塔齐布、曾国藩等、奏报岳州克复以后。复叠获胜仗。湖南水陆各军。已行至城陵矶以下。当谕令速行东下。与该署督为三面夹击之计。并著杨霈、将如何会剿之处。妥速咨商。联络声势。以期迅歼群丑。军营情形。变易靡常。总须酌量缓急。相机应变。刻下虽船只兵饷。未能齐备。亦当设法筹画进剿。不可坐待迁延。致有贻误。将此由六百里加紧谕令知之。　　

○又谕、前据官文奏、兵饷拮据、恳将四川解楚饷银、酌留二三成等语。当经准其所请。并于摺内批谕不可漫无限制仍应随时具奏。本日据杨霈奏、粮台存饷无几新设之襄阳粮台。尚未收饷。荆州解到川饷十万两。经官文全数截留。并将前解省城折回之二万两。一并截留。请饬官文、将截留之银。速解襄阳。以资接济。现在杨霈军营兵饷。需用甚亟。当此剿办吃紧。若饷需不能应手。必致贻误大局。著官文、查明解到川饷。除奏明准留二三成外。其余银两。迅即派委妥员。克期解赴襄阳应用。毋稍迟延。以后川粤湖南各饷。由荆州经过时。均不得截留过多。置杨霈军营要需于不问。至魁玉、杨昌泗二员。据官文奏称、派往监利、堵剿。兹据杨霈奏分路进兵情形。其由汉水直下一路。拟派杨昌泗等、拣带精兵二千。由襄阳乘船。顺流下击。为东西两路策应。此次湖北省城赴荆兵勇。共有六千余名。荆州兵力。已不为单。自无须尽行截留。著官文饬令魁玉、杨昌泗等按照杨霈所咨。迅速带兵前往。毋稍延误。其应行派留监利防剿兵勇。仍著该将军妥筹办理。随时奏报。将此由六百里加紧谕令知之。　　

○又谕、前因和春等奏、贼窜霍山。复扑六安。请调临淮兵一千名。赴正阳堵剿。当降旨令袁甲三、饬令带兵各员。迅速前往。兹据袁甲三奏、霍山业已收复。六安并无贼踪。现在临淮更重于正阳。其关山防勇。经福济遣散后。又须派兵接守。大致总在兵力单薄。不能分赴正阳。所奏尚属实在情形。惟六安霍山等处。如果全无贼踪。则西路固觉稍松。此时湖北黄州、麻城、一带。全被贼踞。英霍之贼。傥亦如含山一路逆匪。去而复来。两路仍形并重。前所以令该副都御史、与秦定三、分劄临淮正阳者。原为东西并扼。本无畸重畸轻。今秦定三、既专力舒城。是西路之防。已较东路稍弱。袁甲三、亦当妥筹兼顾。互为声援。不可因正阳距庐较近。稍存诿卸之见至所称近守关山。尤须远防浦口。所筹尚是。浦口防兵及江浦六合民勇。叠据琦善奏报杀贼毁船。尚俱得力。本日复谕知琦善、令其加意严防。该副都御史、仍应于临淮以南关山左右。设法严扼。清流古称险要扼守尚非难事。所奏整顿团练。虚实互用。不过防守之一策。若纯用虚声。断难深恃。未可专倚浦口为屏障。遂置险要于不顾也。此由六百里加紧谕令知之。　　

○吉林将军景淳、奏报开采煤窰。分别封闭停缓。得旨。可见。从前固庆办理含混。非受人之欺。即欲从中渔利也。　　

○热河都统毓书奏、开炉鼓铸各项大钱。请定背面清文。得旨。户部速议具奏。该处所铸钱文。与马兰镇事例相同。著户部将钱背面用何字样。拟定请旨。　　

○予安徽阵亡守备连丕甲、祭葬世职。　　

○己巳。谕内阁、英隆等奏、请将疏防海口盗船抢掠之防御等、分别严议议处一摺。奉天牛庄没沟营海口。七月初三日。突有贼船三只。偪索商船银物。先于六月三十日。在金州属羊头洼口外地方滋扰并有烧毁商船。拒伤舵工等事。现虽驱逐出洋。海口安静。惟该防御金毓璟、带兵堵缉。于盗匪入口时。不能尽力兜剿。辄先退缩。以致登岸滋扰。实属庸劣不职。羊头洼守汛佐领记名骁骑校车复隆、带兵驻守。观望不前。亦属懦弱无能。金毓璟、车复隆、均著即行革职。水师营巡船。缉捕贼匪是其专责。该总巡佐领韩兆凤、协巡防御韩广兴、未能随时追缉。亦难辞咎。均著交部严加议处。　　

○谕军机大臣等、英隆奏、牛庄、金州二处海口、贼船抢劫情形一摺。奉天没沟营等处。系商船云集之区。岂容贼船肆行滋扰。七月初三日。贼船三只阑入没沟营口岸。胆敢向商船铺户偪索银两。焚烧商船。并有贼匪三人。登岸凶闹。于初五日始被练勇等、追逐出口。何以该处营汛各官。毫无准备。六月三十日。羊头洼口外有贼船三只。抢劫商船。初二日进口停泊先被击退。何以复敢由船登岸。竟有三十余人放火抢掠。显系官兵畏葸退避。当此逆氛未靖之时。海口巡防。甚关紧要。著英隆等、即饬水师巡船。设法剿截侦探匪船三只踪迹。并力追及。尽数捦获。断不准以驶赴外洋。藉词支饰并严饬地方文武于各海口要隘。实力查拏仍督率绅民团练。一体防缉。毋稍疏懈。将此由四百里谕令知之。　　

○又谕、胜保等奏、督兵攻城、毙贼多名一摺。七月二十七日。胜保等督率兵勇。攻扑高唐。于西北城角。用火箭然烧逆匪帐房五六架。复开大炮。击倒望楼延烧帐房逆匪烧毙压毙甚多。其城南一面。德勒克色楞、亦亲督各勇。偪近城关。烧其城楼。击毙贼匪。此次攻剿州城。兵勇尚属奋勉。惟逆匪先有准备。以致未能克复。失此机会殊觉可惜该逆数仅千余。我兵屡次进剿业经歼除十之五六若我兵四面同时进攻。使该逆不能互相救应。必可捣虚攻入。据称贼于危急时、尚能将西南守城之贼。抽赴东北抵拒。可见我军未能悉力合围。著胜保等、激励各营将弁兵勇同心协力。埽穴捦渠。有能先登者。立予重赏。蕞尔孤城。当不难即时克复。务将此股逆匪。就地殄除。勿令乘间窜逸。该大臣等、围剿已两月有余。若再不知奋勉日事迁延。以数百败窜之匪。牵掣全军。糜饷老师。自问当得何罪。现在军营马步官兵及各勇口粮。积欠甚多即有他省拨款。亦恐缓不济急。当此攻剿吃紧之时。自应设法筹办以济要需著崇恩严饬刘源灏、无论何款。迅速筹拨银五六万两。解赴胜保军营毋再延误将此由六百里加紧各谕令知之。　　

○以玩误军饷。摘代办山东布政使刘源灏顶带。　　

○庚午。上诣寿安宫西所、问如皇贵太妃安。　　

○诣寿康宫、问皇贵太妃安朱谕巡防王大臣等、现在连镇逆匪虽未歼除。而直顺地方颇属安静所有雄县霸州天津、此三处防兵酌量应留应撤以节糜费以定人心。再京师各门所添之兵为日已久苦状难堪若不变通留撤以后更不成事此时所撤之京师防兵俟直隶事竣日再行题奏。酌量加恩。再团防处尽可裁撤。惟步军统领、两翼总兵责任最重。稽察缉捕。固难多立章程。反成虚套。然终恐因时制宜。有未尽善之处亦应妥筹以上各条著详议三四日内具奏。　　

○谕军机大臣等、骆秉章等奏、水师失利、陆路获胜一摺览奏曷胜愤懑。我兵克复岳州。水师叠获胜仗。方冀乘势东下直捣武汉贼巢。该提督等虽经屡胜仍当于锐进之中力图万全之策。乃因轻进失利致镇道阵亡。失去船炮甚多虽塔齐布陆路获胜究属得不偿失。曾国藩系在水路督战。于陈辉龙出队时、不能详慎调度。可见水上一军。毫无节制。即治以贻误之罪。亦复何辞。惟曾国藩、前经革职。此时亦不必交部严议。仍责令督饬水师将弁。奋力攻剿断不可因一挫之后。遂观望不前。陈辉龙现已阵亡。所有师船。必须派员统带。李孟群丁忧。现在留于军营。即补游击杨载福、屡次打仗出力。即可派该二员管带。省城所造三板等船。著骆秉章迅速催赴岳州。毋稍延缓城陵矶荆河脑。既为水陆扼要之区。亟应严密防守。杜其纷窜之路。塔齐布、仍督饬将弁兵勇。乘胜进剿。以期水陆夹攻。迅殄丑类。并随时知照官文、杨霈、一体截剿。毋令贼匪纷窜为要。将此由六百里加紧各谕令知之。　　

○又谕、据骆秉章等奏、岳州水师失利、陆营大获胜仗一摺。现在武昌尚未克复。亟须舟师下驶会剿。统带乏员。甚关紧要。著叶名琛等、即于水师内拣选得力镇将二三员。饬令赶赴曾国藩水营听候调遣。并将续购洋炮若干位。配齐架具。迅派妥员一并解往备用至前谕筹饷数万两。解赴湖北杨霈大营并谕拨解庐州饷银。楚皖剿贼。正当吃紧之际。需饷孔殷。前拨两省饷银。著即派委妥员。迅速解往。以资接济。毋得稍缓。致误要需。将此由六百里加紧谕令知之。　　

○以服阕江南苏松镇总兵官田浩然、为山东登州镇总兵官。　　

○以剿办湖南城陵矶贼匪出力。赏守备童添云等、花翎。予阵亡总兵官陈辉龙道员褚汝航、同知夏銮、游击沙镇邦、千总何若沣、府经历唐嶫、祭葬世职。　　

○予湖北武昌府殉节道员李卿谷、祭葬世职加等。　　

○辛未。谕内阁、宗人府奏、承袭军功世爵、与现行例文不符、请旨遵办一摺。已故奉恩辅国公崇锡、所遗之爵。著即作为奉恩辅国公世袭罔替。　　

○又谕、前因端华等奏、江浙海运正漕事竣。请将户部员外郎成琦、王友端、赏戴花翎。当经降旨允准。兹据御史韩锦云、奏称该员等所得保举过优。请将花翎撤销等语。本年江浙海运漕米抵津。该司员等、随同端华等、查验起运一切事宜。办理尚属妥速。均属著有微劳。所有该御史请将成琦等花翎撤销之处。著毋庸议。至所称司员等奖叙既优。恐致启夤缘随带之弊。亦不可不防其渐。著户部堂官、嗣后于拣派随同钦差、办理海运司员。务择办事勤慎。立品醇正者派往。不得稍徇属员干求。以致贻误公事。至该司员等、于奉派随带后。果能实心任事。较众出力。仍准钦派大臣。酌量奏保。以杜徼幸而昭核实。　　

○又谕、骆秉章奏、请将禀报剿贼不实之员弁革职一摺。本年三月间。广西凉水井匪徒。窜入湖南江华县境。焚掠民房经该处团丁击散。该县知县胡开勋、不知侦探确实。辄即张大其词。混行禀报。又不将团丁出力情形。据实声叙。饰词邀功。实堪痛恨。署岭东营守备伍化蛟、业经带兵出城乃因匪徒已散。并不督兵追击。任令逃逸。亦属畏葸无能。胡开勋、伍化蛟、均著革职拏问。交骆秉章提解来省。讯明谎报逗遛情节。从严参办。　　

○谕军机大臣等、前因直隶贼氛未靖。桂良奏、请将各该州县案犯。酌核犯罪情节。其谋故凶盗拒捕杀人重犯。法无可贷者。即行正法。至情有可矜。及例应缓决各犯。拟即减等。并将向拟情实免句之犯。开单请减。已经降旨允行。兹据刑部议覆御史毓禄奏、现办军务省分、请变通办理秋审一摺。所有现在被贼滋扰之江苏、安徽、山东、湖北、湖南等省。虽据山东将本年秋审各犯。题报到部外。其余各省。均尚未具题到部。若再令展限。恐监禁之犯。积而愈多。凶狡之徒。转为贼用。自应变通酌办。以期消恶未萌。著各该督抚、于接奉此旨后。无论已题未题。即本年应入秋审人犯。并上年停止各省分。一概查照。直隶省现办章程。其例应情实者。立予正法。若情有可矜。及例应缓决各犯。即按照应减罪名。先行减等发配。至旧事情实免句、并新事例应情实、向俱免句各犯。亦即由该督抚、开单奏请减等。仍将查办原由。迅速奏明遵办。总期狱无留滞。毋得稍事拘泥。致有疏虞本日据骆秉章奏、石门等县绞犯。难以解勘等语。即著遵照此旨办理。毋庸归入下届。以昭画一。将此由五百里各谕令知之。　　

○新授福建台湾道裕铎、奏报到任日期。得旨。一切公事。不准因循。总以迅速为妙。远隔重洋。岂能事事禀商。　　

○以克复湖南湘潭县城出力。赏都司彭三元、守备郭涣滨、花翎。军功倪长诰等、蓝翎。余升叙有差。　　

○以捐造擡炮兵器。赏山东守备荣金华、蓝翎。　　

○以湖南澧、龙阳、二州县城被贼窜陷。革知州胡镛、署参将张昕、都司乌什哈职。知县文耀、游击王政先、恩泰、都司程登科、宋广东、革职逮问。　　

○补铸福建仙游县知县印信。从署巡抚王懿德请也。　　

○予湖南武陵县殉节知县朱元增、高注县丞秦维松、把总邹万胜、谈金魁外委王俊祭葬世职。举人周之桢等、赏恤如例。　　

○予湖南阵亡守备张万邦、千总张宏邦、祭葬世职。　　

○壬申谕军机大臣等、琦善奏、赶修多桨炮船图克瓜州。并沥陈水师上下游情形各摺片。所筹俱是。粤省红单船既形笨重自应多造适用船只。以期轻捷。琦善既称旬日之内。可以竣工。则北岸水陆攻具。均已渐次齐备。正可乘势力攻瓜州。断绝镇江贼＜舟宗＞联络之路。向荣前奏瓜州之贼。有欲全窜镇江之说。本日琦善奏、奸细供称、瓜镇逆匪、议分水陆上窜清淮等语。大约贼情诡谲本无一定趋向瓜州攻剿紧急。则归并镇江。亦在意中焦山下游堵截严密。则上窜清淮亦宜防范。琦善、向荣、总当各就所有水陆兵勇。或分或合悉力筹办若处处专恃设防。而金陵、镇江、瓜州三处。□嵎如故。于大局仍无裨益。著琦善、于炮船造齐后。即行设法力攻瓜州。一面严饬余万清、进攻镇江。果能同时并举。贼众虽多。亦将应接不暇岂能肆其句结奸谋。至向荣所调吴全美红单船。并琦善续派上驶之拖罾船。为数本不甚多。以之防剿上游尚可扼守若竟恃有限之舟师。徼幸尝试。冒险深入。设有蹉跌。则上游既无机会可乘。下游亦无以资控制。著向荣、即将现在调到各船。择要布置相机攻剿。总期严遏南岸贼＜舟宗＞旁窜之路。使金陵之贼。不能援救瓜州。联络镇江。则下游剿办。自易得手。毋庸多调船只。专赴上游。一俟瓜镇克复。下游师船。自能联樯进剿船多势壮。攻击方能得力也。琦善、向荣、但当不分畛域。合力妥筹。毋得各执己见。致误事机。将此由六百里加紧各谕令知之。　　

○河南巡抚英桂奏、探闻麻城收复。光州边防稍缓。仍驻信阳督办堵御。得旨。如是相机驻劄。甚是。　　

○以收复福建永春、德化、二州县城出力。赏知县吴翊昌、花翎。千总欧阳斌蓝翎。余升叙有差。　　

○癸酉。谕军机大臣等、陈启迈奏、筹剿九江都昌贼匪一摺。据称大小贼船二千余只。湾泊龙开河等处。以浔城为巢穴。并在西门外筑城安炮。都昌地方。复有贼船数百只驶入。该县乡勇。与贼接仗该逆即时扬去。县城得保无虞等语。逆匪窜踞九江郡城。贼艇多至二千有奇。都昌退出之船。亦难保不归并九江。为窥伺省城之计。然不严扼九江。但知退守省垣。殊非长策。该抚前奏、于南康府上下。将新造战船三十号。小船百余号。配载水勇二千有余。择要驻泊。并备火攻舟筏。复选陆路兵勇二千名。分劄两岸。为掎角之势。统计水陆兵勇。约四千有余。其续造战船二十只及广东夷炮。谅已齐备。该抚现又派勇一千余名。驰往助剿。兵力已不为单。此时自应严饬罗玉斌、及候补知府元善、统带兵勇。相机进剿。破九江之贼巢。即可固省垣之门户。即使郡城未能迅速克复。而湖口姑塘。皆系扼要之区。亦当拨兵据险。以牵掣贼势九江郡城。屡被贼匪蹂躏。绅民迁徙逃避。而本城文武各员。又不驻守城内。以致贼踪来去自由。乡民无所倚恃。何以系属人心。办理团练。此时必须有文武大吏。带兵扼要驻劄。若湖口姑塘等处。均有重兵。足壮绅民之胆。即可设法劝谕。捐赀募勇。共图御侮。有能出江击贼之人。即立予重赏。并添造船炮。并力堵击。现由武甯一带、调回官兵壮勇。亦可酌量派赴下游要隘。以助防剿。若能扼住浔阳。不特该省之藩篱可固。即长江全局。亦可藉作声势。曾国藩克复岳州。旋因轻进失利。此时湖南舟师。能否下驶。尚未可知。该抚务当统筹熟计。不得藉口于饷绌兵单。竟置九江于不顾也。另片奏、已革守备吴锡光、恳恩从缓正法等语。吴锡光系获罪之员。既据该抚奏称、该革员颇得勇心。现充前队著淮其从缓办理仍饬罗玉斌、派令带勇剿贼。如能奋勉出力。即据实保奏。傥仍复不遵节制即遵前旨。以军法从事。此旨、前旨、均不准先行洩漏。致令该革员心怀疑畏。别生事端。将此由六百加紧谕令知之。　　

○江西巡抚陈启迈奏、劝导南昌等府属办理团练。著有成效。得旨随时激励为之。
  </div>
  <div class="pagination">
   <a href="清实录咸丰朝实录_page208.html">
    上一页
   </a>
   <span>
    ...
   </span>
   <a href="清实录咸丰朝实录_page204.html">
    204
   </a>
   <a href="清实录咸丰朝实录_page205.html">
    205
   </a>
   <a href="清实录咸丰朝实录_page206.html">
    206
   </a>
   <a href="清实录咸丰朝实录_page207.html">
    207
   </a>
   <a href="清实录咸丰朝实录_page208.html">
    208
   </a>
   <span class="current-page">
    209
   </span>
   <a href="清实录咸丰朝实录_page210.html">
    210
   </a>
   <a href="清实录咸丰朝实录_page211.html">
    211
   </a>
   <a href="清实录咸丰朝实录_page212.html">
    212
   </a>
   <a href="清实录咸丰朝实录_page213.html">
    213
   </a>
   <a href="清实录咸丰朝实录_page214.html">
    214
   </a>
   <span>
    ...
   </span>
   <a href="清实录咸丰朝实录_page210.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
