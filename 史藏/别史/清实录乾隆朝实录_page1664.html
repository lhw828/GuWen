<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1664 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1664 页/共 1860 页
  </h1>
  <div class="content">
   ○又谕、据保宁等奏、敦福年已七十。兼又抱病。所办回子事务。恐致废弛。查有原任副都统果星阿、自到伊犁。交办事务。颇能奋勉。请将回子事务。交果星阿管理。著照所请行。并令敦福自备资斧回京。　　

○军机大臣奏、遵旨议台湾兵丁家属养赡。查向例内地兵丁。渡海出防。其原籍家属。每月给米一斗。银五钱。为数较少。恐其不敷养赡。请照新疆防兵例。准支行粮坐粮二项。以示体恤。至台湾戍兵。向由内地拨换。前奉谕令留缺一半。本处募补。旋经福康安奏、该地甫平。新募之兵。难资防御。请仍于内地拨派。臣等查台湾向有无籍游民。名罗汉脚。既无恒产。又无约束。最易滋事。若趁此兵威大创。酌挑入伍。责成该将弁管辖训练。既省调拨。又免加饷。再海口查船。得受挂验番银。据福康安奏、鹿耳门系安平协中、左、右、三营弁兵轮派。鹿仔港系安平协左营管理。新开之八里岔。系交淡水营管理。但未明立章程。恐有偏枯向隅之处。又台湾道所辖船厂。因该处不产大木。故由内地运往。若应修船少。运往木多。该道可以就便变售。但不予以限制。或恐藉端多带。以肥私橐。又台湾府所管盐埕。除每年销售定额外。若能设法多销。亦许该府津贴办公之用。但不酌定数目。或恐隐匿入己。应请将募兵、并挂验番银、及木植盐务。一并交该督抚提镇议奏。得旨、依议。台湾现定各章程。已极周密。但有治人。无治法。惟在该督抚等、实力查察。以除积习。如该督抚等不认真整顿。留心稽查。致地方文武员弁。阳奉阴违。仍前滋弊。一经发觉。惟该督抚是问。　　

○调正白旗蒙古副都统永琨、为镶蓝旗满洲副都统。以内阁学士扎郎阿、为正白旗蒙古副都统。　　

○以故喀尔喀车臣汗车布登扎布子齐旺多尔济、阿巴噶扎萨克多罗郡王衮布扎布子嘛呢巴达拉、各袭爵。　　

○甲申。谕、昨据浦霖奏审拟私造逆书之耒阳县生员贺世盛一犯。照大逆律凌迟处死。家属缘坐。并将搜获之笃国策钞本呈阅一摺。随批交大学士九卿、会同法司核拟速奏。本日据大学士等、照拟具奏请旨。阅摺内有指出该犯所称捐路终为财动、有妨正途、及拒谏等语。朕临御五十三年。普免天下地丁三次。蠲免漕粮两次。一遇水旱偏灾。无不立予蠲赈。兼之浙省建筑海塘。及豫省豁免摊徵银两。凡所以藏富于民。为捍御闾阎计者。总计不下亿万万。从不稍存靳惜。前此豫工、暨川运、两次开捐。原因维时河务工程紧要。军需用度浩繁。府库所存。不敷拨给。且康熙雍正年间。曾因公准捐有案。廷臣有以是为请者。是以照例暂开。为一时权宜之计。然不久而即行停止。亦因纳赀授官。本非善政。并恐杂流因此并进。仕路壅塞。捐例祇可行之于暂。而不可行之于久。特命停止。自停止以来。已十有余年之久。五十一年。督臣李世杰、书麟、李奉翰等。以江南黄运两河漫决多处。抚恤堵筑诸务。需费较多。合词奏恳开捐。朕当以此事断不可行。明降谕旨训饬。天下人共知者。甘肃捐监之例。亦因地方官等包揽折收。藉端滋弊。永行停止。朕如果为聚财起见。则两次所捐。不敌一次普免之数。亦人所共知者。安有陈奏停捐。拒而不纳之事。贺世盛身列胶庠。据供尝阅邸报。岂五十一年朕训饬李世杰等之旨。伊独未之见耶。乃辄敢因科名未遂。心怀忿懑。遂私自著书怨望。大学士等拟以凌迟缘坐。实属按律办理。此等狂悖之人。若竟从宽典。俾安坐囹圄。势必更肆狂吠。又如曾静之罪大恶极。寸磔不足蔽辜。反足以累及伊家属。第念该犯究因失志场屋。贫苦无聊。摭拾传闻。私自钞写。借以抒其抑郁。与显肆悖逆者。尚属有间。贺世盛、著从宽改为斩决。至伊子贺家瑞、现伊父所钞之书。中多违碍。屡次跪劝烧毁。尚为知理守法。乃该犯执意不从。终致败露。是此等无知妄作之徒。不但自蹈法网。且又不顾伊子弟。因其缘坐。俱陷大辟。而在朕心转觉不忍。且其余子侄孙子。据该抚查明。俱在乡务农。不通文理。其未经举首。亦属可原。所有贺世盛名下应行缘坐之犯。俱著加恩竟免其缘坐。概予省释。并著该抚、即将此旨给与该犯阅看后、再行正法。俾知孽由自作。而朕于法外施仁。不因该犯语涉违悖。罪及其子若孙。该犯亦当俯首就戮。死而无怨也。　　

○又谕、据舒常奏、荆州府城。猝被水淹。监犯不带刑具。遂皆随水漂散。查系该犯日间开放杻镣。以致被水后、是逃是毙。无从稽考。现在先后查获四十四名。又有自行投到者四名。尚有未获四十名。请将署江陵县典史徐桐革职拿问。署江陵县知县屈振甲革职。该管知府俞大猷、荆宜施道沈世焘、交部严加议处。并请与巡抚姜晟、臬司李天培、一并交部分别议处等语。各省府州县设立监狱。在监人犯。均应照例日夜加上杻锁。方免疎虞。乃该处应管各员。平日擅将狱囚刑具松放。以致被水漂散。无从稽查。非寻常疎纵者可比。舒常等身任督抚。疎慢至此。早行降旨将伊等离任。实不为屈。足见天理昭彰。难逃朕之洞鉴。所有署江陵县典史徐桐、著革职拿问。署江陵县知县屈振甲、著革职。交与阿桂等、提同该员及刑禁人等、严审有无贿纵别情。另行定拟具奏。荆州府知府俞大猷、荆宜施道沈世焘、交部严加议处。臬司李天培、及舒常、姜晟、俱著交部分别议处。其自行投到之绞犯黄悦林、谭青虎、杨广墀、军犯彭添明等、四犯。尚知守法。著照直隶段文经案内之权曾、寗好等犯减等发落。　　

○谕军机大臣等、本日据舒常奏、荆州府城猝被水淹。监犯不带刑具。遂皆随水漂散。查系各犯日间开放杻镣。至晚始上刑具等语。已降旨将该管各员、分别革职议罪矣。因思刑部监狱、羁禁各案罪犯。向来该堂官等。未曾留心防范。如大员中富勒浑、雅德等。犯罪系狱。情罪重大。皆知王法。虽疎刑具。必不敢别滋事端。即军流人犯。罪不至死。亦无虞有疏脱之处。或私疎放尚可。朕非不知。此外定拟斩绞凶犯。不可不严加羁禁。如有在监酗酒斗殴情事。即系刑具松放所致。部监重地。防范自应严密。著传谕刑部堂官。严饬管狱司员。将各犯照例稽查刑具。加意防范。该堂官等、仍不时留心查察。毋得漫不经心。致有疎虞。舒常摺。著抄寄阅看、当以此为前车之鉴也。　　

○又谕曰。阮岳逐主乱常。差人进贡。断无即准其纳款之理。此必阮岳自知篡窃。恐天朝致讨。故先以此为尝试。若令不晓事体之督抚在彼。收则惧失国体。不收又虑生事端。岂不至进退无据。今孙士毅一接禀报、即亲赴镇南关。督令该协、站立关墙。大声呵斥。并谕以天朝已调大兵。分路进讨。令该夷官归谕阮岳、迅速悔罪自新。迎还故主。词严义正。足使阮岳闻之胆落。孙士毅所办。实属可嘉。著赏上用蟒袍料一件。以示优奖。又据奏、该国旧文渊州夷目阮廷沛、携带印篆。挈同眷属八人。攀越山岭。求至内地。口称要见国母。已准令挈同家属过山。安插土司地面。并令阮廷沛前赴南宁。面见嗣孙之母等语。如此方是。阮岳所遣之人。即系新文渊州黄廷球。今阮廷沛系文渊州夷目。自因不甘夺职。挟印而来。并非诈伪。若挥之使去。凡系心黎氏者。咸知内地不肯收留。必至去而从贼。今孙士毅即将该夷目安插内地。令见嗣孙之母。使该国人众。知天朝加恩黎氏。凡有心怀故国者。无不一体收纳。更足以坚其内向之诚。而祛其从逆之志。现在安南地方。尚未全归阮岳。其未经从贼之各路文武。不下二百余员。兵民亦有数万。尚可资其力量。徐图恢复。朕意此时止宜于附近之左江、高廉、并云南开化、临元二镇。各在本境整饬兵马器械。操练巡防。声言进讨。以壮其声援。如本镇兵丁。为数尚少。不妨一面奏闻。一面于附近营分。酌量添调。至孙士毅奏、请简望隆威重之大臣。带领巴图鲁来粤。外夷闻信。愈可震动。收效更捷等语。此又可稍待。安南现在情形。看来尚可不烦我兵力。若由京遽派大臣带领巴图鲁等前往。与用兵何异。况孙士毅如果不能办理此事。朕亦即拣员更换。今孙士毅筹画一切。诸合机宜。是此事该督尽能妥办。目下又不至用兵。何必差人前往。致骇听闻。若阮岳始终玩抗。或竟全踞安南。将黎氏子孙戕害。不得不申天讨。届期朕自有定夺。　　

○又谕、据徐嗣曾奏、澎湖副将潘韬等禀报、有新派换班兵丁康飞俸等、因监生江清洲所开油店。与营房风水有碍。纠约兵丁。将油房拆毁。该副将督同将弁前往。拏获康飞俸等四名。发千总吴得生、陈元成、审讯。复有兵丁王添生、苏光彩等、进署阻闹。扯破吴得生衣服。将康飞俸拉出。现已将康飞俸拏获。并获杨凛生等十名。严讯究办。旋据提督蔡攀龙、亲赴澎湖。督同该处员弁等、查出起意拆屋之王攀陇。纠众抢犯之王添生。及附和各兵。共十二名。委员押解到郡。当经该抚、督同司道等、严行鞫审。讯得确情。将王攀陇、王添生二犯。即请王命正法。传首枭示。其康飞俸等犯。分别斩绞。请旨正法等语。已批交军机大臣、会同行在法司核拟速奏矣。澎湖为台湾扼要重地。当此甫加惩创之后。该犯等复敢纠众扰民。逞凶抢犯。实为藐法已极。自应按名迅速严办。以儆刁悍而饬戎行。该抚即将为首之王攀陇、王添生、二犯处斩枭示。办理甚是。但随同附和之犯。其情节较重、应行斩绞者。亦当一面即行正法。一面奏闻。又何必拘泥成例。请旨办理耶。嗣后该抚遇有此等要犯。务即遵照速办。勿复似此拘泥迟延。台湾民情凶悍。积习未悛。朕恐普吉保在彼。不能弹压。已早经降旨、令奎林前往更代。奎林到彼后。该抚务将一切应办事宜。及该处实在情形。详悉告知奎林。务须实力整顿。将该处兵丁严行管束。俾各知所儆畏。一洗从前废弛藐玩积习。方为不负委任。　　

○军机大臣议覆、署狭甘总督勒保奏称、新疆屯防各兵。经乾隆二十七年督臣杨应琚奏准、每届换班。令各处驻劄大臣、查验旧兵军械。如尚堪适用。及在外堪修补者。即留交新兵之用。其损坏不能修补者。豫咨内地。令新兵配带添换。即令旧兵将损坏之件带回。两免脚费。请仍照旧办理。查各兵定例五年一换。弓箭等项。演用数载。不无缺损。是以酌定此例。若带往者不复带回。令该处日积日多。徒归无用。或带往者全行带回。而更换者又须全行带往。又滋繁扰。诚如谕旨、二者均未妥善。应如所请。照旧办理。从之。　　

○乙酉。上御卷阿胜境。赐扈从王公大臣。及蒙古王贝勒贝子公台吉等食。至戊子、皆如之。　　

○丙戌。谕曰。李侍尧奏、云霄营分防外委许奕炘、因向兵丁等闲谈、以张妈求案内逸犯、现奉饬拏。若藉查访为由。或可得钱添补衣帽鞍马。适兵丁张淋、素知村民林潭家道尚殷。怂恿前往查拏。该外委即带同张淋、并兵丁林楚等、前赴林潭家内、喝查逸犯、并进屋搜查。辄指挑稻铁乂。称系应禁器械。须连人解究。张淋遂从中说合。林潭许送洋钱四圆。许奕炘嫌少。即令锁拏。林潭跑出喊救。当有村民林井等、闻声趋劝。各自散回。林潭被诈不甘。声言要赴上司衙门控告。许奕炘心怀畏惧。遂以林潭私藏逸犯。查拏拒捕等情捏禀。经该管游击、查出该外委索诈扰累缘由。通禀解审属实。将许奕炘、照诬告人死罪未决律拟流。再从重发往伊犁充当苦差。兵丁张淋、林楚、改发伊犁给官兵为奴等语。李侍尧办理此案。失之宽纵。漳州府属。民情刁悍。上年因匪徒械斗。聚众滋事。甫经大加创惩之后。百姓稍知敛迹畏法。许奕炘、身当外委。乃辄敢以查访逸犯为名。擅赴村民家内搜拏。讹诈钱文。殊属目无法纪。设因此而别滋事端。成何事体。李侍尧、仅将该犯拟发伊犁。不足蔽辜。自应即行定拟绞罪。立予缳首。方足以整营伍而靖地方。著传谕李侍尧、即派员将该外委许奕炘、绑赴犯事处所。传集民人。看视正法。并谕以弁兵等藉端索诈。扰累闾阎。今已奉旨将该弁正法。若民人等、不知安分守法。聚众逞凶。即照此严办。如此详细晓谕。庶弁兵百姓等、皆知有犯必惩。群怀畏惧。不致滋生事端。其兵丁张淋、林楚、胆敢迎合汛官。随同索扰。自应从重定拟。除将该二犯即发往伊犁给官兵为奴外。至林潭因被许奕炘带兵赴伊家搜索。复声言锁拏。跑出喊救。经该村民林井等趋劝散回。弁兵等凭空讹索。该村民等、如果心怀不服。亦当就近赴府县呈控。倘该府县有袒庇情事。亦准其赴督抚衙门控告。何得私相聚劝。安知非见许奕炘入室搜人。遂思乘机抢犯殴差。李侍尧、并不将此种情节。严切根究。详晰声叙。亦属疎漏。李侍尧、著传旨申饬。并著该督覆加提讯。如林井等止于劝解。尚可免议。若有拒捕夺犯情事。自当治以应得之罪。即或未经别有滋事情弊。究非安分。亦当予以杖责。俾知惩儆。　　

○又谕、现在荆州被水甚重。皆由堤工不固所致。因该处堤工、向系民修。并不报部核销。是以一面谕令阿桂等办理。一面令军机大臣、查各省凡系民修各工。向俱是否报部。兹据查奏、各省修浚堤河等工。有借项里民。自行经理。并不造册送部者。有借项官为经理。工竣造册送部备案者。亦有借项造册具题核销者。是各省民修之工。并非全行报部核销。章程本不画一。立法未为妥善。修浚堤河等工。原为保护田庐、疏消积水起见。向系民间修理者。原不便遽动官项。且各处堤工甚多。岂能一一官为修理。但因系民修之工。竟不立定章程。报部核估。仅令官为经理。则外省官员。于官工尚思侵克肥己。矧工程例归民修者。并无保固查销。不肖官吏等、不特于需费之外。可以藉端加倍洒派。入其囊橐。而且草率从事。偷减侵渔。均属事所必有。该管上司。又因向系民修。遂尔漫无觉察。工程岂能永资巩固。幸而各处堤工。尚安稳无事。是以从未觉察。现在荆州护城堤、溃决至二十余处之多。即其明证。岂可不严定章程。令其一并报销保固。嗣后民修各工。除些小之工。无关紧要者。仍任民间自行办理外。如系紧要处所工程。在五百里两以上者。俱著一体报部查核。予以保固限期。兴修后、再行酌令百姓出赀归款。各工既有查核。承修各员。自必有所顾忌。不敢任意从中侵克。且有保固限期。亦自不敢草率办理。庶工程可期久固。而闾阎。不致有被淹受害情事。此正系朕为保护民生、节省民费起见。各督抚务宜仰体朕意。遇有民修之工。妥为办理。严加查核报部。如有仍前任令属员从中克扣、草率从事之处。经朕访闻。或经科道参奏。百姓告发。不特将承办各员。从严办理。必将该督抚一并从重治罪。著为令。　　

○豁湖北江陵县潭子湖筑堤挖废地、三顷四十亩有奇、减堤内挖残地、四十亩有奇额赋。　　

○豁贵州委员遵义县知县黄朝栋、沉铅十八万二千斤有奇。　　

○丁亥。谕军机大臣曰。苏凌阿等奏、庐州卫三帮军船七十五只。七月二十日、在宝稼营地方。猝遇风暴。吹断绳缆。刮折桅樯。黑夜互相撞激。沉船二只。经通永道前往查勘。内伤裂损轻、尚堪驾驶者九只。全行撞坏、不堪驾驶者六十四只。当饬兵役上紧将沉溺米石、帮同抢捞。上岸晒晾。现确查该帮有无短缺米石、藉端掩饰情事。再分别借给银两。俾及时修艌。并令通永道就近督催。以期迅速完整。回空南下等语。十九日夜间、热河风雨亦大。宝稼营距京不远。帮船遇风。自非捏饰。但该处乃属内河地方。何至碰坏漕艘七十余只之多。究系该帮丁等、不能小心防范所致。现经苏凌阿等派员往查。应俟该侍郎等查明后。照例分别办理。其捞起米石尚好者。虽经晒晾。究恐不能久贮。或即于秋季应放俸饷内、先行搭放。著传谕苏凌阿等、即行酌量妥办。至应修船只。并当饬令该道等上紧督修。俾及早南下。毋误回空为要。　　

○又谕、据庆麟等奏、巴勒布廓尔喀属下头目苏尔巴尔达布等、西向沮木郎部落掳掠。复东向我边入寇。现在前后藏俱各严备等语。巴勒布地方。距后藏甚近。今苏尔巴达布等跳梁起衅。若向聂拉木、济咙、宗喀等处滋扰。此系卫藏所属地方。理应派兵堵御。第班禅额尔德尼年齿尚幼。而仲巴呼图克图、亦系出家之人。难免震惊。著雅满泰、即酌带绿旗兵、暨达木额鲁特兵、前赴扎什伦布。将班禅额尔德尼、加意抚慰。与仲巴呼图克图等商议。所有后藏与巴勒布接壤之处。俱宜力为守御。其前藏地方。亦著庆麟等严加防范。再雅满泰抵彼后。若聂拉木、济咙、宗喀、一有挫失。即先将班禅额尔德尼、迁移前藏。方为妥协。倘更需川兵。著一面咨行调取。一面奏闻。此时庆麟等、惟应豫筹万全。善加防守。有何信息。即速奏闻。　　

○又谕、巴勒布地方。迤东与卫藏聂拉木、济咙、宗喀、三处接壤。若巴勒布抢夺沮木郎部落。复敢东向后藏边界滋扰。则不得不用兵堵截擒拏。现已降旨、令雅满泰速往后藏驻劄。相机妥办。恐该处兵力不敷。已谕令庆麟、雅满泰、一面奏闻。一面知照李世杰等调用。李世杰、成德、接奉此旨。可即于四川各标营、并明正、里塘、巴塘、德尔格尔番兵内、就近豫调兵三四千名。不动声色。妥为备办。一接庆麟雅满泰知会。即速前往应用。鄂辉、张芝元、已令其即日起程回任。俱著驰驿兼程行走。如竟有需内地兵力接济之处。即交鄂辉带领张芝元等久经行阵者、统率前往。豫备剿除堵御。　　

○户部议覆、两淮盐政全德奏称、湖广、江西、销卖商盐。照旧例停止定价。请交两江总督等、会筹议奏。得旨、阿桂现在派往湖北、办理堤工抚恤事宜。所有酌定盐价是否可以停止之处。著阿桂、就近会同书麟、毕沅、何裕城、惠龄、全德、秉公筹办妥议具奏。　　

○戊子。谕军机大臣等、据庆麟等奏、济咙、聂拉木二处、已被巴勒布抢占。惟宗喀尚在固守。卫藏兵力。不敷堵截。已飞咨川省。调拨驻防绿营官兵应用等语。所办甚是。川省距前藏较近。想朕昨降谕旨到时。该督等自早已接准庆麟咨会。著再传谕李世杰、成德、即于该省驻防满兵内、添派五百名。仍遵昨旨、于绿营及番兵内、就近酌调共三四千名。建昌镇总兵穆克登阿、带领凯旋官兵回川。此时自己早到。即著成德与穆克登阿、带领各兵。迅速赴藏。帮同堵剿。昨已有旨、令鄂辉驰驿迅回川省。著再传谕该将军、星夜遄赴成都。如到时堵剿诸务。尚未完竣。即著速赴前藏接办。成德此时著带印前往。俟鄂辉到彼。再换回在省弹压。如鄂辉察看现调各兵、不敷堵剿。不妨据实奏闻。再带二三千名前往应用。以期迅速蒇事。　　

○己丑。谕军机大臣等、里塘、巴塘、德尔格尔等处番兵。久未檄调。现派赴藏防堵。恐伊等不知出兵大有便利。未能踊跃从事。上年屯练降番、派往台湾协剿。节次得赏颇多。此张芝元所深知者。而该总兵于里塘番情、尤为熟悉。著传谕该总兵趱行前往。面向该番兵等传知、尔等奉派赴藏协剿。现在既可得盐菜口粮等项。将来事竣后。复可仰邀优赏。番兵等知有利益。自必争先效命。该总兵即可带往应用也。　　

○又谕、里塘、巴塘、德尔格尔等处番众、向来善放夹坝。今将该处番众、调派前往。不特现在可资其力。将来粮饷运往。亦可免被夹坝情事。但明正之兵。易于调拨。里塘、巴塘、德尔格尔番众、久未徵调。非屯练降番可比。张芝元熟悉该处情形。除已另降谕旨。令其迅速回川明白晓谕外。并著李世杰、成德、先于调拨时。亦一体遵照明切晓示。　　

○又谕、据刘峨奏庐州三帮。在宝稼营地方。遭风一摺。此事昨据苏凌阿等奏到。据称现责成通永道就近确查。并督催上紧修艌回空等语。已有旨、谕令俟查明后、分别办理。其漂溺米石。自当照例赔补。此等略大事务。苏凌阿、刘秉恬等、一接禀报、即应于伊二人内。酌拟一人。亲往驻彼查办。何得仅责成通永道了事。即刘峨距彼不远。亦何未亲往。著传谕该督等、接奉此旨。即速前往会同确勘。详细查明。其所失米石。并修船各费。俱当分别照例办理。仍饬令上紧修艌南下。无误回空为要。　　

○又谕、据舒常奏、荆州此次江水涨发。因万城堤溃决。以致郡城被淹。与窖金洲无涉等语。可见荆州此次被淹尤重。总由堤塍不固所致。因阅所进图内。郡城江面迤西。有沙洲一道。距现决堤工不远。或江水至此为其所逼。以致溃决。亦未可定。但该洲长二里。宽一里。势不能全行铲除。或于洲尾酌量开挑。引溜南趋。或酌建挑水坝。挑溜往南。俾堤工不至著重。即如江南陶庄、自开挑引河后。引溜北趋。清口得免倒灌。此阿桂之所稔知者。著传谕阿桂、到彼后即详细履勘。将龙洲一带、江水至此、是否为其所逼。及是否可以设法办理之处。即行妥寿具奏。本日据舒常奏、请将万城堤通行加高培厚。再于龙尾洲、玉路口、二处、加筑挑水矶头。逼溜南趋。似可无虞水患等语。是否可行之处。著交阿桂履勘。一并详查议奏。　　

○又谕、据毓奇、和琳奏、三进尾帮。已于七月二十四日、全数催过济宁。现在汶卫河水充盈。行走更可遄速等语。本年闸河水势充裕。间有停淤处所。又经该督等督率捞挖。俾得通顺遄行。现已全数趱过济宁。所办甚好。较之上年八月初八日、尾帮始得过济、为期已早半月。且汶卫两河。足资浮送。是粮艘源源北上。无难克期抵通。该侍郎等、务当随到随收。俾军船迅速回空受兑。勿得办理迟延。有误回空。致干咎戾也。将此传谕苏凌阿等、并谕毓奇、和琳知之。　　

○是月。暂署湖广总督舒常覆奏、荆州前番水灾。溃堤不多。城根水仅三四尺。是以囤土城门。得免冲入。此次藩司陈淮等、督率地方文武。多集人夫刨土。并赶买棉袄旧絮堵塞。讵风狂浪疾。各堤联翩溃决。水头高出一丈余尺。瞬将西北两门冲开。并冲塌城墙三处。一涌而入。实属人力难施。得旨、水固异常。堤亦不堪至此。尚为属员地步乎。罢汝总督不为屈。实有先兆矣。　　

○湖南巡抚浦霖奏、遵旨改造拨船。酌定船身长五丈三尺。前宽七尺三寸。中一丈一寸。后七尺四寸。共八舱。每舱深二尺八寸。每只估需工料银一百五十四两八钱三分四厘。已先赶造样船一只。臣亲验得装米二百二十石。吃水一尺九寸。于运河浅阻之处。允堪遄行无滞。报闻。　　

○署福建水师提督王柄奏报、早稻收成丰稔。地方宁谧。得旨、勉以实力。毋为虚言。洋盗最要。曾获几起。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。八月。庚寅朔。谕、四川现有办理军需事务。著派户部郎中良柱、刑部郎中阿精阿、兵部员外郎色穆恳、工部员外郎玉保、吏部主事文霈、并丁忧回旗知府扎克桑阿、遇昌、麟喜、俱迅速驰驿前往四川。交与该督李世杰等、差遣委用。　　

○谕军机大臣曰。李世杰等奏、接准庆麟等咨会。业于屯练降番内。挑拨一千二百名。合之驻防、绿营、共三千名。并经分起起程。自应令其迅速前往。朕又思明正番众、尚易于调拨。至巴塘、里塘、德尔格尔、三处。惯放夹坝。又久未檄调。究恐其滋事。倘该督等现调各兵。西藏尚不敷堵剿。又有续行咨调之处。仍宜于驻防、绿营、及屯练降番内、按数挑拨。若屯练降番、不敷拨用。宁可于驻防旗兵、及绿营续拨。不必用巴塘里塘番众矣。至官兵过境、内地有州县应付。而自打箭炉出口。距藏尚不下五千里。道路窎远。况巴勒布夷众、若见现调官兵。声势壮盛。畏惧逃窜。原不值兴师追捕。倘竟敢抗拒侵犯。又不得不厚集兵力。堵御剿除。所有口外应备各事宜。在在需员经理。著传谕李世杰、即先派明干道府数员。前往打箭炉口外。分段管理。妥为筹办。用利军行。且恐口外一带郭罗克穷番、有抢劫情事。所有办送粮饷。并当多派弁兵。沿途护送。毋稍疎虞。再西藏距川省既远。所需银两火药等项。自须由内地拨往。其口粮草束。若概由内地解送。岂不需费浩繁。亦从无是理。自应在藏内粮台、就近采买。从前曾办有成案。除交军机大臣查奏外。并著李世杰、即详细查明。将如何筹备、方为妥协之处。酌议速奏。以期有备无患。　　

○内务府衙门奏、乾清宫等处渗漏。请照例分别赔修。得旨、此项工程。其在上年粘修。本年即行渗漏者。固应著落营造之员赔补。但承办工程。如果妥为经理。何致逾年遽有渗漏之处。即两三年、亦可无须修补。此次渗漏处所。至一百十八处之多。自系办理不善所致。著总管工程大臣、即行查明应修各工程。其在三年以上者。始准交中一路修理。其三年以内者。俱著赔修。嗣后俱照此办理。　　

○户部议准署江西布政使按察使额勒春奏称、江西卫弁。共二十六员。每员岁给养廉一百两。在次者、按月由司支领。其出运之十三员。向系先期总领四季。一遇事故。势须咨追原籍。致劳案牍。查卫弁春去冬回。原无须四季全领。请嗣后将春夏秋三季养廉、令粮道领带途次。按月支放。遇有事故。扣缴归款。如粮道回任。即交总运文员支给。其冬季令本弁在司支领。俸薪亦一体照办。从之。　　

○辛卯。上御卷阿胜境。赐扈从王公大臣。及蒙古王贝勒贝子公台吉等食。至丙申、皆如之。　　

○遣官祭关帝庙。　　

○谕军机大臣等、据何裕城奏、江西省南昌、饶州、南康、九江等府属、因雨水过多。沿江傍湖低洼田地。间被淹浸。现确加察勘。分别被灾轻重。动项抚恤。务俾均沾实惠。又德兴县山水陡发。冲失房屋。并淹毙人口。若俟归案汇办。不免流离失所。已飞饬该府赍带银项驰往。照例抚恤。妥为安顿等语。南昌等属、因雨水过多。致低洼处所。间有被淹。目下节过处暑。补种不及。自应详细查明。分别办理。至德兴县因山水陡发。冲失房屋。并淹毙人口。亟当速行赈给。何裕城、饬令该府带银驰往抚恤安顿。所办尚是。著传谕该抚、即董率所属。加意抚绥。务使贫民均沾实惠。不可因系一隅偏灾。稍有疎忽。致令失所。　　

○户部等部奏、遵旨增议擡运征兵军装各事宜。一、驻防向骑本身官马。如遇疲乏、无马更换。每二名并跟役、共给车一辆。如路不通车。每车改给马骡五匹头。如路不通骑。不给骑马。令兵丁步行。将驮马每匹折给夫二名背运。一、绿营外委马兵。向骑本身官马。如疲乏无马更换。每三名给车一辆。如不通车。每车改给马骡四匹头。如不通骑。令外委等步行。其外委跟役应得驮马。每名折给夫二名。其兵丁每百名给夫八十名。除例带余丁三十名外。给夫五十名背运。一、步守各兵。每四名给车一辆。如不通车。每车改给马骡四匹头。如不通骑。令兵丁步行。其步兵每百名给夫六十名。除例带余丁二十名外。给夫四十名。其守兵例无余丁。每百名给夫五十名背运。从之。　　

○壬辰。遣官祭黑龙潭昭灵沛泽龙王之神、玉泉山惠济慈佑龙王之神。　　

○谕、吉林等处副都统内。有本处人为本处副都统者。理应更调。吉林副都统乌什哈达、著与齐齐哈尔副都统巴哩木达对调。熊岳副都统索喜、著与黑龙江副都统额勒登保对调。伯都讷副都统乌雅勒达、著与墨尔根城副都统僧保对调。　　

○谕军机大臣等、前据福康安奏、拏获首先至台湾传天地会之严烟供称、此会是朱姓、李姓、传自四川。因年分久远。不能指实川省是何县分。该犯系从广东人陈彪传教。伊四十八年到台湾时。陈彪尚在漳州等语。并经解至热河。交军机大臣覆讯。供词亦属相符。节经谕令该督抚等、饬属严密缉拏。嗣据孙士毅奏、粤省查无陈彪下落。而李侍尧续获张破脸狗一犯。讯据供称、有广东大埔县人赵明德、陈丕、陈栋、三人、曾到该犯家内劝令入会。至陈彪实不知其人。或即系陈栋等语。复降旨交孙士毅饬属缉拏。亦未据将赵明德等按名缉获。本日又据李世杰覆奏、四川省到处访查。实无天地会之名。现饬将历年所造户口清册、覆查有无朱鼎元其人等语。严烟所供天地会来历。并传教人犯。凿凿有据。且前后讯供如一。必非无因。粤东与闽省毗连。况严烟与张破脸狗所供、学习天地会时。皆得自广东人所传。张破脸狗、计此时已早解至粤。更无难就近确切根究。至朱姓虽年分久远。该省既有户口清册。亦可调取确查。著传谕李世杰、图萨布、即严密访查。如有严烟等供出各犯踪迹。即速躧获究办。仍随时密为留心。为之以实。不可以现查无获。遂回护前非。不肯认真缉获。致要犯远扬漏网。其陈彪各犯。俱曾至闽省传教。或目下仍在闽省藏匿。亦未可定。并著传谕李侍尧、再饬属一体严缉亦不可因前此查无该犯等下落。遂存回护。　　

○又谕、昨因西藏现有堵剿巴勒布贼众之事。该处距打箭炉、尚不下五千余里。道路窎远。粮草等项。输送维艰。连日以来。朕为此事正切廑怀。本日又据庆麟等奏。前后藏地方。因闻有巴勒布聚众滋扰。商贩至者、已觉稀少。该处所存粮食。尚不足供藏内现有兵丁五百名之用等语。藏内所存粮食。就现有兵丁五百名。已不敷用。兹又由内地添调官兵三千名前往。该兵丁等、远赴西藏协剿。其所带口粮。想止敷途次口食之用。必不能宽余携带。若到彼处。皆于藏内取给。岂不立虞缺乏。倘由内地发往。不特需用浩繁。且恐缓不济急。所关匪轻。朕意或于口外一带。就近采办青稞糌粑面食等项。或较市价量为增给。俾商贩民番等、知有利益。自必争相踊跃。希图售卖得利。可资源源接济。著再传谕李世杰、即设法筹备。断不可使官兵等有缺食之虞。　　

○又谕、据庆麟奏、廓尔喀贼势尚非精锐。惟西藏番众。素性懦弱。戴绷等起身延缓。至聂拉木、济咙、二处。被贼抢掠。今贼匪有前进之信。所调内地之兵。离藏较远。接济粮饷。倍为紧要。著庆麟、雅满泰、遍行晓谕前后藏附近村庄。今征剿廓尔喀贼人。原为救济尔等。丝毫并无扰累。惟需用兵粮甚多。必须向尔采买。尔等有积贮粮面糌粑食物。速行售卖。勿得妄生疑惧。庆麟等即动用库帑。按照时价稍增。多方鼓励。小民图利。自必争先出售。再巴勒布前来滋扰。路途遥远。我兵堵御防守。更当筹画万全。可与班第达等商酌。慎密办理。再闻喀喇乌苏、现有三十九部落番兵。汉仗尚好。平日惯于猎围。调用自可得力。庆麟、雅满泰、当速行酌调数千名。用资堵剿。如果奋勇出力。朕必照屯练降番之例。加倍施恩。再摺内称罗布理一路。亦有贼兵。庆麟至彼访问实信。如罗布理一路贼匪。果向萨喀前进。即善为保护班禅额尔德尼、同抵前藏。勿致稍有惊恐。　　

○癸巳。遣官祭昭忠祠　　

○谕军机大臣等、据毕沅奏、中州地方。政务殷繁。现在兼有办理科场等事。虽署抚臣梁肯堂即日到豫。而景安办事最为谙习。现将一切章程。及应办事宜。详细告知。似应令景安暂缓陛见。俟冬月政务稍闲。再行进京等语。所奏甚是。景安在豫年余。诸事自较为熟悉。梁肯堂甫经署理该处抚篆。究系生手。景安自应暂缓起程。帮同署抚臣梁肯堂、认真筹办一切。及邪教案犯各事宜。竟俟冬月事闲。酌量可以起身之日。再行来京陛见。亦不为迟。　　

○又谕曰成德等带兵远赴西藏协剿。不特所带口粮。谅止敷途次日食之用。即火药铅弹等项。恐亦不能多为携带。势须在后陆续运送。以资接济维时大兵已过。解送之人无多。设穷番等竟于中途有抢劫情事更属不成事体。朕意尚须派一大员带兵三四百名。于口外适中之地驻劄。弹压稽查。方为妥协著传谕李世杰、即飞札与成德商酌。或于成德、穆克登阿、二人内酌留一人。或于带兵之副将内。酌派一员。在彼驻劄。倘伊等因现需带兵赴藏协剿。未便留驻。即著李世杰于内地各营副将参将内、拣派一员。带兵三四百名。星赴口外适中之地驻劄。往来查察。并令声言在后尚有大兵前进。使穷番闻风畏惧。不敢出放夹坝。所送粮饷火药等项。不致疎虞。此为最要。再巴勒布不过么＜麻骨＞小丑。一经大兵堵剿。自不致久肆鸱张。设该夷众等、恃其犷悍。竟敢侵犯至藏。达赖喇嘛、班禅额尔德尼、俱系大喇嘛。不便仍往前藏。致被惊扰。自应照雍正年间。移至泰宁地方居住。该处旧有庙宇。惟当将达赖喇嘛班禅额尔德尼住房。量为糊饰洁净。备其栖止。以资安禅。　　

○又谕、昨因庆麟等奏到、筹办接济军饷。已谕庆麟等、鼓舞西番人等令其踊跃出售矣。因思巴勒布贼寇无多。虽抢占济咙等处。去前藏尚属甚远。岂能突来侵犯。即不晓事之商人。或恐贼来掳掠。躲避不前。断无不愿官为采买之理。此非庆麟豫留地步。即系畏难推诿。现据李世杰奏、打箭炉至藏九十余站。运粮必分二百站。行走不能迅速。该处所有绿营兵五百。达木之蒙古兵五百。并四川发往兵一千。共二千余兵。所需粮饷。仍著庆麟等、从本处采买。但西番人素性愚蒙。若不明白晓谕。不免疑惧观望。今特明降谕旨。译写番字。寄交庆麟、遍行晓谕。一面即动支库帑。比平日采买之价。略加增益。庶小人慕利。自必踊跃前来。纷纷出售矣。再达赖喇嘛商上。存粮亦必不少。庆麟等。即同班第达商酌。与商上管事之尚卓特巴等妥议。将所用粮石。先行估价给银。俟事竣再行买补。即班禅额尔德尼商上。亦有存粮。著与仲巴呼图克图、及该处尚卓特巴等妥议。谕将商上现有之粮。接济兵食。俾得奋勇攻贼。及早击退。即班禅额尔德尼、亦无须移驻前藏。倘吝惜不肯发出。一时未能蒇事。将来所存粮饷。徒供贼人掳掠。何若支给兵丁。照数给价。庆麟、雅满泰、当速遵谕旨。妥为办理。
  </div>
  <div class="pagination">
   <a href="清实录乾隆朝实录_page1663.html">
    上一页
   </a>
   <span>
    ...
   </span>
   <a href="清实录乾隆朝实录_page1659.html">
    1659
   </a>
   <a href="清实录乾隆朝实录_page1660.html">
    1660
   </a>
   <a href="清实录乾隆朝实录_page1661.html">
    1661
   </a>
   <a href="清实录乾隆朝实录_page1662.html">
    1662
   </a>
   <a href="清实录乾隆朝实录_page1663.html">
    1663
   </a>
   <span class="current-page">
    1664
   </span>
   <a href="清实录乾隆朝实录_page1665.html">
    1665
   </a>
   <a href="清实录乾隆朝实录_page1666.html">
    1666
   </a>
   <a href="清实录乾隆朝实录_page1667.html">
    1667
   </a>
   <a href="清实录乾隆朝实录_page1668.html">
    1668
   </a>
   <a href="清实录乾隆朝实录_page1669.html">
    1669
   </a>
   <span>
    ...
   </span>
   <a href="清实录乾隆朝实录_page1665.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
