<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 726 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 726 页/共 1860 页</h1>
    <div class="content">○军机大臣会同兵部议覆、河南巡抚图勒炳阿奏称、西路军报。向由陕晋直隶递京。若南巡启銮后。仍由原路。未免稽时。查豫属、内黄路通直隶。考城壤接山东。永城界连江省。请军报由潼关出境。即从豫省递送行在。并自陕豫交界之阌乡。及路通直隶山东江南各属。俱设正腰各站。恐各该州县不能分身照料。应每二站就近派佐杂一员。该管守牧县令。随时查察。其腰站马。于正站抽拨等语。查西路军报。向由陕晋沿边递送直隶良乡。今由内黄递送直隶。计程较远。应毋庸议。其由考城接递山东。永城接递江南。则较沿边程途为近。应如所请。至每二站仅派佐杂办理。难保无误。应照直隶陕甘等省奏定之例。每正站派守备一。千把外委三。专司驰送。同知通判往来料理。道府不时稽查。马于通省各驿拣拨。得旨、依议。著兵部行文陕省。沿边一带。尚有北路军营奏报。所有台站。仍照旧安设。俟启銮后。计程已抵山东境。则西来文报。即由潼关径送河南接递。至回銮将抵直境。即仍由北路驰递。其陕西、河南、山东、江南、浙江。著该督抚各拣派满洲道员一人。专司军台事务。往来督察。以期迅速。　　

○命工部尚书哈达哈、为参赞大臣。往科布多驻劄。办理军务。　　

○命江苏按察使托恩多、署江苏布政使。江安粮道杜官德、署江苏按察使。　　

○庚子。上诣南郊斋宫斋宿。　　

○享太庙。遣裕亲王广禄恭代行礼。　　

○遣官祭太岁之神。　　

○谕军机大臣等、庄有恭所办朱＜日冉＞一案。尹继善身为总督。断无不知之理。乃并未据实查参。及降旨交办。又不即行具奏。竟将此事视为泛常。今览此次所奏情词。一味模棱支饰。似乎有心朦混。此图将来易于了结。试思缳首重罪。岂有竟不上闻。而督抚即可擅自批结者乎。且如地方豪户。为富不仁。横行乡曲。即重罚示惩。原可酌量办理。从前方观承查办直隶民典旗地案内。曾经罚银十余万两。以为城工之用者。当经奏闻。得旨允准。方令交官。今朱＜日冉＞此案。当始定罪时。即行奏明。或于请赎时。据实陈奏罚锾备赈。则一以办公。一以利民。事同一体。自可降旨允行。乃庄有恭办理之初。并无一字奏及。直至离任时。始含糊具奏。此不过恐被新任巡抚查出。聊为弥缝之计耳。此案若不彻底根究。痛加惩创。则嗣后内外大臣。俱可任意置人重辟。旋以罚赎取利。其弊端尚可问乎。若谓庄有恭此事办理糊涂。则伊平日办事。与漫不晓事者不同。其为有心舞弊。希图缘饰。晓然可知。尹继善等、如欲以糊涂二字了结此案。此等伎俩。能于朕前行之否乎。况原奏所称泰兴县仓有借动赈米。现须归补。与此事毫无交涉。乃强为牵合。显系该属仓库中有亏欠。因借此遮饰罚捐之项。不知如无此案。该县仓粮。又将如何办理。且江省绅士。因灾捐赈者不一。岂皆有罪之可罚耶。看来尹继善办理此案。又欲复萌故智。以图迁就。倘再不实心查办。则是自取罪戾。朕必不能为尹继善宽也。尹继善著严行申饬。并传谕爱必达知之。　　

○又谕曰、喀尔吉善等会奏、浙海关更定洋船税则一摺。已交部议奏矣。洋船向例。悉抵广东澳门收口。历久相安。浙省宁波。虽有海关。与广省迥异。且浙民习俗易嚣。洋商错处。必致滋事。若不立法杜绝。恐将来到浙者众。宁波又成一洋船市集之所。内地海疆。关系紧要。原其致此之由。皆因小人贪利。避重就轻。兼有奸牙勾串之故。但使浙省税额。重于广东。令畨商无利可图。自必仍归广东贸易。此不禁自除之道。初非藉以加赋也。前降谕旨甚明。喀尔吉善等俱未见及此。伊等身任封疆。皆当深体此意。并时加察访。如有奸民串通勾引。即行严拏治罪。若云劝谕开导。异其不来。则以法绳之。尚恐其捍法渔利。岂劝谕所能止耶。著将此传谕喀尔吉善知之。　　

○军机大臣等奏、将军成衮扎布等抵巴里坤时。大兵陆续可到。如贼同在一处。即统兵前进。若散处即分兵进剿。应令将军成衮扎布、副将军兆惠、分两路。此次进兵。将在台滋事各厄鲁特等。尽行剿灭。嗣后惟派察哈尔或绿旗兵在台差委。今春应赴伊犁种地兵丁。令驻巴里坤绿旗兵二千名。随大兵进过种地地方。即酌留耕种。秋收后运粮至大兵驻劄处备支。其厄鲁特所余老幼。妥为安插。收其马驼。但给牛羊度日酌派索伦兵管辖。编作旗分佐领。至驻劄大兵应在额林哈毕尔噶、安济海等处。其各回部事宜。酌量遣人往办。谕、所奏甚属详悉。俱应如所议行。第军机须相时而动。非可豫定。惟在将军大臣等。和衷共济。奋勇成功。兆惠领兵前来。若与成衮扎布同路进兵。办理事宜。俱应以成衮扎布为首。倘需两路进兵。则兆惠专领前往。哈宁阿、永贵等。俱著在参赞大臣上行走但此时筹办情形。兆惠等俱未深悉。著鄂实会同兆惠办理。其兆惠所领兵丁。已久在行间。应派兵一二千名。交额勒登额带领。随同兆惠等进发。至所议索伦兵丁。前往新疆管辖厄鲁特事宜。毋论远道迁移。事属未便。且索伦素属骁勇若与厄鲁特聚处。势必染其余习将来渐不可用。甚属无益。其厄鲁特贼人余众。应俱分赏绿旗兵丁。其实力协助大兵击贼之人。仍加恩令其管辖所属。不必更设图什墨勒、扎尔呼齐等员。酌量赏给总管品级。至前此厄鲁特等擅行抢掠台站。皆由派伊等同管台站所致。嗣后不必令伊等同在台站当差。应指定地方。令其游牧。倘有潜入台站地方之人。即行查拏究治。其办理各回部事宜。现在阿敏道尚在叶尔羌、未回军营。著将军等、会同额敏和卓详细商酌。或应再遣员前往晓谕。即派前次托伦泰、五十六前往。其布拉呢敦霍集占、二人看来布拉呢敦、尚属恭顺。霍集占、奸诈异常。应留心防范。相机办理。著将此旨钞寄成衮扎布。务期与军营大臣等同心共勉。迅奏肤功。　　

○以原任广州副都统马瑞图、为镶红旗汉军副都统。　　

○辛丑祈谷于上帝上亲诣行礼。　　

○诣大高殿行礼。　　

○诣皇太后宫问安。　　

○谕、甘省现在办理军需。库贮宜裕。著该部于应拨省分。酌拨银二百万两。解往甘省。以备军需之用。　　

○谕军机大臣等、据雅尔哈善等奏称、遣往策应兆惠之参将迈斯汉回营。擒获叛贼得木齐纳逊、及厄鲁特齐巴克、默腾、巴朗、额森拜等四人。咸供兆惠现在被围。是以仍令图伦楚等前往策应等语。雅尔哈善等办理甚合机宜。惟是迈斯汉等领兵前往。既经守备高天喜、剿杀噶勒杂特、哈萨克锡喇游牧人众。并收获驼马等物。迈斯汉即应更换驼马。径赴额布推济勒噶朗等处。迎接兆惠。乃一闻被围妄言。即行退回。殊属懦怯。著将迈斯汉革职。其参将员缺。即令奋勇效力之高天喜升授。至纳逊供称、哈萨克锡喇于十一月十五日。已围将军营盘之语。看来竟属子虚。计和起与哈萨克锡喇交锋。乃十一月初七日之事。曾未一旬。伊何能即至彼处。至巴朗所供。尤属荒唐。著雅尔哈善再行严加刑讯。务究实在情形。一面奏闻一面即将纳逊等正法。　　

○军机大臣等奏、各省驻防兵数。原视各该地方情形。今应制绵甲一项。若统计兵数造办。似属纷繁。查盛京、吉林、黑龙江、绥远城、右卫、西安、庄浪、凉州、宁夏、成都等十处。俱系沿边。应计兵数三分之一。豫备绵甲。请分敕三处织造。与京城兵绵甲。一体制办。解内务府转行各该处、委员领取。其制造经费。于各该处兵丁钱粮。照例坐扣。得旨、依议。　　

○命兵部尚书李元亮、署户部尚书。　　

○壬寅。谕军机大臣等、雅尔哈善等奏、拏获莽噶里克侦探信息回人阿舒尔玛特、并同来之三达色等语。阿舒尔玛特、为莽噶里克侦探消息。已属可恶。三达色身系满洲。乃亦随从探信。尤堪骇异。著传谕黄廷桂。将阿舒尔玛特、三达色、并莽噶里克之子白和卓。即速解送来京治罪。前已命傅魁带兵。会同额敏和卓、办理莽噶里克。著再传谕傅魁。令其迅速办理。断不得稍存姑息。　　

○军机大臣会同礼部议覆、顺天学政庄存与奏称、直隶冒籍生员。自首改正。每学多至五六十名。少者十五六名。尚有未经查出者。恐此后有将本身入学姓名。令兄弟子侄顶替。甚或卖与各省童生。顶名呈首。或本人自首于北。而他人顶替于南。若但据自首改回。弊恐不少。请将查出冒籍各生。暂停南北岁科两试。定限一年。著落本生自首。即据所首姓名三代籍贯。一面咨礼部存案。一面行该省取具父师亲族邻里切实甘结。地方官加具印结。方准咨回该省学政入册。如查有假冒顶替。照例办理。首明虽限一年。咨查需日。己卯年乡试。应停收考录送。均应如所奏。得旨、依议。此等冒籍生员。即永停乡试。亦不为过。若未经查明。遽准与试。必至仍多弊混。著将冒籍各生。停乡试一科。以便通行清厘。永杜冒滥。　　

○癸卯。上奉皇太后南巡。车驾发京师。　　

○诣皇太后行宫问安。　　

○是日、驻跸黄新庄行宫。　　

○甲辰。上诣皇太后行宫问安。　　

○谕曰、汪由敦著实授吏部尚书。何国宗著调补礼部尚书。其所降之级。带于新任。工部尚书员缺。著秦蕙田补授。赵宏恩著仍回左都御史之任。刑部侍郎员缺。著王际华调补。工部侍郎员缺。著钱维城补授。　　

○又谕曰、刑部尚书刘统勋。著在京总理事务处行走。　　

○又谕、前经降旨。庄有恭于百日假满后。即赴署南河总督之任。今庄有恭奏、在江苏巡抚任内。尚有未完朱＜日冉＞定拟绞罪准赎一案。观之实为骇然。岂有入人死罪。并未奏闻。擅自饬司准其收赎。至离任后始含糊具奏之理。现已命尹继善等据实查办。其有无染指。虽尚未定。然观其擅专妄谬如此。已大失人臣敬事之道。若仍畀以封疆重寄。将来督抚相率效尤。所关于政体官方者甚大。庄有恭不可复赴河道总督之任。其家居待罪。俟查明后另降谕旨。南河河道总督员缺。著白钟山调补。河东河道总督员缺。著张师载补授。漕运总督员缺。著杨锡绂补授。爱必达著实授江苏巡抚。　　

○谕军机大臣等、杜尔伯特郡王车凌孟克。贝子罗垒云端、布图克森。扎萨克台吉尼尔瓦齐等。俱因出痘身故。车凌孟克等、输诚内附。深感朕恩。勉力报效。今闻溘逝。深为轸恻。著交部照例致祭。派侍卫瑚毕图前往奠醊。并加恩令车凌孟克之子巴雅勒当、承袭郡王。罗垒云端、布图克森、并无子嗣。贝勒刚多尔济、贝子额尔德尼。乃罗垒云端等族人。其所属人等。即交与刚多尔济、额尔德尼等管辖。尼尔瓦齐、亦无子侄。其扎萨克台吉。著伊叔布颜德勒格尔、承袭。　　

○是日、驻跸涿州行宫。　　

○乙巳。谕军机大臣等、舒赫德现赴巴里坤俟其到时即著雅尔哈善来京面聆训示。并可看视伊母以示体恤。其大兵未进以前巴里坤一切事务俱交舒赫德办理进兵后著留阿里衮代办俟雅尔哈善回至巴里坤阿里衮仍赴军营。随同将军等办事。　　

○又谕、据雅尔哈善等奏称、已令傅魁带兵一千名。于正月初六日起程。间道赴鲁克察克。会同额敏和卓、办理莽噶里克等语。所办甚合机宜。傅魁等、此时已应与额敏和卓会同灭贼。如擒获莽噶里克时。务遣干员押解来京。并著传魁晓谕额敏和卓。俟霍集占所遣使人沙呢雅斯到时。仍遵前谕派五十六、托伦泰、一同回至叶尔羌、喀什噶尔。额敏和卓或差人同往。或寄信与布拉呢敦、霍集占等。告知莽噶里克获罪伏诛。并命伊管理吐鲁番回人各事宜。即令布拉呢敦等酌定贡赋章程。前来陈奏。伊等遵行则已倘稍有推托俟剿灭厄鲁特后再派兵前往办理。　　

○又谕曰、侍卫玛瑺、从哈萨克回时。中途遇贼攻战数次甚属奋勇。著加恩授为头等侍卫仍赐墨尔根巴图鲁名号。赏银一百两。驰驿速赴行在再从前降旨、令雅尔哈善等、将回至巴里坤兵丁。即令各回本处今思此项索伦察哈尔兵丁。途中转战甫抵巴里坤。即令各回本处转非所以示体恤。且巴里坤存留此项兵丁亦属有益嗣后陆续自军营前来兵丁。著传谕雅尔哈善等。量加赏赐。给与口粮。暂留巴里坤。不必速行遣回　　

○直隶总督方观承奏、天津等十三州县马厂地亩。曾奉旨赏民报垦升科。守为世业。若仍存马厂名色。恐僻壤愚民。观望不前。请改为恩赏。官地字样。并于现修赋役全书内改正开载。从之。　　

○是日、驻跸紫泉行宫　　

○丙午。上诣皇太后行宫问安。　　

○御行宫。召扈跸儒臣以观灯联句。　　

○谕、直隶天津府属各州县应徵钱粮递年带缓积欠稍多近因连岁丰稔。百姓争先完纳。现在尚有沧州未完地粮八千余两。静海、沧州、南皮、未完米谷豆三千余石。麦折银三十余两。又静海沧州、未完入官地租银一千五百余两皆系贫乏小户。零星积欠。若仍新旧并输。于闾阎生计。未免拮据。著加恩概予豁免。该督方观承其转饬各该州县。务宜实力奉行。毋令胥役侵蚀中饱　　

○谕军机大臣等、白钟山已调南河河道总督。现在江南山东交界处所。有查勘挑浚荆山桥一带工程。自应速赴新任赶办为是。据奏有自徐起程迎驾之语此可不必。俟朕至江省时。即于清江浦附近地方面奏情形断勿因接驾一事远赴东省转致贻误河工要务也可即传谕知之。　　

○又谕曰、将军和起、所遣报信之索伦侍卫努古德彰金布。俱著赏银一百两努古德、著赏给额哷斯巴图鲁名号。彰金布著赏给呼尔察巴图鲁名号。朕询问伊等被围情形。据称伊等出围后复有兵丁九十余名同出遇贼攻战经署章京巴尼勒图、射退宰桑巴朗。贼始散去等语。著传谕雅尔哈善查明巴尼勒图果属奋勇。即授为三等侍卫并奏闻锡以巴图鲁名号。仍赏银一百两。再兵丁九十余人若能救护将军同出。自必懋膺上赏。今仅以身脱。无功可录。但伊等身出重围。亦属奋勉。其效力受伤之人并著查明量加赏赉。至迈斯汉、领兵策应退缩不前罪实难逭著即拏解来京治罪　　

○是日、驻跸赵北口行宫。　　

○丁未。上以上元节。诣皇太后行幄侍宴　　

○赐扈从王公大臣、并直隶大小官员等食　　

○谕朕此次南巡所有经过直隶山东地方本年应徵地丁钱粮俱著加恩蠲免十分之三此内山东上年偶被偏灾处所。著蠲免十分之五。该督抚等董率属员。查明妥协办理。务俾小民均沾实惠。该部即遵谕行。　　

○谕军机大臣等、据将军成衮扎布遵旨将擒拏叛贼青滚杂卜大臣。及喀尔喀王公台吉等。分别奏闻。著即交部议叙。其喀尔喀二等台吉占布、承衮扎布、四等台吉。衮布、奋勇争先。尤属可嘉。著加恩授占布、承衮扎布、为一等台吉。衮布为三等台吉。并著赏给孔雀翎。仍与效力人员。一体议叙。余俱照前奏、赏给缎疋银两。至叛贼青滚杂卜遣往鸟梁海调兵之台吉丹珠尔。从前为贼所迫。已豫行禀知军营大臣。后又同旺布多尔济擒拏叛贼。著加恩免其治罪。　　

○吏部议覆、山西巡抚明德奏称、阳曲、阳城、二县。磺矿甚旺。阳曲之王封村。阳城之东冶镇。各设巡检一员专司。职卑难于弹压。而矿地辽阔多歧。巡查难遍。至营汛武职。如阳曲属太原营。汛广兵单阳城止设县城外委一员。更属鞭长莫及。请裁王封村巡检。移太原府同知驻其地。移东冶镇巡检驻拦车镇。其东冶镇、以拦车镇同知移驻。不时查察。并请于抚标、太原及潞、泽、各营守备内。每季派委分路巡查。至各省民用磺觔。请令无磺各省督抚。除采办官磺外。再附办民用之磺。分发各属需用。晋省无磺各州县。亦照此办理。均应如所请。从之。　　

○顺天府行乡饮酒礼。　　

○是日、驻跸关张铺大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十


大清高宗法天隆运至诚先觉体元立极敷文奋武孝慈神圣纯皇帝实录卷之五百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
</div>
    <div class="pagination">
<a href="清实录乾隆朝实录_page725.html">上一页</a><span>...</span><a href="清实录乾隆朝实录_page721.html">721</a><a href="清实录乾隆朝实录_page722.html">722</a><a href="清实录乾隆朝实录_page723.html">723</a><a href="清实录乾隆朝实录_page724.html">724</a><a href="清实录乾隆朝实录_page725.html">725</a><span class="current-page">726</span><a href="清实录乾隆朝实录_page727.html">727</a><a href="清实录乾隆朝实录_page728.html">728</a><a href="清实录乾隆朝实录_page729.html">729</a><a href="清实录乾隆朝实录_page730.html">730</a><a href="清实录乾隆朝实录_page731.html">731</a><span>...</span><a href="清实录乾隆朝实录_page727.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
