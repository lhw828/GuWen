<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 204 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 204 页/共 848 页
  </h1>
  <div class="content">
   ○又谕、长清奏、设局筹办军需。并添备台马。鼓铸钱文一摺。阿克苏为回疆总汇之区。现在调集满汉官兵三万数千员名。需用粮饷军火等项。收支运供。均关紧要。经长清于九月二十日设立总局。以期无误军需。自应如此办理。所有该处东路接壤库车。向设军台八处。准其每台添马三十匹。北路接壤伊犁。向设军台六处。准其每台添马二十匹。共采买马三百六十匹。分拨各台应用。每马一匹。冬春二季。准日给草十斤。料三仓升。事竣核实报销。夏秋二季。仍随地牧放。俟大功告竣。即行裁撤。前有旨令德英阿等招商开采铜斤。加卯鼓铸普尔钱。运往回疆行使。自已遵旨妥办。兹长清因阿克苏大兵云集。钱价较昂。将本年秋季分现存采就铜斤。于九月二十五日开局鼓铸并尔钱一千三百三十串零。亦属因时制宜。著即赶紧办理。仍一面委员于各路采买铜斤。添炉鼓铸。以期钱数充盈。帑项既可节省。市价亦当平减。于军需实有裨益。该部知道。　　

○谕军机大臣等、长龄奏行抵阿克苏日期。并经过回城安静一摺。据称逆回经官兵打散后。未敢再来阿克苏窥伺。惟叶尔羌所属之十二台乌图斯克满并阿克苏所属柯尔坪、尚有贼匪游奕。长龄现同提督杨芳、将已到官兵分扎浑巴什河。先行剿办零匪。俟陕甘官兵到齐。即当会商进剿等语。阿克苏、乌什、一带贼匪。久已摉捕殆尽。此时零匪。想不过曾经从逆逃回之人。责成各伯克访缉。自不难于捕获。亦不必过于摉求。惟恐张逆探知大兵云集。接仗不利。即思窜逸卡外。办理殊费周章。长龄当令伊萨克探听张逆实在下落。设法哄骗羁留。毋令逸去。俟武隆阿到后。当定期先分两路进兵。一由乌什草地潜赴喀什噶尔以截其后。一由树窝一路沙冈密林处以出其前。每一路约须精锐七八千人。派得力镇将督带。各分两起前进。察探策应。会合堵剿。务令一鼓歼捦。凶渠授首。断不可先由正路进兵。致令张逆闻风窜逸。是为至要。所奏经过各回城。回民叩迎。并有感激流涕者。情形甚属恭顺。览奏深慰。其土尔扈特、和硕特、蒙古兵。前在浑巴什河从剿。由两旁抄出。抢上土坎。贼始退避。深堪嘉奖。贝子巴勒丹喇什、台吉乌尔图纳逊、俱著加恩赏给大缎二匹。饬常格由库贮颁给。若无翎枝。并著加恩各赏戴花翎。其阿勒巴图一千名。每兵加恩赏银一两。受伤兵二名。加恩各加赏银四两。并传谕该蒙古在各要隘防守。无稍疏虞。巴哈布曾经行阵。前已有旨令其仍赴军营。听候长龄调遣矣。另摺奏、张格尔势穷力蹙。必思逃窜。官兵前剿后堵。亦藉布噜特之力。至汰劣克上年戕害巴彦巴图。本由伊贪功妄杀所致。此次并未入卡助逆。正可赦其前罪。许以自新。当谕以并非为现办军务。曲予赦原。上年伊眷属无辜被害。此时大皇帝深鉴屈抑。若使巴彦巴图尚在。必当从重治罪。该布噜特务将卡隘把守。如拏获寻常逆犯。自当加以赏赉。傥能拏获张逆。当奏闻大皇帝照赏格加以封赏。其卡外各布噜特、恐不能尽识汉字告示。长龄当遣通事回子到彼晓谕。如能捦渠。一体封赏。傥敢纵逸。即系通贼。天戈所指。悔之无及。如此剀切晓谕。务令各布噜特实心恭顺。为我翦除凶憝。其粮饷事宜。仍遵前旨令长清督率道员兼办。现已设局妥为经理。又另片奏、传询兵丁阎义巴兰供称、八月二十五日喀什噶尔城陷。参赞大臣庆祥以下悉皆尽节。庆祥婴城固守。力竭殉难。前已降旨加恩赠太子太保优恤。惟据阎义巴兰供称、有官兵三百余人。被张逆翦辫胁降。又从城内撵出六七百人。可见该官兵等不尽死难。著长龄查明覆奏。以凭核办。并查明叶尔羌、英吉沙尔、和阗、三城大臣下落。以便降旨赐恤。以慰忠魂。致从前喀什噶尔参赞大臣斌静等、荒淫狂悖。及嘉庆二十五年张格尔犯卡败窜。祇有十余人逃出。斌静留色普徵额过中秋节。迟延不追。并上年巴彦巴图贪功妄杀之案。朕已稔知。长龄务即遵照前旨。据实参奏。断不可如庆祥之查办不实也。将此由六百里加紧谕令知之。　　

○修浙江海盐县属塘工。从巡抚程含章请也。　　

○免奉天在海漂失采买米一千一百二十石。　　

○甲戌。上诣皇太后宫问安。　　

○御懋勤殿。勾到浙江江西安徽清实罪犯。停决浙江斩犯九人。江西斩犯二十人。绞犯二人。安徽斩犯十七人。绞犯一人。余八十一人予勾。　　

○展八旗兵丁应扣借支银限期两月。　　

○乙亥。谕内阁、福绵奏、购备驼只。除起解一千只外。现在牧厂尚有四千余只。请再解数千只等语。甘肃现当转运吃紧之际。所有山西牧养驼只。著即分起迅速解往。以应急需。前经阿拉善王进驼一千只。由鄂山等咨明迅解。复据徐炘筹雇健驼四千余只。陆续解往。本日复据福绵奏称、除解去驼一千只外。尚有牧厂四千余只即令赶紧解往。通计现在起解之驼。共有一万余只。较前此鄂山等请购驼数。已有赢余。自可足敷转运。著鄂山等通盘筹计。咨明该抚办理。　　

○又谕、百春等奏、水脚扛价。请展限裁减一摺。五闸水脚扛价。自道光四五两年。系照三厘旧额支领。本年已届限满。应行裁减三毫。惟因海运及盘坝漕粮、并铜铅奉豆等项。一时云集。兼有转运北仓滞漕、豫东粟麦各项。又催令军船回空。加价添夫赶办。若遽令裁减三亭。役力未免竭蹷。著照所请、自本年起。准其再展缓二年。照三厘旧额支领。俾纾役力。至道光八年。仍应裁减办理。又另片奏、书吏丁沅、随办海运。始终奋勉。请以从九品未入流归部铨选等语。丁沅著俟役满考职后。准其以应选之缺咨部尽先选用。该部知道。　　

○谕军机大臣等、有人条奏武陟放淤。无益宣防。又淹田亩一摺。据称外滩高于平地一丈有余。所放清水。不过二三尺。所余积水。累月无法疏消。现尚有深至数尺者。不但未种秋禾。即两麦亦难播种等语。前据程祖洛会同严烺奏称、武陟放淤土埽各工。业已照估完竣。约计一二年。方可内滩淤高。因河溜改向南趋。履勘各庄。周围皆水。请开顺清沟启放宣洩。并将进黄倒沟拦堵。当经降旨今年毋庸再放。即饬加高帮戗。免致滩水漫刷。至顺清沟消水不畅。仍令于距河较近处赶为接挑。并展宽沟身。与内塘地面相平。原期秋深水落。宣洩无存。不致有妨播种。现既有人条奏。积水仍未消涸。耕种无望。此三十八村庄民食何赖。著程祖洛迅即督同河北道王凤生、详加履勘。该处被淹村庄。是否尚未涸复。现已节交冬令。务饬令赶紧疏消。尚可资来春耕作。毋再迟延贻误。其放淤工程。前据奏称、于来年麦收后接办。仍著该抚届期察看溜势情形。妥为经理。万不可糜帑病民。未得宣防之益。徒受久淹之害也。将此谕令知之。　　

○又谕、福绵奏、办驼杂费。请动项给发。摊廉归补一摺。晋省购备驼只。除业经解往一千只外。现在收养驼只。已明降谕旨。令该抚迅速分起解送矣。此次采办驼只。前经该抚奏明、每只准给银二十二两。所需料豆。请照乾隆年间成案。每日支给五升。其余应增兵丁盘费、及雇觅兽医等项。俱照旧分别备办。惟据称现在正支驼价等项。核计银数已多。再加杂费。未免更糜帑项。并未将购买驼价。共动项若干。一切杂费。约计每项需银若干。通共需用若干。详细声叙。甚属含混。现在驼只陆续解往。所有前项银两。著准其于耗羡内撙节支用。事竣再行分别动项摊扣。仍著该抚将各款应需银数。逐一分晰具奏。再降谕旨。将此谕令知之。　　

○命嗣后考试王公子弟应封宗室。准管理宗人府王公子弟一体拣选带领引见。　　

○以办理海运出力。直隶知府周寿龄、同知濮城、下部议叙。余升补有差。　　

○丙子。谕内阁、御史王若闳奏、被灾给赈地方。请核实散放一摺。直省州县。偶遇偏灾。一经该督抚奏到。无不立沛恩施。惟户口有无浮冒。钱粮有无克扣。务在积弊悉蠲。方冀实惠普被。若如该御史所奏。各州县历来办灾查报户口、及散给口粮。每多不实。其间吏役之侵吞。衿棍之包揽。地保之索册费。无不相率效尤。即委员稽查。亦祇希图赆仪。颟顸了事。甚至藩司书吏需索使费。与州县关说克扣。更有因灾蠲缓地方。或将附近村庄一律缓徵。或仍令照常徵收者。往往不将应缓应徵村庄名目详晰载明。朦混催徵。而衿棍等又每将成熟村庄指为灾区。抗不输纳。积习相沿。亟应饬禁。该督抚查办蠲缓赈恤。固难于奏牍内将村庄户口琐细列入。亦当于奏奉谕旨后详细出示晓谕。俾灾黎咸得周知。著直省督抚等遇有查办灾赈地方。除由藩司将所奉恩旨、刊发誊黄遍行晓谕外。仍饬各州县将被灾某村庄应赈户口若干。某户某名口。分别极贫次贫应给口粮若干。再行逐一详明榜示。其不应给赈者。不得冒滥。如须支放折色。或以银易钱散放。亦须将每户大口小口分别给银若干。应照市价易给制钱若干之处。一并详晰列入。其附近灾区成熟村庄。或一律缓徵。或仍应完纳。亦将某村庄应缓。某村庄应徵。一体明白宣示。务使共见共闻。以杜侵渔影射积弊。用示朕轸恤民艰。谆谆训诫至意。　　

○又谕、陈中孚奏、交代未结案件。酌议立限清厘一摺。各州县经手仓库钱粮。应于交代时彻底盘查。遇有亏缺。即应据实参奏。兹据该署抚奏。山东交代各案。自勒限查办以来。仍有五十三州县。前后一百六任。头绪纷繁。互相轇轕。恳请设局省城。予限清厘。该省亏欠累累。前经节次清厘。自应逐案核算。仍限完结。何得复有清查名目。致滋延宕。仍蹈从前因循取巧陋习。其所请省城设局之处。著不准行。惟前后并非一任。必须按款厘剔。且行提咨查。有需时日。著准其展限一年。该署抚督同藩司、遴委公正之员。饬调前后各任案卷册籍。逐一秉公稽核。分别款目。勒限著追。照例惩办。统于一年限内出结详报。埽数完结。不得再有迟逾。复请展期。至续亏之案。随时严参。务须依照正限办理。毋许牵入旧亏。又生弊混。该部知道。　　

○展缓山东平阴县上年积欠漕粮。　　

○丁丑。上诣寿皇殿行礼。关帝庙拈香。　　

○谕内阁、巡城御史宝瑛等奏、请将缉捕赏余银两。添雇更夫一摺。京师前三门外。五方杂处。每届冬令。窃匪尤易潜踪。前准借项生息。为五城缉捕赏需。现除动用外。各有赢余。著照该巡城御史等所请、准于赏捕赢余项下、每年自十一月初一日起。至次年正月底止。每城每月动支银五十两。由各城发交各该司坊官。雇觅更夫四五十名。分段击柝巡更。著责成各任巡城科道等、每年督率司坊员役。慎重雇募。不得将来历不明之人充数。转生弊端。务须轮班梭织。认真稽查。如有旷误者。即行严惩。毋稍疏懈。其动用银数。即归入缉捕赏项案内按年报部核销。并著都察院堂官不时查察。俾收实效。毋得日久玩生。仍成具文。徒滋糜费。　　

○添设直隶大名镇中营游击一员。守备一员。千总二员。把总三员。经制外委三员。额外外委六员。马步守兵六百九十一名。裁天津镇水师营参将一员。守备一员。千总二员。把总三员。外委六员。水师兵四百九十一名顺广磁等营马步守兵二百名。从总督那彦成请也。　　

○予广东巡洋淹毙参将杜茂达、把总张萧汉、祭葬恤荫如例。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。十一月。戊寅朔。谕内阁、富俊奏、遵令流民搬移。移设卡伦。添立封堆一摺。吉林为我朝根本重地。所有潜住流民。必应全行驱逐。因恤其无业可归。前经降旨富俊妥议章程。饬令依限迁徙。兹据该将军奏、该流民陆续搬进卡伦以内。分散居住。共有六百余户。尚有三百余户。月内总可搬移净尽。惟额赫穆屯卡伦、至黄沟卡伦。相距六十余里。并无界限。必须添立封堆。移设卡伦。俾资巡查周密。著照所请、准其于该两卡伦之间。按地一里。穵设八尺高大封堆一座。并将白石砬卡伦、改移于额赫穆黄沟两卡伦适中之地。改名三个顶子卡伦。该三处卡伦官兵。常川安设。三月一换。时加严查。上下班更替时。各出具卡伦外并无一户流民居住甘结。以备稽核。该将军饬令将未迁之三百余户。务须勒限搬移。不准容留一户。嗣后仍当随时认真稽查。断不准再有民人潜往居住。毋得日久玩忽。仍蹈故辙。致干重咎。该部知道。　　

○又谕、富俊奏、请移设卡伦。稽查偷砍木植。保护薓山一摺。吉林黑龙江造船木植及八旗兵丁砍取房木烧柴。向系以色勒萨木溪河为界。惟该处地方辽阔。山径丛杂。并未明立界址。近来吉林八旗兵丁木票。间有与木商私雇代砍。以致远赴薓山大林。肆砍无忌。实于产薓大有关碍。著照所请、即于通江之色勒萨木溪河沿江两岸。展宽地址。派员穵立封堆。所有八旗砍取房木烧柴。即在封堆以内。不准出封堆以外。该兵丁所领木票。毋得与木商私雇代砍。其吉林黑龙江造船应用大木。查明根件。发给官票。派员按数出界往砍。如有携带私木。即照例治罪。至所砍木植。由上江顺流而下。不能陆运。江沿必须设立卡伦。以防奸民私运之弊。著将三坌岭一处卡伦裁撤。移设于色勒萨木溪河江沿东岸。其西岸即以原设辉法卡伦展立近江。互相稽察。官票木植。照验放行。查有私运。即行拏获治罪。木植入官。官兵记功奖赏。傥有贿放者。一经查出。即严参治罪。该将军务当督饬所属。随时认真稽查。毋得有名无实。日久生懈。视为具文。　　

○又谕、富俊奏、吉林协领请给路票。欲赴京控告该将军各款。旋复自行认错。求撤呈词一摺。吉林休致协领和绷额、所控富俊出示容留流民一款。据该将军声称、系嘉庆二十一年乌拉总管申报、有流民潜住。当派员会同该总管翼长等、驱逐于封堆以外。因委员等禀系空荒。未知与禁山相近。曾准居住。现查该流民自嘉庆元年以后。陆续潜往等语。是该流民往霍兰等处居住。并非专由富俊容留而起。现经该将军据实查明。奏请驱逐。将来结案时。历任将军。皆有应得处分。该协领何得妄控。又拣选主事。以不合例之驿站官忠福、徇情拟正。闻有八旗人员赴京叩阍一款。此案忠福之例准升补与否。尚须交部核议。傥与例不符。即应议驳。并非一经拣选奏入。即得朦混邀允。且据该将军饬令八旗协领等查明并无欲行京控之人。出具切结。该协领亦不得藉词妄控。惟所控该流民等曾经同知设立保甲。收纳地丁烟税。不报升科一款。该将军摺内所称亦未明晰。著据实明白回奏。至该协领和绷额、既以富俊种种不合。请给路票。赴京呈控。何以给领路票之时。又复认错撤呈。起灭自由。实属刁健。和绷额著即解交刑部。严审定拟具奏。寻富俊覆奏、吉林同知卡伦外。并无设立保甲纳粮丁户。至税局所收烟税。系客商上税。注册报销。并非于种烟民户名下徵纳税课。和绷额俟拏获到日。解交刑部收讯。下部知之。　　

○移江西赣州府通判衙署驻赣县大湖江地方。从巡抚韩文绮请也。　　

○旌表守正捐躯直隶开州民李三保贵妻阎氏。河南河内县民邢步受妻张氏。　　

○己卯。上诣皇太后宫问安。　　

○谕内阁、予告户部尚书黄钺、在内廷行走二十七年。勤慎趋公。克尽厥职。前以精力顿衰。吁请解退。已俯允所请、准其致仕回籍。加恩在家支食半俸。兹据奏择定行期。因念黄钺年近八旬。严寒就道。朕心弥深廑注。著加恩赏给人薓八两。俾资调摄。以昭优眷。　　

○浙江学政朱士彦奏陈感惧下忱。得旨、亲当娱。不当预政。戒之。　　

○浚山东上河、捕河、运河、泇河、四厅属塘河长河淤浅工段。修蜀山湖碎石堤工。从署河道总督严烺请也。　　

○庚辰。谕内阁、向来恭遇圜丘祫祭祈谷大祀。太常寺执事人员。届期移取内务府貂褂三十四件。以备襄事时服用。祭毕仍行交还。兹据松筠等奏、现在执事等官。计有五十余员。或服貂褂。或穿补服。未能画一。嗣后除该寺堂官应服貂褂外。其余执事官员。俱著一律穿用补服。毋庸移取貂褂。　　

○又谕、前据德英阿奏、伊犁镇属守备员缺。以千总罗玉祥等历俸已过三年。拟定正陪。奏请补放当经降旨以罗玉祥升补。兹据兵部查明罗玉祥历俸仅止四年。未经出兵。例应扣满六年请升。不得援引出兵千总历俸三年之例。且伊犁营员例内。亦无历俸已满三年准其升补之条。罗玉祥著照部议。不准升补守备。仍令回千总本任。德英阿未将该员历俸未满年限之处声明。违例奏请。著交部照例议处。　　

○谕军机大臣等、松廷等奏、接据廓尔喀国王禀称、来年例贡届期。所有该部落出产之物。就近觅办。其部落中不能出产物件。业经差人前赴甲噶尔地方采办等语。廓尔喀国王例进方物。自当皆系该部落所产。方符任土作贡之义。何以称赴甲噶尔地方采办。现查历届例贡时。该大臣具奏摺内。并未如此声叙。松廷等何得据以入奏。来年既届例贡之期。著传谕该国王、准其照例专遣贡使赴京。该大臣等计算日期。令该曲使到藏。派员护送起程。于明年封印前后到京。随班瞻觐。至其例进贡物。止谕令该国王遵照向定章程备办。不得藉词增减。其所禀赴他处采办一节。竟可置之不问也。将此谕令知之。　　

○旌表守正捐躯直隶所乐县民唐青女唐氏。　　

○辛巳。上御懋勤殿。勾到江苏山东山西情实罪犯。停决江苏斩犯十五人。绞犯四人。山东斩犯九人。绞犯六人。山西斩犯七人。绞犯五人。余六十四人予勾。　　

○谕内阁、前经降旨赏给斌良头等侍卫。令其驰驿。前往新疆。交长龄差遣。斌良于保定途次。摭拾理藩院所存远年回子为奴档案。缮摺交那彦成转奏。当交军机大臣将摺内指出理藩院书吏包安和等传询。据该书吏供称、先与斌良途遇。将伊等唤至家中询问。与斌良摺内情节迥不相符。是以降旨令其回京。提该书吏等质对。兹据包安和供出。听信伊弟包安泰之言。自赴斌良家中。面呈档案。希图提拔。该书吏等并非斌良管辖人役。乃以不干己事。妄生冀幸。实属不安本分。且到案后。又复信口捏供。情尤狡诈。经刑部按一家共犯止坐尊长律。将包安和问拟枷号一个月。满日杖一百革役。包安泰革退供事。并革去未入流。惟究系包安泰造意。包安泰、著再加枷号一个月。余著照刑部所拟完结。斌良于该书吏等将远年档案无故送看。不即斥退。又不于起程前据实奏明。途次具摺交那彦成附奏。殊属不合。斌良毋庸再交部议。著以六部郎中降补。　　

○又谕、据李鸿宾等奏称、进剿逆回。需费较繁。请将粤东藩库封贮、及运库盐本项下、动支银三十万两。解甘备用。于该督抚及司道知府养廉内。分作十年匀扣归款等语。各官额设养廉。原以资办公之用。若因边陲偶有军兴。辄纷纷奏请摊扣。于用度未免支绌。且亦不成政体。所有该督等奏请动支银两、解甘扣廉归款之处。著不准行。　　

○又谕、李鸿宾等奏、粤东洋盐各商。请输赏需银两一摺。该商等因军需费用较多。恳请捐输。尚属急公。所有洋商公捐银六十万两。盐商公捐银四十万两。俱著加恩赏收。交部照例议叙。所捐银两。准其于藩运二库先行借支。即委员解交甘省备用。俟缴完前捐东河要工银两后。分限十年完缴归款。该部知道。　　

○谕军机大臣等、据恒敬奏、筹备运粮车驼。除雇用回子车辆外。雇觅商驼五千余只。商车一千余辆。供送官兵过境。因吐鲁番挽运北路兵粮。不敷转运。致将哈密车驼。直送阿克苏。现派回务章京图勒炳阿、携银前往。传谕回目。宽给雇价购觅。就近交托克逊办理粮务道汤鼐经收等语。前因乌噜木齐存粮充裕。节经降旨令将兵粮全由该处供运。计供兵食者一月。存贮者一月。拨运在途者一月。并谕巴哈布、那彦宝、果良额、各于所管境界。筹备车驼接运。如喀喇沙尔、库车、等处粮可采买。就近运往阿克苏。较为节省。此时军粮。全从北路转运。并不经由哈密。该处所雇车辆驼只。俟兵差过竣后。即可为北路转运之用。现由阿拉善、及陕西、山西、两省。陆续解送驼只。不下一万有余。鄂山等接奉节次谕旨。自当通盘筹画。如已足用。即据实奏明。以慰廑念。又恒敬另片奏、哈密给发支应。事务较繁。请将昌炽、赵宜暄、二员。仍留帮办等语。现在昌炽改派阿克苏。赵宜暄改派喀喇沙尔。该二处转运供支。刻下尤关紧要。著即饬令该二员赶紧前往。无庸留彼帮办。其吐鲁番同知佛灵阿、准其咨留哈密。帮同通判志奎办理。如尚不敷调遣。著咨明鄂山等、添派妥员前往可也。将此谕知鄂山、卢坤、并谕恒敬知之。　　

○以故苏尼特多罗都楞郡王喇特纳什第子布尔呢锡哩、袭爵。　　

○旌表守正捐躯湖北钟祥县民邓科妻孙氏。　　

○壬午。谕内阁、伦布多尔济等奏、酌拨孳生驼只。并蒙古汗王公等、请输驼只。分起解往粮台一摺。前据户部奏、乌里雅苏台孳生厂内。可酌拨驼四千只备用。当饬伦布多尔济等、酌量拨解。兹据奏、厂存驼六千六百余只。除调赴科布多运粮三百五十只外。现存驼内。或系稚嫩。或已带驹。仅拣选堪用者一千余只。并据赛因诺颜、扎萨克图汗、两部落汗王公扎萨克呼图克图台吉等、先期请进驼三千只。伦布多尔济进驼二百只。分起解往古城等语。前调驼只。原为乌噜木齐转运军粮之用。现将该署将军及蒙古汗王公等所进驼三千二百只。加恩赏收。著伦布多尔济等、即于孳生官驼内。再择膘壮者八百只。凑足前调四千只之数。分起速解古城。交恩铭转解乌噜木齐。以应要需。现有此项驼只。合计前此阿拉善及陕西山西两省陆续解送之驼。已一万四千有余。著鄂山、卢坤、遵照节次谕旨。通盘筹画。究竟何时可以解齐。期于应手敷用而止。应如何催解停调之处。会同妥办。据实具奏。　　

○又谕、扎萨克图汗、赛因诺颜、两部落汗王等、因逆回滋事。请公进驼三千只。伦布多尔济请进驼二百只。诚悃可嘉。著赏收。伦布多尔济、著加恩赏给玉翎管一个。玉搬指一个。大缎四匹。扎萨克图汗、赛因诺颜、两部落汗王贝勒贝子公扎萨克台吉等、均著交理藩院分别议叙。额尔德尼班第达呼图克图齐旺扎布等、均著分别赏给缎匹。　　

○又谕、著传知奏事官。如各省将军督抚等、有因诞生皇子呈递贺摺者。即行驳回。不准接收。　　

○又、谕嵩溥奏、查讯县令。任意妄禀一案。请分别惩处等语。贵州铜仁县知县德恒、因审办民妇张舒氏致死义媳张刘氏案内。禀讦署藩司张经田等、任情故勘各款。当将该员解任。交该抚秉公质讯。兹据该抚查究明确。将本案按例定拟。解任知县德恒、以并无证据之言。肆行妄禀。今查明俱属虚妄。德恒、著即革职。署藩司事粮储道张经田、接到德恒三禀。并不详揭提问。仅饬铜仁府查覆。致德恒怀疑妄禀。张经田、著交部议处。该部知道。　　

○山西巡抚福绵奏、前准鄂山等来咨。办解铁锅二千口。晋省存营生铸铁锅。体质笨重。不利炊爨。不便携带。若俟造齐再解。恐致贻误。查各营向有存贮铜锅。挑拨一千数百口。同已造熟铁锅解往。庶应急需。现值收驼候解。拟每驼带运四口。较为省便。各属禀报买就驼只。除前解甘省一千只外。尚存厂四千余只。省厂所存驼六百只。复加挑验。分起先后解赴甘省。其余朔州等三厂所收驼只。现复飞催赶紧解厂。以便分运解往。报闻。　　

○又奏、此次购办驼只。以解厂交收之日起支豆草。惟归化绥远二厅。地处塞外。现当水涸草枯。势难牧放。请照乾隆二十三年成案。于买就之日。准支豆草。以期膘壮。下部知之。
  </div>
  <div class="pagination">
   <a href="清实录道光朝实录_page203.html">
    上一页
   </a>
   <span>
    ...
   </span>
   <a href="清实录道光朝实录_page199.html">
    199
   </a>
   <a href="清实录道光朝实录_page200.html">
    200
   </a>
   <a href="清实录道光朝实录_page201.html">
    201
   </a>
   <a href="清实录道光朝实录_page202.html">
    202
   </a>
   <a href="清实录道光朝实录_page203.html">
    203
   </a>
   <span class="current-page">
    204
   </span>
   <a href="清实录道光朝实录_page205.html">
    205
   </a>
   <a href="清实录道光朝实录_page206.html">
    206
   </a>
   <a href="清实录道光朝实录_page207.html">
    207
   </a>
   <a href="清实录道光朝实录_page208.html">
    208
   </a>
   <a href="清实录道光朝实录_page209.html">
    209
   </a>
   <span>
    ...
   </span>
   <a href="清实录道光朝实录_page205.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
