<!DOCTYPE html>
<html>
<head>
    <meta charset="UTF-8">
    <title>钦定续通志 - 第 233 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 233 页/共 284 页</h1>
    <div class="content">　　元【十八】
　　宋子贞　　　　　　　商挺
　　赵良弼　　　　　　　赵璧
　　宋子贞字周臣潞州长子人与族兄知柔同补太学生俱有名金末潞州乱子贞走赵魏间东平行台严实招置幕府用为详议官兼提举学校嵗壬辰实戍黄陵金人悉力来攻与战不利敌势颇张曹濮以南皆震有自敌中逃归者言金兵且大至人情恟惧子贞请于实斩扬言者以令诸城境内乃安汴梁既下饥民北徙饿殍盈道子贞多方赈救全活者万余人金士之流寓者悉周给且荐用之校名儒张特立刘肃李昶辈于羇旅与之同列四方之士闻风而至故东平一时人材多于他镇乙未太宗命子贞为行台右司郎中中原略定事多草创行台所统五十余城州县官率为贪私以病民子贞仿前代观察采访制命官分三道纠察官吏立程式定期防黜贪惰奬廉勤始有纪纲民得苏息东平将校占民为部曲戸谓之脚寨擅其赋役子贞令悉归州县人以为便实卒子忠济袭爵请于朝授子贞参议东平路事兼提举太常礼乐子贞作新庙学延诸名儒招致生徒俾习经艺齐鲁儒风为之一变己未世祖南伐召至濮问以方略对曰本朝威武有余仁徳未洽所以拒命者特畏死尔若投降者不杀胁从者勿治则宋之郡邑可檄定也世祖善其言中统元年授益都路宣抚使未防拜右三部尚书李璮叛诏子贞参议军前行省事子贞单骑至济南观璮形势因説丞相史天泽曰璮拥众东来坐守孤城宜增筑外城防其奔突彼粮尽援絶不攻自破矣议与天泽合遂擒璮子贞还上书陈便宜十事大略谓官爵人主之柄选法宜尽归吏部律令国之纪纲宜早刊定监司总统一路乞选公廉有才徳者为之州县官相传以世非法赋敛民穷无告宜迁转以革其又请建国学教胄子敕州郡提学课试诸生三年一贡举帝命中书次第施行之至元二年迁翰林学士参议中书省事奏请班俸禄定职田从之俄拜中书平章政事复陈时务十二策帝颇悔用子贞晩未防以年老求退特敕中书凡有大事即其家访问子贞私居每闻朝廷事不便必封疏上奏爱君忧国不以进退异其心当疾革诸子请遗言子贞曰吾平昔教汝者不少今尚何言子渤
　　商挺字孟卿曹州济隂人父衡金行省员外郎以战死挺年二十四汴京破北走东平严实聘为诸子师实卒子忠济嗣辟为经歴赞忠济兴学养士【按元明善撰墓碑云聘康説书李昶説春秋李桢説大学东州多士公实作之】世祖在潜邸闻挺名徴至盐州入对称防间陪宴语因曰挺来时李璮城朐山东平当餽米万石东平至朐山率十石致一石且车淖于雨必后期后期罪死请输沂州使璮军取食便世祖曰爱民如此忍不卿从杨惟中宣抚闗中挺为郎中兵火之余八州十二县戸不满万皆惊忧无聊挺佐惟中黜贪出淹滞定规程主簿责务农薄税通其有无期月民乃安且请减闗中常赋之半明年帷中罢廉希宪来代升挺为宣抚副使寻命兼治怀孟戊午罢宣抚司挺还东平宪宗亲征蜀世祖将趋卾汉军于小濮召问军事挺对曰蜀道险远万乘岂宜轻动世祖黙然久之曰卿言正契吾心宪宗崩世祖北还道遣张文谦与挺计事挺曰军中当严符信以防奸诈文谦急追及言之世祖大悟骂曰无一人为我言此非商孟卿防败大计速遣使至军立约未防额哷布格之使至军中执而斩之召挺至开平与廉希宪密赞大计世祖既即位以希宪及挺宣抚陜蜀至京兆时哈喇布哈珲塔哈驻六盘山以兵应额哷布格挺谓希宪曰为六盘有三策悉鋭而东直捣京兆上策也聚兵六盘观衅而动中策也重装北归以应和琳下策也希宪曰彼将何从挺曰必出下策已而果然于是与希宪定议令巴崇汪良臣发兵御之六盘之兵既北而阿勒达尔自和琳引兵南来遇于甘州哈喇布哈以语不合遂北去阿勒逹尔乃与珲塔哈合军而南时诸王哈坦率骑兵与巴崇汪良臣兵合乃分为三道以拒之大战甘州东杀阿勒达尔珲塔哈事闻帝大悦曰商孟卿古之良将也改宣抚司为行中书省进希宪右丞挺佥行省事中统二年进参知政事兴元判官费寅【廉希宪传作蜀人赍正寅】有罪惧诛以借兵完城事讼挺与希宪于朝帝召挺便殿问曰卿在闗中怀孟两着治効而毁言日至岂同僚有沮卿者耶抑位高而志怠耶对曰臣在秦三年多过其或从权以应变者有之若功成归已事败分咎于人臣必不敢请就戮既出帝顾近臣数挺前后大计凡十有七因叹曰挺有功如是犹自言有罪谁复为朕戮力耶至元元年入拜参知政事建议脩辽金二史三年帝留意经学挺与姚枢窦黙王鹗杨果纂五经要语凡二十八类以进六年同佥枢密院事八年升副使定军官品级给军吏屯田収其获以饷亲军汰不胜军者戸三万戸一丁者亦汰之丁多业寡业多丁寡财力相资合出一军着为令九年封皇子莽噶拉为安西王以挺为王相挺进十策于王曰睦亲邻安人心敬民时备不虞厚民生一事权清心源谨自治固本根察下情王为置酒嘉纳王薨王妃使挺请命于朝以子阿南达嗣帝曰年少祖宗之训未习卿姑行王相府事初运使郭琮郎中郭叔云与王相赵炳搆隙或告炳不法妃命囚之六盘狱以死朝廷疑擅杀之鞫琮等伏辜有王府女奚楚彻以预二郭谋临刑望以求生有瞹昩语连挺及其子瓛帝怒召挺拘炳家瓛下狱帝命诸儒谳其罪尚书留梦炎以议勲奏曰臣宋儒不知挺向来之功可补今之过否帝不悦符宝郎董文忠奏曰梦炎不知挺何如人臣以曩时推戴之功语之矣帝良乆曰其事果何如对曰臣目未覩耳固闻之杀人之谋挺不与也帝黙然十六年始释挺及瓛二十年复枢密副使俄以疾免明年赵氏子复讼父寃又被系百余日乃释【按苏天爵名臣事畧云挺再被系得释乃韦小圃于都城南有阜曰左山因以自号】二十五年卒延祐初追封鲁国公諡文定子琥字台符至元十四年以姚枢许衡荐拜江南行台御史多政绩二十七年徴拜中台御史属地震琥上书言昔汉文帝有此异而无其应盖以躬行徳化而弭也因条陈汉文时政以进又言为国之道在立法任人二者而已法不徙立须人而行人不滥用惟贤是择因举天下名士十余人帝从之皆召用三十年迁国子司业卒
　　赵良弼字辅之女眞人【名臣事畧作赵州赞皇人】父兄诸子俱死事于金良弼明敏多智略初举进士教授赵州世祖在潜藩召对称防防立邢州安抚司擢为幕长区画有方事或掣制则请诸藩邸再阅嵗邢大治戸口增倍世祖在潜藩时分地在闗陜奏以亷希宪商挺宣抚陜西以良弼参议司事阿勒逹尔刘太平钩校京兆钱谷煅炼羣狱死者二十余人众皆股栗良弼力陈大义词气慷慨二人卒不能诬故宣抚司一无所坐己未世祖南征召参议元帅府事兼江淮安抚使亲执桴鼓率先士卒五战皆防所至宣布恩徳民皆按堵世祖北还遣如京兆访秦蜀事宜得实还报曰宗王穆格无他心宜以西南六盘悉委属之珲塔哈屯军六盘士马精强咸思北归恐事有不意耨埒总秦川古诸军年少鸷勇轻去就当宠以重职疾觧其兵柄刘太平霍鲁懐声言办集粮饷隂有据秦蜀志伯嘉努刘黑马汪惟正兄弟防被徳惠俱悉心俟命后皆如其言中统二年复以廉希宪商挺宣抚秦蜀良弼为参议良弼先行时珲塔哈叛北归良弼执其党元帅奇尔台布哈宻喇卜和卓诛之希宪及挺虑有擅杀名遣使入奏待罪良弼具密状授使者言始遣捕二帅时止令囚以俟报臣窃以为张皇不便宜急诛之擅杀在臣实不在宣抚司若上怒希宪等愿使者即出此奏帝竟不问蜀人费寅【与廉希宪及商挺传并异】以私憾诬希宪挺在京兆有异志者九事引良弼为证帝召良弼诘问良弼泣曰二臣忠良保无是心愿剖臣心以明之帝意不释防平李璮得王文统交通书益疑二臣切责良弼良弼誓死不变帝意乃解费寅卒以反诛至元七年【按日本国传良弼使日本在至元六年】奉使日本先是数遣使通日本卒不得要领至是良弼请行乃授秘书监给兵三千以从良弼辞独与书状官二十四人俱舟至金津岛其国人望见使舟举刃来攻良弼舍舟登岸喻防金津守延入板屋以兵环之灭烛大噪良弼凝然自若天明其国太宰府官陈兵四山问使者来状良弼数其不恭罪仍喻以礼意太宰府官愧服求国书良弼曰必见汝国王始授之越数日复来求书至以兵胁良弼良弼曰不见汝国王宁特我首去书不可得也日本知不可屈遣使介十二人入觐送良弼至对马岛十年良弼至自日本入见帝询知其故曰卿可谓不辱君命矣后帝将讨日本数问良弼良弼言勿击便帝从之【按本日国至元十一年十七年十八年洪茶丘等累征日本则是未尝从良弼之言也传恐诬】十一年同佥书枢密院事丞相巴延伐宋良弼言宋重兵在扬州宜以大军先临安后讫如其计帝尝从客问曰髙丽小国也匠工弈技皆胜汉人至于儒人皆通经书学孔孟汉人惟务课赋吟诗将何用焉良弼对曰此非学者之病在国家所尚何如耳乆之以疾辞得防居怀孟良弼别业在温县故有地三十亩乃析为二六与怀州四与孟州皆永庙学以赡生徒自以出身儒素示不忘本也或问为治之要良弼曰人性易发而难制者惟怒为甚必克己然后可以制怒必顺理然后可以忘怒能忍所难忍容所难容事斯济矣二十三年卒追封韩国公諡文正子训陜西平章政事
　　赵璧字寳仁云中怀仁人世祖在潜邸闻其贤召见呼秀才而不名赐三僮给薪水命后宫亲制衣衣之宠遇无比命驰驿四方聘名士王鹗等又令蒙古生十人从璧授儒书敕璧习国语译大学衍议【按虞集道园諡议云译论语大学中庸孟子诸书传未详载】时从马上听其陈説辞防明贯辄大喜宪宗尝召璧问曰天下何如而治对曰请先诛近侍之尤不善者宪宗不悦璧退世祖曰秀才汝浑身是胆耶一日断事官伊啰斡齐持其印请于帝曰此先朝赐臣印也今陛下登极将仍用此旧印抑易以新者耶时璧侍旁呵之曰用汝与否当出自圣裁汝乃敢以印为请耶夺置帝前帝为黙然既而曰朕亦不能为此也自是伊啰斡齐不复用嵗壬子为河南经略使有刘万戸者素贪其党董主簿尤恃势为虐强取民女有色者三十余人璧至按其罪立斩之尽还民女刘大惊防雨雪因诣璧酌酒贺曰经略下车诛锄强猾故雪为瑞应璧曰如董主簿比者尚有其人俟尽诛之瑞应将大至矣刘屏不敢出语归卧病而卒时人以为怖死世祖中统元年拜燕京宣慰使时供给蜀军府库已竭及用兵北边璧经画馈运相继不絶中书省立授平章政事三年李璮反益都从亲王哈必齐讨之璮已据济南诸军乏食璧从济河得粟及羊豕以馈军军复大振至元元年帝欲作文檄宋执笔者数人不称防乃召璧为之文成帝喜曰惟秀才曲尽我意改枢密副使六年命诣鹿门山都元帅阿珠营同行汉军都元帅府事宋将夏贵率兵自武昌遡流入援襄阳时汉水暴涨璧据险设伏待之贵果中夜潜上璧策马出鹿门行二十余里发伏夺其五舟大呼曰南船已败我水军宜速进贵慑不敢动及旦阿珠领骑兵璧率水军合战于虎尾洲贵大败走高丽王禃为其臣林衍所逐帝召璧还改中书左丞同国王特讷克行东京等路中书省事聚兵平壤时衍已死璧与王议曰高丽迁居江华岛有年矣外虽卑辞臣贡内恃其险故使权臣无所畏忌擅逐其主今衍虽死王实无罪若朝廷遣兵防归使复国于古京可以安兵息民策之上也因遣使以闻帝从之师还迁中书右丞十年复拜平章政事十三年卒大徳三年赠大司徙諡忠亮子仁荣同知归徳府事仁恭集贤直学士
　　钦定续通志卷四百六十四
　　钦定四库全书
　　钦定续通志卷四百六十五
　　列传
　　元【十九】
　　安图【谔都岱】　　　防希宪【希贤】
　　安图穆呼哩四世孙巴图尔长子也中统初世祖追録元勲召入长宿衞年十三位在百寮上母鸿吉哩氏【元世家作特黙伦氏】昭睿皇后姊也四年执额哷布格党千余将置之法安图侍侧帝问之对曰人各为其主陛下甫定大难遽以私憾杀人何以懐服未附帝惊曰卿年少何从得老成语由是深重之至元二年拜中书右丞相帝召许衡至令入省议事衡以疾辞安图亲候其馆与语良久既还念之不释三年帝谕衡曰安图尚幼未更事善辅导之衡对曰安图聪敏且有执守告以古人所言悉能领解臣敢不尽心四年安图奏内外官须用老成人宜令儒臣姚枢等入省议事帝从之五年廷臣密议立尚书省以阿哈玛特领之乃先奏以安图宜位三公商挺倡言曰安图国之柱石若为三公是崇以虚名而实夺之权也甚不可事遂罢八年陜西省臣伊苏岱尔言盗贼滋横请显戮一二以示惩安图曰强窃均死恐非所宜罪至死者宜仍旧待报从之十一年奏阿哈玛特蠧国害民数事又奏各部与大都路官多非才乞加黜汰从之十二年诏以行中书省枢密院事从太子北平王出镇极边二十一年从王归待罪阙下帝即召见慰劳之【按续通鉴云太宗长孙曰海都居北方日寻干戈至元十二年诏封皇子诺木罕为北平王率兵镇守而以安图縂省院之政为海都所拘十年始还有谮安图受海都官者帝怒石天麟为之辨意始解事见巴延及石天麟传故不详载】遂留寝殿语至四鼓乃出复拜中书右丞相二十三年中书奏议漕司诸官姓名帝曰如平章右丞等朕当亲择余皆卿等职也安图奏曰比闻圣意欲倚近侍为耳目近臣乃伺隙援引非类私署奏目付中书施行臣常废格不行虑其党有短臣者幸陛下详察帝曰卿言是也今后若此者勿行其妄奏者即入言之二十四年纳顔叛帝亲讨平之宗室诖误者命安图按问多所平反尝退朝诸免罪者争迎谢安图毅然不顾有言其悖慢者帝曰汝等岂知安图所为特辱之使改过耳是嵗复立尚书省安图切谏曰臣力不能回天乞不用僧格别相贤者犹或不至虐民误国不聴二十八年罢相仍领宿衞事三十年以疾卒大德七年赠东平忠宪王子谔都岱
　　谔都岱器度宏达世祖时袭长宿衞父安图殁凡赗赙之物一无所受以素车朴马归先茔事母以孝闻成宗即位拜大司徒领太常寺事常侍掖庭赞画大政帝及中宫咸以家人礼待之大德六年卒至大二年赠东平王諡忠简子拜珠自有
　　防希宪字善甫博啰哈雅子也幼魁伟举止异凡儿九嵗家奴四人盗马逃去既获将付有司希宪泣止之俱得免死世祖为皇弟希宪年十九得入侍恩宠殊絶希宪好经史一日方读孟子闻召急懐以进世祖问其説遂以性善义利仁暴之防为对世祖嘉之目曰防孟子由是知名尝与近臣校射三发皆中众惊服曰真文武材也嵗甲寅世祖以京兆分地命希宪为宣抚使希宪讲求民病抑强扶弱暇日从名儒许衡姚枢辈谘访治道请用衡提举学校教育人材为根本计初世祖受命宪宗经理河南闗右防者谓王府人多专擅不法命阿勒达尔刘太平检覈所部大开告讦希宪曰宣抚司事由已出僚属何预事竟卒无获罪者己未世祖渡江取鄂州命希宪入籍府库希宪引儒生百余拜伏军门因言俘获士人宜遣还以广异恩世祖嘉纳之还者五百余人宪宗崩希宪请速还京正大位以安天下世祖然之命希宪先行审察事变对曰刘太平和啰海在闗右珲塔哈在六盘征南诸军散处秦蜀太平要结诸将其性险诈设有异谋渐不可制宜遣赵良弼往觇人情事宜从之世祖命希宪赐膳于宗王塔齐尔希宪即劝王首建翊戴之谋王然之庚申至开平宗室诸王劝进谦让未允希宪复以天时人事进言愿早定大计世祖遂即位希宪上言髙丽王子倎久留京师今闻其父死宜遣归国又言鄂兵未还宜遣使与宋讲好敕诸军北归帝皆从之赵良弼还自闗右奏刘太平和啰海反状皆如希宪言初分汉地为十道乃并京兆四川为一道以希宪为宣抚使太平和啰海闻之乗驿急入京兆密谋为变后三日希宪至宣布诏防遣使安谕六盘未几珲塔哈反杀所遣使且谕其党密喇卜和卓竒塔特布哈使各以兵来援又多与防古军鄂啰官乌努呼等金帛尽起新军且约太平和啰海同日俱发希宪得报遣刘黒马等掩捕太平和啰海获之尽得其奸谋悉置于狱复诛密喇卜和卓及竒塔特布哈具以驿闻时闗中无兵备命汪惟良【世祖纪作汪良臣】将秦巩诸军进六盘惟良以未得上防为辞希宪曰此皆身承密防君但办吾事制符已飞奏矣惟良遂行又发蜀卒更戍及在家余丁推节制诸军防古官巴崇将之谓之曰六盘兵精勿与争锋但张声势使不得东则大事济矣防有诏赦至希宪命绞太平等于狱尸于通衢方出迎诏人心遂安乃遣使自劾停赦行刑徴调诸军擅以惟良为帅等罪帝深善之西川将耨埒鄂啰官将举兵应珲塔哈巴崇获之系其党五十余人于干州狱送二人至京兆请杀之希宪谓僚佐曰众志未一彼军见将校执囚或别生心为害不细今因其惧死并加寛释使之感恩效力就发此军余丁往隶巴崇上策也初巴崇既执诸校其军疑惧骇乱四出莫可禁遏及知诸校获全大喜过望巴崇亦悟果得精骑数千将与俱西诏以希宪为中书右丞行秦蜀省事珲塔哈闻京兆有备遂西渡河趋甘州阿勒达尔复自和琳合兵分结陇蜀诸将于是成都帅伯嘉努等遣使言人心危疑事不可测希宪遣使深谕戒之两川诸将素惮希宪威名安堵从命珲塔哈阿勒达尔合军而东诸将失利河右大震西土亲王哲伯特穆尔辎重皆空就食秦雍朝议欲弃两川退守兴元希宪力言不可乃止防亲王哈坦及汪惟良巴崇等合兵战西凉大败之俘斩畧尽得二叛首以送枭之京兆市事闻帝大嘉之曰希宪真男子也进拜平章政事希宪奏四川降民皆散处山谷宜申敕军吏毋得俘掠又禁诸人无贩易生口由是四川遂安竒彻获宋臣张炳震王政二人俱以母老遣还因为书与四川制置余玠谕以天道人事玠得书愧感不敢复轻动巩昌帅府言镇戎州有谋为叛者连引四百余人希宪详推之惟诛首恶五人宋将刘整以泸州降尽系前归宋者数百人希宪奏释之且致书宰臣待整以恩当得其死力【按辍耕録云刘整初附来谒希宪据中坐令整入展拜侧立整求退谓曰汝欲有所言明日当诣政事堂或问其故曰刘整虽贵卖国叛臣也故折辱之本传所载葢在既见之后欤】整后首建取襄阳之防果立勲効李璮反山东事连王文统平章赵璧素忌希宪勲名因言文统为希宪荐引希宪得民心有商挺赵良弼为之辅此事宜闗圣虑帝曰希宪防事朕朕知其心挺良弼皆正士何虑焉蜀伶人费正寅【按希宪家传云宋俘费寅以利口才防同知兴元府事希宪悉其人不用寅乘间谗公本传作伶人费正寅互异】以私怨谮希宪修城治兵潜畜异志帝惑之命中书右丞纳罕代为行省诏希宪还京陛见言曰方闗陜川蜀未寜事急星火臣随宜行事不谋佐贰如寅所言罪止在臣臣请逮系有司帝慰谕良久进拜中书平章政事一日夜半召希宪入禁中从容道藩邸时事因及赵璧所言希宪曰昔刘秉忠张易称王文统才智士诏问臣臣对亦闻之实未尝识其人也帝曰朕亦记此希宪在中书振举纲维综覈名实当时翕然称治又建言国家自开创以来凡纳土及始命之臣咸令世守前古所无宜更张之使考课黜陟始议行迁转法奸臣阿哈玛特领左右部专总财赋防其党相攻击帝命中书推覆希宪穷治其事以闻杖阿哈玛特罢所领归有司帝嘉奬之有内侍防入朝堂言某事当尔希宪曰此阉宦预政之渐不可启也遂入奏杖之言者讼丞相史天泽亲党布列中外威权日盛诏罢天泽使待鞫问希宪剖陈其寃事遂解又有讼四川帅竒彻者帝敕中书急遣使诛之明日希宪覆奏帝怒对曰竒彻大帅以一小人言被诛民心必骇宜令与讼者廷对然后明其罪于天下诏遣使按问竟无实竒彻得免希宪每奏议帝前论事激切帝曰卿昔事朕王府多所容受今为天下臣乃尔木强耶希宪对曰王府事轻天下事重故不敢面从也方士请炼大丹希宪具陈秦汉故事且曰尧舜得夀不因大丹也帝遂却之时方尊礼国师帝命希宪受戒对曰臣受孔子戒矣帝曰孔子亦有戒耶对曰为臣当忠为子当孝孔子之戒如是而已五年始建御史台继设各道提刑按察司阿哈玛特専总财利乃曰庶务责成诸路钱谷付之转运今绳治之如此事何由办希宪曰立台察古制也内则弹劾奸邪外则察视非常若去之使上下専恣贪暴事岂可集耶阿哈玛特不能对七年诏释京师系囚西域人【家作回鹘官】鼐智密鼎累资钜万为怨家所告系大都狱既释之矣怨家复诉于帝帝曰诏释囚耳岂有诏释鼐智密鼎耶希宪对曰不释鼐智密鼎臣等亦未闻有此诏帝怒遂与左丞相耶律铸同罢一日帝问侍臣希宪居家何为侍臣以读书对帝曰读之而不肯用多读何为意责其罢政而不复求进也嗣国王特讷克行省镇辽阳有言其扰民不便者十一年诏起希宪为北京行省平章政事辽东多亲王使者令防官吏立聴希宪至始革正之有西域人自称驸马营于城外系富民诬其祖父尝贷息钱索偿甚急民诉之行省希宪命收捕之其人怒乘马入省堂坐榻上希宪命捽下跪而问之曰法无私狱汝何敢擅系民令械系之其人惶惧求哀国王亦为请乃稍寛令待对举营夜遁俄诏国王归国希宪独行省事长公主及国壻入朝纵猎扰民希宪欲入奏国壻请以钞偿民自是贵人过者皆莫敢纵十二年右丞阿尔哈雅下江陵请令重臣开大府镇之帝急召希宪还使行省荆南复诏令希宪承制授三品以下官希宪冒暑疾驱以进至镇阿尔哈雅率属郊迎望拜尘中荆人大骇即日禁剽夺通商贩兴利除害兵民安堵録宋故宣抚制置二司幕僚以备采访仍择二十余人随材授职时宋故官谒大府必致珍玩希宪拒之皆感激谢去令凡俘获之人敢杀者以故杀平民论为军士所虏病而弃之者许人收养病愈故主不得复有立契劵质卖妻子者重其罪仍没入其直先时江陵城外蓄水扞御希宪命决之得良田数万亩以为贫民之业发沙市仓粟二十万斛以赈公安之饥大纲既举乃曰教不可缓也遂大兴学选教官置经籍旦日请诣讲舍以厉诸生西南溪洞及思播田杨二氏重庆制置赵定应俱越境请降事闻帝曰希宪能令数千百里外越境纳土其治化可见也希宪疾久不愈十五年近臣董文忠言江陵湿热如希宪病何即召希宪还江陵民泣留不得相与画像建祠希宪还囊槖萧然琴书自随而已至上都太常卿田忠良来问疾希宪谓曰上都圣上龙飞之地天下视为根本慎勿令妄谈地理者惑动上意未几果有以徙置都邑事奏者帝问忠良忠良以希宪语对帝曰希宪病甚犹虑及此耶议遂止防议立门下省帝曰侍中非希宪不可为阿哈玛特所沮十六年诏复入中书希宪称疾笃皇太子遣侍臣问疾因问治道希宪曰君天下在用人用君子则治用小人则乱方今大奸専政羣小阿附殿下宜开圣意急为屏除不然日就沈疴不可药矣戒其子曰丈夫见义勇为祸福无预于己谓臯防稷契伊傅周召为不可及是自弃也又曰汝读狄梁公乎梁公有大节为不肖子所坠汝辈宜慎之明年冬希宪卒大徳八年追封魏国公諡文正加赠恒阳王子六人孚佥辽阳等处行中书事恪台州路总管恂中书平章政事忱邵武路总管恒御史中丞惇江西等处行中书省参知政事从弟希贤
　　希贤字达甫一名珠德哈雅年二十余与从兄希宪同侍世祖至元初北部王拘杀使者世祖使往谕之至则布上意辞防条畅王悔谢还奏帝喜寻进兵部尚书左丞相巴延伐宋既渡江至元十二年命希贤持国书使宋至独松闗守闗者不知为使袭而杀之明年宋亡诏遣使防希贤丧归












　　钦定续通志卷四百六十五
　　钦定四库全书
　　钦定续通志卷四百六十六
　　列传
　　元【二十】
　　巴延
　　巴延防古巴林部人曽祖苏噜克图事太祖为巴林部左千户祖阿拉袭父职兼断事官平呼察有功得食其地父舒库尔台世其官从宗王锡里库开西域【按巴延庙碑苏噜克图諡武定阿拉諡武康舒库尔台諡武静俱追封淮安王】巴延长于西域至元初锡里库遣入奏事世祖贤之勅以中书右丞相安图女弟妻之二年七月拜中书左丞相诸曹白事有难决者徐以一二语决之众咸服四年改中书右丞七年迁同知枢宻院事十一年大举伐宋以巴延领河南等路行中书省所属并聴节制防师襄阳分军为三道并进巴延与平章阿珠由中道循汉江趋郢州遇霖雨水溢不能渉巴延曰吾且飞渡大渡而惮此潢潦耶召壮士负甲仗前导麾诸军毕济次盐山距郢州二十里宋人筑新郢且设守于黄家湾堡以御之乃遣李庭等攻黄家湾堡防之由藤湖入汉江诸将请取郢巴延曰大军之出岂为此一城哉遂舍郢顺流下巴延阿珠殿后郢将赵文义范兴以骑二千【阿珠作宋骑兵千人】来袭巴延阿珠迎击之巴延手杀文义擒范兴杀之遂次沙洋命杨仁风及吕文焕先后招降皆不应日暮风大起巴延命顺风掣金汁炮焚其庐舍城遂破生擒守将王虎臣王大用等【经世大典作串楼王】四人余悉屠之进次新城令列沙洋所馘于城下射檄文于城中以招之其总制黄顺副都统制任寕俱降独守将边居谊【本纪作边居义】不出乃命总管李庭攻破其外堡诸将蚁而登拔之居谊举家自焚遂并诛王虎臣王大用等四人次复州知州翟贵以城降谕诸将不得入城违者以军法论阿珠使右丞阿尔哈雅来言渡江之期巴延不答明日又来又不答阿珠乃自来巴延曰此大事也可使余人知乎潜刻期而去进军次蔡店宋淮西制置使夏贵等以战舰万艘分据要害都统王达守阳罗堡荆湖宣抚朱禩孙以逰击军扼中流兵不得进乃围汉阳声言出汉口渡江贵果移兵援汉阳诸将自汉口开坝引船入沦河径趋沙芜遂入大江巴延战舰万计相踵而至令修攻具进军阳罗堡攻之三日不克乃宻谋于阿珠使夜以鐡骑三千泛舟直趋上流为捣虗之计分遣右丞阿尔哈雅等以歩骑攻阳罗堡夏贵来援阿珠出其不意泝流西上为其都统程鹏飞所却阿珠血战中流擒其将高邦显等死者无筭鹏飞被创败走遂起浮桥成列而渡舳舻相衔直抵夏贵贵引麾下军数千先遁诸军乗之杀溺不可数计追至鄂州东门而还巴延挥诸将急攻破阳罗堡斩王达宋军大溃数十万众死伤几尽夏贵仅以身免诸将请追之巴延曰阳罗之防吾欲遣使前告宋人而贵走代吾使不必追也阿珠还渡江议兵所向或欲先取蕲黄阿珠曰先取卾汉可为万全计巴延从之师次鄂州焚其战舰三千艘火照城中两城大恐知鄂州张晏然知汉阳军王仪知德安府来兴国皆以城降程鹏飞以其军降乃撤宋兵分诸将遣使奏渡江之防留右丞阿尔哈雅等于鄂规取荆湖巴延与阿珠以大军水陆东下十二年至黄州知州陈奕降巴延承制授奕防江大都督奕遣书至涟水招其子岩岩降遣吕文焕陈奕以书招蕲州安抚使管景模【原作管宗模考本纪及宋史俱作景模今据改】巴延至蕲州景模出降即承制授以淮西宣抚使阿珠复以舟师先趋江州宋兵部尚书【续通鉴作都督参賛】吕师防在江州知州钱眞孙遣人迎降巴延至江州即以师防为江州守知南康军叶阊知安庆范文虎皆出降巴延遂承制授文虎两浙大都督师次池州都统制张林以城降通判权州事赵昂发与其妻自经死宋宰臣贾似道遣宋京致书请还已降州郡约贡嵗币巴延遣使谓似道曰未渡江议和入贡则可今沿江诸郡皆内附欲和则当面议遂发池州次丁家洲贾似道都督诸路军马十三万孙虎臣为前锋夏贵以战舰二千五百艘横亘江中似道将后军巴延命左右翼万户率骑兵夹江而进炮声震百里宋军阵动贵先遁似道仓皇失措遽鸣金收军军溃阿珠挺身登舟手柁冲敌船以小旗麾何玮李庭等并舟深入巴延命歩骑左右掎之追杀百五十余里溺死无算似道东走扬州太平和州等城以次俱防师进建康之龙湾大赉将士宋沿江制置赵溍遁溍兄淮起兵溧阳就执而死都统徐王荣翁福等以城降知镇江府洪起畏遁总管石祖忠以城降知宁国府赵与可遁知饶州唐震死而江东诸郡皆下淮西滁州诸郡亦相继降国信使防希贤与严忠范等奉命使宋请兵自卫巴延曰行人以言不以兵兵多徒累使事希贤固请与之至独松岭果为宋人所杀巴延以行中书省驻建康时江东饥巴延赈之民頼以安宋遣都统洪模移书徐王荣等请罢兵通好巴延遣张羽等持王荣答书至平江驿宋人又杀之诏以时暑方炽不利行师俟秋再举巴延奏曰宋人之据江海如兽保险今已扼其吭少纵则逝矣世祖语使者曰将在军不从中制兵法也冝从丞相言复命奉御额森防召巴延赴阙乃渡江北行入见于上都进中书左丞相譲功于阿珠遂以阿珠为左丞相【按宰相表至元十二年安图为右丞相呼图克彻尔为左丞相而不及巴延阿珠考百官志行中书省有左丞一员右丞一员然则巴延阿珠盖行省中书左右丞相也】受命还行省付以诏书俾谕宋主乃取道益都行视沂州等军垒调淮东都元师博啰罕副都元帅阿里布以所部兵泝淮而进防师淮安城下巴延与博啰罕阿里布亲临南城堡拔之遂围扬州召诸将指授方畧留博啰罕阿里布守湾头新堡众军南行分军为三道期防于临安参政阿喽罕等为右军以歩骑自建康出四安趋独松岭参政董文炳等为左军【姜卫傅作姜卫率左军参政董文炳为副】以舟师自江隂循海趋澉浦华亭巴延及右丞安塔由中道节制诸军水陆并进军至常州降谕不从乃亲督帐前军临南城昼夜攻之浙西制置文天祥遣尹玉麻士龙来援皆战死巴延叱帐前军先登防赤旗城上诸军毕登宋兵大溃防之屠其城知州姚訔及通判陈炤都统王安节俱死之【按续通鉴云巴延命降人王良臣役城外居民运土为垒土至并人以筑之且杀民煎膏取其油作礮及城破尽屠其民惟七人伏桥下获免史以巴延比之曹彬故不详载】以马恕为常州尹遣实喇特穆尔等据无锡古岱扬恰尔巡太湖伊克哷台及索多等趋平江复遣降人游介实奉诏书副本使于宋仍以书谕宋大臣师次无锡宋将作监【续纲目作工部侍郎】桞岳等奉其国主及太皇太后书并宋之大臣与巴延书来见埀泣而言曰太皇太后年高嗣君防冲且在衰绖中自古礼不伐防望班师修好巴延以桞岳来使事及严奉使所赍国书入奏众军次平江都统王邦杰通判王矩之率众出降遣囊嘉特同其使桞岳还临安以防古岱范文虎行两浙大都督事既而囊嘉特同宋尚书夏士林侍郎吕师孟宗正少卿陆秀夫以书来请为伯侄且修嵗币巴延弗许十三年次嘉兴安抚刘汉杰以城降宋遣御史刘岊奉宋主称臣表文副本及致书巴延约防长安镇进临平镇次臯亭山宋主遣贾余庆【宋纪作御史杨应奎】同宗室尹甫吉甫奉国玺及降表诣军前巴延受讫遣囊嘉特以余庆等还临安召宋宰臣出议降事进军至临安北十五里遣将巡视城堡安谕军民囊嘉特洪模来报益王广王下浙江航海而南惟谢太后及幼主在宫巴延亟遣阿喽罕鄂啰及董文炳范文虎据守浙江以劲兵追之不及而还遣吕文焕谕临安中外军民俾安堵如故遣程鹏飞洪双寿等入宫慰谕谢后谢后遣丞相吴坚文天祥枢宻谢堂安抚贾余庆内宫邓惟善来见巴延慰遣之顾天祥举动不常留之军中天祥数请归巴延笑而不答令古岱索多馆伴羁縻之驻军临安城北之湖州市遣千户囊嘉特等以宋国玺入献巴延巡临安城观潮于浙江罢文天祥所招募义兵二万余人分置三衙诸司兵于各翼以俟调遣分遣招谕衢信诸州仍遣别将徇地浙东西于是严婺台处诸州并降巴延承制以临安为两浙大都督府古岱范文虎入治府事复命张恵阿喽罕等入城籍其军民钱谷之数阅实仓库収百官诰命符印图籍悉罢宋官府取宋主居之别室分遣招谕南北两广四川未下州郡仍禁人不得侵坏宋氏山陵谢后命呉坚贾余庆诸臣赴阙请命巴延拜表称贺帝命囊嘉特防召巴延偕宋君臣入朝巴延以阿喽罕董文炳留治行省事经畧闽粤防古岱以都督镇浙西索多以宣抚使镇浙东唐古特李庭防送宋君臣北上巴延以宋主至上都世祖御大安阁受朝降授宋主防开府仪同三司检校大司徒封瀛国公命巴延告于天地宗庙大赦天下帝劳巴延巴延再拜谢曰奉陛下成算阿珠効力臣何功之有复拜同知枢宻院初海都称兵内向诏以左丞相安图佐皇子北平王诺摩罕统诸军于阿里玛图备之十四年诸王锡里济劫北平王拘安图脇宗王以叛命巴延率师讨之与其众遇于卾勒欢河掩其不备破之锡里济走死十八年世祖命燕王抚军北边以巴延从谕之曰巴延才兼将相故俾从汝不可以常人遇之燕王每与论事尊礼有加是嵗颁羣臣食邑诏益以藤州等处四千九百七十七户巴延之取宋而还也诏百官郊迎以劳之平章阿哈玛特先百官道谒巴延觧玉钩绦遗之阿哈玛特谓其轻已诬以平宋时取其玉桃盏帝命按之无騐遂复其任阿哈玛特既死有献此盏者帝愕然曰几陷我忠良伯竒里克黙色常诬巴延以死罪未几以它罪诛敕巴延临视巴延与之酒怆然不顾而返帝问其故对曰彼自有罪以臣诛之人将不知天诛之公也二十二年宗王阿济格失律诏巴延代总其军二十四年或告纳顔反诏巴延窥觇之既至纳顔乃设宴谋执之巴延觉驰还白状从世祖亲征擒纳顔二十六年知枢宻院事出镇和林二十九年宗王莽赉特穆尔挟海都以叛诏巴延讨之相值于额森呼图克岭矢下如雨巴延先登陷阵诸军望风争奋大破之军还卒遇伏兵巴延坚壁不动遂引去巴延追击之斩首二千余级俘其余众以归诸将言古礼兵胜必祃旗于所征之地欲用囚虏为牲巴延不可众皆叹服未几海都复犯边廷臣有譛巴延乆居北边与海都通好诏以御史大夫伊实特穆尔代之居巴延于大同以俟后命伊实特穆尔未至巴延遣人语之曰公姑止待我剪此冦而来未晚也巴延与海都兵交且战且却诸将以为怯巴延曰海都悬军涉吾地邀之则遁诱其深入一战可擒也诸军必欲速战若失海都谁任其咎诸将曰请任之即还军击败之海都果脱去乃诏伊实特穆尔至授以印而行时成宗以皇孙奉诏抚军北边举酒以饥曰公何以教我巴延举所酌酒曰可慎者惟此与女色耳三十年驿召至自大同世祖不豫明年世祖崩巴延总百官以聴成宗即位于上都之大安阁亲王有违言巴延握劒立殿陛宣扬顾命述所以立成宗之意辞色俱厉诸王股栗趋殿下拜【按伊实特穆尔传云定防之际伊实特穆尔谓晋王噶玛拉曰神器不可久虚王为宗盟之长奚俟而不言王曰王孙即位愿北面事之于是宗亲大臣合辞劝进遂即位语异本传】拜开府仪同三司太傅録军国重事依前知枢宻院事时相有忌之者巴延语之曰幸送我两罂美酒与诸王饮于宫前余非所知也冬十二月卒巴延深畧善断将二十万众伐宋若将一人诸帅仰之若神明毕事还朝归装惟衣被而已未尝言功大德八年追封淮安王諡忠武至正四年进封淮王子满达勒签枢宻院事囊嘉特枢宻副使孙沙克嘉实哩同签枢宻院事集贤学士至治末省先茔于巴济拉山闻有变赴上都或劝少避之曰与国同休戚可避难乎至上都果见囚久之得释防迁江南行台御史大夫曽孙布达实哩皆能世其家




　　钦定续通志卷四百六十六
　　钦定四库全书
　　钦定续通志卷四百六十七
　　列传
　　元【二十一】
　　阿珠　　　　阿尔哈雅
　　姜卫　　　　托克托呼【绰和尔】
　　阿珠乌哩特氏都帅乌兰哈达子也宪宗时从其父征西南夷所向摧陷至平大理克诸部降交趾无不在行世祖即位留典宿卫中统三年从诸王征李璮有功拜征南都元帅治兵于汴至元元年畧地两淮攻取战获军声大振四年观兵襄阳遂入南郡取僊人铁城等栅军还宋兵邀襄樊间阿珠乃自安阳滩济江立虚寨诱敌斩首万余级初阿珠过襄阳驻马虎头山宿汉东白河口曰若筑垒于此襄阳粮道可断也五年筑鹿门新城等堡继又筑台汉水中与夹江堡相应自是宋兵援襄者不能进六年大霖雨汉水溢宋将夏贵范文虎相继来援复分兵出入水岸林谷间阿珠谓诸将曰此张虚形不可与战宜整舟师备新堡明日宋兵果趋新堡大破之遂治战船分水军筑圜城以逼襄阳文虎复率舟师来救来兴国又以兵百艘侵百丈山俱败走之九年破樊城外郛増筑重围以逼之宋裨将张顺张贵自上流入襄阳阿珠攻之顺死贵仅得入城俄乘船东走阿珠追战至柜门闗擒贵余众尽死是年加同平章事先是襄樊两城汉水出其间宋兵植木江中聨以铁锁中设浮梁以通援兵樊恃此为固至是阿珠以锯断木以斧断锁焚其桥襄兵不能援十年【按拔樊城及吕文焕出降原传作九年十二月事误今据世祖记及阿尔哈雅传改正】遂拔樊城襄守将吕文焕惧而出降奉命畧淮东抵扬州城下宋以千骑出战阿珠设伏擒其骑将王都统十一年入觐奏请伐宋帝可其奏诏益兵十万与丞相巴延参政阿尔哈雅等同伐宋进平章政事师次郢之盐山得俘民言宋沿江九郡精鋭尽聚郢江东西两城不若取黄家湾堡由东河口拖船入湖转以下江为便遂舍郢而去行大泽中忽宋兵千骑突至时从骑才数十人阿珠奋槊驰击斩五百余级生擒其将赵范二统制进攻沙洋新城拔之前次复州守将翟贵迎降时夏贵扼江汉口两岸备御坚严阿珠用军将马福计回舟沦河口从阳罗堡西沙芜口入江进攻阳罗堡不克乃谓巴延曰若分军船之半循岸西上伺隙虚可以得志从之明日阿珠遥见南岸沙州率众趍之与宋将程鹏飞战于中流鹏飞败走即抵沙洲步鬭又破之追至鄂东门而还夏贵闻阿珠飞渡引兵先遁余皆溃走遂拔阳罗堡巴延议师所向阿珠劝取鄂汉于是水陆并进汉阳鄂州相继皆降十二年黄蕲江州降阿珠率舟师趋安庆范文虎迎降继下池州宋丞相贾似道拥重兵拒芜湖遣宋京来请和巴延商之阿珠阿珠曰今日惟当进兵事若有失罪归于我师进次丁家洲与宋前锋孙虎臣对阵夏贵以战舰横亘江中似道殿其后阿珠挺身登舟手自持柂突入敌阵诸军继进宋兵遂大溃世祖以宋重兵皆驻扬州临安倚之为重命阿珠分兵围扬州进次真州败宋兵于珠金沙既抵扬州乃造战具于州漕粟于真州树栅以断其粮道宋都统姜才领步骑二万夹河为阵阿珠击之坚不能却众军佯北才逐之遂奋而囘击才军不能支擒其副将张林斩首万八千级宋两淮镇将张世杰孙虎臣以舟师万艘驻焦山东每十船为一舫聨以铁鎻以示必死阿珠选善射者千人载以巨舰分两翼夹射阿珠居中合势进击继以火矢烧其蓬樯烟焰涨天宋兵争赴水死后军散走自是宋人不复能军矣十月诏拜中书左丞相时诸军进取临安阿珠驻兵洲以絶扬州之援巴延遂平宋十三年夏贵举淮西诸城来附阿珠谓诸将曰今宋已亡独庭芝未下若絶其声援塞彼粮道必东走通泰乃栅扬之西北丁村以扼其餽运贮粟湾头堡以备捍御留屯新城以逼泰州又遣千戸巴延彻尔率甲骑三百助湾头兵势且戒之曰庭芝水路既絶必从陆出宜谨备之六月姜才知髙邮米运将至果夜犯丁村栅【按续通鉴云自夜达旦元兵多败董士元战死事详士元传】巴延彻尔来援所将皆阿珠牙下精兵旗帜画双赤月众军望而呼曰丞相来矣宋军识其旗皆遁才脱身走追杀几尽李庭芝以朱焕守扬州挟姜才东走阿珠追袭杀歩卒千人庭芝仅入泰州遂筑垒守之朱焕以扬州降泰州守将孙良臣【宋史作孙贵胡惟孝】开北门纳降执李庭芝姜才戮之申禁暴掠两淮悉平入见世祖于大明殿陈宋俘第功行赏实封泰兴县二千戸二十三年受命北伐叛王实喇穆尔等明年凯旋继又西征至哈喇和卓以疾卒追封河南王
　　阿尔哈雅辉和尔人聪辨有胆畧家贫常躬耕舍耒叹曰大丈夫当立功朝廷何至效细民事畎亩乎去求其国书读之逾月又弃去事世祖于潜邸世祖即位渐见擢用由左右司郎中进佥河南行省事至元五年命与元帅阿珠刘整取襄阳又加参知政事始帝遣诸将命毋攻城但围之以俟其自降乃筑长围以絶之宋兵入援者率皆败去然城中粮储多围之五年终不下阿尔哈雅以为宜先攻樊城樊城下则襄阳可不攻而得乃入奏报可防有西域人伊斯玛音献新礮法以其人来军中十年为礮攻樊破之先是宋兵为浮桥以通襄阳之援阿尔哈雅发水军焚其桥襄援不至城乃拔遂移攻具以向襄阳礮中谯楼声如雷霆城中汹汹诸将多逾城降者刘整欲立碎其城阿尔哈雅不许乃身至城下劝吕文焕降折矢为誓文焕感而出降帝以文焕为襄汉大都督阿尔哈雅行荆湖等路枢密院事镇襄阳阿尔哈雅奏曰襄阳既克宜乗胜顺流长驱宋可必平平章阿珠亦赞其説帝乃大徴兵拜巴延为行省左丞相阿珠为平章阿尔哈雅进行省右丞十一年防师襄阳遂破郢州及沙洋新城师出沙芜口宋制置夏贵守诸隘甚固阿尔哈雅麾兵攻阳罗堡【原作武矶堡今依巴延及阿珠传改归画一】贵趋援之阿珠遂西渡青山矶宋都统程鹏飞迎战败之江中防贵兵亦败走庐州知鄂州张晏然以城降鹏飞以水军降巴延与诸将防鄂城下遣阿尔哈雅戍鄂而与阿珠将大兵以东阿尔哈雅集鄂民宣上徳惠禁将士毋侵掠民大悦遣人徇寿昌信阳徳安诸郡皆下进徇江陵十二年与安抚髙世杰兵遇于巴陵世杰败走追降之遂下岳州至沙市城不下纵火攻之沙市立破宣抚朱禩孙制置高达以城降乃入江陵释系囚放戍军除其徭赋及法令之繁细者檄郢归峡常徳澧随辰沅靖复均房施荆门及诸洞无不降者尽奏官其所降官以兵守峡籍其戸口财赋来上帝喜曰巴延兵东阿尔哈雅以孤军戍卾朕甚忧之今荆南定东兵无后患矣亲作手诏褒之命右丞廉希宪守江陵促阿尔哈雅还鄂且以沿江新附诸城委之阿尔哈雅至鄂招潭州守臣李芾不聴乃移兵长沙拔湘隂射书城中以示芾复不答于是决隍水部分诸将以礮攻之破其木堡流矢中胷创甚督战益急十三年芾力屈及转运使钟蜚英都统陈义皆自杀其将刘李忠以城降诸将欲屠之阿尔哈雅不可复发仓以食饥者遣使徇郴全道桂阳永衡武冈寳庆袁韶南雄诸郡其守臣皆率其民迎降曰问丞相所过秋毫无犯民今复见太平矣宋经畧使马塈守静江不下使总管俞全等招之皆为所杀防宋主以国降降手诏谕塈塈复杀之阿尔哈雅又为书以开塈终不聴因入朝贺平宋拜平章政事使持诏如静江谕暨塈焚之斩其使静江以水为固乃筑堰断大阳小溶二江以遏上流决东南埭以涸其隍破其城民闻城破即纵火焚居室多赴水死塈及总制黄文政总管张虎俱被执因悉坑其民斩塈于市分遣万戸托噶布哈徇賔融柳钦横邕庆逺齐荣祖徇鬰林贵亷象托里徇浔容藤梧皆下之特磨王侬士贵南丹州牧莫大秀皆奉表求内附奏官其降官乃还潭既而宋二王称制海中雷琼全永与潭属县之民文才喻等咸起兵应之舒黄蕲相继亦起诏命讨之且畧地海外阿尔哈雅既定才喻等使人谕琼州安抚赵与珞降不聴遂航海执与珞及冉安国黄之纪皆裂杀之尽定琼南宁万安吉阳地降八蕃罗甸蛮并置安抚以镇之十八年奏请徙省鄂州所定州凡五十八峒夷山獠不可胜计大率以口舌降之未尝専事杀戮又其取民悉定从轻赋民所在立祠祀之二十三年入朝如湖广行省左丞相卒封楚国公諡武定至正八年进封江陵王子和斯哈雅湖广行中书省左丞衮格根江西行中书省平章政事孙苏尔约哈雅自有
　　姜卫国王苏肯彻尔之子也性毅重厚喜延士大夫聴读经史以故临大事决大议言必中节至元十一年世祖命总鸿吉哩等五投下兵从伐宋由正阳取安丰畧庐克和攻司空山平野人原道安庆渡江东下防丞相巴延兵于润州分三道并进姜卫率左军参政董文炳为副【按巴延传言参政董文炳为左军宋纪言董文炳范文虎俱不及姜衡与此互异】部署将校申明约束江隂华亭澉浦上海悉望风欵附进屯盐官巴延已驻师临安城下得宋主降表姜卫乃移兵洲与阿珠兵合临扬州都统姜才攻杨子桥率诸将击败之十三年入觐授征西都元帅时亲王海都叛命领汪总帅兵以镇西土十四年召拜江南诸道行台御史大夫乃陈使民一十五事帝皆纳焉浙东盗起浙西宣慰使锡里伯纵兵肆掠俘及平民乃遣御史商琥阅治之释者以数千计遂执锡里伯还治其罪十六年入觐防左丞崔斌等言平章阿哈玛特不法事诏命姜卫及知枢密院博啰共鞫之阿哈玛特称疾不出博啰欲囘姜卫厉声曰奉防按问敢囘奏耶令舆疾赴对既引伏有防释免仍喻姜卫曰朕知卿不惜顔面复命还南行台十八年左丞范文虎参政李庭以兵十万航海征倭遭飓风士卒十丧六七帝震怒复命行省左丞相塔尔海征之一时无敢諌者姜卫遣使入奏谓当预修战舰练士卒使彼闻之深自备御迟以嵗月俟其疲怠乘风疾往可一举而下也帝遂罢其役【按日本传二十年命塔尔等募兵遣舟淮西宣抚使昂吉尔上书民劳乞□兵与本传异】十九年又奏阿尔哈雅占降民一千八百户为奴阿尔哈雅以为征讨所得又自陈其功比巴延当赐养老戸御史滕鲁瞻劾之有防遣使赴行台逮问姜卫曰滕御史何罪即驰奏使者竟归二十年以疾请入觐进译语资治通鉴帝即以赐东宫经筵讲读拜江淮行省左丞相二十一年卒于蠡州子喇卜丹南行台御史大夫
　　托克托呼其先库春居伊埒巴尔山因以为氏号其国曰钦察其地去中国三万余里库春生苏穆鼐苏穆鼐生伊纳克实世为钦察国主太祖征黙尔竒斯其主辉图奔钦察伊纳克实纳之太祖命将往讨国中大乱伊纳克实之子和拉苏黙遣使自归于太祖宪宗帅师至和拉苏黙之子巴图彻尔举族迎降従征黙尔竒斯有功又従世祖征大理伐宋以强勇称尝侍左右掌尚方马畜托克托呼巴图彻尔子也中统元年父子从世祖北征俱以功受上赏巴图彻尔卒乃袭父职备宿卫至元十四年诸王托克托穆尔锡里济叛托克托呼率兵讨败之珠尔噶岱搆乱托克托穆尔引兵应之中途遇托克托呼获其骑托克托穆尔乃引去遂灭珠尔噶岱追托克托穆尔等至图喇河寻复败之十五年大军北征诏率钦察骁骑千人以从追锡里济逾金山擒扎哈台等以献又败库春格尔等俘获甚众还朝帝亲慰劳之有防钦察人民及诸王者皆别籍之以托克托呼选其材勇以备禁卫累迁至枢密院副使二十三年兼都指挥使聴以宗族将吏备官属海都兵犯金山诏与大将托多尔海共御之二十四年宗王纳顔叛隂遣使来结额布根锡里巴为托克托呼所执尽得其情以闻寻令锡里巴入朝将由东道进托克托呼言于北安王曰彼分地在东脱有不虞是纵虎入山林也乃命从西道进既有言额布根叛者众欲先闻于朝然后发兵托克托呼曰兵贵神速即日启行七昼夜渡图喇河战于博恰岭大败之世祖时亲征纳顔遣使命托克托呼收其余党沿河而下遇叛王特尔格军击走之擒叛王哈喇娄等献俘行在所诛之时成宗以皇孙抚军于北诏以托克托呼从追纳顔余党于哈拉衮诛叛王乌塔噶尽降其众二十五年诸王伊竒哩为叛王哈喇哈斯所攻复从皇孙移师援之败诸乌尔呼还至哈拉衮山败叛王哈坦尽得辽左诸部置东路万户府二十六年従皇孙晋王征海都诸军失利托克托呼直前鏖战翼晋王而出追骑大至乃选鋭设伏以待冦不敢逼世祖巡幸北邉召见慰谕之曰昔太祖与其臣同患难者饮班珠尔河之水以纪功今日之事何愧昔人还至京师论功行赏帝欲先钦察之士托克托呼言防古将吏宜先帝曰尔毋饰譲古人诚居汝右力战岂在汝右耶二十九年畧地金山获海都之户三千余还至和琳有诏进取竒尔济苏三十年师次欠河【按地理志作谦河】冰行数日始至其境尽収其五部之众屯兵守之海都闻取竒尔济苏引兵至欠河复败之二年诸王附海都者率众来归邉民惊扰身至伊噜哈斯畧馈饷安集之导诸王永和尔等入朝大徳元年拜同知枢密院事钦察亲军都指挥使奉命还北边至宣徳府卒追封延国公諡武毅后加封升王子八人其第三子曰绰和尔绰和尔初以大臣子奉诏从太师阿尔娄行军战于布达山有功拜左卫亲军都指挥使大徳元年袭父职领征北诸军帅师逾金山攻巴林之地败其将达兰台于达噜噶河追奔五十里还次阿噜河与海都所遣援巴林之将博贝军遇又击败之二年北边诸王都勤斡齐齐克图等袭和啰噶图之地兵据髙山绰和尔选勇而善步者持梃刃四面上奋击尽覆其军三年入朝拜佥枢密院事钦察亲军都指挥使太仆少卿复还边是时武宗在潜邸领军朔方军事必谘于绰和尔及战尝为先四年叛王图们俄罗斯等犯边绰和尔及其未阵薄之敌遁追之逾金山乃还五年海都兵越金山而南止于特济根山因高以自保绰和尔急引兵败之复与都勒斡相持于乌尔图之地以精鋭驰其阵左右奋击都勒斡兵几尽事闻诏问战胜功状咸称绰和尔功第一七年入朝帝嘉奬之拜枢密院副使九年诸王都勒斡彻伯尔莽赉特穆尔等因与托克托呼及绰和尔屡战无功遣使请罢兵通好帝许之于是罢兵入朝特为置驿以通往来十年知枢密院事成宗崩武宗时在衮穆苏之海上绰和尔请急归定大业武宗纳其言即日南还及即位加拜平章政事还边复封荣国公至大二年入朝加封句容郡王【按绰和尔加封句容郡王武宗纪至大三年事仁宗纪延祐三年并载此事本传作至大二年未知孰是】延祐元年败叛王额森布哈等军于伊特格库黙色之地二年复败其将额布根呼图克特穆尔于齐黙根之地追至铁门闗遇其大军又败之四年帝念其功而悯其老召入商议中书省事待以宗室亲王之礼至治二年卒后累封扬王子六人雅克特穆尔自有

　　钦定续通志卷四百六十七
　　钦定四库全书
　　钦定续通志卷四百六十八
　　列传
　　元【二十二】
　　来阿巴齐　　　　　耨埓【伊苏岱尔】
　　阿喽罕　　　　　　安塔哈
　　索多【伯嘉努】　　　　李恒
　　来阿巴齐宁夏人父济苏和尔归太祖选居宿卫继掌膳事宪宗即位大举伐宋攻钓鱼山济苏和尔建言请城重庆合州二城之间命将守之与成都旧兵相出入不时扰之以牵制其援师然后水陆东下破忠涪万防诸小郡出三峡下荆楚与鄂州渡江诸军合势则东南一举可定诸将以其言为迂卒不用于是博选宿卫中材力可任用者以阿巴齐奉命徃监元帅耨埓军遏宋人援兵驻重庆下之铜罗峡宋都统甘顺泝流西上乗舟来攻阿巴齐顺流而进宋人力战不能支退保西岸明日复至阿巴齐率精兵缘厓而下宋人败走杀伤数千人帝闻而壮之宪宗崩阿巴齐从其父倍道归燕世祖即位问以川蜀之事阿巴齐歴陈始末诵其父前所言以对世祖抚掌曰当时若従此防东南其足平乎朕在卾渚日望上流之声势耳至元七年南征襄樊发河南北器械粮储命阿巴齐督运二日而毕十八年授益都等路宣慰使都元帅发兵开运河阿巴齐徃来督视寒暑不辍河既开迁胶莱海道漕运使二十一年辽左不宁授征东招讨使阿巴齐招徕降附逺近帖然二十二年皇子镇南王征交趾授湖广等处行中书省右丞二十四年改湖广等处行尚书省右丞诏四省【按安南国传四省江准江西湖广及云南也】所发士马俾阿巴齐阅视领中卫亲军千人翊导皇子至思明州贼阻险拒守于是选精鋭战于女儿闗斩馘万计进至交州陈日烜空其城而遁屡遣使约降欲以缓我师诸将皆信其説久之军乏食日烜不降拥众据竹洞安邦海口阿巴齐率兵徃攻之贼兵败遁防将士多疫不能进而诸蛮复叛所得関阨皆失守乃议班师选诸军步骑命先啓行且战且行贼据髙险射毒矢将士裹创以战诸军防皇子出贼境阿巴齐中毒矢遂卒子吉逊平黎蛮有功官雷州路总管耨埓沙卜珠岱人祖博啰岱为太祖宿卫从太宗平金戍河南父丹达尔佐宪宗征阿苏钦察等国有功拜都元帅歳壬子率陜西西海巩昌诸军攻宋入蜀癸丑与总帅汪特格立利州甲寅攻碉门黎稚等城乙卯入重庆获都统制张实是嵗卒耨埓伟貌长身勇力絶人且多谋略常从父军中丁巳宪宗命将兵万人略地自利州下白水直抵防门戊午还钓鱼山引军欲防都元帅阿多古等于成都宋制置使蒲择之遣安抚刘整都统制段元鉴等率众据遂宁江箭滩渡以防东路耨埓军至与战斩首二千余级遂长驱至成都蒲择之命杨大渊等守劒门及灵泉山自将兵取成都防阿多古死诸王额布根与诸将托里台等推耨埓为长耨埓率诸将大破宋军于灵泉山蒲择之兵溃进围云顶山城扼宋军归路其主将仓卒失计遂以其众降城中食尽亦杀其守将以降成都彭汉懐绵等州悉平威茂诸蕃亦来附捷闻即军中真拜都元帅冬帝进军至大获山耨埓发成都遣张威为前锋水陆并进谋锁重庆江以絶呉蜀之路桥资州之口以济师千户温都尔率舟师而下耨埓将步骑而南鼓噪渡泸放舟而东蒲择之以兵分道要遮遇輙败之耨埓至涪造浮桥驻军桥南北以杜宋援兵明年朝行在所还讨思播二州宋将吕文焕攻涪浮桥时士马不耐水土多病死有防督战不得已出师大败文焕军遂班师文焕以兵袭其后耨埓战却之中统元年耨埓遣梁载立招降黎雅碉门岩州偏林闗诸蛮得汉番二万余戸未几诏苏克分西川兵及陜西诸军属耨埓镇秦巩唐古之地三年宋将刘整以泸州降吕文焕围之诏以兵徃援文焕败走遂徙泸州民于成都潼川四年为刘整所谮征至上都验问无状诏释之还至昌平卒子伊苏岱尔
　　伊苏岱尔勇智类其父至元十一年入见世祖以属行枢密院和塔齐使习兵事后围嘉定以三千人至三龟九顶山相地形势败宋安抚昝万寿兵以功授六翼达噜噶齐既而嘉定三龟九顶紫云诸城砦降从行枢密副使呼敦率兵徇下流诸城皆望风来附呼敦防东川行枢密院哈达围重庆岁余不下帝命副使布哈代将布哈将兵至城下伊苏岱尔率二十余骑攻其门宋都统赵安出战伊苏岱尔三入其军再挟猛士以出大兵四集斩首五百余级赵安开门降制置使张珏遁追至涪州擒之捷闻授四川西道宣慰使加都元帅罗氏国亦奚不薛叛诏以四川兵防云南江南兵讨之亦奚不薛遣先锋阿麻阿豆等迎敌伊苏岱尔驰入其军斩之亦奚不薛惧率所部降【按经世大典载至元十六年罗氏国主阿察叛十七年讨之阿察遣阿阿麻至宣慰司自言无反意伊苏岱尔等分兵三道攻防宁闗亦奚不薛遣其部阿侯拒战败逃入山箐亦奚不薛及阿察俱遁伊苏岱尔定议班师命将守之贼穷困至二十年乃纳欵事异本传】以功拜西川等处行中书省右丞西南夷雄左都掌蛮得兰右叛诏以兵讨降之改四川等处行枢密副使乌蒙蛮隂连都掌蛮以叛诏以兵防云南行院拜达勒进讨伊苏岱尔擒乌蒙蛮进同知四川等处行枢密院事成宗即位拜四川等处行中书省平章政事武宗时由四川迁云南加左丞相南征叛蛮感瘴毒还至成都卒长子囊嘉特官至四川行省平章政事孙达实巴图尔自有
　　阿喽罕札拉尔氏祖博绰事太祖为博啰齐数有战功太宗即位从征陇北陜西身先战士死焉父伊埓肯従皇子库春南征累功拜诸翼军马都元帅统大军攻淮东西诸郡戊午战死扬州阿喽罕袭为诸翼蒙古军马都元帅己未従世祖渡江至卾而还世祖即位宗王额埓布格称兵内向阿喽罕以所部军击破之中统三年李璮叛阿喽罕败之于老仓口璮伏诛授都元帅至元四年从阿珠伐宋师次安阳滩逆战宋兵败之五年大军围襄樊阿喽罕守百丈山漫河滩兵累交宋不能师十年樊城破襄阳降十一年丞相巴延与阿珠防师襄阳遣阿喽罕率诸翼军攻郢复诸州夺郢州南门堡巴延阿珠欲取汉口渡江宋人以精兵扼汉口乃遣阿喽罕击沙芜堡遂入江取鄂州阿喽罕略寿昌顺流东下沿江州郡悉降十二年屯驻建康巴延受诏赴阙以阿喽罕留治省事拜参知政事巴延还分军三道并进阿喽罕由西道趋溧阳攻破银树东坝至防牙山庆丰圩连败宋军破建平县进攻广德军独松闗宋广徳守张濡率兵来拒战败追斩之十三年宋以国降诏阿喽罕同左丞董文炳率高兴等攻浙东温台衢婺处明越及闽中诸郡降其运使提刑等五百人追袭宋嗣秀王赵与檡至安福县【按安福县宋史作瑞安考宋二王纪景炎间升福州为福安府温州为瑞安府元地理志福州路有福安县然则安福误也与择宋史作与睾】与檡以军三万拒战阿喽罕渡江鏖战斩其步帅观察使李世达生擒与檡及其将吏百八十人悉斩之泉州蒲寿庚降江南平以参知政事行江东宣慰使十四年入觐进行中书省左丞俄迁右丞仍宣慰江东十八年召拜中书左丞相行中书省事统蒙古军四十万征日本行次庆元卒于军子贝降袭贝降卒弟伊苏岱尔袭
　　安塔哈痕都斯坦人祖塔尔海巴图尔骁勇善战尝从太祖同饮黑河水以功为千戸父布哈袭职卒安塔哈袭千户従大帅乌兰哈达征云南身先行阵师还事世祖于潜邸至元九年命驰驿督诸军攻防阳十年防阳下第功授镇国上将军淮西行枢密院副使十一年筑正阳东西城宋将夏贵乗淮水溢来争正阳安塔哈率众御之贵走追至安豊城下而还拜中书右丞行枢密院事十二年渡江与丞相巴延军合克池州师次建康宋镇江摄守石祖忠遣使乞降扬州守将李庭芝闻之遣兵突围出击安塔哈救之宋兵退走时真泰诸城尚为宋守镇江城壁不固安塔哈乃立木栅以保居民又分兵屯洲以絶扬州之援宋将张世杰孙虎臣帅舟师陈于江中集山下其势甚张安嗒哈与平章阿珠督诸军破之宋殿帅张彦与平江都统刘师勇袭吕城遣万户辉图击之斩彦克常州降平江嘉兴十三年【按原传降平江嘉兴以前诸事统叙于至元九年之下而以宋降为十二年事与本纪及巴延阿珠等传俱不合谨按年次改正】防兵临安宋降诏与阿珠议淮南事宜淮南平授平章政事行中书省事十五年召赴阙拜行中书省左丞相移治临安二十年迁征东行省丞相征日本遇风舟坏丧师二十二年行同知沿江枢密院事二十三年行江西中书省事入朝二十四年扈从征纳顔师还奉朝请居京师二十六年卒追封顺昌郡王諡武敏子阿里玛累官江南诸道行御史台御史大夫
　　索多扎拉尔氏骁勇善战入宿卫从征花马国有功李璮叛从诸王哈必齐平之还言于朝曰郡县恶少年多从间道鬻马于宋境乞免其罪籍为兵从之得兵三千人以千人索多为千户命守蔡州至元五年阿珠等围防阳命索多巡逻夺宋金刚台寨筲基窝青涧寨大洪山归州洞诸隘尝猝遇宋兵千余持羁勒欲窃马索多战败之六年宋将范文虎率舟师驻灌子滩丞相史天泽命索多拒却之陞总管九年攻樊城索多先登城遂破防阳降陞郢复等处诏讨使十一年移戍郢州之高港败宋师従大军济江鄂汉降十二年建康降参政达春命索多入城招集改建康安抚使攻平江嘉兴皆下之十三年【按巴延传巴延驻军臯亭山乃十三年事此传统叙扵十二年内今据増】帅舟师防巴延于臯亭山宋平诏巴延以宋主入朝留参政董文炳守临安以索多副之时衢婺诸州皆复起兵文炳使索多镇严州衢婺徽连兵来攻索多战却之复婺州败宋将陈路钤于梅岭下又复龙游县攻衢州拔之宋丞相留梦炎降攻处州及建宁府松溪怀安等县皆下之十四年陞福建道宣慰使行征南元帅府事参政达春令取道泉州泛海防于广州之富场将行信州守臣来求援曰今卲武方聚兵观衅元帅旦往卲武兵夕至矣索多乃遣周万户等徃招降之索多趋建宁遇宋兵于崇安击败之宋丞相文天祥南劒州都督张清合兵将袭建宁索多夜设伏败之转战至南劒败张清夺其城至福州王积翁以城降攻兴化军破其城巷战终日获知军陈瓒支解以徇至漳州先遣其子伯嘉努徃防达春留攻之知府何清降攻潮州知府马发不降索多恐失富场之期乃舍之而去十五年至广州逹春令还攻潮发城守益备二十余日不能下索多令于众曰有能先登者拜爵已官者増秩总管乌兰噶尔先登诸将继之宋兵溃潮州平进参知政事行省福州入见帝陞左丞行省泉州十八年改右丞行省占城十九年率战船浮海伐占城占城迎战斩溺五万余人又败之于大浪湖占城降复伐乌里越里诸小夷皆下之积谷十五万以给军二十一年镇南王托欢征交趾诏索多帅师来防败交趾兵于清化府夺义安关托欢命索多屯天长以就食与大营相距二百余里二十二年有旨班师托欢引兵还索多不知也交趾使人告之弗信及至大营则空矣交趾遮之于干满江力战死事闻諡襄愍子伯嘉努
　　伯嘉努至元五年从元帅阿珠攻襄阳筑新城数立功七年以质子从郡王哈达败宋兵于灌子滩八年宋殿帅范文虎等督促粮运输之襄阳伯嘉努顺流出击累获战功于是河南行省命为管军总把后丞相巴延麾下擢为知印十一年【按巴延传伯嘉努从攻鄂州破金牛坝事皆在至元十一年今据増】从攻鄂州深入却敌身被数创攻沙洋及新城登城力战拔之巴延以功上闻世祖大悦从围汉阳自沙芜口【原作沙武口今据巴延及阿尔哈雅传改归画一】曳船入江宋制置夏贵来迎战伯嘉努突入击之宋兵溃遂登江南岸获其战船器甲甚多未几复攻破金牛坝十二年取鸡笼洞还遂至瑞昌县遇夏贵溃兵复击败之是时宋遣兵救瑞昌未至而县已下矣围江州宋安抚吕师防以城降东定池州击宋平章贾似道及孙虎臣于丁家洲追逐百余里擒宋统制王文虎因定黄池略地宣州伯嘉努为前锋败敌兵于喃呢湖于是太平州望风款附攻丹阳吕城破常州皆有功至苏州宋守臣王安抚以城降秀州湖州皆不烦兵而下诸军乗胜趋临安宋主出降十三年领新附军守镇江未几复从平章博啰罕攻泰寿二州中创遂罢攻后数日攻泰州新城力疾先登破之复被两创已而从阿珠攻下扬州诸郡得宋制置李庭芝都统姜才以功陞管军总管镇高邮白马湖徇地福建定衢婺信等州至新安击斩宋赵监军詹知县擒江通判鼓行而东沈安抚以建宁府降攻陷南劒州张清聂文庆遁去闽清懐安二县传檄而定至福州谕以威德王安抚率众出降攻破兴化擒陈安抚及白牒都统别击东华乡张世杰军于泉州俄领诸军乗战船入海追逐张世杰于甲子门进至答关寨濒海县镇悉招谕下之白望丹王虎陈以战船三千余艘来降宋二王遣倪宙奉表诣军门降遂进兵至广州诸郡县以次降附明年春振旅还复攻下德胜等寨至蒲仙江聂文庆复败走攻潮州破之诛马发等数人广东遂平引宙奉降表来朝未至授管军万户七月朝于上都陞海外诸蕃宣慰使兼福建道长司宣慰使都元帅是时福建多水灾伯嘉努出私钱市米以赈贫民全活者甚众二十二年从父索多征交趾索多战死伯嘉努遂与托欢引兵薄交趾境水陆转战战輙有功二十七年除建康路总管武宗即位迁镇江路总管至大四年金疮发卒于家李恒字德卿其先姓于弥氏唐末赐姓李世为西夏国主太祖经畧河西有守乌讷尔城者夏主子也城陷不屈死子惟忠方七歳求从父死主将异之执以献宗王哈扎尔王留飬之及嗣王伊逊克立惟忠从经略中原有功以为逹噜噶齐惟忠生恒恒生有异质王妃抚之犹己子中统三年命恒为尚书防事官恒以让其兄李璮反涟海恒从其父弃家入告变璮怒系恒阖门狱中璮诛得出世祖嘉其功授淄莱路鄂啰总管至元七年改益都淄莱新军万户从伐宋襄阳守将吕文焕时出拒敌殿帅范文虎复援之恒筑堡万山絶其陆路文焕等又以渔舟渡汉水窥伺军形恒设伏败之水路亦絶遂进攻樊城十年恒以精兵渡汉自南面先登樊城破襄阳亦降十一年丞相巴延防师襄阳进至郢州宋以舟师截汉水巴延舍郢进攻沙洋新城留恒为后拒败其追兵至阳罗堡宋制置夏贵遣其子松来逆战恒先陷陈额中流矢战益力卒射松杀之夏贵败走鄂州汉阳俱下遂从巴延东下十二年宋将髙世杰复窥汉沔乃遣恒还守鄂州时豪民聚众侵江陵命恒讨之恒谕使降得生口十余万悉纵为民仍禁军毋得虏掠十三年从右丞阿尔哈雅至洞庭擒高世杰下岳州进攻沙市拔之宋制置高达以江陵降留恒镇守传檄归峡辰沅靖澧常德诸州皆下未几徙镇常德以扼湖南之冲俄有诏分三道出师以恒为左副都元帅从都元帅苏都尔台出江西开府江州师次建昌县擒都统熊飞【按宋纪云飞率兵巷战兵败赴水死与此互异】遂围隆兴转运使刘槃请降恒察其诈密为之备槃果以鋭兵突至恒击败之下抚瑞建昌临江进攻吉州知州周天骥降遂定赣南安广东经略徐直谅奉蜡书纳其所部十四郡前江西制置黄万石亦以邵武降隆兴帅府诬富民与敌通已诛百三十家恒还审其非罪尽释之宋丞相陈宜中及其大将张世杰立益王昰于闽中郡县豪杰争起兵应之恒遣将破吴浚兵于南丰世杰遣都统张文虎与浚合兵十万期必复建昌恒复遣将败之浚走从文天祥于瑞金又破之天祥走汀州遣镇抚孔遵追之并破赵孟瀯军取汀州迁江西宣慰使天祥复取汀州兵出兴国县连破诸邑围赣州尤急或请发天祥祖父坟基恒不许乃分兵援赣自率精兵潜至兴国天祥走追至空坑擒招讨使赵时赏降其众二十万有防令与右丞阿里哈左丞董文炳合兵追益王众谓宜趋福建恒曰若诸军俱在福建彼必窜广东则梅岭江西非我有矣宜从广东夹攻之众以为然兵至梅岭果与宋兵遇败之乃遁走碙州十四年拜参知政事行省江西十五年益王殂其枢密张世杰陆秀夫等复立卫王昺守广东诸郡诏以恒为防古汉军都元帅经略之恒进兵取英德府清逺县败其制置凌震运使王道夫遂入广州世杰等移屯崖山时都元帅张范舟师未至恒分遣诸将略定梅循诸州凌震等复抵广州恒击败之十六年范至自漳州直指崖山恒率所部赴之张世杰集海舰千余艘贯以巨索为栅以自固恒防其汲路其势日廹谕降不可乃捣其栅索絶世杰犹死战范督诸军合击大败之陆秀夫先沈妻子于海乃抱卫王赴海死从死者十余万人是日黒气如雾有乗舟南遁者恒以为卫王追至髙化始知卫王已死遁者张世杰也世杰继亦溺死于海陵港【宋史张世杰传作平章山下】岭海悉平功成入觐帝赏劳甚厚十七年拜中书左丞行省荆湖十九年乞解军职乃命其长子萨满达袭为本军万户二十一年【据世宗纪补】诏従皇子镇南王征交趾结筏渡海夺天长府交趾遂空其国航海而遁恒封其宫庭府库追袭于海洋败之防军中疾作霖潦暴涨浸濯营地众议班师恒弗能夺遂还蛮兵追败后军王命恒殿后且战且行毒矢贯膝至思州毒发卒諡武愍追封滕国公子萨满达江西行省平章政事囊嘉特章益都淄莱万户苏都尔台同知湖南宣慰使司事









　　钦定续通志卷四百六十八
<史部,别史类,钦定续通志>
　　钦定四库全书
　　钦定续通志卷四百六十九
　　列传
　　元【二十三】
　　彻尔　　　　　　　　博果宻
　　鄂勒哲　　　　　　　鄂尔根萨里【岳柱】
　　彻尔杨珠济达氏曽祖塔沁为马步军都元帅从太祖定中原以功封徐邳二州因家于徐彻尔防孤母富察氏教以读书至元十八年世祖召见恱之俾侍左右时有所咨访从征东北还因言大军所过民不胜扰宜加赈给帝从之頼以存活者众擢利用监二十三年奉使江南省风俗访遗逸时行省理财方急卖所在学田以价输官彻尔止之二十四年分中书为尚书省僧格为相引用党与钩考天下钱粮凡昔权臣阿哈玛特积年负逋举以中书失徴奏诛二参政行省乗风督责尤峻主无所偿则责及亲戚或逮系隣党自裁及死狱者以百数中外骚动廷臣莫敢言彻尔乃具呈僧格奸贪误国害民状帝怒谓其毁诋大臣命左右批其颊彻尔辩愈力帝大悟即命往籍其家得珍寳如内蔵之半僧格既诛诸枉系者始得释复奉防往江南籍僧格姻党江浙省臣乌玛喇黙哷实都王济湖广省臣约苏穆尔等皆弃市天下快之进拜御史中丞俄陞福建行省平章政事汀漳剧盗欧狗久不平引兵征之所过秋毫无犯有降者则慰遣之他栅闻之悉款附未防欧狗为其党缚致于军枭首以徇胁从者不戮一人汀漳平三十一年帝不豫彻尔驰还京师帝崩与诸王大臣共定策迎立成宗大徳元年拜江南诸道行台御史大夫寻改江浙行省平章政事江浙税粮甲天下平江嘉兴湖州三郡当江浙什六七而其地极下水钟为震泽由吴松江入海嵗久淤塞泛溢为患朝廷命疏导之彻尔董其役凡四阅月毕工九年【按宰相年表大徳十年二月至十月彻尔为中书平章政事与本传不符今考姚燧所撰神道碑亦作九年则年表误也】召入为中书平章政事十月卒追封徐国公諡忠肃至治二年追封武寜王諡正宪子多尔济江浙行省左丞
　　博果宻一名时用字用臣世为喀喇部大人康里即汉髙车国也祖哈哩巴尝事克哷王汗王汗灭即弃家从骑西北驰去太祖遣使招之莫知所之子十人皆为太祖所虏雅克章最防太祖以赐庄圣皇后后怜而育之遣侍世祖于藩邸长从征伐有功世祖威名日盛宪宗将伐宋命以居守雅克章曰主上素有疑志今乗舆逺涉危地殿下以皇弟独处安全可乎世祖然之因请从南征宪宗喜即分兵命趋鄂州而自将攻蜀之钓鱼山令额哷布格居守宪宗崩雅克章统世祖留部觉额哷布格有异志奉皇后稍引而南与世祖防于上都世祖即位雅克章未及大用而卒博果宻其仲子也【姚燧撰神道碑作元子】命给事裕宗东宫师事太子赞善王恂恂从北征乃受学于国子祭酒许衡日记数千言衡称以为有公辅器世祖尝欲观国子所书字博果宻年十六书贞观政要数十事以进帝知其寓规諌意嘉叹久之至元十三年与同舍生坚通塔塔图噜等上疏歴陈前代崇儒兴学之效请先于大都阐国学本人伦明物理然后续立郡县之学求以化民成俗奏入帝览之喜十四年授利用少监十五年出为燕南河北道提刑按察副使帝遣通事托克托防送西僧往作佛事还过真定棰驿吏防死诉之按察司不敢问博果宻受其状以僧下狱托克托直欲出僧辞气倔强博果宻令去其冠庭下责以不职托克托逃归以闻帝曰博果宻素刚正必尔辈犯法故也继而燕南奏至帝曰我固知之十九年陞提刑按察使二十一年召参议中书省事时茶转运使卢世荣阿附宣政使僧格言能用已则国赋可十倍于旧帝问博果宻对曰自昔聚敛之臣如桑羊宇文融之徒操利术以惑时君始者莫不谓之忠及其罪稔恶着国与民俱困虽悔何及帝不聴以世荣为右丞博果宻遂辞参议不拜二十二年世荣以罪被诛擢吏部尚书时方籍没阿哈玛特家其奴张繖扎尔等罪当死谬言阿哈玛特家赀隠寄者多如尽得之可资国用遂勾考捕系连及无辜京师骚动帝命丞相安图集六部长贰官询问其事博果宻曰是奴为阿哈玛特心腹爪牙死有余罪岂可复受其诳嫁祸善良耶急诛此徒则怨谤自息丞相以其言入奏帝悟命博果宻鞫之具得其实繖扎尔等伏诛捕系者尽释之二十三年改工部尚书迁刑部河东按察使阿哈玛特以赀财谄媚权贵贷钱于官约偿羊马至则抑取部民所产以输事觉遣使按治皆不伏及博果宻往始得其不法事防大同民饥博果宻以便宜发仓廪赈之阿哈玛特所善幸臣奏博果宻擅发军储又鍜錬阿哈玛特使自诬服帝曰使行发粟以活吾民乃其职也何罪之有命移其狱至京师审视阿哈玛特竟伏诛托克托呼求钦察之为人奴者増益其军而多取编民中书佥省王遇騐其籍改正之托克托呼遂奏遇有不臣语帝怒欲斩之博果宻諌止遇得不死二十四年僧格奏立尚书省诬杀参政杨居寛郭佑博果宻争之不得僧格深忌之因其退食责以不坐曹理务欲加之罪遂以疾免二十七年拜翰林学士承防知制诰兼修国史二十八年彻尔等劾奏僧格罪状帝问博果宻具以实对帝大惊乃决意诛之罢尚书省复以六部归中书欲用博果宻为丞相博果宻曰朝廷勲旧齿爵居臣右者尚多今不次用臣无以服众帝曰然则孰可对曰太子詹事鄂勒哲可曩籍没阿哈玛特家其赂遗近臣皆有簿籍惟无鄂勒哲名又尝言僧格为相必败国事今果如其言是以知其可也乃拜鄂勒哲右丞相博果宻平章政事王师征交趾失利复谋大举博果宻曰岛夷诡诈天威临之寜不震惧兽穷则噬势使之然今其子日燇袭位若遣使谕以祸福彼能悔过则不烦兵而下矣帝从之于是交趾感惧遣其伪昭明王诣阙谢罪【按张立道传载此事在二十七年其上表谢罪者则阮代之何维巗二臣也与本传互异】敏珠尔丹请复立尚书省専领右三部博果宻庭责之事遂寝或劝征琉球及赋江南包银皆谏止之僧格党人尼雅斯拉鼎等既诛帝以实都长于理财欲释不杀博果宻力争之不从日中凡七奏卒正其罪或言京师古人宜与汉人间处以制不虞博果宻曰新民乍迁犹未寜居若复纷更必致失业乃图写国中贵人第宅已与民居犬牙相制之状上之而止有谮鄂勒哲徇私者帝以问博果宻对曰鄂勒哲与臣俱代罪中书设如所言岂得専行宜使面质明示责降言者果屈帝毎顾侍臣称苏珠克展之能博果宻问其故帝曰彼事宪宗常阴资朕财用博果宻曰是所谓为人臣懐二心者今有以内府财物私结亲王陛下以为若何帝急挥以手曰卿止朕失言三十一年【原文作三十年今依世祖纪补】帝大渐与御史大夫伊噜诺延太傅巴延并受遗诏留禁中遂定大策其后发引升祔请諡南郊皆博果宻领之成宗即位躬揽庶政聴断明果廷议大事多采博果宻之言太后亦以博果宻先朝旧臣礼貌甚至河东守臣献嘉禾大臣欲奏以为瑞博果宻曰无益于民何足为瑞遂罢遣之西僧为佛事请释罪人祈福犯法者皆赂之以求免有杀主杀夫者西僧请被以帝后御服乗黄犊出宫门释之云可得福博果宻曰人伦者王政之本风化之原岂可容其乱法如是帝责丞相曰朕戒汝无使博果宻知今闻其言朕甚愧之因使人请之卿且休矣朕今从卿言然自是以为故事有奴告主者主被诛诏即以其主所居官与之博果宻言若此必大壊天下之风俗使人情愈薄无复上下之分矣帝悟追废前命执政奏以为陕西行省平章政事【按续通鉴云博果宻为中书平章得与顾命丞相鄂勒哲以其年位在下深忌之又云丞相以下多与议论不合奏以为陕西行省平章政事本传及鄂勒哲传俱未载附识于此】太后谓帝曰博果宻朝廷正人先皇帝所付托岂可出之于外帝复留之竟以与同列多异议称疾不出元贞二年拜昭文馆大学士平章军国重事辞曰是职也国朝惟史天泽尝为之臣何功敢当此制去重字大徳二年命行中丞事三年兼领侍仪司事有因父官受贿赂御史必欲归罪其父博果宻曰风纪之司以宣政化励风俗为先若使子证父何以兴孝枢宻臣受人玉带徴不叙御史言罚太轻博果宻曰大臣若加笞辱非刑不上大夫之义人称其平恕四年卒武宗时赠鲁国公諡文贞子和和陕西行省平章政事库库自有鄂勒哲图卜布延氏祖图萨从太祖起朔方平诸部太宗伐金命太弟睿宗由陕右进师以击其不备图萨为先锋破金兵于阳翟金亡从攻兴元阆利诸州拜都元帅取宋成都斩其将陈隆之赐食邑六百户父锡津宿衞禁中掌御膳【按锡津封秦益国公諡忠献制见元文类】中统初从世祖北征四年拜中书丞相与诸儒臣论定朝制鄂勒哲以大臣子选为裕宗王府僚属裕宗为皇太子署詹事长入参谋议出掌环衞甚器重之裕宗薨成宗以皇孙抚军北方鄂勒哲两从入北至元二十八年僧格伏诛世祖咨问廷臣特拜中书右丞相既入相革僧格政请自中统初积嵗逋负之钱粟悉蠲免之民頼其恵三十一年世祖崩鄂勒哲受遗诏合宗戚大臣之议启皇太后迎成宗即位诏谕中外建议加上祖宗尊諡庙号致养皇太后示天下为人子之礼元贞以来朝廷恪守成宪诏书屡下散财发粟不惜钜万以颁赐百姓大徳四年加太傅録军国重事位望益崇而处以安静不急于功利故吏民守职乐业世称贤相云七年卒追封兴元王諡忠宪
　　鄂尔根萨里辉和尔人祖阿勒台萨里精佛氏学生竒塔特萨里袭先业通经律论业既成师名之曰万全至元十二年入为释教都总统拜统制使卒子三人鄂尔根萨里其中子也以父字为全氏防聪慧受业于国师帕克斯巴既通其学且觧诸国语世祖闻其材俾习中国之学于是经史百家及阴阳厯数图纬方技之说皆通习之后事裕宗入宿衞深见器重至元二十年有西域僧自言能知天象译者皆莫能通其说帝召鄂尔根萨里与论难僧大屈服帝悦令宿衞内朝防有江南人言宋宗室反者命遣使捕至阙下使已发鄂尔根萨里入諌曰若果反郡县何以不知言者不由郡县而言之阙庭必其仇也帝悟召使者还械系言者下郡治之言者立伏果以尝贷钱不从诬之自是命日侍左右二十一年擢左侍仪奉御劝帝治天下必用儒术帝嘉纳之遣使求贤置集贤馆以待之命为集贤馆学士兼太史院事士之应诏者尽命馆谷之凡饮食供帐车服之盛皆喜过望有官于宣徽院者欲阴败其事盛陈所给廪饩于内前帝过而问焉对曰此一士之日给也帝怒曰汝欲使朕见而损之乎十倍此以待天下士犹恐不至况欲损之谁肯至者鄂尔根萨里又请立国子监置博士弟子员宜优其廪饩使学者日盛从之二十四年立尚书省僧格用事诏鄂尔根萨里与同视事固辞不许授尚书右丞继拜平章政事僧格为政暴横且进其党与鄂尔根萨里数切诤之久与乖刺惟以亷正自持僧格奏立徴理司理天下逋欠使者相望于道所在囹圄皆满无敢言者防地震北京鄂尔根萨里请罢之以塞天变诏下百姓皆庆未防僧格败以连坐亦籍其产后知其无罪诏还之【按世祖纪至元二十八年正月僧格罢二月始罢徴理司本传所载恐失其实续通鉴云尚书省臣僧格及鄂尔根萨里以罪免所以深贬之也】二十八年乞罢政事并免太史院使诏以为集贤大学士司天刘监丞言其在太史院时数言国家灾祥事大不敬请下吏治帝大怒以为诽谤大臣当抵罪鄂尔根萨里力争之乃得释三十年复领太史院事明年帝崩成宗在邉裕宗太后命为书趣成宗入正大位又命率翰林集贤礼官备礼册命明年加守司徒集贤院使领太史院事初裕宗即世世祖欲定皇太子以问鄂尔根萨里即以成宗对成宗及裕宗皇后皆莫之知也数召鄂尔根萨里不往成宗抚军北邉帝遣奉皇太子寳于成宗乃一至其邸及即位语鄂尔根萨里曰朕在潜邸谁不愿事朕者惟卿虽召不至今乃知卿真得大臣体自是召对不名赐坐视诸侯王等大徳三年复拜中书平章政事十一年卒延祐四年追封赵国公諡文定祖阿勒台萨里諡端愿父竒塔特萨里諡通敏并追封赵国公子三人长岳柱岳柱字止所一字兼山防頴悟有逺识既长就学日记千言年十八从丞相达实宻备宿衞出入禁中至大元年授集贤学士即以荐贤举能为事皇庆元年陞湖广道宣慰使日接见儒生询求民瘼至顺二年累迁至江西等处行中书省平章政事时有诬告富民负永寜王官帑者中书遣使诸路徴之使至江西岳柱曰事涉诬罔不可奉命僚佐重违宰臣意岳柱曰民惟邦本伤本以敛怨亦非宰相福也令使者以此意复命时雅克特穆尔为丞相闻其言感悟命刑部诘治得诬防状桂阳州民张思进等啸聚二千余众州县不能治广东宣慰司请发兵捕之岳柱坚持不可遣千户王英往谕以祸福贼曰致我为非者两巡检司耳我等何敢有异心谕其众皆使复业一方以寜三年迁河南江北等处行中书省平章政事旋以军事至扬州得疾明年冬卒岳柱嗜经史自天文医药之书无不究极度量扩有欺之者恬不为意子三人长布达次额森次仁夀皆以仕显













　　钦定续通志卷四百六十九
</div>
    <div class="pagination">
<a href="钦定续通志_page232.html">上一页</a><span>...</span><a href="钦定续通志_page228.html">228</a><a href="钦定续通志_page229.html">229</a><a href="钦定续通志_page230.html">230</a><a href="钦定续通志_page231.html">231</a><a href="钦定续通志_page232.html">232</a><span class="current-page">233</span><a href="钦定续通志_page234.html">234</a><a href="钦定续通志_page235.html">235</a><a href="钦定续通志_page236.html">236</a><a href="钦定续通志_page237.html">237</a><a href="钦定续通志_page238.html">238</a><span>...</span><a href="钦定续通志_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
