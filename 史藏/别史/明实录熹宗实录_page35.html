<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 35 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 35 页/共 111 页</h1>
    <div class="content">　　○升南京通政使司右参议韩范为顺天府添注府丞礼部仪制司主事刘宗周为光禄寺寺丞仍支正六品俸
　　○起原任江西按察司副使杨廷筠为河南按察司副使分巡大梁道
　　○甲申  上视朝
　　○以江西弋阳府宗室鼓噪罢旧管府事多荧以镇国中尉谋坪代之从宗举也
　　○吏部尚书张问达遵  先帝遗诏恤录  先朝遗忠分为二等其以国本抗疏楚毙及建言诏狱受楚遣戍者为一等赠官荫一子以建言国本降斥遐荒及诖误下狱为民永锢没身者为二等量与赠官给诰敕内开一等九员原任湖广佥事冯应京赠太常寺少卿江西南康府知府吴宝秀赠太仆寺少卿广东道御史曹学程赠太仆寺少卿吏科给事中李沂礼部仪制司主事卢洪春各赠光禄寺少卿狭西富平县知县王正志湖广荆州府推官华钰广西浔州府通判吴应鸿湖广华阳县知县王之翰各赠尚宝寺少卿俱各荫一子二等六十六员原任吏部稽勋司员外郎顾宪成太常寺少卿傅好礼兵科都给事中张栋各赠太常寺卿吏部文选司郎中孟化鲤赠光禄寺卿礼科都给事中李献可赠光禄寺少卿兵科给事中吴文梓礼科都给事中张贞观工科都给事中杨麒刘弘宝吏科都给事中刘为楫吏部文选司郎中王教冯生虞光禄寺少卿徐杰各赠太常寺少卿刑科都给事中乔胤吴之佳福建道御史钱一本光禄寺寺丞王学曾朱维京吏部稽勋司郎中王士骐各赠太仆寺少卿吏科给事中刘道亨戴士衡舒弘绪户科给事中耿随龙邹廷彦礼科左给事中叶初春右给事中杨天民给事中罗大纮黎道炤兵科给事中刘士瞻逯中立刑科右给事中陈维春杨文焕给事中陈尚象王如坚工科右给事中张同德南京礼科给事中陈嘉训户科给事中颜文选礼科给事中费必兴河南道贾名儒马经纶林培江西道鹿文徵王之栋湖广道何僎范俊吴弘济山西道万国钦广西道彭应参四川道时偕行直隶巡按宋焘吏部文选司署员外郎事主事刘文卿验封司员外郎钱养廉稽勋司员外郎沈璟穆深户部四川司主事任绍先礼部仪制司郎中于孔兼员外郎陈泰来兵部职方司员外郎甯时镆南京吏部主事安希范主事朱长春评事雒于仁各赠光禄寺少卿礼部仪制司主事顾允成诸寿贤张纳陛职方司主事柴恪国子监助教薛敷教各赠尚宝司司丞  上如议
　　○日讲官吏部左侍郎盛以弘等请以帝鉴图说随经书进讲从之
　　○加成山伯王国柱太子太保
　　○升礼部郎中杨弘备为苏松常镇兵备副使
　　○乙酉升袁州府知府黄鸣乔为河南按察司副使
　　○丙戌御史徐景濂疏言礼臣孙慎行参旧辅方从哲据李可灼红丸为弑逆罪案并及传封议谥移宫三事非不寒乱贼之胆然当  皇考召见文武嘱辅  皇上为尧舜已自知无起色不虞宾天之期适值饮药之后攀号无从不得不归咎不尝之药幺么可灼安所逃罪而仅夺俸回籍亦太纵矣至谓进药有弑事则当日同受顾命匪一从哲何无一人抗颜力争岂诸臣皆忘君皆不讨贼而里居宗伯独抱孤忠耶若贵妃之封后不蚤争谥号之称恭不详订追数而督过之其何辞以解若谓此亦弑中事臣子所不忍言也独有移宫一节久悬中外之疑盖当鼎湖再泣  皇上为  宗庙社稷共主何假羽翼定策即选侍钟爱于  皇考然非两宫可比馆于别殿家法宜尔逗遛不迁何故自垂帘语出而内廷鬨然促移宫者辄攘为奇功自李党语出而外廷哄然言加恩者几中以奇祸致有互争酿成多事今  光庙实录馆开编纂宜公倘驾虚而失实将传疑而乱信愿  皇上慎重钜典毋加旧辅以不忠之辟横污  光朝以不羙之名也得旨  先帝圣德考终中外所知并宫闱等事皆朕所亲见日来纷纷疑议殊不忍闻这本说的是实录纂修在即着宣付史馆
　　○发年例银八万两于云镇以充市赏
　　○续考选科道陈奇瑜解学龙孙绍统许誉卿胡永顺俱候缺给事中田唯嘉刘其中黄尊素宋祯汉许其孝刘之待周汝玑俱候缺御史张锡命南京山西道黄宪卿南京狭西道俱御史
　　○吏部右侍郎朱之蕃疏辞新命不许
　　○山西巡抚徐绍吉屡以病请部覆许之
　　○加工部郎中萧和中行太仆寺少卿职衔致仕
　　○起山东按察司副使霍镇方于狭西管兵粮道
　　○丁亥赐原任少詹事兼翰林院侍读学士讲读官赵师圣祭一坛造葬如例
　　○赐原任巡抚宁夏右佥都御史周懋相祭一坛
　　○升南京太仆寺少卿柳佐为太仆寺卿
　　○戊子  上视朝
　　○选庶吉士三十六人蒋德璟郑鄤李明睿倪元璐杨玉珂倪嘉善黄道周张士范朱之俊张四知杨行恕黄锦齐心孝刘必达方逄年陈盟郑之玄王锡衮许士柔刘先春李绍贤陈维新文安之陈具庆王铎李若琳孙之獬陈演王鸣玉梁元柱谢德溥杜三策屈可伸王启元徐时泰南居仁
　　○官兵败绩于妖贼时领兵都司佥书杨国栋等四将合营攻邹县妖贼国栋与廖栋争功不和贼悉锐冲之四营俱溃游击张榜战死巡抚赵彦报闻乞责二将戴罪立功且言臣已提兵亲征誓不与贼俱生但邹滕之贼结连数省众逾十万我兵众寡不敌乞敕漕运督臣发精兵数千名繇徐淮夹攻以防南奔再敕天津保定抚臣各发马步兵三四千直抵兖州协力讨贼得旨东省危急赵彦既统兵进剿着悉心调度以靖地方漕运总督及天津保定巡抚各发马步兵速抵兖州协力讨贼其有功失事员役候事平类奏
　　○己丑户科给事中陆文献疏陈足饷之策一复屯政谓屯田于边募流民不如募土民募土民不如募实粟于边之富民盖召塞下民耕塞下田而民便籴塞下粟实塞下储而□便行之久而农即是兵屯即是饷矣一修盐法谓□之利惟盐厚弊之薮惟盐多宜先＜锍-釒＞盐之积引便□之守支使灶不与民市正不与余争而尤当严禁私贩尽收余盐官为变卖岁入当不下百万一广鼓铸谓近者两京之局已开而荆州等钞关业已奉行至私钱行官钱壅则法之不行自上始也臣谓官铸之钱人工物料与币帛相当至一切赋税课例之入俸薪赉予之出先行自上然后达之海隅流通无碍矣一兴水利西北广漠沮洳有可耕之地而无其人宜通三辅之地广招徕相高下或凿沟引泉或筑堤置闸惟蓟门水口为害宜就各水口视水源来处增置水坝以杀其流既以长我禾黍又可限彼胡骑至江南震泽受吴兴宣州诸山溪水从吴江过浦里经华亭青龙江一路八海自潮泥上壅海口渐塞宜及时开浚务使上之不为魃而下之不为鱼国储永有赖乎疏下部议
　　○准原任吏部左侍郎刘元震荫一子国子生
　　○庚寅协理戎政兵部尚书黄克缵因奉旨会议具揭送冢臣张问达具述进药始末为方从哲昭雪吏科给事中薛文周疏劾黄克缵言君父之讎不共戴天克缵灭绝纲常昵私交而忘大义克缵疏辩谓文周主礼臣之说引许世子不尝药以弑君罪从哲自谓天不共戴矣臣窃谓其欲附于忠而反陷于不忠者以五尝中无礼与信也凡春秋书法外国之君见弑则直书某弑其君如宋督弑其君与夷齐无知弑其君诸儿是也内君见弑则讳其事而但书薨不书地书葬如鲁隐公见弑于子翚而书曰冬十一月壬辰公薨鲁闵公见弑于庆父而书曰秋八月辛丑公薨是也夫君弑不书正以臣子所不忍言胡安国所谓示臣子于君父有隐避其恶之礼不书地示臣子于君父有不没其实之忠不书葬示臣子于君父有讨贼复讐之义夫鲁君果弑于其臣孔子犹且讳之况非被弑而可强名以弑乎即许世子止之事乃外国事也孔子书以弑君左丘明为素臣其书于传曰夏许悼公疟五月戊辰饮世子止之药卒夫疟非速死之疾药出于世子之手而卒即在饮药之日据事直书止将何以自解然公羊传又曰许世子止弑其君买是君子之听止也葬许悼公是君子之赦止也犹以用药偶误得从末减今李可灼进药罔效不无侥幸尝试之罪而  先帝疾革呼问自其急迫求生之心而必欲以人臣之不尝药概坐为弑则在宫在官人人可论矣夫  先帝以天年终今已葬矣一月  御天千秋称  圣臣子不能歌诵盛德传之无穷则亦已矣而强诬以见弑之名是同皇考于汉质帝也  孝和皇太后未尝被敺而权珰媚臣至以殴死播告天下是以  孝和皇太后为许皇后也臣于李可灼明言其轻易进药无所逃罪何尝有所私庇而文周恃势妄言罔思臣子之于  君父当保全其令名信口污蔑不知忠孝二字为何物伏乞  皇上为  先帝雪此诬明以当日侍汤药启手足真情敕九卿科道中有经谊学术者具议以听  圣裁得旨卿据见具揭以备会奏心迹自明朕已悉知
　　○刑科给事中沈惟炳复疏劾克缵言  圣旨所谓据实会奏者第指进药移宫等事未及敺崩旧话克缵突入此叚为选侍鸣冤为  圣母讳敺夫臣子爱君以名是或一道然赫赫  皇言业以敺崩两字昭示中外当时已被敺之实而今日徒惜敺之名则信史之所纪载当从实耶从名耶嗟乎一时之私党可护万世之公论难欺前谕之播告既真此日之欺瞒无据伏乞  皇上以昔年身亲之事对诸臣亲见之言力主真情实事明白宣示史馆使其直笔一时传信万代则群疑一涣辩驳永销若或不确不公模棱颠倒恐人心不平后言日至亦甚非国史之光矣得旨选侍向有触忤朕一时传谕不无忿激追念  皇考岂能恝然尔每当仰体朕意不必多言致滋疑议
　　○工科给事中魏大中疏言  先帝之弃群臣在庚申九月之朔日而率土忠义之惊心者已在乙卯五月之四日自兹日之挺不中而图所以中于  先帝者百端至藏酖毒于女谒俟元精耗损惫不可支而荡以暴下之剂铄以纯火之铅  先帝所以弥留而不可起也其迹甚著何以迄今未奏也然则张差崔文昇诸人所谓  先帝之贼也要使孔子而作春秋定首罪必罪在不讨贼之臣何也春秋书赵盾为弑惟以其不讨贼也不讨贼何以即名为弑以盾为正卿也传曰深责执政之臣然则自乙卯以迄庚申其时执政者谁讨贼者谁甚晰也何以迄今未奏也且非独不讨而已酬可灼以赏奖可灼以爱宽可灼以罚俸优可灼以餋病而崔文昇者代为委之于  先帝之宿疾至一至再夫以数十年忠肝义胆所羽翼之元良数十日深山穷徼所讴吟之尧舜一旦戕于二贼之手从哲不能讨反从而护之从哲真无人心者何以迄今未奏也至张差所繇谁不知为郑国泰也者究主使者法之正兼调停者事之宜从哲身为执政如在事外听  先帝之自危自疑听  神祖之自调自护听乱贼之跋扈公行而群小承风道路以目王之采何士晋陆大受李俸诸臣禠之外之调之困顿之而死之普天之下必不容有一人焉微动其忠君爱国之念稍开其诛乱讨贼之口乾坤或几乎息日月晦而不明矣何以迄今未奏也且诸人之罪自具等差非有难明也法严造意国泰为尤是即戮国泰之尸磔养性于市尚不足偿夫积计以倾  先帝之恨独念  神祖之爱当令永终  先帝之孝当为仰体贵妃当安其余年福藩当永其带砺则  皇上欲安全之而诏令回籍恩之有余于义者已多也何以置若罔闻也崔文昇之情罪宜不下于张差而李可灼次之如是而朝廷所以处从哲与从哲所以自处者可以权衡其间矣何以迄今未奏也疏入报已有旨
　　○刑部尚书王纪疏劾辅臣沈＜氵隺＞颇多丑诋  上谓大臣当存国体不必执争
　　○天津巡抚毕自严报闽兵三千一百三十五员名兵船六十只已抵津门请敕兵部调发疏下部议
　　○辽东经略王在晋循行山海近边敬述兵马之数备陈险易之形并报夷情以佐庙议言山海住城至角山关十二里角山至三道关十二里三道关至石门路交界十七里其自角山而上皆山城也山城北折为横岭岭高而趾落环堵中虚实马上能尽见之谨严陈设仍树疑兵以示有备过此山径转深越数里而一片城之桥城如长虹跨空铁关石洞横亘于白沙黄土之间隐然在目其形口阔而喉窄遇雨则山水建瓴直下泉飞百道顷刻成渠以桥为关下有九门通水关不甚高流沙冲击则桥虞中折一片石之称险者以此然两山对峙设有烽台贼至铳炮能远击而副将吴自勉挑壕筑土颇能布置有原招辽兵二千三百有奇皆挈家而居愿死守又有五寨土司莫大功田应封兵一千合之亦足守矣臣又欲调兵一枝驻此为奇兵贼如叩关一片石伏兵从腰冲出贼必顾忌而不敢前进此为天阱我得用奇杀贼过一片石二里而为庙山堡又八里为横土岭关登关南望正对铁场堡堡系新葺今居民尽徙已成墟矣此处宜设兵以备外援黄土岭外地界开敞往岁虏数犯关此为要冲不后于片石然当关路岭高而可凭不似片石环桥低而易踰耳守备路元宁领官九员军丁八百五十一名马一百七十三匹今又分莫大功土兵之半守之黄土结于山下不过三家之市边城之称营堡者皆是类耳越黄土岭过坑儿谷二十里为大毛山山路于岭后出董家口六里为城子谷大毛山提调李魁春领千把总六员军丁六百六十五名马五十匹城子谷有固原守备蒋机军兵五百名马五百五匹出谷为水利寺十五里至长谷驻操营延绥八卫兵一千六百四十八名寓焉入卫兵向居山海至万历二十一年始移驻操营彼地甚僻应照旧调归山海量拨土兵守之北折为平顶谷两壁中间积水潺湲汇成大壑水涸时介然成路然高山周匝林木蒙茸兼之乱石参差胡马顿难历块平顶至板场谷越二十三里而义院孤城落山洼间右为水关辟四门又右为抚夷厅厅倚墙又上有楼墙之外有坐门夷人见臣至拜于楼下以羊酒犒之凡得夷情即来报本关摆设空营火炮最称奇捷不用火然药线虏马触机火即喷爇贼不及避臣即呼炮手到关如式制造驻义院官二十一员军兵二千六百一十名马八十八匹兵力已强不必增设距院三里许为拏子谷又三十五里至石门寨营都司梁柱朝领官七员兵丁二千十九名马五百六十三匹石门落于平坡无甚险厄去义院大毛黄土岭皆适中之地结营以备应援桑麻遍野太平时为乐土避难之辽人错趾焉旋至山海仅四十里臣即回关所过之处烽台相望俱先年戚继光之所修葺饬旧整新尽堪防御不必更张以滋烦费臣所履南海口至横岭边长八千五百七十六丈一片石至黄土岭义院石门交界边长一万三千三百十二丈何处不可入犯何处不当固守目前弥缝补救之计必不能舍款虏之一策况据抚夷游击朱梅及哨探周守廉禀称奴用财帛诱歹青都令桑昂台吉欲与结亲万一我不能用虏虏必为奴用此真系边塞之安危而庙堂之上所当急为计处者也疏下部覆
　　○在晋又再申筑城前议于关外繇八里铺绕角山而东傍三道关起脚逶迤至海计长三十七里画地筑墙建台结寨造营房设公厅共估九十三万请发帑金  上许发帑金二十万仍谕令斟酌节省毋致虚糜
　　○辛卯  孝庄睿皇后忌辰奉先殿行祭礼遣武平伯陈世恩祭  裕陵
　　○刑科给事中刘弘化以盗贼窃发皆繇闾阎困穷乞下明诏自万历四十二年起积逋税银悉行蠲免以苏民困下部议
　　○加宣府总兵张安实授都督佥事
　　○壬辰工部以  圣明祀事孔修坛庙章服未备乞敕亟行造办以光大礼  上然之
　　○户部又以蜀黔援剿势迫亟请内帑  上念地方危急姑再发二十万两解四川十万两解贵州其湖广辽饷亦照此数动支
　　○赐原任南京通政使徐申祭一坛减半造葬
　　○荫大同巡抚霍鹏男叔琮国子生
　　○郓城钜野贼平该省抚按会疏驰报
　　○调龙门参将梁柱朝为喜峰口参将
　　○起原任参将王兴业为宁寨参将
　　○调庄浪参将李廷秀为神枢七营参将利民参将张应宸为太原参将
　　○升赤城守备崔崇胤为延绥游击将军大同聚落城守备张联璧为延绥领军游击
　　○癸巳  孝穆皇后忌辰遣永康侯徐赐胤祭  茂陵
　　○束鹿肥乡二县大水保定巡抚张凤翔疏请蠲赈下部
　　○起升原任太仆寺卿南企仲为太常寺卿
　　○升贵州道御史方大镇为大理寺右寺丞
　　○补原任浙江道御史刘廷宣为广东道御史
　　○革宣府下西路参将孙秉乾回卫直隶巡按李九官劾其贪险也
　　○起升原任南京浦口守御范继道为四川叙泸游击
　　○加升宣府都司佥书黑云龙为游击职衔管独石参将事延绥守备高璘为都司佥书职衔管宣府上西路参将事
　　○甲午大学士韩爌疏言  先帝进药之时臣实当日亲见谨据实奏闻泰昌元年八月一日  先帝即位十二十三日御门诸臣咸睹  圣容癯减以为哀劳毁瘠自后时闻御医诊视具揭问安二十九日臣等恭视写篆  皇祖册宝司礼两内监在询知  先帝疾大渐内监因云有鸿胪寺官李可灼每来思善门具本进药从哲及臣等应以渠云仙丹便不敢信是日召见阁部大臣问安毕  先帝答语多欬逆已传谕册立皇贵妃等诸臣以册立  东宫对  先帝因顾  皇上命臣等辅佐为尧舜又语及  寿宫臣等以  皇祖山陵对则自指云是朕寿宫要紧要紧因问鸿胪官进药何在从哲奏云鸿胪寺丞李可灼自云仙丹臣等未敢轻信  先帝即命中使传宣可灼至同进诊视具言病源及治法甚合  先帝喜命进药御医各官□议良久未有坚决臣与诸臣相视嗫嚅实未敢明言宜否须臾呼乳妪至趣和药臣等复同入可灼调药捧进  先帝服药喜曰忠臣忠臣少顷中使传  圣体服药后暖润舒畅思进饮膳诸臣欢跃而退可灼及御医各官留宫门外比申末可灼出臣等询之云  圣上恐药力稍歇欲再进一丸诸医言不宜骤乃传趋益急因再进药讫臣等亟问再服药后何传可灼曰  圣躬传安如前此本日自午及申事也次日臣等趋朝问安而  先帝卯刻上宾矣痛哉方  先帝召见群臣时被衮凭几俨然顾命  皇上焦颜侍侧臣等环跽旁皇操药而前吁天以祷臣子到此憾不身代而凡今之所谓宜慎宜止者岂不虑于心实未出于口暨夫  龙驭上昇臣民惨痛哀号追慕抢地呼天而凡今之所为致疑致愤者不慎不忍出于口抑且不以萌于心比御史王安舜劾奏李可灼从哲踌蹰欲稍重拟臣犹妄意可灼罪状自在尔时疑端易开遂备举先臣高拱奏辨  肃皇帝寿考令终王金等自有本罪之＜锍-釒＞可灼遂从轻拟是从哲之误臣实误之何敢自昧乃臣所痛心疾首而不能嘿嘿则更有独重者焉伏念  先帝睿圣夙成慈仁天植虽临御仅以旬月而恩膏被于垓埏何以慰万姓之思赖有此千秋之誉为臣子者宜何如颂扬何如纪述而值  两朝鼎成之遽属四海丧考之悲即礼臣忠愤之激谈与远近惊疑之纷议不知谓当时何如情境乃进药始末实是如此若不详明剖晰汜汜深求直将举陨身非命之凶称而加诸好德考终之  圣主恐  先帝在天之灵不无惘怨而  皇上终天之念何以为怀先臣拱所谓不忍  肃皇抱不白之冤于天上留不羙之名于人间真天地古今之大变者又再见于今已伏望  皇上特赐详览倘臣愚一句一字尽  皇上所见所知涣发玉音谕告中外俾议纪法者勿以小疑而成大疑职编摩者勿以信史而为谤史庶  先帝融朗之令名  皇上光扬之大孝正终正始永世有辞然后责臣以碌碌因人治臣之种种罪状谴禠诛殛臣且甘之矣  上曰览奏事情甚明卿素怀忠爱辅佐勤劳宜益殚谋猷辑宁中外不必辞
　　○吏部尚书张问达会同户部尚书汪应蛟等以礼臣孙慎行宪臣邹元标相继疏论旧辅方从哲奉旨据实会奏因言慎行首论乃鸿胪寺李可灼进红丸事可灼先见内阁臣等未知至奉  皇考宣召英国公及九卿科道进乾清宫候于丹墀辅臣与臣等共言可灼进药不可不慎俄宣臣等进宫问安毕  皇考谕以哀伤劳瘁身甚虚弱并谕寿宫留心又谕臣等辅我  皇上为尧舜随问可灼何在趋召至  御前视疾启进红丸取乳和药以玉碗进一丸少顷又进一丸至申问  圣躬安谕服药少有汗身觉温就寝此进药始末诸臣所共见闻斯时急迫仓皇凄然共切弑逆二字如何忍言诸臣固谅辅臣无是心即礼臣语意亦已相谅但  皇考调摄慎养之身可灼妄意进药辅臣未能力止臣等候于宫门亦未能止均有罪焉进药之后适会  皇考宾天中外恨之至所以处分可灼失之太轻故即按其轻而罪辅臣不尽法也至于选侍欲垂帘听政辅臣与臣等于  皇考鼎革日黎明候于乾清宫门外急欲进宫阍者拦阻臣等排闼哭临毕即请见  皇上良久始出  皇上出乾清宫扶进文华殿叩头呼万岁乃起  圣驾还于慈庆宫臣等请我  皇上登极既登极即应住乾清宫九卿科道皆有公＜锍-釒＞辅臣亦言  皇上允其奏即日移宫诸臣犹以辅臣不先倡诸臣为疑夫可灼非医官红丸进而龙驭上昇宜逮问以正刑章若太监崔文昇当  皇考哀伤感寒之时轻进大黄凉药罪亦当诛惟并正工人之罪庶几法纪肃而公愤洩臣等为国是计敢不从公从实哉史馆已开纂修执笔之臣亦可以定其衡矣得旨  皇考违豫原因虚弱朕与各官亲闻  圣谕其进药亦只求安好各官并无人阻止但李可灼素不知医希图侥幸委应重处旧辅方从哲票拟失于太轻□心迹自明朕念两朝旧臣辅政岁久事关国体不必苛求其李可灼着抚按官拏角□羊法司究问正罪雀文昇仍发遣南京此事纷纭多日今处分已定以后大小臣工但平心和气各修识业共济时艰不得撁缠渎奏再生事端
　　○吏部尚书张问达疏言降谪科臣朱钦相倪思辉侯震晹熊淂阳道臣刘重庆贾继春王心一江秉谦□事各有属而忧国则同言各有归而爱君则一乞赐录用原官庶诸臣精白一心兼集群策  上命候旨□
　　○经略辽东王在晋以毛文龙孤悬海外宜速接济疏言海上孤臣潜师久住当发饷遣兵以资犄角闽兵三千皆习于惊涛骇浪之中当速遣渡海接□毛文龙再于登津发粮二十万豆十万买布三万疋随角□羊东江庶可以壮声援而潜捣巢疏下部议
　　○命礼部尚书兼翰林院学士掌詹事府事顾秉谦礼部右侍郎兼翰林院侍读学士协理詹事府事周如磐俱教习庶吉士准赠南京兵部尚书许孚远男大受承荫注选
　　○升太常寺少卿王佐为通政使司右通政
　　○起升原任江西道御史傅振□为大理寺左寺丞广西道御史王远宜为太仆寺少卿
大明熹宗悊皇帝实录卷之二十四
　　天启二年七月乙未朔孟秋  上亲享  太庙
　　○新升吏部左侍郎兼翰林院侍读学士黄汝艮疏辞因陈救时十策谓今日当以饬法纪为第一义略仿子产魏相诸葛亮李德裕所为救时者以师仲尼遗意而复  高皇帝之规模一曰严军兴之法以鼓敌忾兵死地也不示以退后必死孰肯向前永生自三路丧师以来未有借一人明法者请自今无论文武臣凡在行间者一切以军兴法从事其失机及退缩者或军前衅鼓或归死司败皆登时立决无复需缓以至粮饷不继器械弗精募兵买马无法者皆以乏军兴论轻则降黜重则编戍法在必行人心自肃二曰严经武之法以张国权承平日久武备单弱故奴贼观衅而动蔺贼安贼继之近台臣建白欲敕畿辅抚臣各练精兵二万以待征发臣愚谓宜推广其意诸省直各团练精卒大约以三万为率不必更事招募增饷祗将见在额兵严加训练不足则于卫所军丁郡邑机快弓兵民壮中择膂力趫健者充之官为处置衣甲器械大抵郡以数千县以数百计自抚臣而下各以其兵精否为殿最昔马燧在河中李抱真在泽潞李德裕在剑南皆能训练民兵转弱为劲今各抚宁肯多逊然不绳以考功及军兴法而以虗文塞责如宋之义勇遍天下无益也至抚臣标下谓之牙兵尤须精选三五千令可一当百厚其资粮结以恩信庶足崇威望而重弹压三曰严保任之法以罗真才自东事之殷经抚何等吃紧今所举者间已伏辜而举者略不推问窃恐朋比阿私国家能堪几误自后凡要紧官员关系重大者必书举者姓名有功则该部与举主并受上赏有罪俱蒙显罚庶真才出而事有攸赖四曰严连坐之法以折奸逆按律凡叛逆死刑亲属皆斩失机误国妻子迸流盖所以重累其心使不敢犯此制刑深意也自东方衅起叛人有降虏之利而亲属无从坐之虞彼何忌而不为宜敕所司查其家属所在依律并斩以明示远近其弃弛丧师误国重者及首倡奔北及将卒在阵在途逃者守令望风弃城者妻子悉从坐以应得罪名此后遣将调兵悉籍记家属所在使知有犯必坐以重系其心昔郝治以三千为魏守陈仓孔明以五万人围之不克使所知招之昭应曰魏之国典君所知也吾家门累重惟有死守耳李陵以步卒五千当单于十万斩将搴旗矢尽力屈而降汉犹诛其母妻使今之法如汉魏必行臣知诸将必为郝昭不为李陵矣五曰严考言之法以定庙谟兵法知己知彼不教而战谓之弃民乃有驱乌合之众格方张之虏而马上差人督战者兵法伐谋伐反全在揣情度势自立于不败岂有终年不选将练兵今日靠西虏明日讲朝鲜朝鲜脆弱已甚三路师熸其气久夺西虏黠诈无亲惟利是视彼受奴之遗与畏奴之威皆数倍于我何苦助我而与奴为难兵法用吾所长毋用吾所短岂有奴贼舍弓马长技而与我争舟楫者我数万重兵不屯驻广宁近地以为犄角而宿登津数千里外遥隔海波指臂弗属而强言三方布置此皆言之绝不近理者而朝廷不加诘问言路鲜所参驳以至一败涂地乃始纷纷争经抚罪案夫经抚罪案朝廷一言可断何事盈庭史载女直旧俗有事画灰而议自下而上寂无人声行军有前无却却者尽斩谓之硬军今中国正与相反胜败之故亦可憬然思矣六曰严赏功之法以服人心会典凡军功加恩非躬履行阵实有斩馘者弗与迩来欺蔽成风题覆多属冒滥闻诸边报捷往往摭拾畸零或生事捣巢得其妇丁幼口辄报首功而文吏大帅高坐肉食者已俨然升赉世荫矣又闻卒伍间有斩获偏禆辄攘取其半以为例赏不下逮士何肯奋至近日赏罚无章僣滥尤甚当兹败衄震业之秋□□田月□□宣远年虚冒之捷传之华夷能无掩口从今边功宜严加勘核有能削平大难擒斩贼王者自不爱通侯世赏其寻常功次只赏得级获功之人文臣大帅或量加升赉不得概邀世荫若锦衣堂上官下封拜一等尤不宜滥袭今带俸金吾者无虑数千宜革去冒滥收其俸糈以餋战士其偏禆卒伍中有奋身克敌建立奇功者即不次擢拔毋使有所掩蔽庶赏一人而千万人劝七曰严分职之法以实干济设官分职各有员数惟万历末行取之命屡格当事者权将应取之人挂衔各部谓之添注其后渐入卿寺自开读行而带衔京卿者项背相望几无坐处仅奉朝请绝无事权不惟乖式序之政体抑且耗用世之壮怀宜敕下铨部一洗添注陋规其见在诸臣设法＜锍-釒＞通则庶明励冀事功辐辏矣八曰严核饷之法以舒财用以诸边年例言之嘉靖末视前已加数倍犹曰虏患殷征召烦也其后虏款矣而年例有加无省臣常问大司农赵世卿曰近见邸报诸边即所节省或以七八万或以五六万宜可少舒矣世卿曰不也节省虽有额解自如臣诘其故曰部中欲扣除减解诸抚臣辄相恫喝曰设有脱巾公当任咎臣为搤腕者久之今调兵则苦少索饷则苦多毋亦敝套犹如世卿时乎以辽饷言之初拟用兵三十万岁费千余万比广宁之败见卒可十二万合登津布置之兵可十五万耳未论摉括加纳鼓铸诸入孔即加派已八百万发帑已六百万而犹凛凛忧不足何也近见邸报辽阳没后库中犹存八十万广宁之败亦皆资寇宜专以稽核责按臣及饷司有查报不以实不以时者以不职乏军兴论其诸边督抚镇道廉贪之尤者间施不测恩威然后举屯铸诸务设诚行之庶民力可蠲而军国攸济矣九曰严课习之法以恢武略国家分文武两科课士文士取功名致通显皆由占毕章句武事绝不讲求甚至武夫亦骎骎化为文士近日往往以刘秩当张通儒以李元平当李希烈为贼所笑人皆谓文士无用然毕竟聪明才智总无出此一班人惟朝廷课习之何如耳似宜著为功令督学使者兼以武事课士衡文主司亦于后场发策占其方略铨部题才亦兼综文武以备缓急其郡县吏有能练乡兵修守备者即纪录待取勿复以一切便给圆通之人冒边材而误边事至课用武弁全在胆智勇力勿得藉口缓带轻裘草檄赋诗为虚声此皆尚武注将实事也十曰严会要之法以责成功国家考成之法岁终一奏报稽迟止于罚俸然犹平尝事耳至事关军国安危宁可玩愒呴濡坐失机会每见分遣诸臣募兵至募到几何堪用几何查点何人部署何将确然奏报则未也见京营兵著科道部臣分练通州兵著练臣总练至材官蹶张分数若何投石超距练成若何确然奏报则未也近又行屯田增筑蓟镇诸口城堡矣乃图上方略何处平衍可屯何处险要可筑确有成画如赵充国张仁愿则未也宜严立程限毋得如前朦胧延缓违误者重加处分其边报务令侦得情形急如星火庶责成严而肤功可奏矣  上以其所奏多切时务著该部即看议具奏
　　○工科给事中方有度言近台臣徐景濂＜锍-釒＞进药移宫事票拟者欲宣付史馆似若以吏为一人一家私物者夫宣  先帝圣德考终是矣能宣李可灼不进红丸乎方从哲不赏奸乎宣宫闱等事  皇上所亲见是矣能宣无选侍殴辱之  圣谕乎能宣无选侍触忤之  圣旨乎若使奉前后旨并书则一事自相抵牾何谓信史得旨国史传信万世但当据实直书李可灼已有旨处分移宫亦曾奉传谕何必争论这所奏著并付史馆参酌
　　○禠总兵王国梁职回卫国梁先以京营副总兵随兵部尚书张鹤鸣赴关题加总兵职衔未几营调宣府兵部不与题覆复称疾求去鹤鸣为之代请兵科给事中李遇知赖良佐交章言国梁关门无几而借宣镇为脱卸之地脱卸未得而借餋病为护身之符并参鹤鸣扶同欺蔽鹤鸣为代辩署部侍郎张经世覆言国梁方咨镇守宣府旋题夙有痰疾则其规避也不问可知且国梁于辽沈初失之时与郭增辉俱调援辽增辉赴援稍迟已经逮问而国梁竟自营留岂可复用  上是之
　　○命廷臣集议抚虏事宜时总督王象乾经略王在晋合＜锍-釒＞以关外事势不得不用虏以救目前议斟酌新旧赏额计犒西虏虎墪兔憨等八大营哈喇汉夷粆花巴领等二大营歹青昂洪剌麻速班大儿等六枝每岁费可百万兵部覆言为目前安危计则以我金缯资彼捍御势似不得不出于抚以日久利害言则汉物有穷夷情无厌抚又恐不得不诎于终且时迫费剧谋贵佥同乞敕大小九卿科道会议停妥  上从之限三日内回奏
　　○巡抚山东右佥都御史赵彦驰报捷音言都司杨国栋等追败妖贼解曲阜郯城之围兼复峄县  上命叙杨国栋等功仍敕夏镇未平速进兵会剿
　　○总督川湖云贵张我续参赞画太仆寺少卿刘时俊言大兵攻克佛图关樊龙自城垛投诉称为乡官刘时俊投密书所误彼时即馈以金刀护膝等物同盟兴师臣料时俊必不为此但各道见其门下兵船二十余只与贼交通送米盐火药俱莫之禁物议纷起乞令暂卸兵权回籍  上以时俊素受国恩逆贼诉词未可轻信著暂回籍仍行抚按官查实回奏以凭处分
　　○四川巡抚朱爕元巡按御史张论亦以时俊构夷有迹会＜锍-釒＞纠之报已有旨
　　○升南京太常寺少卿添注耿廷柏为太仆寺卿管京营少卿事兵部郎中李餋冲为固原兵备副使
　　○补贵州道御史张爌广西道御史刘廷佐
　　○升独石城守备李承恩都司佥书管宣府新游兵营游击将军事从宣大总督董汉儒之请也
　　○丙申吏科给事中陈熙昌言山海弹丸一城耳各道监军赞画累累若若多一官祗多一官之营窟乞行经臣查核可裁者咨回吏部改用又言援辽粤兵已到关非厚为鼓舞无以安其心总督张我续原为援黔乃规避夔门宜责令刻期进剿募兵御史游士任奉命监军士哗卒逃谁执其咎宜责令督兵扑灭邹滕之贼以赎前愆  上曰榆关司道太多委为不便著即行与经略官酌议裁省张我续著催令进剿余著该部作速议覆
　　○升少詹事张邦纪为礼部右侍郎兼侍读学士管理贴黄  实录副总裁＜锍-釒＞辞不允
　　○丁酉御史陈保泰＜锍-釒＞参登抚陶朗先赞画何栋如欺君盗饷乞彻底清查御史游士任兵部主事陆燧领帑募兵至今未见赴任遨游逍遥恣行冒破乞速勘回奏  上曰诸臣负君违法岂得容隐都著穷究明白该部院知道
　　○御史施梁条时事可忧九款一曰丘民有轻  天子之心谓妖贼徐鸿儒等攻城陷邑敢逆言行一曰青衿有轻名教之心如文时光何光显等诟辱台臣犯上无等一曰憸人有轻言路之心宵壬得志权势高张触邪之章反见诋于戚畹考察言官之说实发于贪横之幕臣顷  皇上涣发德音一日而复帅众等六人此诚古帝王盛举然台臣尚有王心一刘重庆贾继春江秉谦省臣尚有朱钦相倪思辉侯震旸熊德阳韦蕃诸人创艾已深赐环未及一曰诸司有轻功令之心或覆请无期或奉行不力即注销之法申饬之严  天语频频几于充栋而卒无柰其宪宪何也一曰卒伍有轻将领之心迩来骄悍成风嚣凌日甚如台州王元辈之驱逐把总户部新兵之拆屋坏垣等军律于儿戏视将领若赘痝一曰白徒有轻名器之心自辽左多虞募兵令下走空游闲突然守备书佣优卒倐尔参谋甚至废弁贾祥夤缘部劄招集群凶所过驿骚恣行剽掠一曰孽戚有轻国法之心郑餋性父子既经参论奉有自奏保全之旨竟等弁髦盘踞辇毂略无归念一曰夷狄有轻中国之心奴酋犯顺诸虏亦皆蠢动讲贡谋赏要我以不可从之事挟我以不得不从之势一曰藩王有轻  祖制之心郡爵载在诸王表者昭昭可考兹秦藩中尉赴本等而请郡王之封虽曰空衔实为崇号违训背礼孰甚于斯恐率此以往将要例为不足遵得旨存机等空爵著礼部遵屡旨即拟正号一并册封朱钦相等不准起用余已有旨
　　○戊戌  仁孝文皇后忌辰  奉先殿行祭礼遣安远侯柳昌祚祭  长陵
　　○大学士沈＜氵隺＞参刑部尚书王纪二大罪一佟卜年杜茂刘一巘等奉旨拏问迁延不审一保护熊廷弼言未可即杀乞将王纪罪斥  上以大臣当和衷为国何必忿争佟卜年等著速问明具奏
　　○太常寺少卿高攀龙疏陈  圣明务学之要内参方从哲崔文昇郑养性等得旨这所奏已经大小九卿科道等衙门会奏明白奉旨处分再不许牵扯生事高攀龙不遵明旨又来渎奏其选侍触犯  圣母朕岂不报但看  皇考优待如何又言朕非孝本当重处姑着罚俸一年该部知道
　　○刑科给事中霍守典言  先帝以尧舜之主一月上昇说者咸咎太监崔文昇寺臣李可灼今可灼令抚按拏送法司而文昇未经究问乞并付法司严鞫  上报已有旨
　　○工科给事中尹同皋请选将练兵并荐抚臣朱爕元等宜加衔拔用下部
　　○山东莱州府地震
　　○南京吏部等衙门孙玮等各捐俸一年助饷报闻
　　○差户部江西司员外郎萧思似管昌平镇仓
　　○己亥协理戎政太子太保兵部尚书黄克缵屡疏请告  上允之命加太子太傅仍驰驿去
　　○兵部尚书张鹤鸣视师复命疏陈八款一曰广宁逃将宜正法一曰关上精兵当厚储一曰渡海兵饷宜速一曰抚虏钱粮宜急一曰宁前兵马当设一曰辽民壮丁当处一曰支饷需索宜禁一曰经略事权当重复参总兵江应诏言臣闻应诏携重赀入京浼有力者游扬倡议欲谋不受总督经略节制昔李愬平淮蔡櫜鞬迎裴度于道左戚继光何等功勋介胄叩总督于堂下应诏岂能出李愬继光上而可恃恩骄悍轻坏成规得旨览奏各款深于疆事有禆该部即便议覆
　　○御史练国事言关门一带有经督二臣之协力又有辅臣之视师似可无烦过虑惟是近关之内不可无大兵接济近畿之外不可无大兵训练乞责令遵化及宣大山东山西河南诸抚臣各练精兵一万一以壮山海之后劲一以备勤王之徵取  上然之着行与各该巡抚官上紧训练以备缓急
　　○叛将孙得功为奴酋第五子所杀歹青下达子复杀第五子经略王在晋奏闻
　　○庚子南京河南等道御史曾熙丙等言全辽沦亡之祸始于开原之撤防开原撤防之故繇于旧抚周永春之手书鸠司爰书具在杨镐活口犹存今镐等俱以丧师失地拟罪独永春尚尔漏网乞并付法司得旨周永春屡旨着部院参奏如何久不题覆着上紧看明奏请处分不得再延
　　○兵部署部事左侍郎张经世等言抚虏事宜臣等奉旨会议虽议论少别而意见大同今日权宜之计不得不出于款督臣将百万之费备细胪列除旧赏及琐数不具论其谓去年秋季未领应补赏银十万两是今年补领则赏明年则否其谓哈喇慎夷兵悬赏银十万两是助兵则赏不助则否其谓讲折夷使吃食犒赏等物约用银十万两是讲款之初则赏款后则否其谓插汉进兵赏银十万两是进兵则赏不进兵则否其谓朵颜等夷兵三千堤防守关者岁该月犒银六万五千两又谓插汉哈喇慎二大营防守广宁宁前夷兵二万名岁给犒银三十六万是来守则赏不守则否实有其人则赏无其人则否此数十万者虽先时预拟然终未可据为一成之数而给赏时犹得以临期酌裁者也但当此三空四尽之时各该衙门虽有额解银两未足济用乞于内帑慨赐给发仍敕边臣借款修备毋恃款而忘备得旨抚赏事宜既会议明白着于额内紧急钱粮先发应用余俟续发便行与经督官用心料理毋误事机
　　○赐原任大学士张位祭九坛加祭四坛开圹合葬仍令与谥以其有功国本久著公论也
　　○加顺天巡抚李瑾通州巡抚王国祯各兵部左侍郎照旧巡抚从御史倪应眷冲边需才之议云
　　○差工部屯田司主事陆之祺管惠通河
　　○辽东经略王在晋题补监军道兵备副使袁崇焕
　　○狭西巡抚吕兆熊劾关南道布政使司右参政杨尧华以病致仕
　　○辛丑改太常寺少卿管国子监司业事董其昌仍以少卿兼翰林院侍读学士纂修  实录
　　○原任大学士方从哲因会奏得旨具疏待罪  上以事情处分以定恩典原酬积劳不许辞
　　○先是枢辅孙承宗建议蓟辽分设大将奉有钦依命江应诏驻山海而以东协山石燕建四路隶之马世龙驻三屯而以中协马松喜太四路隶之西协总兵拟驻遵化而以石古曹墙隶之
　　○经略王在晋总督王象乾等以永平设镇原为山海之援则东协四路最为吃紧而中西八路次之今取其镇永平者驻三屯则去山海有四百里之遥于应援为疎又取其镇三屯者移遵化则去三屯仅六十里之近于建牙为赘于是议更置以东协四路分之应诏世龙以中西八路并之新推总兵孙祖寿下部议覆
　　○时署部事张经世与侍郎陈邦瞻主经督之议兵科右给事中周士朴言三将分布已定不宜削此益彼致开不和之端复责经世谓该部向者涕泣出关毋再模棱两可经世因历陈出镇始末且言臣生平从不作儿女态闻命即行不避艰险关内关外万目共见士朴亦小之乎视臣矣乞赐罢斥  上慰留之
　　○陈邦瞻亦言更镇之议臣实与经世同心不宜舍臣而独求多于经世乞并罢臣  上曰三将分镇原系辅臣承宗议定遽欲更改是否妥便当从长酌议陈邦瞻何为以此求去疆事紧急还同心共济毋蹈前辙
　　○先是经略王在晋津抚毕自严各请以闽兵淮兵渡海接济毛文龙兵部覆议言闽兵原议防津故仅给安家银六两兹欲令渡海各宜补四两以足十两之数仍照例各钦赏一两领兵官侯锐已经弹劾姑令戴罪押兵前往而升坐营覃维阶守备文士叙等都司佥书俱听毛文龙节制淮兵责御史游士任辽兵责道臣刘国缙亟行挑选一并督发其船只器械乞行津登抚臣速为料理行月粮乞令户部仍照原题十五万处给俱在七月内勒限报完得旨这应援毛文龙各兵俱依议行侯锐已经参论是否堪用并各将官尔部还酌量停当来说寻部覆侯锐革职以都司杨联璋代之
</div>
    <div class="pagination">
<a href="明实录熹宗实录_page34.html">上一页</a><span>...</span><a href="明实录熹宗实录_page30.html">30</a><a href="明实录熹宗实录_page31.html">31</a><a href="明实录熹宗实录_page32.html">32</a><a href="明实录熹宗实录_page33.html">33</a><a href="明实录熹宗实录_page34.html">34</a><span class="current-page">35</span><a href="明实录熹宗实录_page36.html">36</a><a href="明实录熹宗实录_page37.html">37</a><a href="明实录熹宗实录_page38.html">38</a><a href="明实录熹宗实录_page39.html">39</a><a href="明实录熹宗实录_page40.html">40</a><span>...</span><a href="明实录熹宗实录_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
