<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 417 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 417 页/共 523 页
  </h1>
  <div class="content">
   ○癸酉。谕内阁、御史石承藻奏、江湖水次、设法巡缉一摺。据称两湖地方、从前各督臣认真缉盗、水次肃清、近来劫案甚多、皆由缉捕不密之故、请定水面缉捕章程等语。两湖及三江地方。长江延亘数千里。帆樯云集。其闲奸宄潜伏。较之陆地稽察尤难。现在直省城市乡村。严行保甲。匪徒无所栖止。或遁入水乡。亦事之所有。著传谕湖北、湖南、江南、安徽、江西、督抚。各于所属江湖水面。认真稽查。或船只编列号次。责成地方营汛文武员弁、慎密巡防。以期摘奸发伏。有犯必惩。用补保甲所不逮。务各实力整顿。勿令吏胥扰累。以副朕戢暴安良至意。　　

○又谕、衡龄奏审明窦大有赴京诬控刘士荣等各款、将窦大有拟军一摺。所拟殊未允协。窦大有挟嫌捏控多款。甚至将刘士荣等、编造平西王等名号。列入呈内。试思刘士荣等、若果有此等名号。即系悖逆。厥罪甚重。今既讯明诬捏。自当律以反坐。若谓呈词为张型贤所遗。张型贤先经身故。现系窦大有出名赴控。即当以伊当其罪名。该抚仅将窦大有照蓦越赴京告重事不实例。问拟充军。未免失之轻纵。窦大有一犯。应照诬告叛逆未决例问拟。所有全案罪名。著刑部另行核议具奏。　　

○又谕、本年朕阅看官兵射靶。镶红旗护军营官兵。并无一人中五箭者。即中三四箭者亦少。十三日该旗护军参领景泰、射箭二枝。均未到靶。业经降一级调用。本日该旗护军佛保、射箭二枝。内一枝亦未到靶。佛保著革退护军。作为马甲。此皆该管护军统领。平日不能妥为训练所致。护军统领秀宁、著交部议处。　　

○以大常寺少卿舒宁、为卿。　　

○旌表守正捐躯安徽太和县民昝迎春妻张氏。　　

○甲戌。上还宫。　　

○乙亥。上御太和殿视朝。王以下文武升转各官谢恩。　　

○幸圆明园。　　

○旌表守正捐躯山东郯城县民樊普瓌妻刘氏。　　

○丙子。上御勤政殿听政。　　

○谕内阁、御史果良额奏、敬陈管见一摺。据称近日外省府厅州县等官。有降调捐复及丁忧离任者。该督抚往往奏留本省。各部指名奏留司员。并有将应推升郎中之员外郎、于未出选缺之先。奏留本部者。请嗣后毋得率行奏留。以杜奔竞等语。所奏是。近来降调捐复人员。率多奏留本部本省。几似相沿成例。至丁忧推升人员。奏留尤属非宜。此中实难保无徇庇。若人地实在相需。亦难一概禁止。嗣后各部、及外省奏留人员。必该员缘事本案。系属公过。且平日办事实有劳绩可据者。均于摺内详细声叙。候上□日酌定。其余不得纷纷渎请。以杜夤缘而肃吏治。　　

○谕军机大臣等、喜明等奏、驳饬廓尔喀王来禀一摺。廓尔喀与披楞、彼此争斗。既在边境之外。总当置之不问。廓尔喀王来禀所称、恳求转奏。敕谕披楞各守边界。并称披楞之人。偷探唐古忒路径。在尼增达拉等十五处屯扎。其意总欲求天朝帮助伊国。加兵披楞。故为此虚词耸听。喜明等即遵照前上□日。严加驳饬。自为正办。该国王如仍遣人赍表来藏。当谕以尔国与披楞尚未释争。所进表文。不便转奏。大皇帝抚有万国。一视同仁。从无偏助一国之事。设此时披楞造作言词。来天朝赴诉。岂肯即助披楞、加兵尔国乎。如此绝其觊觎。该国王自不敢怀诈饰词。再来渎请。至藏地一带边界。喜明等当督饬营员。密为备御。如披楞人等、果有阑入边界之事。则当示以兵威。俾知震慑。以固边圉。将此谕令知之。　　

○以宗人府府丞蒋祥墀、为都察院左副都御史。　　

○丁丑。谕内阁、据百龄等奏、常格于苏州藩司任内。滥行借动羡余银一万四千余两。内多竟未详明、私行借放者。除追还二千七百余两外。尚有未归银一万一千二百九十一两零常格著即革职。限一年内将前项银两照数赔出。就近呈缴户部。如限内交足。奏明酌量赏给差使。若逾限不完。交刑部从重治罪。余著照该督等所奏办理。　　

○谕军机大臣等、百龄等参奏、原任常熟县知县黄鹤一摺。已降上□日将该员革职拏问。交百龄审办矣。江省州县亏缺累累。现在痛加整顿。其尤甚者。自当重办一二员。俾通省咸知儆惕。黄鹤前于江阴常熟两任内。共亏银至八万余两之多。其丁忧回籍时。已在十八年该省清查之后。乃于缺交之项。全无措缴。或坐拥厚赀。在原籍置买房地。或为子弟捐纳职官。皆当以侵蚀入己论罪。著百龄等于黄鹤解到时。严加夹讯。如讯出以上各情。即将该革员拟以重辟。请上□日即行正法。以为阖省侵贪官吏之戒。将此谕令知之。　　

○戊寅。命于黑龙潭及觉生寺设坛祈雨。皇次子智亲王旻宁皇三子绵恺分诣拈香。　　

○谕内阁、御史福漳阿奏、留京王大臣、每遇赴阁请安、及验放职官日期。离恭设合符之处较远。请令不直宿之王大臣前往。专责直宿者看守合符。并随围护宝。添派内务府郎中员外一二员。护宝请宝官员。每次加领马一匹。以备更换等语。所奏糊涂已极。太不晓事。从前留京王大臣。并不日夜在内直宿。嗣派令轮班内直。稽察一切。并看守合符。已足以昭慎重。若如该御史所奏。由文华门至内阁。跬步之地。已不可离。岂必将合符刻刻护持、方为慎重乎。至随围护宝。内阁例派官员。已不为少。兼有兵丁随护。该御史忽请派内务府司员协同照料。更属毫无干涉。护宝请宝官员。定例每员领马二匹。从无迟误。兹遽请加增。若他项紧要差使。俱援以为请。又安得如许官马增给耶。所奏俱不可行。著无庸议。　　

○又谕、先福奏、查出藩库滥借银两、分别追赔一摺。藩司为阖省钱粮总汇。库贮出纳。例皆详院报部。其各属应起解、应寄贮、各款钱粮。惟恐州县或有侵挪。必令赶解司库。既存贮司库之后。则责在藩司。丝毫不容滥支滥借。若藩库先不出纳维谨。其何以慎帑项而杜敝□大端。此案原任皋兰县知县丁阆洲、借支藩库寄贮谷价未完银九千六百余两。即著于该家属名下、勒限一年追缴。逾限不完。照例监追。并将未完之项。于已故藩司陈祁家属名下、追缴一半。其余一半。在接任正署各藩司名下、各按在任年月摊赔。先还原款。以示惩儆。仍恐该藩库私行挪借者。尚不止此款。并著先福彻底详查、据实具奏。　　

○又谕、晋昌等奏、审明移驻宗室喀勒明阿、强奸良人妇女已成、照例定拟一摺。宗室移驻盛京。原令其安静守法。渐渍淳风。乃喀勒明阿、在彼恣意游荡。先经调奸罗洪氏未成。兹复将民妇阎汪氏踢打多伤。强行奸污。实属横肆不法。该将军等拟以绞候。此等凶淫之徒。若不立即惩办。无以儆众。著晋昌即带同管理宗室之文弼、杰信、禄康、三人。将喀勒明阿押赴本营。监视勒令自缢。以昭炯戒。德克金泰、随同喀勒明阿、硬进阎汪氏院内。见其殴打行强。并不阻止。亦属不法。著即移驻吉林。交富俊等严加管束。傥再滋事端。奏明从重治罪。张七即张义、系宗室逐出跟役。仍敢引诱喀勒明阿、屡次游荡。且据该犯供认、曾向罗洪氏等威吓。实属凶恶。不必发往伊犁。即将该犯在于宗室营房前永远枷号示儆。管理宗室之文弼等、平日漫无约束。致有此不法之案。均属无能。郎中文弼、杰信、俱著降为员外郎。主事禄康、著降为笔帖式。仍责令认真管束。以赎前愆。此上□日通谕宗室觉罗知之。　　

○军机大臣等议覆、直隶提督徐锟奏、请将赤峰、建昌、朝阳、三营十汛守兵、减改步兵一摺。查该处蒙古民人杂处。弹压缉捕。关系紧要。所有额设之兵。自嘉庆十六年定议后。马兵步兵均已足额。守兵尚未募齐。缘守兵月支钱粮。不敷养赡。势难强之入伍。既据该提督援照多伦诺尔改守为步之案应准其将守兵六百六十二名。改为步兵三百三十一名。按照兵数。分隶三营十汛。责令该提督速为募足。一体认真操练。以成劲旅。从之。　　

○命礼部右侍郎王宗诚、在上书房行走。　　

○以吏部左侍郎吴烜、署工部右侍郎。　　

○以内阁学士姚文田、为兵部右侍郎。　　

○以镶黄旗汉军副都统阿兰保、为镶红旗护军统领。　　

○己卯。谕内阁、御史胡承珙奏、请详定保甲法制、以昭核实一摺。保甲之设。除莠安良。最为善政。然行之核实与否。仍视乎官吏之贤愚。地方官果能经理合宜。则四境之内。如烛照数计。何奸不察。何敝□大不除。若视为具文。悉诿之奸胥蠹役。则虽逆犯凶渠。潜匿境内。亦复懵然不知。于事奚益乎。著各直省督抚、留心访察。如州县中能于保甲事宜尽心整顿者。即当明示奖励。登之荐牍。其草率废弛者。立即纠参。以惩庸劣。至各州县于所属之牌头甲长。当令本牌本甲公同结保。择诚实可信之人。专责以稽查匪徒。辑安闾党。其一切供应拘遣杂差。不得概令承充。以致良民惧干赔累。视为畏途。该州县仍不时查察。其能举发奸宄。秉公奉法者。加以奖赏。如有窝藏匪类。诬诈善良者。严行究办。庶劝惩公而人思自励。良法美意。行之久而其效益彰矣。将此通谕知之。　　

○又谕、御史胡承珙条陈厘整风俗一摺。所奏多不可行。如所称卖药之徒。刊方牟利。应由该坊官自行查禁。不值降上□日严办。其小民拜认义父义子。习俗相沿。亦难明示厉禁。至妇女入庙烧香。牙侩把持行市。久已载在禁例。若如该御史所称、市口停车。井边担水。皆须一一查禁。科条烦琐。实以病民。殊于政治无裨也。所奏均毋庸议。　　

○总理行营王大臣绵课等议奏、巡幸木兰、安设大营规制。添派扈从各项官兵。并进哨翊卫事宜十三条。绘图呈览。从之。　　

○庚辰。上幸万寿山。诣广润祠拈香。　　

○举行嘉庆十九年大计。直隶、卓异官十五员。不谨官一员。浮躁官三员。才力不及官二员。年老官三员。有疾官三员。奉天、卓异官二员。有疾官一员。福建、卓异官九员。罢软官一员。才力不及官四员。年老官五员。有疾官三员。湖北、卓异官十员。罢软官二员。才力不及官二员。年老官三员。有疾官一员。湖南、卓异官十员。不谨官一员。浮躁官一员。才力不及官一员。年老官六员。河南、卓异官十二员。不谨官一员。浮躁官一员。才力不及官五员。年老官六员。山西、卓异官十二员。不谨官一员。浮躁官二员。罢软官一员。才力不及官一员。年老官四员。有疾官五员。四川、卓异官十五员。不谨官一员。才力不及官四员。年老官八员。有疾官三员。广东、卓异官十二员。不谨官一员。浮躁官二员。罢软官二员。才力不及官三员。年老官三员。有疾官三员。广西、卓异官七员。不谨官三员。浮躁官二员。罢软官一员。才力不及官一员。年老官三员。云南、卓异官九员。不谨官一员。浮躁官一员。罢软官一员。才力不及官二员。年老官四员。有疾官一员。贵州、卓异官六员。才力不及官二员。年老官四员。有疾官四员。南河、卓异官三员。年老官二员。东河、卓异官一员。才力不及官一员。有疾官一员。吉林、卓异官一员。分别议叙处分如例。　　

○辛巳。谕内阁、先福奏、征兵借支银两、吁恳缓期扣还一摺。据称前此甘省派往河南陕西征兵、先后借支整装银两、计马兵每名在二十两以上、步守兵每名在十二两以上、为数较多、若照例分八季扣还、养赡竭蹷、请缓作四年扣还等语。绿营征兵。借支整装银两。定例马兵准借十两。步守兵准借六两。今所借之数。多逾一倍。以致不能依限扣还。系由当日办理浮滥。著该督查明此次征兵。各按其定例应借十两六两之数。仍分八季扣还。其于例外多借之项。著落各该省经手滥支之员。如数赔补。以清帑项。　　

○又谕、此次阅看正蓝旗护军营射靶。官兵一百人内。并无一人中五箭者。中三四箭者亦少。弓力亦软。此皆该管护军统领。平日并不认真操演。护军统领长庆、著申饬。嗣后务将该管兵丁。留心妥为训练。以期精锐。　　

○两广总督蒋攸铦参奏、徇纵营兵备弁。请分别革审一摺。得上□日、此案营兵吴武升。于黑夜头缠红布。口吹牛角。挨家贴符。本自骇人耳目。该典史戴振、查拏讯究。因其出言顶撞。掌责押候解县审办。并非多事。乃营兵冯日升等、辄敢挟嫌。将该典史扭辱。并将弓役殴伤。实属目无法纪。不可不严办示惩。著该督等即饬将滋事兵丁五名、锁拏解省。审明定拟具奏。其有心徇庇之守备余君升、千总沈文明、著革职。漫无约束之参将德兴、著解任。一并归案质讯。　　

○壬午。颁御制官箴二十六章。宗人府箴曰。朱果源长。本支百世。蕃翰羽仪。邦家屏卫。庆衍天潢。祥绵帝系。宗正设官。永彰法制。教孝教忠。孚诚孚惠。追思旧风。时怀勉励。作求不愆。凛承绍继。尔王尔公。同舟共济。内阁箴曰。纶扉重任。秉国之钧。调元补衮。寅亮忠淳。统摄百辟。光辅一人。宣猷赞化。致君泽民。万邦为宪。庶绩咸循。济川作楫。正直清纯。素餐备位。政治难伸。予违汝弼。毋忽谆谆。翰林院箴曰。金马玉堂。深严清密。立本储才。黜浮务实。葄史枕经。身度声律。勿耽词章。藻采飘逸。研炼典谟。精勤作述。于度于咨。不言温室。虚饰屏除。彬彬文质。诞告儒臣。正心正笔。吏部箴曰。职司邦治。夙夜心殚。首冠六部。统理百官。铨衡黜陟。其慎其难。藻镜朗烛。表正形端。科条恪守。典籍勤观。考课贤否。真伪详看。选举平允。计要不刊。佐朕用舍。社稷永安。户部箴曰。宇宙财赋。养天下人。会计众寡。度支平均。经费有则。节俭常循。财货非宝。邦本惟民。上损下益。上聚下贫。盈虚消息。出陈易新。安危所系。察理最真。懋修厥职。时绎丝纶。礼部箴曰。立极建邦。天经地义。格神和民。宣化图治。五伦五常。三德三事。幽明崇卑。秩宗定位。轨度率由。昇平可致。先务俗成。允资咸备。直亮寅清。本根培植。莫大于礼。容台励志。兵部箴曰。九伐掌握。任重夏卿。举优黜劣。克诘戎兵。八旗子弟。＜闲＞练俊英。直省将士。选择详明。考牧蕃庶。坰野充盈。城戍邮驿。毋紊期程。敬修职业。七德用宏。昭宣我武。永绥大清。刑部箴曰。辅治以刑。必慎律令。哀矜常存。万民之命。听断允详。宅心公正。死不复生。岂忍陷阱。宜保善良。力除枭獍。姑息纵凶。益滋强横。狱讼繁多。敝俗日盛。咨尔皋陶。咸中有庆。工部箴曰。居民时利。董率司空。五材调济。职思考工。备物致用。谨度程功。去华就实。朴素是崇。缮修营造。吉叶栋隆。河堤巩固。水利疏通。节所当节。虑周始终。予惟尚俭。常念卑宫。理藩院箴曰。东国开基。蒙古勋旧。久缔丝萝。世臣华胄。四十九旗。新疆营堠。大漠极边。抚绥在宥。禁令录功。黜陟封授。院事实繁。承政敬懋。公正廉明。怀柔包覆。中外一家。覃敷福佑。都察院箴曰。明目达聪。责在御史。彰善瘅邪。整纲饬纪。铁面霜威。纠慝绳诡。私惠勿酬。私讐勿毁。敢谏不阿。忠贞常矢。言出如山。心清似水。勉尽丹忱。非图誉美。民隐敷陈。治隆患弭。通政司箴曰。通政立朝。九卿行列。职有攸司。官非虚设。直省本章。按日校阅。程限详稽。迟速甄别。违式劾参。勿先漏洩。登闻鼓厅。事期明彻。覆盆莫伸。立予昭雪。上达下情。治功最切。大理寺箴曰。明刑大理。古廷尉卿。民命至重。罪疑惟轻。期于予治。务得其平。刻则近酷。纵恶伤生。折衷求实。谳狱详精。存心宽恕。执法原情。会议必慎。救误扶倾。切忌缄嘿。思义顾名。步军统领衙门箴曰。昔执金吾。今名统领。城郭郊圻。八旗万井。生齿日繁。颇有顽梗。首善之乡。岂容不逞。豪霸必除。奸宄知警。要任惕承。国钧是秉。心主忠诚。政济宽猛。汝和钦哉。慎修思永。顺天府尹箴曰。三辅帝都。京兆要职。抚绥乡闾。翦剔盗贼。奖拔才能。劾除贪墨。去莠安良。洗荡邪慝。有守有为。以引以翼。遐迩观摩。四方表则。五日存心。尸位素食。民具尔瞻。抒城竭力。八旗都统箴曰。天造草昧。神武开基。股肱心膂。辨色建旗。满洲蒙古。肇定鸿规。归附既众。汉军次之。分二十四。典则昭垂。百七十载。户口蕃滋。渐忘旧俗。日就恬嬉。力图复业。念兹训辞。总督箴曰。总督军兵。自前明始。我朝因之。各省分理。专司绿营。申令法纪。＜闲＞阅宜勤。精练将士。禀命九重。受钺万里。设兵卫民。驱除奸宄。有勇知方。辨别臧否。安不忘危。昇平可企。巡抚箴曰。寰区庶民。委托巡抚。激浊扬清。知其甘苦。遇歉亟拯。尽心救补。格彼愚痴。筹思生聚。常存公忠。毋任喜怒。穆如清风。化若时雨。可望小康。德洋泽普。咸矢敬勤。敉宁疆土。总河箴曰。千里黄流。自西北至。挟沙而行。今益难治。齐豫淮扬。总河设二。官吏分司。共筹一事。土性不同。制宜因地。固守堤工。修防攲坠。救敝□大补偏。克勤励志。永保安澜。勋隆福积。总漕箴曰。食先八政。邦本为农。岁稔谷获。千箱万钟。七省转运。天庾正供。河路虞滞。帆樯相从。停泊宜顺。风信恐逢。抵通迅速。回棹接踪。日不暇给。行春兑冬。勿惮跋涉。长勖寅恭。学政箴曰。士冠四民。储才卓荦。成俗化人。允赖讲学。正道昌明。非心浣濯。考选菁莪。公平拔擢。有德斯纯。浮华终驳。为国养贤。愚顽渐觉。经正意端。趋向远浊。本立道生。惠泽沾渥。盐政箴曰。盐法讲求。因民所利。国课攸关。设官分治。徵收督催。酌中定议。丰歉不齐。审时度地。贵贱均匀。疏通壅积。淡食既除。销引免累。缉私必严。谨防作伪。征榷公平。闾里恩被。布政司箴曰。直省政治。惟汝承宣。旌别淑慝。黜劣兴贤。水旱赈恤。力救颠连。出纳钱谷。职守毋愆。清忠敬慎。刚直贞坚。爱民节用。持正戒偏。祛邪奖善。化美俗迁。凛思勿懈。史册永传。按察司箴曰。臬事汝司。民命国脉。念切祥刑。惩一警百。振挈纪纲。剔除恶逆。听讼勤明。洗冤立释。狱不稽留。平反保赤。法律聿修。宪度日辟。封章勿迟。慎理邮驿。尽职殚诚。九有沐泽。将军箴曰。将军之职。与古迥殊。八旗禁旅。生聚帝都。日增月盛。分驻寰区。星罗棋布。奕禩良模。旧习常守。汉俗勿趋。国语熟练。步射驰驱。先养后教。心洽诚孚。训尔营队。巩我皇图。提督箴曰。天下屯营。难以数计。提督总兵。官阶次第。副参游都。统归节制。选拔必公。勿贪货币。练士必勤。奖劝力艺。老弱汰除。采择精锐。备足患消。金瓯永卫。为国干城。钦承勿替。　　

○谕内阁、常明奏、特参办理轻纵之总兵、及现在筹办进巢

□刀瞻对缘由一摺。据称该督因筹巢□刀中瞻对一事、行次炉城、接据罗声皋禀报、中瞻对番酋洛布七力、畏惧兵威、缚献凶夷朗结七力等十一名、该酋央恳上瞻对、及啯噜阿色各土司等、保伊出见、愿以土司印信号纸、给伊子阿更承袭、该酋徙居于五百里外之啯噜土司地方、以当发遣、该镇已允其所请、遣令回巢、一面彻退官兵、现在两路官兵、均已彻出数程以外、土兵亦皆散而归巢、该督与总兵罗思举、另行酌筹进兵道路、相机办理等语。中瞻对番酋洛布七力。连岁侵扰各部落。并敢拒伤官兵。情罪重大。必须巢□刀办示惩。官兵已攻克宗木多山梁。进击河东碉寨。正当乘胜直前。扬兵威而寒贼胆。乃罗声皋率听洛布七力畏惧兵威之词。遽准其所请。遣令回巢。即一面彻退官兵。专擅糊涂。办理错谬。常明请将罗声皋革职。作为兵丁。未足示儆。罗声皋著革职拏问。交该督严审定拟。奏明请上□日。又据奏、阜和协都司图棠阿、前因查办西宁贼番抢劫之案、禀称行至德尔格忒土司地界、该土司带领头人在阿隆沟住扎、阻止不令前进、现在常明亲抵该处、查知德尔格忒土司、调派土兵、协同官军进巢□刀中瞻对、备办牛马粮食甚多、极为恭顺出力、访查前此并无阻拦图棠阿之事、该都司因入境后、该土司未经远接伺应、捏词妄禀等语。抚驭土司番部。全在秉公劝惩。以服其心。若图棠阿之妄禀洩忿。只图快其私意。罔顾国事。甚属可恶。图棠阿著革职拏问。交该督严行审讯。恐尚有需索不遂、骚扰恐吓情事。如讯得实情。著即从重定拟具奏。毋稍徇纵。　　

○两广总督蒋攸铦奏、拏获广东积年逸盗多名、出力员弁。署游击张仁等、升叙有差。　　

○以四川懋功协副将卢廷璋、为松潘镇总兵官。　　

○甲申。云贵总督伯麟奏报、巢□刀捕野夷出力人员。赏都司方振奎、花翎。都司赵琦等、蓝翎。余升赏有差。　　

○添设云南腾越镇马鹿塘大坝二汛。驻千总一员。外委二员。兵一百七十名。从总督伯麟请也。　　

○铸给湖南保靖营中营中军守备、右营守备、关防。从署湖广总督张映汉请也。　　

○以先贤孟子后裔继烺、袭五经博士。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十年。乙亥五月乙酉朔　　

○丙戌谕内阁、御史孙世昌奏、畿民烧香之习复萌、请饬查禁一摺。妇女入庙烧香本干例禁。各庙宇如有男女混杂喧阗拥挤者。地方官自当随时查禁。至乡民烧香拜庙。久成习俗。若概行禁止。恐转启讹索之敝□大。惟聚众作会。皆系不安本分之徒、从中倡率。业经降上□日饬禁。著步军统领、顺天府、五城、留心查察如人众聚集。有匪徒混迹其中。即密加访拏。亦可藉以收诘奸之效。其寻常入庙瞻礼者。不得藉端禁阻。以杜纷扰。　　

○丁亥。孝诚仁皇后忌辰。遣官祭景陵。　　

○刑部奏、审讯知府王树勋、系僧人朦捐、已据供认属实得上□日、刑部连日研讯王树勋一犯。据供前在广慧寺为僧时开堂说法。曾有官员及举人生员等数人皈依受戒、现任仓场侍郎蒋予蒲、亦在受戒之列等语该犯假托佛法。耸惑听闻。从前破案时办理轻纵。兹经供指确凿不可不加以惩处。蒋予蒲尔时已为内阁侍读学士。系四品京堂官。乃惑于异说。受彼五戒。实属有玷官箴。无颜出仕。蒋予蒲著即革职。此外被惑之人。除已故无庸置议外。其余俱应斥革。著刑部查明参办。其王树勋供词审讯明确著即按律定拟具奏寻奏、拟发往黑龙江充当苦差得上□日、先在刑部枷号两个月。再行发遣。　　

○戊子谕内阁、本日奕绍等奏到管带移居宗室到沈日期一摺摺末声明将军晋昌尚未回省。又据文宁等奏到、安置移居宗室情形一摺。摺内首列晋昌之名。二摺均系四月二十一日自盛京拜发。晋昌公出未回。奕绍等行抵盛京。自系与文宁、诚安、贵庆、华连布、四人会同办理。伊四人连名具奏。应将晋昌未及会衔之处。于摺内声明、乃首列晋昌之名、合词入奏。非作伪而何。文宁、诚安、贵庆、华连布、均著交部察议。
  </div>
  <div class="pagination">
   <a href="清实录嘉庆朝实录_page416.html">
    上一页
   </a>
   <span>
    ...
   </span>
   <a href="清实录嘉庆朝实录_page412.html">
    412
   </a>
   <a href="清实录嘉庆朝实录_page413.html">
    413
   </a>
   <a href="清实录嘉庆朝实录_page414.html">
    414
   </a>
   <a href="清实录嘉庆朝实录_page415.html">
    415
   </a>
   <a href="清实录嘉庆朝实录_page416.html">
    416
   </a>
   <span class="current-page">
    417
   </span>
   <a href="清实录嘉庆朝实录_page418.html">
    418
   </a>
   <a href="清实录嘉庆朝实录_page419.html">
    419
   </a>
   <a href="清实录嘉庆朝实录_page420.html">
    420
   </a>
   <a href="清实录嘉庆朝实录_page421.html">
    421
   </a>
   <a href="清实录嘉庆朝实录_page422.html">
    422
   </a>
   <span>
    ...
   </span>
   <a href="清实录嘉庆朝实录_page418.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
