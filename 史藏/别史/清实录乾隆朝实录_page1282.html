<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1282 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1282 页/共 1860 页</h1>
    <div class="content">○刑部议奏、查律载、凡笃疾瞎两目、折两肢之类。犯杀人谋故斗殴应死者。议拟奏闻。取自上裁等语。笃疾奏请之条。原属国家法外施仁。曲加矜宥之意。而案情轻重不同。自应量为区别。如笃疾之人。并非有意逞凶。或被人欺凌。或衅起一时。适犯斗杀等案。情节本轻。原可悯其残废。量从宽典。若其蓄意谋害。有心故杀。此等凶顽。于法实无可宥。使因其笃疾。概为奏请。恐赋性凶很者。因有格外矜恤之律。或至倚恃笃疾。逞忿杀人。尤非辟以止辟之义。请嗣后笃疾杀人。罪犯应死者。实系斗殴致死。及戏杀误杀。方准其依律奏闻。取自上裁。其有蓄意谋害、及有心故杀者。俱应依律拟罪。不准声请。得旨允行　　

○命左都御史阿思哈在军机处行走　　

○以刑部郎中龙承祖、为江苏按察使　　

○丙子。谕、办理四库全书处进呈总目。于经史子集内。分晰应刻、应钞、及应存书名三项。各条俱经撰有提要。将一书原委。撮举大凡。并详著书人世次爵里。可以一览了然。较之崇文总目。搜罗既广。体例加详。自应如此办理。第此次各省搜访书籍。有多至百种以上、至六七百种者。如浙江范懋柱等家。其裒集收藏。深可嘉尚。前已降旨、分别颁赏古今图书集成、及初印佩文韵府。并择其书尤雅者。制诗亲题卷端。俾其子孙世守。以为稽古藏书者劝。今进到之书。于纂辑后。仍须发还本家。而所撰总目。若不载明系何人所藏。则阅者不能知其书所自来。亦无以彰各家珍弆资益之善。著通查各省进到之书。其一人而收存百种以上者。可称为藏书之家。即应将其姓名、附载于各书提要末。其在百种以下者。亦应将由某省督抚某人采访所得。附载于后。其官板刊刻、及各处陈设库贮者。俱载内府所藏。使其眉目分明。更为详备。至现办四库全书总目提要。多至万余种。卷帙甚繁。将来钞刻成书。繙阅已颇为不易。自应于提要之外。另列简明书目一编。祇载某书若干卷。注某朝某人撰。则篇目不烦。而检查较易。俾学者由书目而寻提要。由提要而得全书。嘉与海内之士。考镜源流。用彰我朝文治之盛。著四库全书处总裁等、遵照悉心妥办。并著通谕知之　　

○又谕、据李侍尧等参奏、电白县典史唐棠、于管解逃后为匪。例应绞决之王亚奉一犯。并不小心管解。致令脱逃。请旨将唐棠革职。并请将佥差不慎之知州麻廷璨等、一并交部严加议处等语。王亚奉、系在配脱逃、复行夥抢、逞凶拒捕、问拟绞决要犯。该典史唐棠、于接解时。理应小心防范。乃不亲督兵役看守。任其乘间脱逃。非寻常疎忽可比。唐棠、著革职拏问。其佥差不慎之知州麻廷璨、知县郑熊佳、该管之知府康基田、殷长立、俱著交部严加议处。至该犯王亚奉、胆敢屡次潜逃。情罪实为可恶。该督等即严饬所属、上紧查拏务获。毋任日久远扬。得以漏网　　

○谕军机大臣等、本日英廉奏、查抄太监高云从家产一摺。内称、伊兄高云彰供、伊三弟高云龙、四弟高云惠、俱跟官收税等语。高云从身为太监。伊弟兄俱宜安分耕种。乃跟官收税。必系高云从营求。著传谕英廉、将高云龙等、随从何人。及高云从营求何人之处。讯明奏闻。若高云从供吐不实。著即夹讯。务得确情。不可姑息　　

○又谕、查审招摇滋事太监高云从之第四弟高云惠、现在粤海关监督李文照处当长随。据高云从供称、李文照出京时。我当面求他带去等语。李文照、系内务府司员。朕甫经加恩。令其管理粤海关税务。乃敢与太监交通。受其嘱托。实属不堪。可见伊无福承受恩典。李文照、著革职拏解来京。交内务府大臣审讯。著李侍尧、速即选派干员。沿途小心管解。毋得稍有疎误。其粤海关监督税务。仍著德魁、前往管理。德魁系办理熟手。无庸来至热河请训。即由京迅速起程赴粤。德魁未到任之前。即著李侍尧暂行兼管。将此由六百里发往。谕令李侍尧、并德魁知之　　

○又谕、现在审究招摇滋事之太监高云从、供有伊弟高云龙、现在跟随山东临清州知州当长随等语。外任知州。何得收留太监之弟为长随。其中必有交通情弊。著徐绩、严审该员。如何与太监认识、令伊弟跟随之处。即行讯明。迅速具奏。著将此由六百里传谕知之　　

○又谕曰、李文照、现已革职拏解来京。交内务府大臣审讯。李文照甫经朕加恩任使。乃敢听受太监高云从嘱托。将伊弟高云惠、为长随。带往任所。是其福薄、不能承受朕恩。今德魁、务宜以李文照为鉴戒。倘伊敢于仍蹈覆辙。则李文照即其榜样。断不稍为宽贷。并将此谕令德魁知之　　

○调镶白旗汉军副都统达桑阿、为镶红旗满洲副都统。以头等侍卫永安、为镶红旗汉军副都统　　

○丁丑。上奉皇太后幸卷阿胜境、侍早晚膳。至庚辰皆如之。　　

○赐扈从王公大臣、蒙古王公台吉等食。至庚辰皆如之　　

○谕军机大臣等、现在查审太监高云从招摇滋事案内。讯出李文照放粤海关监督时。听受高云从嘱托。携带伊弟高云惠为长随一事。太觉胆大。昨已降旨、将李文照革职。拏解来京。交内务府大臣严审矣。向来内务府官员。好与太监交结。实系最恶习气。今朕因李文照在如意馆行走多年。小心勤谨。是以用为监督。乃甫经加恩。即敢听太监嘱托。徇私收录。实系其福薄不能承受朕恩。况太监等兄弟子侄。止宜在屯务农。或小本营生度日。是其正理。今乃跟监督充当长随。其意不过欲在关口婪索舞弊。累商窃课。皆所不免。岂可不急行严禁。今李文照现经败露。朕即将伊斥革。拏问治罪。可见与太监往来。非惟无益。且必身获重谴。后悔莫及。李文照、即是众人榜样。凡内务府官员俱宜引以为戒。痛自警省。毋蹈覆辙。嗣后倘有犯此者。朕不能稍为宽贷也。著交内务府大臣。将此传谕内务府官员知之　　

○又谕、昨审讯太监高云从供、有高云龙在临清州当长随。外任知州。因何得与太监认识。收留伊弟为长随。是以令徐绩查明知州何人。革职严讯矣。今覆审高云从、据供并不认识临清州知州。系托曾押贡到天津之参将王普。恳其将伊弟高云龙、带往山东。寻觅跟随官府。后得信、知已在临清州魏家湾住口等语。太监高云从、既不认识临清州知州。则与该州无涉。无庸革职审讯。至王普、身为武职大员。乃敢与太监认识。听其嘱托。将伊弟代荐长随。殊属不堪。著传谕徐绩、即将王普革职。严审确情具奏。将此由六百里发往谕令知之　　

○又谕、据舒赫德等奏、查审观保等议论道府记载一案。并观保等自行回奏各供词。均非确切实情。如观保所供、因在内廷行走。凡九卿一切公议。总不曾到班之语。即属巧为支饰。意欲藉此推托乾净。九卿不必定因公事会议。始行见面。即如各衙门进朝奏事、及赴圆明园该班之日。在九卿朝房。与同列聚谈。乃事所必有。况闻伊之窃议者尤多。岂得转谓之不交一言乎。伊若据实供吐。尚可稍为宽恕。若巧为推诿。则其取戾益重。著舒赫德、再行严讯确供。毋得任其揜饰。至吴坛、由刑部司员。擢任藩司。特升卿贰。朕因其材具尚堪造就。是以加恩录用。并不因人荐举。即舒赫德、刘统勋、系伊旧日堂官。尚不能在朕前将伊保奏。岂太监等所能干与。又何用向其探听记载。希图幸进乎。朕方以吴坛尚有出息。将来拟欲用为江苏巡抚。或日久并可简任刑部尚书。今伊福薄、不能承受朕恩。实其自取罪戾。至所供与永德、谈及江苏官员之事。乃泛论旧日属员贤否。原无关碍。今所问乃打听道府优劣。与此何涉。此乃吴坛心灵。故认实此节。以躲避重愆。至蒋赐棨、为杨仲兴探问消息。虽已供明。而于探听道府记载一节。未经认及。总系因其罪过重。不敢直认。著舒赫德、将伊等如何私议道府记载。及所论何事何人。严切讯明。据实奏覆。至向来内廷行走诸臣。如军机处、懋勤殿、南书房、及月华门等处。俱有太监在彼伺候茶水。岁时间有犒劳给银之事。朕平素深知。原所不究。若吴坛系外廷大臣。与若辈毫无交涉。尤不应给以银两。此等情节。均应详悉讯问。据实覆奏。至刘秉憻、王庆长、不过微末小臣。非九卿大员可比。既经革职。足以蔽辜。无庸再为究问。将此传谕舒赫德等知之　　

○吏部议覆、两江总督高晋等奏称、舒城县之晓天镇。离城九十余里。僻处万山。兼有小路通潜山、霍山、二县。深林密箐。奸匪易藏。必须专员弹压巡防。查有庐江县冷水关地方。离城三十里。原设巡检一员。居民稀少。地方不甚紧要。衙署又久经坍废。历任巡检。均在县城赁屋居住。有名无实。请将该巡检改设舒城县之晓天镇。建设衙署。就近驻防。应如所请。从之　　

○戊寅。兵部议覆、前任云贵总督彰宝奏准、普洱镇酌拨弁兵案内。将原驻镇沅州游击一员。新抚三家坡二汛把总各一员。共兵三百二十五名。彻回普洱府差操。其应造兵房。除普洱城内、原有兵房一百五十五间拨给外。尚应建兵房一百七十间。请将游击衙署。建立城内。把总衙署二所。兵房一百七十间。建于城外。动项修建。应如所请。从之　　

○己卯。谕、向来在京部院各衙门陈奏事件。及外省督抚等、赍奏差弁赴宫门具摺。设有奏事官员接递。转交奏事太监进呈。所以严内外之防。使宦寺人等。概不得与外人交接。法至善也。乃近来奏事官员。日久懈弛。至有山东随至天津之参将王普与太监高云从认识。听其嘱托。高云从、不过写字处下贱太监。何得与外省参将相识。则是太监等与外廷官员。在宫门觌面交谈之处。大概可知。奏事处向派有御前侍卫一员管理。原以察查各项弊窦。今春宁、在奏事处。于此等情事。不能稽管。所司何事。春宁、不必管理奏事处之事。仍交御前大臣等议罪。另派安泰代管。安泰、向曾管理此事。今行走虽不及昔日。而稽查管束。尚所能为。务宜小心谨慎。若再有太监与外廷官员人等、在宫门交言识面之处。惟安泰是问。嗣后除军机处应奏事件。仍照旧交奏事太监呈进外。其余各部院衙门奏摺。俱悉从奏事官员接收转交即内务府衙门一切事件。虽系家务。亦著由奏事官员转交。概不得由奏事太监等接奏。大臣官员等、并不得与太监交谈。如敢再有违犯。必将伊等从重治罪。著将此旨、严切传谕奏事处、及各衙门知之　　

○谕军机大臣等、富德痛歼潜来贼匪。坚守卡座。殊为妥善。此时将军等已经罙入。贼人穷迫。尚敢暗来冲我卡座。深为可恨。必须尽戮无遗。又张正邦、守卡杀贼。土兵绰窝、因砍取贼首。以致受伤。皆属奋勉。著富德酌量奖赏。以示鼓励　　

○御前大臣会同行在刑部奏、太监高云从、结交外廷官员。洩漏记载。招摇滋事。不法已极。依律拟斩。请即正法。得旨、高云从、著即处斩　　

○办理粮饷河南布政使颜希深奏、各路官兵。现在加紧进攻。恐贼人铤而走险。防守更宜慎重。查觉木交、及周叟等处。均有官兵防驻。土民协守。惟呀口□骨一站。在日旁山脚之下。毗连贼境。小路颇多。今日旁之兵。调赴宜喜。所存驻防兵五百名。祇足为该处守御。恐不能四面接应。臣禀商副将军明亮、于附近觉木交之桥头。酌抽兵丁六十名。又选壮夫四十名。经镇臣李时扩带往。妥为安设。又查将军阿桂、攻罗博瓦山梁之后。官兵罙入。恐逆酋索诺木兄弟。穷蹙思逃。已令各卡隘严加稽查。复晓谕各卡。或恐促浸番民。从此逃窜。亦宜加意盘诘。勿使兔脱。得旨、好、诸凡皆妥。勉为之　　

○庚辰。谕、据舒赫德等奏、覆讯观保等私议道府记载一案。仍各坚不承认。请加刑讯等语。办理非是。观保等、明知交结内监。探听记载。情罪重大。冀图躲避重愆。不肯供认。设伊等果无其事。高朴何能凭空捏造。至所称九卿同在一处。不敢妄行私议。九卿具在。岂肯尽为隐瞒之语。更属荒唐。此等口舌案件。原无凭据。九卿等谁不欲置身局外。此时即问之九卿。又孰肯为之执证。况九卿除观保等外、岂无探听记载。未经高朴指奏之人。朕亦不屑因此一一穷治。遽兴大狱也。至刑部请旨刑讯之处。殊属无谓。伊等皆一二品大员。即加刑讯。亦不过用刑套问。虚应故事。伊等若复坚供如前。刑部又如何办理。岂因观保等不肯承认。转将高朴究讯。坐以诬奏之罪。尚复成何事体。且此后谁复肯以众人之情伪。据实直陈耶。刑部此奏不过因不能讯取确供。欲激朕以用刑。朕办理庶政。一秉大公至正。此等案件。既经败露。自应明白晓谕。示以重惩。然又岂肯稍为过当。如观保等探听记载。窃议道府优劣一节。伊等虽狡词隐饰。揆之于理。其肺肝自不能掩。朕今亦不复穷究。试令观保等扪心自问。又岂能尽昧天良乎。高云从、现已照御前大臣、及行在刑部所拟。即行正法。所有观保等一案。著刑部按律定拟具奏。并将此旨、通谕中外臣工知之　　

○礼部议覆、湖北巡抚陈辉祖奏称、施南府属之宣恩、来凤、咸丰、利川、四县。人文渐盛。前经奏请设学定额。其应附恩施考试之文武各生。拨归各学管辖。但各学未设廪增额数。除宣恩、来凤、咸丰、拨归人数无多。所有候廪候增。仍归恩施学、新旧间补外。其利川一学。拨回六十余名。实为四县中人文较盛之区。查恩施学定额廪增各二十名。今已分出多人。若仍令循照旧额。未免过优。请将恩施县廪增旧额各二十名。减为十二名。以八名拨入利川。再该四县武童。向亦附恩施县考试。请照文童例、恩施量减三名。建始量减一名。作为府学四名。并于利川、咸丰、二县。各取武童二名。均应如所请。从之。　　

○旌表守正捐躯之河南渑池县民赵万一妻侯氏　　

○辛巳。谕、昨据刑部奏、覆讯观保等探听记载一案。朕本不欲穷究其事。是以不复再行诘问。并非伊等之坚供狡饰。所能混过也。即如吴坛、系外廷卿贰。并不在内廷行走。何由与太监高云从认识。又何以知其为经管记载之人。向伊探问。且既探听自已记载。必无不兼及他人之理。又如蒋赐棨、因其父兄旧直内廷。得与太监等相识。但既向高云从探听记载。必不仅止杨仲兴一人。况杨仲兴、系广东人。蒋赐棨不过因系年谊。为之探听。则凡与蒋赐棨同乡亲故。应自不少。岂无一关切之人。而为之舍近问远。有是理乎。若观保、本系庸劣无能之人。办公事则缄讷不语。遇私议则谈论风生。此众所共知者。使非有窃议记载之事。高朴岂能凭空捏造。且何以不指他人而指观保乎。刑部审讯时。若以此等情节。细加研诘。若辈复将何辞扺赖。其在知虑短浅之人。或不能参此情伪。舒赫德、英廉、岂不见及于此。何不闻其以此悉心推究。仅摭寻常审案不吃紧之言。漫为鞫讯。希图搪塞完案。而谬请刑讯。盖知朕必不肯令刑讯也。此一节。著舒赫德、英廉、明白回奏。朕办理庶政。不肯稍涉颟顸。亦不肯稍为已甚。是以养心殿联、有仲尼不为已甚者。惟帝若是其难之之语。朕之心事如此。而为君之难。亦即在此。即如此案、高云从以下贱太监。敢于肆无忌惮若此。岂可不亟为整饬。以肃纪纲。但不屑因此遽兴大狱。故将高云从即行正法。不复一一穷治。岂观保等所能狡词幸免乎。观保、蒋赐棨、吴坛等、清夜扪心。若自知身获重愆。朕加恩不为穷究。感愧无地。尚得谓之少有人心。若靦颜以为实无其事。甚至少涉怨尤。至无知之徒闻之。妄以观保等为无辜受诬。且议高朴为小人多事。则是观保等、良心澌减殆尽。必为天理所不容。尚得比于人类乎。高云从之事。大臣中岂无见闻。独高朴为之陈奏。众人抚躬内省。对高朴应多自惭。然此乃大臣应奏之事。朕并不以此赏鉴高朴。重加任用。若众人因高朴具奏此事。私心衔恨。计图巧为倾陷。则是自取其死。岂能逃朕洞鉴。若高朴以此沾沾自喜。遂因而高兴多事。即属器小易盈。或高朴因此事已显其公正。不复自知谨凛。肆意妄为。转致营私舞弊。则高云从即其榜样。朕亦不能稍为曲贷也。将此通谕中外知之　　

○又谕、据阿桂等奏、于七月十八九等日。派拨官兵分路进剿。将贼境该布达什、诺甲得古、色淜普、山腿碉卡木城。悉行攻克。并焚烧格鲁瓦觉各处寨落。共计攻得战碉二十三座。木城九座。石卡六十余座。烧毁寨落七十余处。碉房数百间。歼杀贼番男妇老幼三四百名。夺获军火器械口粮牛羊等物甚多。现在统率胜兵。进围逊克尔宗等语。连日正盼捷音。览奏深为欣悦。大兵屡次攻克要隘。我武更扬。贼胆益破。现已乘胜冞入。指日当迅扫贼人巢穴。早奏肤功。皆由将军参赞等、善于用兵。调度有方。领队镇将等、于地利军情。俱所熟悉。故能动合机宜。深为嘉尚。均著交部从优议叙。其在事出力、打仗得功官兵。并著查明。咨部议叙。以示鼓励　　

○又谕、据阿桂等奏称、攻获格鲁瓦觉一带地方贼人碉卡木城。痛剿贼匪。围攻逊克尔宗等语。此次攻取格鲁瓦觉等处地方。将军大臣等、鼓励官弁兵丁。俱各奋勉。攻获险阻。杀败贼匪。夺获碉卡木城甚多。并将贼匪家属。杀至数百。甚属可嘉。谅不日即可成功。朕甚欣悦。将军大臣侍卫官兵等、俱著交部议叙。另降谕旨外。头等侍卫拉巴巴尔巴图鲁玛尔占自到军营以来。甚为出力。此次奋勇攻战。身复受伤。著加恩赏给副都统职衔。此次进兵以来。海兰察感戴朕恩。诸处亲督官兵。攻取险阻碉卡木城。痛剿贼匪。实属奋勉超众额森特素善长枪。自赴军营以来。勇往向前。每遇攻战。相机调度。杀贼众多前已赏给海兰察额尔克巴图鲁、额森特丹巴巴图鲁名号。今改海兰察绰勒霍罗科巴图鲁名号。额森特墨尔根巴图鲁名号。海兰察并著加恩赏银三百两额森特、著加赏银二百两。又阿桂奏称、跟随官兵家人厄鲁特沙喇扣肯等六人。随从官兵一同奋勇杀贼。请将沙喇扣肯、巴桑僧肯、德尔格尔巴哈、入于京城旗分佐领下披甲、巴苏泰入于伊犁旗分佐领下披甲等语。所奏甚当。伊等俱系朕奴仆不但可以披甲。如果能奋勉出力。即升用官职亦可　　

○又谕曰、阿桂调度得当。可谓善于用兵。而海兰察、额森特、尤为勇略超群。是以此一路贼人险隘俱经官兵攻克。逊克尔宗正可乘胜剿取。直抵勒乌围据称其地止有一面可以仰攻或当断其水道。或从拉枯喇嘛寺、绕截其后。自不难于得手等语。就图而论。拉枯喇嘛寺、即在现得格鲁瓦觉之旁。势亦不可不取。若先攻克拉枯喇嘛寺、即由彼绕击逊克尔宗之后。甚属便捷。可以一举两得。阿桂等自必计出于此也。同日明亮奏、奎林又将木克什山顶一碉。用炮轰摧。歼戮贼众。甚属奋勉。俟将达尔图一带碉卡。尽数剿洗压下。再行优叙。至前次闻丹巴沃咱尔、赴达尔图抵御。今明亮闻索诺木、亦亲来救援。丹巴沃咱尔、乃贼中之最狡黠者。诸事宜加意严防。而逆酋索诺木、亲至其地。贼众自更为之舍死用力。但贼酋贼目。实皆罪大恶极。为覆载所不容。明亮若能设法。将索诺木、丹巴沃咱尔、一并俘擒。其功实为不小。务须努力为之。但大功正届将成。尤当动出万全不可稍有丝毫罅隙。为贼所伺。方为妥善。将士等、亦不可因屡胜之后志足意满。稍涉骄矜或致疎于防范　　

○谕军机大臣等、据明亮等奏、各山梁需用大小炮子日以数百计而存营生铁已尽。所余炮子将次用完。已飞咨该督赶运等语。明亮等、现在用炮轰击达尔图东北四碉。全仗炮力轰击所需炮子。自不宜刻缓。昨据富勒浑奏、接准明亮咨取生铁炮子甚急。已咨桂林、将南路存留生铁。赶运五六万斤。先为济用。尚恐不敷。又于北路之松冈梭磨等站所存生铁。通融拨解等语。该督等从此筹拨。自当及期应用。但所筹解者尚系生铁。解到后、成造炮子不能不略需一两日之功。因思前日刘秉恬奏、噶达旧存大小炮子二万四千余颗。已行知李世杰等、如南路军营需用。即就近拨用等语。噶达距宜喜不远。既有旧存大小炮子若能迅速运往。即可供用。较之仅运铁觔。尤为得力。著传谕桂林、李世杰、即将噶达存贮炮子。星飞派委妥员。遄程趱运明亮军营。以资接济。仍令富勒浑文绶、将各处现有生铁。源源赶解应用。毋得稍有迟误。将此各谕令知之　　

○是月、大学士管两江总督高晋、江南河道总督吴嗣爵奏、查前数年黄水倒灌。即将清口东西坝收束。以资抵御。今年湖水较小。东西坝口门。仅留三十丈。若再收束。则黄水倒漾溜猛。转致顶阻清水之势。旁批、此想是。又奏、臣等查勘现在之倒漾。实因清弱黄强。俟黄水消落。清水自可外出。一切新淤嫩滩。均可随水涤刷。至上游毛城铺引河。自开放后。溜势湍急。下游睢河工程。均保护平稳。惟苻离集以下。近湖尾闾。历年为黄水淤塞。形渐高仰。水势间有漫溢。而临河地亩。不无淹漫。臣等派员抢办。此时黄河当秋汛盛长之时。毛城铺引河。骤难堵闭。先将引河头草坝。酌量收窄。以节水势。批此实不得已之势。又奏、臣高晋、由徐州前往宿州睢河查勘。督率庐凤道等、设法筹堵漫水之处。如有淹损民田。查明照例详办。批、自应妥恤　　

○直隶总督周元理奏、遵旨赶办张家口石坝工程。据道府报称、三月十一日开工。即于五月十一日竣工。实砌新石大坝。计长一百八十七丈七尺。原任万全县王石光、赔修石坝五十丈八尺。添砌新石坦坡。三百九十七丈五尺。臣至工勘验。甚属完固。嗣于六月初、连次发水。漫至坦坡之上。水即顺势滚泻。不复如前冲激。得旨、欣慰览之。面见时携图来奏　　

○江西巡抚海成奏、整饬省城抚镇两标官兵技艺一摺。得旨、如此整顿固佳。但绿旗恶习。未必能尽除。而江西尤不堪。抚标更不堪。恐仍属空谈耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十三


大清高宗法天隆运至诚先觉体元立极敷文奋武孝慈神圣纯皇帝实录卷之九百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。八月。壬午朔。日食　　

○谕军机大臣等、郭罗克贼番。现虽不能滋生他衅。然其人穷很无依。志在乘便窃劫。内外商旅。颇受其累。而其地相通西藏。尤不可不急示严惩。况郭罗克较诸番更难化诲。其所以不致如两金川之跳梁者。因现无与索诺木、莎罗奔、丹巴沃咱尔相类之人。故不敢肆逞。万一有之。未尝不能为害。不可不思患豫防。阿桂前署四川总督时。曾办郭罗克之事。必深知之此辈凶恶穷番。向由地方官管辖。而庸劣文武。既不能抚之以理。又不能慑之以威当平常无事。则纵兵役作践。视之不啻如禽畜。及略为作梗。则图远避。畏之又不啻如虎狼。实为有损无益。朕深以此为念。并料索诺木等穷蹙时。必逃郭罗克。以冀稍缓。须臾之死。业已传谕各路邀截。或逆酋竟乘空逸出。不可不即速追擒。郭罗克境虽略广。然地势平坦。非若金川之有险可凭。如果逆酋窜往。阿桂即当提连胜之兵。压境擒渠并讨郭罗克贼番之罪。实为一举两得。若逆酋并不逃往。则无故移师。朕又必不肯为此穷兵黩武之事。祇可于办理善后时。使之有恩可感。有威可畏。庶可以潜消桀骜之心。而束之于法度之内。方可谓之一劳永逸　　

○癸未。上奉皇太后幸卷阿胜境、侍早晚膳。至戊子皆如之。　　

○遣官祭关帝庙　　

○谕军机大臣等、据图思德奏、酌派本年出防官兵、及查探各关隘、现俱宁谧二摺。自应仿照彰宝旧定章程妥办。览奏已悉。前据该署督奏、抵省城后、俟召合□□手一案办竣之日。即驰往永昌驻劄料理等语。此际谅已早抵永昌。但图思德甫经到滇。于一切巡防稽察事宜。未能谙悉。非彰宝久驻边郡者可比。且恐绿营官兵。骫骳成习。见图思德初到。不似彰宝在彼之共知畏惧。所有各处。分驻员弁兵练。或懈惰偷安。疎于防范。殊有关系。该署督、务宜严饬留防镇将。加谨巡逻。无稍懈玩。至永昌虽属总汇之地。图思德初到。亦当各处查阅。不宜专驻永昌。仅凭文武各员弁禀报。致有虚词失实。其分派驻防之张凤街、三台山、及陇川、盏达、缅宁、并各关隘。图思德均须逐一亲历。阅视稽查。习其地利形势。仍严饬兵弁。于各关隘小心防守。严禁奸民偷漏。匪夷私越。如有前项情事。即行查拏重治。若逆酋遣人潜至近边。探听消息。务设法密擒务获。毋致兔脱。至缅酋敢于抗拒官兵。拘留内地官员。诡称投降。并不进贡还人。且敢将问信之苏尔相、羁住不还。实为罪大恶极。岂容轻恕。现虽暂时停剿。究须伺其罅隙。以为缓图。并非置之不办。但既窥破贼智。不肯为其所激。轻率进兵。致堕其术。此意并不可令贼人探伺而知。著传谕图思德、不时倡言检点军马。作为剿击之态。使缅匪闻而豫防。令其常生惊畏。切不可稍露不办情形。致令缅匪安心　　

○又谕、昨阿桂等奏、官兵连次克捷。现已进围逊克尔宗。虽有贼人拒守。无难破险摧坚。径抵勒乌围。勒乌围系贼酋巢穴。当必舍死守御。但官兵既近逼贼巢。大势已失。加以官军勇锐。贼酋自难以久持。第恐其情窘计穷。相率乞降。以冀缓死。将军等、断不可为其所惑。稍存姑息。金川负恩肆逆。罪大恶极。自取灭亡。必当明正刑诛。以快人心而慑边徼。况官军费如许力量。始得平定其地。不当以受降完结。使诸番无所儆畏。且不可留此余孽复滋后患。著传谕阿桂等、若逆酋索诺木、及莎罗奔兄弟等。此时诣营求降。惟即擒拏俘献。不得稍有游移。并当晓谕诸番。咸知此意。至前据脱出番人供称、僧格桑已死。金川贼酋。将尸往献军营。因将军等不受。即埋在逊克尔宗等语。今官兵克日可得逊克尔宗。阿桂到彼时。务先讯明被获贼番。即刨出尸身。辨认明确。割取首级。解交文绶。于成都暂存。俟擒获逆酋索诺木、莎罗奔兄弟、及贼党丹巴沃咱尔时。俘馘一同解献。至阿桂攻得逊克尔宗时。所有凯立叶之贼。或可不攻自溃。倘贼尚存聚其处。岂可置之我兵之后。著传谕阿桂、于攻破逊克尔宗之时。一面进攻勒乌围。一面令丰昇额、带兵数千。前往凯立叶。与伍岱官兵。两面夹击。贼自难于存匿。迨攻克凯立叶。丰昇额仍带兵至阿桂处、会攻勒乌围　　

○豁免遭风漂没之湖南荆正卫头帮旗丁李受四漕米八百二十九石有奇　　

○甲申。遣官祭昭忠祠　　

○谕军机大臣等、据吴嗣爵奏秋汛黄水节次长落情形。摺内称、现在清水高堰志桩。尚存八尺余寸。尽可为运河刷涤之资等语。今岁清口草坝。东西止各拆展三十丈。因前此洪湖水势稍弱。黄水时有加长。恐清水力不足以敌黄。或致倒漾。是以不将清口宽拆畅流。理应如此。今时过白露。黄水日渐消落。大势已定。而清水未必能加。现在所余坝口。尚恐太宽。不能收蓄清之力。自应酌量情形。将清口西草坝。先为收缩。以资抵刷。或因偶遇秋霖。洪湖水复加长。则又当酌验高堰水志。以定坝口收展丈尺。又不当因有此旨。稍涉拘泥也。著传谕高晋、吴嗣爵、悉心妥酌筹办。仍将近日湖河水势、及坝口情形、随时奏闻。寻高晋、吴嗣爵奏、臣等现驻清口。督率道厅。上紧赶办。将东西两坝。各接出五丈。中留口门、宽二十丈。以收坝口蓄清之力。仍俟工竣后。再看清黄水势情形。应否再为收束。相机筹办另奏。得旨、览奏俱悉　　

○又谕、本日周元理奏、天津河间以南。七月中雨水多寡不均。间有未及普被。尚在望泽之处。而徐绩所奏。七月中旬以后。得雨不过二三寸不等。看来亦未沾足。此际正届秋成。谷实俱已长定。原可无需多雨。惟是秋霖有限。运河水势。不能畅流。今漕船虽全过临清。恐尚未得迅速浮送。德州一带。向有浅涩之处。应由地方官协同挑浚助运者。并著徐续饬属妥办。仍行据实奏闻。至东省运河。全仗两岸各湖。于秋间潴水。为来年春夏之用。兼藉以助济南河。今春粮艘渡黄后。因东省洩下之水不充。舟行稍阻。究系昨岁各湖水柜、蓄水未足所致。兹转瞬又届收水之期。不可不豫为妥计。湖闸节宣。俱有一定尺寸。然现在秋水不盈。冬间即得大雪融化增流亦属有限。或较常规、量为多蓄数寸。以备来春雨泉之不及。似亦无妨雨水多少。虽系天时而设法调剂则资人力著传谕姚立德、将水柜收水情形及早悉心妥酌。善为办理。仍将如何筹办缘由具奏。将此一并传谕知之。寻奏、东省河道。全赖各湖水柜收蓄。以济漕运。查蜀山马踏、南旺马场等四湖。在汶泗下游诸泉汇注。收蓄尚易惟洳河厅属之微山一湖。界连江省为灌输八闸、及接济江境邳宿运河之用。该湖地居西岸。别无来源。专藉曹、单金乡一带坡水。递达蓄潴。上年雨雪稀少。存水甚浅。本年春夏。重运经临。又畅为宣放。以致湖水洩枯。仅存七尺有余。查江南徐州以上。有苏家山滚坝。分洩黄水注运或可引黄入湖。以资来岁行运。容臣等查勘妥议另奏得旨嘉奖　　

○乙酉。刑部议覆、江西巡抚海成奏称、新疆改遣人犯。情罪本重。是以面剌改遣字样。一经脱逃即详开年貌。摘叙案由分咨通缉拏获日、即行正法。但此等狡黠之徒。负罪脱逃。必多销毁剌字。地方官获犯。仅知案由。未悉原犯情节。咨查往返需时致重犯或有疎失监毙。请嗣后改遣逃犯。于配所咨缉时。即将全案、并年貌、钞咨邻省。一遇拏获剌字逃遣。就案审实。照例即行正法。应如所请。从之　　

○丙戌。土尔扈特贝勒默们图、及年班台吉、德尔得什等入觐。上御卷阿胜境、召见赐食　　

○谕军机大臣等、前曾谕令各督抚。采访遗书。汇登册府。下诏数月。应者寥寥。彼时恐有司等、因遗编中。或有违背忌讳字面。惧涉干碍。而藏书家、因而窥其意指。一切秘而不宣。因复明切宣谕。即或字义触碍。乃前人偏见。与近时无涉。不必过于畏首畏尾。朕断不肯因访求遗籍。于书中寻摘瑕疵。罪及收藏之人。若仍前疑畏。不肯尽出所藏将来或别露违碍之书。则是有意收存。其取戾转大。所降谕旨甚明。并寄谕江浙督抚、以书中或有忌讳诞妄字句。不应留以贻惑后学者。进到时、亦不过将书毁弃。转谕其家不必收存。与藏书之人、并无干涉。至督抚等、经手汇送。更无关碍。朕办事光明正大。各督抚皆所深知。岂尚不能见信于天下。该督抚等、接奉前旨。自应将可备采择之书。开单送馆。其或字义触碍者。亦当分别查出奏明。或封固进呈。请旨销毁。或在外焚弃。将书名奏闻。方为实力办理。乃各省进到书籍。不下万余种。并不见奏及稍有忌讳之书。岂有裒集如许遗书。竟无一违碍字迹之理。况明季末、造野史者甚多。其间毁誉任意。传闻异词必有诋触本朝之语。正当及此一番查办。尽行销毁。杜遏邪言。以正人心而厚风俗。断不宜置之不办。此等笔墨妄议之事。大率江浙两省居多。其江西、闽、粤、湖广、亦或不免。岂可不细加查核。高晋、萨载、三宝、海成、钟音、德保、皆系满洲大臣。而李侍尧、陈辉祖、裴宗锡等。亦俱系世臣。若见有诋毁本朝之书。或系稗官私载。或系诗文专集。应无不共知切齿。岂有尚听其潜匿流传。贻惑后世。不知各该督抚等、查缴遗书。于此等作何办理。著即行据实具奏。至各省已经进到之书。现交四库全书处检查。如有关碍者、即行彻出销毁。其各省缴到之书。督抚等、或见其书有忌讳。彻留不解。亦未可知。设或竟未交一关碍之书。则恐其仍系匿而不献。著传谕该督抚等、于已缴藏书之家。再令诚妥之员。前往明白传谕。如有不应存留之书。即速交出。与收藏之人。并无干碍。朕凡事开诚布公。既经明白宣谕。岂肯复事吹求。若此次传谕之后。复有隐讳存留。则是有心藏匿伪妄之书。日后别经发觉。其罪转不能逭。承办之督抚等、亦难辞咎。但各督抚必须选派妥员。善为经理。毋得照常通行。交地方官办理不善。致不肖吏役。藉端滋扰。将此一并谕令知之　　

○丁亥。祭先师孔子。遣协办大学士官保行礼　　
</div>
    <div class="pagination">
<a href="清实录乾隆朝实录_page1281.html">上一页</a><span>...</span><a href="清实录乾隆朝实录_page1277.html">1277</a><a href="清实录乾隆朝实录_page1278.html">1278</a><a href="清实录乾隆朝实录_page1279.html">1279</a><a href="清实录乾隆朝实录_page1280.html">1280</a><a href="清实录乾隆朝实录_page1281.html">1281</a><span class="current-page">1282</span><a href="清实录乾隆朝实录_page1283.html">1283</a><a href="清实录乾隆朝实录_page1284.html">1284</a><a href="清实录乾隆朝实录_page1285.html">1285</a><a href="清实录乾隆朝实录_page1286.html">1286</a><a href="清实录乾隆朝实录_page1287.html">1287</a><span>...</span><a href="清实录乾隆朝实录_page1283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
