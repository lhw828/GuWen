<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 594 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 594 页/共 1860 页</h1>
    <div class="content">○谕军机大臣等。据庄有恭所奏、伪稿案内、朱老五供出之饶玉文。展转究出李柱国、王贤、施秉乾、张广永、陈瀛、汪连等、并施秉乾畏罪自尽一摺。此案首犯未得。传钞各线。俱关紧要。况施秉乾供在张广永家同看。其来历更属可疑。此等要犯。自应加意守禁。何得尚令伊家人同在一处。又并不多派干役。小心看视。而身佩小刀。亦不令其解去。以致施秉乾得乘间自戮殒命。看来外省疎懈习气。牢不可破。全无震动恪恭之意。其看守虽在该县。庄有恭何以竟未严饬防范。摺内亦祇请将该县议处。而已若置身事外者。然则督抚所司何事耶。庄有恭系新受恩典之人。且钱度、周承勃等、甫自京师回南。目击在京办理情形。闻之自当愈加愧奋。乃尚如此玩愒。可谓深负朕恩。姑念其初任封疆。从宽传旨严行申饬。嗣后若不湔除陋习。痛加悛改。则有鄂昌之前车在。至知县李永书、疎忽至此。自不可复膺民社。但此案尚未究明正犯。若显挂弹章。又滋浮议。著庄有恭、将其不称职处。另款查参。所有军机大臣另文提解各犯。即行遴委妥干之员。由驿递迅速驰解。沿途并宜慎选弁役。加意看管。倘或再有疎虞。必于庄有恭是问。恐庄有恭亦不能当此重罪也。其陈瀛此稿得自何人之处。仍令作速根追。但经供出有人。质对明确。即将现犯陆续飞解来京。可一并传谕知之。　　

○又谕、山东滕县生员龙克灿等、首告江南赣榆县人牛其禄等、谋逆一案。前经降旨。令郎中福德、官保、往山东协同杨应琚查办。此等重案。必当严密迅速。上紧办理。京中派往之司员。及该按察使阿尔泰。自应赴滕、沛、赣榆、等处。分头确加体访。应查拏者即行查拏。方能得其实在确据。亦不至累及无辜。乃前据杨应琚摺奏。仅称选差干员。提拏搜查等语。看来不过委一二佐贰之手。而福德、官保等、安居省会。坐待案犯至省。始行审办。并不亲身前往。甚属疎懈。如此何用遣伊等前往耶。其作何办理情形。至今亦并未具摺奏闻。殊非实心任事之道。杨应琚、著传旨申饬。并谕福德、官保、于奉到此旨之日。如案犯尚未到齐。仍令会同按察司。即速分往该处。确查速办。其现在查办情形。即速具奏。寻杨应琚、会同福德、官保奏。讯据牛其禄、参拜老堂。得受邪经。因捏为十转金丹之说。指称亲王。骗诱愚民。龙克灿等、转相招引夥布。旋以舒有奇入会不遂。商谋控告。龙克灿自以向曾入教。不敢首报邪说。遂演为逆迹。附会献叛二字。希图卸罪。王子上等、虽寄受邪经。并无叛逆情事。得旨。三法司核拟速奏。寻议、牛其禄、首布邪言。煽惑人心。拟斩立决。舒有奇、所告虽斩决罪人。所犯审非叛逆。余人皆系被诬。龙克灿、夥布邪言。复挪辞首告。均拟斩监候。秋后处决。王子上等、受寄邪经。不即首告。分别革杖。从之。　　

○甲子。谕军机大臣等。据延绥总兵马乾奏称、延安营兵丁。因添制军装。所关季饷有限。约有二十余人。至守备衙门喧噪。现在亲至该营根究首从。严行惩创。并将该将备、另行揭参等语。兵丁喧噪滋事。最为绿营恶习。自应究明首从。严行惩创。至参将高时农。初以时届岁暮。恐添制军装。致兵丁拮据。欲俟今春补制。后以各兵所领月饷有限。设法通融接济。看来并无不合之处。守备赵廷辅。虽坚请扣饷。致启衅端。然系办理公事。亦无大过。苟其中有别故。亦应查明行私实据。自当参处。若以一二悍卒喧噪之故。遂将该将备笼统均登白简。岂不愈长刁风。殊非整饬营伍之道。马乾现已亲往延安。可传谕总督黄廷桂、令其据实确查。妥协办理。　　

○又谕曰、冶大雄、在云南提督任内。参奏伊子冶继钧、借贷银两一案。巧诈卑鄙。因其于营伍事务。尚属谙练。从宽仅予革职。仍令以哈密总兵。效力行走。此朕格外之恩。乃冶大雄自奉到部文、及扺任哈密以来。并未具奏陈谢。祇有请安一摺而已。总兵仍属封疆大员。非废斥者可比。既具摺请安。岂竟不知当具摺谢恩乎。甚属糊涂。若以降革之后。心怀觖望。谅冶大雄亦必不敢出此。姑念伊系武臣。不娴体制。著传旨申饬。　　

○乙丑。上诣大高殿行礼。　　

○两广总督阿里衮奏据广州协禀报、东莞县匪人莫信丰等、散布伪劄。欲奔增城县蓝汾山内聚众。旋准抚臣苏昌札称、该县居民安分守法。惟近有无赖棍徒。用花边白布。写永保平安四字。中书一周字。给与乡愚。诈骗银米。已饬营县查拏等语。复据增城、博罗、二县讯报、华峰山、及长平地方奸匪。均有东莞县人倡率。似与该县之莫信丰一党。除飞委将弁。分头堵拏。臣仍带兵亲赴增城。搜查有无巢穴。务全擒获。得旨。如所奏。则实有不轨形迹。苏昌何乃如此。欲化有事为无事耶。既亲身前往。一切妥速为之。　　

○丙寅。谕军机大臣等、据阿里衮奏、广东之东莞等县奸民莫信丰等、聚众为匪一案。已于摺内批示。令其妥速办理。粤东岭海交错。奸匪易于潜踪。此案逆匪。既有树旗号召情事。复经搜获器械。且互相勾结。甚至界连数邑。若不严行查拏搜捕。痛断根株。必大为良民之害。阿里衮闻信亲往。自属办理得宜。苏昌身任巡抚。该省有此等谋为不轨之事。乃札覆该督。称系不过无赖棍徒。乘机诈骗乡愚之伎。看来不免有大事化小。小事化无之见。何以绥靖地方。著传旨询问阿里衮苏昌、此案究系是何情形。据实速行奏闻。至于阿里衮承办此事。用法宜严。完结宜速。宜照江南英山之例。严加处治。庶足安靖海疆。俾愚民知所惩儆。一并传谕知之。　　

○又谕、据陈宏谋摺奏、漳州南靖地方。盘获匪船军械伪劄伪印等项。讯据匪犯蔡明烈等。同供夥党甚多。现据供出有名匪犯四十名。其首逆蔡卓然。军师冯珩。已经拏获。现在逐加根究。务必按名严拏弋获等语。此等重案。正宜迅速办理。方可永绝奸宄。绥辑地方。该督喀尔吉善。亲往泉州一带。董率查办。甚合机宜。现在首犯业已就擒。其余从逆党羽。自可按名缉获不难搜绝根株。此案统宜按照江南英山之例。从重处治。庶足惩儆匪逆。安靖海疆。该督现在查办一切。用法宜严。完结宜速。务俾愚民知所畏惧。而亦不致扰累无辜。方为妥协著传谕喀尔吉善知之。　　

○召大学士、及内廷翰林等茶宴。以新正咏雪联句。　　

○丁卯。上诣大高殿行礼。　　

○诣安佑宫行礼。　　

○奉皇太后居长春仙馆。　　

○幸圆明园。　　

○戊辰直隶总督方观承奏、热河地方辽阔。山沟险僻远来垦荒就食之民。散处其中。复踰边境。与蒙古错处。向例设牌头、乡长、乡约、约束。其蒙古地方敖汉、奈曼、翁牛特、土默特、各处流寓民人。附近归八沟、塔子沟等所管辖。亦设乡牌互相稽查。但口外汛广兵单。该乡牌等、圴系流寓之民。且蒙古地界。非营汛所辖请令热河道属十巡检。各于所辖地方。每季巡查一次。五厅员以公出之时。于所过村庄挨次巡查。至热河道、有分巡专责。应令一年两次巡查。其三十二汛之专防千、把、外委。梭织巡防。应于交界处。按半月会哨一次。四营都司、守备、每季各于所辖汛内。巡查一周河屯协副将。每年两次查阅营伍。即令遍为巡哨。至土默特东南铁沟地方。每年系热河副都统巡查一次。铁沟西北。即系敖汉、奈曼、翁牛特、土默特、等处边界。副都统巡查铁沟后。稍纡路即可查一周。又保甲之法。口外亦可仿行。应就各村烟户多寡。酌量编立。先令该管巡检。挨户编查。给与门牌。仍以原设牌头领之。新来之人。实有归著者。准报厅给牌居住。形迹可疑者。不准容留。至蒙古界内种地民人亦一体编次。给与门牌。按现在各户。务使岁有减汰。不许增新。其有不法事件。即禀各该厅查逐。仍令热河道出巡之次。逐村抽查。如查办不实。及容留无藉之人。将该管厅官分别记过。其乡牌人等、责治佥换。得旨。如所议行。　　

○己巳上奉皇太后幸山高水长。至癸酉皆如之。　　

○御大幄次赐蒙古王贝勒额驸台吉等宴。　　

○庚午。上奉皇太后幸同乐园。侍早晚膳。至癸未皆如之。　　

○御奉三无私殿。赐皇子诸王等宴。　　

○谕军机大臣等、硕色所奏、查阅滇省营伍、分别优劣一摺。似尚不无粉饰之意。即如督标是其专辖。而摺中乃以督标为优。得无稍有假借耶。即使果优于他镇。而该督于通省营伍。不能一一留心整饬。已可概见。并其所称技艺进退尚能合式之处。俱难以遽信矣。且连环鸟枪不过四五人。若多至七人。亦未见其熟练。云贵为边徼要地。在在设有重兵。巡查简阅。自不可少存姑息。硕色本软弱之人。不患其过于振作。惟患其过于委靡耳。且如临元镇。营伍既属废弛刘应莲在任数载。所司何事。自当严行参处。方足以肃军纪。而另摺仅请交部察议。此亦其优柔不振之一端也。著一并传旨申饬。　　

○辛未。上诣安佑宫行礼。　　

○御正大光明殿。赐朝正外藩等宴。召科尔沁和硕亲王阿喇布坦、多罗贝勒特古斯额尔克图、喀尔喀和硕亲王成衮扎布、额琳沁多尔济、多罗贝勒那木扎勒齐素口□隆、固山贝子车木楚克扎布、辅国公蒙固、巴林多罗郡王琳沁、乌珠穆沁多罗贝勒车布登、喀喇沁固山贝子扎拉丰阿、镇国公瑚图灵阿、辅国公敏珠尔喇布坦、和托辉特辅国公多尔济车登、乌喇特辅国公恭格喇布坦等、至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十


大清高宗法天隆运至诚先觉体元立极敷文奋武孝慈神圣纯皇帝实录卷之四百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。正月。壬申。上御正大光明殿。赐大学士尚书等宴。　　

○谕军机大臣等。庄有恭、雅尔哈善、奏到。会审陈公寿翻供情节。一摺。据称遵旨将陈公寿等、由驿解京。请调取吴进义、及伊家人郁起凤、三面质对。并请赴京候旨。查询情节等语。前因此案陈公寿等。瀂认瀂翻。前后情节。支离舛错。是以降旨令雅尔哈善至苏。秉公会审。今竟以所见各有不同。未能得其实在来历看来雅尔哈善、于此案不无回护之意。俟人犯到京。审讯之下。自不能逃朕洞鉴。该抚等、各有封疆之责。未便因一二人犯供情狡展。即行来京。陈公寿等犯。已交军机大臣虚公研鞫。庄有恭、雅尔哈善、不必来京。至吴进义。前已降旨宽宥。释放回籍。此事伊即或有委曲承认之处。伊已年老。亦系应令休致之人。即仍审明见稿属实。既经朕加恩宽宥。亦不必复治其罪。倘谓此稿竟出吴进义之手。则朕可。信其必无此理若再从原籍调取来京。徒滋物议。于根究正线。毫无益处。总之查办各案本意。只欲究出伪撰首犯。现在军机大臣。查审江西千总卢鲁生一案。于正线已近。若从此遂得首逆。则其余皆属枝节。并可置之不问矣可将此一并传谕庄有恭、雅尔哈善、知之。　　

○又谕曰、黄廷桂奏延安营兵丁因扣饷添制军装。聚众塞署一案。该守备赵廷辅。不于平时整办。参将高时农。并不先事晓谕。致滋事端。俟此案审明之后。另行分别严参等语。此事前据该镇马乾奏到。朕以参将高时农。设法通融接济。并无不合。而该备系办理公事。尚无大过。曾经降旨传谕黄廷桂。令其确查妥办。该督尚未奉到。今观所奏。亦不过据该镇查报办理。殊觉未协。总之此案该将备等。虽均有料理未善之处。但不必因此立挂弹章。益令悍卒无所顾忌。致长刁风。马乾系属武臣。不谙政体。黄廷桂自应斟酌具奏方是。著传谕该督。令其仍遵前旨。据实确查。妥协办理。　　

○甲戌。谕军机大臣等。新柱奏到、上年十二月。漳州盘获匪船。搜出军械伪劄伪印。亲自带兵前往防御查拏一摺。前据该督喀尔吉善摺奏。亦称讯据匪犯蔡明烈等供。系自诏安县白叶林湖来。欲挑往厦门大担海船里去等语。此等匪逆纠众制械。潜谋不轨。自必究讯确实。逐名搜捕。清除巢穴。断绝羽党。一切从严办理。方足安靖海疆。但伊等既肆逆谋。必多诡诈。其同夥名姓住址。及制造窝藏器械地方。并装载船人数目。并现经拏获船只器械。的系来从何处。实欲运往何处。与接收地方。通同人众。均须详细明确。一一讯供查办。不可任其狡谲谎供。致有奸徒漏网之处。再据陈宏谋续报摺内。虽称其首逆蔡卓然、军师冯珩、已经拏获。而蔡卓然、冯珩、是否的系首犯主谋之人。抑此外尚有造谋指使、未经供出之渠魁逆匪。必一一得其确情。勿致混供诬认。稍有隐遁。又其朱标照上。开写自浙江发字样。虽诡秘情形。未可遽信。然亦宜尽情推鞫。总以严密迅速完结为贵仍遵前旨。统照江南英山之例办理。著传谕喀尔吉善、新柱、陈宏谋、知之并将近日情形。作速详奏。　　

○又谕、江西传钞伪稿之案。究至卫守备刘时达。据供系伊子刘守朴、自浙江金华寄来。此系年月最早之正线。该员虽系告病回籍。金华地方。自必别有伪稿来历。已著周承勃、钱度前往密行体访。但此案查办已久。且江浙接壤。供情必有传闻。如果系捏造传钞之人。非多方掩饰。迷藏正线。即恐先事惊惶。别生枝节。浙人多喜造言生事此时现有福建盘获奸匪。咨浙查拏之犯。恐奸徒或藉此从中煽惑尤当镇静办理。鄂容安所奏。不无所见著钞寄雅尔哈善看。总之此案。以务得正犯渠魁为亟。不必多缠枝叶。雅尔哈善、应加意采访。果关正线。务宜严速追查。不可稍有脱漏。如实系旁枝。不妨量从宽假。毋过张皇。惟期得有实际。不致稽延时日。方为妥协。并令雅尔哈善、将此旨传谕周承勃等。一同留心。再新调金华府知府张照乘。因董榕尚未到江。一时未能赴任。已降旨与嘉兴府知府汤任对调。著雅尔哈善、饬令该员速赴新任。一切上紧慎重办理。此系最关紧要之时。不可稍有疎懈。　　

○军机大臣等议覆将军阿兰泰奏称、盛京兵所拴马匹。近年倒毙甚多。买补尚未足额。若将钱粮坐扣。生计有碍。请于乾隆十六十七两年官铺生息、及滋生库红白赏余二顷银内借给半年钱粮。应如所请。至称自二十年起、分作三年扣还。兵力究属拮据。应展至五年按季扣还归款从之。　　

○乙亥。谕据闽浙总督喀尔吉善奏称、福建漳州府属之平和、南靖、二县地方。匪犯蔡荣祖、冯珩等谋为不轨。业经擒获首从各犯。现在逐加严讯。按律定拟。其失察之督抚、及文武各官。统于正案内一并附参。请旨交部严加议处等语。闽省山海交错民风刁悍今逆匪蔡荣祖等纠众造谋虽党羽不过数十人而搜获伪劄中竟敢擅称名号且有订期攻城之语。是其妄肆逆萌大干法纪。该督喀尔吉善驰赴漳郡。督率属员逐名搜捕。使逆党不致漏网。良民不致惊扰。办理甚为妥协。所有案内首从各犯。审明按律定拟以昭炯戒。至该督抚等。查办此案迅合机宜。俱著交部议叙在事文武员弁内有奋勉出力者亦著该督抚查明具奏。交部分别议叙守备叶相德一有风闻即亲身前往。首先盘获匪船殊属可嘉。著送部引见其该督抚、及地方文武各官失察之罪。俱著加恩宽免。　　

○又谕、据闽浙总督喀尔吉善奏称汀漳龙道单德谟于逆匪蔡荣祖等谋为不轨一案。其中蔡湄一犯现充道役该道昏愦玩纵。已属不职及拏获匪犯后亦并不禀报检举据实参奏请旨革职等语单德谟由特恩升用擢至监司。乃于此等重案。既不能觉察于前又并不检举。于后按其情节殊为可恶仅予罢斥不足蔽辜著革职发往军台效力赎罪。　　

○谕军机大臣等据喀尔吉善奏拏获平和等县逆匪蔡荣祖等谋为不轨。现在严审定拟一案。其查办迅速甚合机宜。至滨海岩疆。民风向称刁悍似此聚众滋事之案。原不能保其必无但须及时擿发奸伏。不致滋蔓为害即见其能留心地方。实力整顿。所有该督请旨交部查议之处。已著加恩宽免。仍交部议叙矣。案内现获首从各犯。及供出有名逆党务宜速为审究上紧搜捕。一切从严办理。不可稍存姑息。此等不逞之徒。即多戮数人。亦何足惜耶。其署知府奇灵阿、知县许齐卓、虽于审讯时。将冯珩一犯。叠夹致毙。但此等重案。自当严行夹讯。且首逆已获。而冯珩同谋情节。亦俱明确。无可究质。但恐其伪死耳。仍应详查戮尸。该署府等将来不必再行查参。再海澄公黄仕简。尚属安静谨饬之人。家人收租。亦属常事。此不过匪党藉口。托词。若因此查询。恐长顽佃抗。欠刁风。竟置不问可也。著一并传谕喀尔吉善知之。　　

○丙子。谕军机大臣等。据岳钟琪奏称、郭罗克屡次劫掠。请于三月内、前赴松潘。饬令擒献贼赃。倘该土目抗拒不遵。一面檄调汉土官兵。亲身督率前往擒捕。并力攻击等语。是竟欲用兵于郭罗克矣。昨策楞奏内。尚止欲令其擒献正贼。今岳钟琪此奏。则更庸妄纰谬。又不当仅以错会朕意责之。在伊等不过欲回护杂谷一事。而究之终不能回护。且恐自速其罪耳。上年杂谷之役。据伊等初奏。以为逆迹已著。不可不除。故亦听其前往。然朕彼时。方以瞻对金川、旷日持久为戒。不免深为廑念。及观其节次奏报情形。其乘虚袭取。事属显然。是以屡经降旨训饬。并于马良柱摺内、明切批谕。令寄伊等知之。原欲使之知所警愧。乃竟不但不愧。而且欲又生衅端。国家之兵马粮饷。该督即不知慎重。而边圉重地。全不为培养元气、休息人民之计。是岂封疆大臣之用心耶。以国家全盛之时。办一郭罗克。本非难事。然即使立就擒捕。亦复何关紧要。而况其未必如杂谷之易与乎。看伊二人所奏。意见似有不同。是策楞尚知所畏惧。而岳钟琪则几无所顾忌矣。著一并传旨严行申饬。如伊等意在必行。不妨据实奏闻。并出具军令结状。定限几日可以成功。朕亦不难准行。若将来稍有稽误。惟伊二人是问。可令伊等自审度之。　　

○又谕、据延绥镇总兵马乾所奏、查明延安兵丁不法、垒砌守备衙门缘由一摺。内称该营将备。因提臣将次巡查。于岁暮扣留饷银。制办军装。纵无侵蚀情弊。其平日之废弛。固可概见。迨众兵喧噪滋事。守备赵廷辅。竟闭门不出。参将高时农。复赶至城外。下跪央求。现在揭报题参等语。此事前据马乾、黄廷桂、先后奏到。因见高时农、始则阻其扣饷。继又设法接济。而赵廷辅亦属办理公事。尚无大过。若概登白简。转长悍卒刁风。是以节经传谕黄廷桂、令其查明妥办。今观马乾所奏。则此案召衅。自赵廷辅、高时农、二人。及至激成事端。一则闭门不出。一则下跪央求。似此庸劣无能。实出情理之外。其罪又不仅止不恤兵艰而已。黄廷桂即行查明据实题参。请旨拏交刑部治罪。以肃官常而昭军纪。至兵丁张广等、聚众垒门。呜号出城。不法已极。且该将备等、现经拏问。而鼓噪之兵。若仍以为首二三人寘之于法。其余递从末减不足以昭炯戒。自当多处数人。从严办理。即其罪不至死者。或发往乌拉等处。充当苦差。以示惩创。庶将来各营兵丁。知所畏惧。可令黄廷桂斟酌查办。一并传谕知之。　　

○戊寅。谕、朕此次恭谒泰陵。著履亲王、庄亲王、大学士来保史贻直、在京总理事务。　　

○定边左副将军成衮扎布奏、准夷素性诡谲。近未通使。请于五六月间。派贤能台吉官员各一二人。以年例买马为名。在乌梁海暗侦。再喀尔喀副将军。每年于军营四季驻班。请令在参赞上、随内地大臣行走学习。得旨。值班副将军。著在参赞上行走。余著军机大臣、会同该将军议奏。再散秩大臣萨喇勒、颇悉准夷情事。若选派索伦、乌拉齐带往。于军营有益。著一并议奏。寻议乌梁海探信之处。应如所奏。至萨喇勒前赴军营。应派索伦、乌拉齐一百名。再令萨喇勒、于伊属下。挑选数十名。并令察哈尔八旗总管、于旧厄鲁特等项人内、每旗挑二十余名。密行豫备。从之。　　

○谕、总督策楞、阿里衮、现在丁忧。四川总督印务。著黄廷桂署理。奉到谕旨。即速驰驿赴任。陕甘总督印务。著尹继善署理。两广总督印务。著班第署理。尹继善班第、俱著驰驿速行前往。江西巡抚鄂容安。著署理两江总督印务。即著在江西办理。　　

○谕军机大臣等。现在审讯卢鲁生一案。原革江南卫守备杨琳。有应行质讯之处。已经军机大臣等飞咨提解。杨琳系此案要犯。查系原籍湖广。现住江西。著传谕江西巡抚署两江总督鄂容安、湖广总督永常、湖北巡抚恒文等速将该犯杨琳、提拏到案。遴委妥员管押。由驿递飞解来京。并饬解员小心防范。倘稍有疎虞。或致该犯途次自戕灭口。该督抚之罪。即无可逭矣。　　

○礼部题朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○辛巳。谕、各省传钞伪稿一案。朕屡经降旨。宣示中外。此等奸徒传播流言其诬谤朕躬者。有无虚实。人所共见共知。不足置辩。而诪张为幻。关系风俗人心者甚大不可不力为整饬。乃各省督抚仅视为寻常案件惟任属员取供详解过堂一审。即为归案了事。以致辗转蔓延久迷正线各省就案完结情形。大略不过如此。而在江西为尤甚。即如施廷翰案内之张三、施奕度。江西承审各官。草率错谬。及到江南。亦不能审出实情。几认为捏造正犯。经朕命军机大臣等、审明昭雪而千总卢鲁生、在江西两次到案。俱被狡饰脱漏。又经军机大臣、从解京之书办段树武彭楚白等供词互异之处。细加穷诘。始将千总卢鲁生、守备刘时达、传稿情节。逐层究出。比卢鲁生、刘时达、先后到京。朕督令诸臣、虚心研鞫。反覆推求。始则借端支饰。继则混指同寅。既不能推卸传稿实情。又不能供得稿来历。诘问再四。即各委之伊子。忍心害理。莫此为甚。迨情竭词穷。始将其会商捏造。种种奸伪情节。并将伪稿条款。逐一默写。及其造谋起意。于破案后、商同借线掩饰情由。一一吐露。矢口不移。当此光天化日之下。乃有此等魑魅魍魉。潜形逞伪。实出情理之外。今不待重刑。供情俱已确凿。殆由奸徒罪大恶极。传钞贻累多人。好还之道。自无所逃耳。卢鲁生、刘时达、著议政王大臣、大学士、九卿、科道、会同军机大臣、再行详细研鞫。定拟具奏。至督抚为封疆大吏。不特此等大逆之犯。即寻常案件。孰非民生休戚攸关。而养骄饰伪。妄自托为敦体。可乎。此案若查办之始。即行竭力根究。自可早得正犯。乃粗率苟且。江西舛谬于前。江南迷误于后。均无所辞咎。江西近在同城。群卫弁腾口嚣嚣。毫无顾忌。串供借线。几于网漏吞舟。厥罪较重于南省。解任巡抚鄂昌、按察使丁廷让、知府戚振鹭、俱著革职拏问。交刑部治罪。总督尹继善、及派往江西同审之周承勃、高麟勋、俱著交部严加议处。钱度、朱奎扬等、尚与专委承办者有间。俱著交部议处。至卫弁乃总漕专责。瑚宝亦不能辞责。亦交部严察议奏。当日查办之始。未知根源所在。须披叶寻枝。势不得谓法不及众。畏难中止。以致颟顸了事。朕犹恐拖累者众。屡经密谕各省督抚。分别发落。以省拖延。即武弁大员。曾经私看者。亦悉置不问。然在伊等食毛履土。见此大逆不道之词。当为痛心疾首。譬如闻人詈其父祖。转乐为称述。非逆子而何。然使非有首先捏造之人。则伊等亦无从传阅。是传阅者本有应得之罪。不可谓被所愚弄。而朕则悯其无知。譬子虽不孝。父不忍不慈。今首犯既得。不妨曲宥。除在京人犯、已予省释外。著传谕各省督抚。通行出示晓谕。无论已未发觉。概行从宽免究释放。凡属此案例应拟罪人众。蒙朕格外宽宥。务宜痛自改悔。动尊君亲上之天良。戒造言喜事之恶习。安静守分。庶不致良苗化为稂莠。永受朕保全爱养之恩。夫谗说殄行为圣世所不容。奸顽不除。则风俗人心。何由而正。而吏治狃于因循。尤关治道。朕宵旰忧勤。与诸臣共相敦勉者。岂肯稍存姑息。致启废弛之渐。将此一并宣谕中外知之。　　

○壬午。谕、盛京引见笔帖式人员。国语甚属生疎。皆由监视大臣徇情挑取。嗣后考试繙译笔帖式时。著将盛京各大臣名衔。开列请旨。候朕酌派。以专考试之责。如带领引见时。仍有不娴国语者。惟派出考试之人是问。　　

○又谕、捏造伪稿正犯已经审明。原任粮道施廷翰、及伊子贡生施奕度等、俱著加恩开复。　　

○谕军机大臣等。前因捏造伪稿之刘时达。供出自伊子刘守朴金华任所带来。当即降旨。令周承勃、钱度、前往该处。密行查办今伪稿正犯已得。所有传钞各案。业俱加恩免其查究。前供既审系诬妄。无可办理。周承勃、钱度、著即各回本任。将此传谕伊等知之。　　

○命庄亲王允禄、履亲王允祹、和亲王弘昼在议政大臣上行走。　　

○癸未。谕军机大臣等。前经降旨。令钱度、周承勃、前往金华一带。访查传稿踪迹。务得根原。旋审卢鲁生、刘时达、二犯。供出商同捏造情形确实。是以降旨令伊二人即回原任。今据伊等奏到、查刘守朴幕宾孔则明等供词。是刘时达伪稿。或另有来历。一时混行诬服。亦未可定。事关重大。不可不加意详慎。著传谕周承勃、钱度、即日带同此案现在人犯。驰驿飞速来京核讯。毋得刻迟。　　

○又谕、前经降旨。传钞伪稿案内人犯。加恩免究释放。但刘时达之子刘守朴一犯。尚有应行质讯之处。前据鄂容安奏称、已令范廷楷前往广东一路迎拏。范廷楷于何处接到该犯。及途中讯出供情。著即由驿递飞速奏闻。仍将刘守朴、遴委妥员。由驿飞解来京。务宜加意防范。　　
</div>
    <div class="pagination">
<a href="清实录乾隆朝实录_page593.html">上一页</a><span>...</span><a href="清实录乾隆朝实录_page589.html">589</a><a href="清实录乾隆朝实录_page590.html">590</a><a href="清实录乾隆朝实录_page591.html">591</a><a href="清实录乾隆朝实录_page592.html">592</a><a href="清实录乾隆朝实录_page593.html">593</a><span class="current-page">594</span><a href="清实录乾隆朝实录_page595.html">595</a><a href="清实录乾隆朝实录_page596.html">596</a><a href="清实录乾隆朝实录_page597.html">597</a><a href="清实录乾隆朝实录_page598.html">598</a><a href="清实录乾隆朝实录_page599.html">599</a><span>...</span><a href="清实录乾隆朝实录_page595.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
