<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 396 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 396 页/共 518 页</h1>
    <div class="content">　　○宣府巡抚都御史楚书等言宣府诸路墩台宜修署者一百二座边墙宜修者二万五千丈通贼险峻崖应铲者四万五千丈因求工料兵科都给事中冯亮亦为请  上诏出太仆马价三万两给之兵部言国家轸恤边圉既不惜重费如其滥财损功毁建非所不可以垂永非所以称  上意也乞申敕之  上然之且令事竣之日巡按御史阅视以奏
　　○翊国公郭勋上言将臣虽以善战为勇亦以相机为智而文臣不谙军旅但驱之使战或待以苛礼或绳以文法至于诬死如海州副总兵时陈名将也虽贪财特以赂遗有司非自利也何可锢而不用宜许自赎兵部覆时陈赃罪狼籍久系未决宜令陕西守臣上其狱于法司会讯以请得旨如议已都察院言时陈贪虐尝以事榜掠死者至二十三人后所部畏刑多以贿免不能赂者即自经死赃盖三万八千余人情汹汹几至生变罪不可宥他若匿边情通私茶强占屯田威奸子女又其小者前奉诏下总制尚书唐龙及二司杂问乃抗违潜匿夕未服辜又守备王楫等附益聚歛皆可罪得旨时陈擅杀不辜科刻盗用官物数万凶邪酷暴糜烂生民追赃完日即便处决王楫等戍边卫余如议
　　○秉一真人陶典真奏建湖广黄州府黄冈县雷坛妥神祝寿免行差官惟令赞教臧宗仁前去管理请赐道录司一职给驿以行仍行抚按委官督造并请赐坛额  上命宗仁为道录司左演法坛名候降遣官已有成命不允辞后以典真再＜锍-釒＞罢遣
　　○督工尚书甘为霖上言嘉靖八年工兴以来节派各省采买木料前后报完若  郊  庙  奉先等殿  慈宁宫  景阳宫  社稷坛本思殿等工俱足用续建  慈宁宫一号等殿  皇穹宇西苑  仁寿宫  七陵寿宫龙凤船及沙河行宫承天府借留等项自今计之工似垂成木亦足用乞停采运以自民困所在官司事体不一有既采未运者有领运未行及已行未到者有称中途漂流者有称验收未中者有预银于官而不交木植者有先招□货买而未领银者乞行清查以息弊端工部议覆  上纳其言
　　○乙酉山西布政使司右参议张镗以疾乞休吏部覆镗历有年劳且恬退可尚宜升一级以示优异命以山西按察司副使致仕
　　○丁亥巡抚延绥副都御史贾启言总兵周尚文悖眊病狂训练无时臣他日必与庸将同罪乞两罢臣等兵部谓尚文素以廉干闻虽临阵贾勇非其所长而控制优闲未容轻弃乞改尚文镇甘肃  上曰尚文执拗好竞启忿戾乖方并宜显黜姑各夺俸尚文三月启一月如再不悛必逮治不贷已陕西巡按御史张光祖又奏周尚文与贾启彼此构嫌号令互异三边重地不可令一日共处  上乃令尚文革任听勘启降一级别用员缺令吏兵二部于附近推举才望著闻者代之
　　○太子太保礼部尚书严嵩言员外郎卫元确行人孟廷相往王府致祭过期不至乃吏科都给事中丁湛故宽程限徇情废法俱宜罪诏镇抚司考治于是元确湛改外用廷相赎罪还职
　　○戊子命湖广巡按御史朱箎监视  显陵工不必候代
　　○己丑雨雹
　　○庚寅山西宁化王府镇国中尉表杆坐殴人致死诏削禄米三之一
　　明世宗肃皇帝实录卷之二百三十六


明世宗肃皇帝实录卷之二百三十七
　　嘉靖十九年五月壬辰朔命原任柳庆参将都指挥同知沈希仪充左参将提督四川叙泸坝底及贵州迤西等处升赤城守备指挥佥事曹棠为署都指挥佥事充大同游击将军坝底守备指挥同知曹新为署都指挥佥事充叠茂游击将军
　　○锦衣卫千户李拱辰言  圣母南祔  显陵灾异屡作乞迎  二圣梓宫俱葬  天寿山  上以拱辰狂悖庸愚非所宜言下镇抚司逮问寻赎罪还职
　　○癸巳先是大理寺卿牛天麟等谳狱误书斩罪叶弘陆等十七名为凌迟  上览狱词与奏内不同责令对状天麟等引罪  上切责而宥之夺该寺官俸一月
　　○甲午狭西延安府鄜州大雨雹伤禾稼人畜
　　○乙未四川喇麻寨首番僧音巴监藏等贡方物宴赏如例
　　○丙申以夏至将大祭地于  方泽视牲遣成国公朱希忠代大学士顾鼎臣翟銮尚书许赞严嵩轮视
　　○太子少保礼部尚书李浩卒浩山西曲沃县人成化甲辰进士授工部主事累迁通政使兵部右侍郎拜礼部尚书仍掌通政司事因天变上励政事戒逸游重爵赏抑奔竞四事不报六＜锍-釒＞乞休准致仕加太子少保家居二十余年寿八十有五卒诏给祭葬赠太子太保谥庄简浩器宇魁梧议论英发刚直不挠为时所重
　　○命提督京城参将都指挥佥事九聚充副总兵分守保定地方
　　○国子监司业王同祖言世禄之家鲜克由礼如教之不豫则纨裤之子何望干城请令两京公侯伯子弟凡未任者悉送监读书如嘉靖八年制自今以往岁以二月举行学有可观则奏闻叙荫不率教者并听紏治兵部覆请  上从之已乃诏襄城伯李应臣兴安伯徐梦旸惠安伯张镧崇信伯费炜清平伯吴家彦俱赴监读书观礼
　　○四川遂宁县训导萧时芳奏言郭勋夏言霍韬皆中兴元佐同功一体而外议沸腾心迹未一非国家之福宜召此三人赐之坐杯酒以释其心语皆浮诞不经诏下镇抚司逮问具罪黜为民
　　○丁酉户部议覆巡视光禄寺监察御史□承学条奏一平物价令顺天府行宛大二县备陈市价俟估计之日听科道官会同本寺从公酌议庶物价不亏一均钱钞本寺支领天财库钱钞多滥恶无禆实用且过期未得关给其铺行有专给以钱者最为偏累自今每钞一块钱二千文折银二两于太仓支领仍以钱钞分给各铺行俾多寡适均从之
　　○戊戌大祭地于  方泽命翊国公郭勋代伯卫錞陈鏸大学士夏言翟銮分献
　　○  孝宗敬皇帝忌辰  永孝殿行祭礼遣玉田伯蒋荣祭  泰陵
　　○己亥诏选京城内外淑女一百名
　　○庚子诏赏户部右侍郎王果巡按河南御史陶钦夔银各二十两彩币二表里主事王继芳一表里时河南大饥以杲等赈济有方故也
　　○狭西固原等卫地震
　　○辛丑  太祖高皇帝忌辰  景神殿行祭礼
　　○冀州枣强县午时天鼓鸣夜星陨为石四
　　○壬寅户部议覆巡抚江西都御史王暐言申明期会行各处巡抚官严督所司于起角□羊两京各部各边钱粮俱赴巡抚衙门挂号定限回销若有司稽慢角□羊户侵欺者查奏处治从之
　　○命果勇营坐营都指挥佥事邓安充参将提督京城内外巡捕
　　○癸卯  仁宗昭皇帝忌辰  永孝殿行祭礼遣安平伯方锐祭  献陵
　　○甲辰翊国公郭勋奏河南等处岁灾秋班操军不至者众请特宽免兵部题覆  上曰京操官军岁以春秋往来我  宣宗皇帝立法以戒不虞虑至深远千人不至者都指挥逮问夺俸若遇灾伤具奏放还  累朝以来守为定例比来乃以万计卿等不闻举奏辄欲宽纵法令何在今姑依拟此后不许废法
　　○乙巳浙江巡按御史傅凤翱言台州府水利通判平湖县水利县丞俱属冗员宜省吏部以闻  上曰朝廷额设官员不当轻议裁损比兴革不常人出意见以致事体纷更无益于治通判县丞既专管水利其令供事如旧
　　○升应天府府尹陈卿为都察院右副都御史巡抚甘肃等处趣令赴任且诏今后各边巡抚员缺宜就近推补不得隔远升用
　　○丁未兵部言隆庆等卫缺马请发太仆马二百余匹给之因奏各边马乏常以士卒餋之无法及盗卖雇借诸毙宜行禁谕  上是之令今后再称缺乏查有奸毙即行参究
　　○戊申朝鲜国王李怿差陪臣刑曹判书金麟孙等奉表物谢赐敕谕宴赏有差
　　○升河南汝宁府知府贾名儒为山东按察司副使未任以疾乞休诏以原职致仕
　　○己酉诏岁给周王禄米万石仍与加赐世孙三百石兼支
　　○壬子升湖广布政使司右参议叚续为山东按察司副使整饬密云等处兵备
　　○命右军都督府署都督佥事陈谨团营果敢营坐营管操
　　○乙卯兴建雷坛
　　○河南巡按御史陶钦夔言河南驿递旧以他官兼摄事弛弊丛乞比山东例铨注屯田佥事专理之报可
　　○丁巳致仕南京户部右侍郎王潮卒赐祭葬如例
　　○戊午太子太保工部尚书蒋瑶南京兵部尚书湛若水俱六年考满  上以二臣年逾七十俱令致仕瑶仍给驿还
　　○升南京太仆寺少卿戴金为应天府府尹
　　○兵部奏正月十八日虏入大同以五百骑伏大庙湾而遣四十余骑分掠参将张世忠守备林椿追之陷其伏中杀指挥周岐等二十九人诏革椿任闲住世忠回卫听勘夺副总兵戴廉俸三月
　　○庚申升直隶大名府同知张弁为狭西按察司佥事
　　明世宗肃皇帝实录卷之二百三十七


大明世宗肃皇帝实录卷之二百三十八
　　嘉靖十九年六月辛酉朔
　　○壬戌升南京光禄寺少卿傅炯为南京大仆寺少卿
　　○丙寅旌表浙江孝子楼楷等二人节妇余氏等四人及烈妇禇氏贞女许氏
　　○巡视光禄寺御史□承学奏寺属官员添设太滥珍羞署署丞张衍祚等差委骚扰驿传宜汰黜之＜锍-釒＞下吏部覆言寺官旧有定额比因工完乞升者多无缺填补假以职衔遂得夤缘任事靡费廪饩谋求差委诚如御史所言诏以张衍等祚付法司治罪
　　○升礼部主客司署郎中许论为南京光禄寺少卿
　　○丁卯升户部左侍郎张润为工部尚书
　　○升镇番守备指挥佥事张达为都指挥佥事充延绥游击将军
　　○是时诸宫殿工作频兴役外卫班军四万六千人不足郭勋乃籍其不至者人输银一两二钱雇役名曰包工秋班雇四千人春班五千人各三阅月所雇视班军食粮四斗前此户部尚书李廷相给两月粮而梁材继至坚执不与勋遂劾材专擅  上命兵部会勋议奏兵部言材守职不得不慎得旨包工军行粮凡已役过者计日补给以后禁勿包工自今派拨官军动支钱粮所司务遵故事行勋又以兵部缺军差拨先是籍逃亡旗军布花折粮等银倩工应役至是支给愈多户部尚书梁材谓外卫上班并京营官军锦衣卫旗军计可四万余人已足分拨柰何混支前银别为雇募诏从户部议兵部尚书张王□赞即按籍遣之勋又谓侵已权奏材王□赞互相比周变乱成法侵牟职掌＜锍-釒＞入  上谓材沽名误事似忠实诈令冠带闲住王□赞拨军不与提督官会同姑贳其罪各工夫费工部计议以闻
　　○戊辰提督两广都御史葵经以崖万等州黎岐叛乱攻逼城邑有司不能支奏请添设参将一员驻劄崖陵分守琼州地方及兼管琼雷廉州海洋备倭其原设总督备倭官仍驻劄东莞止令专管广惠潮高海洋备倭兵部覆言琼州悬居海中延袤三千里黎峒盘处犷险难制而崖州陵水去黎由近虽有督备指挥势轻况今黎贼构乱难以弹压诚宜改设参将若广东备倭旧有都指挥一员为之总督虽驻劄东莞与琼雷廉西路海洋稍远而经岁不至以弛其防则摠督之旷职非官不备也宜不可改  上乃听增琼州参将令事宁之日镇巡议存革以闻
　　○庚午诏仍给大学士夏言前所追缴御劄四百三通并银记一颗手敕一道言具＜锍-釒＞谢  上曰卿其思朕所眷用心辅政以公以勤朝夕勿怠庶副朕怀
　　○御史舒鹏翼条陈三事一严武举以杜侥幸请申明诸边武举赞画官如五年无功即未五年而偾事不职者送回本兵议处一培山林以固藩篱言京师沿边山木非特拱护  陵寝亦以防虏冲也宜加厉禁一清草场以资刍牧言牧马草场禁网渐疏豪强侵并必令巡按御史履亩踏勘且重私骑孳牧马匹之罚以禆边计部覆从之
　　○添设镇守江淮总兵官初嘉靖八年间江洋大盗发大学士夏言时为兵科都给事中奏请专设镇守江淮总兵官督兵剿捕未几贼平兵部奏革以其责任仍归操江武臣如故凡江浙粮运自苏常里河取道者从来由镇江京口闸抵仪真其闸河土疏易淤府县必岁时浚治然后粮运无阻是年京口闸淤阻漕粮咸拨民船出孟子河多为海寇所掠甚至执戮官吏南京兵科给事中杨雷以其事闻请治镇江知府张珤丹阳知县周宁失时不浚河道之罪诏下其＜锍-釒＞都察院令并参守土巡江诸臣于是院参珤宁及守备仪真都指挥解明道总督金山备倭指挥童扬苏松兵备副使王仪及水利巡司等官宜行巡按御史提究操江都御史王学夔巡江御史胡宾宜罚治得旨珤明道等俱如拟提问夺宾俸两月学夔一月并诘兵部以先年所设江淮总兵官何因革罢于是兵部具以兴革本末查覆因言今江洋群盗连艘比舰横行镇江崇明诸域盛陈兵甲凶焰甚炽不异嘉靖八年时宜设总兵官给以旗牌敕符俾驻劄镇江提督沿江上下兵防西自九江安庆东及淮扬苏常诸郡凡备倭守备卫所及有司巡捕官悉节制之报可遂以原任分守柳庆参将署都指挥佥事汤庆升左军都督府都督佥事充总兵官提督江淮等处巡捕已而兵科都给事中冯亮等复请重金山备倭仪真守备官事权各加以将领之号分任江南江北地方凡卫所掌印巡捕诸官悉令服属庶声势隆重可以为总兵官裨辅且参海盗充斥而巡抚都御史夏邦谟不以上闻玩寇费职不宜置之不问部覆得旨悉如拟责邦谟令捕灭江盗不许坐视误事于是升大兴左卫署都指挥佥事李俊为浙江都司都指挥佥事总督扬州地方备倭南京府军右卫指挥使路正为浙江都司署都指挥佥事守备仪真地方
　　○辛未荫驸马都尉游泰子锜为国子生
　　○壬申礼部尚书兼翰林院学士温仁和三年考满赐新钞一千贯并羊酒
　　○命原任雷廉高肇分守署都指挥佥事程鉴充参将守琼州地方
　　○造  皇穹宇祭器成
　　○癸酉徽王厚爝＜锍-釒＞乞封其长子伍城王载埻养母为次妃诏养母原无授封之例但王父子情词恳恻特允所请后不为例
　　○甲戌改南京工部尚书李如圭为户部尚书
　　○升巡抚顺天左佥都御史张汉为户部左侍郎总督仓场兼理西苑农事
　　○乙亥改南京礼部尚书熊浃为南京兵部尚书参赞机务
　　○总督陕西三边兵部尚书刘天和以固原甘州同时地震引罪自劾求退  上优诏不允
　　○丙子巡按浙江御史傅凤翱勘上参议周期雍都指挥韩平诛剿处州盗功兵部请议升赏  上曰事在六年勘报何迟下兵部参劾更议赏格兵部言处州之乱诸有罪者比已降罚而功未见赏承勘诸臣奉行迟缓罪实难辞期雍先任参议今为刑部尚书位在大僚难拟升擢惟量加恩荫以酬其功于是诏荫周期雍一子为国子生升平一级赏原任镇守太监邓文巡按御史王璜银币有差诸获功者俱行赏犒迟误核勘以赦前不问
　　○丁丑  睿宗献皇帝忌辰  永孝殿行祭礼
　　○复设四川重庆府垫江县主簿一员
　　○己卯升陕西按察司副使何鳌为江西布政使司左参政
　　○以灾伤改庐凤淮扬徐和滁等处本年马为折色
　　○庚辰添设贵州思南府婺川县儒学掣回见在府学生员实之额贡如例从巡按御史倪嵩请也
　　○辛巳升南京太常寺少卿徐锦为都察院左佥都御史整饬蓟州等处边备巡抚顺天等府
　　○先是瓦剌同类相讎其酋奄克乞我来川住牧至是瓦剌卜陆王桶孛刀忽还为回夷所败遣使叩塞愿与奄克同住且言西番侵之欲与交恶总督尚书刘天和言瓦剌之部素称众强弘治时土鲁番占据哈密都御史许进厚啖以金币令击走之正德时土鲁番大入肃州副使陈九畴权使瓦剌令袭其三城虏掠万计土鲁番闻之狼狈而归肃州之围遂角□羊其为我用久矣且土鲁番入寇必藉其力是又能为我边轻重也今及其兄弟困穷之秋从而抚之感恩自倍我如不受必折而入于土鲁番为他日忧矣宜亟许之而甘肃抚按丁汝夔顾坚则疑其诈与西番交恶为合势内侵之计兵部并上其章  上重其事令总督等官详议定计以闻
　　○壬午升陕西按察司佥事须澜为本司副使整饬潼关兵备
　　○南京礼科给事中曾钧等应诏陈言理财备边各一事一理财请敕户部通行两京府部寺院及各处抚按官备查本处原额钱粮出入盈缩之数议拟定规造册角□羊部仍加参互纂辑成书庶总括天下财赋之数而周知豊耗盈虗之由斯经制有法出入有节而财可充一备边请敕辽东宣大等镇巡抚官备查各镇原额官军马匹并粮料草束见在者足彀几年支用积逋者系何府州县迟缓仍将应徵钱粮及见贮仓库实数造册角□羊部行抚按官严督所司催角□羊以备储蓄部覆如议报可
　　○乙酉立秋祫享  宗庙命翊国公郭勋代成国公朱希忠英国公张溶京山侯崔元宣城伯卫錞平江伯陈鏸大学士夏言翟銮各捧主
　　○丙戌  孝庄睿皇后忌辰  永孝殿行祭礼遣西宁侯宋良臣祭  裕陵
　　○升礼部左侍郎兼翰林院学士张璧为南京礼部尚书刑部左侍郎宋景为南京工部尚书南京尚宝司卿汪佃为南京太常寺少卿
　　○先是五月中工部尚书蒋瑶等奏节年营建兵部拨军户部支粮工部止于办料迩年以军数不足议令工部雇夫津助亦一时权宜本非令甲柰何相沿不变今内外工程共用银六百三十四万七千八百九十余两中间匠料大约四百二十余万其余尽系雇夫运价之数今帑银告匮而来者不继事例久悬而纳者渐稀各处兴工无可支给先年题借户部扣省通惠河脚价  两宫皇庄子粒及兵部团营子粒银共七十余万俱未送到户部又称太仆寺银一百九十余万两堪以借支乞会议处分仍责成各官催督务求实用各衙门工程悉暂停止＜锍-釒＞入  上报曰国家营建旧规止派拨官匠官军就工户部支与粮赏比缘崇建  郊坛工程重急权议动支兵部马价银两添雇夫匠原非常例今各工延缓靡耗无纪督理监视官俱属欺玩待工完核处即今措处钱粮掣停夫运工部同户部兵部区画以闻于是工部会二部议言今内外并兴工程二十三处岁计雇工车脚铺商料价数百万两工程在京者已极繁重而在承天者又复十余处各项事例开纳已久后来者稀本部料匠价及苇课军器拆色各项事例银两各司府或借支不还或扣留不角□羊甚则转解侵欺不行追究以致支费不足今拟兵部照旧分拨官军就工搬运本部食粮民匠各卫食粮军匠通行查出应用  皇穹宇  慈庆宫沙河行宫即今将完拨工并力若尚不足兵部自行动支太仆寺马价本部动支节慎库银两各雇增补二部委官会同科道逐一点查如不行赴工卖放影射私占等项如法究治第今钱粮甚乏即待催完各处拖欠之数恐缓不及事前议取户部原欠六十一万两兵部七万两今二部俱称贮库有数不宜动支顾事有经权时有缓急惟  圣明裁处  上曰各工俱朝廷重事乃  祖制未及旧典或遗与今日为民事神之弗获已者若所司能竭忠奉公自当工完费省今军匠放休乃岁费雇直百万兼以虗名实数冒支粮赏利归私室富及奸徒上下蒙蔽曾无一人举正及有旨督责方云靡费不又明日指陈除停掣雇觅夫匠依拟太仓银以后不许动支见今各工合用钱粮军匠数目并应该厘正事宜尔等宜遵前旨再议会画一以闻时瑶已致仕张润代为尚书乃复议上四事一议财用除户部太仓银两奉有明旨不敢擅支外工部节慎库见贮止有六万余两而所欠夫匠物料尚二十七万余两委无措办今宜于户部每年扣省通惠河脚价三万六千一百四十余两崇文门商税二万七千余两皇庄并草各场子粒八万九千余两两淮余盐四十七万七千四百余两光禄寺积余厨料银内借支十五万两兵部缺官等项银内借支二十万两各兑送用一议军匠兵部见食粮官军宜赴工者各营合锦衣卫共计五万五千二百九十九员名户部见食粮工匠宜赴工者内官监锦衣卫并各镇抚司府军等卫共计九千五百二十名查议分拨亦自足用可省雇觅之费军则隶之兵部人匠则隶之工部各委官会同科道稽考一议工程内工如二号等殿外工如  诸陵寿宫沙河桥工已有次第所宜并力责成余若西苑仁寿宫及鼓楼并  六圣碑亭及各处桥梁乞暂停止前工告完以次举行一会议计卷查  四郊所费银两不过四十六万  慈宁宫不过四十八万乃今  慈庆宫已用银七十一万两有奇一号等殿已用银七十六万有奇费渐侈矣而工犹未完乞敕内外官比量撙节务在爱惜其有会计不实及放役军匠者治之以法＜锍-釒＞入  上曰各财用军匠事宜俱依拟惟西苑仁寿宫宜同钦定殿并力速成余暂停止原差科道官用心稽察前后工费多寡不同今姑不究自后内外管工人员务革心守法钦定殿工程重大总督文武大臣宜遵炤  皇穹宇日期督视
　　○戊子巡抚山西都御史陈讲请修宁武关温岭至老营堡及偏头关野猪沟抵黄河一道边墙从之
　　○咸宁侯仇鸾尚书毛伯温奏莫方瀛背逆法所必诛传闻已死或言为震雷所殛而踪迹诡秘不即输服征抚二事固宜并举因籍广东可用汉达官军及习水士卒三万六千人广西土兵七万五千人粮三十八万石银八十八万两马六十余万匹仍乞调湖广永顺保靖宣慰司土兵福建漳泉等处海兵及请广东布政司未解京库粮银二万三千七百两盐铁课一十万七千两留用两广云南所辖应朝官员右布政使胡宗明等及司府州县正官免其朝觐原任廉州知府今升浙江参政张岳谙晓夷情宜改注广东分守海北以备进剿之用兵部以闻  上悉从之曰安南事朕已付之二臣方瀛父子明神共殛即生亦死但为遐方生灵久被荼毒天讨未加耳卿即传示二臣令悉心经画务图全功用安夷夏诸所奏留及调用官员并动支解京钱粮等事俱如议行今后安南军情奏至所司奏覆不得过三日已乃诏留广东布政司嘉靖十七年十八年解京钱粮及盐课等银以备军饷
　　○补荫故南京兵部右侍郎陈琳孙翊为国子生
　　○己丑  孝穆皇后忌辰遣英国公张溶祭  茂陵
　　○诏名沙河行宫城楼四门南扶京北展思东镇辽西威漠
　　大明世宗肃皇帝实录卷之二百三十八


大明世宗肃皇帝实录卷之二百三十九
　　嘉靖十九年七月庚寅朔
</div>
    <div class="pagination">
<a href="明实录世宗实录_page395.html">上一页</a><span>...</span><a href="明实录世宗实录_page391.html">391</a><a href="明实录世宗实录_page392.html">392</a><a href="明实录世宗实录_page393.html">393</a><a href="明实录世宗实录_page394.html">394</a><a href="明实录世宗实录_page395.html">395</a><span class="current-page">396</span><a href="明实录世宗实录_page397.html">397</a><a href="明实录世宗实录_page398.html">398</a><a href="明实录世宗实录_page399.html">399</a><a href="明实录世宗实录_page400.html">400</a><a href="明实录世宗实录_page401.html">401</a><span>...</span><a href="明实录世宗实录_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
