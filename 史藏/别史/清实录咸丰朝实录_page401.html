<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 401 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 401 页/共 502 页</h1>
    <div class="content">
○戊辰。谕军机大臣等、载华等奏、本月二十一等日。陵寝内外。暨马兰峪一带地方。得雨二寸有余等语。上年围墙以内。松树生虫。经载华等奏称、实力扑捕。入冬后虫归树下。复经添派幼丁。帮同摉捕。惟今春两泽较稀。闻树株复被虫啮。枯乾不少。现当雨后萌芽。著载华等、督饬兵役。认真摉捕净尽。所有上年被啮树株。若能乘此生机。妥为培植。其可保发荣者。尚有几成。并著查明具奏。将此谕令知之。　　

○又谕、前因广东办理夷务军务。正当吃紧。谕令劳崇光、接奉谕旨后。即赴广东巡抚新任。并署理总督。以便黄宗汉、交卸启程。本日据毕承昭奏、近来广东省城。民夷尚属相安。其失守之大埔、嘉应两城。均已克复。兴甯亦已解围。惟贼匪分股窜赴连平。围困州城。并扰及和平、龙川等县乡村。其韶州府属之乐昌县。亦已失陷。虽经官兵击剿获胜。贼尚盘踞城外。其界连广西、湖南、江西、福建、四省之地。时有外匪窜至。肃清非易等语。广东嘉应、大埔、乐昌、失守、黄宗汉均未入奏。虽据毕承昭奏称、该督亲自督兵。克复大埔嘉应。现驻龙川河源一带。就近调度。而黄宗汉既置夷务于不问。又于军务情形。数月不发奏报。其有无心病。尚未可知。现在王庆云到任、尚需时日。著劳崇光迅即驰赴广东。将失陷各城。即图克复。其被围被扰各地方。应行拨兵援剿之处。赶紧布置。俾贼踪不致蔓延。并于到任后。察访黄宗汉有何疾病。一切地方要事。何以概不发报。据实奏闻。将此由五百里谕令知之。　　

○命兵部尚书全庆、刑部尚书赵光、教习庶吉士。　　

○授一甲一名进士孙家鼐、翰林院修撰。二名进士孙念祖、三名进士李文田、编修。　　

○己巳。孝慎成皇后忌辰。遣官祭慕陵。　　

○谕内阁、惠亲王、恭亲王奕工部尚书文彩、均著毋庸管理铁钱局事务。其奏留襄办各员。并著一并撤回。所有铁钱局事务。著统归户部右侍郎管理。并著户部总理满汉尚书兼管。　　

○刑部奏、现审仓米霉变案内、正犯王瑞病故。其余花户张玉等七名。仓场衙门咨称、各有差事。不能全行到案。请饬取具犯供送部。以凭查办。得旨。该衙门含混登覆。殊属非是。明系不传之花户。刑仓两衙门、役吏串通。勒索使费。此摺令该侍郎详细声覆。不过欲践前言。经奏较咨文可据。不致别有发觉。此法系猾吏熟径。不期尔堂司各官。并未细心推求。未免疏忽。著将张玉等全数送部。一并严讯。　　

○赏乌什帮办大臣德通、二等侍卫。为乌什办事大臣。　　

○以江苏捐输军饷。永广青浦溧阳二县学额各二名。　　

○予安徽南陵阵亡守备叶廷彪、把总吴金龙、祭葬世职。　　

○予山东单县阵亡外委仙兆岐、把总王宗礼、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。五月。庚午朔。谕军机大臣等、本日据胜保、翁同书奏、逆匪占踞天长汊涧、盱眙后路、仍形危急、请饬催各路进兵一摺。前据胜保、傅振邦、各奏拨天津马队。现因海防未撤。不能多拨。已谕僧格林沁调拨黑龙江马队一千名。赴傅振邦军营。此项马队到时。即由傅振邦分拨五百名。交胜保军营调遣。除乐善现有经手事件。业经僧格林沁覆奏。不能令其带兵来皖外。其江南大营。已派熊天喜带兵四千。渡江援剿。复添派兵勇一千。交张玉良调遣。现在击退杨州扑城之贼。复分兵保守邵伯等处。本日复谕和春、即饬毛三元等、与胜保合剿天长。无须另派镇将带兵赴皖矣。胜保不可专待天津马队。惟当就现有兵力。分投堵扼。迅克天长。而解汊涧之围。以期埽清北路。至湖北各营东下之师。虽已劄营于英霍之间。祇能为六安后路。须后分援湖南马步水师撤回。方拟力图进取。一时固难移兵。深入皖境。且都兴阿、杨载福等军。前据官文等奏明。即使东下。亦不能受他人节制也。将此由六百里各谕令知之。　　

○又谕、僧格林沁奏、通筹南北大局、请添拨马队官兵、专防北窜一摺。粤捻各匪。意图北窜。自应厚集兵力。藉资扼剿。著僧格林沁、即将前派赴傅振邦军营之吉林马队一千名。调赴山东。即派协领德楞额统带前往。行抵东省后。由崇恩饬令前往曹单一带。相度缓急。扼要驻劄。并将黑龙江马队一千名。派赴傅振邦军营。到营以后。著傅振邦分拨五百名。前往胜保军营调遣。其管带此项马队。著于各协领内。拣派较为得力者二员。管带南下。一俟到营。即由关保等统带。可资得力。将此谕令知之。　　

○又谕、本日据胜保奏、大股粤逆、屯踞天长汊涧一带、请饬各路进兵会合堵剿一摺。逆匪大股屯踞天长。屡扑官军营盘。势极狓猖。胜保驻劄盱眙。兵力较单。诚恐不敷扼剿。本日据和春等奏、已拨兵赴江北。击退扑扬州之贼。并分兵保护邵伯一带。是江南赴援之兵。已在胜保前路。著和春即饬毛三元等、一面严防该回窜。一面分兵驰往天长汊间一带。会合胜保一军。两路夹击。速克坚城。以固北路藩篱。是为至要。将此由六百里谕令知之。　　

○以镶蓝旗蒙古副都统德勒格尔、兼正蓝旗护军统领。工部右侍郎成琦、兼镶黄旗汉军副都统。　　

○以江苏办理招抚出力。党参将赖镇海、总兵衔。守备郑荣勋、欧阳宗等、花翎。外委陈明安等、蓝翎。余升叙有差。　　

○以安徽临淮剿匪出力。开复参将吴秀处分。仍以副将用。都司博勒忠阿、以游击用。　　

○予安徽凤阳阵亡县丞纪堪杰、祭葬世职。　　

○辛未。谕内阁、瑞麟、周祖培奏、挑穵河道完竣一摺。现在通惠河引河。业已挑穵工竣。水势一律通畅。著奉宸苑随时稽查。勿令再有游塞。至沿河洩水沟涵洞等处。新筑土坝。培堆泊岸。不准附近居民。私行偷穵。以资蓄洩而利漕行。　　

○壬申。孝诚仁皇后忌辰。遣官祭景陵。　　

○谕军机大臣等、前据官文等、奏请拨黑龙江西丹一千名。赴楚助剿。并派协领巴扬阿、裹带军装银两。前往调取。当经谕令该将军照数挑选候调。嗣据奕山等奏、已将西丹一千名。挑选齐备。俟巴扬阿到后。即可将此项西丹带往湖北军营。所有天津马队。即可毋庸调拨。以免周折。至该大臣等、请拨黑龙江马二千匹。亦经谕令该将军照数凑足。统交该协领带往矣。将此谕令知之。　　

○又谕、本日据胜保等奏、天长贼匪众多。请饬和春、令周天培带兵数千。前往盱眙会剿。续复据奏。业经将汊涧贼垒平毁。即日进兵。直偪天长等语。周天培现驻浦口。恐未能舍浦口而就盱眙。张二良前带兵赴扬州。熊天喜又带兵四千渡江。又有海全带马队四五百名。由仪徵驰往扬州一带助剿。均系和春派出之兵。著即在各军内、酌量调拨。前往胜保军营。会剿天长贼匪。以期速克城池。扬州与天长毗连。若由扬州进兵攻其南。再拨兵绕至盱眙。会同胜保攻其北。更为得力。著该大臣相度机宜。妥为筹办。将此由六百里谕令知之。　　

○又谕、瑛棨、奏请饬袁甲三赴豫。督办团练。防堵归陈等语。该二府现办坚壁清野。既已交第告成。自应派员董率。以期联络。惟袁甲三已令署理漕运总督。该省绅士中、如另有谙悉军务。乡望素著者。著瑛棨查访奏请派令督办团练。如绅士不得其人。即由本省官员内遴选奏派亦可。将此由五百里谕令知之。　　

○引见新进士。得旨。一甲三名。孙家鼐、孙念祖、李文田、业经授职外。朱学笃、马文梦、金庆鹏、张丙炎、龚易图、胥瑞瑢、王正玺、王师曾、楼震、张丕烈、周家楣、胡毓筠、马传煦、杜筹朋、田书年、于荫霖、赵一林、周瑞清、黄锡彤、左隽、王寅亮、特亮、宗室常珩、贾瑚、严辰、田国俊、岳维翰、周光祖、李振家、孙树、英启、张璟槃、王荫丰、赵断学、吉长清、关燿南、饶佩勋、何探源、徐尔麟、俱著改为翰林院庶吉士。光熙、戴尧臣、董毓葆、余九谷、杨鸿吉、蔡琳、丁寿祺、苗颖章、梁思问、李文俊、武继志、沈璜、叶毓桐、梁鸣谦、傅世纶、郭应霖、黄元善、陈倬、李汝弼、王象瑜、周益、恽彦琦、高文铭、何贵高、蒋作锦、恩荣、施应藻、汪仲洵、谢辅坫、洪绪、管淓、陈鸿作、王绮珍、刘绍向、黄庆珍、宗室福锟、郑锡泰、黄慎忠、高文煜、葛宗邹、王玉书、陈祖襄、康缙、王文锦、刘振中、阮光鼎、杨继祖、康模、王麟祥、万培因、徐光祖、淩行均、颜士璋、定保、陈继薰、马云昭、黄翼为、马文华、宛立俊、袁廷俊、宋恩溥、吴岱章、皮宗瀚、张景星、汤似瑄、武士选、李荫棠、周光炯、觉罗瑛彬、江廷杰、韩宝鸿、苏佩训、邵子彝、俱著分部学习。徐炳烈、何聘珍、汪万鸿、俱著以内阁中书用。王永春、曹大任、王其慎、朱靖旬、汪显达、王玉衡、张勋、鲁膺泰、孟丕荣、宝瑛、吴灿西、王凤森、朱之杰、崔迺翚、高箕承、寅康、江鸿、陈肇杰、许贞元、陈桂芬、张燮、邓开运、柳宗芳、侯甲瀛、王学华、李宗泰、沈绍九、吴天锡、吕邦俊、石树珠、刘自立、果祥、郭云汉、喻树琪、王成骧、冯荣萱、宋学濂、董元勋、杨久祜、杜墨林、罗俊、杜世铭、查子庚、刘光远、秦子俊、田树荣、郑菼、俱著交吏部掣签分发以知县即用。工部学习郎中刘秉衡、户部学习郎中路昭德、俱著俟报满作为候补郎中后。以该部郎中即补。刑部额外主事陈大诰、刑部学习主事谢钺、户部学习主事祝炳章、俱著俟报满作为候补主事后。以该部主事即补。余著归班铨选。　　

○以克复福建浦城县城。赏同知张琪、都司吴肇棠等、花翎。兵丁梁万得等、蓝翎余升叙加衔有差。　　

○以安徽天长县城被贼窜陷。革游击保英、知县文锡瑃职。留营效力。　　

○癸酉。谕内阁、工部宝源局奏、铸办铁钱、需用平铁等语。宝源局所需铁斤。由山西省采办。按季解京。因上年所解潞铁。不堪鼓铸。业经咨行山西巡抚。嗣后均应一律起运平铁。兹据奏称、山西应解该局秋运二批铁斤。仍由潞安府办运。恐误鼓铸。著山西巡抚将应解宝源局铁斤。一律均以平铁运解。如平铁或有不敷。即照铁钱局三七成搭运。俾利镕铸。　　

○以怡亲王载垣、署镶白旗汉军都统。　　

○以都察院左都御史绵森、署工部尚书。　　

○甲戌。湖南巡抚骆秉章奏、防剿未竣。请暂缓本年文武乡试。从之。　　

○乙亥。上御含辉楼。阅吉林黑龙江官兵马步射。　　

○钦差大臣大学士桂良等奏、接到＜口英＞酋照会。将赴天津。请派大员暂事羁縻。得旨。总以上海换约为第一要义。即使不得已俯就下策。停泊澜江沙外。少带从人。实为妥协。尤必须该夷酋正身赴京。不得任其更替一兵头之类。意存搅扰。抵京原为换约。万不能听其久驻。该夷酋设欲驻京。必将薛焕留于京师。作为办理之常人。此时清淮一路。虽恐有阻。然另派他人。不悉夷情。断断不能措施合宜。卿等艰辛备尝。二载勤劳。亦必欲速观厥成。所请毋庸议。正可藉兹赴津需日之语。为羁縻换约之地步也。　　

○丙子。谕军机大臣等、昨据桂良等奏、四月二十五日。接＜口英＞酋照会内称、口□普噜嘶赴京交聘。不日乘舟径赴天津。并有希在天津豫备夫役舟车。以便入都。并于京城内择出宽广寓所。该夷率领随员官弁前来等语。桂良等已照覆该酋、令其毋径赴津。必须至上海商议。并派知县黄仲畬、至海口。俟夷船到时。与之言明。即在上海换约。惟夷性狡执。恐难挽留。傥不听劝阻。径赴天津。僧格林沁、恒福、惟当遵照前旨。派员晓谕。令其停泊澜江沙外。告以桂良等已由上海启程。不日到津。即可会晤商办一切。并告以海口节节设防。切勿轻于驶入。致有损伤。以全和好。如该夷请另派员前往。可告以各国和约。皆系桂良等经手办理。他人不能知悉。明白开导。令其静候可也。将此密谕知之。　　

○又谕、前据骆秉章奏、江西南安大股贼匪。窜扰湖南桂阳等县。情形吃紧。咨调贵州都匀协副将田兴恕回湘。田兴恕经蒋霨远派署古州镇总兵。正资剿贼。当谕令蒋霨远与骆秉章咨商办理。兹据蒋霨远奏、田兴恕接奉楚南檄调。即于三月初九日启程赴楚。请饬令该副将迅回黔省。仍统带黔楚兵练。剿办贼匪等语。贵州自黎平解围后。田兴恕乘胜进攻古州大坪一带贼匪。即日可以歼除。剿办正当得手之时。自未便遽行调赴他省。著骆秉章饬令田兴恕带同原队。迅速兼程。仍回黔省剿贼。以资得力。所有兆琛一军。即令全数撤回楚南助剿。如此一转移间。于黔楚军务。两有裨益。毋致顾此失彼。将此由六百里谕令知之。　　

○又谕、傅振邦奏、连破贼圩。生捦捻首陆连科、并截击北窜捻众各情。峄县解围。败捻由郯城出境。遁回老巢。已据崇恩奏到。此次该提督于旬日内叠破坚圩。生获渠魁。拟俟东南各圩抚定。移营西向。次第进剿刘添幅等各巢。并约会关保整军东征。为牵掣之计。其苗沛霖所率练勇。亦饬令约齐颍上太和阜阳各团练。分捣孙葵心巢穴。以期悉数歼旃。所筹尚为妥协。惟捻匪股数甚多。地势宽广。关保督军已抵濉口。傅振邦暂驻蒙城板桥集。即可分道并进。合力兜击。现复派吉林马队一千名。交崇恩调遣。驻劄山东南境。遥为声援。所有富新黄良楷所带兵勇。亦可饬令相机前进。仍与郝上庠等、互为联络。勿令捻匪仍窜东境。将此由六百里各谕令知之。　　

○广西巡抚劳崇光奏、广西文武乡试。请缓至来秋举办。从之。　　

○以安徽淝河生捦捻首。赏参将胡元昌、总兵衔。余升叙有差。　　

○以贵州剿贼获胜。予副将田兴恕、以总兵官用。　　

○以大凌河挑备马匹疲瘦。锦州副都统侍顺等、下部察议议处。　　

○以贵州贵定县防堵不力。革守备包廷梁职。予阵亡知县桂蕊香、祭葬世职如同知例。千总海应祥、把总牟春桂、杨信元、李育春、外委甘得胜、苏正邦、余中林、周占先、吕森、祭葬世职。　　

○予广西柳州阵亡参将黄开亮、祭葬世职。　　

○丁丑。考试应开列试差满汉二品以下京堂各官。于圆明园上书房。　　

○以福建建安瓯甯两县士民、守城出力。永广文武学额各三名。　　

○戊寅、谕内阁、给事中方浚颐、御史吴焯、林之望、联衔具奏、汇访殉难绅民人等、恳恩分别旌恤一摺。安徽省频年被贼滋扰。各府州县官绅士庶。或杀贼捐躯。或临难矢志。均堪悯恻。该给事中等籍隶安徽。见闻真确。所有单开绅士民人男妇三千三百四十四名口。著该部查明。除业经给子恤典外。余俱照例分别旌恤。以慰忠魂而励名节。　　

○又谕、给事中方浚颐等、奏请旌表孝妇等语。据称、安徽桐城县儒生马崇序之妻曹氏、于咸丰三年贼匪入城时。三次求代姑死。又以计免叔姑于难。祖姑殁后。贼欲剖棺。曹氏复求以身代。卒能出城殡葬。并脱伊夫从弟之难。实属孝行可风。马曹氏、著交部照例旌表。以维风化。　　

○予湖北等省殉难知县董文煜、典史高振午、祭葬世职。原任山东曹县知县章寅妻查氏等十七名口。分别旌恤如例。　　

○予安徽歙县殉难。在籍给事中方允镮、建德阵亡外委马经魁、祭葬世职。　　

</div>
    <div class="pagination">
<a href="清实录咸丰朝实录_page400.html">上一页</a><span>...</span><a href="清实录咸丰朝实录_page396.html">396</a><a href="清实录咸丰朝实录_page397.html">397</a><a href="清实录咸丰朝实录_page398.html">398</a><a href="清实录咸丰朝实录_page399.html">399</a><a href="清实录咸丰朝实录_page400.html">400</a><span class="current-page">401</span><a href="清实录咸丰朝实录_page402.html">402</a><a href="清实录咸丰朝实录_page403.html">403</a><a href="清实录咸丰朝实录_page404.html">404</a><a href="清实录咸丰朝实录_page405.html">405</a><a href="清实录咸丰朝实录_page406.html">406</a><span>...</span><a href="清实录咸丰朝实录_page402.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
