<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 402 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 402 页/共 848 页
  </h1>
  <div class="content">
   ○加赏安徽宿、灵壁、凤台、阳、怀远、寿、泗、七州县及屯坐各卫上年被水被旱军民一月口粮。并展赈五河县灾。民一月。　　

○乙亥。高宗纯皇帝忌辰。遣官祭裕陵。上诣奉先殿。寿皇殿。行礼。　　

○丙子。上御紫肖阁。赐蒙古王贝勒贝子公台吉及外藩使臣等宴。并赏赉有差。　　

○给浙江余杭、新城、富阳、缙云、四县上年被旱被水风灾民一月口粮。　　

○给甘肃秦、泾、皋兰、隆德、华亭、五州县上年被雹被水被旱灾民口粮。并贷耔种。　　

○贷山西朔、隰、萨拉齐、山阴、岢岚、定襄、五台、崞、交城、岚、平鲁、十一厅州县上年歉收贫民仓谷。　　

○贷河南睢、祥符、陈留、杞、商邱、宁陵、永城、鹿邑、虞城、夏邑、柘城、延津、封邱、考城、河内、泌阳、内乡、汝阳、上蔡、新蔡、淮宁、西华、商水、项城、沈邱、太康、扶沟、息、二十八州县上年被水灾民仓谷。加赏阳武、原武、武陟、三县灾民一月口粮。　　

○给陕西兴安府上年被水灾民一月口粮。并贷葭州上年被雹灾民耔种。　　

○丁丑。谕内阁、本日据程祖洛等先后驰奏、著名逆首陈办、陈连、詹通、张丙等、俱全就获。其要犯贼夥。核计叠次报获。亦复不少。现在摉捕零星余匪。该处所调兵丁及义勇等。已足敷用。所有前调西安河南官兵。无论行抵何处地方。著沿途各督抚即飞咨带兵各员妥为管带。迅速归伍。毋许逗留滋扰。　　

○又谕、程祖洛奏、请将饰词申诉之守备革职等语。浙江署瑞安协中军都司事右营守备朱荣钫、于被揭被控之后。辄以支饰浮词具禀申诉。著即革职。交富呢揭阿调验文檄。提集人卷。秉公逐一审拟具奏。程祖洛前在杭州时。访闻该守备朱荣钫官声平常。曾经密饬温处道王维諴确查。乃迟至三月。未据禀覆。是否沿途耽延。著一并查明据实参办。寻奏、朱荣钫讯无缺额卖脱、及诓领银两克扣兵粮情弊。惟经李朝清揭参之后。将十一月十三日奉调之文。改为十月。以掩其怠巡之罪。应照律杖责。温处道王维諴于奉文饬查时。适调省办理武闱提调事务。稽延虽属有因。业已迟至三月。应交部照例议处。从之。　　

○又谕、程祖洛奏、请将纵容弁兵勒索滋事之游击庚音保等、分别革审一摺。此案徵调剿捕台匪之福宁营兵。内有驻防宁德县兵。定期不行。需索轿价银两。该管游击庚音保开送清单。索用轿夫多名。该县照单付给。该兵丁等又讹抢林世通盐馆、及民人黄连清、张宜等宜钱物。并将哨捕林东海殴伤。管领千总李祥福索借番银二十圆。又与管领把总张世泰纵兵勒索。把总阮飞凤并非管领之弁。率以该县未备摃夫。请改行期。又于兵丁讹抢等情。代为支饰。庚音保系统辖大员。不知严加约束。任令滋事。转以该县迟误军行为词。实属荒谬。所有福宁镇标右营游击庚音保、千总李祥福、把总张世泰、阮飞凤、俱著革职。交魏元烺提集全案人证卷宗。秉公审办。又另片奏、撤回福宁左营兵丁郑开封等、在福清县勒折夫价。致将夫头林德辉殴伤身死等语。所有此案勒索酿命之兵丁郑开封、林进春、并约束不严之带兵游击高恩显、管领千总杨长福等、一并撤回。俱著交魏元烺督同该司等严行讯究。分别办理。　　

○谕军机大臣等、本日据刘廷斌由四百里奏报、生捦逆首陈办、并拏获伪帅股首。分别办理一摺。所办甚命机宜。朕心嘉悦。此次嘉义绅民。困守五十余日。兵勇屡次杀贼。夺炮焚巢。官民依系若家人父子。该县绅民深堪嘉尚。著瑚松额、程祖洛、查明候旨施恩。所有拏获伪帅赖和尚、及罗云章、黄城、暨逆首陈连、及在彰化拏获张临等各犯。俱著瑚松额、程祖洛、确切查明员弁兵丁义勇。候朕懋赏。其嘉义新南港总理林振贤等、督率庄民林钦瑞等生捦逆首陈办。可嘉之至。现在四逆俱捦。张丙前已有旨解京。其陈连、陈办二犯。著即派委妥员迅速解京。尽法惩治。以彰国宪而快人心。其詹通一犯。据刘廷斌奏、同张丙一处管押。亦著一并解京。其匿匪应摉捕者。务须尽绝根株。著瑚松额会同刘廷斌、马济胜、妥为办理。其善后事宜。最关紧要。本系地方官之责。其焚毁村庄。应安抚者务须妥为安辑。若不趁此时办理妥协。将来大兵归伍。或尚有余匪窃发。朕惟程祖洛是问。至刘廷斌于该处安辑后。应赴广东新任。即著刘廷斌自行酌量。察看该处地方安静无虞。再行起程前往可也。又据程祖洛由六百里加紧奏报、台匪剿散。请停止钦差大臣前往。并撤回各省官兵一摺。所奏俱是。该提督马济胜于十一月二十六日。拜发捦获詹通一摺。又刘廷斌摺稿内有拏获吴貂等犯。夺获黄色帽罩等物。曾禀总督代奏。至今未接此禀。即马济胜十一月二十六日寄程祖洛信。尚未接到。著程祖洛确查下落。其河南官兵。西安马队。本日已明降谕旨一并迅速撤回归伍。其参赞大臣哈哴阿、及侍卫巴图鲁。前已降旨撤回。瑚松额现署福州将军。并应剿捕零星贼匪。仍著迅速前渡。会同刘廷斌等办理。至所奏由蚶江配渡鹿港各官兵饷银。尚有兵一百名、饷银六千两未到。其由五虎门配渡八里坌、有五船在竹堑等处洋面遭风。并游击保芝琳等各兵船。尚有漂泊内洋者。已飞饬撤兵归伍。以节糜费。甚为妥协。其饷银一项。将来赈恤难民盈余尚多。毋需筹拨。其火药铅子。尚未起解者。即行截留。及臬司凤来饬令回省。俱著照所请行。又另片奏、前代理台湾府事同知王衍庆、确系能得民心之员。魏元烺将其改简。恐系轻信属吏之言。未能得实。朕用人行政。惟知一公字。程祖洛膺兹重任。为国宣勤。彰善瘅恶。亦当守一公字。无恤其他。著秉公确查。有应参奏者。据实参奏。不准徇隐。至刘廷斌禀稿内称、县城以北匪徒陈办、陈连、焚抢情形。及县城以南逆匪张丙等戕害官兵。及贼匪遍地实情。著程祖洛再行确查具奏。至所称县衙竟无一人在署。且俱易服色。此语大奇。是否系无知愚民。惊惶变服避难。抑系有心从贼。或竟有官绅在内。并著程祖洛确切查明。其所称该逆每至城濠。见城上竟有红面及妇女持刀抛石。近城贼匪。一见生畏。二十日西门内堆口。浮起大炮一尊。自是神助。其红面及妇女究竟系何神像。亦著程祖洛查明覆奏。其三苞竹庄民吴登科、兄弟二人。首先立杀伪元帅陈位首级投缴。尚属知义。又城东大目根保山仔顶等庄义首林应得、郑嗣音、罗安然等、自备资斧。团集义民。俱著程祖洛查明具奏。候朕施恩。至所称台湾盗案。本系一拥而入。办案必改为把风分别办理。积习相沿。应如何办理。以示惩儆之处。著程祖洛体察情形。奏明办理。将此由五百里谕知瑚松额、程祖洛、并谕刘廷斌、马济胜知之。　　

○调吏部右侍郎汤金钊、为户部左侍郎。工部右侍郎浙江学政何淩汉、为吏部右侍郎。兼管顺天府府尹事。命来京供职。未到京前。以户部尚书王鼎、署兼管顺天府府尹事。内阁学士姚元之、为工部右侍郎。兼管钱法堂事务。仍兼署兵部左侍郎。　　

○命礼部右侍郎陈用光、提督浙江学政。　　

○戊寅。谕内阁、前因阮元奏请云南贵州两省。有应升之本籍游击。遇参将缺出。即于该二省内互为调升。当降旨交兵部议奏。兹据奏、查定例福建浙江两省陆路参将。应题缺出。如本省无合例之员。准其于两省通融题补。又定例豫保注册之陆路游击。有籍隶本省者。云南与贵州互相调掣。该督所奏、系与定例相符等语。惟总督兼辖两省者多。如两江两广陕甘湖广等省。事同一律。该部所称定例。始有何时。各省办理。有无两歧。自应妥立章程。以昭画一。著该部详细查明。定议具奏。　　

○贷湖北汉川、京山、天门、江陵、公安、石首、松滋、七县暨屯坐各卫上年被水军民耔种。　　

○贷江西南昌、新建、进贤、丰城、鄱阳、万年、星子、都昌、建昌、安义、湖口、彭泽、十二县上年被水被旱灾民耔种。　　

○贷湖南澧、安乡、华容、三州县及岳州卫上年被水军民耔种。　　

○给两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、十一场上年被水灶户谷石。并给板浦、中正、临兴、三场灶户一月口粮。　　

○上以上辛祈谷于上帝。自是日始。斋戒三日。　　

○己卯。世祖章皇帝忌辰。遣官祭孝陵。　　

○谕内阁、前因西安驻防候补四品京堂舒灵阿、呈递封章。列款奏揭将军徐锟。当降旨派昇寅等前往查办。兹据审明定拟具奏。此案调任福州将军徐锟、在西安将军任内。于额设马匹。尚无短少。其料豆余賸变价钱文。年终散给兵丁。系照向来章程办理。并无馈送朋分情事。又舒灵阿所揭徐锟送阅廷寄。验缺放官。俱出协领花沙布之手。并饮酒赋诗。看戏听南词。及修造房屋。置买器具。俱官为支应。又派佐领等为堂官。乘峤出入等款。均无确据。惟该将军以一品大员。辄托协领等转借盘费银四千两。又收马十六匹。于家人得受抽头钱文。毫无觉察。昇寅等议以革职。实属咎所应得。惟年未衰老。若令其回京。转得安闲自逸。著赏给蓝翎侍卫。作为驻藏帮办大臣。即行前往。毋许羁延。协领伯奇克图、阿勒金布、崇柱、塔瑚礼、珠隆阿、花沙布、忠灵、署协领定德、馈送徐锟马匹。又于草价内。各那借徐锟银五百两。虽银两马匹现已归还。究属不合。俱著交部议处。候补四品京堂舒灵阿。以告病在旗人员。辄敢干预公事。呈递封章。此风断不可长。且所揭各款。惟该协领等攒凑银两馈送马匹一节。尚属有因。而银数又不相符。实属险诈。舒灵阿著交部严加议处。至八旗额设马匹。必应膘壮足额。该营于出青时。每圈少拴十匹。又不照例餧养。虽据称事阅多年。究属违例。著永远禁止。惟买补额外马匹。若仍由兵饷内坐扣。兵力实有未逮。且年终所分余钱。由来已久。一经裁革。兵丁等未免拮据。著桓格等妥为筹画。毋许再滋弊端。余著照所拟完结。　　

○谕军机大臣等、邓廷桢奏、据江西宁都州知州王泉之禀称、该员于道光七年接前途来信。朱毛俚在安徽地方。勾结山东河南匪徒滋事。上年又接准新建县转准进贤、东乡、安仁、崇安、石门、嘉秀、吴江、灵壁、永城等县来信。颍州府教匪滋事。业经拏获王全慰等十二名。其教头朱毛俚等在逃。应请通饬严拏等情。经该抚查明上年颍州府属。并无报获教匪王全慰之事。又据王泉之禀称、实系接准来信。颍州府拏获教匪王全慰、均称教头朱毛俚等在逃未获。禀请核办。并准周之琦饬据新建、进贤、东乡、安仁、等县禀称、上年九月内。准前途递到此信。转至宁都州属实等语。此案朱毛俚、系嘉庆十九年间。江西省审办逆案逸犯。自通缉以来。总未弋获。道光七年。阜阳县民赵中信、商同王会陇习教一案。内王更、有在河南鹿邑县朱文友家。见过朱毛俚之供。经该抚委员密赴河南确查。并无朱毛俚踪迹。并讯出朱文友串嘱假冒实情。奏结完案。兹据王泉之禀、该犯两次潜匿颍州。邓廷桢奏请根查严缉。实则难容漏网。虚亦不留疑窦。所见甚是。该抚现委知府周天爵、通判金萼、会同该府马志燮、该县朱艧、密访严拏。务得确实。不准含混。并著陶澍遴委明干大员。由凤阳府入境兜查。以杜讳饰。仍恐该犯行踪诡秘。并著钟祥、杨国桢、一体严查。无分畛域。实力躧缉。仍不许张皇滋扰。至此项信函。经江西省查明。系由福建崇安县递至江西铅山县。是已得有头绪。不难水落石出。仍著魏元烺逐程追溯。以期得实。其王泉之禀内。尚牵叙道光四年间。相验路毙无名男尸。检获假票腰牌。显系朱毛俚在福建伪封官职等语。亦著周之琦、魏元烺、一并查明具奏。将此各谕令知之。　　

○又谕、本日据魏元烺由五百里驰报、台湾南路匪徒解散。拟撤内营官兵一摺。览奏俱悉。所称提督马济胜录送奏稿八件。内除十月十八日十二月初二初四等日所发三摺。已由马济胜昨行具奏。又十二月二十六日经程祖洛照稿代缮具奏一件。本日复经魏元烺照稿代缮具奏二件外。其十一月初三二十等日所发二摺。至今并未奏到。该抚既称俱经转递过省。究由何处耽延。何处遗失。著即迅速查明。据实覆奏。并将马济胜所寄该抚摺搞八件。均即照录一分具奏。将此附报便谕令知之。　　

○又谕、本日据马济胜由五百里奏报、续获胜仗。生捦股首詹通。委员安抚庄民。及由嘉义带兵回郡。续获股首蔡恭、江七、及驰赴南路剿捕贼匪各一摺。览奏俱悉。升任广东提督刘廷斌、在嘉义婴城固守五十余日。官民依系若家人父子。并生捦逆首陈办、拏获伪帅赖和尚、黄城等。马济胜率二千余名之兵。两旬之间。一鼓作气。无敌不摧。其拏获詹通贼匪几及万余。该员以寡击众。俟贼匪声嘶力竭。挥兵迎敌。顺风抛掷火弹。谋勇兼全。可嘉之至。此二员厥功俱伟。允宜渥加懋赏。惟该员等工力悉敌。何人尤为杰出。著瑚松额、程祖洛、查明具奏。候朕格外施恩。其陈办、陈连、张丙、詹通、四大股。俱已生捦。前此拏获梁办、庄文一伪示。胆敢伪造年号。深堪发指。系何股首起意伪造。不难就现获各犯细心研鞫。以期水落石出。著瑚松额、程祖洛、严讯据实详奏。所有此次捦获股首詹通之同安营参将玉明等、已明降谕旨先行分别赏给花翎蓝翎。内有尤为出力之员。并著瑚松额、程祖洛、查明具奏。再加恩赏。以示鼓励。其帮同截拏之义首义民。亦著一体查明奖励。其拏获蔡恭、江七等之出力文武官兵绅衿义首。亦著分别等第。奏请恩施。至捦获詹通之武生林腾瑞、及在茅港尾打仗七次、暨协同府厅丁役拏获蔡恭等之生员陈廷禄、并著瑚松额、程祖洛、查明从优鼓励。再善后事宜。最关紧要。其匿匪应摉捕者。务须净绝根株。试思匪徒起事不止万余人。其胁从者固多。其先行从贼。见官兵得胜。弃械充义民者。自复不少。虽不忍概予骈诛。必须妥为摉剔。若不趁此时办理妥协。将来大兵归伍。或尚有余孽乘机窃发。成何事体。朕惟程祖洛是问。懔之慎之。将此由五百里谕知瑚松额、程祖洛、并谕马济胜知之。　　

○调广州将军庆山、为福州将军。以乌噜木齐提督哈丰阿、为广州将军。甘肃河州镇总兵官德克金布、为乌噜木齐提督。　　

○命西藏办事大臣兴科来京。以驻藏帮办大臣隆文、为西藏办事大臣。　　

○以捦获台湾贼匪詹通等出力。赏参将玉明、马麟辉、花翎。把总林振高等蓝翎。　　

○庚辰。上诣南郊斋宫斋宿。　　

○谕军机大臣等、本日据马济胜由驿驰奏、行抵茅港尾地方。连获胜仗。及再获胜仗各摺片。览奏曷胜嘉悦。该提督自台郡拔营领兵剿贼。行抵嘉义县属茅港尾。遥见竹围中有贼旗数面。贼匪二千余人。旋挥兵勇上前接仗。枪毙贼匪数名。次日该匪刘仲、刘港、江七、蔡恭、黄番婆等、贼众五六千人。四面包裹而来。该提督待其鼓噪疲乏。即分拨兵勇。四面攻击。枪炮叠发。轰毙骑马贼一名。步贼三百余名。生捦二十一名。夺获枪炮器械多件。贼匪溃散。因该处竹围茂密。恐有埋伏。未便深追。足见忠勇素著兼有谋略者。不失机宜。必能成功。其查点兵勇义民。祇一名身受枪伤。尤属难得。该匪等纠众愈多。仍在竹围中三面埋伏。该提督整队前进。该匪等开炮抵拒。我兵奋力攻击。毙匪百余名。夺获不炮火药并竹枪器械。不计其数。余匪散去。我兵追逐十余里。沿途杀毙贼匪数十名。生捦伪军师林浴沂等十余名。并据义民屯丁拾获澎湖水师各营千把外委遗失钤记六颗。木伪印一颗。旗一面。木匣一个。内贮书信十余张。多系股首蔡恭、与刘港、刘仲、黄番婆等。约会往来书信。该提督将各原信存留。俟捦渠时据为质证。可谓精细之至。伪印业经斧碎。钤记六颗。已经封贮。林浴沂讯供后、即行斩首枭示。十二日仍复分兵三路前赴茅港庄一带剿捕。行至铁线桥地方。该处桥梁狭隘。我兵不能整队而过。旋据兵民等呈缴首级耳记二十余具。夺获枪械百余件。该匪等败走后。纠集北路贼匪。陆续南来。十八日陈连、黄城、张丙、刘港、刘仲、江七、蔡恭、黄番婆等。同贼夥一万余人。由茅港三面蜂拥而来。该提督督率官兵分路攻击。伤毙贼匪不计其数。余匪四散。我兵追剿。共计杀贼三百余名。内有贼目吴姓一名。为屯番所杀。呈缴首级。又追至湾里溪一带。毙贼一百余名。生捦三十余名。溺死者不可胜数。夺获炮位器械无算。内有蔡四海等十四名。当即讯明正法。其余被胁平民。均经讯明释放。该提督勇敢之气。实堪嘉尚。想彼时该提督惟知报国二字。朕览奏不觉堕泪。忠勇若是。天必加护。何患不受懋赏也。将此由四百里谕令知之。　　

○又谕、寄谕福建巡抚魏元烺。昨因提督马济胜所奏摺稿内十一月初三二十等日所发二摺。并未奏到。降旨饬令该抚查明何处耽延。何处遗失。并将摺稿再录一分具奏。本日马济胜摺报内初三二十等日各摺。均已递到无误。著毋庸再查。亦毋庸再录摺稿具奏。将此谕令知之。　　

○福建提督马济胜奏到台日期。并查探贼匪情形。得旨、初到之时。所见皆是。故能以少胜众。不烦内地兵力而奏肤功。可嘉之至。又奏、饬副将谢朝恩等即带兵赴彰化协剿。以分贼势。批、彼时光景。不知汝何等著急也。可嘉可念。　　

○以直隶河间协副将向尊化、为甘肃河州镇总兵官。　　

○辛巳。祈谷于上帝。上亲诣行礼。　　

○诣皇太后宫问安。　　

○谕内阁、周之琦奏、拏获结拜匪犯。请将失察之县营宽免参处一摺。前经御史鲍文淳奏、江西匪类甚繁。各有头目。请饬查拏。当降旨令将该御史所奏著名首犯。严拏究办。兹据奏称、拏获张义老等各犯。审明结拜扰害属实。所有获犯之各该县营。办理尚属认真。请照历办担匪成案。将功抵过。免其参处等语。除莠安良。系地方官专责。此案张义老等聚众结拜。扰害乡闾。各该县营、如果自行认真访查严办。其失察处分。尚可量为宽免。兹经该御史参奏、始行访拏究办。虽获犯多名。功过岂足相抵。所有各该县营失察处分。仍著该抚查取职名。送部议处。余著刑部议奏。　　

○以办赈出力。予两淮盐大使徐庆咸等升补有差。　　

○贷江南扬州、青山、泰州、掘港、驻劄灾区各营兵丁饷银。　　

○壬午。享太庙。遣定亲王奕绍、恭代行礼。　　

○上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○遣官祭太岁之神。　　

○癸未。上诣绮春园问皇太后安。　　

○谕军机大臣等、程祖洛奏、续接镇臣禀报获匪、及现办抚恤一摺。览奏俱悉。此次台湾贼匪滋事。所有各处禀报股首之大小姓名。股数之多寡。滋事之月日。彼此互异。即刘廷斌、马济胜、奏报情形。亦有参差。皆因道路梗塞。传闻舛讹所致。现在著名逆首。及戕官攻城要犯。俱全数捦获。即有一二窜匿余匪。及凤山滋事遗孽。亦不难于摉净。著程祖洛抵台湾后。与瑚松额即提逆首张丙等、究追实在姓名下落。证以马济胜所获逆匪信札。并查明起衅根由。一面督饬摉捕。一面将张丙等专遣妥员迅速解京。尽法处治。以彰国宪而快人心。其打仗阵亡之盐水港守备张荣森、把总张必思、外委冯兆庆、同历次打仗阵亡之员弁兵丁义勇等。著程祖洛会同刘廷斌、马济胜、查明分别奏请赐恤。其守城获贼打仗得功之文武员弁兵丁义勇。并著程祖洛查明具奏。候朕施恩。此时大局既定。当以招集流亡。安抚难民。为第一要务。该督已节饬台湾道府、及赴台湾之兴化府知府黄绥诰等、督饬印委各员。随营分投抚谕。一律归庄。其被焚无家可归者。查明瓦草房间数。分别给予银两。令其自行搭盖。并按照户口给银抚恤。惟此项赈恤。与灾赈不同。尤当分别良莠。著程祖洛先行出示晓谕。责成各庄总董及义首等。确切查明实系良民。方准抚恤。该总董等里巷同居。见闻较切。其始而助贼为匪。继因畏惧官兵。改充义勇者。仍当治以助贼之罪。若概予抚恤。良莠不分。尚复成何事体。傥或办理草率。致有冒滥。朕惟该地方官是问。决不宽贷。懔之慎之。将此由四百里谕令知之。　　

○以河南南阳镇总兵官段琨、为江南提督。　　

○浚京师朝阳门外运河。从仓场侍郎贵庆等请也。　　

○甲申。谕内阁、前因卢坤奏、请酌调湖广将弁数员赴粤。专教弁兵。勤加练习。系为整顿营伍起见。当经降旨允行。兹据讷尔经额奏称、湖南苗猺杂处。地方紧要。副将等官请免调赴粤东等语。该省猺匪甫经戡定。抚绥巡防。诸资熟手。所有湖南沅州协副将萨勒哈善、宝庆协副将王锡朋、现居紧要。准其仍留湖广。毋庸调往广东。至所调提镇标营守备千把总洪发科等九员。著讷尔经额酌派四五员前赴广东。以资训练。　　

○又谕、讷尔经额奏、确查审理积案之县令、奖励过当。请撤销升衔一摺。前因卢坤等以襄阳县知县阮克峻、完结积案较多。奏请赏加知州衔。旋经降旨令卢坤将襄阳县所积八百余案。查系积自何任何时。据实奏参办理。兹据讷尔经额奏称、该令在襄阳县任内。审结自理词讼四百余起。承审前任内结外结命盗奸拐窃杂、及上控委审等案二百三十起。自理词讼一百八十起等语。州县身膺民社。审理案件。是其专责。至命案奸拐等案。例有一定审限。尤应赶紧办理。阮克峻在襄阳任内。将及两载。核计所结自理词讼。每日审理不及一案。并不为多。其承审各案。多有查销详销。及解赴别处审办。并该令接审违限。业于本案附参。求其实在审明办结不逾例限者。不过十之五六。卢坤等前请赏加知州衔。实属过当。著即撤销。前任湖北臬司栗毓美、并不详细查核。据禀率详。著交部议处。会详之藩司衍庆、著交部察议。卢坤、杨怿曾、未经核明。即据详入奏。著一并交部议处。其递积各案之前令关维纪等各员。既据该督查明尚属有因。并非有心延拦。著免其开参。
  </div>
  <div class="pagination">
   <a href="清实录道光朝实录_page401.html">
    上一页
   </a>
   <span>
    ...
   </span>
   <a href="清实录道光朝实录_page397.html">
    397
   </a>
   <a href="清实录道光朝实录_page398.html">
    398
   </a>
   <a href="清实录道光朝实录_page399.html">
    399
   </a>
   <a href="清实录道光朝实录_page400.html">
    400
   </a>
   <a href="清实录道光朝实录_page401.html">
    401
   </a>
   <span class="current-page">
    402
   </span>
   <a href="清实录道光朝实录_page403.html">
    403
   </a>
   <a href="清实录道光朝实录_page404.html">
    404
   </a>
   <a href="清实录道光朝实录_page405.html">
    405
   </a>
   <a href="清实录道光朝实录_page406.html">
    406
   </a>
   <a href="清实录道光朝实录_page407.html">
    407
   </a>
   <span>
    ...
   </span>
   <a href="清实录道光朝实录_page403.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
