<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 41 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 41 页/共 216 页</h1>
    <div class="content">
○振武将军传尔丹疏报、鄂尔斋图果尔等处屯田、收获青稞麦＜麻木＞共一万一千石有奇。下部知之　　

○乙丑。谕大学士九卿等。朕前因兵部所奏年满千总一事。未询定例。误降谕上□日。彼时大学士等。应即详陈其故。使朕不致有误。今幸所降谕上□日、尚未发出。朕已询知定例。傥朕知之不早。势必将发出谕上□日、追还更改。殊妨政体。皇考御极六十余年。诸事无不谙练。朕在藩邸年久。虽于群情利弊。事理得失。无不周知。至于国家政事、有关定例者。朕既经历未久。如何可比皇考。其匡正之责、实在尔等。朕屡降谕上□日。君臣谊同一体。即使人君不能容纳臣下之言。犹当一心爱主。极陈无隐。况朕自御极以来。痛惩逢迎之弊。谆谆以实心匡弼朕躬、期望尔等。君子之过也、如日月之食。其过也、人皆见之。及其更也、人皆仰之。朕之素性、不吝改过。苟自知其非。即于大廷广众之中。明言以改之。从无护庇粉饰之事。今为年满千总所降谕上□日。尔等具悉成例。办事有年。岂不知朕偶误。总以逢迎缄默为心。或是或非。听朕为之而不言。则待朕者何薄耶。嗣后尔等各宜深悔前非。务民君臣一体之大义。竭诚殚虑。仰副朕怀　　

○谕吏部。直隶各省、凡经徵督徵承催督催之官。知限期将届、必罹降革。因求上司调烦调简。希图巧脱者有之。著行文各省督抚。嗣后如题请调烦调简官员。须将伊等任内、有无承督事件。于本内声明具奏　　

○升湖广荆州协领德尔本、为江南江宁右翼副都统　　

○喀尔喀车臣汗滚臣、遣使进九白年贡。赏赉如例　　

○予故镇国公登塞祭二次。造坟立碑。谥恪恭　　

○丙寅。靖逆将军富宁安疏报、哈密塔尔那沁地方屯田、收获青稞一千七百四十六石有奇。下部知之　　

○丁卯。孝慈高皇后忌辰。遣官祭福陵　　

○工部议浙闽总督觉罗满保疏覆、御史钱廷献条奏、请开西湖东湖。灌溉仁和钱塘海宁三县田亩。查三县之田。皆赖上下两塘河流灌溉。水源皆自西湖流注。自明季东湖壅塞。而西湖之流、不能停蓄。三县之田。旱不兼旬。即忧枯槁。湖内旧址。先被民人占为田荡。妨碍水源。其纳官银粮。为数无几。而所损于三县民田者甚多。应请豁除粮额。尽行清出。其淤浅沙滩三千一百二十二亩。相应挑浚。城内之河。通西湖之血脉。亦应酌量开浚。城外一带河身。及支港淤塞之处。应责成沿河各县。劝谕业主佃户、渐次开浚。至东湖实西湖蓄水之地。上塘戽水之源。自宋以来。从未开浚。仅存湖址六百余亩。竟同陆地。工程甚大。非一时可以并举。俟西湖工完。再为确议。运河四十余里。皆多淤浅。粮船出入。田亩车戽。最关紧要。急应疏浚。均应如所请。从之　　

○增福建省各学取进文童额数。闽县、侯官、长乐、福清、莆田、仙游、晋江、南安、惠安、同安、安溪、龙溪、漳浦、海澄、南靖、平和、南平、建安、瓯宁、建阳、崇安、邵武、长汀、上杭、永定、福宁二十六州县。向系大学。照府学额。各取进二十名。连江、福安二县。向系中学。升为大学。各取进十五名。永春、德化、尤溪三县。向系小学。升为中学。各取进十二名　　

○戊辰。靖逆将军富宁安疏报、巴尔库尔等处屯田、收获青稞一万二千二百九十石有奇。下部知之　　

○己巳。复设江苏苏松巡道一员。从署江苏巡抚何天培请也　　

大清世宗敬天昌运建中表正文武英明宽仁信毅大孝至诚宪皇帝实录卷之二十四


大清世宗敬天昌运建中表正文武英明宽仁信毅大孝至诚宪皇帝实录卷之二十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太

保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。冬十月。辛未朔。享太庙。上亲诣行礼　　

○遣官祭永陵、福陵、昭陵、暂安奉殿、孝陵、孝东陵、景陵　　

○颁雍正三年时宪历　　

○壬申。策试天下贡士王安国等于太和殿前。制曰。朕惟至治之世。君臣一心一德。郡县大法小廉。士尚躬行。农勤力作。用能盈廷师济。吏治澄清。教化洽而休养备。何风之盛也。朕抚临区宇。夕惕朝乾。冀内外臣工。共襄治理。以成郅隆之运。意甚殷矣。孔子曰。臣事君以忠。人臣必有公正无私之学。乃克尽忠诚不二之心。朕推心置腹、以待群下。每延见廷臣。必谆谆诰诫。凡厥有位。果能公尔忘私。矢精白于隐微之地欤。其何以交相儆勉。共遵荡平正直之王道也。洪范称有猷有为有守。吏治以操守为本。而非谋虑施设。无以济之。朕慎简大吏。下逮守令。皆务得人。诚欲其兴事慎宪。有裨地方。匪直洁己自好而已。夫生事苦其纷更。而避事必至隳废。操切患其滋扰。而优容又至养奸。何道而成明作惇大之治欤。王制、乐正崇四术。立四教。顺先王诗书礼乐以造士。其不帅教者。有郊遂之移。寄棘之屏。而论其秀者、则升之司徒司马。而人材出焉。夫士为四民之首。必敦尚学行、以倡风化。今或务华鲜实。甚者嚣陵狙诈。岂渐摩化导有未至耶。抑崇德绌恶。所当劝惩互用欤。古者劝农有官。力田与孝弟同科。盖农务若斯之重也。我国家休养生息。数十年来。户口日以蕃滋。而地亩止有此数。非讲求农政。竭人力以尽地利。何以家给而户足耶。朕欲地方大吏、督率有司。多方劝课。俾惰农尽力于作劳。旷土悉成为膏壤。何道而可。夫朝臣绝党援之私。则外吏从风。政多循绩。士子励廉隅之节。则小民务本。俗化敦庞。尔多士积学有素。其悉心以对。朕将亲览焉　　

○喀尔喀瓦齐赖巴图土谢图汗汪扎尔多尔济、及达什垂木丕尔托音、各遣使进九白年贡。赏赉如例　　

○癸酉。八旗大臣等议覆、条奏内称佐领骁骑校等。系管辖兵丁之员。乃有借放重利银两。每月支领钱粮之时。勒令清偿本利。以致兵丁生计匮乏。请严行禁止。应如所请。嗣后除兵丁等自相借贷外。其佐领等、借放重利银两。坐扣钱粮。概行严禁。违者议处。从之　　

○靖逆将军富宁安疏报。吐鲁番等处屯田、收获麦糜五千五百四十石有奇。下部知之　　

○甲戌。户部议覆、两广总督孔毓珣条奏盐政五款。一、灶价水脚宜增。请将埠商所增盐包羡余银二万两、赏给灶丁船户。一、福建汀州府八县。例食粤盐。其引课请专责知府。汇总八县协办。通融销售。一、归善等县淡水等各场。产盐甚多之处。请择廉干之员督收。其实心办事者。三年保举议叙、以示奖励。一、潮州场盐。例配潮、惠、汀、赣四府属二十九县。应有专员经理。请复设运同一员。拣选题补。一、请于两广运使衙门。复设经历一员。以供差遣。均应如所请。从之　　

○乙亥。上御太和殿传胪。赐殿试贡士陈德华等、二百九十九人。进士及第出身有差　　

○谕吏部。八旗世袭官员。如因罪革退。不准其子孙承袭。应令伊嫡亲兄弟承袭。若无嫡亲兄弟。即袭与亲兄弟之子孙。如兄弟亦无子孙者。将原立勋绩之处。及获罪缘由、与原立功人之子孙、一并查奏。其应否承袭之处。俟朕阅定。如此、庶为国家宣力之人、不至泯没矣　　

○丁丑。漕运总督张大有疏奏。山东运河八闸内之得胜闸。至张庄闸。系十二里直河。水难停蓄。易致浅阻。请于两闸适中之地、六里石地方、建筑石坝一座。蓄水济运。从之　　

○镶红旗蒙古副都统广福、正黄旗蒙古副都统花色、以病乞休。俱允之　　

○戊寅。吏部遵上□日、带领明代后裔镶白旗正定府知府朱之琏等六人引见。得上□日、朕遵皇考谕上□日。仰体皇考圣心。于明代后嗣、特加旷典。封以侯爵。著将阿思哈尼哈番朱廷木□赦之嫡孙朱之琏、封为一等侯、世袭。凡伊族内人丁。俱令入于正白旗　　

○己卯。添设山东运学额取武童八名。从长芦盐政监察御史莽鹄立请也　　

○庚辰。以通政使司右通政王国栋、提督河南学政　　

○以銮仪使伯钦拜、为正黄旗蒙古副都统。升正白旗参领李柱、为本旗蒙古副都统。一等侍卫常安、为镶红旗蒙古副都统　　

○正蓝旗蒙古副都统伍尔泰缘事革职。升镶白旗护军参领常色礼、为正蓝旗蒙古副都统　　

○工部议覆。山东巡抚陈世倌奏。阖属绅士、公捐修理文庙银四万两。得上□日、著动正项钱粮修理。此捐银之处。不准行　　

○辛巳。镶黄旗汉军副都统韩永杰缘事革职。升镶黄旗参领岳兴阿、为本旗汉军副都统　　

○癸未。谕九卿詹事科道。朕惟周礼有司勋之官。凡有功者、书名太常。祭于大烝。祭法曰。以死勤事则祀之。凡以崇德报功、风励忠节也。太祖高皇帝肇造鸿图。太宗文皇帝式廓区夏。世祖章皇帝奄有万邦。自创业以至定鼎。将帅之臣。致命立功者不少。圣祖仁皇帝临御六十一年。中间歼灭三逆。永清朔漠。以及平定西藏、台湾。虽天戈所指、如疾风振槁。而师旅之臣。捐躯马革。及守土之官。见危授命者。所在多有。迩者青海荡平。西域效顺。然自用兵以来。将士奋勇前驱。亦有殁于行阵者。此皆尽忠报国之臣。朕甚嘉之。亦甚悯之。当于京城建立祠庙。春秋妥侑。其偏裨士卒。力战敌忾。舍生取义者。亦附列左右。用以褒崇大节。扬表芳徽。俾远近观听、勃然生忠义之心。于治道亦有裨益。仍令翰林官纂其籍贯事迹。各为立传。汇成一编。垂诸永久。尔等悉心详议具奏。寻议。凡文武诸臣、临阵捐躯。守土授命。以及偏裨士卒。赤心报国。奋不顾身者。应令兵部详查档案。行文八旗直省督抚。将籍贯事迹。详悉缮册具奏。其建祠之处。应于京城内相度地方。鸠工庀材。建立祠庙。制造牌位。恭请钦定扁额。择日悬挂。文武诸臣牌位、安设正祠。偏裨士卒牌位、安设两庑。入祠日。遣官致祭。其每年春秋二次祭祀。交太常寺备办。仍交翰林院详查史册、立传成编。从之　　

○兵部议覆、川陕总督年羹尧奏称、郃阳县之东乡夏阳川、地方险阻。最易藏奸。请建筑城堡。设参将一员。守备一员。千总二员。把总四员。兵八百名。以便弹压稽查。应如所请。从之　　

○甲申。谕刑部。朕缵承大统。于各衙门事务。无不加意详察。尔部之事。尤有不同。俱系民命所关。岂可丝毫错误。乃司官于灏、勒可得、审理冒领俸米一案。将无辜之人、妄行夹讯。洵酷吏也。凡用刑最宜详慎。必遇人命盗案。其罪重者、方可夹讯。若其轻罪、则断不可用。盖执法不可不严。存心不可不慈也。即如审理此案。初次讯问不明。只须向通州细细察访。便可得实。何得如此滥用重刑乎。拟罪必按律例。讲求习熟。方不至于错误。乃当闲暇之时。置律例于不问。临时听信书吏。高下其手。尚得谓之详慎乎。且司官有承审定招之责。非实在能干之员。不能办理。于灏、勒可得、据尔部堂官称为中等。夫中等者尚且如此。下等者更可知矣。传谕各司官等、须自己酌量。年力精壮者。尚可勉励。其年老残疾。不能办事者。当速告退。勿得尸位素餐　　

○户部议覆、正白旗满洲副都统奇尔萨条奏。八旗开档、并为义子人等。嗣后不得越佐领认户。请仍留在本佐领下当差。方不负原主豢养之恩。应如所请。从之　　

○丙戌。以镶白旗蒙古副都统阿齐图、署镶黄旗蒙古都统　　

○丁亥。谕兵部。奋威将军岳钟琪具奏。副都统达鼐、阿尔什、总兵黄喜林、王嵩、孙继宗、营总苏图等。统领大兵。穷追罗卜藏丹津。直至花海子。拏获丹津浑台吉、及其妻子。并招抚三十三家台吉。当此口外水冻草枯之候。官兵奋勇远行。甚属可嘉。自大将军以下。著从优议叙。官兵劳苦。朕甚悯之。一切＜马犬＞载辎重。马驼必多损伤。著查明免其赔补。其军营马匹、如有倒毙。亦令领帑购买补数。再、马兵每名赏银八两。步兵每名赏银六两。蒙古兵有随军效力者。亦著奋威将军、按其行走效力等次。应如何赏给之处。确议奏闻　　

○八旗大臣及步军统领议覆、条奏内称京师外城七门。俱系绿旗兵门军看守。请将每旗满洲蒙古教养兵。一体挑补。查内九门。每门汉门军四十名。嗣后请将汉门军缺注销。其内九门门军。由满洲蒙古教养兵内挑补。外七门门军。将汉军教养兵挑补。再、每门有千总二员。嗣后千总缺出。停其补授汉人。将满洲汉军武举、并汉军捐千总者补授。从之　　

○戊子。户部议覆、福建巡抚黄国材疏言。福、泉、漳三府。及福宁州。均兵多米少。应凑给折色。其兴、延、建、邵、汀五府。均米多兵少。应将余米运至省仓配给。应如所请。从之　　

○己丑。工部尚书孙渣齐、缘事革职。升甘肃巡抚绰奇、为工部尚书。仍留肃州、办理军需事务　　

○实授陈王章、为江西南昌总兵官　　

○庚寅。礼部奏请冬至次日行礼。得上□日、去岁冬至次日。因圣祖仁皇帝配天礼成颁诏。是以御殿。今年冬至次日。著停止行礼　　

○谕户部。两淮巡盐御史噶尔泰奏称。七月内、海潮冲决范堤。沿海二十九场。溺死灶丁男妇四万九千余名口。盐地草荡、尽被漂没。朕心悯恻。如同执热。著即动盐课银三万两。委员分路赈恤。务使得所。不必该御史捐补。其未完折价钱粮四万余两。悉行蠲免。毋得仍称带徵名色。致累见在穷丁。该部遵上□日速行。至淮商运行盐觔。恐灶丁一时未能煎办。应作何接济民食。该部作速确议具奏。寻议。淮属盐觔缺乏。请令该御史、将癸卯纲未掣之引。与壬寅未完之引。酌量掣给除食盐易销之地、照额给运外。其食盐难销地方。计其本年未能即销之数。暂且扣存。留备明岁不敷之用。其甲辰纲补办额引。请分于乙巳丙午两年置办。从之　　

○升一等侍卫玉柱、为銮仪卫銮仪使　　

</div>
    <div class="pagination">
<a href="清实录雍正朝实录_page40.html">上一页</a><span>...</span><a href="清实录雍正朝实录_page36.html">36</a><a href="清实录雍正朝实录_page37.html">37</a><a href="清实录雍正朝实录_page38.html">38</a><a href="清实录雍正朝实录_page39.html">39</a><a href="清实录雍正朝实录_page40.html">40</a><span class="current-page">41</span><a href="清实录雍正朝实录_page42.html">42</a><a href="清实录雍正朝实录_page43.html">43</a><a href="清实录雍正朝实录_page44.html">44</a><a href="清实录雍正朝实录_page45.html">45</a><a href="清实录雍正朝实录_page46.html">46</a><span>...</span><a href="清实录雍正朝实录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
