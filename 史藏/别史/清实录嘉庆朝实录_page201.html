<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 201 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 201 页/共 523 页</h1>
    <div class="content">
○壬戌。谕内阁、据宗人府内阁礼部刑部覆奏、前次呈进庆贺本章、未将刑部本章彻回缘由各摺。逐加披阅。礼部于本月初五日恭进庆贺本章时。先期于初一日用片文知会内阁。初二日复用印文知会内阁、转行知照行在内阁、庆贺二本到日、勿与刑名本同日呈递。并经知照刑部在案。是礼部遵照办理。并无不合。内阁等衙门、并未检查扣彻。又未将礼部移文、转行知照行在内阁等处。实属错误。本年因内阁原拟回避刑名本章日期过多。经朕详加删减。甫经酌定。乃于具题庆贺本章之期。转将刑名事件一同呈递。＜锍-釒＞忽之咎实所难辞。所有在京管理宗人府王公、内阁大学士刑部堂官、俱照所请交部议处。　　

○以礼部右侍郎万承风、知武举。内阁学士顾德庆、为武会试正考官。翰林院侍读学士李宗瀚、为副考官。　　

○命五城于冬春二季、设厂煮赈。　　

○是日。驻跸深河村西御营。　　

○癸亥。上御行殿。勾到山西、直隶、上年情实罪犯。停决山西斩犯十二人。绞犯七人。直隶斩犯五人。绞犯十一人。余七十五人予勾。　　

○是日。驻跸天台山御营。　　

○甲子。谕内阁、据那彦成奏、已革南海番禺二县知县王轼等被劾不甘、禀出百龄在巡抚任内自制联枷。将犯人枷毙二命、又派伊妾弟任二管门、传令两首县家人代办供应食物、并一切应用物件、共用银一万一千五百余两、百龄仅发过银一百两、并于离任时、将一切紫檀玻璃等项什物、搬运下船、价值终未给发、并据那彦成奏、伊与百龄联衔参劾首县私设班馆及英德县逼勒银匠垫办钱粮二摺、又百龄具奏巡抚衙门例摺、回粤迟延、询据摺差禀明、系百龄到湖北后、谕令黄梅县将该摺差截留、令其由驿赍至武昌省城、百龄将朱批奏摺留下、仅抄录行文移知等语。殊堪骇异。此案关系重大。而其最重者。尤在截留朱批奏摺一款。现派直隶总督吴熊光、侍郎托津、驰驿前往查办。著伊二人先至湖北省城。传旨讯问百龄、伊已升任湖广总督。前在广东与那彦成联衔各摺。系广东应办之事。因何绕道截留。及拆阅后、又不将原奉朱批谕旨交回。此内若有密交那彦成朱谕。伊自必擅行拆阅。殊出情理之外。又伊在广东任内、派令妾弟任二管门。需索两首县供应什物等项、用银至一万一千余两之多。何以百龄在任、仅发价银一百两。及升任时、复将紫檀玻璃及一切什物。概行搬带下船。伊既参奏南番两县私设班馆。何以复制造非刑、联枷毙命。种种贪纵款迹。令其逐一登答。并将任二严行审讯。如讯出确据。即传旨将百龄革职拏问。将任所赀财查抄。所有湖广总督印务。交瑚图礼暂行兼署。一俟审得大概情形。先行具奏。再赴粤东查办。本日又据佶山奏、湖北襄郧一带、晋省私盐充斥、盐道海昌、诸事因循废弛、请将该道交部严议、另请＜闲＞放一摺、亦著吴熊光、托津、于到楚时详悉查明。据实具奏。此旨即著伊二人赍往。　　

○是日。驻跸夷齐庙行宫。　　

○乙丑。上御行殿。勾到新疆、云南、贵州、广西、福建、本年情实罪犯。停决云南斩犯二人。绞犯一人。贵州斩犯四人。广西斩犯一人。福建斩犯一人。余八十三人予勾。　　

○以直隶布政使裘行＜闲＞、护理总督。　　

○是日。驻跸柳新庄御营。　　

○丙寅。上御行殿。勾到四川本年情实罪犯。停决斩犯十二人。绞犯一人。余一百十九人予勾。　　

○兵部以武会试中额请。得旨汉军取中四名。奉天取中一名。直隶取中八名。陕甘取中五名。广东取中六名。河南取中三名。山东取中五名。江苏取中二名。安徽取中二名。山西取中二名。湖北取中三名。湖南取中一名。四川取中四名。广西取中一名。福建取中二名。浙江取中二名。江西取中二名。云南取中二名。贵州取中二名。　　

○河东河道总督李亨特奏报、秋汛安澜。出力员弁、下部议叙。　　

○是日。驻跸五里墩御营。　　

○丁卯。谕内阁、本日刑部题驳河南巡抚马慧裕审拟程小珠强奸穆周氏未成、刃伤本妇平复、闻拏投首、将该犯减等拟流一本。刑名事件所以不准从重者。原以科罪自有定律。不得于律外加等问拟。致失平允。若按律科断之事。则律文所载罪名。援情定法。历久遵行。即朕亦不能稍为增减。况臣工等、岂得任意偏畸。近来外省办案。往往欲博宽厚之名。于律载案犯应得罪名。置之不论。转援引他条。思为末减。是乃姑息之见。各省皆然。而马慧裕之在河南、及从前颜检之在直隶、为尤甚。即如程小珠一案。凡侵损于人及奸者、不在自首之律。载有明条乃不此之引。而转引寻常投首减等之例问拟。奚得为情法之平。夫辟以止辟。立意至深若办案稍涉畸轻。则民不知畏。犯法愈多。年来案狱较繁。未必不由于此。外省锢习。总存刑名可积阴功之见。遇事辄欲从轻。殊不知生者幸逃显戮。则死者含冤地下。其造孽更多矣。朕钦慎庶狱。而于法无可贷之犯。无不明示刑诛。若亦狃于因果之说。则将合直省每年秋录人犯。概予免勾。以是为可积阴功。有此理乎。所有程小珠一犯、即著照该部所议、应绞监候秋后处决。其原拟错误之巡抚马慧裕、及原办之臬司、并著传旨申饬。仍一并交部议处。嗣后外省题本案件。遇有似此不引本律定拟、妄行援照别条者。著刑部堂官即将本案改正。并将该督抚臬司奏参。毋庸再行驳令另拟也。将此通谕知之。　　

○又谕、前据松筠奏、酌裁水磨加增屯粮一摺。因保宁前在伊犁年久。熟悉该处情形。发交核议。兹据保宁详议覆奏、伊犁塔尔奇地方。向设水磨。派拨弁兵轮流磨运麦面。以给各项应差兵役口食。今因麦面陈积霉变。该官兵等情愿领麦易面。自系实在情形。且彻出此项兵丁。仍可分屯耕种。增交麦石。于仓储亦有裨益。著即照松筠所奏行。其请令绿营屯工交纳粮石时、与回户一律加交斛面三升、并补足斤称之处。绿营兵丁派拨屯田。仍须兼习操防。原与回户专事种艺者有别。所交粮石。但应令其照原定斛额、交足斤数。若责令加交斛面三升。恐丁力不免拮据。且仓员等或藉辞勒索浮收。尤易滋敝□大。松筠所奏不可行。至惠远城满营添设鸟枪步甲。每年支放口粮。现于存贮正项仓粮内动用。恐致日久短绌。据保宁奏称、伊前任将军时、因仓贮过多、曾经奏准、于屯田兵丁二千二百名内、彻出四百名、轮流操演、原拟于数年后、察看粮石盈绌、再行酌办、今旧存余粮、既已全数支放、莫若于原彻屯兵内、再量为派拨、分屯耕种、每年所收粮石、逐渐加增、不惟官兵口食足敷支给、仓贮亦可日臻饶裕等语。保宁所议、较为妥协。著即照所议行。　　

○赏叶尔羌办事大臣达庆、副都统衔。为塔尔巴哈台参赞大臣。以古城领队大臣盛住、为叶尔羌办事大臣。塔尔巴哈台参籫大臣果勒明阿、为古城领队大臣。　　

○是日。驻跸八里堡御营。　　

○戊辰。谕军机大臣等、那彦成等奏、大夥盗匪投诚、分别安置一摺。据称贼首袁亚明等六起、投首人三百八十七名口、现饬将人口造册查点、其有业可归者、即饬地方官、传到亲族邻右、取具保领回家、无业可归者、交各衙门充当壮丁夫役、其情愿入伍者、赏给名粮转发各营学习。或随舟师缉捕、并请将袁亚明等分别赏给把总及额外外委等语。洋盗被拏穷蹙。相率投诚。自可贷其一死。但必须妥为安置。此等犷悍匪徒。总宜散而不宜聚。该督等拟令交各衙门充当丁役。殊未妥协。若令入伍食粮。则尤不可。粤省绿营不肖兵丁。本有私通盗匪之事。今若令投首匪徒隶名营伍。更得声气相通。稽察不易。设有调发缉捕。难保其不透漏消息。至袁亚明等赏给把总外委。亦觉过优。该匪等稔恶已久。皆罪应诛戮之人。今特以其悔罪自新。曲加贳宥。已属格外恩施。何得遽锡以官职。该督等奏称、此后投首者、每名赏给资斧银十两。此尚可行。该匪等原因衣食无资。流而为盗。既经投首。自当量予加恩。俾资养赡。若名器则不可幸邀。即欲为鼓励招徕起见。亦应令其当差出力。如帮同缉捕等事、著有微劳。始可奏明赏给官职。此时不必遽行拔补。所有袁亚明等各起人口。仍著那彦成等再行妥筹安插。使之四散而处。可以日久相安。方为妥善。此等匪徒。自来投首。尚可容留。断不可存招抚之鄙见。而受反覆之实祸。总之剿胜于抚。不可姑息。将此谕令知之。　　

○蠲缓江苏盐城、兴化、东台、高邮、阜宁、泰、宝应、山阳、甘泉、清河、桃源、江都、十二州县、及淮安、大河、扬州、三卫、水灾旱灾新旧额赋。并减则豁粮田亩、户口、缓徵给赈有差。又缓六合、铜山、萧、砀山、宿迁、海、邳、华亭、奉贤、娄、上海、南汇、青浦、金山、太仓、镇洋、嘉定、宝山、崇明、昭文、二十州县、及徐州卫、歉收田亩新旧额赋。并阜宁、清河、桃源、海、沭阳、五州县、旧欠漕粮。　　

○是日。驻跸隆福寺行宫。　　

○己巳。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○至端慧皇太子园寝奠酒。　　

○谕内阁、前因湖北省清查军需动用银款。内有该地方官致送兴肇备赏银三千四百两。当经降旨谕令赔缴。旋据兴肇具摺陈辩。祇自认赔缴、而不认收受。显露屈抑之意。朕恐外省查办或有舛错。复谕吴熊光详细确查。经该督将致送次数月日、并经手之员、逐一查明具奏。本日兴肇来至行在。当令宗人府、会同军机大臣传向讯问。伊一一供认收受属实。是前奏实属无耻巧辩。此项军营备赏银两。滥支滥应。彼时带兵大员收受者、亦不独兴肇一人且尚系犒赏公需。是以应赔各员、多有加恩特予宽免者。今兴肇既随同收受。乃复饰词分辩。迨至无可搪塞。始行俯首认罪。是则咎无可辞。兴肇著交宗人府酌议惩处。其应赔银三千四百两、应如何扣缴、或酌分年限之处。并著一并议奏。兴肇即著回京听候核议。　　

○又谕、阿迪斯曾任大员。前因获咎褫职、发往伊犁。嗣经赏给蓝翎侍卫。授为领队大臣。回京后以患病开缺。伊系原任大学士阿桂之子。著加恩赏给六品顶带。令其在家调养。以示眷念勋臣后嗣至意。　　

○是日。驻跸桃花寺行宫。　　

○庚午。谕内阁、倭什布奏、部驳军需确核实用情形一摺。除粮台雇募护台乡勇名数及背运民夫口粮二款、均据遵照删减造报外。其运粮马骡加给守候回空银两、及料草餧夫口食、又兵丁支给长夫、每兵百名给长夫四十名、又办运麦面搧簸人夫磨工、又由陕入甘随征乡勇口食等四款。据称均系实在必需。业经按数支给。确查并无浮冒。自属实在情形。以上四款动用银两。均著加恩准其作正报销。该督仍当督率局员、核实清厘。毋任稍有浮滥。　　

○是日。驻跸白涧行宫。　　

○辛未。谕内阁、伯麟奏、据新任普洱镇总兵那林泰禀报、前任总兵书成、以优人顶补兵粮、并拔补外委徇私不加考验一摺。总兵为专阃大员。于一切招募兵丁拔补营弁等事。理宜秉公核办。今总兵书成、以演剧优伶杨兴隆等五人、滥食战粮。留署唱戏。目兵袁从孝等七名、因与伊义子胡志量认识。辄拔补外委。并不考验。实属任意妄为。不可不切实查办。现在该总兵因俸满离任进京。尚未到部。伊义子胡志量、亦随带在途。著沿途各督抚、饬属将胡志量一犯、截拏解回滇省。交与伯麟提集案内人证、严行审讯、有无听嘱受贿之处。秉公定拟具奏。总兵书成、著先行交部严加议处。接任总兵那林泰、于到任后、即能详细查验。据实禀报。尚属认真。著加恩交部议叙。寻议上。得旨、书成、著革职。发往乌噜木齐效力赎罪。　　

○谕军机大臣等、玉宁奏、查看黄河以南蒙古番子情形一摺。据称查勘河南五旗地方、前经奏定令番目安卡设立交界鄂博之处、并无一人、所有从前永远枷号之贼番、现亦不知下落、并据纳罕达尔济告称、伊住牧界内、被循化所属各番逼处、时来抢掠、现在番目尖木赞全族、在察罕诺们汗旗下居住、策合洛全族、在纳罕达尔济旗下地方居住、驱逐为难等语。青海蒙古积弱。久被番族侵侮。前经特派钦差查办。定立章程。申画疆界。乃该番等竟敢藐抗不遵。占据蒙古界内。毫无畏惧。自应严行驱逐。随时惩究。玉宁系管辖大臣。正当妥筹办理。设有碍难径行之处。即据实奏闻请旨。亦无不可。乃另摺转请将青海蒙古事务。归并陕甘总督管理。所奏殊属非是。西宁设立办事大臣。专为管理蒙古番子事务。定制已久。岂有此时独不能控制之理。况陕甘总督驻劄兰州。鞭长莫及。势不能遥为经理。玉宁自称遇事不敢推诿。殊不知所奏正坐推诿矣。玉宁著传旨申饬。现令贡楚克扎布、驰赴西宁。伊系原定章程之人。著玉宁俟其到后、会同筹商。先将蒙古界内番族、概行驱逐出界。傥驱之不听。或需兵力。即酌量奏调。妥协办理。总须使番众真心慑畏。自不敢再行盘踞。各蒙古亦可渐就宁辑。至西宁办事大臣、或有呼应不灵、应如何酌定章程之处。并著与贡楚克扎布悉心筹议具奏。请旨定夺。将此谕令知之。　　

○以礼部右侍郎文宁、署吏部左侍郎。兵部右侍郎广兴、署刑部左侍郎。　　

○是日。驻跸烟郊行宫。　　

○壬申。上还宫。　　

○癸酉。诣奉先殿行礼。　　

○诣大高殿寿皇殿行礼。　　

○谕内阁、盛京为我朝发祥之地。桥山弓剑。王迹肇基。谟烈昭垂。燕诒亿禩。从前我皇考高宗纯皇帝四次恭谒祖陵。一切川原形胜。风土物宜。因见徵闻。发抒睿藻。曾于癸卯年、将四次东巡盛京圣制诗。命质亲王仪亲王成亲王及朕分年按次、每人各录一分。装潢汇贮。以示觐扬垂裕至意。维时朕所敬录。即系癸卯年圣制诗。天章炳焕。悉关缔造鸿规。非特流览吟题之作。朕此次祗遹成模。初举谒陵之典。跸路往来。遍循旧迹。仰惟创业艰难。栉风沐雨。绍闻衣德。时寓篇章。凡得诗一百五首。皆系皇考曾经题咏。并多恭依元韵成什。自应恪□家法。贻我后人。著将此次御制诗篇。交皇次子皇三子各录一分。装成二卷。汇贮一匣。俾知敬念前型。永垂法守。　　

○甲戌。上以恭谒祖陵礼成。御太和殿。王以下文武大臣官员、进表行庆贺礼。　　

○谕军机大臣等、那彦成等奏称、洋盗林亚发等五起、率众投诚、请分别赏给顶带以广招徕等语。此等犷悍匪徒。为恶已久。今投出之后。自当加恩收抚。但人数既多。究难深信。若谓此八百余名俱心怀叵测。固未必然。但竟云人人革面洗心。无一二反侧之徒。恐亦未必。总之安插之法。宜散而不宜聚。那彦成等、惟当分投安置。使之人少势孤。日后自无他虑。并当传集该盗等、谕以尔等皆屡经犯法。罪在不赦。今蒙皇上格外天恩。特加赦贳。并令安插得所。尔等从此当勉为善良。若再稍有滋事。不肯安分。必当加倍治罪。再尔等在洋日久。果能熟习水性。情愿效力。并准尔等随同官军、出洋捕盗。更可奋勉立功。试思尔等此次杀贼投诚。图功遭怨、已与群盗为仇。势难两立。惟有帮助官军、出力剿捕。将其余盗首等乘势歼除。尔等方免后患。将来果著有劳绩。即当奏明升奖。如此剀切晓谕。伊等自必知感知惧。可收以贼攻贼之效。至现在那彦成等请将伊等赏给千把外委之处。未免过优。所有请赏补千总之林亚发、韩斗凤、陈五、李福生、均著先赏给外委。至请赏补把总外委之张长贵、沈世传、曾亚满、均著先赏给额外外委。毋庸给予顶带。将来伊等果能缉捕立功。再行量予升擢可也。将此谕令知之。　　

○户部议准、浙江巡抚阮元疏报、象山、永康、二县、开垦田一百二十七顷八十六亩有奇。照例升科。从之。　　

○乙亥。上御乾清门听政。　　

○以太仆寺卿英和、为内阁学士。兼礼部侍郎衔。　　

○丙子。孝慈高皇后忌辰。遣官祭福陵。　　

○上临故御前大臣三等公额勒登保第赐奠。　　

○调正黄旗护军统领奕绍、为镶黄旗护军统领。镶蓝旗护军统领贡楚克扎布、为正黄旗护军统领。镶红旗护军统领德麟、为正白旗护军统领。以御前侍卫达勒精阿、为镶蓝旗护军统领。科尔沁郡王和硕额驸索特纳木多布斋、为镶红旗护军统领。　　

○丁丑。谕内阁、昨日军机大臣会同刑部、审拟护军校关灵、在景运门外装伤妄拏一案。已将关灵问拟斩候。归入本年朝审情实办理。此案关灵身充护军校。在禁城内该班。辄敢自行放爆动刀。妄拏诬陷。问拟大辟。实属罪由自取。与所拏之人。固无干涉。第禁城之内。门禁自应肃清。各官员进内当差。岂容任意携带厮役多人。出入往来。毫无限制。即如此案大理寺寺丞桑英、以六品微员。是日进内随班陪奏。其跟班家人。竟得走至景运门外、在于台阶坐歇。实属不成体制。试思禁地森严。即宗室王公蒙古王公等、秩分较崇。其护卫本属不少。至该班入内。则当大加减损。此外文武一二品大臣、及四五品以上各堂官、因事进内。均应酌量仆从。人数不得过多。至侍卫司官章京等、除本馆本衙门、原在禁城之内。以及该班值宿等事。自不能不准其酌带仆从。至于引见奏事之时。并亦任听家丁等径至景运隆宗门外、杂沓纷扰。大属非是。著交满汉大学士、尚书、详悉会议、将禁城内王公大臣官员等应带人数多寡、以及所带仆从应分别等级行至何处为止。严定章程。不准踰越。并绘图贴说。一并奏闻。以肃定制。寻议、一、王公文武大臣官员、凡进午门、东华门、西华门、神武门。其所带护卫仆从。亲王、郡王、准带十人。贝勒、贝子、公、及一品文武大员、准带八人。二品文武大员、及三品京堂官、准带六人。四五六品京堂官、准带四人。文职五六七品、武职三四五六品官员、准带二人。文职八品以下、武职七品以下官员、准带一人。如有踰额多带者。查出议处。一、王公大臣进内行走。除额带护卫官员、准其照旧随带外。其余仆从人等、自王以下、文职三品以上、武职二品以上大员、并内廷行走各员、所带之人。准其至景运门隆宗门外。俱令台阶下二十步以外停止。不得至附近台阶处。此外跟随文职四品以下、武职三品以下官员者。概令于左翼门台阶下为止。均责令管门章京带领护军、常川稽查。禁止踰越。违者责处。从之。　　

○赏广宁门外普济堂煮赈小米三百石。　　

○给安徽凤阳、凤台、五河、怀远、寿、泗、天长、七州县、水旱灾民一月口粮。并缓徵桐城、潜山、蒙城、三县、本年额赋。　　

○展缓安徽全椒、宣城、南陵、贵池、芜湖、繁昌、庐江、望江、青阳、东流、当涂、十一县、及坐落各卫、带徵历年额赋有差。　　

○上以孟冬时享太庙。自是日始。斋戒三日。　　
</div>
    <div class="pagination">
<a href="清实录嘉庆朝实录_page200.html">上一页</a><span>...</span><a href="清实录嘉庆朝实录_page196.html">196</a><a href="清实录嘉庆朝实录_page197.html">197</a><a href="清实录嘉庆朝实录_page198.html">198</a><a href="清实录嘉庆朝实录_page199.html">199</a><a href="清实录嘉庆朝实录_page200.html">200</a><span class="current-page">201</span><a href="清实录嘉庆朝实录_page202.html">202</a><a href="清实录嘉庆朝实录_page203.html">203</a><a href="清实录嘉庆朝实录_page204.html">204</a><a href="清实录嘉庆朝实录_page205.html">205</a><a href="清实录嘉庆朝实录_page206.html">206</a><span>...</span><a href="清实录嘉庆朝实录_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
