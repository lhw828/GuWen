<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 67 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 67 页/共 263 页</h1>
    <div class="content">　　○浙江金华府湖广茶陵九溪卫直隶六安卫各奏今年四月至七月不雨禾稼旱伤  上命户部覆实以闻
　　○免山西平阳府所属州县去年被灾夏税一十一万七千六百三十余石
　　○辛巳革湖广辰州府平溪巡检司及便溪水驿改冷水驿为便水马驿晃州水马驿为晃州马驿贵州思州府平溪水马驿为平溪马驿○壬午命章官保梁贵为正副使使瓦剌自元年以来康能陈友凡六使瓦剌及是  上以友等连岁劬勚宜令休息故更命官保等云
　　○锦衣卫指挥佥事王瑛言八事一御虏莫善于烧荒盖虏之所恃者马马之所资者草近年烧荒远者不过百里近者才五六十里胡马来侵半日可至向者甘肃今者义州屡被扰害良以近地水草有余故也乞敕边将遇秋深率兵约日同出数百里外纵火焚烧使胡马无水草可恃如此则在我虽有一行之劳而一冬坐卧可安矣一积粮莫先于屯田近年屯田皆取卫所老弱之人是以粮无所积乞将马队守了夜不收并精选奇兵遇警调用外其余悉令屯田责其成效俟秋成之后归伍操备如此则民力不劳而边储有积矣一虏使入贡朝廷每遣官锡宴赏赉有加但犬彘之性实贪货利交易物货稍不足其意輙凌侮驿夫伤残市人朝廷每曲法宥之彼以我为可欺而恣肆不止乞凡遇虏使非礼凶虐即令其酋长自责罚使知朝廷法度之明如此则中国尊严而夷狄知戒矣一边境士卒终年演习武艺别无奖劝止是视其军装有不称即加捶楚致其贫难逃窜者有之乞将狭西山西税课赃罚量拨甘宁大同等处收买皮铁筋角以供修造军器遇总兵官会同较艺果有才勇骑射特出者量加赏赉如此则赏罚明信而三军鼓勇矣一备倭战船官军近年以哨了为名停泊海港窃还其家者有之贩鬻私盐捕鱼采薪者亦有之及倭寇突入孤立无援反为杀掠乞令监察御史时加巡视遇有损坏即令修理如此则船无朽坏而边境有备矣一沿海卫所军士有摘拨运粮者亦有离远屯田百里之外者又有本城仓廒无粮拨往他所关给者遇有警急调用不及乞自今沿海军士免令运粮离远屯田者令附近城郭屯种仓廒无粮者令有司于秋粮内拨补如此则屯田不误倭寇有防矣一沿海卫所官多将军士贫弱者守备富壮者役占有官一员占至百人者又有刁军畏惧守边往往挟制官旗不听调遣者乞命才干武臣一员职专提督修其城郭足其部伍如此则法令归一人有所属矣一沿海守备官军盔甲器械有所损坏乞将所在官司赃罚银免角□羊京库令都布按三司等官计查修理物料量给收买监修给军操用如此则器械锋利军民无扰矣  上命所司计议以闻颇采用之
　　○癸未哈密忠顺王倒瓦答失里亦利把里地面头目裴力哈只土鲁番头目革力虎力遣使臣满剌阿黑麻的等贡马及玉石赐宴并彩毙等物
　　○命湖广忠峒安抚司故土官佥事向珠子子良袭职
　　○命爱河卫故指挥佥事乞塔纳子朵儿只袭职升斡兰河卫指挥同知弗羊古为指挥使
　　○筑浑河口
　　○甲申沙州卫都督困即来赴京朝贡先是困即来得敕计议止修旧苦峪城以居边将率戍卒往助之及是城成乃自备马驼入谢云
　　○命山东城武县知县刘恕复任升从六品俸恕秩满当诣京耆民赴巡按御史言其为政平恕不苛乞留之御史言于朝事下吏部覆奏故有是命
　　○监察御史时纪有罪下狱  上敕谕三法司锦衣卫曰朝廷以纪纲为首御史职纪纲之任不可不慎择也如监察御史时纪因差往狭西枉道回家及与长垣县县丞萧节之夤缘交结挟势娶民间女子为妾背违礼法有玷风纪已付法司问罪自今尔等差官出外必精选知礼义廉耻明达大体无贪污淫秽之行然后遣之仍严加戒饬庶几纪纲以正不辱朝廷之使命如所遣及在任敢有不遵戒饬违礼犯法者尔堂上官即具实举奏以凭降黜若堂上官徇情党比以致贤否混淆旷职废事并罪不宥
　　○河南汤阴县学生牛麟等七人言自幼入学颇知方向今以貌陋为提学佥事张敬所黜窃谓国家餋士于其学而已今不问资质高下文行可否惟以貌陋概行罢黜恐非朝廷之意礼部以闻  上曰取人以貌此古人所以失于子羽可执此以概天下士乎其令河南布按二司委官于所属州县罢黜生员内详加考选果资质可进学行可观者令复学如故
　　○乙酉时有例指挥千百户犯科歛罪者运砖赎罪还职惟都指挥送京营操练调用太师英国公张辅奏请依例还职刑部议都指挥系方面官若犯贪酷害军徒罪以上者调缘边都司余罪复任管事从之
　　大明英宗法天立道仁明诚敬昭文宪武至德广孝睿皇帝实录卷之九十八
　　大明英宗法天立道仁明诚敬昭文宪武至德广孝睿皇帝实录卷之九十八
　　明英宗睿皇帝实录卷九十七终
　大明英宗睿皇帝实录卷之九十九
　　正统七年十二月丁亥朔
　　○遣官省  郊祀牲
　　○赐沙州卫都督困即来纻丝六表里绢六匹织金纻丝衣一袭靴袜各一双其余俱赐纻丝表里等物有差
　　○戊子郑王赡埈妃张氏薨妃中兵马指挥本之女宣德二年册封至是薨讣闻  上遣中官赐祭命有司治丧葬如制
　　○呕罕河卫都督佥事乃胯卒  上遣官致祭赐赙仪纻丝二表里钞一百锭
　　○命故呕罕河卫都督佥事乃胯子你哈答建州卫指挥使佟锁鲁子释家保俱袭职兀里奚山卫指挥佥事兀昇哈子程哥代职
　　○己丑爪哇国王杨惟西沙  使臣马用良占城国王摩诃贲该遣侄且杨乐催等捧表庆贺贡方物赐宴并赐彩币等物有差
　　○右城卫女直指挥搜得可木河卫女直指挥阿卜叉乞忽卫野人女直指挥色勒等来朝贡方物赐宴并彩币等物有差
　　○升大同参将都指挥同知石亨为都指挥使实授署都指挥佥事吴浩为都指挥佥事官军十一人升赏有差以红城儿擒获达贼功也
　　○调都指挥佥事吴凯于万全都司署都指挥佥事邓铎于辽东都司俱□总兵官奏遣备边故也
　　○以广宁土台营等处杀贼功赏指挥徐永等绢布有差
　　○以杏林庄生擒达贼功赏总旗倪蹉子等绢布有差
　　○礼部尚书胡濙等奏向者山东左参政沈固言中外官舍军民戴帽穿衣习尚胡制语言跪拜习学胡俗垂缨插翎尖顶秃袖以中国之人效犬戎之俗忘贵从贱良为可耻昔北魏本胡人也迁洛之后尚禁胡俗况圣化度越前古岂可效尤今山东右参政刘琏亦以是为言请令都察院出榜俾巡按监察御史严禁从之
　　○辛卯守备遍头关都指挥使马贵奏本关操备官军两班轮换沿途往来无所取给乞照大同操军例日给口粮为便从之
　　○壬辰增置大同府草场副使及大同左卫右卫玉林云川威远天城阳和高山镇虏九卫仓大使各一员从总督边储户部右侍郎沈固奏请也
　　○敕谕兀者卫掌卫事都督佥事剌塔曰近辽东总兵镇守官累次角□羊到犯边贼寇内二人系女直野人四人系朵颜等卫头目及家下达子廷臣边将俱请发兵剿捕朕念各卫之人为恶者少为善者多锋镝之下猝难分辨特遣指挥王息等同尔赍敕前去女直各卫同兀良哈三卫责令管事大头目挨捕犯边贼人追要抢去人口头畜及将贼首遣人管押随王息等赴京其余随从贼人悉令各头目处治朕以尔世守东陲累效忠勤兹又传报声息已加升赏尔宜体朕眷待之心宣布朝廷恩德抚善擒恶用副委托事完仍同王息等来京爵赏之典必不尔吝其王息等至尔地方及往福余卫等处尔等湏量拨军马护送往回缘途但有纤毫失所即是尔等纵容下人为恶罪不轻恕尔等其钦承朕命毋怠毋忽
　　○免山东济南莱州青州登州四府官民田地粮一十万八千九百五十余石丝绵一千一百一十六斤马草一十一万一千八百余束绵花五十五斤农桑绢七疋时布政司以四府民艰奏请停徵  上曰四府地多鹻薄有不堪耕种者其即免之
　　○户部尚书王佐等奏秋粮例于当年终及来年正月以里徵完近者过期有至一年之上盖各处司府州县官互相推调所致乞绳之以法  上曰已往者且不罪今湏责限督完仍前推调者罪之不宥
　　○癸巳山东登州卫军曲秉善于将军教场中取土得金叶二十二块以进  上命如例给赏
　　○察剌秃山卫头目阿松加哈儿分卫女直头目女厮忽渚冬河卫女直头目恺郎加临洮府安积寺剌麻领占巴河州卫白塔寺剌麻锁南藏卜等景云寺剌麻绰吉汪速等来朝贡马及方物赐彩币等物有差
　　○甲午巡按云南监察御史俞本云南三司官都指挥佥事潘瑢左参议王善佥事徐麟等始以谳狱有失为都察院所劾奉旨自陈至是俱伏罪  上命本等住俸三月瑢武夫特宥之
　　○是日晓刻霜附木浓厚至巳乃消明日复然
　　○乙未礼部言广西太平州头目农三赍  万寿圣节并冬至表文踰期方至请治其罪  上命宥之
　　○起复晋府右长史陈琼琼以母丧去职晋王钟铉奏琼经术文雅且有诲迪之益乞留复任事下吏部言例不宜  上嘉王能好学特从其请
　　○兵部尚书徐晞等奏都督同知梁成署都指挥佥事许瑛等奉命提督草场牧马死亡者逾三千匹乞治其罪  上宥之第令如例偿官
　　○丙申造  献陵  诚孝皇后祭器
　　○襄垣王逊燂奏臣自幼患齿疾已脱者六齿乞于附近州县拨医调治从之
　　○戊戌甘州住坐回回马黑木广西太平府都结州官族农坚等来朝贡马及方物赐彩币等物有差
　　○命湖广沅州卫指挥使王质子瓒为湖广都指挥佥事四川成都右卫指挥使马旺子云为本卫带俸都指挥佥事以其父从征麓川阵亡故也
　　○兵部尚书徐晞言国朝之制军官病故嫡长子孙年幼许庶男弟侄借袭所以优军功恤孤寡然而借袭者居位既久贪恋顾惜及嫡长子孙出幼取职不如期退还往往造词兴讼以致取职之人困苦百端殊非优恤之意乞自今嫡长子孙十岁以下庶男弟侄借袭者即定出幼之期令其还职违者谪充军十岁以上者止令优给不得借袭庶使公道明而争端息  上曰然命著为例
　　○巡按浙江监察御史李玺言湖州守御千户所城垣坍塌楼橹朽废请令有司择官量拨工役于农隙时修筑从之
　　○先是广西总兵官安远侯柳溥遣指挥鲁琳以五百卒围一逋盗不获巡按广西御史奏其状  上降敕责溥住俸二月且革琳冠带以捕既获溥乃上＜锍-釒＞分析都察院劾溥怀奸肆诈稔恶不悛请敕兵部别选智勇公廉者代还溥并逮琳鞫治  上曰盗既获溥置不问琳亦宥其罪俱戒勿再犯都察院其移文示之
　　○己亥夜月犯井宿
　　○庚子免宿州潼关永清右三卫被灾田子粒三万六百九十余石
　　○辛丑朝鲜国王李祹遣陪臣任从善等来朝贡马赐宴并赐彩币等物有差
　　○夜月生晕随生白虹贯之
　　○壬寅辽东兀屯河卫女直头目罗合劄肥河卫女直头目女隆加云南麓川归顺头目刀门捧等来朝贡马及方物
　　○朝鲜国王李祹遣陪臣赵惠等贡马贺明年正旦赐宴并赐彩币等物有差
　　○给周府汝阳王子镇国将军子垌子壕子坋镇平王子镇国将军子堠子垦禄米各千石偃师县主仪宾郑昪阌乡县主仪宾樊盛禄米各六百石俱米钞兼支
　　○敕镇守松潘都指挥佥事王杲等曰得四川三司御史奏番贼加悟等劫杀官民及得尔等奏系逃贼王永紏合番寨为非已敕三司委官及巡按御史往同尔等量调官军亲率会合协力殄灭先遣通事晓谕各番使知朝廷调兵止捕王永各番皆无干预胁从者悉许自新有能擒杀王永父子及加悟首贼来献者重加升赏党贼为恶者悉杀不宥
　　○癸卯奉  诚孝恭肃明德弘仁顺天启圣昭皇后神主祔享  太庙前期十四日斋戒十六日遣成国公朱勇告  太庙礼仪祭品如常是日早太常寺设牲醴于  太庙如时享之仪乐设而不作设  太皇太后座于  仁宗皇帝座之次锦衣卫设仪卫于午门外内执事官设酒馔于  几筵设  太皇太后衣冠于  几筵前  神主辇于殿前衣冠轝于丹陛上设  上拜位于  几筵殿内正中设王拜位于殿前丹陛上  上缞服内导引官导引诣拜位亲王各缞服诣拜位奏四拜举哀兴哀止各立于拜位之东西向内侍官诣  灵座前跪奏请  太皇太后神主降座升辇诣太庙祔享奏讫  上捧  神主由殿中门出安奉于辇内侍奉衣冠置宝轝辇前轝后伞盖擎护至思善门外亲王退  上于右顺门具祭服升辂后随侍卫如仪出午门至  太庙南门外上降辂太常寺官导  上诣辇前跪奏请  太皇太后神主降辇诣  太庙祔享奏讫赞俯伏兴  上俯伏兴赞搢圭  上搢圭诣辇捧  神主由左门入内侍官捧衣冠随入赞礼赞乐舞生就位执事官各司其事赞迎神  神主至丹陛上赞礼赞  诚孝恭肃明德弘仁顺天启圣昭皇后谒  庙内侍官捧衣冠立  太皇太后座之下引赞赞诣  神位前至  德祖皇帝皇后神位前  上捧  神主置褥位立  神主后赞出圭  上出圭赞行四拜礼诣  懿祖皇帝皇后神位前  熙祖皇帝皇后神位前  仁祖皇帝皇后神位前  太祖皇帝皇后神位前  太宗皇帝皇后神位前  仁宗皇帝神位前礼俱同太常寺官先设案于  宣宗皇帝座下置  宣宗皇帝衣冠于案上俟  太皇太后谒  庙礼毕赞搢圭  上搢圭捧  神主朝上立太常寺官立坛西东向唱  赐坐内侍官捧  太皇太后衣冠与仁宗皇帝同神位  上捧  神主安于衣冠前赞出圭  上出圭立于傍内侍官于  太皇太后神位前设褥位毕太常寺官唱请  宣宗皇帝朝见内侍官于案上捧  宣宗皇帝衣冠置褥位  上于衣冠后行四拜礼内侍官捧  宣宗皇帝衣冠安奉于座导引官导  上诣拜位行祭礼如时享之仪五品以上官随班行礼礼毕导引官导引  上诣  太皇太后神主前太常寺官跪奏请  神主还  几筵奏讫赞搢圭  上搢圭捧  神主由庙左门出太常寺官捧  各庙衣冠  太皇太后衣冠以次安置于  太庙  神主出至  太庙门外安奉于辇内赞出圭  上出圭伞扇仪卫导从俱如来仪  上升辂后随至午门外仪卫止  上至仁寿宫门外降辂释祭服易缞服随  神主辇至  几筵殿前内侍官于辇前跪奏请  神主降辇升座上捧  神主升座讫内侍设酒馔如仪内导引官导  上诣拜位行安神礼奏四拜奏跪奠酒读祝俯伏兴奏四拜举哀兴哀止焚祝文奏礼毕  上释服还宫
　　○甲辰  上黑翼善冠浅淡色衣黑犀带御奉天门百官浅淡色服乌纱帽黑角带行奉慰礼
　　○赐朝鲜国王李祹正统八年大统历百本命陪臣任从善赍与之
　　○敕谕考郎兀卫都指挥佥事哥哈曰去年冬尔来朝贡朕赐尔宴赏复升尔官令回卫掌印管事尔至辽东边将以礼馆待仍遣人护送出境尔乃与同行女直纵酒逞凶将护送军射死打夺行路人财物彼时边将请发兵追捕朕念尔远来又虑伤及无罪之人故不允所请但敕谕呕罕河卫都督佥事乃胯等令挨究犯人角□羊京明正其罪今尔具奏委曾射人致死又称因与军人争闹遮掩己罪论尔所犯法实难容今特屈法宥尔俾尔改悔自今宜敬顺  天道谨守法度统率部属毋作非为用保身家及尔子孙长久享福如再恃顽稔恶不悛则鬼神昭鉴国法难容悔无及矣兹因尔弟塞斡尼及头目额格等朝贡回还特谕朕意尔其省之戒之
　　○敕宣府大同等处总兵官永宁伯谭广等曰近得都督佥事王祯奏今冬累次了见延安西北直抵宁夏境外烟火昼夜不绝此必兀良哈三卫达贼紏合远出谋为劫掠贼情谲诈难测尔等其各整搠军马谨慎了备遇贼近边相机截杀仍飞报邻近守将互相策应务在同心协力以图成功
　　○礼部尚书胡濙等言曩者楚王季堄奏欲立昭庄二园碑朝廷令王自述或府中儒臣代王述今王复言臣与本府儒官俱学浅才疏制作不足以表扬先德乞请名儒撰文  上曰文令翰林院代撰碑令王自立
　　○册秦王志＜土絜＞嫡长女为延川郡主配刘振第二女为澄城郡主配李恂第三女为石泉郡主配李裕命振恂裕俱为宗人府仪宾赐诰命冠服等物
　　○狭西都指挥同知陈钦初奉敕提督兰州临洮等卫操备往来临巩间所乘从车骑数多沿途军民役送者扰甚镇守陕西右副都御史陈镒奏其状命钦自陈至是钦具伏请罪  上宥之戒毋再犯
　　○乙巳礼部尚书胡濙言襄王奉召到京文武百官宜于奉天门东廊下参谒从之
　　○安南国遣陪臣阮叔惠等来朝贡方物赐宴并赐彩币等物有差
　　○升右城卫都指挥佥事木答兀为都指挥同知建州卫指挥同知金家奴为指挥使命故亦文山卫指挥佥事满秃子咬哈袭职老疾察剌秃山卫指挥佥事速若你子秃能哥哈儿分卫指挥佥事弗非路子脱令哈俱代职
　　○升襄府副千户靖弘为指挥佥事弘姊为襄王妃从王请也
　　○给辽东官军马三千五百匹宣府官军马一千一百余匹
　　○免户部尚书刘中敷官初瓦剌贡使至留马驼于大同中敷以不议给刍豆收法司当斩中敷诉其母老病且死乞归省葬毕来受罪  上怜其言遣归命俟其母终以闻未几法司以中敷久不赴罪请遣人拘之  上念中敷尝效守城劳特宥死发原籍为民
　　○丙午造  献陵明楼
　　○丁未湖广散毛宣抚司遣通事黄通四川长河西鱼通宁远等宣慰司麻赛寺番僧剌麻擢吉藏卜陕西凉州卫庄严等寺剌麻锁南巴著思吉坚礻□左剌鲁等卫野人女直舍人兀令加来朝贡马及方物赐宴并彩毙等物有差
　　○给闲住左都督李谦半俸先是谦坐法闲住至是自陈无以餋赡故给之
　　○命故金吾右卫指挥同知丁旺子刚通州卫指挥同知钱通子玺济州卫指挥同知子孙保弟陆拾壹金吾左卫指挥同知福保弟黑黑俱袭职老疾羽林前卫指挥使任弘子和羽林左卫指挥同知周玉子原虎贲左卫指挥佥事高斌子端俱代职
　　○浙江嵊县吏欲诬奏其知县单宇既而不果宇以开通政司言宇何不并上吏所为＜锍-釒＞下浙江布政司究之左布政使石执中等得吏所为＜锍-釒＞不奏缴而第以呈刑部尚书魏源等请逮宇及执中等究治  上曰执中等姑记罪宇令巡按御史执验械京处之
　　○夜有流星大如鸡弹色青白有光出大陵南行至六诸王
　　○戊申擢扬州府推官张海为河南道监察御史湖广都司副断事黄英为陕西道监察御史海等先以选送理刑至是考称故擢用之
　　○敕辽东总兵官都督佥事曹义等曰近闻达贼入老鸦庄铺获去铺兵三人寻至吴家坟虏掠尔等领兵追之弗及朕惟尔等受朕重托统兵捕贼今贼入境正当设法追剿乃纵其虏掠而去徒拥兵众无所擒获所谓智谋勇略果安在哉其即具实以闻
　　○革福建建宁府建阳县延平府顺昌县二河泊所
　　○兀良哈三卫贼孛台等肆掠辽东边境总兵官都督曹义获之械京会三卫头目俱以朝贡来  上命戮孛台等于市聚三卫头目观之使知所戒
　　○己酉重建娲皇氏陵寝庙宇
　　○庚戌遣中官祭司灶之神
　　○翰林院编修徐珵言五事一国之武备莫先于治兵要使国兵足以制边兵边兵足以制夷狄可也我朝  太宗皇帝建都北京镇压北虏乘冬遣将出塞烧荒哨了今宜于每年九月尽敕坐营将官巡边分为三路一出宣府以抵赤城独石一出大同以抵万全一出山海以抵辽东各出塞三五百里烧荒哨了如遇虏寇出没即相机剿杀每岁冬出春归休息一月仍于教场操练如此则京军皆习见边情临敌不惧虏寇慑伏无敢窥边矣一西边去京师窎远自延安绥德以至宁夏甘肃地方数千里关山隔绝寇入路多遇有警急猝难应救今西安八府之民不下二十余万户其中大户有四五十丁者有二三十丁者有十余丁者乞差御史给事中与兵部官会同陕西都督都御史并方面堂上官集民点选五丁以上者户取一人为兵愿两三丁为兵者听从免其粮差每府立为一营委廉干官管领教之战阵遇有征进与官军一例关支行粮有功之日一体升赏如此则兵力不患于不足守备充实而朝廷无西顾之忧矣一任将之法在乎用之当其才御之得其道今朝廷大臣举用将官并不问其才之长短智勇有无一概举之有指挥即升都指挥都指挥即升都督者初虽署事旋复实授曾无功实遽登重任及至用之鲜不误事虽加黜罚无补前亏宜令兵部堂上官会同公侯伯老成大臣从公察举务要灼知其才能智勇佥以本职参随各处总兵官分领军马勾当边事如果能干乃可命为参将等职待其显立战功然后升其官爵如此则为将臣者皆知激劝奋立功效矣一兵不贵多而贵精兵精则一可当百临敌之际一夫奋勇而千百随之矣宜令兵部堂上官会同御史给事中公侯伯等官于教场内公同点选逐队阅实军士有年及六十以上衰老残疾怯弱者并皆拣退令归卫所户有壮丁即令替役补队其各处边关之兵亦各差官依在京例一体拣选立为定法或三年五年一行经久无毙则中外之兵皆精矣一国家用兵必资智勇之人岂必尽出于军将之中大凡天下之民有心计者皆能运智有膂力者皆能效勇如唐有军谋之科宋有武举之选是也方今  圣朝一统之盛欲设法选举岂患无才乞敕兵部行移天下军卫有司察访军民之家但有军谋勇力之人并从选举不限南北不拘额数举选到京问以攻守之策试以弓马膂力取中者月给口粮二石分隶在京各营然后差拨各处总兵官参随使用有功之日照例授以武职如此则凡天下智勇之士举无遗憾为国家之用矣＜锍-釒＞入  上命兵部同五府管事官议行
　　○辛亥顺天府东安武清等县直隶河间府静海县俱奏岁歉艰食所负官马乞俟来年秋成后买偿从之
　　○锦衣卫校尉陈以节言浙言丽水县贼首陈善恭等僣拟名称紏结青田县贼叶宗留等有众二千时往盗福建宝峰场银矿与贼首叶子长争利势益延蔓  上命浙江福建都布按三司等官相机擒捕
　　○癸丑劄真等卫野人女直舍人撒里只兀列河卫女直头目亦失加弗朵秃河卫女直指挥款赤陕西沙州卫都督困即来云南木邦宣慰司头目刁孟速等来朝贡马及方物赐宴并彩币等物有差
　　○升大理寺右少卿贺祖嗣为本寺左少卿祖嗣九载任满吏部以闻故有是命
　　○修宣武门阜财坊水关桥
　　○甲寅立春顺天府进春免文武群臣贺礼
　　○琉球国遣使臣明泰等捧表庆贺贡方物赐宴并赐彩币等物有差
　　○吏部言镇守陕西右副都御史陈镒先奉敕旨与佥都御史王翱轮流镇守岁一更代今镒将周一载而陕西澄城县奏镒在彼深得民心乞留之以惠黎庶缘有先旨伏乞处分  上曰更代本以均劳逸然百姓所欲亦不可违姑再令一岁后仍旧更代
　　○给守备独石等处旗军毛袄裤鞋各三千件从宣府参将都督佥事杨洪奏请也
　　○巡抚大同宣府右佥都御史罗享信奏北虏强悍惟畏我中国火器各边自洪武间置神铳神机箭火枪等件但有损敝许令修理近年惟给诸京库然必损敝多始得给少则因循度日有警何以应用  上命如洪武例行应修者修之不应修者具数来闻
　　○乙卯敕甘肃总兵官宁远伯任礼等曰得奏哈密使臣传报达贼猛奇不花等欲依西番近边居住穷蹙之余或有此心但其反覆谲诈不可不防尔等其严饬边备遣人往谕西番赤斤蒙古罕东等卫如遇其来即令飞报相机剿捕宁夏总兵官史昭奏比者达贼寇柳义沟其地与甘肃相接尔其整肃军马以备不虞
　　○丙辰岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○直隶苏州府知府况钟卒钟字伯律江西靖安县人由学吏从事礼部尚书吕震保授仪制司主事寻升郎中尚书胡濙荐升今官赐玺书以往郡多宿毙钟铲除之首黜贪污经历傅得辈数人凡政令便于民者靡不兴复未几以忧去民歌之曰况太守民父母愿复来餋田叟七邑耆民赴阙保留诏从之奏蠲重额粮七十万余石开豁枉为军者千八百余户为教条以教民立善恶簿以季考月书久而不悛者罪之秩满军民耆老万余人仍保留诏进三品禄至是卒钟有治剧才故郡事虽殷理之绰有余裕惜其贪虐犹有刀笔余习一时与钟同奉玺书为郡者若松江知府赵豫常州知府莫愚杭州知府马仪吉安知府陈本深西安知府罗以礼辈往往能兴利除害其得民心大率与钟伯仲间豫尤和易近民凡百词讼属老人之公正者剖断有忿争不已者则已为之和角□羊故民以老人目之当时论者以钟为能吏豫为良吏云
</div>
    <div class="pagination">
<a href="明实录英宗实录_page66.html">上一页</a><span>...</span><a href="明实录英宗实录_page62.html">62</a><a href="明实录英宗实录_page63.html">63</a><a href="明实录英宗实录_page64.html">64</a><a href="明实录英宗实录_page65.html">65</a><a href="明实录英宗实录_page66.html">66</a><span class="current-page">67</span><a href="明实录英宗实录_page68.html">68</a><a href="明实录英宗实录_page69.html">69</a><a href="明实录英宗实录_page70.html">70</a><a href="明实录英宗实录_page71.html">71</a><a href="明实录英宗实录_page72.html">72</a><span>...</span><a href="明实录英宗实录_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
