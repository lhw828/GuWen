<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1068 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1068 页/共 1860 页
  </h1>
  <div class="content">
   监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年戊子。正月。乙巳。上御正大光明殿。赐大学士尚书等宴　　

○谕、四达等奏审讯达色。派累商人垫价。及收受贽仪门包各情节。请旨解任一摺。达色前在长芦盐政任内曾与商人往来交结。经朕降旨掣回未加深究。前此已属漏网。后复用为河东盐政理应感恩悔过。洁己奉公乃恬然不知悛改辄敢勒令商人买垫物件。并索取馈送种种骩法其罪实无可贷。达色。著革职交四达等逐一严审。按律定拟。至运使吴云从。前经达色摺参之时朕即以为其罪不至于革职或因意见向与盐政龃龉致被参劾。是以仅令解任交彰宝会同查办。今核其情形则吴云从于达色婪索款迹见闻已为确凿。伊并非不应奏事之员。因何隐忍不发。即以职系道员。为解又何难直揭部科并据实详明巡抚夫运使亦国家命官若盐政无私。自当听其指令竭力办公若盐政有私。即据实参奏亦无不可若盐政不寻衅。则听其徇私纳贿。而自托不知至盐政参已。然后思报复。朝廷亦何赖。有此运使乎。吴云从直俟被参以后始与知县冯兆观。彼此串通将盐政劣迹具禀希图中伤报复。其居心立品实属模棱无耻吴云从之罪乃在于此。吴云从。冯兆观俱著革职与案内有名人等。一并审拟具奏　　

○新调四川布政使海明奏请陛见。得旨且赴新任。此非调远。盖调要也。一切勉之。不可生疑　　

○丙午。谕据瓦尔达等奏称、盛京将军新柱于正月十四日病故等语。新柱内廷。行走年久。今闻溘逝朕心深为轸恻。著加恩赏银一千两。办理丧事。应得恤典。该部察例具奏　　

○调福州将军明福。为盛京将军。以锦州副都统常在。为福州将军　　

○丁未。谕曰、闽浙总督苏昌。自简任封疆以来。老成谨恪。宣力有年。兹以陛见来京。患疾溘逝。深为悯恻。所有应得恤典。著该部察例具奏　　

○又谕曰、将军公明瑞。现在自宋赛统兵进剿。其猛密一路参赞大臣。虽已降旨令额勒登额补授。但于督率调度。未能胜任协办大学士公阿里衮著前往云南。办理军营策应机宜。即授为参赞大臣。所有随带人员。俱著一体驰驿　　

○又谕曰、索柱前于总兵任内。经总督明瑞等委勘杉木笼黄林岗。等处情形。并未亲身前往。饰词欺诈。已干律令。后从宽仅予革职。令其仍在军前效力。自当倍知感激。奋勉赎罪。乃据珠鲁讷奏派令索柱前往安台。伊带兵千人一遇贼匪不即鼓勇迎剿转自弃要隘辄行退回畏葸贻误。莫此为甚。已令珠鲁讷严行审讯治罪。索柱之子。并著拏交刑部监禁　　

○谕军机大臣等。据珠鲁讷奏称、原任总兵索柱等。防守锡箔桥。有贼千余。拒战二日被贼占据桥梁等语著传谕额勒登额。令其寻路速通大营信息。沿途歼剿以期肃清道路为将军声援。至旱塔马膊子等处。皆系新得地方。傥复被贼占据。则我两路大兵。均难退出宜留云南兵数千。交谭五格防守。额勒登额简选贵州等处强壮绿营兵丁。暨满兵四五千名令满兵在前遄发接应明瑞可也　　

○又谕曰索柱甘心畏葸贻误。实属大干军律现令珠鲁讷。就近严讯治罪。所有伊任所赀财著鄂宁严密查封。至随索柱前往之王栋身为参将。一同退缩。情亦可恶。著鄂宁查明王栋原籍何处。将伊家产一并查抄。其王栋之子并著一面监禁。奏闻请旨。将此传谕知之　　

○以福建巡抚崔应阶、为闽浙总督。安徽布政使富尼汉、为福建巡抚。安徽按察使陈辉祖、为安徽布政使　　

○戊申。谕曰、阿里衮现在出差礼部尚书事务著观保暂行署理步军统领事务著舒赫德暂行署理　　

○又谕派出随阿里衮前往云南之乾清门侍卫乌尔衮保塔玛柰模克、伟托、纳木扎、舒昌、丰盛额鄂兰等著各赏银一百两。驰驿前往　　

○谕军机大臣等、现在明瑞自宋赛领兵深入。据珠鲁讷奏称、锡箔天生桥一带台站。竟有贼匪拦截情事其永昌至木邦一带。军台关系紧要亦不可不悉心防范鄂宁务须严密督查俾声息联络。毋误接应。至木邦兵力。现须加添已经珠鲁讷知会鄂宁。自必迅速筹办但滇省绿营兵弁恇怯性成。如其中果能挑得勇往济用之兵。自当拨赴木邦。以资驱遣若仍有名无实徒以选懦不堪者。滥行充数于事转属无益则断断不可。再据珠鲁讷奏索柱带领安台兵九百名于途次遇贼退至木邦止剩一百余名等语索柱所遇贼匪不过千余何至伤损七八百名之多。看来必系一经见贼即行望风逃窜。现在或散匿山谷或转从闲道竟潜回本籍。均未可定。现已降旨珠鲁讷令其严密查拏鄂宁亦即一面严饬各属根缉务获尽法惩治毋得稍有宽纵再现有传谕明瑞。及珠鲁讷谕旨须迅速驰递今封寄鄂宁如永昌至木邦一路安静无阻。仍由军台发往。傥附近木邦之处。不无匪众绕道滋事鄂宁务须慎择妥速可任之人。遣带兵弁防护。令其速往木邦。交珠鲁讷。再另拣妥员。慎重转送明瑞军营。勿致延误。将此一并传谕知之　　

○又谕、征剿缅匪。与准夷回部情形。不同准夷生衅抗拒。又逼近喀尔喀地方。回众则初为准夷所困。自我平定伊犁释放霍集占伊不知感恩。反行戕害使臣。此皆不可宽贷者。是以朕决计剿灭。专派大臣驻劄弹压。若缅甸系绝徼极边部落。即得其地。断无遣派大臣驻劄之理。特以刘藻办理不善。杨应琚又复贪功轻进。使贼势猖狂。骤难结局。朕始派将军大臣。分路进讨。特欲扬天朝兵威。使贼知惧。并非欲破阿瓦城也。况缅地瘴盛。我兵虽勇。止能临阵奋勉。贼若坚守不战。亦无用武之地。今自明瑞进兵以来。连破坚寨。想贼已经丧胆。若果有畏惧情形。理宜酌量办理。不可拘泥必破阿瓦城。如准夷回部之例也。傥贼不知惧。竟有抗拒猖狂形状。则决不可轻恕　　

○又谕、进剿缅匪。大兵业经深入。傥一时不能速行剿灭。自须暂行彻兵。俟秋冬另进。索伦达呼尔。人甚悍勇。打仗得力著传谕富僧阿。令于索伦达呼尔兵内。选派一千名。即令噶布舒。豫备带领。俟再有谕旨。即起程由京前往云南　　

○军机大臣等议奏、滇省进剿缅匪。及大功告成凯旋时。需马甚多。应豫拨解永昌。沿途缓解。马可不致伤残。到时如值紧急需用。亦属得力。查西安荆州。两处驻防。马额甚宽。请于荆州满营内。挑拨二千匹。西安满营内。挑拨三千匹。派员分起缓解永昌。交鄂宁餧养备用。其拨解缺额马。陆续赎买补足。报闻　　

○两江总督高晋奏、江南省武乡试。向例与文场一体令上下两江抚臣。轮赴江宁办理。查武闱自外场以至揭晓数十日中。殆无片刻之暇。且两抚臣分驻苏州安庆。距江宁皆数百里。与他省抚臣。驻劄本城者。情形迥异。巡抚远来江宁。随带书役文卷。既多劳费。一应刑钱案件又有不能兼顾之势。况内场虽由巡抚取中而外场仍须先行会同总督校阅。请将江南武乡试。改归总督主考。毋庸巡抚远赴江宁办理得旨、著照所请行　　

○以江宁驿盐道暻善为安徽按察使　　

○己酉。谕、昨岁大兵进剿缅匪。所有经过各省。储偫供亿。一切动支帑藏。丝毫不累闾阎。第以沿途夫马运送。不无稍资民力。叠经降旨。将滇省地丁及各土司应徵银粮。分别蠲免。复将湖南。湖北。贵州。三省军行所过地方钱粮。全行缓徵。以示体恤继思各省民人。感戴国恩。深明急公大义踊跃效力。自当格外加恩。用示奖励因令各该督抚、详细确查。将各属军行所需。除正项开销外。实在所资民力若干核明具奏。候朕酌量施恩。嗣据陆续奏到。惟阿思哈称河南实数。有八万六千余两。而良卿则以贵州所有帮贴夫马银数。多系乡保措办。地方官无从核算为辞。意在颟顸了事。甚属非是。已经交部议处后览方观承所奏。直属所有帮银。亦数止一万五千余两。恐亦事后约举民车一项而言。尚非实数。于朕忧恤民隐屏除弊端之本意。均未能实心体会也。在民人等。既知殚心竭力。以佐军行。其悃忱深有足嘉。则推恩亦倍当优渥。然所在有司。必先于办理之时。悉心察核。使茆檐一丝一粟。皆有细数可稽经理方为妥协。否则牧令付之不知。胥役安得不因缘蠹蚀督抚置之不问。州县又安保无恣意侵牟将吏治奚以澄清恩泽何由下究耶著将直隶。河南。湖北。湖南。贵州等五州。一例从优加赏。于藩库地粮银内。每省给银十万两交各督抚酌量情形视其款项数目。妥协分给毋得草率模棱。致小民不得均沾实惠。至云南一省。所有本年应徵地丁钱粮其大兵所过之地。及永昌府属俱著全行蠲免。其非经过地方。亦著蠲免十分之五该督抚等。务期实力饬属。详慎妥办。无令稍有影射滋弊。副朕广沛殊恩轸念群黎至意。该部遵谕速行　　

○谕军机大臣等、现在降旨将军行所过各省。及云南所属分别加恩赏给银两蠲免钱粮用示体恤。至沿边一带土司。前此已经加恩。此次大兵进剿。土司等有无出力。及可否加恩之处。著传谕鄂宁。详悉查明具奏。候朕再降谕旨。寻奏、滇省沿边土司。从前尚称强劲。近年叠经更换。柔软怯懦习与性成。其所属犭□罢夷。更为无用。一闻贼信。纷纷藏匿山箐。永昌、普洱、用兵数载。各土司土练未曾荷戈御敌。并无出力之处。惟大兵进剿。夷民擡送军装粮米。尚堪供役。俱已酌给运价。勉其勤力报闻　　

○云南巡抚鄂宁奏、正月初八日。有参赞大臣珠鲁讷八百里加紧奏摺到永昌。并无文移及摺底寄臣。臣即将摺拆阅。始知锡箔桥梁。为贼占据。查该处为将军明瑞文报往来之路。急须克日夺回。因思旱塔离木邦。不过十余站。目今旱塔官兵。不下八九千名。既为缅贼据险固守。不能前进。似可留兵数千防守。分兵数千。星即接应木邦。尚为捷近。已札同额勒登额。令其分别留防援应。得旨所想亦是。但有旨令额勒登额。直进接应大军。不知此旨到否。尔等再速为酌量。将摺拆阅句。批是。如此方为知轻重可嘉之至。缅贼据险固守句。批、此处额勒登额未奏明。甚误事矣。又奏、将军明瑞。已经深入虽蛮结一捷。贼已胆落。余匪根株未尽仍须痛剿。滇省兵丁。零星调拨。恐难济用。臣已飞咨贵州抚提。酌调官兵二千名。以备遣拨得旨更好滇省兵丁。皆遇敌即遁。实不可用矣。余有旨谕。谕军机大臣等据鄂宁奏、将旱塔兵丁分拨接应木邦等处一摺。所见亦是已于摺内详悉批谕矣但前此曾经传谕额勒登额。令其由猛密一带。接应大军。未知此时曾否接到现在复谕额勒登额。如尚未奉到进兵猛密之旨即班兵回至木邦与珠鲁讷妥协商酌或取道大。山为明瑞策应。以壮军威而通声息鄂宁惟妥速探听情形有应筹画接应者即上紧办理。总以速通明瑞信息为要至该抚摺内。称旱塔官兵。既为缅贼据险固守尚在相持不能前进等语。此必孙尔桂前自军营回时。将所见情形告知该抚者可见该抚前此未尝不知额勒登额逗遛情节。乃该抚前摺。并未详悉入告。殊非公忠大臣体国之意。是以传旨申饬。今朕亦不复追究。惟期妥筹速办。于事有济。军务告竣之日。功罪亦自无难定论也。此时惟以妥协办理。速得明瑞大军消息为要。所得信息。即速奏闻。将此传谕知之　　

○赏予告礼部尚书衔沉德潜。人薓一斤　　

○庚戌。谕军机大臣等、明瑞等现在进攻缅匪。节据奏报该处寨栅。俱用湿木排列。人力骤难摧陷。因思攻坚之策。莫如用炮所向无不溃裂。现在军行所带。谅不过子母等炮。其力量未必能如大炮之得济。此外未知曾否带有别项炮位。足资应用。至内地所有威远大神等炮。觔两重大。山路崎岖。长途驮载。自属匪易。但滇省产铜。素为充裕。若能豫将物料运赴适中之地。如木邦及铁壁虎踞关等处。选调工匠。就近铸造。以备军营之用。其势较为便利。但从木邦等处。运往军前。仍须酌量沿途情形。务俾便捷利行方可迅速集事。著将此传谕鄂宁。悉心经理并即与明瑞等彼此知会。妥协商搉。一面趱办一面奏闻　　

○又谕曰、额勒登额。办理诸事不善。不胜参赞之任阿里衮到滇时。可即传旨令额勒登额。仍在领队大臣上行走　　

○辛亥。谕曰直隶正定镇总兵左秀、前在西路军营。曾经出兵。著即驰驿前往云南。交与明瑞、阿里衮、以领队大员委用。其正定镇总兵员缺。著张和署理　　

○又谕曰、四川川北镇总兵常保住。昨有旨令其来京今派伊前往云南军营在领队大臣上带兵行走。著即速驰驿由永昌一路。随同阿里衮前往　　

○又谕著派散秩大臣副都统富廉。驰驿赴云南军营。即随阿里衮前往加恩赏给治装银一百两　　

○壬子。谕军机大臣等、前经降旨令原任四川川北镇总兵常保住。来京另用。今派令该镇前往云南委用。并驰驿速赴永昌。该镇此时谅已起程赴京定由西安。河南。二省经过著传谕明山阿思哈。即行豫办勘合。饬属探听该镇所到之处。即行给付。俾得迅速前行如尚在四川界内。即著阿尔泰、速给勘合星赴永昌。毋稍迟误　　

○云南巡抚鄂宁奏、正月初九日。接统领木邦官兵普洱镇总兵胡大猷禀称、正月初四日。珠鲁讷遣兵往护锡箔桥。行五六十里。即闻桥已失。总兵索柱、参将王栋。俱由千家寨彻兵。回葫芦口。因闻贼匪分两路来抄木邦。现在俱回木邦保护。同知陈元震知府廓鹏翀等。俱于是日逃回永昌等语臣因事在紧急。即飞行额勒登额。星夜带兵赴援。查木邦有兵有粮何至如此光景。胡大猷禀内情节。恐未必的确。但珠鲁讷不能抚辑招徕。前将弃掷军器就擒之四十余人。尽行斩戮以致匪众无路可投。铤而走险至锡箔桥实为要地乃毫无措置。竟至不能抵御。种种不善。实难辞咎。总兵胡大猷。于失桥时。始带兵前往。及遇彻回之兵。既不能整顿戎行又不能堵御葫芦隘口致本邦军营张皇紊乱应请旨治罪再查木邦旱塔两路军营参赞。止额勒登额一人。仰恳简派熟谙军务晓畅戎行之大臣速赴军营管理一切得旨已派阿里衮前往但恐路远。未能速至又批另有旨谕谕军机大臣等鄂宁奏胡大猷禀报军营情形一摺。初疑木邦及沿途台站或有贼匪猖獗。及将全摺阅毕乃知胡大猷所禀。悉属讹传诞谬遇事张皇。即如木邦裹带粮石。可至正月。而又有滚运接济之粮乃遽称木邦现已无粮又陈元震怀印逃回等语尤荒唐不可信胡大猷身为总兵大员。统兵防守桥道遇贼不能奋击辄尔率众退回已属罪无可逭乃复敢捏饰虚词惊惶妄禀摇惑军心其情罪甚属可恶现经降旨珠鲁讷将伊革职拏。解永昌俟解到之日著鄂宁严加刑讯究其捏词谎报实出何心及得自何人传播锭一研审明确即于永昌正法示众。以为绿营怯懦虚诳者戒。其布造谣言之人。亦应查出从重治罪。至额勒登额。久驻旱塔。逗挠贻误。殊属不堪。今已派阿里衮。前往督率调度。鄂宁此时。一切总宜镇静以安众心。有应接济策应者。务上紧妥协办理现在木邦情形若何。并曾否探有明瑞军营信息。及额勒登额领兵现至何处各情节。速行详晰具奏　　

○癸丑。谕军机大臣等、据李侍尧奏称、向例标协营伍缺出。将各兵子弟。验明实系年力强壮者顶补现已查明余丁。一千二百余名。以备补用等语所办。实为妥协。兵丁子弟补缺向本著为成例。迩来绿营陋习辄以外来无藉之徒。滥行充伍。人材技艺既不足观。而选懦狡猾之风。亦且因之日甚。何以作士气而励戎行。况此等兵丁子弟。既系生长兵家。则执锐披坚见闻习惯。训练尤易见功自于营务有益。著传谕各省督抚、可仿照李侍尧挑选余丁。豫待备用之意。各按该省营伍情形。酌量照办。务使额鲜滥充。以收实效。李侍尧摺并著钞寄阅看　　

○军机大臣等议覆大学士陈宏谋奏称、此次赏给直隶、河南、湖北、湖南、贵州、五省银各十万两。作为各该处社仓谷本。按出库车马之乡里。酌定数目。发给里民。令于秋后交谷纳仓。永为社本等语。查各处社仓。法自古传。事从民便。听其自为捐输。并不官为督责。与此次因兵差加惠群黎之意。本无干涉。若以恩赏之帑金。杂于民输之粮石。则必派委催追。徒滋纷扰如令发给里民。任其意为出入。则在出力者。或不获及时沾被。而司事者。难保典乘闻侵牟之弊。况自直隶至贵州。毗连数省。如于秋收时。以五十万官帑。收买谷石。市集粮价。必致倍增。所奏应毋庸议。但各省办理。本有不同。请交各督抚、详悉筹画。如本系按粮均派者。可于应徵钱粮。按数扣还。如系就各乡有车骡之家备应者亦可按户分赏。此外如实有零星难核者。或将银两暂行存贮。俟凯旋时。抵补帮贴之用。应令各督抚、一面妥办一面奏闻。从之　　

○两广总督李侍尧奏、东西两粤。拨解赴滇军需马。正余共二千匹。均全数解抵永昌。得旨此时恐未能即行结局。当再办数千豫备。但毋致声扬。闻信即能速送为要　　

○甲寅。停保举抚民同知通判。派员考试例。谕、向来各衙门保举抚民同知通判。例由吏部。请旨。特派大员考试。第思此项人员原不过取其通晓字义。标判文书而止。并非场屋衡文可比。若一一传集校艺。恐其中转易滋代倩传递诸弊。甚属无谓嗣后各衙门保举此项人员。汇送吏部照月选官之例令其赴部亲笔缮写履历。以凭核对。不必另为派员考试。著为令　　

○谕军机大臣等、吴虎炳奏请定立约束流丐之法以靖地方一摺。业经该部议驳矣。外省流丐为匪犯事之日。自应执法惩创。其平日稽查约束。亦惟在地方官留心体察实力奉行。匪类自难滋事。若徒多立科条纷纷滋扰。而事势实属难行。又何以惩奸宄而安良善。况如该按察使所奏、流丐限定乡村讨乞不令他往甚至回籍之时必需官为资送。不但案牍纷繁日不暇给。亦复成何政体耶。吴虎炳身任臬司。何以所见猥琐若此著传旨申饬　　

○又谕、云南进剿缅匪军行马匹。现在尚须接济除上年川省抽发马三千匹业经解滇应用外该督尚有奏明驻防马匹内拣选一千六百匹加意餧养。听候调拨著传谕阿尔泰可将前经豫备之马再于各营驿内量力通筹酌拨膘壮堪用之马连前共数千匹豫行选择饲秣。俟谕旨到日即行拨解前往庶办理既得从容。而马力亦无虞疲乏如军务早竣无需此项马匹拨归各营。亦属便易上年川省曾办运牛只赴滇此次亦须设法购办数千头以备拨用该督务期慎密悉心经理毋致稍涉张皇　　

○又谕、昨李侍尧奏粤东西二省。拨解马二千匹。已经全抵永昌交收一摺。已于摺内批示。令其再办数千豫备。闻信即行速送矣。现在大兵进剿。马匹尚须接济。著李侍尧先就各营驿内量力通行筹办。拣选膘足壮大之马数千匹。豫行选备。俟谕旨到日。即行拨送。按程饲秣行走。庶备办既得从容。而马力亦不致疲乏。如军务早竣。无需此项马匹。即仍归入各营。亦为便易。该督等务期慎密经理。毋致稍涉皇。将此传谕李侍尧宋邦绥。并令钟音知之　　

○陕西按察使秦勇均奏、州县耗财最甚者。莫如衙署演戏一事笙箫歌舞之际。家人胥役往往瞒官作弊。且珍羞杂陈。费更不赀养廉不敷。因而那移公项积成亏空请通行饬禁得旨、此在汝等上司董率稽察之事。不值明颁谕旨也　　

○又奏、外省陋习。凡上司到任。及属员到任三日内谒见上司。俱滥穿蟒袍。殊觉亵越。请敕部议定处分。又蟒袍俱四爪。而例应分别九蟒八蟒五蟒。近有顾绣刻丝二种工价既昂。且无区别。请敕部议。应自几品官以上穿用。得旨、此事亦琐　　

○乙卯。谕朕于二月十三日启銮。恭谒泰陵。所有应行典礼。各该衙门照例敬谨豫备　　

○谕军机大臣等据鄂宁奏称、游击袁梦麟。在篆经塔地方。途遇沙练二十余名。询据该练等知将军于十二月二十四日。带兵往猛密司去等语。明瑞悬军深入。接应最为紧要。昨已令额勒登额。分带兵丁。前赴木邦。觅路至明瑞军营策应而谭五格则仍在旱塔相持此时如能将贼堡攻破。渡江前进。甚善否则旱塔距猛密一路甚近。现巴图鲁侍卫。在军营者应不乏人著谭五格拣选数员并挑勇锐兵丁数百名令其带领。闲道往猛密一带。迅速接应。谭五格此时如已探有明瑞信息并著即速奏闻。可将此传谕知之　　

○又谕、前因上年官兵进剿缅匪。所过各省州县。其夫马运送。正项开销之外。不无稍资民力。已特颁恩旨。每省给银十万两。令各督抚酌量分给妥办矣。此时大兵已经冞入。量度军务。如可以次告竣。自不须更为措置。傥一时不能遽行蒇事。则续办继进之兵。仍应豫筹备用。现已约派京兵及索伦等兵。共计七千名。约拨各处马。共计一万匹。其沿途一切按拨递送。务期军旅遄行。而闾阎不扰。各省均当先时悉心部署临时自免周章。傥或军营已有就绪。竟可不须续办。亦无难随时知会停止著传谕直隶、河南、湖北、湖南、贵州、云南、各督抚。即将应行豫备事宜。先行留心熟筹妥议。一面具摺奏闻。但不得稍涉张皇。或致转滋纷扰也。将此详悉传谕知之　　

○又谕曰、常保住。原系吉林乌拉之人。曾在西路军营。出兵打仗。但久任总兵。恐不无沾染绿营习气。是以令其来京另用。现降旨著驰。驿前往云南在领队大臣上行走。此次带兵剿贼。与寻常坐镇办事不同。将来遇有该省总兵员缺。可酌量奏请补授将此谕令明瑞。阿里衮。及鄂宁知之　　

○又谕、据按察使秦勇均奏称州县等官。不得在署演戏。及接送上司不得滥服蟒袍二摺所见殊属琐细此等事件。虽属近理应行。然惟在各该上司董率稽查。如所属中果有任意置酒演剧。及服饰过于侈靡。漫然不知检约者。原不妨随时饬禁。使知恪守官方足矣。若必特颁谕旨。多方设立科条。不惟政体有乖。抑且日久奉行。又成具文。但封疆大吏。于所属各员。亦不可不留心裁抑。用以式浮靡而崇体制。可于各督抚奏事之便将此传谕知之　　

○湖南巡抚方世俊覆奏、进剿缅匪官兵经过湖南共十八站每驿备马六百匹夫一千四百名。轮流接替计用银十万三千四百余两除例得报销一万八千五百余两外实用民力约八万四千九百余两得旨已有旨了目下尚有自京发兵之事。汝豫知之。可密为料理　　

○云南巡抚鄂宁奏、正月十四日。有永昌府学生员黄树极。投交参赞大臣珠鲁讷来咨。内载印信俱交与陈元震等语。查同知陈元震。系革职效力。随参赞办事之员。乃于木邦被围时。竟携带参赞印信潜逃。现在专差前往缉拏。得旨、此人可恶。应严拏极刑问明。然后处以极刑磔死。又奏大理府知府郭鹏翀。系派往支放之员。同时逃匿。均可痛恨。俟拏获日。严审监禁。候旨正法。得旨、岂止正法。亦当处以极刑。皆不必复请旨。若有别故。仍行请旨。谕军机大臣等。据鄂宁奏、珠鲁讷咨称、同知陈元震。于珠鲁讷出城御贼时。将参赞大臣印信。及赏赐将军荷包。携带潜逃。知府郭鹏翀。亦不知何往等语。陈元震本系革职人员。令在军前随参赞大臣办事。当此军务紧要之时乃以看守印信等物。辄行携往潜逃。而郭鹏翀以知府大员。且专派支放粮石。乃一同窜逸。按其情罪重大几与叛逆无异。著鄂宁将陈元震郭鹏翀。迅速拏至永昌严行讯鞫一俟审得实情。著即行凌迟处死。所有伊等任所赀财。一并严密查封。并查二人之子随任者。著拏送刑部治罪。至革职总兵胡大猷。前经该抚以其谎报军情。摺参治罪当降旨令将胡大猷审明正法。今据该抚查得贼匪实有围扰木邦。陈元震等潜逃之事。则其所报。尚非造言生事。全无踪影者可比。该抚于审讯时。如无别项情节。惟坐以应得本条。用昭平允。至明瑞现在统兵冞入。看来一时尚未能克日奏功。现据鄂宁选派干弁前往探信。如此时军务可竣。自不必更为措置。若不能即时蒇事。则俟回至木邦。永昌等处时。即传旨于明瑞。令其速行驰驿来京。将该处形势一切。面为陈奏商酌。再定添兵事宜。方为妥协已传谕调拨西安驻防马三千匹。荆州驻防马二千匹解送滇省接应。复令四川、广东、广西、等省。酌备壮健马匹。陆续解送。约计可得一万有余。京兵及索伦兵。亦令挑拨七千名。现在酌量豫为筹备。此等兵马。沿途各该督抚。已传谕令其从容经理。其到滇以后。一应口粮草豆等项。需用紧要。尤宜先为部署。傥将来不需应用。临时自可知会停止。若俟明瑞进京后。始行措办。恐已缓不及济。将此传谕鄂宁。酌量滇省情形。悉心妥密筹办。仍一面即速奏闻　　

○又奏、木邦虽有贼匪围住。但此等散而后聚之贼。谅属无多。珠鲁讷处。有兵数千。即不能痛剿。亦尽可固守待援。自不致于弃失。臣已飞饬游击袁梦麟。带兵援剿。冲开道路会合木邦之兵。以通粮运。再闻明瑞现往猛密。则由旱塔一路探信。甚为直捷。目今路尚未通。自可设法往探。已饬各属访觅能至阿瓦木梳等处。明瑞军营投文之夷人。以期通达信息。得旨、如此方是。现今惟以得明瑞大军信息为要
  </div>
  <div class="pagination">
   <a href="清实录乾隆朝实录_page1067.html">
    上一页
   </a>
   <span>
    ...
   </span>
   <a href="清实录乾隆朝实录_page1063.html">
    1063
   </a>
   <a href="清实录乾隆朝实录_page1064.html">
    1064
   </a>
   <a href="清实录乾隆朝实录_page1065.html">
    1065
   </a>
   <a href="清实录乾隆朝实录_page1066.html">
    1066
   </a>
   <a href="清实录乾隆朝实录_page1067.html">
    1067
   </a>
   <span class="current-page">
    1068
   </span>
   <a href="清实录乾隆朝实录_page1069.html">
    1069
   </a>
   <a href="清实录乾隆朝实录_page1070.html">
    1070
   </a>
   <a href="清实录乾隆朝实录_page1071.html">
    1071
   </a>
   <a href="清实录乾隆朝实录_page1072.html">
    1072
   </a>
   <a href="清实录乾隆朝实录_page1073.html">
    1073
   </a>
   <span>
    ...
   </span>
   <a href="清实录乾隆朝实录_page1069.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
