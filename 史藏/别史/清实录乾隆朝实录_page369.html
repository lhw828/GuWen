<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 369 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 369 页/共 1860 页</h1>
    <div class="content">
○以刑部尚书盛安、为都察院左都御史。吏部左侍郎阿克敦、为刑部尚书。刑部左侍郎雅尔图、为吏部右侍郎。礼部右侍郎觉罗勒尔森、为刑部左侍郎。　　

○是日起。上以夏至祭地于方泽。斋戒三日。　　

○丁酉。谕、朕览大学士等议覆高斌埽坝规宜一摺。其近日做过工程。多系不应做工之处。无故生工。虚糜帑项。白钟山办理如此。不无听信属员、借端开销。以为侵冒钱粮之计。著将已经筑坝下埽之化村铺、双庙、及已筑坝台尚未下埽之安东西门、曹家庄、韩家山等处。令总河顾琮、分晰查明。所有虚费帑项。俱著白钟山赔补。　　

○谕军机大臣等、马尔拜自擢用提督以来。任内应办之事。未见留心经理。即如前任提臣保祝、奏明缉拏盗犯宋义一案。马尔拜到任之后。并未奏闻现在如何缉拏踪迹。此案系朕所深知者。其他匪窃潜藏。不知凡几。至于查阅营汛。整饬戎行。训练兵丁。亦不过虚应故事。有失缉盗安民之意。似此习于懒惰。怠玩职守。诸事渐致废弛。殊负朕简任之恩。尔等可传谕申饬之。寻马尔拜奏、宋义一犯。经臣饬访窜匿蒙古地方。当令守备李良、带领干役。改装往拏。续又风闻该犯潜藏喀尔沁贝子地方。复密谕该备、赴彼侦缉。近复闻其逃往沈阳。当又密差外委田弼、设法捕捉。未据报获。臣因正犯未获。不敢妄渎圣聪。今蒙训饬。惟有实力躧缉。稍赎愆尤。得旨、看汝如何实力改悔耳。　　

○大学士等议覆、协办大学士吏部尚书高斌奏称、黄淮为川泽归宿。闸坝实黄淮门户。过蓄则盈。过洩则亏。所宜斟酌定则。查清黄二水、每遇伏秋盛涨。总以老坝口水志为验。应酌定以乾隆七年最大水志、连底水一丈四尺七寸为准。令河臣将每年水势、较量奏报。其各处闸坝附近水志。黄河、则有徐州城外石堤可验。清河、则有洪湖山盱石滚坝可验。以此较量。酌定启闭。各工俱有遵循。如黄河南岸砀山县之毛城铺坝。洩水由洪沟河入濉。下达五湖。汇入洪泽。助清刷黄。近年多开少闭。以致濉河一带。民田受淹。今应俟徐城石堤、连底水长至七尺始开。秋汛过后即闭。其坝外引水支河四道。止留三道。内蒋家营一河。河头直顺。应改为倒勾。从前太顺之口门。并应堵塞。又王家山天然闸。原为分洩盛涨。以保徐城。近亦经年不闭。以致萧县、宿州、地方。常被水患。今应俟徐城石堤、连底水长至八尺始开。涨退即闭。至睢宁之峰山四闸、地近洪湖。不宜多洩。且在徐城之下。不遇异涨。毋庸开放。至黄河北岸。如宿迁县之竹络坝、引黄入运。原为中河水弱时济运。非为洩黄而设。近亦经年开放。是以黄水灌入中河。转入运盐河。致海州一带。河道淤浅。此坝口门。原宽六丈余。应收二丈余。其内外临黄、束黄、二坝。亦一律收小。酌定每年十月。东省煞坝后始开。至来岁重运过完即闭。其清河县之王营减坝、洩水入运盐河。安东县之马家港、洩水入民便河。俱洩水无多。非遇异涨。不得开放。又中河之刘老涧坝、洩水入六塘河。每遇水涨。六塘河有骆马湖水盈注。不能容纳外水。亦不得常时开放。至清水、则以洪泽一湖。为灌输蓄纳之地。其洩水之处。山盱三滚坝外。如盱眙之蒋家闸、由金钗、罕贻、等涧。直抵高邮老湖。久经堵闭。上年居民请开。民情甚便。自不必常闭。但恐定洩太过。湖水有亏。应以洪湖水长。与山盱南坝相平始开。一不过水即闭。其南北天然二坝、向系用土堵筑。临时挖开过水。上年南滚坝过水二寸。将天然南坝放开。初开仅三十四丈。后刷宽四十四丈。坝下沟深尺余。水落后堵闭。糜费不赀。且减洩太过。湖水受亏。今应俟南滚坝过水三尺。始将土坝开放。南滚坝一平即闭。又运口分淮入运。水势不宜过大。每遇水长。高宝一带。水即盈堤。由运口草坝、口门太宽。今酌定四尺为度。并将二坝、三坝、一律收小。其南坝坝墩斜长。重运挽行不便。应酌改作磨盘式。总之黄水宜合不宜分。清水宜蓄不宜洩。臣详勘河湖水势。通盘筹定。至形势偶迁。因时损益。则在司河者之相机斟酌也。以上各条。均应如所请行。臣等并查老坝口、为清黄交会之处。其清水实在水势。必就洪湖堤身较量。方能验度有准。应令河臣、于地势最低之古沟、龙门坝、六安沟、高家堰、等处。立定水志。照式奏报。至运河之水。系湖水分入。不应较湖水为浑。于运道甚有关系。亦应令河臣、将水色清浑。并一年内黄水有无倒灌。及灌入次数时日。或系东北风起。或系黄水甚大。实在情形。俱于奏报水志时。一体奏报。得旨、依议速行。　　

○户部议覆、巡视台湾户科给事中六十七等奏称、台郡供粟之外。尚有官庄一项。按亩徵纳。与正项钱粮无异。今闽省丙寅年地丁钱粮。并台属额徵供粟。巳全蠲免。此项租银。应否照旧徵收。奏闻请旨。查台湾官庄。租息三万余两。自题报归公后。拨充内地养廉之用。原非耗羡银两。亦非正项钱粮。实与杂税无异。自应照旧徵收。惟查本年三月。奉旨蠲免滇省官庄义田等项、租银十分之三。农民均沾恩泽。今台湾官庄、事同一例。可否照滇省蠲免。请旨、得旨、依议。速行。　　

○戊戌。上诣北郊斋宫斋宿。　　

○孝诚仁皇后忌辰。遣官祭景陵。　　

○谕、山东济南、东昌、二府所属州县内。从前因雨泽未能沾透。二麦歉收。今秋禾又复望雨。丰歉难以豫定。将来平粜借给等项。恐各州县仓粮不敷。著于未过天津漕粮内。截留十万石。于德州水次有仓之州县。分贮六万石。于天津水次有仓之州县。分贮四万石。以备就近接济。该部遵谕速行。　　

○己亥。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○大学士等会同工部议覆、署江南河道总督顾琮奏称、山安厅属之安东西门。因黄河溜势埽湾。直逼堤根。最为险要。现于堤外接筑坝台。下埽抢护。查该处尚有隙地。可以圈筑越堤。应令河臣、于埽湾迎溜处所。紧靠缕堤、圈筑小越堤一道。以为重障。至所称海防厅属之童家营、护滩坝工。不应在淤滩之上。祗须切坡。即免汕刷。且缕堤高厚。毋庸筑坝。业饬该道厅、督令切坡。停其修筑坝工。又陈家浦漫口圈堤。比旧堤较矮。应照式加高。其圈堤下至工尾。尚有旧缕堤一千九百余丈。堤身狭矮残缺。应于陈家浦口门圈堤。接至重堤。俾堤身联络。不致内水荡刷。均应如所奏办理。得旨、依议速行。　　

○辛丑。河南巡抚硕色奏、前因河北各属。雨泽稀少。省城望雨尤殷。恭摺奏闻。今二十余日。尚未得雨。现仍率属虔诚祈祷。得旨、虔诚祈祷。固属目下之急务。而一切未雨之绸缪。尤不可不尽人事也。若将来成灾。即不至成灾。亦应于此际豫为周详妥议。庶不致临事周章也。别有旨、向大学士处颁发。　　

○以故奉恩辅国公广龄子博尔忠武袭爵。　　

○广西田州土知州岑应祺故。以其长孙岑宜栋袭职。　　

○旌表守正捐躯之广东灵山县民黄世庄妻陈氏。　　

○壬寅。上诣畅春园。问皇太后安。　　

○谕军机大臣等、从前降旨。令豫东二省。各备麦十万石。运送来直。分发借粜。今据硕色奏称、河南之开封、彰德、卫辉、怀庆、等府属。雨泽稀少。现在祈祷等语。朕思直隶各属。均经得雨。既有山东麦石运送。近复降旨截留漕粮四万石于天津、以备接济。而河南望雨甚殷。朕廑念民瘼。直隶、河南、均属朕之赤子。自应一体筹画。如豫省运直麦石。已抵存贮之所。著酌量收贮。若未曾起运者。不必起运。其起运而未经抵通者。著仍存留豫省备用。尔等可传谕那苏图、硕色、令其速行会同商酌。一面办理。一面奏闻。　　

○户部议覆、山西巡抚阿里衮疏称、大同、怀仁、广灵、应州、浑源、山阴、灵邱、阳高、天镇、朔州、马邑、定襄、崞县、太原、榆次、辽州、榆社、平定、等十八州县。乾隆十年分秋禾被旱。复被霜雹成灾。共应蠲免银、一万三千七百一十九两零。米、谷、共三千五百十三石零。豆、麦、共九百九石零。应带徵银、四万二百二十九两零。米、谷、共一万九千三百七十四石零。豆、麦、共三千七百八十四石零。又应缓徵银、四万七千六百七十六两零。本色米、谷、共二万四百七十二石零。豆、八千三百二十六石零。应缓徵乾隆九年分、未完米、谷、共一万四千七百九十八石零。豆、四千八百八十石零。所有应蠲钱粮。随徵耗羡。及应免粮石。随徵运脚。均一体蠲免。至各州县已完应免银两。准抵作乾隆十一年正赋。其缓徵钱粮。于今岁麦熟徵收。均应如所请。从之。　　

○兵部议准、浙江巡抚常安奏称、乍浦地方。通达外洋。为滨海要区。驻防满兵一十六百名。又有熟练船务绿旗兵四百名。会同满兵。演习水操。一切营制事宜。俱照天津水师例办理。此项绿旗兵丁。系由本省沿海各营。抽拨前往。原以绿旗而占满兵之缺。今满兵驻防将及二十年。舟楫已能娴熟。可无藉于汉兵之同操。而人丁家口。滋生日渐蕃衍。饷银兵额。均有定制。未便议增。若照天津雇募水手之例。遽将汉兵发回。又恐各兵去伍失业。再四筹酌。请就绿旗兵四百名内。拨留二百名。仍归参将管辖。其余二百名。俟有事故缺出。停其另募。即在满兵余丁内。挑选补用。从之。　　

○广东巡抚准泰奏、雷琼道、驻劄琼州。与雷州隔越海洋。往来须候风汛。琼郡地广事繁。海峤民性蠢愚。黎岐杂处。拊循稍有未当。转滋惊扰。若令四季越海巡查。不特奔走不遑。且恐顾此失彼。请照台湾之例。每年巡查一次。至琼属崖州、感恩、陵水、昌化、四州县。水土恶劣。瘴疠最甚。应令于每年冬月。道府挨年轮巡一次。其余非烟瘴地方。令该道府一年各巡一次。得旨允行。下部知之。　　

○甲辰。上幸静宜园驻跸。　　

○谕、励宗万前在山西巡察任内。居官不谨。已经废弃。蒙皇考天恩。弃瑕录用。至于大员。乾隆元年。朕简用为侍郎。又因徇私滥举。经部议革职。闲居数年。朕仍念其为大臣之后。复加恩用至今职。冀其改悔前愆。黾勉效力。今览大学士等、审讯沈文杰行贿作弊一案。内称励宗万赃私未受。形迹显然。而听许之处。众供确凿。应将励宗万照例革职。杖一百。徒三年等语。朕细阅此案情节。现在实未得财。而知励宗万平日之为人。将来事后酬谢。伊断无不收受之理。朕此谕旨。令励宗万扪心自问。不切中其隐微乎。但朕思伊之所以敢于踰越规矩。不守官箴者。固励宗万之罪。而其间亦尚有故。盖因朕前岁纂修秘殿珠林一书。张照、梁诗正、荐励宗万等。在懋勤殿行走编辑。朕或召见。讲论书籍。励宗万遂恃此虚张声势。纵放自恣。朕不曾早加诫饬。以致罹于罪愆。今励宗万纵容伊弟门客。招摇生事。受托行私。已犯革职之条。著革职。从宽免其杖徒。令回原籍。闭户读书。余依议。秘殿珠林一书。业已告成。懋勤殿无庸多人。其张若霭、裘曰修、亦不必在内。各回原处行走。　　

○总管内务府大臣等奏、八旗公产地内。向有未经认买。以及存退余绝地亩。于乾隆七年。户部议定。凡内务府庄头牲丁等、当差地亩瘠薄。应行换给。或赏给新满洲。并拨补挖河占用等项。均在此内动拨。将存退余绝等项地内。酌留一千顷。以为各案拨补之用。查此项地亩。未经拨用之前。仍系地方官收租徵解。官租为数既轻。且不免土豪胥吏。包揽侵渔等弊。况自酌留以来。拨补仅数十顷。与其置之闲地。经理不得其宜。不若酌筹安置。以收实用。请将此项未拨地亩九百余顷。照例全数安设庄头。将来遇有应行拨用之处。即于各庄头名下。按照数目指给。其应如何安设分给之处。并请敕部会同内务府。详悉妥办。从之。　　

○以安徽巡抚魏定国、为刑部右侍郎。浙江布政使潘思榘、为安徽巡抚。直隶按察使王师、为浙江布政使。河南粮驿道胡绍芬、为直隶按察使。　　

○旌表守正捐躯之直隶武强县民刘玉河妻吕氏。　　

○乙巳。上还圆明园。　　

○户部议覆、盛京户部侍郎宗室蕴著奏称、奉属旗仓米石。于乾隆三年。直隶省奏准、采买五千七百余石。共价银三千一百四十两零。于乾隆四年、十年、两次买补米一千二百余石。仍未买补米四千四百余石。又乾隆六年。因义仓存米变色。咨部照时价粜卖二千四百余石。共价银七百七十余两。节年米价昂贵。未经买补。去年奉天收成丰稔。米价平贱。请将前二项库存银。照时价采买米石。各按原数还仓。应如所请办理。又盛京内仓收贮米石。连义仓现存。及应买之米。共二万六千余石。不敷兵丁三年之食。请动用节年粜卖米豆等项价银、一万三千余两。陆续购买米二万六千余石。连次年应收米、共得六万余石。以足仓储。于地方久远有济。查从前原任侍郎双喜、以内仓添支文员俸米。所收粮石。不敷支放。奏准将辽阳、开原、广宁、三城地亩。各移三万晌。共交内仓米二千三百余石。今内仓酌请购买米石。与其动项采买。莫若仿照改拨辽阳等处地米之例。就近在三城余剩米内。酌量分拨。以免此籴彼粜之烦。但移拨祗为一时之计。其内仓每年余剩。及义仓应徵外。实需添贮若干。应令该侍郎通盘查核。定议奏办。从之。　　

○旌表守正捐躯之河南商邱县民张林妻李氏。　　

○丙午。谕、据大学士管川陕总督事庆复等奏报。四月十四日。官兵进剿瞻对。连获大胜。已克如郎。尽毁贼人巢穴。首逆班滚、先分家口远藏。本身乘暗潜逃。提臣李质粹、即驻如郎大寨。查追班滚下落。发兵擒拏。并饬各路镇兵、并各土司。严密查捕。不过如釜底游魂。自必计日就擒等语。凶番班滚、穷凶肆恶。扰害地方。及遣官兵申讨。輙敢抗拒王师。罪无可赦。今据大学士庆复奏报。官兵进剿。已直捣巢穴。渠魁班滚、暂时逃匿。计日授首。从此边地可以宁谧。庆复调度有方。纪山筹画转运。甚属可嘉。著交部从优议叙。其提镇诸臣。并官弁兵丁等。现在奋勇。不避险阻。直抵贼巢。亦属可嘉。著交部亦从优议叙。其如何分别功过。核定等次之处。著庆复查明具奏。善后事宜。亦令庆复酌看本地情形。详悉妥议。一并奏闻请旨。寻经兵部议、大学士公庆复、巡抚纪山、应照例各加三级。得旨、庆复、著加太子太保。仍加三级。纪山、著加三级。　　

○又谕、从前降旨、令豫东二省。各备麦十万石。运送直省。分发借粜。今畿辅地方。仰蒙上天叠沛甘霖。秋禾遍插。粮价渐平。复经降旨、截留漕粮四万石。存贮天津。足资接济。而河南、山东、据报有春末雨水不足之州县。收成不无少减。朕廑念民瘼。三省均属一体。其豫东二省豫备麦石。均不必起运。如有购买者。即留于本处备用。该部遵谕速行。　　

○谕军机大臣等、进剿瞻对一事。自庆复到彼以来。实心整顿。克振军威。今已直抵贼巢。首逆逃窜。计日可擒。甚属可嘉。朕已降旨将庆复、并在事官弁兵丁等。从优议叙其善后之计。尤为紧要。必须加意筹画万全。朕思土番之地。荒僻险远。不但不可改为郡县。即改设流官。亦恐非其所宜。但目前平定之后。若漫无查察。任其复建碉楼。互相勾结。私放夹坝。抢夺行旅为进藏兵民之害。则此番经理。似觉徒劳。或于要隘之处。暂拨官兵。严加弹压。其险峻之地。不许建造碉楼。而官兵又可深入其地。不时稽查。使番众无险可恃。庶故智不敢复萌。再照四川、西宁各番之例。给以劄付号纸。设立头目。使之管束众番。不致滋事之处。可否如此办理。大学士庆复、现驻军前。去如郎不远。可亲至彼地。详察情形。周详筹算。务期布置万全。为一劳永逸之计。可详悉定议。速奏请旨。并将现在交部议叙在事官弁之旨。一并寄与知之。　　

○丁未。上诣畅春园。问皇太后安。　　

○戊申。遣官祭关帝庙。　　

○吏部议准、署直隶河道总督刘于义奏称、天津道属子牙河通判。驻劄大城县。距所辖新筑子牙河格淀长堤。七十余里。一经大汛。巡查防护。鞭长莫及。请将该通判衙门。移驻适中之王家口地方。从之。　　

○户部议覆、闽浙总督马尔泰等议奏、布政使高山、条奏台地民番事宜。一、民垦番地。虽久经禁止。但不分别定罪。小民不知畏惧。请嗣后番地、均听各番自行耕种。如有奸民再贌。告发之日。将田归番。私贌之民人。照盗耕种他人田地律。计亩治罪。荒田减一等。强者各加一等。若奸民潜入生番界内私垦者。照越渡缘边关塞律治罪。一、番社地界。从前地方官原各查禁。而奸民不顾戕杀。每觊侵越。仅委佐杂微员。不足弹压。应令地方官。于农隙亲勘。传同土目、通事、乡保、业户、立表定界。统限一年内。造册报竣。一、台地沿山二千余里。到处皆有生番。若遍设汛防。台兵不敷分拨。亦恐徒滋繁扰。请令该处营汛弁兵。各土目、通事、加谨巡查。均应如所议办理。至生番乘秋穿越林莽。出界戕杀。其迫近番地。零星散处之庄民。该督等议令于秋冬、移附近大庄居住。恐民情不便。应饬地方官、善为劝谕。毋庸立定章程。其设法堤防之处。应如所议。令贴近生番庄社。各设望楼一。悬挂铜锣。每楼分拨五人。昼夜巡逻。近社者派番。近庄者派民。十日一轮。各自保护。邻庄有警。互相救援。倘有坐视不救者。即行究治。从之。　　

○免甘肃靖远、安定、会宁、三县。乾隆十年旱灾、雹灾、额赋银、二千一百四十五两有奇。额粮、一千一百六十六石。额草、共八百四十四束有奇。　　

○己酉。谕、直隶庆云县。土瘠民贫。连年荒歉。朕心深为轸念。多方筹画。蠲赈频施。以苏民困。惟是该县当积歉之后。一时元气。难以骤复。必须大沛恩膏。俾小民永沾实惠。著将庆云县每年额徵地丁银两。蠲免十分之三。永著为例。该部即遵谕行。　　

○又谕曰、三陵总管内务府大臣巴图、年老。著原品休致。此缺著郎中苏赫讷补授。苏赫讷未到以前。著总兵官布兰泰、暂行署理。　　

○谕军机大臣等、前据那苏图于四月内奏称、盐山、庆云等处。四月初十、二十五等日。两次得雨。俱未沾足等语。迄今该处曾否续得雨泽。及沾足与否。尔等传谕那苏图、令其据实速奏。寻奏、盐、庆、宁、三邑。自本月初五、至初十日。均先后报得透雨。四野沾足。得旨、欣悦览之。　　

○又谕、前据喀尔吉善奏称、武城、清平、二邑。收成尚有六分。不致成灾。惟是该二邑。于闰三月内、得雨稀少。收成究属歉薄。量予接济等语。朕闻武城沿途一带地方。有贫民乞食者。麦收亦不及半。地方甚觉旱象。尔等可传谕询问喀尔吉善、毋被属员欺隐。致蹈讳灾之咎。并此时雨水曾否沾足。地方官作何安插料理之处。令其将该处实在情形。速行奏闻。寻奏、四月中旬。武城一带。原有直东贫民拾麦。嗣闻直东已得透雨。均陆续回籍。现在实无流移乞食者。五月初旬。武邑连得透雨沾足。早禾畅茂。晚禾悉已种齐。其麦收歉薄贫民。已蒙借谷接济。时雨普沾。舆情欢戴。至前报收成六分。系经多员查勘出结。不致成灾。似难欺隐。得旨、此语恐不实。汝再留心访察奏闻。若属员有讳灾之意。即当妥办。所奏目今情形。足慰朕怀。　　

○以甘肃肃州镇总兵官许仕盛、署固原提督。洮岷协副将史宏蕴、为肃州镇总兵官。　　

○调云南鹤丽镇总兵官康世显、为开化镇总兵官。以贵州铜仁协副将温朝宰、为云南鹤丽镇总兵官。　　

○庚戌。军机大臣等议覆、贵州总督兼管巡抚事张广泗奏称、内廷寄信。邮递数千里。难免擦损。且恐沿途人役。私行拆阅。关系匪轻。请照吏部颁发文凭用匣之制。以昭慎重。应如所请。嗣后奉旨密交各督抚事件。照吏部凭匣之制颁发。令于覆奏恭缴。其各省总督、向无凭匣钥匙者。照式颁发一副。将军、提、镇、藩、臬、及钦差各员。一并给与。收存交代。其余寻常封寄事件。令兵部通行各省。按站登号严查。从之。　　

○又议覆、大学士川陕总督公庆复奏称、大通界甘宁之交。地最紧要。从前改镇为协。议建四堡。嗣臣复有建筑三角城之请。奉旨传谕再行斟酌。查十余年来。地方宁谧。边人熙熙往来如一家。今于闲旷之地。建城设兵。或启青海蒙古有意防范之疑。三角城建筑之议。自应停止。惟令沿边营弁。加谨游巡。足资防范。至原议建堡之处。查白塔至大通。已属联络。惟永安、大通、相隔甚远。黑石头湾一处。尚须建堡。即于该协营。派兵五十名巡防。应如所请。从之。　　

○旌表守正捐躯之浙江仙居县民张日和妻金氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十六


大清高宗法天隆运至诚先觉体元立极敷文奋武孝慈神圣纯皇帝实录卷之二百六十七　　

</div>
    <div class="pagination">
<a href="清实录乾隆朝实录_page368.html">上一页</a><span>...</span><a href="清实录乾隆朝实录_page364.html">364</a><a href="清实录乾隆朝实录_page365.html">365</a><a href="清实录乾隆朝实录_page366.html">366</a><a href="清实录乾隆朝实录_page367.html">367</a><a href="清实录乾隆朝实录_page368.html">368</a><span class="current-page">369</span><a href="清实录乾隆朝实录_page370.html">370</a><a href="清实录乾隆朝实录_page371.html">371</a><a href="清实录乾隆朝实录_page372.html">372</a><a href="清实录乾隆朝实录_page373.html">373</a><a href="清实录乾隆朝实录_page374.html">374</a><span>...</span><a href="清实录乾隆朝实录_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
