<!DOCTYPE html>
<html>
<head>
    <meta charset="UTF-8">
    <title>国朝献征录 - 第 109 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 109 页/共 245 页</h1>
    <div class="content">　　右佥都御史徐公锦小传（叶照） 
　　佥都御史李公宗枢传（乔世宁） 
　　佥都御史陆公卯传 
　　都察院右佥都御史侯公金戊传 
　　右佥都御史麟山李公良墓志铭（张鼎文） 
　　都察院右佥都御史浚谷赵公时春墓志铭（徐阶） 
　　右佥都御史函峰阮公鹗墓志铭（李春芳） 
　　都察院右佥都御史侯公汝谅墓志铭（寇阳） 
　　佥都御史荆川唐公顺之言行录 
　　荆川唐都御史传（李开先） 
　　祭荆川唐先生文（万士和） 
　　都察院右佥都御史柱野赵公鈛墓志铭（林树声） 
　　佥都御史温景葵传（郡志） 
　　右佥都御史王镐传（永平志） 
　　都察院右佥都御史霁寰先生吴公维岳行状（汪道昆） 
　　佥都御史杨公豫孙传 
　　都察院右佥都御史刘公佑墓志铭（叶向高） 
　　佥都御史侯公于赵传（杞县志） 
　　都察院右佥都御史阜南陆公树德神道碑（王世贞） 
　　都察院右佥都御史孙公维城墓志铭（于慎行） 
　　都察院右佥都御史定宇马公文炜墓志铭（于慎行） 
　　都察院右佥都御史蒲汀姜公璧墓志铭（余继登） 
　　都察院右佥都御史念所江公东之传（邹元标） 

　　○佥都御史恭惠杨公信民神道碑（丘浚） 

　　佥都御史恭惠杨公信民神道碑 【 广东】 

　　丘浚 
　　正统己巳　车驾北狩胡虏乘机犯我畿甸时广东左参议扬公坐事居京邸　朝廷用言者起公守白羊口是岁广东都司囚越狱有司不能捕遂至哨聚守土者闭门自守召边将御之至则所败报至　京师广人士寓京者联名上章乞公　朝命授公都察院左佥都御史乘传往至则广城被困者数月矣城中军民喁喁然朝不谋夕见公至始有更生之望先是民之居乡落者避乱趋城至则闲门不纳及归尽贼所戕胁从者日益众公下令有司用木牌给民从其出入又榜示于外遣官招抚之于是归附者日以千万计贼势日孤公侦其有向顺意遣使往谕之贼首黄肖养曰吾辈得杨大人一言死不恨矣克期来见贼果至公毅然欲往藩臬以下皆沮其行曰贼意叵测柰何公曰吾以诚待之毋虑也公出□贼罗拜泣下公谕以祸福且谕以更生之路贼众以大鱼献公受之不疑遂讙噪而去期以再会未几□都督统大军至贼遂中变岁庚午三月五日有大星坠于城外对岸之河南十二日质明都指挥姚麟者来白事公出与之语姚既出公忽病作扶入卧榻即呼其子玧曰我死矣不能终始王事知我者其天乎语讫瞑目而逝城中居民闻公卒信疑相半既得实争走哭馆下虽老妪稚子亦至失声满城缟素位哭奠者相属陷在贼中者闻之亦曰杨公死吾属终无生理矣讣闻　天子悼惜遣官谕祭如礼公卒后仅阅月大军即平贼凡贼所经之处尽屠之民受刑者辄仰天号曰使杨大人在吾人岂受此祸哉既而耆老黎善聚等赴京乞立公祠从之事下忌者所沮忌者既去有司始立公祠于广州府城隍庙之傍水旱疾疫必祷焉民有事讼于官不得其平者辄具词焚于祠下广人至今过其门者辄举手加敬呜呼古所谓生豪杰死祈明者公非其人耶公讳诚字信民以字行绍兴新昌人也领永乐庚子浙江乡荐宣德庚戌由上舍选行在工科给事中丁内艰起复改刑科正统癸亥吏部尚书王文端公荐佐广藩陛辞受旨许以言事公既抵任时按察使郭智□□整□□务事多自专公首疏其不法事郭遂去□而黄翰来代之黄所益甚公复上疏发其奸词□佥事韦□广亦诬诋公俱逮下狱公就逮启行时广人争□□□就舟相赆公一无所受而黄舟则争以瓦石□□□至法司鞫得实黄坐除名凡奏公他事皆涉□□鹿鸣宴□□花一事行勘寻白广之军民状公德政相率赴三司保留乞备其事上闻亦有跋涉万里直诣阙庭者前后以数千计及公在白羊既受命边城官军不忍其去亦赴官保留之公之所至得人心如此公宅心仁厚见人有患难不啻在巳汲汲□之惟恐后惟疾恶太甚见人有不平事辄扼腕争辩用是见嫉于人方在学校时见侪类有过举者辄切切不置及有当事众方推避即奋身之□□□□□□之久之见其事事皆然亦皆帖服葬□□□□□□□每夫公代其舁数百步人遍乃止□曰向日苦如此公曰葬吾母而专役他人于心安乎家居时闻乡邻兄弟不睦或构讼者辄至其家劝之不从明日复至人虽拒绝之不厌也必从而后巳邑有朝□□每岁暴涨所阻公率众督工堰石步至□行者过之必曰□□事中力也官禁近时尝一奉敕整点江西军伍所至求民瘼除宿弊事竣回条上所询民情五事皆当时急务及佐广藩时承平日久禁网疏阔岭海之间民物殷富仕者类以黩货殃民常公至一以廉洁心而凡事行之以宽公退之睱即出公署门徐步街衢间询问父老以民间利病反复款曲必得其情而后巳尝有民以公事至长藩者欲系诸狱公曰彼无罪姑遣之去至期自来可也长曰彼无保任者公曰仆保之民感公恩信纵之去至期皆自来公所以感人心者大抵此类也呜呼今世之政者岂复有如公者哉公卒后二十年是成化己丑朝议凡大臣有功德大人者皆加谥赠赐公谥曰恭惠 

　　○都察院右佥都御史陈诏传（实录） 

　　都察院右佥都御史陈诏传 【 福建】 

　　实录 
　　陈诏浙江青田人宣德五年礼部会试第一历监察御史四川按察司副使佥都御史人平恕周密无估势贼物之失闽中盗起诏奉命往宣德意以安辑之革心向化者多景泰二年九月还京卒遣官谕祭赙以钞币 

　　○都察院右佥都御史陆君矩墓志铭（萧镃） 

　　都察院右佥都御史陆君矩墓志铭 【 延绥】 

　　萧镃 
　　景泰六年二月七日参赞延安绥德军务中宪大夫都察院右佥都御史归安陆君以疾卒于边讣闻　上之悼惜既遣礼部官谕祭又命有司给舟还其丧归安治坟以葬旧制朝臣四品以下无治坟者葢特恩也君讳矩字仲舆陆氏世家湖之归安曾大父原周大父子皆不仕父讳斌以君贵封奉政大夫刑部广东司郎中母潘氏封太宜人君生四岁郎中公坐累谪籍河间之阜城以故君阜城人弱冠补邑庠弟子员宣德己酉京闱中式第癸丑进士授刑部四川司主事正统中升本司郎中未几丁太宜人艰服阕改广东司奉命从征闽寇今　上即位以功拜都察院右佥都御史寻镇守定诸郡以郎中公丧去位起复遂有延绥之命初君主事即究心刑名而时事尤所练达时尚书匡南魏公以严惮称然独喜君每大狱付三司鞫问辄授君起草君虽执法不挠而能济之以宽数见听用又尝敕三法司审在京疑狱君于其间尤尽心委曲赖全活者甚众其郎中也有欧荣者以邪术魇魅论死连坐者十数人□□时凡锦衣卫官校所廉得者莫敢议君独议□□大理寺审录未允劾君当落职会御史陈克昌论列其事诏多官覆按一如君议遂领职如故于是君声闻益彰其从征闽寇适尚书淮南金公总理军政奏君自副是时主将不戢士道途所经民不胜其扰金公严禁制之凡号令敷奏之文□出君手军士屏息不敢出气至则贼渠巳死余党据山寨自固官军分道并进君与副将保定伯梁珤独当一面并力以攻刻日破之擒其伪将而尽释其胁从者闽境以平君之功多其镇守保定诸郡当虏寇侵掠之余民往往离散不止君招辑抚绥之百方发德州廪粟数万石赈具饥者民志始定有张都督舍人蓝玉者乘势夺民田莫敢与迕君即奏论之抵罪而归田于民民乃欣然相告语葢襁负而还者如雨比公之忧军民父老连章奏留之君恳陈于朝始得去其参赞延□陛辞　上赐之楮币二百锭玺书谆切葢以西北重镇委君也至军号令一新未踰时废坠者日以修举边人私相戒曰今参赞公非故参赞公之比不可犯也明年春方行边风雪得疾亟还竟不起时年四十有八将佐以下吊哭之皆哀军士有出涕者京师之人闻之无问识与不识皆嗟惜焉君性明敏疏达而温然可即勤学问工楷书事父母尽孝道其兄仲轮早卒鞠其遗孤子女如巳生友其弟平教之必期有就葢父子昆弟之间无间言焉处乡党御羣下无贱贵疏戚必尽恩意有不给者周之惟恐不及与人交终始弗渝呜呼若君者可谓纯笃君子者矣 

　　○中宪大夫右佥都御史徐公瑄墓志铭（商辂） 

　　中宪大夫右佥都御史徐公瑄墓志铭 【 延□】 

　　商辂 
　　公讳瑄字子敬姓徐氏苏之嘉定人高祖道瑞曾祖廷玉祖公行世有积德父茂宗累赠右佥都御史母王氏赠恭人公天资秀颕自幼嗜学笃于孝弟年十八巳有□名进补邑庠生正统戊□发解京闱己未丁内□乙丑登进士第观政都台寻丁外艰服阕授四川道监察御史谙练老成台端推重景泰庚午奉命捕京畿盗贼法令严明奸宄屏迹壬申巡视山海关武备整□内外宁谧癸酉出按西蜀丙子复按东广所至徧历□县问民疾苦禁戢贪暴疏涤冤滞人心悦服天顺戍寅北虏犯我西鄙　上特升公右佥都御史使巡抚延绥庆阳诸处兼赞理戎务公至奉宣朝□□德训练士马抚辑兵民偕一二镇守总戎大臣□□恊谋出奇应敌初与贼战于孛罗池沟继追至□□墩明年战于金鸡峪又明年战于双海子斩获无筭贼遁去公筹划之功居多　上闻而嘉之累赐玺书金币慰劳公益加感激申严戍守督理屯田广积储饷修明学政使人晓然知尊君亲上之义一时士风之丕变无何闻继母顾氏丧乞还守□　上以西事未宁夺情不允自是出入边疆触□风露荐罹寒疾甲申上疏乞致仕辞极恳至遂得请而还因念久历仕途旷于祀事即居第左偏创祠堂以备荐享延师就家塾训诲子孙处乡党有礼抚族姻有恩遇患难者扶翼之贫乏者□□之或舆梁朽坏不便于行者修建之其急于□类此初号颐贞后于城东西各买田筑室□□所更号野庄道人时与缙绅士夫往来宴会□□自适人□有□山洛社遗风公生永乐壬辰□□□享年六十讣闻特遣官即其家祭之 

　　○都察院右佥都御史李侃传（实录） 

　　都察院右佥都御史李侃传 【 山西】 

　　实录 
　　李侃字希正顺天府东安县人正统壬戌进士授给事中进都给事中己巳之变一时言官奋发言事侃居其间多所建明景泰中尝面纠户部尚书金濂格诏□敛罪有旨宥之侃膝行近前厉声言濂罪不可宥遂下濂狱易储议下侃□林聪等初不肯署名既而不得巳乃署选官□以侃詹事府丞聪司直郎时史馆欲采宋元事实傲朱子纲目例续其书奏选文学之士充纂修官侃与焉书未成而　英庙复辟改太常丞丁外艰改太仆丞进少卿未几升右佥都御史廵抚山西兼提督鴈门等关首奏巡按御史李杰不职杰坐除名贪墨者望风敛避有生擒虏酋小石爱子者□□驼马来赎侃请归之以结其心从之时边方□□侃于□□广储选将厉兵之外专以变□□□□起人心□政时时有所建请施多令人□惟□令史胥服儒申以变革其心颇近于迂寻以丁内艰解任军民拥留至不得行服除再陈休致如所诸成化二十一年九月卒年七十有九讣闻遣官谕祭当例外特赐葬侃气节方刚论议持正无所回挠好学嗜书平居手不释卷性尤孝友事亲□□孝道虏犯京畿二亲在容城请告白刃迎之人以难晚年家居贫甚死之日几无以殓子二人中进士德恢今严州知府德□刑部员外郎 

　　○佥都御史卢公□□（黄佐） 

　　佥都御史卢公□□ 【 延□】 

　　黄佐 
　　卢祥字仲和东筦人幼多技能年三十始习举子业往从其兄全州训导宽游正统戊午遂领广西乡荐壬戌登进士高等擢南京礼科给事中多所论建凡六年丁外艰服癸补吏科论北虏也先僭号之害劾大臣王文项文矅等奸恶人所畏惮未几以言事谪山西蒲州判官慷慨就任以下僚自处或谂之则曰吾素位而行也天顺改元召礼科都给事中章疏剀切多见听纳戊寅升南京太仆寺少卿寻以内艰归甲申补顺天府丞其冬升都察院右佥都御史巡抚延绥至则严武备肃纪纲明赏罚屡平虏寇朝廷有白金文绮之赐议者欲进其秩宿与铨部有憾遂所沮因以书抵其外甥祈顺思求退休顺答曰昔人谓使营菟裘吾将老焉论者有犹豫留时之诮舅何而不早决也丁亥冬得谢归明年五月卒年六十六祥以气节自高性寡合与同官林聪独厚凡所献纳必恊力成之故其名称亦相颉颃云祥尝学春秋于安福吴节教其子士廉从子皥□晭俊皆预宾兴由是邑子之学春秋者益盛所著奏疏诗文号行素集藏于家 

　　○佥都御史郑公宁传（李濂） 

　　佥都御史郑公宁传 【 宣府】 

　　李濂 
　　郑公□字志道别号静斋世开封之祥符人正统辛酉举于乡明年壬戊登进士甲子授刑部湖广□主事三载考绩推封父母如其官己巳擢本部陜西司署员外郎未几改湖广司景泰改元庚午铨注江西司员外郎六载考绩擢广东司郎中公之在刑部也十五六年精于法比诸寮逊服直隶顾山周氏武断不法事闻公奉敕往勘周托一京职怀金夜馈置床榻间速出公追而还之曰勘问自有公道何庸赂其人惭谢公竟寘于法壬申闻外艰还汴有逻卒获邻人盗者赃咸曰此郑郎中家物归之公不受曰物有相似母相诬也甲戊服阕复除刑部山西司郎中奉敕清理南畿冤狱谳辩平反曲当情理用是誉望益着天顺改元丁丑选郎署才望老成者出任方面公被荐超迁四川右布政使陛辞奉纶音丁宁至再命内帑给宝镪光禄具酒馔以赐之公入蜀适剧盗赵铎啸聚倡乱公擒灭之抚臣以闻　上赐彩币二袭以示嘉奖戊寅入贺　万寿圣节事竣还任有唐千户者妖言惑众逃避深山中呰自固抚臣征兵议剿公曰此愚氏耳可不烦兵而解乃屏去兵□□骑入呰谕以祸福千户感泣请缚不假兵力而地方以宁公尝以公事连坐或唁之公笑曰此公罪也吾辈公罪不可无私罪不可有耳人以名言成化丙戌公同保国公朱永征剿石和尚等功成受白金彩币之赐丁亥九载考绩进阶通奉大夫赠大父父皆如其官寻擢太仆寺卿仍食从二品禄戊子改都察院左佥都御史巡抚宣府时盛暑筑城堡工役数千人天久旱有司祈祷莫应公曰此劳民弗息之征也乃下令罢工是夕天大雨穑事有秋边人胥悦辛卯闻内艰复归汴蒙遣官谕祭葬厝甫毕诏夺情起复仍旧职公固请终制不允再至镇军民咸迎拜喜曰我公来矣逾期移抚大同公在边镇数年适疆场无事幕府多暇日延见境内士大夫咨询民瘼次第举行甲午以木疾乞骸骨不许凡三上疏始得请其归也囊无余赀居关十四年服良澹泊数至匮乏丁未诏在京五品以上官以礼致仕廉贫不能自养者有司岁给食米四石弘治戊甲四月卒公质直谨愿虽贵显接遇乡人殊优厚是故乡人多称之论曰天顺成化间汴中土风醇厚乡大夫致政里居□□好甚笃绝无嫉忌而人品亦由是可见濂童子以敝庐□郑公巷相对稔闻郑公谢边事而归与同时诸老嘉乐会每会则薄醪常果简俭易办文谈情话如兄弟焉当是时宦吾邦者如巡抚江浦张公瑄布政眉州吴公节咸雅重诸老称吾汴君子乡且垂念贫乏时有馈遗以饮燕之需公同会者十一人曰都御史娄公良左布政使张公斌丘公陵参政杨公铎副使刘公安参议贾公恪王公豫佥事吕公益和公维运使张公遂皆年七八十岁而刘则九十余幅巾□杖礼度雍雍有古昔敦庞浑朴之夙嗟乎今不可复见矣里俗日偷缅怀前辈之怃然 

　　○□佥都御史张公岐墓志铭（彭华） 

　　□佥都御史张公岐墓志铭 【 辽东】 

　　彭华 
　　公讳岐姓张氏来凤字也其先山西徐沟人永乐中徙河间之兴济祖廸夔州府知事父缙交城教谕母逯氏公自景泰庚午领京闱乡荐甲戌登进士第视政刑部乙亥拜江西道监察御史天顺辛巳迁浙江按察副使成化丙戌来考绩甫归至杭召都察院右佥都御史视院事居无何奉玺书巡抚畿甸明年改巡抚辽东丁逯夫人丧特恩赐祭葬襄事毕即起复赴辽乞终丧不许又明年以督饷有功转左佥都御史给三品俸又明年坐累除名归田里归踰岁诏复其官仍家居居五年而卒公负气怀材识胸次闿爽明决遇事敢视天下事若无不可者与人交披示肺腑耻作喉吻中语事上谨御下严待僚佐以礼然事有不可者断断见言面初在刑部郎中以新进士易之一日宿斋潜携酒剧饮酌公公不受语侵之公曰此岂强酒时耶以□□人而自违法若此其柰何辱我其人愧谢乃巳及御史□□□□贪无所避其在浙也所至凛然郡守卫□□以下□□气慑莫或敢喘息抚绥畿甸昼夜尽心力□□以□□辽阳御将士如束湿汲汲刬宿弊剪豪□□□□□牵告者事连公朝廷遣官往讯验之遂逮公至京公暴处非所不胜忿奏言讯者偏狥下狱簿责对状公痛自悔恨曰吾大臣得罪宜即伏乃若是耶即引伏然所伏罪当赎且还职乃竟罢归公以微罪罢公卿大夫士过辄迹其门公亦辄与倾倒酒酣耳热意气浩若平生不少沮故人皆意其必复也而竟不起春秋仅五十 

　　○佥都御史岳公璇传（李濂） 

　　佥都御史岳公璇传 【 辽东】 

　　李濂 
　　岳公璇字文玑河南祥符人自幼以颕敏称博学善辞令景泰庚午乡举明年辛未登进士第选授南京山西道监察御史丙子三载考绩进阶文林郎锡之敕命天顺元年丁丑　英庙复辟锐意维新之化乃慎简天下贤俊分任百职尤属意东南诸大郡而公以才望擢知湖州府下车首诣学宫谒先师孔子瞩庙学并废弗庇风雨公喟然曰庙敝如兹何以妥灵学敝如兹何以造士乃谕郡中好义者咸助赀修之而先捐巳俸之倡复择诸生耆民笃实勤敏者命之监督工役逾年落成旧时春秋丁祀乐舞久废公敦延太常女间于乐舞者董正大成之乐以肃祀事观者改容郡有何山晋何楷读书处在道场山之西南楚宋安定胡先生寔葬于此公曰斯郡安定先生过化之□而墓在境内吾不可不往谒之至则封鬣荒凉樵牧扰扰乃考定侵界而封树之禁樵采者弗得人故有表思堂碧涧庵乃祀先生之所亦皆废乃又相俸倡而僚佐以下洎郡中士大夫皆乐之助立神道门开淤塞路构堂六楹追踪表思碧涧之制以严先生之祀君子以有禆风教云郡城之内有水横贯于南北曰霅溪溪之上游有长桥焉名伏龙桥又名东骆驼桥寔往来所必由者故有桥以木之屡修屡圯公曰此非经久计也乃以石易木环以三洞规制宏伟民至于今利之先是湖州属邑田赋科额不一而加耗无定则吏胥诡弊滋甚公疏其利病于朝乞每亩正赋外加耗一斗余悉蠲去制曰可遂着令郡邑称便公在任九年民怀其惠成化丁亥考绩受诰命进阶中宪大夫寻擢山东左参政未三载声称着闻超擢都察院右佥都御史巡抚辽东甫履任遽卒时辛卯七月也得年五十有二所著有仕优小稿公襟度恢廓不屑屑细故临民以宽弗事苛刻而事亦无不举者故所至人思之论曰余曩会司空归安蒋公瑶于夷门时公以副都御史巡抚河南亟口称岳湖州政迹以今不复可见且曰岳在湖州则名宦久巳祀之学宫与安定胡先生联爼豆葢胡以教岳以政也其在祥符则乡贤宜与韩伯俞联爼豆葢韩以孝岳以忠也余叹赏其言今开封郡学祀岳公于乡贤祠寔奉蒋公檄云嗟乎岳公殁殆八十年其家衰削无应门之童余郡诸公作传数向其家索事实片纸无有也聊据所闻于父老之口及湖州士大夫所称者书□□ 

　　○中宪大夫都察院左佥都御史张公纲神道碑（刘珝） 

　　中宪大夫都察院左佥都御史张公纲神道碑 【 顺天】 

　　刘珝 
　　大振张姓纲名上世本顺天府密云巨姓国朝洪武初徙山东济南之长清今长清人大振仪观端厚性行纯雅平居未尝疾言遽色待人平易近情君子曰张公古君子也凡六经百子古今故实靡不精览形制作惟理是主弗事雕刻尤深于易景泰庚午高举东藩主考录其文于梓以学者式甲戌登进士授监察御史奉法不挠人不敢干以私时有争袭指挥者曰罗琪罗理理结权贵欲强得之大振不可卒归于琪宁府支属有隙佥曰此重事非其人恐弗济大振奉命而往一听审之是非昭然具疏以闻载遣太监核之一依大振所拟巡按湖广有死罪六人临刑大振拟其冤及廉其迹果冤辨之得免湖湘风俗甚漓以葬末务婚姻必论财大振出榜晓谕民用丕变率遵古礼再巡直隶罪人王恕等数辈有司置之死大振曰某犯律该某罪某犯律该某罪据法得不死咸释之民家有犬伤人有司以犬家偿命大振曰犬物也而以人偿命是视人与犬同卒辨出之至今民家立祠以祀用是人称曰老包葢拟之包拯也成化丙戌升江西按察副使浮梁窑厂积弊深痼痛革之民心称快又吉安诸郡投状无虚日状必连数百人大振一一剖析不数日囹圄空虚寮属敬服庚寅升湖广按察使下车之初见三司设铺户倍买市物剥下益上即革之大植风纪搏奸盗涤巨蠧有司望风胆落吾民得以安堵风槩气节炳耀湖南未几升左佥都御史奉敕整饬边备自山海关直抵居庸紫荆等关凡城堡隘口低浅者修之倾圯者植之又于要害处设栏马大石揉头栅以拒胡虏之冲突军职自都指挥而下不职者黜之边事稍宁即历顺天府地方虑民怠于农事奏置劝农官栽植桑枣无虑万万株至今民食其惠又以各处仓廪空虚奏行有司积粮备荒岁前后所上章疏大抵皆国民之言用是人称曰得体葢道其不屑屑于细务也三年满奉　敕赐封赠如例丁酉五月偶得风疾即疏曰边关重地社稷攸系臣菲才恐孤重托况加以疾令于京师疗之又疏曰臣延医京邸近一载未愈是终不愈也上悯其诚遂允所请归家未踰年而不起讣至　朝廷遣官致祭治葬域云得年五十又五生永乐辛丑三月日卒成化戊戌五月 

　　○都察院左佥都御史王朝远传（实录） 

　　都察院左佥都御史王朝远传 【 甘肃】 

　　实录 
　　王朝远名汉以字行江西进贤县人景泰甲戌进士授监察御史天顺中坐劾石亨等奸状黜知衡山县会天变未行癸未巡按广东时广西猺蛮越广东境纵横猖肆前此巡抚者匿不以闻朝远至则巡抚者既去以闻于朝始命韩雍赵辅往征之不然两广几于不守矣成化乙酉巡按浙江戊子升陕西备边副使时西北边有警宿重兵榆林馈饷告绝朝远多方辇运师赖以济以功加三品俸寻进陜西按察使久之进左佥都御史巡抚甘肃未久以疾乞归成化十六年七月卒朝远喜事功颇以才能自负历官亦寡过然其所建立亦不能称其位云 
</div>
    <div class="pagination">
<a href="国朝献征录_page108.html">上一页</a><span>...</span><a href="国朝献征录_page104.html">104</a><a href="国朝献征录_page105.html">105</a><a href="国朝献征录_page106.html">106</a><a href="国朝献征录_page107.html">107</a><a href="国朝献征录_page108.html">108</a><span class="current-page">109</span><a href="国朝献征录_page110.html">110</a><a href="国朝献征录_page111.html">111</a><a href="国朝献征录_page112.html">112</a><a href="国朝献征录_page113.html">113</a><a href="国朝献征录_page114.html">114</a><span>...</span><a href="国朝献征录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
