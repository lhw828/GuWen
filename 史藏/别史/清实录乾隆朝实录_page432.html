<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 432 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 432 页/共 1860 页
  </h1>
  <div class="content">
   军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。四月。己巳。敕部铸钦命总理一切军务储糈经略大臣之印。　　

○兵部题、台湾镇标左营千总马世俊、以赍奏渡台。遭风淹没。应行赐恤给荫。从之。　　

○直隶总督那苏图奏、天津、河间、两府。自乾隆三年起。至十年止。积欠甚多。除旧欠地粮。不及五千两。麦价不及一万两。并米谷不及一万石之各州县。无庸分年带徵外。其数多者。照该处赋额。每年带徵一半。所欠米谷杂粮。均折谷合算。每年完谷一万石。麦价在一万两以上者。亦照该处赋额。每年带徵一半。至庆云一县。地瘠民贫。连被灾歉。积欠较多。请将未完地粮银二万四千余两。谷五万一千三百余石。麦价银三万三千余两。制钱四百六十余千。统分作十年带徵。下部知之。　　

○广东巡抚岳浚奏、在籍翰林院检讨刘起振、年百岁。请照例给银建坊。得旨、海阳县在籍翰林院检讨刘起振、年届百龄。洵为国家人瑞。除照例给银建坊外。著加恩给与侍讲职衔。再赏给上用缎四疋。银四十两。　　

○庚午。孝端文皇后忌辰。遣官祭照陵。　　

○上诣皇太后宫问安。　　

○至观德殿大行皇后梓宫前奠酒。　　

○兵部等部议覆、直隶总督那苏图疏称、遵化州石门汛旧教场。改建衙署营房。请拨庄地二十亩零。以资操演。内占用旗地照例拨补。民地按价给银。应如所请。从之。　　

○以大理寺卿嵇璜、为左副都御史。左佥都御史邹一桂、为大理寺卿。　　

○辛未。谕、御史王显绪所奏、东省办赈。请令殷实之家。具呈自行养赡灾民。交部议叙一摺。其所言散赈诸弊。向来所不免。其言是也。而救弊之道非也。此如医者论症虽是。而所用之药则非也。从来救荒无良策。地方官亲自散赈。饥民尚恃众汹涌。往往多事。富民非宗族、即姻戚邻里。无相临之势。强梁者多予之而无厌。不至于攘夺劫掠不止。于是而执官法以绳之。彼灾民救死不赡。尚忍绳之以法乎。若纵而不问。是长乱也。且银米交官。其数易稽也。若自行养赡。则以一为十。有增捏之弊。赈十得五。有脱漏之弊。至委员覆勘。若令灾民散者复聚。则有扰累之弊。若仅据册籍。则无由得实。又或以议叙攸关。为之掩饰。则有通同之弊。故谓富民之养赡。优于官吏之散赈者。所谓知其一、不知其二者也。东省此番被灾极重。朕日夜焦劳。发帑金。拨邻米。筹运脚。多方为之区画。且恐地方官办理尚有未周。特遣大臣科道。会同该抚、悉心经理。已屡颁谕旨。令其上紧督率委员。分地散给。此时正在查办。自当听其展布。以图实济。伊等身在地方。如果有应行事宜。自必详悉奏请。若言官各据一已所见。纷纷陈奏。则承办之员。将议覆条奏之不暇。何暇专心办理赈务耶。古来救荒善政。如富弼之在青。赵抃之在越。具载史册。然一州一郡。其力易周。今连数郡千里之地。且当频年积歉。实非常之灾。凡居言路者。当思于事实有所济。而后入告。不当于现在查办之时。逞其臆见、以惑观听。而在本省绅士。尤不当矢口高论。轻易立说。王显绪、身为东省乡宦。岂不知现在查办情形。而顾为此奏耶。况乐善好施。题请议叙。自属现行之例。富民愿出家财。或施粥饭。或散银米。原可据实议叙。若再定一例。以地方灾民。责令富民养赡。富民几何。将灾民未得所。而借端挟制。富户已不胜其扰矣。此所奏断不可行。特为明切晓谕。及众科道知之。　　

○谕军机大臣等、据武进升奏称、上年八月内、瓯宁、顺昌、金山冈、匪犯冯应汉等、聚众为匪案内。有未获之何老妹、刘昆、邱天养、葛竟仔、四名。应即行严拏。乃闽省营员。积习因循。迄今半载有余。尚未弋获。葛竟仔、原未逸出闽界。何老妹、尚在苟延旦夕。并非无可踪迹。如果上紧躧缉。何致养痈成患等语。此案于上年八月内。朕曾批谕缉拏。其时果能克期弋获。速为究审。何致又酿成老官斋一案。乃地方官一味因循。全不留意。半载之后。尚任其藏匿界内。怠玩已极。可传谕喀尔吉善。此系应行作速办理之事。何以任其迟延。并不将缉拏不力、养成后患之员弁。严行查究。著伊据实奏闻。寻奏、老官斋匪犯。现已穷搜遍捕。并无金山冈逸犯。即遍讯获犯。亦无一人供有何老妹等在内。惟据现获老官斋要犯魏现供称、何老妹、与伊已故族叔认识。后何老妹托伊照看山木。伊私行砍卖。从此成仇。不相往来。至葛竟仔、因系魏现妹夫。故依魏现入夥。老官斋奸民谋为不轨。实因陈光耀拏禁在狱。谋欲抢劫。与金山冈无涉。至金山冈逸犯。自发觉后。臣严督文武。设法搜捕。至今尚有未获八名。容严缉务获。得旨、上紧查拏。毋得疎漏。以贻害地方。　　

○赐准噶尔台吉策妄多尔济那木扎勒敕书。曰、览奏、知尔感激朕恩。言词恭顺。朕甚嘉之。其欲将年老喇嘛、请派人送归土伯特。从前并无此议。且喇嘛高年。熟于经典。何故转欲送回。彼出家之人。随处安身。又岂必定回原处。即如来京喇嘛。亦从无送归土伯特者。此事不便准行。再来使恳请另发喇嘛。扶助黄教。佛之一道。惟在诚心。不关念经之人。从前尔父屡次奏请。朕已明白开导。未经准行。尔当稔悉。不必固请也。再请肃州贸易人数。加增一百名。每年贸易一次。此事议有定例。不得更张。姑允所请。肃州贸易人数。准作二百名。仍于两年中、前赴肃州贸易一次。尔宜恪遵前规。克修和好。以图永受朕恩。特降敕、令来使赍回。随敕赐各色缎十端。加赏糚缎、蟒缎、各八端。玻璃、珐琅、磁器、十八事。　　

○壬申。上至观德殿大行皇后梓宫前奠酒。　　

○户部议奏、嗣后。钱粮未完案内。各官续报全完。如系另案革职。及佐杂微员开复。均毋庸具题。止将已完数目。咨明户部查核。转咨吏部办理。从之。　　

○兵部等部议覆、闽浙总督喀尔吉善疏称、浙江常山县汛之曹念关。地方紧要。请于草坪汛、抽调外委一员。兵十名。归常山汛辖。其附近之白石街塘。应彻原设兵五名。调回常山县城差防。再十八里塘、离关七里。应移至十五里地方安设。并添造营房墩台等项。均应如所请。从之。　　

○调直隶天津镇总兵马世岱、为直隶泰宁镇总兵。以湖南宝庆协副将谭五格、为云南鹤丽镇总兵。　　

○癸酉。上诣皇太后宫问安。　　

○谕、今春京师雨泽颇应时。入夏以来。渐觉稀少。目下正值秋禾播种之候。农民望雨甚殷。朕心忧惕。宜申虔祷。著该部查照定例、敬谨举行。　　

○又谕、今日翰林院奏大行皇后册文内。有皇妣字。清文繙为先太后。从来繙译。有是理乎。此非无心之过。文意不通所可比。且此文留中、欲细览交出。及看出大不敬背谬之处。欲传旨询问。则阿克敦等、皆已散去。此又从来所无者。岂有呈览之本留中、未降谕旨。而请旨之大臣。弃而他往之理。大学士张廷玉、年老尚可。阿克敦亦老迈乎。此皆阿克敦、因前日解其协办大学士之故。心怀怨望。见于辞色耳。伊于皇考时。获罪后复起用。朕用伊至尚书。数年来实无出众宣猷之处。而每以文学老成自命。不得升用。辄怀怏怏。人臣无将。此之谓也。阿克敦著革职。交刑部问罪。德通等、著交部严察议奏。　　

○又谕、高斌、顾琮、因承审常安一案。不能按款穷究。请敕部严加议处一摺。此案交审之初。朕即降旨。督臣参劾巡抚。非寻常属员可比。若常安婪赃属实。自有应得罪名。如虚、则当治喀尔吉善诬捏之罪。必应彻底严究。以判曲直。乃高斌等初审。以常安婪赃纳贿七款皆虚。惟失察家人勒索。议以革职。其意谓罪至革职。事已两平。可以颟顸了局。如谚所谓和事老人者。经朕严切批示。谕令高斌回浙。再行研审。高斌回奏。谓将题本内看语摘叙简略。未经声明等语。朕看其始终有饰非护短情形。因命大学士讷亲前往。而高斌等于讷亲未到浙之先。即仓忙审出常安婪收银两。更察出原参款外。婪取差役赃银。此明系闻讷亲往浙之信。为此先发掩饰之计。以见伊等能秉公审出实情也。而殊不知从前之依违迁就。及回奏之掩过饰非。更属显然矣。高斌、顾琮、承审此案。若谓其有意瞻徇常安。朕可保其实无是心。而身为大臣。于特交查审重案。乃不知秉公办事。模棱两可。尚以为识大体而沽名。则实有负委任。咎无可辞。此案朕前后所降谕旨。著一并交部。将高斌、顾琮、严察议奏。寻议、大学士高斌、升任浙江巡抚顾琮、均照例革职。得旨、高斌、顾琮、俱著革职。从宽留任。　　

○大学士等议覆、江苏按察使翁藻奏称、因公挂误人员。令该督抚出具考语。送部引见。究与已经降革者不同。请于引见后。概发原省。留者俾即任事。去者立饬交盘等语。查交代事件。如现贮仓库银米。不难依限查盘。若有承买承修及应查询等事。势难克期。况已经去任。耽延在所不免。应于奉旨后。即行开缺另补。并令该督抚于部文到后。一月内、速催该员将经手事件完结。即行赴部。如逾限不赴。先行开缺。再此项人员。仍以原官用者。其本案降革处分。未便遽销。应带于新任按算。从之。　　

○又议覆、陕西巡抚陈宏谋奏请、更定承祀条例。凡殴死一应有服尊长。均不得援引承祀。惟弟杀胞兄。并无争财凶殴故杀别情。父母已故。家无次丁者。照例援请承祀等语。查从前承祀一条。止为弟杀胞兄而设。原不可辗转牵引。况弟兄情分愈亲。则罪戾益重。若果情有可原。亦应临时酌量声请。毋庸设为成例。臣等详议、嗣后除夫殴妻致死。并无故杀。及可恶别情者。仍准承祀外。至弟杀胞兄。与殴杀大功以下尊长者。皆按律定拟。不得声请承祀。并关系服制。一切留养之例。悉行删除。从之。　　

○又会议、暂管陕甘二省事务甘肃巡抚黄廷桂等奏称、平庆道移驻固原。廷议令归移兵案内并题。但该处现止知州、同知、二员。职分较轻。与营情不属。请将该道。及早移驻等语。应如所请办理。并给兵备道衔。凡营务均与提督酌议。仍将管辖事宜报部。应换给关防敕书。令该督拟定字样具题。又称固原旧道署。已改提标中军参将衙门。今查固原城内。驻劄平凉府盐茶同知一员。所管州城西北一带。距城窎远。请将该同知移驻海喇都。另建衙署。其旧署改为中军参将衙门。该道仍复旧署。又海喇都旧土城一座。应建厅仓。即将州城厅仓。陆续拆运。现在该厅民、情愿捐修。应从民便。至一切兵防。请于标属营内。拨千总一员。马守兵四十名。其固原厅州所辖村堡。应各归就近管辖。均应如所请。从之。　　

○以吏部尚书陈大受、为协办大学士。　　

○以盛京将军达勒当阿、为刑部尚书。　　

○命翰林院侍讲双庆提督安徽学政。　　

○青海扎萨克多罗郡王策凌拉布坦、贝子索诺木达什故、赐祭如例。　　

○开除广西郁林州、乾隆六年报垦水田。一顷二十一亩有奇。　　

○甲戌。上诣雍和宫行礼。　　

○至观德殿大行皇后梓宫前奠酒。　　

○户部议准、升任浙江巡抚顾琮疏称、浙省广丰等四仓。收放米石。向委杭州府知府管理。首府事繁难兼。请改委理事同知督办。从之。　　

○乙亥。上至静安庄。阅视工程。并临奠慧贤皇贵妃。哲悯皇贵妃。　　

○至观德殿大行皇后梓宫前奠酒。　　

○谕、岳钟琪、前在西陲用兵。以失机致罹重辟。久系囹圄。经朕宽恩。放还乡里。今当大金川用兵之际。因思伊久官西蜀。素为番众所服。若任以金川之事。自属人地相宜。曾传旨班第、张广泗、令伊等酌量。如果应用。将岳钟琪调至军营。以总兵衔委用。今班第、张广泗、已遵旨调赴大金川军前。岳钟琪、著加恩赏给提督衔。以统领听候调遣。予以自新之路。俾得奋勉图报。以收桑榆之效。如果能迅奏肤功。更当从优奖叙。　　

○又谕、许应虎来京陛见时。朕观其人有勇敢之气。向在苗疆。著有劳绩。似属谙练军情。加恩赏给路费。准其携带伊子。令驰驿赴大金川军劳效用。伊自当竭力奋勉。感激图报。今据张广泗奏称、该镇抵川。竟将奉旨赴军营效用一节。隐秘不宣。意欲径赴建昌镇任。及臣奉到谕旨。随饬令为南路统领。讵该镇急遽冒昧。毫无调度。以致蔡允等失去炮位。又攻寨不能克取。纵放已降番目回巢。致令围困营盘。经臣亲赴救援。贼已解退。又令同高宗瑾、据守卡撒。而该镇畏贼如虎。禀恳依贼所言。彻营让地。经臣严檄始定。臣恐摇惑军心。将伊彻回。随营驻劄。且年已衰迈。无可任用。应令回任等语。许应虎、深负简用之恩。仍令回任。何以警军前之不用命者。张广泗所奏非是。许应虎著革职。拏送来京。军机大臣会同刑部。严审定拟具奏。　　

○又谕、大学士公讷亲、经略大金川军营。前派出之御史马璟、现出差在外。不必令其随往。著吏部主事何曰熙去。所有应赏银两。即赏给何曰熙。并令驰驿。　　

○谕军机大臣等、据总督张广泗奏报、现在军务情形。各营驻劄逼近贼卡之处。屡被侵犯。虽互有杀伤。而贼番并未大创。看此情形。是彼据险扼吭。转得乘我之隙。以逸待劳。以寡扰众。而我军应接不暇。不能制敌、而反为敌所制矣。即如下水卡。贼兵连次侵犯。彼处原驻重兵。何以又复调发官兵。至八百名之多。前往助援。且大兵业经将次调齐。而贼众全无畏惧。该督不能选锐进攻。夺取要害。仅以坚壁为自全之计。调遣为策应之方。其平日之调度机宜何在。师日老。气日怯。何时可图进取。殊可廑念。至所奏擒获之生噶尔结、生格、二名。现在严加收禁等语。此等就擒番目。审讯明确。即应在军前正法。以洩众愤。且可震慑番情。若果系渠魁。应俟凯旋献俘之犯。亦当解送成都内地监禁。尚可不致疎虞。倘逆番知其尚未伏诛。即在军前拘禁。妄思索夺。岂不又生事端。可传谕张广泗、作速遵旨办理。再奏称、岳钟琪至彼。逆酋势窘计穷。自必往投乞命。便可就计成擒等语。莎罗奔狂狡负固。罪大恶极。亟果穷急投诚。自不待岳钟琪、方能设伏掩获。但从前张广泗、早有不许投诚之语。此时即欲诱之使来。彼必不信。岳钟琪、素为番人所服。新至番地或可因计擒弋。此或因王得羊。亦一机会。可否如此办理。著张广泗酌量相机调度。但必须生擒执讯。不可为所愚弄。任其兔脱。一并传谕知之。　　

○又谕、据张广泗等奏称、军前文武员弁跟役。及土兵在本境者。著令半米半折等语。已交军机大臣会同该部速议。但军行最重粮饷。今半米半折。倘有不敷。伊等纵有折价。何从购觅。且蜀道艰险。非内地可比。商人运贩脚价。势必较官办更加昂贵。何以折色转足以资食用。可传谕询问。令其详悉确查奏闻。　　

○又谕、罗柴氏控告陈学愈一案。其陈学愈勾通内幕。行贿营求。及来京控告。在都察院打点之处。已传谕方观承、令其留心查办。今大学士公讷亲、将查审情节钞录供词。定拟呈奏。若交部则定案矣。著将所奏之摺。并此案前后供词。钞录交与方观承、令其悉心详阅。如有应行研讯之处。即归并前案查办。据实奏闻。　　

○兵部议覆、闽浙总督喀尔吉善奏称、闽省驿站。向未设马。一应公文。俱系人夫走递。请酌定日行里数一摺。查定例铺兵递送公文。昼夜行三百里。请嗣后遇有内廷发部封寄字件。除经由各省一带地方。仍照定限驰递外。自递至闽省浦城县起。至福州省城。无论限行三百里、并六百里。令概行三百里。从之。　　

○钦差大学士公讷亲议覆、江南河道总督周学健疏称、河工效力人员。从前定额一百五十员。近年水利大工。渐次告竣。无需多人。请核实裁减。以一百员为率等语。查此等效力人员。既在工无事。自应酌裁。惟是该河道总督、莅任未久。于南河诸务。恐未能熟悉。应俟再过三汛后。酌看情形。仍令会同两江总督尹继善、奏明办理。至所称才具平庸、以及资斧不继、情愿回家者。俱令各回旗籍。应如所请。从之。　　

○川陕总督张广泗奏、从前滇黔等省用兵。凡供运军装粮食。各州县按照田赋科则。派雇民夫。有产之户出赀。帮无业者应役。其利仍在本境。且本人应募夫价。仍可赡家。是以民不病困。川省官顾考成。民畏徭役。地方官并不劝谕。妥筹雇募。而令里民折纳夫价。解至省城。交成都府代办。请敕班第确查前项折价。实在收过某府州县银数若干。作何项公用。并嗣后应否收纳。请旨遵行。得旨、此事即交班第。亦不能查出。今命讷亲为经略。即交伊查办。必能水落石出也。　　

○以刑部尚书达勒当阿、为镶蓝旗满洲都统。　　

○调宁古塔将军阿兰泰、为盛京将军。以古北口提督索拜、为宁古塔将军。热河副都统满福、为古北口提督。护军统领海常、为热河副都统。　　

○丙子。上诣皇太后宫问安。　　

○谕、昨日静安庄临奠。齐集不到之王公满汉文武四品以上人员。经和硕和亲王、协办大学士傅恒查参。请交部议处。夫夙夜匪懈者。人臣之大义。齐集乃礼制攸关。既经通传。自应恪恭将事。乃大行皇后之事。诸臣甫以齐集不到被劾。而此番齐集不到者。又过其半。此实向来积习成风。总由懈怠公事。以安逸为当然。以幸免为得计。彼遵例齐集者。未必不笑其拘迂曲谨。而执法以参奏者。转议其吹求过甚。视公家之事。如越人视秦人之肥瘠。则君臣一体。休戚相关之谊安在。试思朕车驾亲临。而诸臣若罔闻知。偃息在床。有是理乎。抚心自问。于汝安乎。况亦希逢偶遇之事。即令鸡鸣就道。初非困苦难堪。何至相率不前。甘心违误。小节尚尔。更安望其如古所云。鞠躬尽瘁。临难致身。此所关于人心风俗。实非浅鲜。盖因朕不事综核。而诸臣遂尔玩视不谨。夫朕御众以宽。而诸臣事君尽礼。宜各尽其道。今即夙兴夜寐一语。尚不能恪共奉行。致干吏议。即薄示惩谴。所损于诸臣者甚微。而国体所系则甚大。朕实愧之。不知诸臣之抱愧否也。此次朕复从宽。免其议处。若再靦不知耻。侥幸求逸。国法具在。毋冀屡邀。　　

○又谕、齐集之处。向求查收职名。日久因循。皆视收到职名。即为已到之数。并不按名稽查。齐集王公大臣官员等。皆不以为事。竟生怠惰。嗣后将如何遣员按名严查。不致遗漏之处。著宗人府、吏部、兵部、都察院、公同确议具奏。寻议、王公、由宗人府委官。开列名单。于齐集处稽察。已到者、于名单内加圈。镇国将军以下、至宗室官员。由宗人府。文职、由吏部。武职、由兵部。开列职名。咨都察院稽察。吏部满汉官。亦由都察院稽察。宗人府、吏部、兵部、都察院、各缮名摺具奏。其因他处齐集不到者、声明缘由。无故不到者、参处。若册内缘故不符。或开列齐集而不投递职名。稽察官呈明参奏。不行详察。及察出瞻徇不呈参者。一并参处。临期有患病等情。亦必声明缘由。知照稽察衙门。不陪祀之亲王以下。宗室、觉罗、有顶带官员以上。满汉文职、京营武职、有顶带官员以上。外藩来京蒙古王以下、台吉以上。均于祀日五鼓。朝服赴午门外。按翼齐集。候驾出入。跪送跪迎。从之。　　

○又谕、今日刑部覆奏阿克敦议罪一案。比照增减制书未施行者律。拟绞监候。夫阿克敦之罪。曰大不敬。曰怨望。曰人臣无将。朕之谕旨、如此明确。而该部乃照增减制书之例拟议。明系瞻顾寅谊。党同徇庇。寘朕谕旨于不问。而专治其清文误繙之罪。独不思繙译乃系塞尔登所承办。即失于校正。尚有侍郎德通。其罪皆较阿克敦为重。即大学士张廷玉。同为掌院。朕第因其年老。屡降谕旨。令其早散。不必等候。若以繙译失察而论。亦宜并加处分。何以专治阿克敦之罪。而德通等、仅交部议处。朕岂轻重倒置者耶。伊等身为大臣。岂不知大不敬、怨望、及人臣无将。为臣子极大之罪。而有意援引轻比。冀薄其罚。不知适以重阿克敦之罪。欲爱之而反以害之也。抑或与阿克敦、素有仇隙。故欲轻以激成重辟。果有此等伎俩。亦岂能逃朕洞鉴耶。从前朝绅比周为奸。根株盘互。情伪百端。赖皇考以旋乾转坤之力。廓清而变化之。朋党之风。为之尽涤。而迩年以来。故智又将复萌。岂见朕诸事宽大。遂藉是以行其私耶。夫宽严相济。政是以和。即位以来。亦屡将此意、宣谕臣工矣。朕尝云。能令朕宣扬皇考之宽仁者、惟诸臣。即令朕昭示皇考之严义者、亦惟诸臣。况将则必诛。人所共晓。而缳首之与大辟。相去悬殊。伊等试思雍正年间。若有此等严旨交部之案。该部敢如此办理乎。朕御极十三年。因物付物。一秉至公。初无成见。而臣僚朋比党援之风。必不可开。该部尚敢以平日党同之陋习。为此尝试之朽术。将视朕为何如主乎。阿克敦、虽气局琐细。尚属旧人。朕曾向大学士等降旨。以伊纵有应得之罪。朕意不过使彼知警。将来弃瑕录用。如侍郎副都统之职。犹可备员。今观该部如此定议。则阿克敦必不可宥。是阿克敦之罪。成于该堂官之手。该堂官欲倾身以救阿克敦。微特阿克敦不可救。而身蹈罪戾。且不能自救矣。刑部堂官、著交部严察议奏。此案著另议具奏。
  </div>
  <div class="pagination">
   <a href="清实录乾隆朝实录_page431.html">
    上一页
   </a>
   <span>
    ...
   </span>
   <a href="清实录乾隆朝实录_page427.html">
    427
   </a>
   <a href="清实录乾隆朝实录_page428.html">
    428
   </a>
   <a href="清实录乾隆朝实录_page429.html">
    429
   </a>
   <a href="清实录乾隆朝实录_page430.html">
    430
   </a>
   <a href="清实录乾隆朝实录_page431.html">
    431
   </a>
   <span class="current-page">
    432
   </span>
   <a href="清实录乾隆朝实录_page433.html">
    433
   </a>
   <a href="清实录乾隆朝实录_page434.html">
    434
   </a>
   <a href="清实录乾隆朝实录_page435.html">
    435
   </a>
   <a href="清实录乾隆朝实录_page436.html">
    436
   </a>
   <a href="清实录乾隆朝实录_page437.html">
    437
   </a>
   <span>
    ...
   </span>
   <a href="清实录乾隆朝实录_page433.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
