<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 76 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 76 页/共 111 页</h1>
    <div class="content">　　○乙丑改差行人司行人汪邦柱赵府册封以原差行人赵君麟中途病故也
　　○吏部尚书崔景荣六疏乞休赐驰驿回籍
　　○以都督佥事宋伟充总兵官挂印镇守延绥等处地方
　　○丙寅先是南京水营众兵以舵工邹华之故怨坐营陆超乘兵部署部事左侍郎岳元声阅视水营执超群殴之元声不问仍将超责监以说并罪蔽翼超者为御史所紏回籍听勘
　　○南京工科等衙门给事中等官徐宪卿等疏言元声一登司马之堂惟见兵众难犯一味姑息于防守则听从其便于告理则专治其帅近如陆超一事长兵骄损国体臣等方欲驳参乃元声两被台劾天威严赫责其养痈贻患令之听勘臣等更何求于元声独以因此一殴而去一枢贰累及两坐营波及一把总而兵之真正犯上者尚扬扬糜饷无秋毫恐怵将来陵夷安所底止恳严敕南京兵部责成本营确查首倡行凶三四人参送法司究问如律不必株连多人而惩一自可警百矣  上从其言
　　○原任山西巡抚起升户部左侍郎徐绍吉＜锍-釒＞辞新命不允
　　○丁卯  神宗显皇帝忌辰  奉先殿行祭礼遣彰武侯杨崇猷祭  定陵
　　○命镇抚司严比杨涟等赃不得徇情宽纵
　　○甘肃巡抚李若星进摉括助工银二千八百九两有奇
　　○戊辰升谕德杨景辰冯铨姜逢元俱少詹事补经筵讲官
　　○予永年伯王明辅妻夫人汤氏祭葬如例以  显皇后懿威也
　　○以大同西路参将王永光为凉州副总兵山西行都司方裕昆为宣大左营游击将军靖边道中军叶逢时为延绥左营游击将军蓟镇游击将军崔凝秀为昌镇右骑营游击五军九营游击吴尽忠为神机七营参将
　　○补荫原任南京户部侍郎余懋学次男昌裬入监读书
　　○命御史杨新期巡视光禄
　　○己巳  上传与吏部司务厅尚书崔景荣已准回籍部务停阁如何不请官署印
　　○礼科给事中李恒茂上言大工鼎建经费浩繁中外文武诸臣无一不急捐助天下诸王府情切维城忍自外于急公应照在京在外衙门一体捐助  上命各王府量力遵行
　　○刑部尚书李餋正等覆奏何栋如招兵支销饷银言栋如为人肠热而才疏志高而行荡其结客而市义也或捐家散之金其豪举而妄掷也未收国士之用固非沾沾为润橐之谋而实往往多滥觞之毙今屡经驳查所领饷银实侵用四百二十九两除木价抵还而外尚欠二百六十三两六钱有奇固应按数以追陪而即当缘赃以定罪若夫逃亡补募验系北音者一千七百九十名共冒安家银二万五千六十两虽逃一兵复补一兵其所费之饷更倍而名为浙实则非浙于初募之意不符此则非栋如一手眼之所能周而郑涵略宋鸿儒二弁之所分隶所当于各弁名下追还官者也他如奸棍唐一龙等假招募以快其鲸吞骗多金而恣其兔脱法所难宽宜行抚按严提追赃正罪得旨何栋如于追赃完日另奏发遣其郑涵略宋鸿儒等领去银两俱系何栋如给发不得分为两事还著严提追究正法
　　○以吏科左给事中郭兴治掌吏科都给事中印
　　○原任总督蓟辽都御史兼兵部右侍郎文球再疏乞休不允
　　○庚午御史袁鲸以黔难未平楚力已匮条陈四议一曰分兵屯运谓水外各处尽是膏腴宜计口分种仍于镇远遵义等处拨兵搬运有功者与阵功一体叙赏一曰开例纳米谓纳银尚须籴米酌其例无妨碍暨罪可矜疑者今于偏沅遵义二处每纳米十石作银三十两督抚给付照速与应得衔名轻减本等罪犯一曰分设鼓铸议分本银三万两责成尝辰道府开设炉座计息中生息可抵二府黔饷一曰佥官解运每一运令指挥一员千百户二员分班轮直卫中往有掌印巡捕屯哨等差每缺出央求动费数十金今解回有功即以酌劳仍咨送督抚黔平一体优叙亦功名之路而苏豁之权也疏末复论韩策汪先岸谓韩策为赵南星手引以外藩而巧躐乎上卿汪先岸与汪文言同宗合开典而尽坑其余贿所宜立加禠斥  上下其议于该部韩策等俱削籍追夺诰命
　　○工科都给事中顾其仁条议助工大略以捐助急公责各王府勋戚以摉括赎锾责各抚按又言各藩司各榷关及各府州县凡一切存积剩余纸赎羡耗之类与夫承差吏胥纳班银两在在有之俱应移文各抚按严督有司极力摉解以助大工  上从之
　　○叙云南沾炎功土官河源升宣慰使吾必□龙在田各加坐营都司职衔袁善仍以副总兵管沾平游击事俱候事平优叙兵部覆从滇抚闵洪学之请也
　　○选驸马刘有福尚六公主齐赞元尚七公主
　　○予原任兵部尚书刘敏宽祭葬如例
　　○予原任詹事府少詹事兼翰林院侍读学士黄洪宪祭一坛仍给全葬以酬讲读之劳洪宪秀水籍苏州人夙有文誉戊子典试北畿取第一名王衡为辅臣王锡爵子十一名李鸿为辅臣申时行婿时议沸腾遂请告归后鸿成乙未进士矿税建言雅以用世自期衡登辛丑会试廷试俱第二人事久论定礼部尚书林尧俞为之请恤故有是命
　　○翰林院编修吴孔嘉疏陈高祖母程氏贞节曾祖父荣让孝行请旌表章付礼部
　　○旧时小滩兑运设有监兑部司自裁革之后督以粮道顾河南粮道与东省卫弁原无统辖往往跋扈咆哮不受约束巡按河南御史杨方盛以为言请将滩运移属临清道俾督率本属武弁便于弹压其小滩旧有大名道公署一所乞稍加修葺以为临清道驻节之地从之
　　○御史鲍奇谟疏条陈外解不至有因四款一在徵收之无法一在缓急之不分一在责成之畸轻一在查参之失实章下户部
　　○刑科给事中杜齐芳疏劾南京礼部尚书董其昌原任川贵总督杨述中等得旨董其昌已有旨王三善刚愎自用比至大方久住宣淫卒致师溃与述中何干杜齐芳偏护同乡姑不究
　　○以左都御史李宗延署吏部尚书篆
　　○命江西道御史安伸巡按山西
　　○敕给湖广荆南兵巡道葛寅亮收贮铜铅关防四川按察司佥事魏良佐专督钱务关防
　　○天津巡抚黄运泰奏海运万分紧急乞敕部速发应给脚价以无误关鲜大事得旨即将河南布政使司解到新饷银十万两给发
　　○升保定忠顺营都指挥同知慕继勋为本营都司
　　○壬申  上视朝
　　○火星逆行色赤体大有光芒测在壁宿七度八十分
　　○削原任大学士韩爌籍时内阁疏请枚卜  上命廷臣会推兵科给事中李鲁生疏议及之故有是命＜锍-釒＞中云试取明旨所谓老成干济一语而绎之盖老成云者成即为老必其屹然为坚凝宁静之器老于识而非老于年干济云者济乃称干必其卓然抱安内攘外之猷济乎民而又济乎国御史张枢亦言相之卜也官不必备惟其人格不必拘惟其当发短者不必心长安见壮猷尽出于元老少敏者可期王佐宁谓大业独靳于冲龄其意均有所推戴云
　　○巡按山西御史刘徽条议盐政三要一曰地下采捞永著画一之例一曰福藩食盐宜从改折为便一曰管盐佐贰申明官守为先章付该部
　　○杨涟左光斗死于镇抚司按涟楚之应山人万历丁未科进士令常熟以卓异授兵科给事中  光庙升遐亲受顾命移宫一事涟深以为忧六日须发尽白旋请告归越二年以礼科召还繇太常卿历升都察院左副都御史时逆珰魏忠贤蓄谋不道涟抗疏暴其二十四罪逆珰恨入骨髓欲杀而无名于是奸党徐大化承望风旨一坐以封疆以为受贿党护熊廷弼一坐以移宫以为串通王安导  熹宗于不孝遂下诏狱缇骑至郧士民数万拥道攀号所过村店城市皆焚香建醮祈祐生还比下镇抚中旨严讯悬坐赃银二万两限五日一覆奏许显纯等毒刑鍜炼死而复苏者数次涟叱显纯曰熊廷弼初在辽阳我引有树无皮一疏参之及广宁陷我为封疆为重何辞不死廷弼恨欲杀我此岂受贿为营脱者至于移宫始末旧宫嫔自宜避  新天子初一至初五原不为促  十庙神灵鉴此热血昧心杀人天下后世汝肉不足食显纯大怒立刻致死复有抚按严提家属追赃之旨房屋鬻尽孀母寄居城楼延及三党填满囹圄太守李行志县令夏之彦书文为募捐俸倡首士民好义者倾家助之只能完一万余两涟事母至孝为人忠贞孤介慷慨自许嫉恶如仇故群奸百计诬挤必欲死之光斗桐城人丁未进士为御史风裁凛然与杨涟志同道合故排之者必并称杨左云移宫时有仁至义尽一＜锍-釒＞其意自不偏废而奸党横执以为罪案追赃多金变产不能给至是同涟为许显纯榜掠死崇祯元年涟子之易之赋光斗子国柱各叩阙鸣冤予赠荫祭葬特赐涟谥忠烈
　　○被察闲住御史康丕杨疏陈楚事妖书二事始末追论原任礼部侍郎郭正域并言前户部尚书赵世卿议事不阿应与议谥乞照  三朝近事采辑遗章以备考证得旨康丕扬向为沈一贯鹰犬邪媚贪酷数挂弹章已经察处今又借端具疏希图起用其疏内事情俱著九卿科道会议参看的确具奏
　　○癸酉吏科给事中玄默疏荐原任开原佥事韩原善未任陕西参政王所用命酌量起用
　　○兵部覆御史杨维垣＜锍-釒＞言东师日老东将日骄昔犹傲觑外吏今乃哆口内廷乞令枢辅严饬大将秉实心勿夸虚口图实事勿事虚文  上然之命马世龙策励自效
　　○平辽总兵毛文龙塘报中河之役我兵奋杨奴遂丧气其筑沈阳城池不就遂弃退修铁领渐有归巢之意奈何县师海岛馈粮不继军民相食道途愁叹如李荣巷之叛逆皆激于饥饿之逼身臣之多方招来极苦料理古之受降如受敌敢不朝夕兢惕其阵获夷器马匹俵散官兵讫阵擒西夷七名真东夷二十一名阵斩夷级一百二十四颗有功官兵合分首从备造青册另文俘解
　　○升中都京春班都司佥书杜承绪为留守司掌印都司大同巡抚旗鼓守备傅国节为山东领春班都司管宁夏屯田都司事守备王宗禹为陕西军政行都司佥书大同左卫道中军守备吴道□泰为山西军政行都司佥书
　　○福建按臣姚应嘉请改督学关防避  御名也
　　○甲戌御史石三畏疏论京察三变辛亥一案祸始于李三才曹于汴等朋比为奸搅翻世界一时正人驱逐必尽南中赖丁宾等主持不至倾覆然亦岌岌矣变而为丁巳有李鋕等提衡于上徐绍吉等分理于下掌南察者又得于伦等咸称平允众正盈廷群小夺魄在此时乎延至癸亥以极恶之赵南星助以赃贪之张问达南察复计去陈升骤用察处之涂一榛与王象春南北正人一网打尽盖瞑眩之极矣而忽从一吸中转出生机阳气一动阴翳顿消有如今日者岂不豁然清明景象乎三案具在妍丑划然若不慧为剑割断势将卷土重来乞敕下该部彻底澄清得旨本内参邪党李三才曹于汴等诸臣已故的著追夺诰命见存的著削籍为民其守正被屈者酌量擢用
　　○户部尚书李起元以兵食不足博采科臣张士升等台臣李嵩等条议一议摉括自抚按监司以逮各府州县一切赎锾加耗修理铺陈皂役工食衙门公费应摉者摉应裁者裁合之均可抵饷一议鼓铸及榷税鼓铸之局宜设于各省直产铜之处其工本不足各处协济则以钱易银一通融之所得子钱足抵加派若榷关虽有定额而岁入每多羡溢近该臣部各有量加即当以此分数定纪录参罚可也一议核兵谓多兵不如精兵多饷不如清饷今在外之疾乎迟一刻而脱巾立告在内之摉括兼百法而催挽难前则宜急行简汰之法分战守屯为三等而粮之厚薄因之强者捍御弱者牧圉汰其无用还其远调岁可省饷百数十万应敕兵部檄行关上道镇度天下之力定久远之规取兵之数与饷之数相勘用兵之日与用饷之日相勘实实一番振刷勿以情面开销至如各镇之节省应存若干两帅之议裁应省若干又如关门之本色半为风雨之摧损半供囤户之转卖应核若干俱候臣部檄行饷司道镇查核而覆行之其关于军国非渺小也报闻
　　○升五军五营佐击杨茂春为五军九营游击宣府总兵旗鼓守备张化教蓟镇西游兵营游击湖广兴都留守司佥书陈志巍为广东氵□圉州游击宣府口北道中军守备庞永禄为宣府抚夷都司
　　○魏大中死于镇抚司狱大中嘉善人万历丙辰进士繇行人行取给事中移宫事与杨左同议为傅櫆所挤生平介特有令某遗之金大中奏劾之其廉直如此被逮至吴门自知必死托妻子于吏部郎中周顺昌顺昌以女许其子愈触珰怒并逮顺昌崇祯元年予赠荫祭葬谥忠节
　　○差大理寺左评事徐景麟北直隶恤刑
　　○乙亥以左春坊左中允兼翰林院编修贺逢圣翰林院修撰庄际昌管理诰敕撰文
　　○南京御史罗万爵＜锍-釒＞参应天府府丞陈一元南京光禄寺少卿谭楷章下吏部
　　○南京御史李时馨追论熊廷弼赵南星杨涟等报闻
　　○吏科给事中黄承昊＜锍-釒＞言东事以为  皇上所托重者枢辅今枢辅所信任而倚命之大将乃一马世龙夫世龙之骄悍奸恶屡挂弹章更闻其耽于声色渐成臃肿如是而望其斩将搴旗以御勍敌不亦难乎枢辅舍黄扉之安荣而甘紫塞之危险其一片忠肝义胆谅不负  陛下但恐世龙误枢辅枢辅因以误朝廷祗自误耳危关既不足恃喜峰等口亦所当防则蓟密永昌之间不可不简练精兵以为后劲而一带府州县有司皆当练乡兵饬武备自山海以抵京师要使在在布置联络旌旗刁斗一望森然则奴闻之亦可寝其内犯之谋矣至如总督王之臣当星驰赴任与蓟抚简将治兵以资缓急协理京营文球亦宜星驰赴京急为简阅张皇六师以振国威此皆事之不可缓者得旨枢辅身任安危岂不留心选将马世龙奉旨策励必能振刷改观且无事苛求以需后效王之臣文球俱著马上差人督催刻期到任
　　○丙子以秋气渐爽  上命于八月初七日开讲一次以后十九日接续讲读
　　○以吏部尚书掌都察院事李宗延仍以吏部尚书回部管事
　　○命镇抚司严追袁化中等赃
　　明熹宗悊皇帝实录卷之六十一
　大明熹宗悊皇帝实录卷之六十二
　　天启五年八月丁丑朔祭先师孔子遣礼部尚书周如磐行礼
　　○兵科给事中吴国华＜锍-釒＞劾工部郎中曹钦程贪险罪状且及旧令周诗雅熊江受累之枉得旨曹钦程既已力攻群党况见在  陵工督理不必苛求周诗雅熊江作令大千物议吴国华如何颠倒任意显是狥情报复周诗雅熊江吴国华都著革职仍追夺诰命
　　○真定守备吴士弘插箭岭守备李壮图各革职命该抚按提问追赃以户科给事中薛国观言其倚张凤翔亲昵营咨剥军也
　　○戊寅  上亲祭  大社  大稷
　　○太子太保礼部尚书兼翰林院学士林尧俞引年乞休不允
　　○兵科给事中陈维新力紏大将马世龙贪横罪状且荐旧道臣韩原善  上命兵部酌议具覆
　　○升宣大总督中军都司马贵为游击将军照旧管事
　　○川湖兵调守关门者以马乾弗给聚众鼓噪辽抚喻安性揭报兵部以闻乞敕枢辅转行抚道各官一面安抚众兵一面察其首乱姓名枭示正法其该管将官激变情节亟行勘明议覆  上从之仍谕枢辅以后将官有播虐克扣者不时参奏俟秋防竣枢辅移驻关内关门宿兵与各扼塞分防酌设毋致疏虞
　　○总督贵州今听勘蔡复一上言自水西失利后阅五月矣臣念饷竭民艰将黔兵多方查汰去岁十一万者减为七万五千余而此七万五千者非尽讨贼之兵也千余里之防苗全省府州县卫城池之捍守下道连珠营万人之运饷皆在其中即他省所云民壮弓兵皂役者而在黔无一非兵无一非新饷也其实可充战兵不满三万耳加以偏沅抚臣标兵及湖北平清偏镇增戍数可四千合之得八万矣此八万兵东支西吾捉襟露肘断不能复缩者也春间斗米价银七钱臣极力课新抚苗劝粜幸六月稍平而四五月米贵之时冲锋六分中兵五分者不可减也逆贼渡河而以财物购诱苗仲蚁聚狼伺臣与按臣傅宗龙计先剪其翼前后雕剿鸟粟螺蛳长田及两江十五寨等叛苗擒斩七百余名颗五月鸟撒安效良以滇师移沾益为已不利紏水西逆彦连兵寇滇直入曲靖寻甸之间臣与按臣督发许成名等领锐兵五千往援至寻甸而贼望风遁此一役往还千五百里奔命最疲然唇齿之言□宜势不可已漠臣诸葛亮云民穷兵劳而事不可息事不可息则驻与行其费正等黔事实赖之此饷之决不能缺者也正月渡河明旨责臣尝试轻进臣懵机冒险无所逃罪然一念愚忠实恐师老财匮为度支忧冀乘屡捷以兵威胁降结西南之局耳九仞亏篑仍以贼遗君父惭恨欲死然自二月扼贼拒苗黔岂能无兵而固兵岂能服气而饱而臣前＜锍-釒＞云攻亦费守亦费者亦略可观矣伏读计部处饷＜锍-釒＞先派七十五万蒙  皇上发帤十万三月续派合前数通计一百三十余万何敢云少然臣尝言之矣水西强于播州五倍以一百三十余万之额尽付新督臣为大举之用犹苦未足况半年间羸黔坐守之费已食其半乎臣三遣人往迓督抚未得回音讨贼方略尚未有定而转盻交秋矣西贼春夏劳众废耕猡民饥甚比黔之熟必渡河掠食致死于我非聚兵何以大创非集饷何以足兵则七八二月其用饷更未可量臣若不预先说明及督抚交代而前饷乌有新臣何以措其手足臣罪益无以自赎矣章下户部
　　○巡抚河南都御史程绍奏进节省银共六千三百两助大工
　　○庚辰大学士顾秉谦魏广微恭视皇极殿工赐茶
　　○辛巳御史安伸＜锍-釒＞陈时务一审兵机谓辽疆久沦奴患叵测策战策守计先稳著马世龙屡有指及而枢辅独信其可使  皇上重严其责成为世龙者力去虚憍朘削之习猛奋秣马厉兵之勇当不俟终日矣况奴之请和最狡我之收降更愚则防抢河津当有汪立信沿江之策坚璧清野当有周亚夫毙吴之策又枢辅所宜昕夕擘画期奏肤功者也一恤民穷试观今日之生民乐耶苦耶东惊夷祸西震酋氛南泣淫霖北瞻云汉谁是舍鼓之人孰是靖宁之地况莲妖之余孽未殄萑苻之巨寇横行脊脊孑遗奄奄待尽则遇有非尝之变异必应以非尝之德政真德秀之言不可不深思也一创吏贪数年以来官以贿迁朝有幸位世无净土一旦  圣明天开法纪雷震谁能复逸于法者讵知贪人败类公道难容而贪人善钻诡谋易逞如徐缙芳袁世振等数万赃私了无结局傥中有凭焉以挠朝廷之法者耶一慎赠爵有如李朴于玉立者共冒太仆寺少卿之赠而为舆论之所不平者也此两人者臣素未悉其生平独按辽御史张铨非所称触邪之司直烈烈而死者耶既忠以事君必公以持世而李朴则参其背公死党作奸人鹰犬矣于玉立则参其翻云覆雨为东林蟊贼矣太仆何衔少卿何官而以生前丛弹射之身乃死后滥囧卿之秩如辱国家之名器何而臣更有感于发奸之臣如邵辅忠者不可久淹于长林又有怅于比匪之臣如田生金者不可久尘乎显秩也夫汪文言固辅忠所发觉之汪守太耳在辅忠方发其奸以剪盘据之荟蔚在生金乃比之匪以冠毛里之沐猴此其贤不肖何如也得旨马世龙已准策励不必苛求关门不许收降已收者酌量散处不许团聚当今民穷财尽又值旱潦相循全在抚按督率有司及时安抚贪浊成风久而难变内外亟图砥砺朕亦乐与维新徐缙芳袁世振赃私数多如何尚未结局著该抚按严追助工李朴于玉立何功何节死犹滥赠即追夺邵辅忠首发巨奸田生金朋比匪人应何升斥吏部速议来看
　　○督理屯田右副都御史董应举＜锍-釒＞报屯田言臣之屯有三有买地开荒纳粮当差而得子粒角□羊部兑运岁可四五万石名曰民屯此用帑金而收其效者有用葛沽见在屯兵二千名经理旧屯八千亩与民屯相错为之开支河筑高坝造石闸借与牛种农具收其稻谷抵饷且改水粮从陆粮岁可省饷一万四千七百金者名曰兵屯此因旧屯旧兵而撙节以省度支者有四府七十一县报角□羊地租七百七十七两八钱八分向咨户部与陆营抵银同发督饷衙门抵作部发脚价者名曰州县屯课此又另一头项与兵屯民屯无敢混者今兵屯已回津道民屯及州县屯课已发册与饷道查徵总以归之于督饷部院可无容议矣臣犹以民屯明年屯本未备以烦后人设处终为臣之心未尽故令督屯官石公衎刘镇华等将新麦变价及存剩未发银追还屯本银共六千五百两为明年开种地已角□羊饷道三千二百两已发石公衎秋麦种一千两更二千三百两则公衎应角□羊一千八百两陈元勋应角□羊五百两以足其数臣开除庆铺塌河涧东地多洼下旧有河身隐见至菱角沽通梁城所入海长可百余里若开成河不惟可免水患变卤为腴且便于海运今开才及半臣屯官自运余粮一万八千石已为户部省脚九百两矣若开完津运搬坝如臣雇中船装运傍海岸行决无覆溺之患且岁可省船脚数万金其与岁开新河十五里岁费银八百两岁役宝静天津民军三四千人岂不相万哉章下该部
　　○总督贵州兵部右侍郎候代蔡复一＜锍-釒＞议道将去留以道言之蒙议而法不淂不去者杨世赏也有疾而势不淂不去者来斯行也屡次求去而非可去之时不得不留者尹伸向日升也以将言之应亟去而决不可姑留者新降副总兵黄钺也应切责立功者新充为事官鲁钦新降副总兵刘超也应补实缺以展其才者署铜仁事参将王观国也应改调内地以酬其苦者安顺参将刘嘉言也乞敕该部覆议施行  上命该部知之
　　○以礼部左侍郎孟时芳补经筵讲官编修姜曰广展书官
　　○准翰林院编修侯恪回籍调理
　　○平辽总兵毛文龙＜锍-釒＞颂册封朝鲜内使王敏政胡良辅中称干国真忠超越古今之钦使旨优异之
　　○壬午  上视朝
　　○户科给事中林宗载＜锍-釒＞驳关上马乾虗冒四款一关上每遇采青及买草之月犒赏支折各有定例无容增减矣乃四五六七八共五个月马皆放青此时月加豆九升足矣又复日支乾四分是以马乾为兵乾也一关马六万有期尚有班马许多在内班马例不支马乾今概称马六万余匹马乾每匹一两二钱共该七万三千余两是并不支者而亦支也一关内马羸二万匹应支本色发银于蓟永二镇买运关外四万匹改支折色每匹月给银一两二钱是折色本色各有司存果关内之马欲同出关则关抚亦宜预先知会天津督饷行文蓟永免其买草以价银角□羊赴山海乃不预先知会直以临时欲问计部于四万金之外再加三万三千有奇万一计部先发之蓟永买本色又发之山海充折色是重费也一用兵之道有行者以赴敌亦宜有居者以当关今六万余马既出关则十万余官兵亦出关矣使兵与马而俱出是虗其关也傥或有兵而无马是孤其兵也无一可者也又臣阅神武中营方裕仑所管实在兵丁仅八百单三名而参将都司守备及千百总等官合之共二百余员名不知若辈果以功授乎以才授乎以情授乎以贿授乎又不知此八百兵丁供官役使之外能有几何乎且此一营廪饷马乾一月共银三千四百八十四两余兵丁马骡共支外余一千一百四两尽以归官举一册而余册可知关上支销往往类此乞严行查核  上命该部知之
　　○以蜀府长史曹大受为总督军前赞画时大受条奏安蔺抚剿之策也
　　○御史张讷奏毁天下讲坛略云书院虽有数处而脉络总之一条南北相距不知几千里而兴云吐雾尺泽可以行天朝野相望不知几十辈而后劲前矛登高自为呼应其人自缙绅外宗室武弁举监儒吏星相山人□贾技艺以至亡命罪徒无所不收其事则遥制朝权掣肘边镇把持有司武断乡曲无所不为其言凡内而弹章建白外而举劾条陈书揭文移自机密重情以及词讼细事无所不关说数年以来民生不得安堵疆圉不得宁帖朝廷不淂收正人之用而受嘉言之益谓非若辈之为祟耶而不特此也其巧借最大题目以箝轧人口一空善类如指挺击指进九指移宫敢于启衅宫闱首发大难而一时聚讼纷纷翻腾清世直蒙  两朝以不白而亏损  皇上之孝思今虽改正  实录宣布史馆而当日礼卿娓娓千言污蔑  先朝可终置不问乎伏乞敕下各省直抚按官但凡有书院处所尽数折改将房屋田土逐一登报亟行变价角□羊助大工不许隐漏其或见任官员有枉道会讲骚扰一方者严加禁止至若孙慎行冯从吾余懋衡三大头目位尊势重未经处分恐根株不拔引蔓牵藤为害更烈乞  圣断施行得旨这都城书院改作忠臣祠久已有旨会议如何至今尚未具覆其东林关中江右徽州一切书院俱著折毁暨田土房屋估价变卖催角□羊助工本内有名如邹元标少负忠名出山潦倒其身虽死已久然巨奸依势之恶尚存著削了籍仍追夺诰命外如孙慎行冯从吾余懋衡名虽假乎理学行无异乎市井或通关节而居之不疑或躬窝主而靦颜无耻甚至假仙惑世吞产谋孤读至此令人发指此三员都著削籍为民仍追夺诰命郑三俊毕懋良附膻逐禾□岁合污同流姑准冠带闲住河东巡盐御史既例不入陕独以会讲而入糜费公私俟四道时都察院考核示惩
　　○陕西总督李从心劾高家营管参将事都司佥书秦之英革任回卫
　　○癸未
　　上御文华殿讲读
　　○刑部覆游士任等罪案言士任身为募使而委任二三匪人以滋耗蠹罪讵容逭然而历经各衙门未有确以赃坐士任者祗曰疎于觉察比拟遣戍似已从重胡维宁身为盗丛罪服上刑改绞为斩庶足稍雪公愤若夫科臣谓维宁募兵计费银六十余万者指总发之成数而言也臣部节追维宁孟淑孔冯宾期等侵欺银共五万七千七百七十余两者指侵冒之实数而言也窃谓巨万虽成漏卮行伍岂皆乌有况渡海将领见随总帅于遐方津门壁垒尚列颜行于近地与其虗张赃数而贻不了之局毋若蹠实追究而且服本犯心也  上可其奏
　　○巡按山西刘四端劾游兵营都司佥书郜勋东路游击朱世宠革任回卫
　　○甲申  孝康敬皇后忌辰  奉先殿行祭礼遣宣城伯卫时春祭  泰陵
　　○镇抚司缉获蒋应阳等得旨熊廷弼失陷封疆难逃三尺蒋应阳心凶胆大乃与其子出入监禁营谋叵测即其授受妖书演习弓马不轨之迹显然著送刑部从重拟罪魏忠贤发奸摘伏懋建奇功原荫弟侄加升二级赐敕奖励以示优异仍赏银币羊酒新钞各有差原办官旗照例并叙
　　○差户部四川司主事丁自劝杭州抽分
　　○予原任太仆寺少卿林道楠祭一坛
　　○乙酉  上视朝
　　○巡抚登□武之望＜锍-釒＞言毛文龙孤立东江每操胜筭虽未得合围大战一举成歼灭之功而间亦扼要出奇屡次奏斩俘之绩臣等言□宜切同舟心实敬服但活夷已角□羊中途忽以六人易换而回此六人者既系六王子管家将遂纵之以别用耶抑后来仍角□羊正法也在毛帅或别有计筭臣等不及知但以彼易此名实不同以死易生事情顿异窃意诸夷言语不通生死出入一凭之通官之口而通官转换支吾若此则真与假降与擒都无从辨若不别觅通事细加研审则诸夷至死盖不知其所以然矣查登镇素无解东夷语者臣等不能辨其来历据外议啧啧犹有不敢尽言者是在该部详究之耳章付兵部
　　○工科给事中张惟一上言  皇上家天下者也殿门者  皇上之内庭也封疆者
　　皇上之外庭也夫殿门之与封疆同此经始此曷以羡趋役之如云而彼曷以等道旁之筑舍亡他殿门之工程近而疆场之工程远也近则  皇上以耳目凝之而臣工且以精神注之矣远则诸臣即以精神注之得无乘耳目之所不及也而玩愒随之积玩之极非  皇上□□之不起也  皇上诚以精神提摄于上而将士卒徒相与奋扬振作于下若何而壮壁垒之色若何而清耗蠹之源若何而固圉若何而犁庭皇图巩固直自作室底法之一念拓之矣  上曰堂构封疆精神诚宜并注其命所部知之
　　○吏科给事中黄承昊言滥恩宜夺孝治宜广若李朴于玉立之削夺大快人心尚有原任户部郎中张庭刑部郎中李俸闯宫一案不过依附王之采之议论有何功于国家而冒赠光禄少卿当一并议削者也其各官诰命止应夺其本身不宜夺其父母以彰朝廷孝治得旨予夺无相半之理这本市恩要名姑不究
　　○丙戌  孝慈高皇后忌辰致祭  奉先殿
　　○  上念海外兵士乏饷发帑金二十万遣官曹维信郝国儒等角□羊赴东镇维信等颇有侵没平辽总兵毛文龙以诸臣航海艰苦不录其过疏请下部优擢为王事贤劳者劝  上谓此番盗去银六千两如何含糊不明以后差官角□羊银到彼必验数实收奏报有＜扌嶲＞带货物抵银者不许容情滥收以虗朝廷优恤孤军至意
　　○差礼部祠祭司主事李胤华应天浙江等处催取纂修  实录事宜
　　○予黔国公沐昌祚特进光禄大夫右柱国太师祭十六坛工部给价差官造坟兵部行文该省护柩至南京祖茔安葬仍议谧
　　○丁亥  上以中秋节赐大学士孙承宗顾秉谦魏广微上尊珍馔及讲官骆从宇等正字官周国兴等各有差
　　○左军都督府添注管府事左都督官秉忠告病回籍
</div>
    <div class="pagination">
<a href="明实录熹宗实录_page75.html">上一页</a><span>...</span><a href="明实录熹宗实录_page71.html">71</a><a href="明实录熹宗实录_page72.html">72</a><a href="明实录熹宗实录_page73.html">73</a><a href="明实录熹宗实录_page74.html">74</a><a href="明实录熹宗实录_page75.html">75</a><span class="current-page">76</span><a href="明实录熹宗实录_page77.html">77</a><a href="明实录熹宗实录_page78.html">78</a><a href="明实录熹宗实录_page79.html">79</a><a href="明实录熹宗实录_page80.html">80</a><a href="明实录熹宗实录_page81.html">81</a><span>...</span><a href="明实录熹宗实录_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
