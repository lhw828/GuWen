<!DOCTYPE html>
<html>
 <head>
  <meta charset="utf-8"/>
  <title>
   通志 - 第 141 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 141 页/共 155 页
  </h1>
  <div class="content">
   潘徽字伯彦吴郡人也性聪敏少受礼于郑灼受毛诗于施公受书于张冲讲庄老于张讥并通大义尤精三史善属文能持论中书江总引致文儒之士徽一诣总甚敬之释褐新蔡王国侍郎选为客馆令隋遣魏澹聘于陈陈人使徽接对之澹将反命为啓陈主曰敬奉慈曲垂饯送徽以饯送为重敬奉为轻却其啓而不奏澹曰曲礼云士敬客诗曰维桑与梓必恭敬止孝经宗庙致敬又云不敬其亲谓之悖礼孔子敬天之怒成汤圣敬日跻宗庙极重上天极髙父极尊君极贵四者咸同一敬五经未有异文不知以敬为轻竟何所据徽难之曰向所论敬字本不全以为轻但施用处殊义成通别礼主于敬此是通言犹如男子冠而字之注云成人敬其名也春秋有冀缺夫妻亦云相敬于子则有敬名之义在夫亦有敬妻之説此可复并极髙极尊乎至若敬谢诸公固非尊地公子敬爱止施宾友敬问敬报弥见雷同敬听敬酬何闗贵隔当知敬之为义虽是不轻但敬之于语则有时混漫今云敬奉所以成疑聊举一隅未为深据澹不能对遂从而改焉及陈灭为州博士秦王俊闻其名召为学士尝从俊朝京师在途令徽于马上为赋行一驿而成名曰述思赋俊览而善之复令为万字文又遣撰集字书名为韵纂徽为之序俊薨晋王广复引为州博士令与诸儒撰江都集礼一部复令徽为序炀帝嗣位徽与著作郎陆从典太常博士褚亮欧阳询等助越公杨素撰魏书防素薨而止授京兆郡博士杨元感兄弟重之数相往来及元感败凡所交闗多罹其患徽以元感故人为帝所不悦有司希防出徽为西海郡威定县主簿意甚不平至陇头发病而卒时又有常得志尹式刘善经祖君彦孔徳绍刘斌并有才名事多遗逸常得志亰兆人为秦王记室及王薨过故第为五言诗辞理悲壮甚为时人所重复为兄弟论义理可称尹式河间人仁寿中官至汉王记室汉王阻兵式自杀其族人正卿彦卿亦俱有儁才名显于世刘善经河间人歴著作佐郎太子舎人着酬徳传三十卷诸刘谱三十卷四声指归一卷行于世祖君彦见其父珽传孔徳绍防稽人有清才官至亰城县丞窦建徳署为中书令専典书檄及建徳败伏诛刘斌南阳人祖之遴梁史有传斌颇有词藻官至信都司功书佐窦建徳署为中书舎人建徳败复为刘黒闼中书侍郎与黒闼亡归突厥不知所终












　　通志卷一百七十六
&lt;史部,别史类,通志&gt;
　　钦定四库全书
　　通志卷一百七十七
　　宋　右　廸　功　郎　郑　樵　渔　仲　撰
　　隠逸传第一
　　范史始立隠逸传谓之逸民晋宋隋曰隠逸齐曰髙逸梁曰处士后魏曰逸士今总曰隠逸
　　殷
　　伯夷【叔齐】
　　前汉
　　四皓　严君平【郑子真】
　　后汉
　　野王二老　向长　逢萌　周党　王霸　严光井丹　梁鸿　髙凤　台佟　韩康　矫慎
　　戴良　法真　汉濵老父　陈留老父　厐公
　　魏
　　张臶　胡昭　焦先　扈累　寒贫
　　晋
　　孙登　董京　夏统　朱冲　范粲【子乔】鲁胜　董养　霍原　郭　伍朝　鲁襃　泛腾　任旭郭文　龚壮　孟陋　韩绩　谯秀　翟汤【子庄】
　　郭翻　辛谧　刘驎之　索袭　杨轲　公孙凤公孙永　张忠　石垣　宋纎　郭荷　郭瑀祁嘉　瞿硎先生　谢敷　戴逵　龚元之
　　陶淡　陶潜
　　殷
　　伯夷叔齐者孤竹君之二子也【孤竹国在辽西令支县】父欲立叔齐及父卒叔齐让国于伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍徃归焉及至西伯卒武王载木主号为文王东伐纣伯夷叔齐叩马而谏曰父死不爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷天下宗周而伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山
　　臣谨按吕氏春秋伯夷叔齐如周至于岐阳则文王已没武王使叔旦就胶鬲而盟曰加富三等就官一列又使召公就微子而盟曰世为长侯守殷之祀为载书血之以牲埋其一以其一归伯夷叔齐闻之相视而笑曰异哉非吾所谓道也昔神农之时祀尽诚而不祈福其于人也忠信尽治而无求不以人之壊而自成不以人之卑而自髙今周见殷之僻乱而遽为正之与人谋而行货阻兵以威保割牲而盟之以为信扬梦以说众杀伐以要利以此绍殷是以乱易暴也今殷无道而周德衰与其并乎周以漫吾身不若避之以洁吾行二子乃北行至首阳之山而饿死臣又按马融云首阳山在河东蒲坂华山之北河曲之中髙诱云在洛阳东北故此二山并有夷齐祠焉曹大家注幽通赋云陇西首阳县是也今陇西亦有首阳山许慎又云首阳山在辽西诸说不同致有疑惑今据伯夷歌云登彼西山则当以陇西者为近是前汉
　　四皓者园公绮里季夏黄公用里先生也【用音禄】此四人者为秦博士见秦之乱避地入商雒山以待天下之定髙祖灭秦闻其名召之不至其后髙祖欲易太子吕后用张良计使太子卑辞厚礼以安车迎之四人既至他日从太子侍上宴髙祖惊而异之太子得以为重遂用自安语在留侯传中惠帝立尝宠四人以三公之位俱不受而去四人既不自摽显其名氏故世但称四皓云臣谨案顔师古匡俗正谬有圈称陈留风俗传自序云圈公之后圈公为秦博士避地南山汉祖聘之不就惠太子即位以圈公为司徒近世商于耕夫掘地得汉世石刻数种有云圈公神主绮里季神主用里先生神主又各有神祚机皆汉人书其号不应有误然则园之为圈信矣特册牍传写之讹耳
　　严遵字君平【一云名尊】蜀人也君平隠居不仕卜筮于成都市以为卜筮者贱业而可以惠众人有邪恶非正之问则依蓍为言利害与人子言依于孝与人弟言依于顺与人臣言依于忠各因埶导之以善从吾言者已过半矣裁日阅数人得百钱足自养则闭肆垂帘而授老子博览亡不通依老子严周之防著书十余万言扬雄少时从游学已而仕京师显名数为朝廷在位贤者称君平徳杜陵李彊素善雄久之为益州牧喜谓雄曰吾真得严君平矣雄曰君备礼以待之彼人可见而不可得诎也彊心以为不然及至蜀致礼与相见卒不敢言以为从事乃叹曰扬子云诚知人君平年九十余遂以其业终蜀人爱敬至今称焉其时有谷口郑朴者字子真与君平皆修身自保非其服弗服非其食弗食成帝时元舅大将军王凤以礼聘子真子真安贫乐道耕于岩石之下竟不诎而终
　　臣谨按类说云蜀有富人罗冲者问君平曰君何以不仕君平曰无以自发冲为君平具车马衣粮君平曰吾病耳非不足也我有余而子不足柰何以不足奉有余冲曰吾有万金子无儋石乃云有余不亦谬乎君平曰不然吾前宿子家人定而役未息昼夜汲汲未尝有足今我以卜为业不下牀而钱自至犹余数百尘埃厚寸不知所用此非我有余而子不足邪冲大慙君平叹曰益我货者损我神生我名者杀我身竟不仕
　　后汉
　　野王二老者不知何许人也初光武贰于更始会闗中扰乱遣前将军邓禹西征送之于道既反因于野王猎路见二老者即禽光武问曰禽何向并举手西指言此中多虎臣每即禽虎亦即臣大王勿徃也光武曰茍有其备虎亦何患父曰何大王之谬邪昔汤即桀于鸣条而大城于亳武王亦即纣于牧野而大城于郏鄏彼二王者其备非不深也是以即人者人亦即之虽有其备庸可忽乎光武悟其防顾左右曰此隐者也将用之辞而去莫知所在
　　向长字子平河内朝歌人也隠居不仕性尚中和好通老易贫无资食好事者更馈焉受之取足而反其余王莽大司空王邑辟之连年乃至欲荐之于莽固辞乃止潜隠于家读易至损益卦喟然叹曰吾已知富不如贫贵不如贱但未知死何如生耳建武中男女娶嫁既毕敕断家事勿相闗当如我死也于是遂肆意与同好北海禽庆俱游五岳名山竟不知所终
　　逢萌字子庆北海都昌人也家贫给事县为亭长时尉行过亭萌迎拜谒既而掷楯叹曰大丈夫安能为人役哉遂去之长安学通春秋经时王莽杀其子宇萌谓友人曰三纲絶矣不去祸将及人即解冠挂东都城门归将家属浮海客于辽东萌素眀隂阳知莽将败有顷乃首戴瓦盎哭于市曰新乎新乎因遂潜藏及光武即位乃之琅邪劳山养志修道人皆化其德北海太守素闻其髙遣吏奉谒致礼萌不答太守懐愤而使捕之吏叩头曰子庆大贤天下共闻所在之处人敬如父往必不获只自毁辱太守怒収之系狱更发他吏行至劳山人果相率以兵弩捍御吏被伤流血奔而还后诏书徴萌托以老耄迷路东西语使者云朝廷所以徴我者以其有益于政尚不知方面所在安能济时乎即便驾归连徴不起以夀终初萌与同郡徐房平原李子云王君公相友善并晓隂阳懐德秽行房与子云养徒各千人君公遭乱独不去侩牛自隠时人为之论曰避世墙东王君公
　　周党字伯况太原广武人也家产千金少孤为宗人所养而遇之不以理及长又不还其财党诣乡县讼主乃归之既而散与宗族悉免遣奴婢遂至长安游学初乡佐尝众中辱党党久懐之后读春秋闻复讐之义便辍讲而还与乡佐相闻期尅鬭日既交刄而党为乡佐所伤困顿乡佐服其义舆归养之数日方苏既悟而去自此勅身修志州里称其髙及王莽窃位托疾杜门自后贼暴纵横残灭郡县唯至广武过城不入建武中徴为议郎以病去职遂将妻子居黾池复被徴不得已乃着短布单衣谷皮绡头待见尚书及光武引见党伏而不谒自陈愿守所志帝乃许焉博士范升奏毁党曰臣闻尧不湏许由巢父而建号天下周不待伯夷叔齐而王道以成伏见太原周党东海王良山阳王成等防受厚恩使者三聘乃肯就车及阶见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶防三公之位臣愿与坐云图之下考试图国之道不如臣言伏虚妄之罪而敢私窃虚名夸上求髙皆大不敬书奏以示公卿诏曰自古眀王圣主必有不賔之士伯夷叔齐不食周粟太原周党不受朕禄亦各有志焉其赐帛四十疋党遂隠居黾池著书上下篇而终邑人贤而祠之初党与同郡谭贤伯升鴈门殷谟君长俱守节不仕王莽世建武中徴并不到
　　王霸字儒仲太原广武人也少有清节及王莽簒位弃冠带絶交宦建武中徴到尚书拜称名不称臣有司问其故霸曰天子有所不臣诸侯有所不友司徒侯霸让位于霸阎阳毁之曰太原俗党儒仲颇有其风遂止以病归隠居守志茅屋蓬戸连徴不至以夀终
　　严光字子陵一名遵会稽余姚人也少有髙名与光武同游学及光武即位光乃变名姓隠身不见帝思其贤乃令以物色访之后齐国上言有一男子披羊裘钓泽中帝疑其光乃备安车元纁遣使聘之三反而后至舍于北军给牀褥太官朝夕进膳司徒覇与光素旧遣使奉书使人因谓光曰公闻先生至区区欲即诣造廹于典司是以不获愿因日暮自屈语言光不答乃投札与之口授曰君房足下位至鼎足甚善懐仁辅义天下悦阿防顺防要领絶覇得书封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理邪光又眠不应良乆乃张目熟视曰昔唐尧着徳巢父洗耳士故有志何至相廹乎帝曰子陵我竟不能下汝耶于是升舆叹息而去复引光入论道旧故相对累日帝从容问光曰朕何如昔时对曰陛下差増于往因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵瀬焉建武十七年复特徴不至年八十终于家帝伤惜之诏下郡县赐钱百万谷千斛
　　井丹字大春扶风郿人也少受业太学通五经善谈论故京师为之语曰五经纷纶井大春性清髙未尝修刺候人建武末沛王辅等五王居北宫皆好賔客更遣请丹不能致信阳侯隂就光烈皇后弟也以外戚贵盛乃诡说五王求钱千万约能致丹而别使人要劫之丹不得已既至就故为设麦饭葱叶之食丹推去之曰以君侯能供甘防故来相过何其薄乎更置盛馔乃食及就左右进辇丹笑曰吾闻桀驾人车岂此邪坐中皆失色就不得已而令去辇自是隠闭不闗人事以夀终梁鸿字伯鸾扶风平陵人也父让王莽时为城门校尉封修逺伯使奉少昊后寓于北地而卒鸿时尚幼以遭乱世因卷席而葬后受业太学家贫而尚节介博览无不通而不为章句学毕乃牧豕于上林苑中曾误遗火延及他舍鸿乃寻访烧者问所去失悉以豕偿之其主犹以为少鸿曰无他财愿以身居作主人许之因为执勤不懈朝夕邻家耆老见鸿非恒人乃共责让主人而称鸿长者于是始敬异焉悉还其豕鸿不受而去归乡里埶家慕其髙节多欲女之鸿并絶不娶同县孟氏有女状肥丑而黑力举石臼择对不嫁至年三十父母问其故女曰欲得贤如梁伯鸾者鸿闻而聘之女求作布衣麻屦织作筐缉绩之具及嫁始以装饰入门七日而鸿不答妻乃跪牀下请曰窃闻夫子髙义简斥数妇妾亦偃蹇数夫矣今而见择敢不请罪鸿曰吾欲裘褐之人可与俱隠深山者尔今乃衣绮缟傅粉墨岂鸿所愿哉妻曰以观夫子之志耳妾自有隠居之服乃更为椎髻着布衣操作而前鸿大喜曰此真梁鸿妻也能奉我矣字之曰德曜孟光居有顷妻曰尝闻夫子欲隠居避患今何为黙黙无乃欲低头就之乎鸿曰诺乃共入霸陵山中以耕织为业咏诗书弹琴以自娱仰慕前世髙士而为四皓以来二十四人作颂因东出闗过京师作五噫之歌曰陟彼北芒兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名燿字侯光与妻子居齐鲁之间有顷又去适吴将行作诗曰游旧邦兮遐征将遥集兮东南心惙怛兮伤悴忘菲菲兮升降欲乘防兮纵迈疾吾俗兮作防竞举枉兮措直咸先佞兮唌唌固靡慙兮独建冀异州兮尚贤逍遥兮遨嬉纉仲尼兮周流傥云覩兮我悦遂舍车兮即浮过季札兮延陵求鲁连兮海隅虽不察兮光貌幸神灵兮与休惟季春兮华阜麦含含兮方秀哀茂时兮逾迈愍芳香兮曰臭悼吾心兮不获长委结兮焉究口嚣嚣兮余讪嗴恇恇兮谁留遂至吴依大家臯伯通居庑下为人赁舂毎归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也乃方舍之于家鸿潜闭著书十余篇疾且告主人曰昔延陵季子子于嬴博之间不归乡里慎勿令我子持丧归去及卒伯通等为求地于吴要离冢傍咸曰要离烈士而伯鸾清髙可令相近葬毕妻子归扶风初鸿友人京兆髙恢少好老子隠于华隂山中及鸿东游思恢作诗曰鸟嘤嘤兮友之期念髙子兮仆懐思想念恢兮爰集兹二人遂不复相见恢亦髙抗终身不仕
　　髙凤字文通南阳叶人也少为书生家以农亩为业而专精诵读昼夜不息妻尝之田曝麦于庭令凤防鸡时天暴雨而凤持竿诵经不觉潦水流麦妻还怪问凤方悟之其后遂为名儒乃教授业于西唐山中邻里有争财者持兵而鬭凤徃解之不已乃脱巾叩头固请曰仁义逊让奈何弃之于是争者懐感投兵谢罪凤年老执志不倦名声着闻太守连召请恐不得免自言本巫家不应为吏又诈与寡嫂讼田遂不仕建武初将作大匠任隗举凤直言到公车托病逃归推其财产悉与孤兄子隠身渔钓终于家
　　台佟字孝威魏郡邺人也隐于武安山凿穴为居采药自业建初中州辟不就刺史行部乃使从事致谒佟载病往谢刺史乃执贽见佟曰孝威居身如是甚苦如何佟曰佟幸得保终性命存神养和如使明君奉宣诏书夕惕庶事反不苦邪遂去隐逸终不见
　　韩康字伯休一名恬休京兆霸陵人家世着姓常采药名山卖于长安市口不二价三十余年时有女子从康买药康守价不移女子怒曰公是韩伯休那乃不二价乎康叹曰我本欲避名今小女子皆知有我焉何用药为乃遯入霸陵山中博士公车连徴不至桓帝乃备元纁之礼以安车聘之使者奉诏造康康不得已乃许诺辞安车自乗柴车冐晨先使者发至亭亭长以韩徴君当过方发人牛修道桥及见康柴车幅巾以为田叟也使夺其牛康即释驾与之有顷使者至夺牛翁乃徴君也使者欲奏杀亭长康曰此自老子与之亭长何罪乃止康因道逃遁以夀终
　　矫慎字仲彦扶风茂陵人也少好黄老隠遯山谷因穴为室仰慕松乔导引之术与马融苏章乡里并时融以才博显名章以亷直为称然皆推先于慎汝南吴苍甚重之因遗书以观其志曰仲彦足下勤处隠约虽乗云行泥栖宿不同毎有西风何尝不叹盖闻黄老之言乗虚入冥藏身逺遁亦有理国养人施于为政至如登山絶迹神不着其证人不覩其验吾从先生欲其可者于意何如昔伊尹不懐道以待尧舜之君方今眀眀四海开辟巢许无为箕山夷齐悔入首阳足下审能骑龙弄凤翔嬉云间者亦非狐兎燕雀所敢谋也慎不答年七十余竟不肯娶后忽归家自言死日及期果卒后人有见慎于敦煌者故前世异之或云神仙焉慎同郡马瑶隠于汧山以兎罝为事所居俗化百姓羙之号马牧先生焉
　　戴良字叔鸾汝南慎阳人也曾祖父遵字子髙平帝时为侍御史王莽簒位称病归乡里家富好给施尚侠气食客常三四百人时人为之语曰闗东大豪戴子髙良少诞节母憙驴鸣良常学之以娱乐焉及母卒兄伯鸾居庐啜粥非礼不行良独食肉饮酒哀至乃哭而二人俱有毁容或问良曰子之居防礼乎良曰然礼所以制情佚也情茍不佚何礼之论夫食防不甘故致毁容之实若味不存口食之可也论者不能夺之良才既髙逹而论议尚竒多骇流俗同郡谢季孝问曰子自视天下孰可为比良曰我若仲尼长东鲁大禹出西羌独歩天下谁与为偶举孝亷不就再辟司空府弥年不到州郡廹之乃遯辞诣府悉将妻子既行在道因逃入江夏山中优防不仕以夀终初良五女并贤每有求姻輙便许嫁练裳布被竹笥木屐以遣之五女能遵其训皆有隠者之风焉
　　法真字髙卿扶风郿人南郡太守雄之子也好学而无常家博通内外图典为闗西大儒弟子自逺方至者陈留范冉等数百人性恬静寡欲不交人间事太守请见之真乃幅巾诣谒太守曰昔鲁哀公虽为不肖而仲尼称臣太守虚薄欲以功曹相屈光赞本朝何如真曰以眀府见待有礼故敢自同賔末若欲吏之真将在北山之北南山之南矣太守戄然不敢复言辟公府举贤良皆不就同郡田羽荐真曰处士法真体兼四业学穷典奥幽居恬薄乐以忘忧将蹈老氏之髙踪不为元纁屈也臣愿圣朝就加衮职必能唱清庙之歌致来仪之凤矣会顺帝西廵羽又荐之帝虚心欲致前后四徴真曰吾既不能遯形逺世岂饮洗耳之水哉遂深自隠絶终不降屈友人郭正称之曰法真名可得闻身难得而见逃名而名我随避名而名我追可谓百世之师者矣乃共刋石颂之号曰元德先生年八十九中平五年以夀终
　　汉滨老父者不知何许人也桓帝延熹中幸竟陵过云梦临沔水百姓莫不观者有老父独耕不辍尚书郎南阳张温异之使问曰人皆来观老父独不辍何也老父笑而不答温下道百歩自与言老父曰我野人也不逹斯语请问天下乱而立天子邪理而立天子邪立天子以父天下邪役天下以奉天子邪昔圣王宰世茅茨采椽而万人以宁今子之君劳人自纵逸游无忌吾为子羞之子何忍欲人观之乎温大慙问其姓名不告而去陈留老父者不知何许人也桓帝世党锢事起守外黄令陈留张升去官归乡里道逢友人共班草而言升曰吾闻赵杀鸣犊仲尼临河而反覆巢竭渊龙凤逝而不至今宦竖日乱陷害忠良贤人君子其去朝乎夫德之不建人之无援将性命之不免奈何因相抱而泣老父趋而过之植其杖太息言曰吁二丈夫何泣之悲也夫龙不隠鳞凤不藏羽网罗髙悬去将安所虽泣何及乎二人欲与之语不顾而去莫知所终
　　厐公者南郡襄阳人也居岘山之南未尝入城府夫妻相敬如宾荆州刺史刘表数延请不能屈乃就之曰夫保全一身孰若保全天下乎厐公笑曰鸿鹄巢于髙林之上暮而得所栖鼋鼍穴于深渊之下夕而得所宿夫趣舍行止亦人之巢穴也且各得其栖宿而已天下非所保也因释耕于垄上而妻子耘于前表指而问曰先生苦居畎亩而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去后遂遗其妻子登鹿门山因采药不反
　　魏
　　张臶字子眀钜鹿人也少防太学学兼内外后归乡里袁绍前后辟命不应移居上党并州牧髙干表除乐平令不就徙遁常山门徒且数百人迁居任县太祖为丞相辟不诣太和中诏求隠学之士能消灾复异者郡累上臶发遣老病不行广平太守卢毓到官三日纲纪白承前致版谒臶毓教曰张先生所谓上不事天子下不友诸侯者也岂此版谒所可光饰哉但遣主簿奉书致羊酒之礼青龙四年辛亥诏书张掖郡元川溢涌激波奋荡寳石负图状像灵宅于川西嶷然磐峙仓质素章麟凤龙马焕炳成形文字告命粲然着眀太史令髙堂隆上言古皇圣帝所未尝防实有魏之祯命东序之世寳事班天下任令于绰连赍以问臶臶宻谓绰曰夫神以知来不追已徃祯祥先见而后废兴从之汉已久亡魏已得之何所追兴徴祥乎此石当今之变异而将来之祯瑞也正始元年戴鵀之鸟巢臶门隂臶告门人曰夫戴鵀阳鸟而巢门隂此凶祥也乃援琴歌咏作诗二篇旬日而卒时年一百五嵗是嵗广平太守王肃至官教下县曰前在京都闻张子眀来至问之会其已亡致痛惜之此君笃学隠居不与时竞以道乐身昔绛县老人屈在泥涂赵孟升之诸侯用睦愍其耄勤好道而不防荣宠书到遣吏劳问其家显题门戸务加殊异以慰既徃以劝将来
　　胡昭字孔眀颍川人也始避地冀州屡辞袁绍之命遁还乡里太祖为司空丞相频加礼辟昭徃应命既至自陈一介野生无军国之用归诚求去太祖曰人各有志出处异趣勉卒雅尚义不相屈昭乃转居陆浑山中躬耕乐道以经籍自娱闾里敬而爱之建安二十三年陆浑长张固被书调丁夫当给汉中百姓恶惮逺役并懐扰扰民孙狼等因兴兵杀县主簿作为叛乱县邑残破固率将十余吏卒依昭住止招集遗民安复社稷狼等遂南附闗羽羽授印给兵还为防贼到陆浑南长乐亭自相约誓言胡居士贤者也一不得犯其部落一川頼昭咸无怵惕天下安辑徙宅宜阳正始中骠骑将军赵俨尚书黄休郭彝散骑常侍荀顗钟毓太仆庾嶷农太守何桢等逓荐昭曰天真髙洁老而弥笃元虚静素有夷皓之节宜防徴命以励风俗至嘉平二年公车特徴会卒年八十九拜子纂郎中初昭善史书与钟繇邯郸淳衞觊韦诞并有名尺牍之迹动见模楷焉
　　焦先字孝然河东人也或言莫知其所出汉灵帝中平末白波贼起时先年二十余与同郡侯武阳相随武阳年小有母先与相扶接避白波东客扬州取妇建安初来西还武阳诣大阳占户先留陜界至十六年闗中乱先失家属独窜于河渚间食草饮水无衣履时大阳长朱南望见之谓为亡士欲遣船捕取武阳语县此狂痴人耳遂注其籍给廪日五升后有疫病人多死者县常使埋藏童儿竖子皆轻易之然其行不践邪径必循阡陌及其捃拾不取大穗饥不茍食寒不茍衣结草以为裳科头徒跣毎出见妇人则隠翳须去乃出自作一牛庐净扫其中营木为牀布草褥其上至天寒时构火以自炙呻吟独语饥则出为人客作饱食而已不取其直又出于道中邂逅与人相遇輙下道藏匿或问其故常言草茅之人与狐兎同羣不肯妄语太和青龙中尝持一杖南渡浅河水涨輙独云未可也由是人颇疑不狂至嘉平中太尉贾穆初之官故过其庐先见穆再拜穆与语不应与食不食穆谓之曰国家使我来为卿作君我食卿卿不肯食我与卿语卿不我应如是我不中为卿作君当去耳先乃曰宁有是邪遂不复语其眀年大发卒将伐吴有窃问先今讨何如先不肯应而谬歌曰祝衂祝衂非鱼非肉更相追逐本心谓当杀牂羊更杀其杀防邪郡人不知其谓会诸军败好事者乃推其意疑牂羊为吴羖防为魏于是后人佥谓之隠者也议郎河东董经特嘉异节与先非故人宻徃观之经到乃奋其白须为如与之有旧者谓曰阿先阔邪念共避白波时不先熟视而不言经素知其昔受武阳恩因复曰念武阳不邪先乃曰已报之矣经复又挑欲与言遂不肯复应后嵗余病亡时年八十九矣
　　扈累字伯重京兆人也初平中山东人有青牛先生者字正方客三辅晓知星歴风角鸟情常食青葙芫华年似如五六十者人或亲识之谓其已百余嵗矣初累年四十余随正方防学人谓之得其术有妇无子建安十六年三辅乱又随正方南入汉中汉中败正方入蜀累与相失随徙民诣邺遭疾疫丧其妇至黄初元年又徙诣洛阳遂不复娶妇独居道侧以防甎为障施一厨牀食宿其中书日濳思夜则仰视星宿吟咏内书人或问之闭口不肯言至嘉平中年八九十裁若四五十者县官以其孤老给廪日五升五升不足食颇行佣作以禆粮粮尽复出人与不食食不求羙衣緼故后一二年病亡
　　寒贫者本姓石字徳林安定人也建安初客三辅是时长安有宿儒栾文博者门徒数千德林亦就学始精诗书后好内书于众軰中最为元黙十六年闗中乱南入汉中初不治产业不畜妻帑常读老子五千文及诸内书昼夜吟咏不絶口其后汉中破随众还长安遂痴愚不复识人食不求味冬夏常衣布连结自覆体如无所胜目如无所见独居穷巷小屋无亲里人与之衣食不肯取郡县以其鳏寡给米日五升食不足颇行乞乞不取多人问其姓名口不肯言故因号之曰寒贫也或素有与相知者徃存恤之輙拜跪由是人谓其不痴车骑将军郭淮以意气呼之问其所欲亦不肯言淮因与脯糒及衣取其脯一朐糒一升而止
　　晋
　　孙登字公和汲郡共人也无家属于郡北山为土窟居之夏则编草为裳冬则被髪自覆好读易抚一琴见者皆亲乐之性无恚怒人或投诸水中欲观其怒登既出便大笑时时游人间所经家或设衣食者一无所受辞去皆舍弃尝住宜阳山有作炭人见之知非常人与语登亦不应文帝闻之使阮籍徃观既见与语亦不应嵇康又从之游三年问其所图终不答康每叹息将别谓曰先生竟无言乎登乃曰子识火乎火生而有光而不用其光果在于用光人生而有才而不用其才而果在于用才故用光在乎得薪所以保其燿用才在乎识真所以全其年今子才多识寡难乎免于今之世矣子无求乎康不能用果遭非命仍作幽愤诗曰昔慙栁下今愧孙登或谓登以魏晋去就易生嫌疑故或嘿者也竟不知所终
　　董京字威辇不知何郡人也初与陇西计吏俱至洛阳被髪而行逍遥吟咏常宿白社中时乞于市得残碎缯絮结以自覆全帛佳緜则不肯受或见推排骂辱曾无怒色孙楚时为著作郎数就社中与语遂载与俱归京不肯坐楚乃贻之书劝以今尧舜之世胡为懐道迷邦京答之以诗曰周道斁兮颂声没夏政衰兮五常汨便便君子顾望而逝洋洋乎满目而作者七岂不乐天地之化也哀哉乎时之不可与对之以独处无娱我以为欢清流可饮至道可餐何为栖栖自使疲单鱼悬兽槛鄙夫知之古之至人藏器于灵缊袍不能令暖轩冕不能令荣动如川之流静如川之停鹦鹉能言泗濵浮磬众人所翫岂合物情元鸟纡幕而不被害鸤隼逺巢咸以欲死眄彼梁鱼逡廵倒尾沈吟不决忽焉失水嗟乎鱼鸟相与万世而不悟以我观之乃眀其故焉知不有逹人深穆其度亦将闚我颦顣而去万物皆贱惟人为贵动以九州为狭静以圜堵为大后数年遁去莫知所之于其所寝处惟有一石竹子及诗二篇其一曰乾道刚简坤体敦宻芒芒太素是则是述末世流奔以文代质悠悠世目孰知其实逝将去此至虚归我自然之室又曰孔子不遇时彼感麟麟乎麟胡不遁世以存真夏统字仲御会稽永兴人也幼孤贫养亲以孝闻睦于兄弟每采梠求食星行夜归或至海边拘螊以资养雅善谈论宗族劝之仕谓之曰卿清亮质直可作郡纲纪与府朝接自当显至如何甘辛苦于山林毕性命于海濵也统悖然作色曰诸君待我乃至此乎使统属太平之时当与元凯评议出处遇浊代念与屈生同污共泥若污隆之间自当耦耕沮溺岂有辱身曲意于郡府之间乎闻君之谈不觉寒毛尽戴白汗四匝顔如渥丹心热如炭舌缩口张两耳壁塞也言首大慙统自此遂不与宗族相见会母疾统侍医药宗亲因得见之其从父敬宁祠先人迎女巫章丹陈珠二人并有国色庄服甚丽善歌舞又能形匿影甲夜之初撞钟击鼓间以丝竹丹珠乃拔刀破舌吞刀吐火云雾杳防流光电发统诸从兄弟欲徃观之难统于是共绐之曰从父间疾病得瘳大小以为喜庆欲因其祭祀并徃贺之卿可俱行乎统从之入门忽见丹珠在中庭轻歩佪儛灵谈鬼笑飞触挑柈酬酢翩翻统惊愕而走不由门破藩直出归责诸人曰昔淫乱之俗兴卫文公为之悲惋防蝀之气见君子尚不敢指季桓纳齐女仲尼载驰而退子路见夏南愤恚而忼忾吾常恨不得顿叔向之头陷华父之眼柰何诸君迎此妖物夜与游戏放傲逸之情纵奢淫之行乱男女之礼破贞髙之节何也遂隠牀上被髪而卧不复言众亲踧踖即退遣丹珠各各分散后其母病笃乃诣洛市药会三月上已洛中王公以下并至浮桥士女骈填车服烛路统时在船中曝所市药诸贵人车乗来者如云统并不之頋太尉贾充怪而问之统初不应重问乃徐答曰会稽夏仲御也充使问其土地风俗统曰其人循循犹有大禹之遗风太伯之义让严遵之抗志黄公之髙节又问卿居海濵颇能随水戏乎答曰可统乃操柂正橹折旋中流初作鲻鰞跃后作鯆防引飞鹢首掇兽尾奋长稍而船直逝者三焉于是风波振骇云雾杳冥俄而白鱼跳入船者有八九观者皆悚遽充心尤异之乃更就船与语其应如响欲使之仕即俛而不答充又谓曰昔尧亦歌舜亦歌子与人歌而善必反而后和之眀先圣前哲无不尽歌卿颇能作卿土地间曲乎统曰先公惟寓嵇山朝会万国授化鄙邦崩殂而恩泽云布圣化犹存百姓感咏遂作慕歌又孝女曹娥年甫十四贞顺之徳过越梁宋其父堕江不得尸娥仰天哀号中流悲叹便投水而死父子防尸后乃俱出国人哀其孝义为歌河女之章伍子胥谏吴王言不纳用见戮投海国人痛其忠烈为作小海唱今欲歌之众人佥曰善统于是以足叩船引声喉转清激慷慨大风应至含水潄天云雨响集叱咤讙呼雷雷书防集气长啸沙尘烟起王公已下皆恐止之乃已诸人顾相谓曰若不游洛水安见是人听慕歌之声便髣髴见大禹之容闻河女之音不觉涕泪交流即谓伯姬髙行在目前也聆小海之唱谓子胥屈平立吾左右矣充欲燿以文武卤簿觊其来观因而谢之遂命建朱旗举幡校分羽骑为队军伍肃然须臾鼓吹乱作胡葭长鸣车乗纷错纵横驰道又使妓女之徒服袿独炫金翠绕其船三匝统危坐如故若无所闻充等各散曰此吴儿是木人石心也统归会稽竟不知所终
　　朱冲字巨容南安人也少有至行闲静寡欲好学而贫常以耕艺为事邻人失犊认冲犊以归后得犊于林下大慙以犊还冲冲竟不受有牛犯其禾稼冲屡持刍送牛而无恨色主愧之乃不复为暴咸宁四年诏补博士冲称疾不应寻又诏曰东宫官属亦宜得履蹈至行敦悦典籍者其以冲为太子右庻子冲每闻徴书至輙逃入深山时人以为梁管之流冲居近夷俗羌戎奉之若君冲亦以礼让为训邑里化之路不拾遗村无凶人毒虫猛兽皆不为害卒以夀终
　　范粲字承眀陈留外黄人汉莱芜长丹之孙也粲髙亮贞正有丹风而博渉彊记学皆可师逺近请益者甚众性不矜庄而见之皆肃如也魏时州府交辟皆无所就久之乃应命为治中转别驾辟太尉椽尚书郎出为征西司马所歴职皆有声称及宣帝辅政迁为武威太守到郡选良吏立学校劝农桑是时戎夷颇侵疆场粲眀设防备敌不敢犯西域流通无烽燧之警又郡壤富贵珍玩充积粲检制之息其华侈以母老罢官郡既接近防戎粲以重镇輙去职朝廷尤之左迁乐涫令顷之转太宰从事中郎遭母忧以至孝称服阕复为太宰从事中郎齐王芳被废迁于金墉城粲素服拜送哀恸左右是时景帝辅政召羣官会议粲又不到朝廷以其时望特优容之粲又称疾阖门不出于是特诏为侍中持节使于雍州粲因阳狂不言寝所乗车足不履于地子孙恒侍左右至有婚宦大事輙宻谘焉合者则色无变不合则眠寝不安妻子以此知其防武帝践阼泰始中粲同郡孙和时为太子中庻子表荐粲称其操行髙洁久婴疾病可使郡县舆致京师加以圣恩赐其医药若遂瘳除必有益于政乃诏郡县给医药又以二千石禄养病嵗以为常加赐帛百疋子乔以父疾笃辞不敢受诏不许以太康六年卒时年八十四不言三十六载终于所寝之车长子乔字伯孙年二嵗时祖馨临终抚乔首曰恨不见汝成人因以所用砚与之至五嵗祖母以告乔乔便执砚涕泣九嵗请学在同辈之中言无媟辞弱冠受业于乐安蒋国眀济隂刘公荣有知人之鉴见乔深相器重友人刘彦秋夙有声誉尝谓人曰范伯孙体应纯和理思周宻吾每欲错其一事而终不能光禄大夫李铨尝论扬雄才学优于刘向乔以为向定一代之书正羣籍之篇使雄当之故非所长遂着刘扬优劣论文多不载乔好学不倦父粲阳狂不言乔与二弟并弃学业絶人事侍疾家庭至粲没足不出邑里司校尉刘毅尝抗论于朝廷曰使范武威疾若不笃是为伯夷叔齐复在于今如其信笃益是圣主所宜哀矜其子久侍父疾名德着茂不加叙用深为朝廷惜遗贤之讥也元康中诏求亷让冲退履道寒素者不计资以参选叙尚书郎王琨乃荐乔曰乔禀德真粹立操髙洁儒学精深含章内奥安贫乐道栖志穷学箪瓢咏业长而弥坚诚当今之寒素着厉俗之清彦时张华领司徒天下所举凡十七人于乔特发优论又吏部郎郗隆亦思求海内幽遯之士乔供养衡门至于白首于是除乐安令辞疾不拜乔凡一举孝亷八荐公府再举清白异行又举寒素一无所就初乔邑人腊夕盗斫其树人有告者乔阳不闻邑人愧而归之乔徃喻曰卿节日取柴欲与父母俱欢娱耳何以愧为其通物善导皆此类也外黄令髙頵叹曰诸士大夫未有不及私者而范伯孙恂恂率道名讳未尝经于官曹士之贵异于今而见大道废而有仁义信矣其行身不秽为物所叹服如此以元康八年卒年七十八
　　鲁胜字叔时代郡人也少有才操为佐著作郎元康初迁建康令到官着正天论云以冬至之后立晷测影凖度日月星臣案日月裁径百里无千里星十里不百里遂表上求下羣公卿士考论若臣言合理当得改先代之失而正天地之纪如无据验甘即刑戮以彰虚妄之罪事遂不报尝嵗日望气知将来多故便称疾去官中书令张华遣子劝其更仕再徴博士举中书郎皆不就其著述为世所称遭乱遗失惟注墨辨存其叙曰名者所以别同异明是非道义之门政化之凖防也孔子曰必也正名名不正则事不成墨子著书作辩经以立名夲惠施公孙龙祖述其学以正刑名显于世孟子非墨子其辩言正辞则与墨同荀卿荘周等皆非毁名家而不能易其论也必有形察莫如别色故有坚白之辩名必有分明分明莫如有无故有无序之辩是有不是可有不可是名両可同而有异异而有同是之谓辩同异至同无不同至异无不异是谓辩同辩异同异生是非是非生吉凶取辩于一物而原极天下之污隆名之至也自邓析至秦时名家者世有萹籍率颇难知后学莫复传习于今五百余嵗遂亡絶墨辩有上下经经各有説凡四篇与其书众篇连第故独存今引説就经各附其章疑者阙之又采诸众杂集为刑名二篇略解指归以俟君子其或兴微继絶者亦有乐乎此也
　　董飬字仲道陈留浚仪人也泰始初到洛下不干禄求荣及杨后废飬因防太学升堂叹曰建斯堂也将何为乎每览国家赦书谋反大逆皆赦至于杀祖父母父母不赦者以为王法所不容也奈何公卿处议文餙礼典以至此乎天人之理既灭大乱作矣因着无化论以非之永嘉中洛城东北歩广里中地陷有二鵞出焉其苍者飞去白者不能飞飬闻叹曰昔周时所盟会狄泉即此地也今有二鵞苍者胡象白者国家之象其可尽言乎顾谓谢鲲阮孚曰易称知几其神乎君等可深蔵矣乃与妻荷担入蜀莫知所终
　　霍原字休明燕国广阳人也少有志力叔父坐法当死原入狱讼之楚毒备加终免叔父年十八观太学行礼因留习之贵防子弟闻而重之欲与相见以其名微不欲昼往乃夜共造焉父友同郡刘岱将举之未果而病笃临终敕其子沈曰霍原慕道清虚方成竒噐汝后必荐之后归乡里髙阳许猛素服其名会为幽州刺史将诣之主簿当车諌不可出界猛叹恨而止原山居积年门徒百数燕王月致羊酒及刘沈为国大中正元康中进原为二品司徒不过沈乃上表理之诏下司徒参论中书监张华令陈凖奏为上品诏可元康末原与王襃等俱以贤良徴累下州郡以礼发遣皆不到后王浚称制谋僣使人问之原不答浚心衔之又有辽东囚徒三百余人依山为贼意欲劫原为主事亦未行时有謡曰天子在何许近在豆田中浚以豆为霍收原斩之悬其首诸生悲哭夜窃尸共埋殡之逺近骇愕莫不痛之郭琦字公伟太原晋阳人也少方直有雅量博学善五行作天文志五行传注谷梁亰氏易百卷乡人王防等皆就琦学武帝欲以琦为佐著作郎问琦族人尚书郭彰彰素疾琦答云不识帝曰若如卿言乌丸家儿能事卿即堪为郎矣遂决意用之及赵王伦簒位又欲用琦琦曰我已为武帝吏不容复为今世吏终身处于家伍朝字世明武陵汉夀人也少有雅操闲居乐道不脩世事性好学以博士徴不就刺史刘宏荐朝为零陵太守主者以非选例不聼尚书郎胡济奏曰臣以为当今资丧乱之余运承百王之遗进趋者乗国故以侥幸守道者懐韫匵以终身故令敦襃之化亏退譲之风薄案朝防心物外不屑时务守静衡门志道日新年过耳顺而所尚无亏诚江南之竒才邱园之逸老也不加饰进何以劝善且白衣为郡前汉有旧宜聼光显以奨风尚奏可而朝不就终于家
　　鲁襃字元道南阳人也好学多闻以贫素自立元康之后纲纪大壊襃伤时之贪鄙乃隠姓名而着钱神论以刺之其略曰钱之为体有乾坤之象内则其方外则其圆其积如山其流如川动静有时行藏有节市井便易不患耗折难折象夀不匮象道故能长乆为世神寳亲之如兄字曰孔方失之则贫弱得之则富昌无翼而飞无足而走解严毅之顔开难发之口钱多者处前钱少者居后处前者为君长在后者为臣仆君长者丰衍而有余臣仆者穷竭而不足诗云哿矣富人哀此茕独钱之为言泉也无逺不徃无幽不至亰邑衣冠疲劳讲肆厌闻清谈对之睡寐见我家兄莫不惊视钱之所祐吉无不利何必读书然后富贵昔吕公欣悦于空版汉祖克之于嬴二文君解布裳而被锦绣相如乗髙盖而解犊鼻官尊名显皆钱所致空版至虚而况有实嬴二虽少以致亲宻由此论之谓之神物无徳而尊无势而热排金门而入紫闼危可使安死可使活贵可使贱生可使杀是故忿争非钱不胜幽滞非钱不拔怨讐非钱不解令问非钱不发洛中朱衣当涂之士爱我家兄皆无己巳执我之手抱我终始不计优劣不论年纪賔客辐凑门常如市谚曰钱无耳可使鬼凡今之人惟钱而已故曰军无财士不来军无赏士不徃仕无中人不如归田虽有中人而无家兄不异无翼而欲飞无足而欲行盖疾时者共传其文襃不仕莫知其所终
　　汜腾字无忌敦煌人也举孝亷除郎中属天下兵乱去官还家太守张閟造之闭门不见礼遗一无所受叹曰生于乱世贵而能贫乃可以免散家财五十万以施宗族柴门灌园琴书自适张轨徴之为府司马腾曰门一杜其可开乎固辞病月余而卒
　　任旭字次龙临海章安人也父访吴南海太守旭幼孤弱儿童时勤于学及长立操清修不染流俗乡曲推而爱之郡将蒋秀嘉其名请为功曹秀居官贪秽每不奉法旭正色苦谏秀既不纳旭谢去闭门讲习养志而已乆之秀坐事被收旭狼狈营送秀慨然叹曰任功曹真人也吾违其谠言以至于此复何言哉寻察孝亷除郎中州郡仍举为郡中正固辞归家永康初惠帝博求清节防异之士太守仇馥荐旭清贞防素学识通博诏下州郡以礼发遣旭以朝廷多故志尚遯辞疾不行寻天下大乱陈敏作逆江东名豪并见羁絷惟旭与贺循守死不廻敏卒不能屈元帝初镇江东闻其名召为参军手书与旭欲使必到旭固辞以疾后帝进位镇东大将军复召之及为左丞相辟为祭酒并不就中兴建公车徴会遭母忧于时司空王导啓立学校选天下明经之士旭与会稽虞喜俱以隐学被召事未行会有王敦之难寻而帝崩事遂寝明帝即位又徴拜给事中旭称疾笃经年不到尚书以稽留除名仆射荀崧议以为不可太宁末明帝复下诏备礼徴旭始下而帝崩咸和二年卒太守冯懐上疏谓宜赠九列值蘓峻作乱事竟不行子琚位至大宗正终于家
　　郭文字文举河内轵人也少爱山水尚嘉遯年十三每逰山林弥旬忘反父母终服毕不娶辞家防名山歴华隂之崖以观石室之石函洛阳防乃歩担入呉兴余姚大辟山中穷谷无人之地倚木于树苫覆其上而居焉亦无壁障时猛虎为暴入屋害人而文独宿十余年卒无患害恒着鹿裘葛巾不饮酒食肉区种菽麦采竹叶竹实贸盐以自供人或醻下价者亦即与之后人识文不复贱酬食有余谷輙恤穷匮人有致遗取其麤者示不逆而已有猛虎杀大麀鹿于庵侧文以语人人取卖之分钱与文文曰我若湏此自当卖之所以相语正以不湏故也闻者皆嗟叹之尝有猛虎忽张口向文文视其口中有横骨乃以手探去之猛虎明旦致一鹿于其室前猎者尝徃寄宿文夜为担水而无勌色余杭令顾飏与葛洪共造之而携与俱归飏以文山行或湏皮衣赠以韦袴褶一具文不纳辞归山中飏追遣使者置衣室中而去文亦无言韦衣乃至烂于户内竟不服用王导闻其名遣人迎之文不肯就船车荷担徒行既至导置之西园园中果木成林又有鸟兽麋鹿固以居文焉于是朝士咸共观之文穨然踑踞傍若无人温峤尝问文曰人皆有六亲相娯先生弃之何乐文曰夲行学道不谓遭世乱欲归无路是以来也又问曰饥而思食壮而思室自然之性先生安独无情乎文曰情由忆生不忆故无情又问曰先生独处穷山若疾病遭命则为乌鸟所食顾不酷乎文曰藏块者亦为蝼蚁所食复何异乎又问曰猛虎害人人之所畏而先生独不畏邪文曰人无害虎之心则虎亦不害人又问曰茍世不宁身不得安今将用先生以济时若何文曰山草之人安能佐世导尝众賔共集丝竹并奏试使呼之文瞪眸不转跨蹑华堂如行林野于时坐者咸有钩深味逺之言文常称不逹来语天机铿宏莫有窥其门者温峤尝称曰文有贤人之性而无贤人之才栁下梁踦之亚乎永昌中大疫文病亦殆王导遗药文曰命在天不在药也夭夀长短时也居导园七年未尝出入一旦忽求还山导不聼后逃归临安结庐舍于山中临安令万宠迎置县中及蘓峻反破余杭而临安独全人皆异之以为知机自后不复语但举手指麾以宣其意病甚求还山欲枕石安尸不令人殡葬宠不聼不食二十余日亦不瘦宠问曰先生复可得几日文三举手果以十五日终宠葬之于所居之处而祭哭之葛洪庾阐并为作传賛颂其美云
　　龚壮字子玮巴西人也洁已自守与乡人谯秀齐名父叔为李特所害壮积年不除丧力弱不能复讐及李夀戍汉中与李期有嫌期特孙也壮欲假夀以报乃説夀曰节下若能并有西土称藩于晋人必乐从且舍小就大以危易安莫大之防也夀然之遂率众讨期果尅之夀犹袭伪号欲官之壮誓不仕赂遗一无所取会天乆雨百姓饥垫壮上书説夀以归顺允天心应人望永为国藩福流子孙夀省书内愧秘而不宣乃遣使入胡壮又谏之夀又不纳壮谓百行之夲莫大忠孝既假夀杀期私仇以雪又欲使其归朝以明臣节夀既不从壮遂称聋又云手不制物终身不复至成都惟研考经典殚思文章至李势时卒初壮每叹中夏多经学而巴蜀鄙陋兼遭李氏之难无复学徒乃着迈徳论文多不载孟陋字少孤武昌人故呉司空宗之曾孙也兄嘉桓温征西长史陋少而贞立清操絶伦布衣蔬食以文籍自娱口不及世事未曾交防时或弋钓孤兴独归虽家人亦不知其所之也丧母毁瘠殆于灭性不饮酒食肉十有余年亲族迭谓之曰少孤谁无父母谁有父母圣人制礼令贤者俯就不肖企及若使毁性无嗣更为不孝也陋感此言然后从言由是名著海内简文帝辅政命为参军称疾不起桓温躬徃造焉或谓温曰孟陋髙行学为儒宗宜引在府以和鼎味桓叹曰会稽王尚不能屈非敢拟议也陋闻之曰桓公正当以我不徃故耳亿兆之人无官者十居其九岂皆髙士哉我疾病不堪恭相王之命非敢为髙也由是名称益重博学多通长于三礼注论语行于世卒以夀终
　　韩绩字兴齐广陵人也其先避乱居于吴之嘉兴父建仕呉至大鸿胪绩少好文学以潜退为操布衣蔬食不交当世由是东土并宗敬焉司徒王导闻其名辟以为掾不就咸康末会稽内史孔愉上疏荐之诏以安车束帛徴之尚书令诸葛恢奏绩名望犹轻未宜备礼于是召拜博士称老病不起卒于家于时髙宻刘鲕字长鱼城阳邴郁字宏文并有髙名鲕幼不慕俗长而希古笃学厉行化流邦邑郁魏徴士原之曾孙少有原风敕身谨防口不妄説耳不妄聼端拱恂恂举动有礼咸康中成帝博求异行之士鲕郁并被公卿荐举于是依绩及翟汤等例以博士徴之郁辞以疾鲕随使者到京师自陈年老不拜各以夀终
　　谯秀字元彦巴西人也祖周以儒学著称显名蜀朝秀少而静黙不交于世知天下将乱预絶人事虽内外宗亲不与相见郡察孝亷州举秀才皆不就及李雄据蜀畧有巴西雄叔父骧骧子夀皆慕秀名具束帛安车徴之皆不应常冠皮弁衣躬耕山薮龚壮常叹服焉桓温灭蜀上疏荐之朝廷以秀年在笃老兼道逺故不徴遣使敕所在四时存问寻而范贲萧敬相继作乱秀避难宕渠乡里宗族依慿之者以百数秀年出八十众人欲代之负担秀曰各有老弱当先营防吾气力犹足自堪岂以垂朽之年累诸君也年九十余卒
　　翟汤字道深寻阳人笃行纯素仁譲防防不屑世事耕而后食人有馈赠虽釡庾一无所受永嘉末防害相继闻汤名徳皆不敢犯乡邻頼之司徒王导辟不就隠于县界南山始安太守干寳与汤通家遣船饷之敇吏云翟公廉譲卿致书讫便委船还汤无人反致乃货易绢物因寄还寳寳夲以为惠而更烦之益愧叹焉咸康中征西大将军庾亮上疏荐之成帝徴为国子博士汤不起建元初安西将军庾翼北征石虎大发僮客以充戎役敕有司特蠲汤所调汤悉推仆使委之乡吏吏奉防一无所受汤依所调限放免其仆使令编户为百姓康帝复以散骑常侍徴汤固辞老疾不至年七十三卒于家子荘字祖休少以孝友著名遵汤之操不交人物耕而后食语不及俗惟以弋钓为事及长不复猎或问渔猎同是害生之事而先生止去其一何哉荘曰猎自我钓自物未能顿尽故先节其甚者且夫贪饵吞钩岂我哉岂我哉时人以为知言晚节亦不复钓端居筚门歠菽饮水州府礼命及公车徴并不就年五十六卒子矫亦有髙操屡辞辟命矫子法赐孝武帝以散骑郎徴亦不至世有行云
　　郭翻字长翔武昌人也伯父讷广州刺史父察安城太守翻少有志操辞州郡辟及贤良之举家于临川不交世事惟以渔钓射猎为娯居贫无业欲垦荒田先立表题经年无主然后乃作稲将熟有认之者悉推与之县令闻而诘之以稲还翻翻遂不受尝以车猎去家百余里道中逢病人以车送之徒歩而归其渔猎所得或从买者便与之而不取直亦不吿姓名由是士庶咸敬贵焉与翟汤俱为庾亮所荐公车博士徴不就咸康末乗小船暂归武昌省坟墓安西将军庾翼以帝舅之重躬徃造焉欲彊起之翻曰人性各有所短焉可彊逼翼又以其船小狭欲引就大船翻曰使君不以鄙贱而辱临之此固野人之舟也翼俯屈入其船中终日而去尝坠刀于水路人有为取者因与之路人不取固辞翻曰尔向不取我岂能得路人曰我若取此将为天地鬼神所责矣翻知其终不受复沈刀于水路人怅焉乃复沈没取之翻于是不逆其意乃以十倍刀价与之其廉不受惠皆此类也卒于家
　　辛谧字叔重陇西狄道人也父怡幽州刺史世称冠族谧少有志尚博学善属文工草隶书为时楷法性恬静不妄交防召拜太子舍人诸王文学累徴不起永嘉末以谧兼散骑常侍慰抚闗中谧以洛阳将败故应之及长安防没于刘聪聪拜太中大夫固辞不受又歴石勒石虎之世并不应辟命虽处防乱之中頺然髙迈视荣利蔑如也及冉闵僣号复备礼徴为太常谧遗闵书劝以归身夲朝因不食而卒
　　刘驎之字子骥南阳人光禄大夫耽之族也驎之少尚质素虚退寡欲不脩仪操人莫之知好防山泽志存遯逸尝采药至衡山深入忘反见有一涧水水南有二石囷一囷闭一囷开水深广不得过欲还失道遇伐弓人问径仅得还家或説囷中皆仙灵方药诸杂物驎之欲更寻索终不复知处也车骑将军桓冲闻其名请为长史驎之固辞不受冲尝到其家驎之于树条桑使者致命驎之曰使君既枉驾光临宜先诣家君冲闻大愧于是乃造其父父命驎之然后方还拂防褐与冲言话父使驎之于内自持浊酒蔬菜供賔冲敕人代驎之斟酌父辞曰若使从者非野人之意也冲慨然至昏乃退驎之虽冠冕之族信义着于羣小凡厮伍之家婚娶葬送无不躬自造焉居于阳岐在官道之侧人物来徃莫不投之驎之躬自供给士君子颇以劳累更惮过焉凡人致赠一无所受去驎之家百余里有一孤姥病将死叹息谓人曰谁当埋我惟有刘长史耳何由令知驎之先闻其有患故徃之值其命终乃身为营棺殡送之其仁爱隠恻若此卒以夀终
　　索袭字伟祖孰煌人也虚靖好学不应州郡之命举孝亷贤良方正皆以疾辞防思于隂阳之术着天文地理十余篇多所啓发不与当世交通或独语独笑或长叹涕泣或请问不言张茂时敦煌太守隂澹竒而造焉经日忘反出而叹曰索先生硕徳名儒真可以谘大义澹欲行乡射之礼请袭为三老曰今四表辑宁将行乡射之礼先生年耆望重道冠一时养老之义实繋儒贤既树非梧桐而希鸾凤防翼噐谢曹公而兾盖公枉驾诚非所谓也然夫子至圣有召赴焉孟轲大徳无聘不至盖欲宏阐大猷敷明道化故也今之相屈遵道崇教非有爵位意者或可然乎会病卒时年七十九澹素服会葬赠钱二万澹曰世人之所有余者富贵也目之所好者五色也耳之所玩者五音也而先生弃众人之所收收众人之所弃味无味于慌惚之际兼重元于众妙之内宅不弥畆而志忽九州形居尘俗而栖心天外虽黔娄之髙逺荘生之不愿蔑以过也乃谥曰元居先生杨轲天水人也少好易长而不娶学业精微飬徒数百常食麤饮水衣褐緼袍人不堪其忧而轲悠然自得疎賔异客音防未曾交也虽受业门徒非入室弟子莫得亲言欲所论授湏傍无杂人授入室弟子令逓相宣授刘曜僣号徴拜太常轲固辞不起曜亦敬而不逼遂隠于陇山曜后为石勒所擒秦人东徙轲留长安及石虎嗣伪位备元纁束帛安车徴之轲以疾辞廹之乃发既见虎不拜与语不言命舍之永昌乙第其有司以轲倨傲请从大不敬论虎不从下书任轲所尚轲在永昌虎每有馈饩輙口授弟子使为表谢其文甚羙览者叹有深致虎每欲观其真趣乃宻令羙女夜以动之轲萧然不顾又使人将其弟子尽行遣魁壮羯士衣甲持刀临之以兵并窃其所赐衣服而去轲视而不言了无惧色常卧土牀覆以布被倮寝其中下无茵褥颍川荀铺好竒之士也造而谈经轲瞑目不答铺发轲被露其形大笑之轲神体頽然无惊怒之状于时咸以为焦先之徒未有能量其浅深也后上疏陈乡思求还虎以安车蒲轮蠲十户供之自归秦州仍教授不絶其后秦人西奔凉州轲弟子以牛负之为戍军追擒并为所害
　　公孙鳯字子鸾上谷人也于昌黎之九城山谷冬衣单布寝处土牀夏则并食于噐停令臭败然后食之弹琴吟咏陶然自得人咸异之莫能测也慕容暐以安车徴至邺及见暐不言不拜衣食举动如在九城賔客造请尠得与言数年病卒
　　公孙永字子阳襄平人也少而好学恬虚隠于平郭南山不娶妻妾非身所垦植则不衣食之吟咏岩间欣然自得年余九十操尚不亏与公孙凤俱被慕容暐徴至邺及见暐不拜王公以下造之皆不与言虽经隆冬盛暑端然自若一嵗余诈狂暐送之平郭后苻坚又将备礼徴之难其年耆路逺乃遣使者致问未至而永亡坚深悼之谥曰崇虚先生
　　张忠字巨和中山人也永嘉之乱隠于泰山恬静寡欲清虚服气餐芝饵石脩导飬之法冬则緼袍夏则带索端拱若尸无琴书之适不脩经典劝教但以至道虚无为宗其居依崇岩幽谷凿地为窟室弟子亦以窟居去忠六十余歩五日一朝其教以形不以言弟子受业观形而退立道坛于窟上每旦朝拜之食用瓦器凿石为釜左右居人馈之衣食一无所受好事少年颇或问以水旱之祥忠曰天不言而四时行焉万物生焉隂阳之事非穷山野叟所能知之其遣诸外物皆此类也年在期颐而视听无爽苻坚遣使徴之使者至忠沐浴而起谓子弟曰吾余年无防不可以逆时主之意浴讫就车及至长安坚赐以衣冠辞曰年朽髪落不堪衣冠请以野服入觐从之及见坚谓之曰先生考槃山林研精道素独善之羙有余兼济之功未也故逺屈先生将任齐尚父忠曰昔因丧乱避地泰山与鸟兽为侣以全朝夕之命属尧舜之世思一奉圣顔年衰志谢不堪展効尚父之况非敢窃拟山栖之性情存岩岫乞还余齿归死岱宗坚以安车送之行逹华山叹曰我东岳道士没于西岳命也柰何行五十里及闗而死使者驰驿白之坚遣黄门郎韦华持节防吊祀以太牢襃赐命服諡曰安道先生
　　石垣字洪孙自云北海剧人居无定所不娶妻妾不营产业食不求羙衣必麤或有遗其衣服受而施人人有防輙杖防吊之路无逺近时有寒暑必在其中或同日共时咸皆见焉又能闇中取物如昼无差姚苌之乱莫知所终
　　宋纎字令艾敦煌効谷人也少有逺操沈靖不与世交隠居于酒泉南山眀究经纬弟子受业三千余人不应州郡辟命惟与隂颙齐好友善张祚时太守杨宣画其象于阁上出入视之作颂曰为枕何石为潄何流身不可见名不可求酒泉太守马岌髙尚之士也具威仪鸣铙鼓造焉纎髙楼重阁距而不见岌叹曰名可闻而身不可见徳可仰而形不可覩吾而今而后知先生人中之龙也铭诗于石壁曰丹崖百丈青壁万寻竒木蓊郁蔚若邓林其人如玉惟国之琛室迩人遐实劳我心纎注论语及为诗颂数万言年八十笃学不倦张祚后遣使者张兴备礼徴为太子友兴逼喻甚切纎喟然叹曰德非庄生才非干木何敢稽停眀命遂随兴至姑臧祚遣其太子太和以执友礼造之纎称疾不见赠遗一皆不受寻迁太子太傅顷之上疏曰臣受生方外心慕太古生不喜存死不悲没素有遗属属诸知识在山投山临水投水处泽露形在人亲士声问书防勿告我家今当命终乞如素愿遂不食而卒时年八十二諡曰元虚先生
　　郭荷字承休略阳人也六世祖整汉安顺之世公府八辟公车五徴皆不就自整及荷世以经学致位荷眀究羣籍特善史书不应州郡之命张祚遣使者以安车束帛徴为博士祭酒使者廹而致之及至署太子友荷上防乞还祚许之遣以安车蒲轮送还张掖东山年八十四卒谥曰元德先生
　　郭瑀字元瑜敦煌人也少有超俗之操东游张掖师事郭荷尽传其业精通经义雅辩谈论多才艺善属文荷卒瑀以为父生之师成之君爵之而五服之制师不服重盖圣人谦也遂服斩衰庐墓三年礼毕隠于临松薤谷凿石窟而居服栢实以轻身作春秋墨说孝经错纬弟子著录千余人张天锡遣使者孟公眀持节以蒲轮元纁备礼徴之公眀至山瑀指翔鸿以示之曰此鸟也安可笼哉遂深逃絶迹公眀拘其门人瑀叹曰吾逃禄非避罪也岂得隠居行义害及门人乃出而就徴及至姑臧值天锡母卒瑀括髪入吊三踊而出还于南山及天锡灭苻坚又以安车徴瑀定礼仪会父丧而止太守辛章遣书生三百人就受业焉及苻氏之末略阳王穆起兵酒泉以应张大豫遣使招瑀瑀叹曰临河救溺不卜命之短长脉病三年不豫絶其餐馈鲁连在赵义不结舌况人将左祍而不救之乃与敦煌索嘏起兵五千运粟三万石东应王穆穆以瑀为太府左长史军师将军虽居元佐而口咏黄老冀功成世定追伯成之踪穆惑于谗间西伐索嘏瑀谏曰昔汉定天下然后诛功臣今事业未建而诛之立见麋鹿游于此庭矣穆不从瑀出大哭举手谢城曰吾不复见汝矣还而引被覆面不与人言不食七日舆疾而归旦夕祈死夜梦乗青龙上天至屋而止寤而叹曰龙飞上天今止于屋屋之为字尸下至也吾其死也古之君子不卒内寝况吾正士乎遂还酒泉南山赤壁阁饮气而絶
　　祁嘉字孔賔酒泉人也少清贫好学年二十余夜忽牕中有声呼曰祁孔賔祁孔賔隠去来隠去来修饰人世甚苦不可谐所得未毛铢所丧如山崖旦而逃去西至敦煌依学官诵书贫无衣食为书生都养以自给遂博通经传精究大义西游海渚教授门生百余人张重华徴为儒林祭酒性和裕教训不倦依孝经作二九神经在朝卿士郡县守令彭和正等受业独拜牀下者二千余人天锡谓为先生而不名之竟以夀终
　　瞿硎先生者不得姓名亦不知何许人也太和末常居宣城郡界文脊山中山有瞿硎因以为名焉大司马桓温常往造焉既至见先生被鹿裘坐于石室神无忤色温及僚佐数十人皆莫测之乃命伏防为之铭赞竟卒于山中
　　谢敷字庆绪会稽人也性澄靖寡欲入太平山十余年镇军郗愔召为主簿台徴博士皆不就初月犯少微少微一名防士星占者以隠士当之谯国戴逵有羙才人或忧之俄而敷死故会稽人士以嘲吴人云吴中髙士便是求死不得死
　　戴逵字安道谯国人也少博学好谈论善属文能鼓琴工书画其余巧艺靡不毕综总角时以鸡卵汁溲白瓦屑作郑元碑又为文而自镌之词丽器妙时人莫不惊叹性不乐当世常以琴书自娱师事术士范宣于豫章宣异之以兄女妻焉太宰武陵王晞闻其善鼓琴使人召之逵对使者破琴曰戴安道不为王门伶人晞怒乃更引其兄述述闻命欣然抚琴而往逵后徙居会稽之剡山性髙洁常以礼度自防深以放达为非道乃著论辟之孝武时以散骑常侍国子博士累徴辞父疾不就郡县敦逼不已乃逃于吴吴国内史王恂有别馆在虎邱山逵潜诣之与恂游处积旬会稽内史谢元虑逵逺遯不反乃上疏乞絶其召命帝许之逵复至剡后王恂为尚书仆射上疏复请徴为国子祭酒加散骑常侍徴之复不至太元二十年皇太子始出东宫太子太傅会稽王道子少傅王雅詹事王珣又上疏乞加旌命以参僚佐防病卒长子勃有父风义熙初以散骑侍郎徴不起寻卒
　　龚元之字道元武陵汉夀人也父登歴长沙相散骑常侍元之好学潜黙安于陋巷州举秀才公府辟不就孝武帝下诏曰夫哲王御世必搜扬幽隠故空谷流絷维之咏邱园旅束帛之观谯国戴逵武陵龚元之并髙尚其操依仁游艺洁已贞鲜学儒业朕虚懐久矣二三君子岂其戢贤于懐抱哉思挹雅言虚诚讽议可并以为散骑常侍领国子博士指下所在备礼发遣不得循常以稽侧席之望郡县孰逼苦辞疾笃不行寻卒时年五十八弟子元夀亦有德操髙尚不仕举秀才及州辟召并称疾不就孝武帝以太学博士散骑侍郎给事中累徴遂不起卒于家
　　陶淡字处静太尉侃之孙也父夏以无行被废淡幼孤好导养之术谓仙道可期年十五六便服食絶谷不婚娶家累千金僮客百数淡终日端拱曾不营问颇好读易善卜筮于长沙临湘山中结庐居之养一白鹿以自偶亲故有候之者輙移渡涧水莫得近之州举秀才淡闻遂转逃罗县埤山中终身不返莫知所终
　　陶潜字渊眀或云字深眀名元亮大司马侃之曾孙也祖茂武昌太守潜少懐髙尚博学善属文頴脱不覊任真自得为乡邻之所贵尝着五栁先生传以自况曰先生不知何许人不详姓氏宅边有五栁树因以为号焉闲静少言不慕荣利好读书不求甚解每有会意欣然忘餐性嗜酒而家贫不能恒得亲旧知其如此或置酒招之造饮輙尽期在必醉既醉而退曾不吝情环堵萧然不蔽风日防褐穿结箪瓢屡空晏如也常着文章自娱颇示已志忘懐得失以此自终其自序如此时人谓之实録以亲老家贫起为州祭酒不堪吏职少日自解归州召主簿不就躬耕自资遂抱羸疾江州刺吏檀道济徃候之偃卧瘠馁有日矣道济谓曰夫贤者处世天下无道则隠有道则至今子生文眀之世柰何自苦如此对曰潜也何敢望贤志不及也道济馈以粱肉麾而去之后为镇军建威参军谓亲朋曰聊欲弦歌以为三径之资可乎执事者闻之以为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之公田悉令吏种秫稻曰令吾常醉于酒足矣妻子固请种秔乃使二顷五十亩种秫五十亩种秔素简贵不私事上官郡遣督邮至县吏白应束带见之潜叹曰吾不能为五斗米折腰拳拳事乡里小人邪义熙三年解印去县乃赋归去来其辞曰归去来兮田园将芜胡不归既自以心为形役奚惆怅而独悲悟已徃之不諌知来者之可追实迷涂其未逺觉今是而昨非舟遥遥以轻飏风飘飘而吹衣问征夫以前路恨晨光之希微乃瞻衡宇载欣载奔僮仆来迎稚子候门三径就荒松菊犹存携幼入室有酒盈樽引壶觞以自酌眄庭柯以怡顔倚南窓以寄傲审容膝之易安园日渉而成趣门虽设而常关防扶老而流憩时矫首而遐观云无心而出岫鸟倦飞而知还景翳翳其将入抚孤松而盘桓归去来兮请息交以絶防世与我而相遗复驾言兮焉求恱亲戚之情话乐琴书以消忧农人告余以暮春将有事乎西畴或命巾车或棹孤舟既窈窕以寻壑亦﨑岖而经邱木欣欣以向荣泉涓涓而始流善万物之得时感吾生之行休已矣乎寓形宇内复防时曷不委心任去留胡为遑遑欲何之富贵非吾愿帝乡不可期懐良辰以孤往或植杖而芸耔登东臯以舒啸临清流而赋诗聊乗化而归尽乐夫天命复奚疑顷之徴为著作佐郎不就既絶州郡觐谒而乡亲张野及周旋人羊松龄厐遵等或有酒要之或要之共至酒坐虽不识主人亦欣然无忤酣醉便反未尝有所造诣所之唯至田舍及庐山游观而已刺史王以元熙中临州甚钦迟之后自造焉潜称疾不见既而语人云我性不狎世因疾守闲幸非絜志慕声岂敢以王公纡轸为荣邪夫谬以不贤此刘公干所以招谤君子其罪不细也每令人候之宻知当往庐山乃遣其故人厐通之等赍酒先于半道要之潜既遇酒便引酌野亭欣然忘进乃出与相闻遂欢防穷日潜无履顾左右为之造履左右请履度潜便于坐申脚令度焉要之还州问其所乗答云素有脚疾向乗篮舆亦足自反乃令一门生二儿共轝之至州而言笑赏适不觉有羡于华轩也后欲见輙于林泽间候之至于酒米乏絶亦时相赡其亲朋好事或载酒肴而徃潜亦无所辞焉每一醉则大适融然又不营生业家务悉委之儿仆未尝有喜愠之色唯遇酒则饮时或无酒亦雅咏不辍尝九月九日无酒出宅边菊丛中坐久之逢送酒至即便就酌醉而后归潜不解音声而畜素琴一张弦徽不具每有酒适輙抚防而和之曰但识琴中趣何劳弦上声或造之者有酒輙设潜若先醉便语客云我醉欲眠卿且去其真率如此客有候潜逢其酒熟取头上葛巾漉酒毕还复着之潜弱年薄宦不洁去就之迹自以曾祖晋世宰辅耻复屈身后代自宋武帝王业渐隆不复肯仕所着文章皆题其年月义熈以前眀书晋氏年号自永初以来唯云甲子而已与子书以言其志并为训戒曰吾年过五十而穷苦荼毒性刚才拙与物多忤自量为已必贻俗患僶俛辞事使汝幼而饥寒耳常感孺仲贤妻之言败絮自拥何慙儿子此既一事矣但恨隣靡二仲室无莱妇抱兹甘心良独罔罔少来好读书偶爱闲静开卷有得便欣然忘食见树木交防时鸟变声亦复欢耳有喜尝言五六月北窓下卧遇良风暂至自谓是羲皇上人意浅识陋日月遂往疾患以来渐就衰损亲旧不遗每有药石见救自恐大分将有限也汝辈幼小家贫无役柴水之劳何时可免念之在心若何可言然虽不同生当思四海皆兄弟之义鲍叔敬仲分财无猜归生伍举班荆道旧遂能以败为成因丧立功他人尚尔况共父之人哉颍川韩元长汉末名士身处卿佐八十而终兄弟同居至于没齿济北泛防春晋时操行人也七世同财家人无怨色诗云髙山景行汝其慎哉又为命子诗以贻之以宋元嘉四年将复徴命会卒时年六十三世号靖节先生有文集行于世其妻翟氏志趣亦同能安苦节夫耕于前妻锄于后云




　　通志卷一百七十七
  </div>
  <div class="pagination">
   <a href="通志_page140.html">
    上一页
   </a>
   <span>
    ...
   </span>
   <a href="通志_page136.html">
    136
   </a>
   <a href="通志_page137.html">
    137
   </a>
   <a href="通志_page138.html">
    138
   </a>
   <a href="通志_page139.html">
    139
   </a>
   <a href="通志_page140.html">
    140
   </a>
   <span class="current-page">
    141
   </span>
   <a href="通志_page142.html">
    142
   </a>
   <a href="通志_page143.html">
    143
   </a>
   <a href="通志_page144.html">
    144
   </a>
   <a href="通志_page145.html">
    145
   </a>
   <a href="通志_page146.html">
    146
   </a>
   <span>
    ...
   </span>
   <a href="通志_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
