<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1401 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1401 页/共 1860 页
  </h1>
  <div class="content">
   ○遣官祭都城隍之神　　

○谕军机大臣等、昨据高晋等奏、仪封漫口东坝。应行软镶之丈尺做完。于二十一日吉期起。至二十三日。已下埽四个。连东西坝台。及先后软镶丈尺。已做成一百零三丈。均甚稳固等语。览奏深慰廑怀。仪封漫口。前后共刷宽二百二十余丈。今下埽及软镶。已做成一百零三丈。是工程将及一半。似乎九月内即可合龙。高晋等务即上紧催趱。迅速妥办。并将近日又进若干埽。约计何时可以合龙之处。即行由驿速奏。又据称、对岸开挑引河。并旧河内引渠。现有人夫一万六千余名。分段趱挑。已有三分工程等语。引河关系紧要。自应急速趱挑。但所开引河。必须挑浚极深。方能引掣大溜。速归旧道。即多用工价。亦所不靳。高晋等切不可稍存惜费之见。致引河平浅。不得力也。至引河挑成时。或俟合龙后、再行引溜。或先引溜、再图合龙。河工旧日章程若何。高晋等作何办法。著即据实具奏。朕意引河既成。似应即行引溜归槽。则口门水浅淤停。施工较易。合龙似更可迅速。高晋等以朕所见为何如。将此传谕知之。仍将所询各情形。即由驿覆奏。以慰悬注。　　

○又谕曰、周元理奏、审明偷窃山西巡抚本箱之窃贼郑四、问拟发遣一摺。已批交该部议奏矣。至高三、身系马夫。轮值接递本章。自应照例骑马背负驰递。乃遇熟识便车。辄搭坐打盹。将本箱拴放车尾。以致被窃遗失。至睡醒知觉。复畏罪逃匿。其情节甚为可恶。不可不严拏务获。从重惩治。该犯系该县马夫、未必即能远扬。且闻本章已得。窃贼郑四、业经审明定罪。或竟潜回本处。或避匿近地。俱未可定。著传谕周元理、即密饬地方官上紧躧缉。务将高三拏获到案。严审定拟。毋稍疎纵。致令兔脱漏网　　

○吏部等部议覆、江西巡抚郝硕疏称、南丰县属罗坊墟、清江县属樟树镇、高安县属灰埠墟、崇仁县属凤冈墟、各该处水陆通衢。户稠民悍。需员巡防弹压。查建昌、临江、瑞州、三府。均设有经历。其照磨俱属闲曹。应如所请。临江府照磨。移驻樟树镇。为该通判照磨。定为选缺。裁建昌府照磨。改为南丰县罗坊司巡检。瑞州府照磨并裁。改设高安县灰埠司巡检。崇仁县向设坑埠司巡检。离城甚近。居民渐少。应移驻凤冈。改为凤冈司巡检。三缺均以要缺注册。缺出在外拣调。从之　　

○旌表守正捐躯广东新宁县民梅耀亲妻陈氏　　

○是日、驻跸佛栅子大营　　

○己丑。驻跸黄旗堡大营　　

○庚寅。谕、刑部会同九卿秋谳已毕。当以次缮册具题。闻今年各省情实人犯。较上年多至一百八十余人。其因金刃伤人拟入者较多。是各督抚均未能深体朕意。朕上年明降谕旨。以彼此斗殴之案。若死者仅用手足。而凶犯辄持金刃杀伤。此等好勇斗很之徒。不可不严示惩儆。自当入于秋审情实。但不教而杀。朕尚不忍。因令各督抚、遍行出示。咸使闻知。俾各畏法悛改。并予限一年。俟再下届秋审时。始行分别办理。若教而不从。则是自取其死。情罪俱无可恕矣。因思今年秋审案件。俱在未奉谕旨以前。愚民尚未周知。若即行予勾。何以副朕前旨辟以止辟之意。所有今年秋审情实金刃伤人之案。著刑部于黄册内、夹签声明。其已经具题者。于进到时、交行在刑部、夹签呈进。原可扣除不勾。但此等案犯。情节较重。即不予勾。亦止应照情实未勾之犯办理。不得援寻常缓决人犯之例。三年后即予减等。是于从宽之中。已寓戒好勇斗很之意矣。恐僻壤穷乡。遽难家喻户晓。著再予以五年之限。令各该督抚、将朕此旨。明白晓谕。实力劝导。务使人尽儆凛。以化其桀骜不驯之习。勿致轻罹刑网。若五年后。仍然怙终不悛。复有用金刃伤毙徒手之人者。则杀人者死。律合抵偿。且屡训不悛。法难更宥。即当概行予勾。无稍矜恤。各宜感悔省悟。毋负朕谆切教戒。化民励俗之至意。将此通谕中外知之　　

○是日、驻跸蒋家店大营　　

○辛卯。谕军机大臣等、据勒尔谨奏、河西一带。秋禾滋长茂盛。地气较寒之处。尚在青葱。其较暖地方。将次成熟。至附近河流之田。渠水灌溉。更可必其丰稔等语。所奏殊未明晰。甘省五六月间、节次得雨。未能深透普遍。前经该督奏报、皋兰等三十六厅、州、县、高阜地方。间被旱灾。虽得雨亦属无济。业已降旨、令该督实力查勘。妥协办理。今勒尔谨第奏称、河西一带秋禾丰稔。而于河东地方情形。除被旱之皋兰等厅州县外。其余各处情形若何。并未提及。又皋兰等州县。惟高阜被旱。其低洼处所。尚有收成与否。至通省各州县。合计被灾者若干。成灾约有十分之几。均未详晰声叙。著传谕勒尔谨、即速查明。分析具摺覆奏。寻奏、前奏秋禾情形。仅就河西一带而言。现饬藩司确查另题。报闻。　　

○以兵部左侍郎周煌、知武举。内阁学士胡高望、为武会试正考官。詹事金士松、为副考官　　

○是日、驻跸常家屯大营　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等、据萨载奏、高宝邵伯湖河水势盛长。启坝分洩。现已平定一摺。览奏稍慰。至湖河水势盛大。堤岸在在危险。于高宝一带。所关甚钜。自不得不急筹启坝减洩。而减下之水既多。下河亦不免稍淹。此亦无可如何之事。据称下河民田早稻。业经刈获完竣。所种晚禾。先经地方官出示晓谕。赶紧收割。惟低洼滩地。间有补种晚禾之处。所淹亦属无几。现已飞饬确查办理等语。深为廑念。著传谕萨载、即速查明下河被淹情形若何。田庐有无伤损。该督现在作何办理。即行据实覆奏　　

○是日、驻跸网户屯大营　　

○癸巳。谕军机大臣等、据闵鹗元奏、查勘凤、泗、等属水旱偏灾。现在确核详办一摺。览奏稍慰。安省之亳州、蒙城、二处。被水较重。其余寿州、凤台等处。俱已先被旱灾。又被水淹浸。被灾亦重。深为轸念。前经降旨、令文绶将川省仓谷二三十万石。碾米运赴江南。以备赈恤。寻据萨载奏、川省碾运之米。约计十五万石。以十万石拨交上江。五万石拨交下江备用。系就两省情形。酌量分拨。自应如此办理。今闵鹗元奏、安省通属常平仓、实贮谷米等项一百一十余万石。各处赈需。俱可就近拨济。川米到江稍迟。亦可留为明春赈粜之用等语。是安省百姓。尚不急需川米之接济。该抚查办灾务。尚属认真。自不致有遗漏。著传谕该抚、速即督率各属。照例妥协办赈。严禁吏胥侵渔中饱。务令灾黎均沾实惠。勿使一夫失所　　

○又谕、据杨魁接准学政刘墉咨会、有丹徒县生员殷宝山、投递呈词。语多狂悖。又如皋县民童志璘、呈缴泰州已故举人徐述夔诗集。语多愤激。现在严行搜查审办等语。此二案。前据刘墉具奏。已降旨萨载、杨魁、令派委妥员。将殷宝山、严行解京审讯。并将其家属、就近查拏。听候办理。萨载、杨魁、接奉前旨。自即当遵照妥办。至徐述夔一犯。虽已身故。其所著之书。自应尚其子孙、速行追缴。今据杨魁称、伊孙徐食田、贿嘱县书。捏称自行呈缴等语。徐食田既隐匿伊祖书籍。不早呈缴。及知事已败露。复敢贿嘱县书。捏称自缴。其诈伪殊为可恶。且必有隐匿书籍板片之事。亦当解京严讯。徐食田自己拘提到苏。著传谕杨魁、即委妥员。将徐食田、严行解京审讯。沿途小心防范。毋致疎虞。派人严搜其家、有无藏匿书籍之事。速行奏闻。并将听受贿嘱之县书。一并遴员。隔别管解来京。沿途毋任见面串供。另滋弊窦。所有徐述夔家中、各项书籍书板。仍即详细搜查。全行解京查办。并谕萨载知之　　

○又谕、本日杨魁奏报、各属七月分粮价单内。如江宁、苏州、镇江、扬州等府属。米麦时价。俱注有比上月减字样。殊为不解。今岁江宁等属。夏间均各短雨。及得雨以后。亦未能一律补种晚禾。秋收未免歉薄。何以四郡粮价。转较上月有减。或系川省商贩。于文绶未办以前。业已运至江省。因而米价渐平。抑或安徽未经被灾之处。悉已成熟。米粮较多。各商因得运贩下江。源源接济。以致市价平减。著传谕杨魁、即将实在情形。查明据实覆奏。寻奏、闰六月以前。雨少水浅。商米不能挽运入市。粮价稍增。迨七月连得透雨。河港水长。贩运流通。且松、太、等属。秋收本丰。余米出粜。是以市价比前平减。得旨、览奏稍慰　　

○又谕、据陆耀奏、东省自闰六月七月以来。各属俱得透雨。秋禾普种。现在百谷登场。合计通省收成。确有九分有余。前奉恩旨、截留江西漕粮五万石。已饬令收贮济宁水次。酌给各州县相时出粜等语。东省收成。既有九分有余。是各属均属丰收。现可无需米粮接济。而豫省今年被灾较重。虽节次降旨、截留漕粮二十万石。又留豫省新粮十万石。以备赈恤。尚恐不敷。与其将截留漕粮五万石。留贮东省水次。以待来年之用。又不若即将此项米石。拨交豫省接运。以备赈恤。于豫民自更有益。著传谕国泰、即酌量情形。如济宁所贮之截漕五万石。可以拨给豫省。即一面覆奏。一面知会郑大进、派员赴济宁领运。如此项米石。东省亦所必需。即据实具奏。不必勉强从事。寻奏、请将已拨存贮漕糟。仍留为东省平粜之用。得旨、是　　

○直隶总督周元理奏、永定河南北两岸。及下北口堤。逼近河溜。堤身单薄。亟应堵筑。得旨如所议行　　

○是日、驻跸金刚屯大营　　

○甲午。谕军机大臣等、昨据山东布政使陆燿奏报、东省收成。约有九分有余。又巡漕御史西平、昨至行在复命。询其沿途所见农田情形。据奏、经过山东地方。俱已布种秋麦。且已出土青葱。但未知通省各属、曾否一律普种。至该省及未奏报得雨。已种之麦。是否有需雨泽。或曾经得雨。而国泰未奏。著传谕国泰即速查明。据实覆奏。至豫省未被水灾之处所。前据郑大进奏、已经赶种秋麦。未知所种能否普偏。是否尚需秋雨滋培。自八月至今、曾否得雨。或地气尚湿。无需雨泽。著传谕郑大进、即速查明。据实覆奏。寻国泰奏、东省各府属。于八月十一、十九等日得雨。本月初三日又雨。麦土既润。翻犁播种。倍见青葱。得旨、欣慰览之。郑大进奏、八月十一、二十一等日。得有微雨。早麦出土二三寸。稍迟者亦已破土至归德各属被水之区。地气稍暖。尚可于十月中补种。得旨、览奏稍慰　　

○又谕、京师自八月初五日、奏报得雨以后。迄今已及月余。未见续报得雨。现在正当播种秋麦之际。是否尚需雨泽滋培。抑或地土本湿。尚不至急于盼雨。著传谕留京王大臣、即查明实在情形。具摺覆奏　　

○又谕、向来西洋人有具呈广东督抚衙门。情愿进京效力者。俱经该督抚等、转奏送京。近年以来。未见有续来者。或系该国本无人呈请。抑系曾经具呈。而该督抚不为转奏。著传谕桂林、李质颖、即行查明。据实具奏。嗣后如西洋人呈请进京效力者。即为奏闻送京。不必拒阻　　

○兵部议准、陕甘总督勒尔谨疏称、乌噜木齐提属原安塘兵六十二名。请照旧存留。以便邮务。从之　　

○是日、驻跸兴隆屯大营　　

○乙未。谕本日有锦县生员金从善、于御道旁。进递呈词。条陈四事。狂诞悖逆。为从来所未有。观其首以建储为请。盖妄思彼言一出。便可为他日邀功之具而敢于蔑视王章。情实可恶。即以此事而论。康熙年间。未尝不立皇太子。乃因情性乖张。群小复从而蛊惑。遂致屡生事端。幸而皇祖洞烛其情。再立再废。国家得以乂安。使理密亲王、及弘晳父子。相继嗣位。岂我大清宗社臣民之福乎。至所云立太子。可杜分门别户之嫌。尤为大谬。不知有太子然后有门户。盖众人见神器有属。其庸碌者。必豫为献媚逢迎。桀黠者。且隐图设机构陷。往牒昭然可鉴。若不立储。则同系皇子。并无分别。即有憸邪之辈。又孰从而依附觊觎乎。我皇祖有鉴于前事。自理密亲王既废。不复建储。迨康熙六十一年十一月。皇祖龙驭上宾。皇考绍膺大宝。内上帖然。我皇考效法前徽。亦不立储位。唯于雍正元年。亲书朕名。缄藏于乾清宫正大光明扁内。并不明降谕旨。及雍正十三年八月。皇考升遐。遵向谕敬启御函。朕即缵承洪绪。彼时人情亦甚辑宁。此即不建储之益。固天下臣民所共见共闻者也。朕登极之初。恪遵家法。以皇次子为孝贤皇后所出。人亦贵重端良。曾书其名。立为皇太子。亦藏于正大光明扁内。未几薨逝。因追谥为端慧皇太子。其旨亦即彻去。不复再立。且皇七子亦皇后所出。又复逾年悼殇。若以次序论。则当及于皇长子。既弗克永年。而以才质论。则当及于皇五子。亦旋因病逝。设如古制之继建元良。则朕在位而国储四殒。尚复成何事体乎。然此等大事。朕未尝不计及也。曾于乾隆三十八年冬。密书封识。并以此意、谕知军机大臣。但遵皇考旧例。不明示以所定何人。盖不肯显露端倪。使群情有所窥伺。此正朕善于维持爱护之深心也。然是年冬至南郊大祀。即令诸皇子在坛侍仪观礼。朕曾以所定皇子之名。默祷上帝。以所定之子若贤。能承大清基业。则祈昊苍眷估。俾得有成。苦其人弗克负荷。则速夺其算。毋误国家重大之任。予亦可另行选择。此朕告天之语。岂能饰词以欺人乎。是朕虽未明诏立储。实与立储无异。但不欲似前代之务虚名而滋流弊耳。而该逆犯乃以为大清不宜立太子。岂以不正之运自待耶。此何言乎。尤为大逆不道。我朝得天下之正。实非汉唐宋明所可比。而该逆犯竟敢目为不正。其心显然存内外之见。肆其狂吠。非惟诋斥朕躬。并且干犯列祖。该逆犯身列青衿。自其高曾以来。皆本朝臣仆。食毛践土。百有余年。况其父曾为知县。乃敢悖逆若此。虽夷其三族。亦岂足蔽辜乎。朕每论自昔为建储之请者。大率自为身谋。即年已老耄。亦为其子孙计。明执古礼、以博正人之名。隐挟私见、以图一已之利。若而人者。实无足取。即今时诸臣中。亦未必无存此见者。但如逆犯所云以不正之运自待。明肆诋毁。则实称罕见之鬼蜮耳。总之建储与封建井田相似。封建井田。不可行于后世。建储亦何独不然。至所称、立后一事。更属妄延。乾隆十三年。孝贤皇后崩逝时。因那拉氏、本系朕青宫时。皇考所赐之侧室福晋。位次相当。遂奏闻圣母皇太后。册为皇贵妃、摄六宫事。又越三年。乃册立为后。其后自获过愆。朕仍优容如故。乃至自行翦发。则国俗所最忌者。而彼竟悍然不顾。然朕犹曲予包含。不行废斥。后因病薨逝。祇令减其仪文。并未降明旨。削其位号。朕处此事。实为仁至义尽。且其立也。循序而进。并非以爱选色升。及其后自蹈非理。更非因色衰爱弛。况自此不复继立皇后。朕心事光明正大如此。洵可上对天祖。下对臣民。天下后世。又何从訾议乎。该逆犯乃欲朕下罪已之诏。朕有何罪而当下诏自责乎。逆犯又请复立后。朕春秋六十有八。岂有复册中宫之理。况现在妃嫔中。既无克当斯位之人。若别为选立。则在朝满洲大臣。及蒙古扎萨克诸王公。皆朕儿孙辈行。其女更属卑幼。岂可与朕相匹而膺尊号乎。此更可笑。不足论矣。至所称、讷谏一节。朕自临御以来。凡臣工条奏。果有益于国计民生者。无不即为采纳。或下部议行。从无拒谏之事。若各省水旱偏灾。皆朕于督抚等奏报晴雨摺。或咨之奉差入觐之人。稍遇雨旸失调。无不先事邮询。严饬封疆大臣。实力妥办。多方赈恤。并未有臣下陈奏。朕转拒而不听者。即或内外大臣。如有不公不法之事。原许诸臣劾奏。朕察核果实。无难立治所劾大臣之罪。又何尝有如明季言官。弹劾大臣。因而得祸者乎。若胜国宦官宫妾。窃揽大权。擅作威福者。今日实无其事。科道更何从白简从事。亦何待朕之拒绝乎。又所请施德一事。朕践阼至今四十三年。曾普免天下钱粮三次。普免漕粮一次。而灾赈之需。动辄数百万。且如今年豫省水灾。截漕三十万。发帑百余万。此尤近事之可徵者。即以奉天一省而论。今岁既当轮免之年。复以巡幸盛京。特蠲明年正赋。恩德之及民。不为不厚。而该逆犯何尚敢于妄逞横议耶。此等逆犯。实属罪大恶极。昔曾静尚属远居湖南。不料陪都根本重地。俗朴风淳。乃有如此悖逆之徒。实为意想所无。著行在大学士九卿、会同严审定拟具奏　　

○谕军机大臣等、前据步军统领衙门具奏、侍卫傅浚、假捏印契。串同民人。诓骗伊灵阿银两。请革职交部审拟一摺。已交部查审矣。傅浚以大臣子弟。身为侍卫。乃交结市井无赖。假捏印契。串通诱典。又假冒惟精、与伊灵阿会面说合。诓得银两。实属无耻不堪。著传谕刑部堂官、即行严讯确情。按律定拟具奏。并赶入本年秋审情实　　

○又谕、今年各省办理秋审情实。金刃伤人拟入者较多。此等案件。皆在朕未降谕旨以前。各督抚及九卿等、未免误会朕意。因谕令刑部、于黄册内夹签声明。其已经具题者。于进到时、交行在刑部、夹签呈进。以便扣除不勾。兹据钱汝诚奏称、刃伤案内。除共殴及各毙一命。畏罪脱逃。并妒奸起衅数起。拟不加签等语。本应如此办理。朕办此一事。屡次降旨。原欲于谆切教诫之中。寓辟以止辟之义。所指原止系斗殴刃伤之案。如钱汝诚所指各项。原系每年按例办理者。本不应在扣除之列。恐在京刑部、又复误会。然今日钱汝诚所加签之内。即有情重应勾者。总之朕细看而已。亦不辞劳也。将此再行传谕知之　　

○又谕曰、袁守侗奏、豫省现办抚恤灾民事宜一摺。据称、先经抚臣郑大进、派委守令等官。分路救护。将灾民家口。移置大堤、及沙河、惠济河、各堤上。并各村庄高旷地方。搭篷居住。或分给米面。或先散仓谷。并查明户口。豫给一月口粮。其灾民因家有什物。恋守不出者。即分乘舟筏。前往劝谕接济。至豫赈口粮一事。银米兼赈等语。所办甚好。郑大进等、务当督率各员。实力妥办。使灾黎均沾实惠。又据称、商邱县护城堤内甚宽。该府杜宪、竭力保护。得免冲决。附近灾民。避入者数及万口。宁陵县护城堤。几至冲塌。该县罗楯、昼夜筑防完固。复赴各远乡、遍加抚恤。考城令王金成、搭篷移置居民。该县亦在彼居住。早晚亲身查看等语。杜宪等办理灾务。俱能实心奋勉。颇属可嘉。俟灾赈事竣。郑大进、即将该员等出具考语。送部引见。并查更有似此出力者否。一并送部。将此传谕高晋等知之　　

○予福建出洋遭风淹毙澎湖右营把总俞文贵、兵丁黎志亮等四名。恤赏如例　　

○是日、驻跸杏山东大营　　

○丙申。谕军机大臣等、据高晋等奏、仪封漫工。东西两坝。共做出四十丈。连前共做成一百四十余丈。现在严督昼夜进埽加镶。不使稍遗余力。通盘计算。已有五六分工程。约计九月底、十月初、即可一律工竣合龙等语。览奏欣慰。此时逐渐下埽。可为应手。至将近合龙时。口门收束。溜势愈加湍急。施工自必较难。尤宜加意慎重。著传谕高晋等、督率工员。务期如法妥办。俾得及早合龙。以慰悬注。仍将下埽及开挑引河情形。随时具奏　　

○是日、驻跸五里河村大营　　

○丁酉。谕军机大臣等、前因川省办理军需销算。经部议驳之案甚多。恐限内不能办理完竣。降旨富勒浑等、将新旧各案。通盘核计。约再需几月。方可办完。据实奏闻。今据富勒浑等覆奏、所有题过各案。除经部核准、及部驳后。业已登覆外。其最后具题之案。部议到川。须在明年三四月内。如有应登覆者。约须十日半月。若再有辗转驳查之案。计明岁秋冬。方可完竣。查乾隆十二三年、钦差大臣兆惠、留川核办军需销算。祇将准驳各条。并银米收支各数。分析奏定。移交督臣策楞、归案具题登覆承办等语。川省前次军需奏销。既系归于督臣核覆登答。富勒浑、刘秉恬、即可于明岁三四月间、来京供职。其有复经部议驳查之案。即交文绶、督率承办各员。详慎确核。明晰登覆完案。将此传谕知之　　

○是日、驻跸沙河所东大营　　

○戊戌。谕曰、礼部尚书钟音、扬历内外。奉职恪勤。且在满洲科目中。尚为通达事体。因擢授秩宗。方加任使。兹以扈从途次。忽遘沉疴。特遣太医诊治。并令先期回京调摄。以冀速痊。遽闻溘逝。深为悯恻。著加恩晋赠太子太保。所有应得恤典。仍著该部察例具奏　　

○又谕曰、钟音现在病故。著派散秩大臣一员。带领侍卫等、往奠茶酒　　

○行在大学士等议奏、逆犯金从善、进递呈词。妄肆诋斥。实属罪大恶极。应照例拟凌迟处死。得旨、金从善、著从宽改为斩决　　

○户部奏、请给发五城煮赈银米。得旨、这煮赈银米。著五城御史、亲身散给。务使贫民得沾实惠。勿致胥役侵蚀中饱。仍著都察院堂官、不时察看　　

○是日、驻跸周家村西大营　　

○己亥。谕军机大臣等、据周元理奏、查办保定、易州、永平、遵化、所属各境内神祠门堡隘口。凡有碑碣门扁诗文等项。中有违碍字句。应行磨毁者。分注应毁应改。开单进呈。自应如此办理。已谕令该督、照此办理。毋庸存案。并就近谕知弘晌矣。著将原单钞寄李绶、令照此详悉确查。如有此等字句。即行磨毁改刻。务须实心妥办。勿以空言塞责。仍将查办情形。据实具奏　　

○又谕、今日萨载覆奏、查办逆犯殷宝山、徐述夔、悖逆诗词一摺。据称、陶易于本年五月。即据东台县监生徐食田、呈送伊祖徐述夔、遗存一柱楼诗本。及书板等项。六月间。据监生蔡嘉树、赴司呈控等语。徐述夔身系举人。乃敢编造诗词。肆其狂悖。且存留其家已久。该地方官何以漫无觉察。且屡经传谕各督抚、查办悖逆书籍。因何容其存留至今。待人举首。而陶易于五月间、即据东台县禀报。并不立即查办。辗转迟延。直至八月中。始以一禀塞责。实不知其是何肺肠。已有旨令其明白回奏矣。并据萨载奏、于此等不法诗文。不能及早搜罗净尽。请旨从重治罪。已交部严察议奏。然萨载尚系总河。第因从前曾任江苏巡抚。其咎已无可辞。至高晋以大学士、久任两江总督。所属有此等逆词。既不能早为查出。而陶易近在同城。如此玩视重大案件。该督何竟毫无见闻。不即查参办理。其罪更较萨载为重。著传谕高晋、即速据实明白回奏。　　

○又谕、据萨载奏、查办逆犯殷宝山、徐述夔、悖逆诗词一案。藩司陶易、于本年五月。即据东台县禀报监生徐食田、呈送伊祖徐述夔、所遗一柱楼诗本。及书板等项。至六月间。据监生蔡嘉树、赴司呈控徐述夔诗文。伊先禀首等语。此即徐食田贿嘱县书。将被首查出改为自行呈送。其诡诈尤为可恶。徐述夔身系举人。乃丧心病狂。敢于所作一柱楼诗稿内。系怀胜国。暗肆诋讥。谬妄悖逆。实为罪大恶极。虽其人已死。将来定案时。仍当剖棺戮尸。以伸国法。至徐食田、系逆犯嫡孙。本属例应缘坐之人。乃藏匿伊祖悖逆诗本。及被人告发。复贿嘱县书。捏称自首。其狡诈尤为可恶。前已降旨萨载、杨魁、令派妥员。将徐食田、及受贿县书。隔别解京审讯。萨载等接到前旨。即当遵照办理。至徐述夔编造诗文。恐尚有流传钞录之本。或另有别项逆词。不可不严搜净尽。著传谕萨载等、即派妥员严行搜查。务使犬吠狼嗥。根株尽绝。并谕杨魁知之。　　

○以福建巡抚德保、为礼部尚书。福建布政使黄检、为福建巡抚。江苏按察使孔传炣为福建布政使。原任江苏按察使龙承祖、为江苏按察使　　

○是日、驻跸中前所东大营　　

○庚子。谕曰、李中简、前任山东学政。因逆匪王伦案内。失察生员从逆处分甚多。经该部议以降九级调用。朕加恩赏给翰林院编修。仍令在尚书房行走。嗣缘绵德阿哥、令秦雄褒进见一事。该员不能查知劝阻。复降旨革职。固属罪所应得。但念伊获咎究非自取。且学问尚优。现亦在馆纂办书籍。著再加恩。仍授翰林院编修　　

○谕军机大臣等、前据杨魁奏、查办逆犯徐述夔、悖逆书籍一案。称蔡嘉树赴江宁藩司具控称、徐述夔之书。伊在县先行呈首。其孙徐食田、贿嘱县书。捏称自首等语。当以徐食田诡诈无弊。情尤可恶。降旨令萨载、将徐食田同该县书。一并解京审办。昨又据萨载奏、藩司陶易、于本年五月。即据东台县禀报、徐食田呈送伊祖徐述夔、所遗诗本板片。至六月间。蔡嘉树赴司呈首。并称、系伊先行禀首等语。若徐食田果于四月间呈首。该县五月具详。蔡嘉树六月内始赴司具控。则是呈控在后。自首在前。何以云该犯贿嘱捏改。若实系如此。则徐食田尚系自首之人。祇应坐于缘坐之罪。不得坐以贿嘱之罪。但恐蔡嘉树控告在前。该犯闻信。始行呈缴书籍板片。复贿嘱县书。倒提年月。捏改自首。则徐食田于缘坐本律外。更加诡狡之罪。即当从重问拟。至其月日在前。或系该县抹煞蔡嘉树初告情节。或系陶易倒提月日。必须彻底查明。方可以定此案罪名轻重。若竟系陶易倒提月日。改重作轻。则陶易之罪。即与逆犯相等。并查陶易与该犯有何瓜葛。欲为之袒获开脱。此事甚有关系。不可稍涉颟顸。著传谕萨载、即将此情节。详析查明。据实覆奏。该逆犯等现在解京审讯。其前后实情。一经交部严鞫。自必水落石出。萨载若稍有袒徇陶易之心。为之掩饰回护。将来研审得实。恐萨载不能任其罪也。并谕杨魁知之　　

○以喀什噶尔参赞大臣申保、为正红旗满洲副都统　　

○是日、驻跸文殊庵行宫。翼日如之
  </div>
  <div class="pagination">
   <a href="清实录乾隆朝实录_page1400.html">
    上一页
   </a>
   <span>
    ...
   </span>
   <a href="清实录乾隆朝实录_page1396.html">
    1396
   </a>
   <a href="清实录乾隆朝实录_page1397.html">
    1397
   </a>
   <a href="清实录乾隆朝实录_page1398.html">
    1398
   </a>
   <a href="清实录乾隆朝实录_page1399.html">
    1399
   </a>
   <a href="清实录乾隆朝实录_page1400.html">
    1400
   </a>
   <span class="current-page">
    1401
   </span>
   <a href="清实录乾隆朝实录_page1402.html">
    1402
   </a>
   <a href="清实录乾隆朝实录_page1403.html">
    1403
   </a>
   <a href="清实录乾隆朝实录_page1404.html">
    1404
   </a>
   <a href="清实录乾隆朝实录_page1405.html">
    1405
   </a>
   <a href="清实录乾隆朝实录_page1406.html">
    1406
   </a>
   <span>
    ...
   </span>
   <a href="清实录乾隆朝实录_page1402.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
