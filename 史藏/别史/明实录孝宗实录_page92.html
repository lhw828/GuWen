<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 92 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 92 页/共 128 页</h1>
    <div class="content">　　○湖广按察司佥事王钦长芦都转运盐使司运使陈伦俱丁忧服阕钦复除河南按察司伦复除原任
　　○升太仆寺少卿王珩为光禄寺卿
　　○丁卯中元节遣驸马都尉齐世羙崔元分祭  长陵献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○南京守备魏国公徐俌以灾异辞任  上曰卿职司留务效劳有年方隆委任而自陈恳切特允所辞
　　○命金吾左卫署都指挥佥事白琮充右参将分守马兰谷等处
　　○虏入辽东义州境杀掠人畜备御都指挥同知李鉴按伏都指挥佥事田俊俱下巡按御史逮问鉴坐私用军人刈田俊私以官军借人别用以致守备不设拟充军都察院覆议  上命鉴俊并家属发边远充军
　　○虏入辽东松山境劫虏人畜都指挥同知王玺下巡按监察御史逮问坐守备不设拟充军都察院覆议  上以其情轻律重命降一级
　　○戊辰升吏科都给事中魏玒为太仆寺少卿○户部主事余寰陈御虏三事一饬兵车以御冲突臣伯父故兵部尚书子俊两膺简命总督军务熟虑大同地方平旷虏寇易为冲突必以车战斯为得策乃参酌古制造兵车八百余两制度精巧糇粮因以自赍器械得以兼设有曰虎尾炮者置于车厢角柱之上四面随贼所至移柄而击之有曰将军炮者置于车厢之中候贼众冲突酌量击之大同会城中路置车四百余两东西二路各置二百余两教演开阖进止俱有法则后缘边事稍宁守臣遂玩视不讲乞令修举演习如法遇有警急列营而出间空实以鹿角小榨以逸待劳应变莫测臣谨录演习车营图法随本以进其兵车角榨小样图轴见贮内府并工部备照伏乞采择施行一复旧墩以备传报臣伯父子俊惩创大官军失利之余经略诸边以大同疆圉虽有大边小边似为严密而中路一带山川旷阔墩台稀疏贼易出入难于觉察因添筑宣宁等墩六座以清出私门军役充哨守既便于瞭望而传报不失又声势连络而远近相椅击贼夺马曾收明验以后守臣观望人情遽为废弃军役掣回楼橹拆毁今年虏拥众南掠正从此地出入烽火未传已薄城下弃墩之误昭然可见乞令照旧修饬拨人防守庶几虏有忌惮边民闻警有所趋避一屯重兵以镇内边潮河川之地直通境外最为京师要害而难于设险其防守军马止赖密云后卫五千之兵所守地方东西三百余里墩台城堡七八十处分拨守了之外再无余兵可用虽有参将驻劄古北口防守徒具虚名实无部卒今北虏东行独石一带已见营火相去潮河不远宜于川口之南地名老鸦村处增筑大城一座设立二卫增命副将屯重兵戍守保障虽有冲突之谋亦潜消而阴折之矣兵部覆奏谓寰所言饬兵车复旧墩皆防边急务请即下边臣行之其欲于川南增设二卫事体重大宜行经略及镇巡等官佥议奏处从之
　　○己巳大理寺卿王轼乞致仕不允
　　○命南京留守后卫署都指挥佥事张銮之子溥袭原职指挥使
　　○命朵颜等三卫大头目晓谕各部落坚守臣节毋听北虏诱惑自取罪戾以谍报近日大同之警朵颜卫都督阿乞蛮尝领兵与北虏讲好故也
　　○夜京师地震有声
　　○庚午  太宗文皇帝忌辰  上祭  奉先殿遣驸马都尉林岳祭  长陵
　　○赵府万泉郡主及鲁府宜寿郡主卒赐祭葬如制
　　○六科十三道交章劾奏总兵官平江伯陈锐监督军务太监金辅提督军务侍郎许进副总兵都督刘宁及监枪太监姚举谓各官初到大同正遇羊圈地方报有贼五十余骑抢掠锐等议令宁领兵一万袭之寸功无获而官军指挥邵平等死者十有三人战马死者百余匹又大同东关外报有零贼数骑锐遣麾下轻骑数百逐之头目死者六人从此遂不敢议战矣贼知其无能为愈肆猖獗至有五七骑直抵镇城者自五月十二日以来西自威远平虏井坪等卫所东自阳和天城顺圣川南至应朔山阴马邑浑源蔚州广昌等州县中间环屯列寨绵亘千里烟火聚落百万余家旬日之间生产荡然人畜殆尽锐等止知婴守一城军门之外悉以弃敌且虏深入浑源等处之时各分部曲四散无统锐等苟能统率官军并调集军马据其要害分路夹攻纵不能成斩获之功亦庶几少挫贼锋必不至纵令此贼大肆抢掠逼临关辅震恐京师重贻九重之忧如此又锐与宁自到大同后面同心异动輙矛盾飞谤相射自为敌国其何以节制两镇而共济戎务在锐则阘茸起戎重遗边患在宁则怀奸托疾逗遛无功厥罪惟均法应显戮乞并辅进举等下之于理明正其罪以为误事负国者之戒兵部覆奏  上曰各官奉命征讨不能奋勇设策致虏寇恣肆抢掠地方受害本当逮治姑从轻处置锐宁革禄俸闲住辅革管营进致仕举宥之
　　○命提督紫荆等关襄城伯李鄌及都督张晟回京以虏寇已退也
　　○辛未命徽国朱文公十一世孙与□土袭翰林院五经博士
　　○赐国子监云南贵州四川军民生夏衣如例○壬申四川播州宣慰司使宣慰使杨斌遣安抚犹滽等贡马谢恩赐彩叚绢钞等物有差
　　○癸酉升直隶顺德府知府张继为广东布政司左参政
　　○南京户部尚书梁璟以老疾乞致仕许之命给驿还乡有司月给米二石岁拨夫役四名应用
　　○复设广东海康县儒学天顺间广西盗起海康被残县学并入府学至是人才复盛所司以请礼部覆奏从之
　　○甲戌南京吏部等衙门尚书秦民悦等以星变上言一天人类应之理具载尚书洪范及汉五行志伏望  皇上时一省览知福极之应各有攸在一  孝陵  太祖高皇帝永安之地林木近厄风雷遂成摇落今宜加培补植一南京新江口军马操练＜锍-釒＞略不习战船万一江上有警以生疏懈惰之军往御惯熟强梁之盗诚可寒心且内外守备湏勤阅视而坐营官员尤宜推选乞下兵部议处一近年以来京通等仓总督监督内臣多至十一二员各卫管粮经历则有五六十员各仓官攒则以数百员计冗官浩费漕政废弛每年漕运官军用银计十四万余两致使借贷预卖口粮怨声动天有伤和气乞下所司裁减冗员杜绝侵馈一内外臣僚以言得罪者宜从吏部＜锍-釒＞上或复还原职或量加进用一今之画士悉授武衘官至千百户以上人皆为突刃触锋之功犹且拾级而升研丹吮粉之艺乃可一蹴而得乞量为罢遣一内而部院等衙门定为五年一考察之例外而司府州县等衙门乞不拘三年考察之例在内从吏部都察院在外从巡抚都御史无巡抚处简命在廷大臣会同巡按监察御史考察一臣等近闻守边内臣奏伐沿边林木以便调军追虏为此计者必苟图木植之利者也况此树木岁久成林可以为我藩篱可以隘彼驰突一旦去之何异借寇兵而赍盗粮又闻巡按官员奏修潮河川口凿山引水创为新奇可喜之谋但此地山陡水恶一遇暴涨旋即冲荡名为舍城盖有为也凡此二者惟在严守旧规不必更张启衅一近日移文南京成造醮器十二万件取内府香料八十万斤供费转输苦不可言伏望躬行节俭罢出异端以回天意一乞于各边官军不限门第品流果有知勇奇材许令自荐一远年囚禁未及加刑者是即古之所谓疑狱乞照旧例发边远充军一盐课之设本为边储今藩王贵戚及买办叚疋之类往往奏请□贾坐困边储缺乏乞下所司禁革一今天下之民财力凋弊而运河马快舡只昼夜不休加以工役烦兴灾异日至乞减马快舡等并各项厨料香料岁造岁办织造改造及南京成造物件量为停止一大同宣府辽东延绥等边镇巡等官宜令召募骁勇之士不拘军民人等有不愿投军报效一时者许给以器械月粮俟有成功例加升赏事毕放免有愿久事者听一南直隶驿递闸坝等官属南京吏部给由者违犯公罪乞免具奏随即送问一福建浙江湖广并直隶等处州县该角□羊绢匹不及五十匹已上者许上所司看验类角□羊以节民力一南京内府甲字库所收宜兴县递年拆税麻布今计十三万余匹渐致损坏乞暂将弘治十三年以后麻布每匹徵银一钱二分类角□羊构解内府准作绵苎布匹给散军士应用一各处清解军役凡有未明者宜先行查勘然后起解不许輙将异姓无干之人往来概扰一两京太常寺光禄寺厨役凡南者隶南北者隶北若不愿编兑者听南京各府卫管事官员役占军士多取月钱导引驺从往往过制乞听言官劾奏惩革一南京诸司官员折俸例于八月支绢十月支布十一月支小麦俱在秋冬疏密不称又况支给留难军职缺食乞照在京事例移绢于四月移布于八月其有关支过三月者罪之一有司黄册凡遇军户宜备开充军来历卫所年分而军册宜开重造岁月庶便查究及照南京兵部武库司所贮洪武永乐以来军籍年久浥烂乞命修庋如法一南京凡有兴作钱粮取之工部人力取之中府而监管官员则听于内官监等衙门事无统纪弊端百出今后兴作必湏食粮住坐与轮班等匠相兼为之如系大役内官监委官会同科道官相计以法从事一旧制物料悉由工部转行司府州县角□羊纳今内批径行南京守备委内官监等衙门转行取办倍取横征有所不免乞敕该部议处使事体归一一芜湖至南京三百余里而客货两经抽分宜罢芜湖抽分及裁减龙江瓦屑坝内官冗员自浒墅至淮安五百余里而船户三经纳料亦宜罢其一临清金沙洲等关批钞宜以舟料不以货徵则国课不亏而民力苏矣命所司看详以闻
　　○总督南京粮储都察院右副都御史陈瑗乞回乡餋疾不允南京太仆寺卿张贲乞致仕允之
　　○乙亥户部覆议本部左侍郎许进所奏计处边储事例在京及山东等处军职犯罪立功五年者准赎三品一百两四品八十两五品以下俱六十两已立而未满者照式递减纳米一百五十石或银一百两者充知印纳米一百三十石或银八十两者充承差阴阳医学僧道官之缺堪补者纳银六十两即入选其纳银七十五十四十两者授七八九品散官二十两者冠带指挥千百户所镇抚总旗小旗纳豆自六十石递减至十石或银自四十两递减至五两免比试并枪诸银米俱于大同管粮官交纳从之
　　○命南京水军右卫署都指挥佥事汪副之子洋代原职指挥佥事
　　○丙子升户部右侍郎李孟旸为本部左侍郎巡抚山东都察院右副都御史王俨为户部右侍郎
　　○南京给事中郎滋等劾奏兵部左侍郎王宗彝南京户部右侍郎郑纪不职南京监察御史李裕中等亦劾纪奔竞无耻吏部并以为请  上命俱留供职
　　○巡抚挟西都御史熊翀等遣人献玉玺一云鄠县民毛志学等于赵伦村泥河水滨得之其文曰受命于天既寿永昌玉色纯白微青背有螭纽周广一尺四寸厚二寸翀等以为秦玺复出也事下礼部尚书傅瀚等奏自有秦玺以来历代得丧存毁真赝之迹具载史籍今所进玺其篆刻之文既与辍耕录等书模载鱼鸟篆文不同其螭钮又与史传等书所记文盘五龙螭缺一角及旁刻魏隶者不类且又与宋元所得之玺色各不同盖秦之旧玺更历变故亡毁已久今狭西所进与昔宋元所得疑皆后世模仿秦玺而刻之者窃惟玺之为用以识文书防诈伪非以为宝玩也自秦始皇得蓝田王刻为玺汉以后传用之自谓转相因袭巧争力取意谓得此玺者乃足以受天之命否则歉然愧耻以为天命去之不知受命以德不以玺为轻重也故求之不得则私刻伪造务以欺人一或得之輙哗然以为秦玺君臣色喜交庆遍祀以夸示于天下贻笑取讥千载一律洪惟我  太祖高皇帝神谟睿鉴高出千古不师前代之刻制为一代之玺文各有义随事而施真足以为  圣子神孙一代受命之符而垂法万世者矣  列圣相承率由  祖训百余年来别无古玺而受命寿昌之福愈隆愈盛  皇上大德懋昭天命匪懈  圣躬万福宗社奠安正无俟于玺而得天之眷有足徵者今此玺出于狭地乃遂以为天锡神符交献谀悦盖不自知其非耳宜姑藏之内府以备燕闲一玩以彰  圣德以正人心臣等不胜至愿
　　上从之仍命薄赏志学等白金人五两
　　○命成国公朱辅南京守备兼掌南京中军都督府事
　　○丁丑赐楚府醴陵县主并仪宾罗大伦青田县君并仪宾赵恭桐乡县君并仪宾董文焕晋府松阳郡君并仪宾李朝阳诰命冠服如制
　　○巡抚宣府都御史雍泰奏宣府游击将军刘淮尝领大同游兵不能御贼而又纵部下以铁器与贼为市致生边患不宜复用请以管操都指挥张雄代之命雄充宣府游击将军淮止令在大同领军杀贼
　　○南京工部尚书萧祯以久病为南京给事中所劾因再乞致仕
　　上允之给驿以归命有司月给米二石岁拨夫役四名应用
　　○戊寅升大理寺卿王轼为南京户部尚书
　　○命故南京礼部尚书童轩之继曾孙时为国子监生从其请也
　　○狭西庄浪卫天鼓鸣
　　○己卯蜀府名山郡主卒赐祭葬如制
　　○南京刑部右侍郎金泽整饬蓟州边备都察院右副都御史洪钟各乞致仕不允
　　○南京  工部右侍郎沉晖乞致仕允之
　　○庚辰升湖广布政司左布政使徐源为都察院右副都御史巡抚山东贵州左布政使张抚为南京太仆寺卿江西饶州府同知薛英为四川按察司佥事
　　○辛巳致仕南京国子监祭酒谢铎辞起用之命不允命吏部仍促之赴任
　　○再赐岐王德安府田六百一十二顷有奇
　　○命南和伯方寿祥领神机营五千下右军都督府带俸都督佥事神英领果勇营锦衣卫带俸都指挥使王铭领神机营左掖俱坐营管操
　　○巡抚云南都御史李士实巡抚贵州都御史钱钺以地方灾异各请暂取回清军御史从之
　　○壬午升湖广布政司右布政使朱瓒贵州右布政使黄琏俱为本司左布政使
　　○升南京礼部左侍郎董越为南京工部尚书改南京大理寺卿杨守随为大理寺卿
　　○命襄城伯李鄌提督五军营
大明孝宗敬皇帝实录卷之一百六十五
　　弘治十三年八月癸未朔巡抚保定等府都御史高铨南京太常寺少卿沈瑜各以例乞致仕命俱留供职
　　○甲申升江西按察司按察使陆珩江西布政司右参政闾钲俱为右布政使珩湖广钲贵州
　　○命以大同官库银二万两给军前赏功之用从保国公朱晖等请也
　　○故太医院院使徐生院判陈公贤之子各为其父乞赐祭礼部执不可命特与之
　　○四川番贼入松潘坝州坡底关等处杀虏人畜命逮问巡视指挥杨纲等八人罪罚分守副总兵颜玉及兵备副使王存礼俸各月两以协守参将周英既革任宥之
　　○南京协同守备兼掌右军都督府事武靖伯赵承庆以例乞辞任不允
　　○乙酉升直隶安庆府知府张冕为江西布政司右参政四川按察司副使罗安为江西按察使
　　○丙戌岷王膺鉟薨王顺王之子母妃汤氏景泰元年生先封世子弘治元年袭封岷王至是薨年五十一讣闻辍朝三日赐祭葬如制谥曰简
　　○升刑部郎中尹嘉言为四川按察司副使
　　○丁亥释奠先师孔子遣太子少保兵部尚书兼东阁大学士谢迁行礼
　　○升太常寺少卿兼翰林院侍读学士李杰为南京礼部右侍郎巡抚保定等府都察院右副都御史高铨为南京工部右侍郎南京大理寺左少卿魏富为本寺卿
　　○戊子祭  太社  太稷○总督南京粮储都察院右副都御史陈瑗卒瑗字大玉河南太康人成化八年进士授户部主事历升员外郎郎中江西左参政福建右布政江西左布政擢右副都御史总督南京粮储至是卒赐祭葬如例瑗和易谦恭取声誉致位通显其为布政于江西也不听私属竟为士大夫所不满云
　　○京师雨雹
　　○己丑赐左春坊左庶子张天瑞母韩氏祭以  东宫讲读恩也
　　○命西宁侯宋恺管红盔将军宿卫
　　○庚寅授进士牧相为南京兵科给事中
　　○旌表孝子一人节妇十一人烈妇一人薛璋河南阌乡县儒学生母死庐墓三年旌其门曰孝行马氏浙江平湖县民冯玙妻董氏鄞县民钱继妻章氏黄岩县进士王钦妻伍氏于潜县民顾廷玉妻盛氏廷玉同县民张俊妻王氏曹氏福建莆田县人俱少詹事兼学士柯潜妾钱氏直隶元城县民乔嵩妻丁氏山东寿张县仓副使王谌妻黎氏广东新会县民欧阳中妻蒋氏河南仪封县民黄智妻俱少寡守节既老无玷各旌其门曰贞节蔡氏山东单县民李逵妻逵死三日蔡自缢死旌其门曰贞烈
　　○命宣城伯卫璋显武营坐营成安伯郭宁五军营左哨管操
　　○修南京内织染局廨舍
　　○辛卯南京户科给事中张宦陈备边八事一揽将材谓今之保举殊无实材宜出榜招募不拘流品一运粮草谓宜佥北直隶府州县有力之家穵运京通仓场粮草于大同宣府等处一搜士卒谓宜清查在京腾骧四卫及内府勇士量留供役其余三丁择一送操及有私投隐匿者遣发边卫杀贼自效一调西军谓宜调延绥宁夏等处兵马于大同代州协同征讨庶留京军以护根本一举参谋谓致仕南书秦纮南京鸿胪寺卿陈寿河南按察使文贵南京通政司参议韩鼎等或生长边方或谙练韬略委之参赞必有成功一恤边军谓各边官军劳苦异常宜于月粮赏赐之外量加优给一慎关口谓居庸紫荆等处宜多选兵马备御而缘关小口亦宜随方修筑一重将官谓行取将官宜隆其礼遇重其委任或降敕往召或令驰驿赴京待之优异庶可得其死力命所司知之
　　○江西南安府被水患命巡抚等官赈恤之赣州吉安临安南昌南康秋田之被灾者核实以闻
　　○壬辰  孝慈高皇后忌辰  上祭  奉先殿驸马都尉杨伟承命祭  孝陵
　　○致仕工部右侍郎张颐卒颐字餋正其先直隶江都县人后占籍山西太原卫天顺四年进士改翰林院庶吉士授本院检讨升修撰擢都察院右佥都御史巡抚宣府时太监汪直北征颐曲意谄事遂以军功转左寻升工部右侍郎成化癸卯被劾致仕至是卒赐祭葬如例颐本有才气而急功名平居持论侃侃恒出人右在翰林为讲官荣进自有素定顾求自试用于外既而患失心胜遂不能坚其节士论颇薄之亦惜之云
　　○升提督河道通政司右通政张缙为都察院右佥都御史巡抚保定等府兼提督紫荆等关
　　○以云南安宁州罗次县径隶云南府
　　○癸巳礼部覆南京吏部尚书秦民悦等所言修德节用事乞取洪范篇五行志所载休咎徵应之说时时省览以助寅畏之诚及戒造作斋醮器皿行取香料之类乞俱赐停免从之
　　○旧制公侯驸马伯朝参不置门籍英国公张懋等奏勋戚大臣自  祖宗定朝仪来比与文武品官事体不同宜如旧礼部覆奏命公侯驸马伯朝参如旧不许逸惰
　　○夜广西融县有星流自西南至西北长丈余大如箕
　　○甲午广东按察司佥事徐纮奏臣谨按宋史载杨太后赴海以殁今其故趾在新会县西南七十里夫宋社将迁天下莫能救太后以一妇人乃能以身徇国提二弱子信任二三大臣托孤寄命为宗社计卒与国俱存亡其功烈明著如此今世之匹夫匹妇有一节一行之懿者犹蒙朝廷嘉奖或录用子孙或表异门闾或为立庙致祭矧如太后者而可泯灭不祀乎先年按察司佥事陶鲁奏立大忠词以祀其臣信国公文天祥丞相陆秀夫太傅张世杰已蒙俞允近布政司右布政使刘大夏始议立庙于大忠祠之上以祀太后而事不果乞下所司秩之祀典从之
　　○乙未升南京通政司左参议韩鼎为通政司右通政提督沙河至德州河道
　　○丙申南京礼部尚书谢绶乞致仕  上曰卿典司邦礼历练老成宜勉修职务以副委任不允休致
　　○增设广东翁源县黄峒巡检司流官土官巡检各一员
　　○革周府义宁王安涘爵废平乐王安泛为庶人徙之凤阳初周惠王无嫡子庶长子安＜氵横＞封为世子安涘安泛以次受封惠王常不事事安＜氵横＞等竞为非度各置囹圄刑具招集无赖为私人击断亡讳而安泛尤甚后惠王以安＜氵横＞械系祥符民高＜王巳＞等责偿负钱戒之不从乃大怒安泛因而倾之遂奏请废安＜氵横＞安＜氵横＞亦持安泛不法事欲告之由是兄弟有郤惠王薨群小因恶安泛于安＜氵横＞乃属焦国秀者奏安泛尝攘诸庄田之入致惠王因岔得疾而薨并及其多杀无辜折取社稷坛瓦石以营私第数十事安泛亦用其党韵海计诬安＜氵横＞憾惠王尝巳废已进毒弑父又烝父妾宋金台与弟妇安定王张妃聊城王刘妃乱令人驰奏之而镇国将军子土□逢憾安泛击死乳母之子亦发其事俱下河南镇抚等官勘报会赦安＜氵横＞以疾卒妃杨氏无子庶子睦＜木审＞当嗣惠王阎宫人者因奏安＜氵横＞兄弟素不相能告案无验之罪欲以相倾今安＜氵横＞故睦＜木审＞幼孤乞悉赦安泛等不治命睦＜木审＞掌府事举行丧礼章下礼部覆奏许睦＜木审＞嗣事刑部以三人所奏多十恶大罪不可轻贯请俟惠王及世子举丧后案之诏可睦＜木审＞既嗣安涘安泛益横安＜氵横＞旧役卒多去睦＜木审＞投两王府两王又捕系大府军匠厨役各数百人强搒令服役又分遣其党欲据诸庄所一府嚣然安泛又令管家媪戴氏等胁取杨妃五千金安涘忿不得乃诬奏睦＜木审＞生母乃乐工刘善女且先幸懿王为安＜氵横＞所烝而生睦＜木审＞出不正不可以嗣乞推贤而长者掌府事冀己得代立杨妃亦上奏自辩复下河南验问未报有自宫者李聪先事赵府以罪亡入安＜氵横＞府用事及承奉王满杨铸至而逐之聪遂求事安泛专擿觖世子府短长伪言满铸诱杨妃出游因延至其第而挑之不徵诸县负钱自利安泛信之遂系主者书状又系治安＜氵横＞诸隶卒责偿所侵盗前后得财货以千计聪所得亦数百于是杨妃以安泛安涘侵凌日甚复奏请命官即讯  上命司礼监太监赵忠刑部侍郎何鉴往会镇巡三司按之安泛恐复诬奏安＜氵横＞进毒弑父满铸侵渔禄米与杨妃淫乱如聪所言有仪宾李九畴者尝有憾于世子又以负安泛钱欲为告安＜氵横＞罪而免偿乃走阙下质言安＜氵横＞弑父事觉自尽亦下忠鉴并治至是忠鉴奏言安泛安涘纵欲无厌媒蘖弑逆淫乱大恶以诬亲无父子兄弟请论如法戴氏等三人侵侮杨妃尝令乐妃殉＜氵横＞葬且轻出梱内以启人言亦宜有罪镇国将军同錣娶乐妇生安泛等三男而惠王为请名封例应改正余所连逮者几千人拟李聪绞李九畴及焦国秀三人韵海等二十九人刘深等六十一人俱充军长史赵文教授叚挺及满以下各论罪有差狱上诏安泛削爵降为庶人迁之凤阳守陵安涘令革爵间住杨氏革冠服戴氏等杖八十韵归宗安汛等令改正李聪依律处决焦国秀等三人杖一百韵海等二十九人杖八十俱并家属发边卫充军李九畴杖一百革职为民余从所拟仍敕周府封丘等王及忠鉴等令如敕行之
　　○夜月犯垒壁阵东第三星丁酉遣户部右侍郎王继祭太仓神
　　○遣顺天府官祭宋丞相文天祥
　　○工部覆南京吏部尚书等官秦民悦等所奏谓南京龙江关瓦屑坝二抽分竹木局旧例月给抽分内官茶果钞三十贯其后内官掊取数十百倍乞止令折收银三十两此外有横取害人者坐以赃罪荆州芜湖龙江三抽分厂岁抽分物料俱以供修补漕船及光禄寺成造器皿之用其言内臣千预抽分渔利害人请如所奏行南京工部查处  上是之命抽分仍照旧例行
　　○夜南京见老人星见于丙位
　　○戊戌赐武进伯朱洁妻黄氏祭葬如例
　　○己亥命铨注惠安伯张伟于左军都督府襄城伯李鄌于右军都督府宁晋伯刘福于后军都督府伟掌印管事鄌福各佐贰管事
　　○云南木密所等处盗贼起一岁至六十余发杀官夺印流毒人民守臣以闻兵覆奏请调兵征剿  上从之敕镇巡等官用心督兵剿捕务令尽绝
　　○升大同前卫指挥佥事杨彪为署都指挥佥事充大同东路左参将分守天城阳和等处
　　○工部覆南京吏部尚书秦民悦等所言稽考工作及公派物料今后南京内府常行工作令住坐匠役与班匠相兼用工果有重大之役请令内官监会同科道官计定物料行取应用不许续行科派为侵渔之计违者许科道紏举又内府各监局修造物料俱由本部转行南京工部坐派不得用各监局印信揭帖径从南京守备内臣移文南京工部取办今仍请行南京工部凡前项俓行徵派未角□羊者俱各停止从之
　　○辛丑兵科给事中蔚春言近日地震雨雹天戒照然且虏寇在边事尤可虑乞敕兵部尚书马文升用心筹画勿为牵制其户部会计粮饷正东方今当务之急而尚书佀钟卧病不出侍郎李孟旸衰惫已甚乞别选贤能以充其任  上是之而命钟等置勿论　○癸卯时刑部侍郎陈道等奉命选军而腾骧四卫一所勇士军人俱不在选数兵部请除御马监马房两班并外马房养马及上直军士外其余空闲之数并拣选操练以备紧急调用不从
　　○命万全都司都指挥佥事张广之子诏代原职龙门卫指挥佥事
　　○命湖广都司都指挥佥事陈麟之子良辅袭原职清浪卫指挥使
　　○甲辰  宪宗纯皇帝忌辰  上祭  奉先殿遣驸马都尉黄镛祭  茂陵
　　○河南光州地震有声
　　○丙午遣官祭太岁风云雷雨岳镇海渎山川等神
　　○遣官祭旗纛之神
</div>
    <div class="pagination">
<a href="明实录孝宗实录_page91.html">上一页</a><span>...</span><a href="明实录孝宗实录_page87.html">87</a><a href="明实录孝宗实录_page88.html">88</a><a href="明实录孝宗实录_page89.html">89</a><a href="明实录孝宗实录_page90.html">90</a><a href="明实录孝宗实录_page91.html">91</a><span class="current-page">92</span><a href="明实录孝宗实录_page93.html">93</a><a href="明实录孝宗实录_page94.html">94</a><a href="明实录孝宗实录_page95.html">95</a><a href="明实录孝宗实录_page96.html">96</a><a href="明实录孝宗实录_page97.html">97</a><span>...</span><a href="明实录孝宗实录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
