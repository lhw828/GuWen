<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 303 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 303 页/共 502 页
  </h1>
  <div class="content">
   ○又谕、前因安徽待饷孔殷。叠经谕令山西、陕西、各巡抚。按月筹解。兹据福济等奏、现在进剿桐城。正当吃紧。各省拨款解到迟延。情形甚为窘迫。自应亟筹协济。著王庆云、谭廷襄、于接奉此旨后。无论何款。先行筹拨银各数万两。派员解赴庐州粮台。务于年内解到。以资接济。此后并著陆续拨解。以应急需。将此由六百里各谕令知之。　　

○以云南东西两路剿匪出力。赏参将福兆、福申、同知孔昭鈖、花翎。守备刘沛然等、蓝翎。并各加衔升补有差。　　

○以剿捕甘肃番匪出力。予西甯办事大臣东纯、优叙。赏布政使常绩、按察使明绪、参将索焕章、游击莫德哩、都司闵相儒、吴元诚、同知张作霖等、花翎。千总张荣等、蓝翎。余加衔升叙有差。　　

○以川楚防堵出力。赏把总丁文元等、蓝翎。余升补有差。　　

○以四川巴县办团出力。予千总马垂昌等、加衔升叙有差。　　

○予安徽桐城阵亡外委杨正红、祭葬世职。　　

○展缓甘肃皋兰、靖远、静甯、甯夏、甯朔、平罗、碾伯、泾、崇信、镇原、西甯、河、狄道、隆德、甯、武威、灵、灵台、十八州县并沙泥州判所属、被水被雹被旱灾区新旧额赋。　　

○丁丑。上旨南郊斋宫斋宿。　　

○谕内阁、何桂清奏、甯国官军续获大胜、埽平逆垒一摺。逆匪纠聚党与。来援甯国先经官军七次大捷。斩馘数千。仍复分踞险隘。结垒困守。十一月初一日。邓绍良亲督副将萧知音、游击叶凤高等、分攻夏家渡左右。歼贼四百余名。夺垒六座。知府仲孙懋等、攻入团山贼垒。正在鏖战。邓绍良复从夏家渡绕至。纵火轰烧。贼众溃窜。官军转战而东。复破逆垒二座。斩获首级二百七十三颗。生捦三十七名。是日夜闲。全军进攻七里冈贼巢。先破其山前两垒。遂分两路冲杀上山。该逆纷纷败窜。其自城内出援之贼。复经分兵截回。全军直偪山南。贼势不支。弃垒逃逸。被杀无算。官军追出双柑埠二十余里。沿途复俘斩一千六百余名。余贼皆向南陵青弋江而遁。贼垒十六座。悉数踏平。经此次痛加剿洗。贼援已绝。甯国逆匪。势成孤立。各营将士。同心戮力。甚属可嘉。著邓绍良、乘此声威。妥为激励。迅将郡城克复。以杜上游逆匪窥伺之计。毋再迟延。　　

○云贵总督恒春、奏覆黔省情形。并设法振作。以期转移旧习。得旨。奏覆之词。率皆搪塞。以数纸示谕。照例张贴。不过地方官奉行故事。惟汝督抚等随时稽察。力求振作。懔之。　　

○戊寅。冬至。祀天于圜丘。上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○谕军机大臣等、贵州地方年来匪徒充斥。皆因守土各官。不能洁己爱民。以致酿成事端。重烦兵力。上年铜仁、松桃、失守。经湖南官兵越境克复。旋又被匪围攻。滋据骆秉章奏、楚军赴黔攻克三元屯、三角庄等处匪巢。铜仁府县属境。渐就肃清。所有□□穴□又□捕余匪。及一切善后事宜。非邻省所能代办。著蒋霨远、迅即遴委廉明府县。饬令克期赴任。以资治理。不得以庸劣之员。滥竽充数。将此由五百里谕令知之。　　

○以叠次援剿邻省贼匪出力。赏湖南灾抚骆秉章、花翎。　　

○以楚军赴援江西。克复袁州、分宜、府县二城。赏道员刘长佑、按察使衔。并加伊父母三品封典。知府萧启江、道衔。并加伊父母四品封典。千总崔大光等、花翎。并各升补有差。予阵亡府经历陈钧和、千总李光祝、余谋忠、祭葬世职。兵丁任开元等、赏恤如例。　　

○以楚军援剿贵州铜仁贼匪出力。赏道员翟诰、按察使衔。总兵官文安、都司田宗蕃、吉隆阿等、花翎。千总周洪印等监翎。余升补有差。　　

○己卯。上诣寿康宫前殿行礼。　　

○谕内阁、礼部等衙门奏、遵议文昌帝君升入中祀典礼、开单呈览一摺。文昌帝君升入中祀。前期一日。著遣亲郡王行告祭礼。春秋二祭。俱著卜吉举行。二月初三日圣诞即照关帝圣诞点香礼节。并毋庸禁止屠宰。一切礼仪、祭品、乐章、祝文。均著照所议备办。应行酌改工程。及豫备各项。著工部于明年春祭前赶紧办齐。以昭诚敬。　　

○又谕、英桂奏、官军攻剿襄樊匪徒。连获大胜。克复邓州等语。襄樊匪徒。经楚军击败后。窜至河南新野县。连陷邓州。经英桂饬令总兵庆德、邱联恩、候补道周煦徵、先后督兵前往剿办。本月初七日。邱联恩等、由邓州之七里河前进。贼队突至。我军并力迎敌。连开大炮。毙贼百余名。立将土城克复。初八日。邱联恩等、亲督兵勇进攻。贼众夺围而出。邱联恩、何怀珍、分路截剿。追抵刁河。经豫伏河口员弁。率领练众、杀毙贼首。及余匪数十名。生捦贼首贼目七名。当将州城克复。办理尚为得手。著即严饬邱联恩等、会同湖北、陕西、各军。乘胜进攻新野等处贼匪。尽歼丑类。毋留余孽。　　

○又谕、英桂奏、大兵进剿捻匪、攻破雉河老巢、乘胜追杀、直抵临涣集一摺。捻首张乐行等、窜集花沟集宫吉寺贼巢。经我军于九月三十日攻毁。歼毙红衣贼目数名。匪党一千余名。败匪仍屯踞雉河集等处。穆腾阿、崇安等、于十一月初一日。督率马队。分翼抄扑过河。佐领绰克图达赖、直前冲突。崇安、朱连泰等、步队继进。该匪不支。分股逃窜。共计斩杀落河淹毙首夥贼匪二千余名。立将雉河贼巢。全行焚毁。一路追杀。直至临涣集。歼贼后队五百余名。该匪过会河桥。我军赶杀三百余名。落河淹毙无数。此次剿捻。破贼老巢。追杀二百余里。亟应乘势进剿。现在郑魁士、即日带兵前来。著英桂会同该总兵、督饬各军。迅将庙集麕聚匪党。全行殄灭。毋再玩延。　　

○谕军机大臣等、英桂奏、捻匪大股。与官兵抗拒。须马队冲击。请将关保所带马队。暂留豫省。帮同穆腾阿等马队进剿。并请饬催郝光甲、迅来蒙城等语。英桂与福济、剿办皖豫捻匪。自应察看何路紧要。和衷商搉。调兵策应。乃关保所带马队。前据福济奏调蒙城。本日复据英桂奏留豫省。几致靡所适从。蒙怀一带。福济则奏称。捻势日张。而英桂则谓该处情形。并不吃重。亦复各执一词。以致剿办机宜。漫无把握。迨至有误事机。亦复互相诿过。现已派郑魁士、会同英桂剿办捻匪。三省官兵。均归节制。皖豫剿匪事宜。责有攸归。福济既远在桐城。毋庸处处过为遥制。郑魁士接奉前旨。谅已驰至蒙怀一带。务与英桂悉心商酌。关保所带马队。是否应赴蒙城。抑仍须留于豫省。穆腾阿所带察哈尔马队六百名。应否仍遵前旨。驰赴桐城。均著郑魁士、会同英桂、体察缓急情形。斟酌调派。至英桂所参郝光甲、始终株守怀远一节。并著郑魁士到后。会同英桂查明办理。英桂现又株守亳州。不赶紧前进。诸军之优劣。何以知之。到处必得旨催汝。何厚颜若是耶。至前请拨山陕两省银各十万两。经部议以山陕拨款过多。于山东应解京饷项下、划拨银十万两解豫。此系有著之款。并未据崇恩覆奏。英桂何以知其不能筹解。仍请由山陕改拨。殊不可解。本日已谕崇恩筹款陆续拨解矣。至河南协济皖省米麦折价银两兵糈攸关即应赶紧筹措。若俟明年上忙开徵。岂复济急之道。著英桂克日筹款解赴庐州。毋许藉词推诿。于邻省缓急。漠不关心。将此由六百里各谕令知之。　　

○以湖北谷城县城被匪窜扰。革参将富康等职。留营效力。　　

○庚辰。上临故大学士文庆第赐奠。　　

○谕军机大臣等、王懿德等奏、闽师援剿建昌失利。署副将陈上国等、力战阵亡。张从龙、琳润等、现在飞鸢、杉关、扼守各情。此项闽兵赴援建昌。节次攻剿获胜。兹因该逆句结抚州宜黄股匪。内外夹攻。致遭挫败。杉关、飞鸢等处。为江闽交界要区。王懿德以闽兵新败。暂令该副将等、固守边防。俟江西拨兵来援。再行会合进剿。现在将军福兴、已带兵一千名。由浙江前赴江西不日当可到省。该将军或即带兵前赴建昌。与张从龙等、两路夹攻。著曾国藩、文俊、与福兴、妥商办理。福兴未到以前。如江西省另有兵勇可分。亦著该侍郎等、迅速调派应援。毋令匪势更增猖獗。至闽省近因顺昌等处匪徒滋扰。内患未消。王懿德等务饬张从龙、琳润、力扼要冲。勿令匪踪阑入。以致句结为患。俟曾国藩、文俊、派兵到日。即令副将等、夹攻兜剿。以战为防。是为至要。将此由六百里各谕令知之。　　

○湖广总督官文等奏、近在汉阳上游。设立修艌船厂。以资防剿。得旨。就近办理。甚属妥协。　　

○辛巳。谕内阁、大学士文庆溘逝。业经降旨优加赐恤。昨日朕亲临赐奠。见其遗孤幼稚。亲支人丁稀少。殊深怆感。因思文庆人品醇正。奉职勤能。宣力有年。靖共夙夜。著加恩入祀贤良祠。伊子监生善联、俟及岁时。由该旗带领引见。伊弟已革都司文玉、现在遣戍。著即释回。以示朕眷念荩臣。推恩优渥至意。　　

○谕军机大臣等、＜口英＞夷在广东滋事。前经叶名琛奏到。已谕知沿海各督抚、密为防范。并恐其赴各海口申诉广东构衅情事。亦谕令据理折服。兹据怡良、赵德辙奏、＜口英＞夷领事、赴苏松太道投递照会。仍系从前故智。既不可示以怯弱。长其骄志。亦不可绝之已甚。致激事端。夷人惟利是图。重在贸易。怡良熟悉夷情。当饬该道等、谕以从前万年和约。原为永息兵端。今忽以细故称兵。一经入奏。必致查办。无论曲在何人。所有通商各口。不得不暂停贸易。恐于尔等未便。是以未敢入奏。至该夷与上海并无嫌怨。仍宜安静通商。方为正理。如此明白晓谕。或可杜其哓渎干求。至叶名琛办理夷务已久。于一切驾驭之方。当不至毫无把握。该夷若悔祸求和。谅必仍事羁縻。不使决裂。但不可先行迁就。致启要求。前据叶名琛奏、咪口□佛各夷。均知该夷理曲。不肯相助。兹怡良等奏、探报内有＜口英＞咪二夷、均踞炮台之语。恐即＜口英＞夷造言耸听。冀饰其独启衅端之罪。该督等勿为所惑。又另片会同何桂清奏、火轮船入江。请暂行停缓等语。此时冬令水落。船行既多不便。又因粤东滋事。夷匠难招。著准其暂行停缓。俟明年春涨。足资浮送。察看夷情安帖。即可催令入江。不必俟粤事全定。始行办理。将此由五百里各密谕知之。　　

○两江总督怡良等奏、招商授买米石。经过各关。请循案税。并酌免抽厘。从之。　　

○壬午。上幸瀛台。　　

○谕内阁、京师自入冬以来。仅得微雪一次。农田待泽孔殷。朕心实深寅盼。允宜虔申祈祷。以迓祥霙。著遴选光明殿道众。在大高殿设坛虔祷。于十二月初三日开坛。　　

○又谕、胡林翼奏、官军克复武昌省城、由八百里驰奏一摺。逆贼占踞武昌。官军进攻。叠获大胜。故林翼复添筑营垒。四面攻围。贼势日蹙。于十月十五等日。该逆叠次奔突。均被官军击败。二十六日。总兵杨载福、督率水师进攻武昌鲇鱼套、汉阳南岸觜贼营。参将王明山等、均奋勇血战。贼不能支。被焚战舰五十余只。十一月初五日。至十五日。贼众屡次出城决战。均经胡林翼击退。毙贼一千余人。胡林翼遂与官文约期水陆大举。二十二日。杨载福亲督水师十三营。分上下游夹击。将拦江铁锁斫毁零星贼船。悉数焚烧。贼众计穷。遂洞开各门。分七股来扑。官军分投迎剿。鏖战三时。士气益奋。逆贼大败狂奔。官军乘胜入城纵横剿击。共毙贼一万余人。生捦伪检点古又新等五十四人、先锋党与八百余人、正法生降四千余人。当将武昌省城克复。其逸出之贼。复被兵勇歼斩无遗。溺死者复不计其数。此股逆贼。负嵎日久。经胡林翼激励将士前后数十战。无不克捷。遂将该城克复。逆众被歼净尽。办理极为得手。自应立沛恩施。以昭懋赏。在事员弁兵勇。著胡林翼查明保奏。　　

○谕军机大臣等、据胡林翼驰奏、克复武昌省城。摺内所叙。有武汉同日克复之语。谅官文当已奏报在途。如果南北两岸。均已肃清。所有水陆各营。自应分拨进剿。即已克之两城。亦应留兵防守。胡林翼现拟派兵直下武昌县、及大冶、兴国等处。并力剿蕲黄。以期肃清全境。当此声威甚盛。谅此等零星窜踞之贼。不难克日埽荡。从此建瓴东下。江西、安徽、两省。均关长江大局。究应先从何处进剿。近日江西抚建两府、官兵连挫。湖南兵勇。虽已克复袁州。而崇通一带。终未一律埽除。今又闻义甯窜匪、屯踞兴国。是江西待援情形。实为吃重。著官文、胡林翼、迅速会商。即将如何分拨。如何酌留之处。妥筹具奏。所有善后安抚事宜。并著该督抚、悉心酌办。将此由六百里加紧各谕令知之。　　

○以克复湖北省城。实授胡林翼巡抚。并赏头品顶带。赏总兵官杨载福、提督衔。参领富新、副都统衔。参将王明山、游击周清元、陈金鳌、巴图鲁名号。同知邢高魁、都司李续焘、花翎。训导蒋泽澐等、蓝翎道员李续宾等、升补有差。予阵亡千总罗春和、把总曾谋绩、彭兴、外委刘致祥、许镜清、祭葬加等。世职如例。　　

○癸未。谕内阁、前因福建已革通判朱璐、遣抱告来京。以该省上司滥保冒销等情。在都察院具控。当交将军有凤学政李联琇会同审讯。业经讯明该员所控各款毫无实据。系挟上司参奏之嫌。捏词诬告。拟将朱璐发往新疆。已降旨准行。兹据步军统领衙门奏、该革员复遣子朱德泮、列款赴该衙门控告督抚。实属刁健。此风断不可长。参员讦告上司。照例立案不行。朱璐、仍著发往新疆效力赎罪。即行起解。毋许逗遛。　　

○又谕、昨据胡林翼奏、官军于十一月二十二日克复武昌省城。本日复据官文由八百里驰奏、水陆攻剿、先克汉阳杀贼无遗、同日克复武昌一摺。汉阳贼匪。凭城固守。我军于十一月十九、二十等日、连战皆胜。二十二日。官文亲率员弁。由五里墩进攻。外江水师、由沌口下驶沙口。炮船亦驶上会剿。李孟群等、分攻西南北三路城外贼卡。巴扬阿等、马队继进。颜朝斌等兵勇、与邓清等炮船。均各四面环击。该逆出数千人于东门外。与大江水师对敌。各贼卡亦开炮如雨。兵勇数伏数起。直越贼濠。立破卡墙数重。卡内贼匪剿杀净尽。李孟群分队抢上龟山。王国才、杨昌泗等、攻西门桥、报国庵、及南门一带墙栅。该逆四面受敌。惊惶无措。我军一拥而入。杀贼二千余名。平毁土墙。直偪城下。当于申刻将汉阳城池克复。入城后。与贼巷战。毙其黄冠黄衣贼数十名。夥贼二千余名。生捦伪将军等五百余名。逸出之贼。复击毙三千余名。堕江溺毙者千余名。贼□舟穴

□又□十余只。全行覆没。武昌省城。亦于是日亥刻。经胡林翼等、督兵攻复。逆匪踞守武汉。几及两年。此次同日克复坚城。逆贼鲜有漏网。所有在事出力员弁兵勇。著官文、会同胡林翼、核实保奏。候朕施恩。　　

○又谕孝顺、蒋霨远奏、叠次剿贼获胜、并克复都匀府城一摺。贵州自都匀失陷后。提督孝顺、并参将巴扬阿、分路攻剿。节次获胜。十月初六等日。守备宋朝荣等、毙匪数十名。城中叠次出贼抗拒。经孝顺、巴扬阿、分队攻击。先后各毙贼数十名。枪毙贼首二名。割获首级甚多。二十五日。兵练将南门外贼营攻破。是夜由西北门攻进。复毙匪数百名。内有贼首多名。生捦七十名。府城当即克复。二十七日。复□□穴□又□剿贼匪。均有斩获。其窜往凯口平浪。及攻扑麻哈州之贼。亦经官军练勇。叠次击退。歼毙无数。仍著李顺等、督饬将弁。分路攻剿。将失陷各城。次第克复。毋再迟延。　　

○谕军机大臣等、孝顺、蒋霨远奏、克复都匀府城、请饬催靖永兵进剿一摺。前曾谕令骆秉章、酌拨湖南靖永一带官兵练勇。由靖州赴援黎平。嗣据该抚核奏。已调浏阳东界之丁际可、所带靖勇四百余名。赴靖防剿。惟该州兵力单弱。未能越境等语。自系实在情形。现在黔省都匀贼匪。虽已退聚八寨。而麻哈匪党。尚在附近滋扰。黎平僻处东南。距贵州省城。道里窎远。孝顺等、鞭长莫及。骆秉章向来办事。不分畛域。所派镇筸兵勇。业在铜仁屡获胜仗。靖州与黎平接壤。有无兵勇、堪以酌调赴援之处。仍著酌量情形。奏明办理。将此由五百里谕令知之。　　

○又谕、昨据胡林翼奏、水陆大举。克复武昌省城。当谕令该大臣等、妥筹进剿。本日复据官文驰奏、同日克复汉阳。贼匪斩杀无遗。览奏实深嘉悦。已降旨加恩。并令将出力各员保奏矣。我军克复武汉。已踞长江上游。惟安徽、江西、两省贼势未衰。崇通一带。亦未一律肃清。该大臣等、固当乘此锐气。建瓴东下。惟须将本境余匪。殄除净尽。然后分路下击。方不致有内顾之虞。江面必须有水师扼截。以遏贼船往来。道士洑、素称险要。但今昔情形不同。该处现在能否驻劄水军。或此外另有险要堪以扼守。陆路则崇通一带。匪踪出没。亦应留兵防剿。水陆两军。位置妥协。则水师据大江之险。陆军遏数省之冲。该匪自无从窜越纷扰。而两城兵燹之余。抚绥不易。务须慎选良吏。安辑民人。使不致流而为匪。则贼势日孤。军声益壮。谅该督抚必能见及此也。现拟先由何路进兵。是否胡林翼督兵在前。官文在后路接应。著即妥筹具奏。所请拨山陕等省饷银。已降旨交户部速议具奏矣。将此由六百里加紧各谕令知之。　　

○以克复湖北省城。并汉阳府城。赏湖广总督官文、花翎。下部议叙。　　

○以克复贵州都匀府城。赏守备李腾蛟、花翎。武举罗汝翼等、蓝翎。都司燕升云等、升补有差。复已革都司刘庆云职。　　

○抚恤朝鲜国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。十二月。甲申朔。上诣大高殿行礼。
  </div>
  <div class="pagination">
   <a href="清实录咸丰朝实录_page302.html">
    上一页
   </a>
   <span>
    ...
   </span>
   <a href="清实录咸丰朝实录_page298.html">
    298
   </a>
   <a href="清实录咸丰朝实录_page299.html">
    299
   </a>
   <a href="清实录咸丰朝实录_page300.html">
    300
   </a>
   <a href="清实录咸丰朝实录_page301.html">
    301
   </a>
   <a href="清实录咸丰朝实录_page302.html">
    302
   </a>
   <span class="current-page">
    303
   </span>
   <a href="清实录咸丰朝实录_page304.html">
    304
   </a>
   <a href="清实录咸丰朝实录_page305.html">
    305
   </a>
   <a href="清实录咸丰朝实录_page306.html">
    306
   </a>
   <a href="清实录咸丰朝实录_page307.html">
    307
   </a>
   <a href="清实录咸丰朝实录_page308.html">
    308
   </a>
   <span>
    ...
   </span>
   <a href="清实录咸丰朝实录_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
