<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 369 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 369 页/共 505 页
  </h1>
  <div class="content">
   ○又谕、棍噶扎勒参奏、进剿叛民获胜。派员开导。请饬拨弓箭各摺片。叛民窜扰土尔扈特游牧地方。经棍噶扎勒参会同蒙兵。于六月十五日进剿。杀贼七十余名。与锡纶前奏大略相同。该匪现在败退回巢。棍噶扎勒参以兵力尚单。未能进取。现拟添调厄鲁特官兵二百名。一面派员前往开导。著福济、文硕、锡纶、传知该呼图克图。先行扼要堵守。一遇该匪出巢。即著迎头截击。毋任纷窜。俟厄鲁特官兵调到。仍当相机进剿。迅埽逆氛。该呼图克图需用弓箭。前据锡纶奏称、已先后拨给弓二百张。箭五千枝。如再有需用之处。著福济、锦丕勒多尔济、文硕、锡纶、酌量拨给。绥远城前次截留火箭三百枝。据棍噶扎勒参奏称、已接该将军咨文。业经起运。久未解到。著定安饬令委员迅速解往。毋稍迟延。棍噶扎勒参另摺奏、土尔扈特郡王巴图、捐助马匹。随同剿贼出力。已谕令理藩院议给奖叙。又奏索伦等营官兵出力。所有总管图瓦强阿等。业照所请给奖。其在塔城剿贼出力官兵。俟军务告蒇。即由福济等酌保。著该将军等一并传知该呼图克图。将此由五百里各谕令知之。　　

○补铸安徽宣州卫守备印信。从署巡抚吴坤修请也。　　

○以直隶新城捐筑堤工。予知县吴光鼎等加级衔有差。　　

○以布伦托海进剿叛民获胜。赏总管图瓦强阿、佐领迪布希、巴图鲁名号。委领催额勒和里等蓝翎。余升叙有差。　　

○缓徵陕西蒲城县被旱地方本年上忙钱粮。　　

○乙未。仁宗睿皇帝忌辰。遣官祭昌陵。上诣寿皇殿行礼。　　

○谕内阁、奕榕奏、查明牧厂准领地亩。有碍牧放。请仍照例封禁。并将牧长革职讯办一摺。大凌河西牧厂。以老河身为界。前因旗人胡拉布等呈请领恳三河套旧河底地二千八百余亩。经盛京户部核准升科。现据奕榕覆行查勘。该处开恳地亩。日久恐侵厂地。实于牧政大有关碍。自应仍行封禁。著户部查明。将该旗人等领地升科之案。即行注销。所垦之地。一律平毁。并著该将军府尹饬令旗民地方官。照例将马厂界限。挑穵濠沟。重整封堆。自旧河底以西。不准再行领垦。以重牧政而杜奸萌。牧长卓金、当承垦时。派往查勘。据称不碍牧马。此次覆查出结。又复独执一词。意存回护。显有营私情弊。著即革职。严行讯办。　　

○丙申。谕军机大臣等、李宗羲奏、筹商河防。并添募晋勇情形一摺。前因回匪窜扰河西。谕令李宗义分饬在事将士加意严防。兹据该抚奏称、陈湜所部。均已遣撤。业经郑敦谨抽派南镇官兵。并留精锐等营。及水师十一营。分路驻扎。所有河防。分为下段中段上段。令李庆翱等商酌办理。其上年所筑沿河石垒。并饬地方文武一律修补。所奏各情。尚属周妥。惟陕省北境。与晋省处处相通。防守自难松劲。中段兴临等处。河面较宽。而南路吉州之龙王辿。河津之禹门渡。每冬冰桥早结。堵御尤难。即著该抚饬令李庆翱严檄阎文忠等、赶募晋勇四千名。于八月内成军。并调河东练勇二百名。统交该臬司。在吉乡河津之闲。分段扼扎。以固南路。现在贼窜鄂尔多斯旗境。距陕之府谷神木等邑不远。晋省北路。如河曲沔阳渡等处。尤应严防。如需添调兵勇。亦必豫为筹及。毋致临时周章。晋省人多怯懦。所募勇丁四千。是否得力。营兵于额饷外日加银八分。以示体恤。原无不可。惟须汰弱留强。一兵得一兵之用。斯为饷不虚糜。该抚其督饬李庆翱实力奉行。毋负委任。归绥一带。仍当与定安等随时筹防。并知照张曜、宋庆各军。与该处防剿等营。互相联络。俾壮声援。再兵之强弱。转移在将。该省现在有无得力将弁。亦当随时留意察看。用资调遣。将此由五百里谕令知之。　　

○山西巡抚李宗羲奏、回匪侵入蒙境。官军截击获胜。得旨、著即知照宋庆。督饬蒋东才等实力进剿。毋任逆贼东趋。　　

○丁酉。谕军机大臣等、都兴阿等奏、奉天拏获贼匪。请仍照军务省分。援照成案办理一摺。据称奉天地方。股匪横行。虽经官兵节次剿除。而贼匪尚未净绝。所有该省拏获马贼及土匪扰害乡里、勒索赀财、降勇聚众滋事者。于讯明后。仍请照军务省分。援照成案。就地正法。并请饬吉林黑龙江将军一体遵办等语。匪徒扰害闾阎。最堪痛恨。奉天根本重地。尤应除莠以安善良。嗣后奉天拏获贼匪。即著照都兴阿等所请。从严惩办。如遇有临时拒捕者。即行格杀勿论。惟该匪此拏彼窜。是其惯技。吉林黑龙江地方。岂容此等匪徒肆行扰害。著富明阿、德英、按照奉天所办章程。一律办理。如日后该三省盗风稍息。再由该将军等随时奏明。以复旧章。将此各谕令知之。　　

○又谕、都兴阿等奏、奉省演练马兵。应添药铅。请饬工部办理一摺。盛京马队练兵八百名。逐日常川操演。应需火药铅丸甚多。势难由该旗佐永远垫办。著奕庆按月如数给发。其火药一项。并著按照前备剿捕贼匪加工做法。核实制造。俾资应用。将此谕令知之。　　

○又谕、李鸿章奏、遵筹遣撤鼎军。大致就绪一摺。潘鼎新一军。前在山东韩庄地方抢掠。随赴江苏宿迁。经丁宝桢、马新贻、先后拨给饷银。妥为遣散。现将首先抢掠之勇目鲁万漋等正法。各营勇丁。咸知畏慑。吴长庆等已知会各路营卡并沿途州县。递为护送回籍。是此事已办有端绪。惟该勇丁虽因缺饷滋事。而营哨官之平日不能约束。已可概见。若不从严参办。何以申明军律。且何以服韩庄各铺户之心。即著李鸿章饬令潘鼎新于安置事竣后。查明严行参办。不可稍涉徇庇。另摺奏、彭玉麟回籍情形。该侍郎感激知遇。力疾自浙苏上泝岳州。逐营查验。亲为勉励。实能不负委任。现在病体未愈。自应准其就近回籍调理。惟长江水师。系该侍郎等经营创立。著李鸿章传谕彭玉麟。于病体略痊。仍遵前旨。驰赴江皖。择地驻扎。以资控制。将此由五百里谕令知之。　　

○又谕、英桂、卞宝第奏、缉拏游勇土匪情形。请从严惩办一摺。福建兴漳泉三府属地方。民情强悍。抢案频仍。延建邵等府。每逢茶市。即有本省汀州及广东江西客民数万人。前来佣工。于市罢后。匿居山厂。伺隙抢劫。甚至纠众肆掳。本年五月闲。建阳县地面。拏获会匪张淙保等。据供听从江西客匪吴三保结众拜盟。名胜人会。订期焚抢黄阬。再攻崇安。并续获会匪范运发等。一并讯明正法。该省匪徒充斥。兼有各路散勇流入。难保不句结为患。自应从严惩办。以杜乱萌。著英桂、卞宝第、督饬各该地方文武认真查缉。并于拏获匪犯后。即行就地正法。用昭炯戒。俟盗风稍息。再行奏明办理。其在逃之匪首吴三保。已据该督抚咨会江西缉拏著刘坤一饬属将该匪严拏务获惩办。毋任漏网。将此各谕令知之。　　

○以缉捕不力。摘中城副指挥姬瑞麟顶带。　　

○己亥。谕军机大臣等、定安、桂成奏、豫军截剿窜匪获胜详细情形一摺回匪窜扰盐海子一带。经提督蒋东才等追剿。毙贼甚多。据获贼供称、贼首穆寿马老、均已阵毙。惟李五举及余匪均向西南逃窜。现在复有回匪窜至乌绅旗境打虎旗一带。蒋东才已带所部探剿。宋庆又派三营前往会剿。著即饬令迅速前进。务将窜扰该处之贼。痛加剿洗。悉数歼除。并咨令杜嘎尔督饬达尔济等。各率所部。联络宋庆、张曜两军。确探贼踪。迅速兜击。毋任分股东趋。河西贼股不一。常在磴口等处掠粮。金顺前由达拉特旗进发。现在行抵何处。近日剿办情形若何。著懔遵叠次谕旨。会同张曜等军。分投截剿。妥筹策应。归绥沿河一带。定安等仍当督饬各军加意严防。毋稍大意。宋庆派员剿贼。颇知缓急。此次在盐海子杀贼出力员弁。著准其择尤汇案保奏。将此由五百里各谕令知之。　　

○予江苏各属阵亡殉难绅民杨式金等暨妇女一千八百九十一名口分别旌恤如例。　　

大清穆宗继天开运受中居正保大定功圣智诚孝信敏恭宽毅皇帝实录卷之二百六十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。八月。庚子朔。上诣绥履殿问慈安皇太后安。平安室问慈禧皇太后安。至戊辰皆如之。　　

○谕军机大臣等、有人奏、官绅同恶相济。请旨饬查一摺。据称湖南湘乡县知县齐德五、与绅士罗会焜等、徵收钱漕。任意科敛。办理捐输。蒙混渔利。民闲词讼。罗会焜等得以干预。颠倒是非。该县齐德五惟言是听。以致局门贴有对联各等语。州县为亲民之官。钱漕词讼。该知县均应亲为经理。绅士何得从中播弄。捐输虽由局绅办理。亦当随时稽察。何得任其侵渔。若如所奏。于吏治民风大有关系。即著刘昆按照摺内所参各情。彻底查明。据实具奏。毋得稍涉徇隐。原摺著钞给阅看。将此谕令之。　　

○又谕、德英等奏、俄人越境要求通商各情。请饬总理各国事务衙门按约办理一摺。黑龙江内地各处。向无外国通商处所。兹据奏称俄人轮船。由松花江上驶。抵呼兰河口停泊。要求通商。经该署将军等派员往阻。俄官嘎尔幅以批挞生科发给执照前来。不能将商船唤回。并请给文保护商人。在各处大开通商。该署将军等复查此次人船数目无多。亦未携有器械。现已由呼兰河口开船东下。请饬总理各国事务衙门照覆该国住京公使。严禁俄国官商滥行越境等语。俄人蓄谋甚谲。往往借通商为名。越界游历。刻下虽经折回。难保不挟众潜至。肆意要求。德英等仍当密饬防卡官弁。如再遇俄人入境。即按照条约。设法拦阻。毋任其乘隙阑入。并一面严禁军民私相贸易。以弭衅端。本日已谕知总理各国事务衙门。知照该国住京公使按约办理矣。将此由五百里各谕令知之。　　

○追予江苏各属阵亡殉难官绅杨文钰等暨士民妇女一千七百八十六员名口分别旌恤如例。　　

○辛丑。调盛京刑部侍郎志和为礼部右侍郎。盛京兵部侍郎瑞联为刑部侍郎。礼部右侍郎绵宜为盛京兵部侍郎。　　

○以四川大邑县续捐津贴银两。永广学额一名。　　

○追予江西泰和阵亡殉难举人袁炳勋等绅民妇女三百五名口分别旌恤如例。并予建祠。　　

○壬寅。谕内阁、丁宝桢奏、运盐滞销有因。请将州县应得处分恳恩宽免一摺。河南归德卫辉两府所属之商邱考城等州县。系东省两运行盐之地。近年以来。地方被匪滋扰。闾阎生计维艰。行销尚未甚畅。且因产盐短绌。运费倍增。以致未领之引。核计分数在四分以上。尚属滞销有因。所有商邱等九州县应得处分。著照所请。准其宽免。至该抚所请筹添运本之处。并著斟酌办理。　　

○谕军机大臣等、穆图善奏、甘凉肃三属军粮。不能移作出关兵食。并请饬袁保恒拨解西征半饷各摺片。前因饬催成禄出关。谕令左宗棠、穆图善、将接济军食安设粮台各节。妥筹办理。兹据穆图善奏称、肃州初复。弹压抚绥。各营势难遽撤。需用刍粮。向均就地筹办。连年输助。民力实已难支。至甘凉二府。民闲勉力输将。供西路现驻之军。已不敷用。若欲移作出关兵食。不过徒托空言。无裨实用。惟关外安西敦煌玉门三州县。向系产粮之区。文麟等军口粮。可由该三属供办等语。尚属实在情形。即著左宗棠、穆图善、饬令安西等州县设法妥办。陆续运解。不敷之项。仍著该督等随时接济。不得稍涉推诿。至粮台应设何处。省城相隔二千余里。势难臆断。文麟、景廉、成禄、同办关外之事。即可会合商办。择地设台。派员经理。庶免贻误。成禄现在行抵何处。著即克期出关。毋稍延缓。左宗棠所部十二营。已抵秦州。兵数日增。需粮更钜。非筹拨钜款。多方采买。不足分赡诸军。穆图善现派知府铁珊经理其事。著袁保恒遵照部议。迅将各省应协甘肃半饷。源源分拨。以济要需。不准稍有迟误。穆图善另片奏、请饬调温德勒克西、常星阿、来甘带队等语。已谕令德英传知该副都统。伤病一痊。即行前赴甘省。常星阿现已来京。所请调赴军营之处。著毋庸议。黑龙江马队。远道出征。必应妥筹接济。著俟行抵陕省。即由西征粮台筹拨饷银二万两。嗣后仍由该粮台按月筹解。以利师行。将此由六百里谕知左宗棠、穆图善、文麟、景廉、成禄、并传谕袁保恒知之。　　

○又谕、本日据穆图善奏、副都统温德勒克西、统率马队。素称得力。请饬赴甘省等语。该副都统伤病。此时能否就痊。著德英随时查验。一经痊愈。即饬温德勒克西、迅赴甘省穆图善军营。毋稍延缓。将此由四百里谕令知之。　　

○又谕、定安、桂成奏、官军进援定远营解围。请饬山西拨解协饷及皮衣银两各摺片。回匪围困阿拉善旗定远营。经张曜派令杨春祥等、与世禄、坤库善、马队各队援剿。立解重围。追至广宗寺。毙匪甚多。剿办甚为奋勉。所有在事出力员弁兵勇。著准其汇案请奖。张曜分兵赴援。调度有方。著定安等传旨嘉奖。现在贺兰山一带。有无余匪伏匿。仍著饬令各营实力摉捕。毋留余孽。甯灵东北一带。有无另股窜匪。金顺行抵何处。日来未见奏报。著即懔遵前旨。会同张曜等军。确探贼踪。分投截剿。并将近日战事贼情。随时据实具奏。其打虎旗一带贼匪。前经宋庆派令蒋东才等前往探剿。著定安等仍饬迅速进剿。毋任乘闲东窜。宋庆、张曜两军。正当剿匪吃紧之际。自可毋庸议撤。其饷项虽由河南拨解。山西亦有应协月饷。该两军在边外防剿。正以保卫晋疆。李宗羲当按月源源筹解。毋令缺乏。其需用皮衣银二万一千两。著照定安等所请。先由杀虎口税项内借款提用。即著李宗羲饬司赶紧如数筹拨。解交该关监督查收归款。将此由五百里各谕令知之。　　

○调正蓝旗汉军副都统安兴阿为镶蓝旗满洲副都统。以工部左侍郎恩承兼正蓝旗汉军副都统。内阁学士宝珣署镶红旗蒙古副都统。　　

○赏四川等省丁卯科乡试年老诸生蓝应椿等十人举人副榜有差。　　

○缓徵山东临邑、聊城、安邱、长山、济阳、乐陵、商河、阳谷、朝城、清平、十县被旱被雹地方新旧额赋暨杂课有差。　　

○癸卯。谕内阁、马新贻奏、江甯各属被水灾黎。先行设法安插抚恤等语。本年夏闲雨水过多。江潮漫溢。江甯府所属各县。被水成灾。闲有附近灾民。来省就食。马新贻业已督饬所属。择地安插。酌给米粮。即著饬令在事各员认真经理。并著派员分赴各处。实心履勘。速筹款项。量加抚恤。毋令流离失所。　　

○又谕、刘典奏、查明循声素著暨庸劣各员。据实举劾一摺。陕西候补知府孙毓林、杨光澍、准补乾州直隶州知州余庚阳、候补同知直隶州知州喻兆圭、准补孝义厅同知赵宜煊、准补蒲城县知县黄传绅等六员。据称均能实心任事。素著循声。即著送部引见。试用同知程璐、小有才能。不知检束。试用知县童绍祖、性情卑鄙。操守不洁。均著一并革职。以肃官方。　　

○谕军机大臣等、都兴阿等奏、覆勘边地。酌拟试办。并覆陈凤城边外情形各摺片。据称自凤凰门迤南。至旺清门北。查得已垦熟地九万六千余日。男妇十万余人。现拟由叆阳迤南。至凤凰门外一带地方。先行试办。惟叆江西岸一带。南北四百余里。与朝鲜仅一江之隔。该处地狭人稠。别无安插之地。拟照延煦等前与朝鲜委员所议。于沿江附近地方。酌留三五十里。画清界限。傥实格于形势。不能多留余地。惟有严禁准垦民人。不准过江一步。如有越界滋事者。即由朝鲜查拏。解交边门惩办。现已咨商朝鲜办理等语。游民私自开垦。积重难返。自应变通办理。以期绥辑地方。该将军等所奏。系为因时制宜起见。著礼部行知朝鲜国王。将商议各节迅速咨覆。以凭核办。都兴阿等、俟朝鲜覆文到日。即照所拟妥慎筹办。毋稍苟且。惟勘办展边。总应以距江稍远为界。如有游民于近江地方垦种。即当令其移进边内居住。不得稍涉迁就。以致漫无限制。至鹼厂旺清二门外。有应进贡物地方。即照所议。仍著都兴阿等详细查明。次第妥办。将此谕知礼部、并谕令都兴阿、额勒和布、恩锡知之。　　

○又谕、丁宝桢奏、太监在外招摇煽惑一摺。据德州知州赵新禀称、七月闲有安姓太监。乘坐太平船二只。声势炫赫。自称奉旨差遣织办龙衣。船上有日形三足乌旗一面。船旁有龙凤旗帜。带有男女多人。并有女乐。品竹调丝。两岸观者如堵。又称本月二十一日。系该太监生辰。中设龙衣。男女罗拜。该州正在访拏闲。船已扬帆南下。该抚已饬东昌济甯各府州饬属跟踪追捕等语。览奏深堪诧异。该太监擅自远出。并有种种不法情事。若不从严惩办。何以肃宫禁而儆效尤。著马新贻、张之万、丁日昌、丁宝桢、迅速派委干员。于所属地方。将六品蓝翎安姓太监。严密查拏。令随从人等指证确实。无庸审讯。即行就地正法。不准任其狡饰。如该太监闻风折回直境。即著曾国藩饬属一体严拏正法。傥有疏纵。惟该督抚等是问。其随从人等有迹近匪类者。并著严拏分别惩办。无庸再行请旨。将此由六百里各密谕知之。　　

○又谕、马新贻奏、酌调额设官兵。添给津贴。立营操演一摺。江苏额兵。自军兴以来。营伍久未整顿。现当军务肃清。亟应妥速筹办。该督现拟于额定之兵。酌挑精壮。再于额定之饷。酌加津贴。并将现办章程二条。分晰缕陈。所奏尚属妥协。即著马新贻督饬营汛等官。将新立各营。认真操练。实力举行。不得有名无实。其安徽江西两省。系该督兼辖省分。并著俟江苏办有成效后。即行咨商各该巡抚。妥议章程。奏明办理。将此谕令知之。　　

○又谕、曾璧光奏、官军攻克九阡等处。生捦首逆。都匀失守。分军进剿各一摺。逆匪占踞荔波县属之九阡等处。经粤军孔宪隆等进攻。以兵力单薄。曾璧光复添派卢振刚等会剿。将九阡等处逆巢攻克。逆首吴邦吉、潘新＜??闲＞、均经捦获。剿办尚为得手。该抚即督饬将弁认真埽荡。并著苏凤文檄饬派出各军。协同攻剿。务当乘此声威。将余匪摉捕净尽。以绝根株。张文德因饷项奇绌。移兵就粮。以致都匀复陷。各营将领。损折良多。朝廷实深廑系。此次军退城陷。实因饥乏所致。张文德著免其置议。即著曾璧光督令激励官军。迅图规取。为克复都匀之计。一面饬令何雄辉等、由贵定等处。分路防剿。毋令匪踪蔓延。将此由六百里各谕令知之。　　

○又谕、曾璧光奏、黔省待饷孔亟。请饬催各省迅速筹解饷银一摺。据称部拨各省协黔饷银。自同治六年十月起。至八年六月。仅据四川解到银六万五千两。湖北解到银二万两。广东解到银三万三千两。核之原拨银数。不及十分之一。饷需不继。各军饥困难堪。空语拊循。终难久恃。现在提督张文德一军。因饷绌移兵就食。途中争险血战。各营将领。折损甚多。以致都匀府城失守。若再不迅筹接济。大局不堪设想等语。黔省被兵日久。待饷孔殷。各该督抚总当不分畛域。共济时艰。何得任意宕延。致该省军务无从措手。即著该督抚等查照户部奏拨数目。现尚欠解若干。迅即筹款陆续批解。不准再有延缓。致误戎机。鄂粤尚系完善之区。所有粤省欠饷十八万余两。鄂省欠饷四十二万两。著于该省厘金项下。由黔派员协收。按数提解。以济要需。将此由五百里各谕令知之。　　

○署安徽巡抚吴坤修奏、亲勘沿江被水灾区。妥筹抚恤。得旨、即著该署抚督饬属员。认真办理。务令实惠及民。毋令流离失所。以副轸念。鼎营勇丁。现已遣散。到皖境后。仍当妥为约束。毋使滋事。　　

○予贵州都匀阵亡总兵官王松林等十四员祭葬世职加等。举人王宝俅赏恤加等。　　

○甲辰。谕军机大臣等、荣全奏、界务办竣。俄国实无侵越。并议偿俄人被掳钱数。暨请饬接济索伦人众各摺片。俄国立界事宜。久未定议。兹据该大臣奏称此次与俄官会议。分立地界。将中原新立牌博八处。俱用清字注明。细阅红线。两国图形相符。与从前原图红线。均属相合。其唐努乌梁海蒙官等众。皆结称俄国实无丝毫侵越。该大臣经理此事。使俄人无所刁难。而蒙众亦皆悦服。实属不负委任。现在乌属边界。业经立毕。荣全已驰赴索果克卡伦。著奎昌迅将俄国印押图记。如期送到。其善后各务。著荣全于回抵乌城后。会同福济等悉心酌度。次第办理。科城界务。是奎昌专责。此时正可乘机利导。该大臣当赶紧筹办。毋稍稽延。俄国商民被掳钱数。既据奏称以夷钞二十四万。分三年补偿完案。合之中原银数。约共需银十一万数千有零。惟此项银两。将来送交恰克图补偿。究从何处筹给。仍著该大臣于酌定后。详细奏明。索伦人众。现已移入境内。自应妥为拊循。著文硕、锡纶、迅即筹款。量加接济。俾免流离失所。如该处存项不敷。即著文硕等咨明福济等。于乌里雅苏台库存银两内。酌量拨给。以资应用。至此次分界设立牌博后。该城大臣等务当派委妥员。随时严查。不得视为具文。以重疆界而消隐患。将此各谕令知之。　　

○吏部左侍郎胡肇智因病乞假。以右侍郎庞钟璐兼署左侍郎。　　

○以乌里雅苏台新立界牌鄂博出力。赏佐领衔防御音得泰二品顶带花翎。笔帖式常秀等蓝翎。余加衔有差。　　

○乙巳。遣官祭文昌帝君庙。　　

○谕军机大臣等、有人奏、职官居心贪诈。曲意钻营。据实陈奏一摺。据称川省道员宣维礼、本系参革之员。夤缘开复。办理川军善后。有滥用捐款需索夫马各情。并借散给籽种为名。侵蚀贵州仓谷三在石。成绵龙茂道钟峻、暗树私人。广收门生。妄改场规。包揽厘局。勒销积引。候补道彭汝琮、性情贪诈。行止骄恣。纳贿招权。罔知顾忌各等语。川省频年多事。邻封未靖。亟宜整顿吏治。方能安辑闾阎。若如所奏。宣维礼等劣迹昭著。岂可稍事姑容。著李鸿章按照摺内所参各情。于行抵川省后。就近逐款确查。据实奏办。不得稍涉徇隐。彭汝琮因何在省逗遛之处。著一并查明具奏。原摺著钞给阅看。将此由五百里谕令知之。　　

○以正红旗满洲副都统果勒敏署正蓝旗汉军副都统。　　

○上以祭社稷坛。自是日始、斋戒三日。　　

○丙午。谕军机大臣等、苏凤文、冯子材奏、官军克复高平夷省。并剿办黔苗获胜各摺片。越南木马地方。为高平夷省要镇。该处土匪。句引逆首吴亚终。分踞木马高平。意欲并力死守。经冯子材派令总兵谢继贵等、督带兵勇。分路进攻。四月二十三日以后。官军节节追剿。先后将马腹隘等处贼垒平毁。杀毙贼匪多名。克复高平夷省。照录该国王咨文。及太原宣光舆图呈览。并恳赏还夷地。所有高平地方。自应仍归越南管理。著苏凤文等知照该国王。即行拨兵防守。并派员办理善后事宜。苏凤文等当督饬各军滚营前进。务将逆首吴亚终捦获。埽除余党。以绝根株。至各军深入。粮运维艰。著即派员设法采办。源源接济。一面仍严饬将弁约束兵勇。不准丝毫扰累夷疆。是为至要。至清江苗匪。先后窜扰怀远永从等邑。古州苗匪。亦时出肆掠。李七一股。出没于独山交界之区。与九阡逸匪句结。虽经官军击退。而摉捕不可稍松。苏凤文已饬潘其泰、孔宪隆等、督兵分路防剿。并令何元凤带勇驰赴罗城截击。以固柳郡门户。即著督令该副将等认真剿办。毋使蔓延。将此由五百里各谕令知之。
  </div>
  <div class="pagination">
   <a href="清实录同治朝实录_page368.html">
    上一页
   </a>
   <span>
    ...
   </span>
   <a href="清实录同治朝实录_page364.html">
    364
   </a>
   <a href="清实录同治朝实录_page365.html">
    365
   </a>
   <a href="清实录同治朝实录_page366.html">
    366
   </a>
   <a href="清实录同治朝实录_page367.html">
    367
   </a>
   <a href="清实录同治朝实录_page368.html">
    368
   </a>
   <span class="current-page">
    369
   </span>
   <a href="清实录同治朝实录_page370.html">
    370
   </a>
   <a href="清实录同治朝实录_page371.html">
    371
   </a>
   <a href="清实录同治朝实录_page372.html">
    372
   </a>
   <a href="清实录同治朝实录_page373.html">
    373
   </a>
   <a href="清实录同治朝实录_page374.html">
    374
   </a>
   <span>
    ...
   </span>
   <a href="清实录同治朝实录_page370.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
