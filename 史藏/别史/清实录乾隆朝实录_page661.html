<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 661 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 661 页/共 1860 页
  </h1>
  <div class="content">
   ○谕、据范时绶奏称、盐驿道王廷诤。年逾七旬。两耳重听。于一切政务。妥协无误。近因督修丰城堤工。昼夜辛苦。以致重听益甚。步履艰难。难以供职。恳请休致等语。该抚所奏、甚不明晰。王廷诤、若系衰迈旷职。则当勒令休致。今既称其督修堤工。身先劳苦。自属地方实心办事之员。该抚深知其因积劳衰惫。何妨声请加恩。乃遽令休致。与尸旷者同科。岂不可悯。且非所以示劝。著该抚询问王廷诤、如愿来京引见即给咨送部引见。候朕另降谕旨。若自度精力实难勉强。著加恩给与按察使衔。令其休致　　

○谕军机大臣等、云南、广西、边外。本皆交趾地界。匪夷攻杀。乃所常有。本不足致讨。亦不足称边患。不过酌派土目土练。即可驱逐。而绿旗夙习。率皆虚张声势。调发官兵。名为攻讨。究之未见一寇。未擒戮一人。徒借为邀功冒赏之地。盖恃其荒远。无可究诘故耳。前据硕色等奏、调游击马秉祥带兵攻逐沙匪。乃仅驻猛勒。沙匪又毫无踪迹。是以降旨询问。今该督奏称、从前庆复时。即曾如此办理。可见边徼情形。虚冒成风。乃向来积习。不可不为整饬。嗣后如有此等沙匪攻杀之事。但须饬令就近土目土练。追逐擒捕。无烦遽动官兵。如或必须添派官兵。则当从实办理。所开者何土。所得者何部。一一据实奏闻。自然按功议赏。其游击马秉祥。既据称平日办理营伍。尚属勤慎。从前亦著有劳绩。著从宽免其参处。可一并传谕硕色爱必达、并广西督抚知之。　　

○又谕、据班第讯问努三、乌勒登等供词。一切推诿。俱卸过于萨喇勒一人。夫萨喇勒归顺未久。从前收获乌梁海人众时。即有抢掳之事。以伊旧染准夷习俗。初到未知法度。是以姑为宽容。若努三、乌勒登。乃满洲世仆亦效准夷之所为。是尚可宽宥乎。且乌勒登收服乌梁海时。未将逃人巴尔报出。努三擒获包沁逃人特赫、拜哈都。理应正法。乃并未奏闻请旨。俱系舛谬。策楞所查努三之事。尚未奏到。著传谕班第、阿睦尔撒纳。即将努三、乌勒登、并案严审定拟具奏。若班第已经进兵。即交驻劄乌里雅苏台大臣讯问。仍报将军等定罪奏闻。再乌勒登将现有马匹牲畜什物。开单呈报。伊至军营已三四年。何能将历年所有。一一登记。显系豫得消息。将马匹牲畜。隐匿各处。少开数目。希图卸罪。或兆惠未行详查。亦未可定。班第等、务彻底严查。毋得任其狡饰。　　

○吏部议覆、御史程廷栋奏、部院各衙门案卷总簿。应录全槁。每封印前。司员汇各簿说堂贮库。并责成档房稽察。原稿仍贮本司。分别收掌。可杜盗取改易。遇有查阅。限三日缴。应如所奏。另令各司摘事由。三月一次。送督催所存案。岁终清查。从之。　　

○兵部题、休致副都统祁尔丹。应否给俸。得旨、三品以下官员。年老告休。分别给俸。原系国家优恤之典。亦非必伊应得之分也。若三品大臣。则非兵丁可比。况祁尔丹、人本庸碌。年复衰老。是以令其休致。乃复自请给俸。甚属卑鄙。该部不过按例题请。总不论事理之当否。不知如许堂官。所司何事。祁尔丹不必给与俸禄。　　

○定北将军班第等奏、扎哈沁包沁等、在准噶尔时。因驻防边境。每冬进献兽肉。隔一两年。协助养赡喇嘛牲畜一次。如有出兵、及差往西藏诸事。复派资助。今即豁免本年贡赋。其如何交纳之处。应俟凯旋再行定议。报闻。　　

○豁除广西郁林州荒芜水田五十二亩七分有奇额银。　　

○丁卯。谕曰。御史以监礼为职。方将纠察庶官。乃博麟竟自旷误。非寻常官员陪祀不到者可比。博麟著交部严察议奏。　　

○又谕、据硕色等奏、滇省易门县、石屏州、两处。上年十二月十六日地震。所有倒塌民房。伤压人口。请照例赈给等语。该州县地震成灾。该督抚等、虽经照例分别赈给。但念被灾甚重。穷黎尚多拮据。所有赈恤银两。著加恩于常例外。加一倍赈给。以示优恤。其被灾各户。酌借常平仓谷以资接济之处。均如该督抚所请。该部遵谕速行。　　

○谕军机大臣等、朕前以纳噶察误记朕旨。有事成后移居青海之语。令传谕班第等、明白晓谕。班珠尔、纳噶察。想班珠尔等、此时已至军营。伊等一闻晓谕。情形若何。并有何言语之处。著班第密奏毋泄。　　

○又谕、据刘统勋等奏口外文报台站。从前军营旧路。由桥湾直抵巴里坤。路径久废。并无人烟。请仍由安西哈密一路。安至军营。口外驰送军营文报。安设台站。惟在路径直捷。方免迟滞。何必定有人烟之地。若由安西哈密一路。必致纡远。此盖绿旗将弁。安常习故。惮于迁移。而不顾军务奏报之迟误也。现在军营台站。自当仍照旧路。由桥湾一路安设。其哈密安西军台。亦不必尽彻。著酌留十之三四。以备偶有哈密安西文报往来之用。　　

○协办陕甘总督尚书刘统勋奏、陕甘台站。设在南路。沿边北路。未经筹办。指日凯旋。必由沿边近道赴京。请站设马六十。俟南路各驿兵过。彻调北路。下军机大臣议。寻议、北路、如议。南路、凯旋需马。应另筹。从之。　　

○戊辰。清明节、遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上诣安佑宫行礼。　　

○诣畅春园、问皇太后安。　　

○军机大臣等议、乍浦副都统卓鼐奏称、乍浦地方潮热。马易倒毙。现止存七十三匹。查乍浦原未设马。嗣因天津水师营、议立马匹。乍浦一体添设。水师操演水阵。带演骑射。必不精熟。徒滋縻费。乍浦所拴马三百匹。应裁。扣贮马价。交藩库。现存马。交绿营补额。节年草料银。照所请、借给官兵之应紧急差务者。从之。　　

○己巳。谕军机大臣等、据班第奏、郡王讷默库、贝勒刚多尔济等告称、现在所居塔楚地方。喀尔喀、厄鲁特人等出痘。伊等属下疾病者多。请将游牧移至拜达里克之北。自扎布堪河源、博罗喀布齐勒、至鄂尔海西喇乌苏等处。俟大功成后。仍归旧游牧。亦甚近便。讷默库等、现在军前效力。其游牧既有病人。即著移往于所请之处。班第可晓谕伊等。惟努力成功。勿以游牧为念。再从前讷默库等游牧。与亲王车凌等游牧相近。故交舒明就近照管。今所移游牧。既与阿睦尔撒纳游牧相近。其讷默库、刚多尔济。属下杜尔伯特人等。即著讷木扎勒兼管。　　

○又谕曰。班第所奏晓谕班珠尔。纳噶察等一摺。观纳噶察所告。尚属含糊。前伊奏居青海时。朕原谕以事定后。或居原处。或居青海。悉从其便。并未令其必居青海也。今称将伊属下、由巴里坤迁移安插。亦与原旨未符。其安插伊等于青海之语。纳噶察曾否告知唐喀禄。亦未声明。再谕以将班珠尔封为和硕特汗。及伊等或居青海悉听其便之旨。伊等意见如何。究系愿居青海。或仍愿居准噶尔地方。著传谕班第、据实密奏。　　

○吏部议准、两广总督杨应琚等奏、各省紧要府缺。皆设有知事经历等官。粤西太平府为极边要地。宜酌添。查迁江县之清水司巡检。事简可裁。应改为太平府知事。所需衙役。即以弓兵改设。并作为烟瘴调缺。从之。　　

○又议准、江西巡抚范时绶疏称、赣州府属之宁都县。今改为直隶州。其州判事简。归部选。吏目事繁。在外调。仍归吉南赣道管辖。关防、印信、应换给。从之。　　

○定边左副将军阿睦尔撒纳奏、接谕、令筹办擒达瓦齐事宜、查巴特玛车凌、系臣近族。若获达瓦齐。自必俘献。倘为哈萨克巴朗所擒。不特巴特玛车凌不服。巴朗并非噶尔丹策零之弟。亦断不能抚有准噶尔人众。臣意无论何人。但来归诚。俱准投顺如或抗违。即当进剿。虽巴特玛车凌。亦不敢徇情。报闻。　　

○以喀尔喀扎萨克辅国公多尔济车登、为扎萨克图汗部落副将军参赞大臣。　　

○山西巡抚恒文疏报、乾隆十八年分、大同府丰镇厅。垦地四顷十五亩。照例升科。　　

○豁除直隶热河同知所属、乾隆十九年、水冲沙压地、十三顷九十一亩、张家口同知所属、被水冲汕成河地、七十顷三十六亩、额粮。其余成灾各地亩额赋。分别蠲缓带徵。　　

○加赈江南高邮、宝应、兴化、盐城、阜宁、清河、桃源、安东、泰州、沛县、海州、沭阳、等州县、及各卫所、上年被灾兵民口粮。　　

○旌表守正捐躯之江西会昌县民高盘谷妻刘氏。龙南县民吴学行妻黄氏。　　

○庚午。孝昭仁皇后忌辰。遣官祭景陵。　　

○吏部议准、江苏巡抚庄有恭疏称、元和县甪直镇。地广民稠。宵小出没。查陈墓司巡检。明时原驻甪直康熙年间。公署废。移驻在城。距汛地五十余里。势难兼顾。请仍驻该镇。但兼辖昆新附镇村庄。额设弓兵。不敷差缉。应酌添。其印信。换给元和县甪直镇巡检字样。仍隶元和县。改为要缺。在外拣补。从之。　　

○辛未。谕曰。杨廷璋奏、武生监生。俱令教官督课约束一摺。言虽是而行之则无实济。不肖生监。或倚恃青衿。武断滋事。原属法所必惩。向来何尝不著为定例。令该教官一体管束。然以生监之众。安能责之一二司铎微员。即文生系其专管。尚有防检不周者。是即屡定科条。仍属有名无实。何益之有。惟在该督抚等。平时督率属员。留心化导。一遇有作奸犯科之事。即随时黜究。以示惩儆。况生监等、既为凡民之秀。果其读书自爱。自当优以礼貌。若乃干犯教令。甘蹈罪网。则其情视蚩蚩者为更重。又岂得专委之司教而不力为振刷耶。近有县令徇纵劣衿。加以处分者。正以地方官均有整齐士习之责也。嗣后各督抚、其严饬所属地方官。无论文武生监。俱令悉心体察。倘有不遵约束。恃符生事者。即行按法究治。毋徇私邀誉。视为具文。庶足端士风而崇实政。　　

○又谕曰。御前侍卫安泰奏称、索伦达三保。至苦水驿换马时。用刀扎牵马绿旗兵丁郭得。将至毙命等语。达三保因换马。胆敢刀戳牵马兵丁。情罪甚属可恶。若不即行正法无以示儆。达三保、著于该处即行正法示众。　　

○命河州镇总兵李绳武、赴哈密专办防务。　　

○壬申。上诣畅春园、问皇太后安。　　

○还宫。　　

○谕军机大臣等、据萨喇勒等询问苏珠克图告称、哈萨克巴朗。并非噶尔丹策零之弟。朕前曾降旨。询问阿睦尔撒纳。据奏在哈萨克时、留心察防。知系冒称巴朗名色。不足为据。合之萨喇勒所奏。其为假冒无疑。再降人齐伦、曾言哈萨克兵。现为达瓦齐击败。使哈萨克力量稍强。能擒达瓦齐。则进兵时、须豫筹所以备御之道。今并未占据伊犁。早已败退。我兵进剿。尤为便捷。况两路哨探兵会合一处。已逾万数。乘机前进。尽可迅奏肤功。萨喇勒务加意奋勉。仰副朕怀。至擒获达瓦齐后。应如何办理哈萨克事务。会同班第、阿睦尔撒纳等、详筹妥办。　　

○癸酉。谕曰。将军保德奏。扎伤之绿旗兵郭得。已逾五日。饮食言语如初。其动刀之索伦兵达三保、或解赴军营惩责。或交地方官审讯。照例发落等语。达三保目无法纪。若不从重办理。伊等愚鲁索伦。将来更致任意妄为。且何能管束厄鲁特兵丁。保德身为将军。不知轻重。一味袒护。冒昧具奏。甚属不堪。兵丁流入恶习。皆自此等懦弱无用之徒。开其端也。保德不称将军之职。著来京候旨。　　

○谕军机大臣等、据投降人等、均称哈萨克兵、及巴特玛车凌等、为达瓦齐所败。虽其虚实未定。然亦须豫为筹画。庶临时不致周章。著传谕班第、阿睦尔撒纳、于大功告成后。若哈萨克人等投诚前来。将伊大头目酌量赴京入觐。赏给官爵。其所属之人。仍于原游牧安插。不必迁移。倘竟不归诚。亦不必用兵攻取。其如何设立防范。或应乘机办理之处。阿睦尔撤纳、既深知其情势。可与班第定议办理。巴特玛车凌。系阿睦尔撒纳之兄。今既败走。倘闻大兵一到。即来投顺。朕必为之加恩。即或伊不能来。亦当遣人迎取。岂有伊弟受朕重恩。而令其兄远弃于哈萨克之理乎。此皆成功以后事宜。但既至伊犁。则相隔尤远。倘临期再为奏办。未免稽迟。是以先行晓谕。惟在班第等相机集事。　　

○又谕、著寄信纳木扎勒、阿睦尔撒纳、班珠尔、讷默库、刚多尔济等、游牧。已照伊等所请。今移在乌里雅苏台、扎布堪河源等处。现届春分。东作在即。纳木扎勒、速为办理。移于新指游牧之处。务使及时耕种。以资生计。将此并谕舒明知之。　　

○定北将军班第密奏、纳噶察、狡而恃才。外虽承顺阿睦尔撒纳。心实藐视。即伊兄班珠尔。人甚朴拙。亦为其所轻。适奉旨以伊误记前次谕旨。甚觉惶恐。即将伊告知唐喀禄之言。不行承认。臣随加训饬。并将平定后、分封四卫拉特为汗之处。晓谕班珠尔等。又于阿睦尔撒纳前不时提及。阿睦尔撒纳人尚明白。一经开导。即知悔悟。兼之色布腾巴勒珠尔、深知其性。每于言论间。化其凯觎。再哈萨克游牧。旧在伊犁西北。后多移至东北。现在额尔齐斯之北。亦有与阿睦尔撒纳游牧接壤处。报闻。　　

○是月。直隶总督方观承奏、缉马朝柱情形。得旨、览。开泰带有一认得马朝柱之人。朕令其同步军统领、于五方杂处之地搜寻、亦无影响。当令其往保。可派一能事之人。带往口外缉看。　　

○新调四川松潘镇总兵董孟具摺谢恩。得旨、一切务实力尽心。不入绿营虚伪习气。则可矣。至办理番夷。尤以此为要。勉之。　　

○新署陕西延绥镇总兵周文魁。具摺谢恩。得旨。一切勉力实心为之。不可以署任而生懈忽。亦不可以初任而大事更张。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十三


大清高宗法天隆运至诚先觉体元立极敷文奋武孝慈神圣纯皇帝实录卷之四百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。三月。甲戌朔。谕军机大臣等、班第奏、新获乌梁海博尔贝告称、达瓦齐现派兵四千。会同哈萨克兵三千。向阿尔台前来。乌梁海宰桑布珠库。亦同领兵前进。并有令察达克、赤伦、车根等探信之语。其意欲令致疑察达克等。不为我兵遣用。博尔贝所告。全属虚妄。此系必无之事。布珠库、乃达瓦齐信任之人。故作谎言。虚张声势。冀少缓我大兵前进之意。且不论其言之虚伪。即使果实。亦于我兵前进。全无关碍。达瓦齐诚带兵前来。正值阿睦尔撒纳等鼓勇深入。成功愈可迅速。阿睦尔撒纳、深知彼处情形。博尔贝所告之语。其真伪自必了然。但布珠库、既为达瓦齐出力。则遣往之赤伦。或被伊戕害。亦属可虑。赤伦感激朕恩。输诚效力。其意深属可嘉。如果有受困之事。阿睦尔撒纳就近即派兵救援。现在察达克亦在彼处。或即派察达克前往亦可。阿睦尔撒纳一面酌量办理。一面仍带大兵前进。断勿稍为疑惑。博尔贝系车根属下人。而听布珠库之指使。妄言惑众。复致伤我兵丁。情甚可恶。著阿睦尔撒纳详细询明。即于军前正法。　　

○又谕曰。班第奏带领察哈尔兵丁。于二月二十日起程续进。令永贵将后队官兵口粮办理支给外。所有余剩驼只。酌量擕带粮饷。跟随大兵相继前进。俟办定再为奏闻。此奏殊未明晰。现在大兵鼓勇直入。成功指日可期。官兵已擕带口粮四个月。又何须额外带往豫备。此或系豫备赏赉之用。或从前议带两月口粮。后复定为四个月。而于官兵起程时。未及满支四个月之数。今特为之补运。均未声明。如系带往赏赉之用。尚属可行。若官兵已擕带四个月口粮。今复多行裹带。接续前进。万余兵丁。应备口粮若干。需用驼只若干。中途保护。既分兵丁之力。且防意外之虞。殊未妥协。著传谕班第查明。如系必需之项。一面计数奏闻。一面办理。寻奏、现计马驼有余。酌带军饷。既可接济大兵。亦可备平定赏项。且随大兵。照看亦易。报闻。
  </div>
  <div class="pagination">
   <a href="清实录乾隆朝实录_page660.html">
    上一页
   </a>
   <span>
    ...
   </span>
   <a href="清实录乾隆朝实录_page656.html">
    656
   </a>
   <a href="清实录乾隆朝实录_page657.html">
    657
   </a>
   <a href="清实录乾隆朝实录_page658.html">
    658
   </a>
   <a href="清实录乾隆朝实录_page659.html">
    659
   </a>
   <a href="清实录乾隆朝实录_page660.html">
    660
   </a>
   <span class="current-page">
    661
   </span>
   <a href="清实录乾隆朝实录_page662.html">
    662
   </a>
   <a href="清实录乾隆朝实录_page663.html">
    663
   </a>
   <a href="清实录乾隆朝实录_page664.html">
    664
   </a>
   <a href="清实录乾隆朝实录_page665.html">
    665
   </a>
   <a href="清实录乾隆朝实录_page666.html">
    666
   </a>
   <span>
    ...
   </span>
   <a href="清实录乾隆朝实录_page662.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
