<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 395 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 395 页/共 518 页</h1>
    <div class="content">　　○癸未周世孙朝堈奏遂平王安洛年七十有二贤德可称请照例存问诏遣官赐敕奖之
　　○甲申先是  上有谕来岁清明或霜降间修拜谒之祀以尽时思及是清明  上复谕曰朕追思  双亲莫由得见只凭玄仪以报生育即今月二十七日辰刻发京来月三日质明行礼
　　○故吏部尚书王琼子朝立以恩荫当送监读书琼妻奏称年老一子不能远离愿比遥授事例量加京衔部覆宜从所请得旨朝立准遥授右军都督府都事亲终之日仍许赴职不为例
　　○乙酉广西道御史舒鹏翼奏言湖广提学佥事刘汝楠前乡试之文艰深诡异谬窃魁名遂令海内人士争相傚法今令督学士习将自此大坏矣乞罢汝楠仍敕吏部今后提学员缺用会推事例＜锍-釒＞名上请部覆汝楠为文初颇好奇其后乃渐就平正且受命方新未可遽议罢黜得旨命汝楠供职如旧不称听抚按官参劾其提学员缺仍照旧推用但欲遴选得人务协公论
　　○命大同分守都指挥佥事王升充副总兵协守延绥地方
　　○丙戌日本王源义晴差正副使硕鼎等来朝贡马及献方物宴赏如例又加赐国王王妃使臣方物各给以价初日本自嘉靖二年用宋素卿宗设等事绝其朝贡至是复请通贡因乞给赐嘉靖新勘合及归素卿等并原留货物言官论其不可  上命礼部会兵刑二部都察院佥议以闻覆言夷情谲诈难信勘合令将旧给缴完始易以新素卿等罪恶深重货物已经入官俱不宜许以后贡期定以十年夷使不过百名贡船不过三只违者阻回督遣使者归国仍饬沿海备倭衙门严为之备诏从之
　　○宣府巡抚佥都御史楚书言虏住沙洼警报日闻请调延绥东路游兵以备  上谕兵部曰邻镇兵马岂可轻调迩所易将领皆出遴选其令书协心经略以靖地方已而虏三骑突入指挥佥事王勋易而追之为虏骑所圉参将许国往援杀指挥以下官二十五人卒二百人兵部议罪以闻且劾总兵白爵巡抚楚书上命逮国勋至京讯治以爵新任夺俸三月书仍住俸俱令奋励以图后功
　　○丁亥保定府新城知县吴瑷以部民唐刚告其子钺不孝令屠者支解钺而燔之都察院上其事  上曰钺罪固不容诛瑷专杀惨虐亦宜处死姑免死发边卫永远充军
　　○追论辽东镇夷堡失事罪诏广宁右卫指挥佥事句堂等六人坐死指挥佥事王勋等五人戍边右参将陈钺罢职右都督马永戴罪杀贼
　　○先是致仕大学士张孚敬奉  上旨建敬一亭宝纶楼楼前建朝阙亭皆以废寺为之凡遇兴造輙役民夫众颇怨望尝以他事与推官李梦祥迕而巡按御史周汝员至复稍稍裁抑其家孚敬疑梦祥为之乃奏汝员为梦祥报仇受贿不法汝员坐回籍听勘  上命清理盐法都御史黄臣同浙江福建两司会勘未几孚敬卒其妻潘氏复奏辩之于是都察院覆汝员为梦祥报仇受贿不法非实其所佃废寺田宅令本主以原直赎之不能则复归张氏其族人亦不得因而讦讼以副朝廷优大臣恤遗孤至意＜锍-釒＞入得旨如拟自后宗党人等不许乘机构害
　　○戊子升江西按察使俞夔为本省右布政使河南按察司副使汪溱为江西布政使司左参政
　　○命宣府游击将军都指挥佥事邵邦充右参将分守大同西路福建备倭指挥使邢世杰为都指挥佥事佥书浙江都司事
　　○己丑楚府仪宾沈宝尚楚靖王中牟郡主与弟贡营利无已楚王疏之后又侵剥诸宗室禄米为众所讼王不之庇又收其旧所赐中牟郡主田产宝以是怨王疑王幸臣总旗甘玉海拨置乃与弟贡诬奏玉海率众为王寿呼万岁且诱王演武设水戏如水战状志图不轨  上命抚按穷治皆曰王年少未有过举当寿旦时以父端王丧免贺宝以私忿诬王不可宥诏黜宝为民
　　○诏庆府丰林玉台浣禄米仍岁给千石本折均支先是台浣有罪降为庶人岁止食米百五十石至是弘农郡王台泙等以台浣能改行自新请复王爵又以母老餋赡不敷为言从之
　　○泾简王继妃魏氏为其弟魏川求锦衣卫所镇抚  上怜妃孤寡特许之
　　○辛卯先是二十日清明  上欲躬诣  山陵春祭且视  各陵仪物拟二十七日发京三月三日行礼故弗遣官至是以朔日日食  各陵仪尚未备乃谕礼部仍炤例遣官俟仪物具备别卜吉期亲祭以告成事乃遣定国公徐延德安仁伯王桓安平伯方锐分祭  七陵玉田伯蒋荣祭  恭仁康定景皇帝陵寝驸马谢诏祭  孝洁皇后陵寝西宁侯宋良臣祭  哀冲太子坟所中官祭  恭让章皇后陵寝
　　○壬辰  昭圣恭安康惠慈寿皇太后圣旦免命妇朝贺赐文武百官宴午门外
　　○升四川按察使田秋为广东右布政使湖广布政使司左参政陈焕为江西按察使江西道监察御史陈情为四川按察司副使
　　○礼部尚书严嵩言鲁府邹平王长孙观爁应袭而辅国将军健柯争之臣前议不许今健柯令其子观炩诡词渎奏诬臣得贿其情实欲惑众听以遂争夺  上曰然观爁伦序应袭  先朝既已勘议处断健柯累次争袭又尝下敕戒谕乃构造浮词污蔑大臣大悖  祖训其令锦衣卫捕其在京营求之人送法司穷治锦衣卫索之不得乃遣校诣府捕之得刘廷爵王朝卿二人至京讯服诏削健柯全禄观炩夺禄一年廷爵朝卿永戍边卫
　　明世宗肃皇帝实录卷之二百三十四


明世宗肃皇帝实录卷之二百三十五
　　嘉靖十九年三月癸巳朔日食钦天监奏不及三分例免救护既而礼部以测候不食闻  上喜曰  上天示眷朕知仰承
　　○孝肃皇后忌辰遣长宁伯周大经祭  裕陵
　　○秦王惟焯有贤行狭西抚按官任洛等以闻得旨秦王忠孝尚义贤德著闻既经勘实照例写敕遣官奖励仍令有司具彩币羊酒并给坊扁以示表异
　　○镇守辽东后军都督府左都督马永卒赐祭葬如例永初袭金吾左卫指挥使骁果有谋正德初以讨流贼知名遂膺边寄由偏裨以至大将率在蓟州累立战功畿左恃以为壮后坐累去官蓟镇即被虏扰无虚月廷臣多荐之者乃以右都督掌南京后府事辽东甲午军变命永往镇之永善抚绥麾下锐丁无虑数百人咸得其死力己亥广宁卒复鼓乱永即督麾下士讨之应时歼灭东土人心始定遂升今职卒于官
　　○乙未都察院右副都御史傅钥卒赐祭葬如例
　　○琉球国中山王尚清差长史梁梓等来朝贡马匹方物宴赏如例因奏请补造海船四号续贡许之令其后次使臣到听自备工料如式补造禁不许因而违例生事
　　○吏部奏明年当大计吏所据为黜陟惟取决考语乞申谕各抚按官于所属官员无计崇卑悉心询访亲自拟注务出至公不必组织文词拘泥对偶其有开报不实者听臣等参奏或将来朝官员间举一二人有知记不真含糊应对或所对与考语自相左者并拟罢黜庶可以称明旨厌公论诏可
　　○升浙江按察司副使胡有恒为湖广布政使司左参政湖广布政使司右参议张素为河南按察司副使湖广德安府同知秦鳌为本省按察司佥事
　　○命河南道御史杨宜提调南直隶学校
　　○丙申升狭西苑马寺卿王鸿渐为四川按察使
　　○给延绥马价银四万八千两又发京运年例银盐共十一万四千余两以虏贼压境从巡抚都御史贾启请也
　　○南京  奉先殿工完  上命守备太监潘真奉安  神位南京礼部右侍郎费采祭司工之神
　　○命给靖妃母董氏造坟银四百五十六两有奇
　　○戊戌诏修西苑  仁寿官
　　○户科右给事中朱宪章等请暂罢西内工谓  慈庆宫经始于十六年为工八百余万实费四十二万有奇一号等三殿经始于十七年为工三百余万实费十五万有奇  皇穹宇经始于十八年为工二百余万实费十万有奇物料运价之数不与焉尚未就绪若重兴西苑  仁寿宫二工恐愈烦难乞暂止＜锍-釒＞入  上曰  祖宗建言官为耳目各工屡岁不完不闻一言西宫所费几何輙行渎扰姑不究
　　○庚子巡抚四川工部右侍郎潘鉴以疾乞休得旨鉴采木久劳近方擢用既疾甚准回籍调理候痊可即来供职
　　○先是御史杨瞻樊得仁奏故礼部侍郎薛瑄国朝大儒宜从祀文庙诏下儒臣议时尚书霍韬侍郎张邦奇詹事陆深少詹事孙承恩祭酒王教学士张治詹事府丞胡世忠庶子杨维杰谕德龚用卿屠应埈洗马徐阶邹守益中允李学诗秦鸣夏闵如霖赞善阎木□业司直谢少南吕怀编修兼校书王同祖赵时春编修兼司谏唐顺之黄佐侍讲胡经二十三人议宜祀庶子童承叙赞善浦应麒议宜缓赞善兼检讨郭希颜以瑄无著述功议不必祀给事中丁湛等请从众议之多者霍韬又欲黜司马光陆九渊吕怀欲将道统正传皆进之庙堂系于四配下至是礼部集议以请  上曰圣贤道学不明士趋流俗朕深有感薛瑄能自振起诚可嘉尚但公论久而后定宜候将来童承叙浦应麒议是司马光陆九渊从享与四配等位次俱历代秩祀又经我  太祖钦定俱照旧不许妄议时御史吕光洵上从祀议  上摘＜锍-釒＞中有不敬语夺俸二月
　　○御史饶天民言薛瑄从祀众皆谓宜独检讨郭希颜不可肆言无忌宜罪  上以有旨下议不嫌异同责天民不达国体姑不究
　　○永淳长公主薨讣闻辍视朝一日赐祭葬如例给坟价银二万三千一百九十两有奇
　　○辛丑诏礼部尚书同掌詹事府事霍韬礼部尚书温仁和刑部尚书周期雍工部尚书蒋瑶掌通政使司事礼部左侍郎陈经国子监祭酒王教俱经筵侍班
　　○升国子监祭酒王教为南京兵部右侍郎
　　○壬寅以水灾诏留江西南昌等府县九江永新等卫所折银籴以恤之
　　○  皇第八子薨诏追封为均王谥曰思葬戚怀王坟左
　　○兵部覆延绥抚镇奏虏酋吉囊寇延绥清平堡总兵周尚文迂道会援副总兵杨信称病不出虏大掠而去官军创者甚众兵部上其事因奏巡抚贾启及信等罪状宜并逮治诏停尚文俸与信等皆候勘处分以贾启莅事日浅夺俸三月
　　○癸卯升浙江道监察御史张景为狭西按察司副使
　　○巡盐都察院右副都御史黄臣屡＜锍-釒＞乞休  上以臣奉命理盐迄无成效勒令致仕
　　○掌锦衣卫事都督同知陈寅言今年当军政考选之期而兵部以锦衣卫类题锦衣系近侍直差之臣湏历练闲熟卒难更易乞照嘉靖三年例免考许之
　　○甲辰以旱灾免湖广武昌黄州郧阳承天等府所属州县并各卫所及保靖宣慰司存留粮三分之二
　　○乙巳罢  皇后亲蚕遣女官祭先蚕之神
　　○申刻黄雾四塞随变为红赤色暴风从西北起坏文德坊并西长安街牌坊斗栱檐瓦折西长安中门□木户睘□木及锁钮皆断又坏城上旗杆数处夜分乃息  上谕兵部曰风霾之变仰见  上天仁爱本朕自致尔群工百职务同寅协心分赞治理不必事文餙然灾变有数亦莫之逃此异凡三见占书谓主兵丧火今西北边防为最急当有预备之策兵部会官集议以闻
　　○湖广江华县苗寇廖道坚罗田竹溪县盗郭仲才张友忠等作乱杀主簿张文英巡检许昂事闻诏责总兵官谭论巡抚陆杰兵备戴时宗等俱令戴罪剿贼未几报贼俱捕得诛之
　　○丙午  武宗毅皇帝忌辰  永孝殿行祭礼遣玉田伯蒋荣祭  康陵
　　○己酉升太常寺少卿提督四夷馆崔桐为太常寺卿掌国子监祭酒事
　　○庚戌安仁伯王桓为其祖王镇造坟请给军夫万五千名户部执奏近年后戚之家方许请给镇已历成化弘治正德六十余年乃复陈请不可许得旨量给三千五百名不为例
　　○辛亥贵州巡抚张钺以都匀思南铜仁等府旱灾请令武官有罪应立功者纳米五十石自赎刑部以为便诏从之
　　○壬子杂谷安抚司差都纲剌麻头目番僧定日藏等来朝贡方物宴赏有差内踰贡额至一千一百九名诏颁赏递减起送官员参治
　　○癸丑立夏祫享  宗庙遣翊国公郭勋成国公朱希忠英国公张溶定国公徐延德京山侯崔元宣城伯卫錞遂安伯陈鏸大学士夏言顾鼎臣捧  主
　　○乙卯改置湖广承天德安二府为荆西道设守巡官各一员从巡抚都御史陆杰奏也
　　○丙辰升吏部文选司郎中李开先为太常寺少卿提督四夷馆
　　○丁巳升工部右侍郎郑绅为本部左侍郎巡抚四川都察院右副都御史李钦为工部右侍郎
　　○戊午原任翰林院侍讲学士闲住廖道南进文华大训箴解诏留览
　　○己未诏大理寺卿牛天麟太常寺卿管国子监祭酒崔桐经筵侍班
　　○海西朵林山等卫女直都督佥事额真哥等来朝贡马宴赏如例时又有古城等卫指挥同知哈塔等同时入贡唱名给赏间额真哥讦称诸夷乃王中部落额克捏等非哈塔等诏分押各夷诣辽东镇巡官勘究具得其情王中先与海西夷兀允住抢杀者帖列山等卫夷把秃郎中等夺其敕书三十五道有把大者以兵为把秃等复讎兀允住死敕书留王中处中因令其部落额克捏等冒敕中哈塔等名入贡耳诏令镇巡官明白宣谕原抢敕书本给哈塔等额克捏等贡马已充官用赏赐仍给之把大升正千户仍赏以银币把秃郎中等部落从重赏劳王中禁不许入贡验放指挥同知等官李钺刘瀛董云飞陈善等有失觉察各夺俸半年
　　○添设整饬辽东金复海盖等处兵备山东按察司佥事一员从行边使翟銮请也
　　○庚申升司经局洗马邹守益为太常寺少卿兼翰林院侍读学士掌南京院事监察御史毛恺因奏守益名儒宿学宜留侍青宫不当投之闲散  上以恺阻议成命干预夺调宁国府推官
　　○辛酉荫故工部右侍郎徐赞孙师皋为国子生
　　○礼官奉旨请以四月朔日朝讲诏时已入夏待秋以请百官俱令尽心供事思尽臣劳之实
　　○命中军都督府都督佥事李凤鸣挂印充总兵官镇守辽东地方
　　明世宗肃皇帝实录卷之二百三十五终


明世宗肃皇帝实录卷之二百三十五终明世宗肃皇帝实录卷之二百三十六
　　嘉靖十九年四月壬戌朔湖广抚按官奏言荆州左卫已改显陵卫原兑湖广江西正粮万九千八百石乏军领运乞照安陆卫改折事例每石折银七钱解太仓库所遗浅船六十余只分派武昌等无船卫所领运诏从之
　　○  上以风霾之变轸念边储匮乏下户部议处户部拟发银三万两于各镇以备支用上曰西北边防缺储朕甚忧之其增发十二万两各随缓急分给接济若各边常赋及坐派屯粮等项管粮官有怠缓从事过期不解者督抚官具奏处治
　　○兵部以风霾奉谕会廷臣议上边事一边人言虏拥众入套度今年边患当在延宁甘固然虏情叵测他镇亦难弛备宜令诸将勒兵严阵慎无玩愒一诸边刍粟告匮宜遣大臣赍太仓银分投籴买刍粟给发紧要城堡以备主客兵支用器械刓敝宜令工部出军器局兵悉授诸镇一宿将凋落而新进未试者恐难责效宜令总镇藉所部勇怯以闻一勾补之法不足以实士伍请开召募以实边堡役之终身勿逮其子孙一边人习虏使人自趋利亦足制胜宜申明赏格以作其气一战马亡失宣大为甚宜给二镇太仆马以备骑操一瞭望军之耳目宜审其要害量加其人厚其廪饩一用兵之法间谍为先在厚抚之军尽其力一将领朘削部卒者宜加严禁一赏不踰时欲速人劝御史勘报功次毋得稽缓一将权重则人用命有临阵退缩者宜听主帅得以军法从事一将吏丧师辱国罪已论死俄复报赦人皆玩法自今勿务姑息使知所畏一宁夏旧有平虏城东当河套西拒贺兰北御沙漠三面受敌一守备统五百人不足以当之曩者都御史张文魁请改设参将增其士马诚为有见其贺兰山三十七堡近虽损坏而故址犹存宜渐修复使汉虏不得通则防守为易一宣府屡遭败衄士气不扬永宁一方实巩  陵寝大同五堡尤当虏冲且系创建事宜未尽其兵马单弱粮储缺绝守听守臣具奏即为区处＜锍-釒＞入  上曰国家安危重计在西北边迩者虏犯我疆边人荼毒朕甚悯之召灾致异厥有所自且兵马刍粮岁烦调度将官抚臣咸出遴选竟不闻有纾朕忧者而徒以兵食不足为辞此无他不输忠畏法耳诸边事既有成议悉准施行自今武臣有失律挫威文臣有贪暴显著者听科道官参劾诸边所不便总督抚按以闻毋隐○甲子起原任山西巡抚都察院右佥都御史刘大谟巡抚四川
　　○丁卯钦州知州林希元上言曰臣闻安南莫方瀛乞降特命大臣查勘夫降者将籍其土地人民以献也今杀我士卒夺我战艘降者固如是乎今遣大臣勘问将谁勘也勘之彼邦彼方以降诈我情不得闻也勘之我边我边重臣方为之请谁敢易辞臣以为欲得其情宜与约之曰必归我四峒必令黎宁不失位必令黎氏旧臣若郑惟憭武文渊者皆有爵土必奉我正朔能我从者降也不然诈也而后兴问罪之师因助顺之势讨假息之虏何战不克又曰方瀛之所恃者都斋耳其地滨海淤涂十余里舟不得泊计以为王城不支即守都斋都斋不支即奔海上耳若以东莞琼海之师助占城击其南贼不得奔矣以福建之师航海出枝封湖广之师出钦州与之合以攻都斋无巢穴矣以广西之师出凭祥云贵之师出蒙自与之合以攻龙编则根本拔矣如此莫氏可举而定也又条上方略书凡四上而为御史钱应扬所劾言希元所称秘策者固道路传闻之语不足听  上曰安南事已简命文武重臣往议诸臣勿复妄言
　　○升保定分守都指挥佥事赵卿为左军都督府署都督佥事充东官厅听征总兵官
　　○己巳升大理寺右少卿魏有本为都察院右佥都御史巡抚河南
　　○庚午陕西洮州凉州甘肃俱地震
　　○辛未永宁宣抚司九姓长官任钰等差把事李果等补贡马匹赐宴以过期给半赏
　　○降刑部尚书周期雍俸一级先是锦衣卫指挥同知樊瑶以长子纲尝有罪不当嗣欲令庶子纬为嗣纲又讦纬不可嗣宜嗣己子诏下法司按治刑部言子扬恶以毁亲父昵私以偏庶其罪均  上报曰父子不可并罪再议之于是法司改纲诬告人死罪未决者律瑶仍奏事不实律奏入  上怒责期雍曰瑶奏己事与奏事不同期雍变乱律条责令对状寻引罪  上谓期雍职掌刑法问罪不当律姑夺俸一级
　　○壬申改苑马寺卿李涵添注陕西右参政时涵为肃州兵备副使议修嘉峪关事方经始会升苑马卿总督刘天和会抚按保留之乃改涵陕西参政仍督工嘉峪关
　　○都御史刘储秀言辽东被灾已免屯粮十分之三本色粮料支用未敷请发太仓银于折色常数之外照时价添给令官军自行买用从之
　　○命灵璧侯汤佑贤佥书中军都督府事
　　○甲戌国子监司业王同祖＜锍-釒＞言监生拨历原额正杂历共八百八十七名其历事俱十二月长差二十四月比年更定不常即今拨历之数增至一千八十名历事月分减正历为九月杂历六月长差十五月夫月数愈减则历数愈增历事者愈多则在监者愈少计今六馆诸生仅百余人不惟聚散倏忽无以称国学之规而随缺随补何以给诸曹之用宜将正杂等历俱复原额其历事月分仍照旧限庶事体适均无偏重之弊吏部议覆报可
　　○巡按湖广御史姚虞广东御史王德溢浙江御史王献芝俱举劾太滥  上责其不遵诏旨命吏部参阅部言虞所奏在未奉诏之先宜宽其罪于是夺虞俸三月德溢献芝调外任仍令各抚按官于六品以下有司贪酷不法者径自执问不必奏扰
　　○旌表江西南城县烈妇胡氏氏名全姑适同邑李华随父商远方胡与姑易氏独居姑淫纵日与恶少张炳拾徐琏等通胡氏贞白自誓又不显言姑恶时时切谏姑及恶少百计凌虐荼毒八年终始一节后诸恶少与其姑竟谋杀之抚按上其事诏所在为立祠扁名哀烈赐祭一坛正诸恶少及其姑之罪
　　○乙亥御史谭学劾左春坊左庶子童承叙招妓贩盐承叙上状自明言臣与原任泽州知州钟英有旧英为其子弟置塾师臣亦遣子就焉因尝往来而学以为招妓又与大同郎中詹文光为婚曾遣人报书文光所学以赴书大同为乞盐行贩事皆无实  上置不问令供职如旧
　　○升大理寺右寺丞梁尚德为本寺右少卿湖广按察司副使李瑜为辽东苑马寺卿
　　○丙子封弋阳王府镇国将军多焜生母孙氏为夫人多焜援靖江王例以请从之
　　○丁丑以大学士翟銮六年秩满诏加太子太傅赐钞三千贯并羊酒銮辞加秩  上优诏不允
　　○己卯湖广道御史包节劾奏兵部尚书张王□赞卖官鬻法等事王□赞疑都御史王廷相嗾之因讦廷相与方士唐珠珊相结专事烧煆又托房中之术多买少艾为士林所姗笑廷相亦上状自明俱令供职如故于是吏科给事中张尧年奏曰臣闻唐虞之时群后德让世称极治今遭逢  圣主大臣宜协心辅治以餋和平之福乃王□赞与廷相交相诋诟岂所以令庶官见哉又王□赞屡经论列宜量改用以全终始  上曰张王□赞王廷相互相攻讦有伤国体朕念大臣姑贳之今后廷臣务和衷同德以光国家不可效尤张王□赞谙练戎务令尽心供职以副委任
　　○庚辰入春以来雨泽愆期礼官请行所司祈祷  上从之因谕曰朕忧时少雨方躬祷宫中百官其各竭诚以助
　　○升江西道监察御史张鹏为大理寺右寺丞
　　○辛巳户部议覆武定侯郭勋条陈边务五事一请各边田亩向属镇守内臣为业者分给总兵副参游击等官召人佃种仍敕抚巡官申严侵占之禁一运军例许顺带土物四十石以备路资及陪补耗粮之费顷因沿途盘验百计侵克运军苦之宜禁革一敕大同宣府辽东各巡抚官督催山东河南等处积逋之课所司徵解迟速当据实举劾以示劝惩一江之南北近设儹运主事五员令其各诣水次监兑俟兑毕仍令押赴京通二仓庶闸坝不致留难一行巡盐御史严督运司将正余盐斤数目照例成包毋使私贩倍于官盐诏悉如议行
　　○命大同游击署都指挥同知史俊充左参将分守宣府北路独马营等处
　　○癸未雨大学士夏言礼部尚书严嵩各具＜锍-釒＞称贺  上曰  上穹下眷甘泽应祷朕心感悦览奏具见同心之庆
</div>
    <div class="pagination">
<a href="明实录世宗实录_page394.html">上一页</a><span>...</span><a href="明实录世宗实录_page390.html">390</a><a href="明实录世宗实录_page391.html">391</a><a href="明实录世宗实录_page392.html">392</a><a href="明实录世宗实录_page393.html">393</a><a href="明实录世宗实录_page394.html">394</a><span class="current-page">395</span><a href="明实录世宗实录_page396.html">396</a><a href="明实录世宗实录_page397.html">397</a><a href="明实录世宗实录_page398.html">398</a><a href="明实录世宗实录_page399.html">399</a><a href="明实录世宗实录_page400.html">400</a><span>...</span><a href="明实录世宗实录_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
