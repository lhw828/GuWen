<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 278 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 278 页/共 284 页
  </h1>
  <div class="content">
   吕惠卿字吉甫泉州晋江人父璹习吏事为漳浦令县多山林民病瘴雾蛇虎之害璹教民焚燎而耕害为衰止通判宜州侬智高入冦璹以兵二千人蹑贼后得首虏多迁开封司録鞫中人史志聪役卫卒事志聪以谪去璹终光禄卿惠卿起进士为真州推官秩满入都见王安石论经义意多合遂定交熙寜初安石设制置三司条例司以为检详文字事无大小必谋之凡所建请章奏皆出其手擢太子中允崇政殿説书集贤校理判司农寺司马光諌帝曰惠卿憸巧非佳士使安石负谤于中外者皆其所为近者进擢不次大不厌众心帝曰惠卿进对明辨亦似美才光曰惠卿诚文学辨慧然用心不正愿陛下徐察之江充李训若无才何以能动人主帝黙然光又贻书安石曰谄谀之士于公今日诚有顺适之快一旦失势将必卖公自售矣安石不悦惠卿以父丧去服除召为天章阁侍读进知制诰与王雱同修三经新义又知谏院为翰林学士安石求去惠卿使其党变姓名日投匦上书留之安石力荐惠卿为参知政事惠卿惧安石去新法必摇作书徧遗监司郡守使陈利害又从容白帝下诏言终不以吏达法之故为之废法故安石之政守之益坚议罢制科冯京争之不得又用弟和卿计制五等丁产簿使民自供首实尺椽寸土检括无遗隠匿者许告而以赀三之一充赏民不胜困又因保甲正长给散靑苗使结甲赴官不遗一人上下骚动郑侠疏惠卿朋奸壅蔽惠卿怒又恶京异已而安石弟安国恶惠卿奸谄面辱之于是乘势并陷三人皆获罪惠卿既叛安石凡可以害王氏者无不为及安石复用犹与共事御史蔡承禧论其恶邓绾又言其兄弟强借秀州富民钱买田出知陈州久之以资政殿学士知延州始陜西縁邉汉蕃兵各自为军每战则以蕃部为先锋而汉兵城守伺便乃出惠卿始合之为一先搜补守兵而出其选以战随屯置将具条约上之邉人及议者多言不可都监高永亨老将也争之力奏斥之元丰六年知太原府哲宗即位勅疆吏勿侵扰外界惠卿遣步骑二万袭夏人于聚星泊斩首六百级夏人遂冦鄜延惠卿见正人彚进知不容于时恳求散地于是右司諌苏辙条奏其奸请投四裔以御魑魅中丞刘摰数其五大恶乃贬为光禄卿分司南京再责建寜军节度副使建州安置中书舍人苏轼当制备载其罪于训词天下诵称快焉绍圣中复资政殿学士知大名府加观文殿学士知延州以筑威戎威羗城加银靑光禄大夫拜保寕武胜两军节度使徽宗立徙知杭州范纯粹帅延治其上功罔冒事夺节度寻复武昌节度使知大名又以上表引喻失当令致仕崇寜五年起为观文殿学士知杭州坐其子渊闻妖人张懐素言不告渊配沙门岛惠卿责祁州团练副使安置宣州复观文殿学士为醴泉观使致仕卒始惠卿逢合安石骤致执政安石去位遂极力排之至发其私书于帝安石退处金陵徃徃冩福建子三字葢深悔为惠卿所误也虽章惇曽布蔡京当国咸畏恶其人不敢引入朝以是转徙外服讫于死云
　　章惇字子厚建州浦城人父俞徙苏州官至职方郎中惇豪隽博学善文进士登名耻出侄衡下委敕出再举甲科调商洛令与苏轼防南山扺仙游潭潭下临絶壁万仞横木其上惇平步过之垂索挽树摄衣而下濡笔大书石壁曰苏轼章惇来既还神采不动轼拊其背曰能自判命者他日必能杀人惇大笑召试馆职王陶劾罢之熙寕初王安石秉政悦其才用为编修三司条例官时提防刑狱赵鼎言峡州羣蛮苦其酋剥刻谋内附遂以惇为湖南北察访使经制羣蛮惇募流人李资张竑等往招之资竑滛于夷妇为酋所杀遂致攻讨由是两江扇动蛮时方据梅山乘势而南转运副使蔡煜言是役不可亟成帝以委之安石主惇议进兵争之不已既而煜得蛮地安石恨煜沮惇乃薄其赏进惇修起居注以是兵久不决召惇还累擢三司使吕惠卿去位邓绾论惇同恶出知湖州徙杭州入为翰林学士元丰三年拜参知政事朱服为御史惇宻使客达意于服为服所白惇父冒占民沈立田立遂诉惇惇系之开封坐二罪罢知蔡州厯陈定二州五年召拜门下侍郎丰稷奏曰官府肇新而惇首用非稽古建官意稷坐左迁諌官赵彦若疏惇无行不报哲宗即位知枢宻院事宣仁后聴政惇与蔡确矫唱定防功确罢惇不自安乃驳司马光所更役法累数千言光议既行惇忿争帘前其语甚悖宣仁后怒刘摰苏辙王觌朱光庭王岩叟孙升交章击之出知汝州七八年间数为言者弹治哲宗亲政有复熙寕元丰之意首起惇为尚书左仆射兼门下侍郎于是专主绍述凡元祐所革一切复之引蔡卞林希黄履来之邵张商英周秩翟思上官均居要地任言责协谋朋奸报复仇怨小大之臣无一得免甚至诋宣仁后谓元祐之初老奸擅国又请发司马光吕公着冢斵其棺哲宗不聴惇意不惬请编类元祐诸臣章疏遂治刘安世范祖禹谏禁中雇乳媪事又诬刘摰梁焘有逆谋起同文馆狱命蔡京安惇蹇序辰穷治欲覆诸人家又议遣吕升卿董必察访岭南将尽杀流人哲宗曰朕遵祖宗遗制未尝杀戮大臣其释勿治然重得罪者千余人或至三四谪徙天下寃之惇用邢恕为御史中丞恕诬宣仁后有废立意惇遂追贬司马光王珪至欲追废宣仁后自皇太后太妃皆力争哲宗感悟焚其奏惇与蔡卞再言哲宗怒曰卿等不欲朕入英宗庙乎惇卞乃已惇又以皇后孟氏宣仁后所立劝哲宗起掖庭秘狱托以左道废居瑶华宫初神宗以永乐之败当宁恸哭循致不豫故元祐宰辅推本其意専务懐柔外国西夏请故地以非要害城砦还之惇以为蹙国弃地罪其帅臣遂用浅攻挠耕之説肆开邉隙絶夏人嵗赐进筑乌哲等城陜西诸道兴役五十余所败军覆将复弃青唐死伤不可计知天下怨已欲塞其议请诏中外察民妄语者论如律优立赏格告讦之风浸盛哲宗崩皇太后议所立惇厉声曰以礼律言之母弟简王当立皇太后曰老身无子诸王皆是神宗庶子惇复曰以长则申王当立皇太后曰申王病不可立惇尚欲言知枢宻院事曾布叱之曰章惇聴太后处分皇太后决防立端王是为徽宗迁惇特进封申国公为山陵使灵轝陷泽中逾宿而行言者劾其不恭罢知越州寻贬武昌军节度副使潭州安置右正言任伯雨论其欲追废宣仁后又贬雷州司户参军徙睦州卒绍兴五年高宗阅任伯雨章疏诏贬惇昭化军节度副使子孙不得仕于朝诏下海内称快独其家犹为辨诬论见者哂之
　　曾布字子宣南丰人年十三而孤学于兄巩同登第调宣州司戸参军懐仁令煕寕二年徙开封以韩维王安石荐上书言为政之本有二曰厉风俗择人才其要有八曰劝农桑理财赋兴学校审选举责吏课叙宗室修武备制逺人大率皆安石指也召对合意授太子中允崇政殿説书加集贤校理判司农寺检正中书五房凡三日五受勅诰与吕惠卿共创靑苗助役保甲农田法一时朝臣多争之布遂上疏其大防欲坚神宗意専任安石以威胁众使毋敢言于是骤见防用遂修起居注知制诰为翰林学士兼三司使韩琦上疏极论新法之害神宗颇悟布条析而驳之持之愈固七年大旱诏求直言布论判官吕嘉问市易掊克之虐谓市易之设以禁兼并今嘉问差官四方买物货禁客旅无得先交易以息多寡为诛赏殿最故官吏牙驵惟恐裒之不尽而息之不伙则是官自为兼并非市易本意事下两制议惠卿以为沮新法安石怒黜布知饶州再徙广州元丰初进龙图阁待制厯知桂秦陈蔡庆州元丰末复翰林学士迁户部尚书司马光为政谕令増损役法布辞曰免役一事法令纎悉皆出己手若令遽自改易义不可为元祐初以龙图阁学士知太原府厯真定河阳及青瀛二州绍圣初知枢密院事初章惇为相布草制极其称美冀惇引同执政惇忌之止荐居枢府故稍不相能布赞惇绍述甚力请甄赏元祐臣庶论更役法不便者以劝敢言助惇兴大狱悉陷正人又赞成掖庭诏狱论死者三人惇以士心不附诡情饰过荐引名士彭汝砺陈瓘张庭坚等【按东都事畧作是时章惇为相斥逐元祐臣僚士心不附布诡情辟致名士陈瓘张庭坚等此传并作章惇之事所载互异】乞正所夺司马光吕公着赠谥勿毁墓仆碑布以为无益之事又奏人主操柄不可倒持今自丞弼以至言官知畏宰相不知畏陛下臣如不言孰敢言者其意益欲倾惇也防哲宗崩皇太后召宰执问谁可立惇有异议布叱惇使从太后命徽宗立惇得罪罢拜韩忠彦左仆射布右仆射忠彦虽居上然柔懦事多决于布布犹不能容明年忠彦罢布独当国渐进绍述之説崇寕元年【按本纪崇寕元年夏五月罢韩忠彦閠六月罢曽布是忠彦与布免相同一年事宰辅表亦同与本传异】召蔡京为左丞京与布异防布拟其壻之父陈佑甫为户部侍郎京奏布私其所亲布忿然争辨声色稍厉温益叱布曰曾布上前安得失礼徽宗不悦御史遂攻之罢为观文殿大学士知润州京积憾未巳加布以赃贿令开封吕嘉问逮捕其诸子诱左证使自诬而贷其罪布落职提举太清宫太平居住又降司农卿分司南京又以尝荐学官赵谂而谂叛责防官衡州安置又以弃湟州责贺州别驾又责亷州司户凡四年乃徙舒州复大中大夫提举崇福宫大观元年卒于润州
　　安惇字处厚广安军人上舍及第调成都府敎授上书论学制召对擢监察御史哲宗初罢为利州路转运判官厯防州湖北江东三路绍圣初召为国子司业三迁谏议大夫章惇蔡卞造同文谤狱使蔡京与惇杂治二人肆其忮心上言司马光刘摰梁焘吕大防等交通陈衍变先帝成法疎隔两宫斥随龙内侍以去陛下之腹心废顾命大臣以翦陛下之羽翼大逆不道死有余责帝为诛衍锢摰焘子孙迁御史中丞鞫邹浩事檄广东使者钟正甫摄治之于新州士大夫或千里防逮踵蹇序辰初议阅诉理书牍被祸者七八百人天下怨疾为二蔡二惇之谣徽宗雅恶之乃以宝文阁待制知润州【东都事畧作知潭州】寻放归田里蔡京为相复拜工部侍郎迁兵部尚书崇寜初同知枢宻院卒长子郊后坐指斥诛流其次子邦于涪而追贬惇单州团练副使其祀遂絶













　　钦定续通志卷六百十四
　　钦定四库全书
　　钦定续通志卷六百十五
　　奸臣传
　　宋【二】
　　蔡京【卞　　攸　翛】　赵良嗣
　　蔡京字元长兴化军仙游人登熙寜三年进士第调钱塘尉舒州推官累迁起居郎使辽还拜中书舍人改龙图阁待制知开封府元丰末大臣议所立京附蔡确将害王珪以贪定防之功不克司马光秉政复差役法为期五日同列病太廹京独如约光喜曰使人人奉法如君何不可行之有已而台谏言京挟邪坏法出知成徳军改瀛州徙成都谏官范祖禹论京不可用乃改江淮荆浙发运使又改知州厯郓永兴军迁龙图阁直学士复知成都绍圣初入权戸部尚书章惇复变役法置司讲议乆不决京谓惇曰取熙寜成法施行之耳何以讲为惇然之雇役遂定差雇两法光惇不同十年间京再莅其事成于反掌两人相倚以济识者有以见其奸文及甫狱起命京穷治京捕内侍张士良令述陈衍事状衍以大逆不道论诛并劾刘挚梁焘二人亦贬死皆锢其子孙王岩叟范祖禹刘安世复逺窜时京弟卞为右丞京为翰林学士兼修国史京觊执政曾布知枢密院忌之密言卞备位丞辖京不可以同升但进承防徽宗即位罢为端明龙图阁学士知太原皇太后命帝留京毕史事数月谏官陈瓘论其交通近侍瓘坐斥京亦出知江寜颇怏怏迁延不之官御史陈次升龚夬陈师锡交论其恶夺职提举洞霄宫居杭州童贯以供奉官诣三呉京与游累月凡所画屏幛扇带之属贯日以逹禁中且附语言论奏至帝所由是帝属意京左街道録徐如常以符水出入元符后殿屡言非相京不足以有为已而宫妾宦官合词称誉遂起京知定州崇寜元年徙大名府韩忠彦与曾布交恶谋引京自助复用为学士承防徽宗有意修熙丰政事起居舍人邓洵武党京撰爱莫助之图以献徽宗遂决意用京忠彦罢拜尚书左丞俄代曽布为右仆射制下之日赐坐延和殿命之曰朕欲上述父兄之志卿何以教之京首谢愿尽死二年正月进左仆射京起逐臣一旦得志隂托绍述之柄箝制天下用条例故事即都省置讲议司自为提举以其党呉居厚王汉之十余人为僚属取政事之大者如宗室冗官国用啇旅盐泽赋调尹牧每一事以三人主之凡所设施皆由是出用冯澥钱遹之议复废元祐皇后罢科举法令州县悉仿太学三舍考选建辟雍外学于珹南以待四方之士推方田于天下江淮七路茶官自为市尽更盐钞法凡旧钞皆弗用富商巨贾尝赍持数十万缗一旦化为流丐甚者至赴水及缢死提防淮东刑狱章縡奏京改法误民京怒夺其官因铸当十大钱尽陷縡诸弟御史沈畸等用治狱失意羁削者六人陈瓘子彚以上书黥置海岛南开黔中筑靖州辰溪猺叛杀溆浦令京重为赏格杀一首领者赐绢三百荆南守马珹言有生猺有省地猺今未知叛者为何种族若计级行赏惧不能无滥京罢珹命舒亶代之以勦絶羣猺为期西收湟川鄯廓取防牱夜郎地擢童贯领节度使其后杨戬蓝从熙谭稹梁师成踵之凡寄资一切转行祖宗之法荡然无余矣又欲兵柄士心皆归已建澶郑曹拱州为四辅各屯兵二万而用其姻昵宋乔年胡师文为郡守禁卒于掫月给钱五百骤増十倍以固结之威福在手中外莫敢议累转司空封嘉国公京既贵而贪益甚已受仆射奉复创取司空寄禄钱帝不知也时元祐羣臣贬窜死徙略尽京犹未惬意命等其罪状首以司马光目曰奸党刻石文徳殿门又自书为大碑徧班郡国又籍元符上书人范柔中以下为邪等凡名在两籍者三百九人皆锢其子孙不得官京师及近甸改封魏国时承平既乆帑庾盈溢京倡为丰亨豫大之説视官爵财物如粪土累朝所储扫地矣帝尝大宴出玉琖玉巵示辅臣曰欲用此恐人以为太华京曰用之上夀于礼无嫌事茍当于理多言不足畏也五年正月彗出西方其长竟天帝以言者毁党碑凡京建置一切罢之免为开府仪同三司安逺军节度使中太乙宫使其党隂援于上大观元年复拜左仆射以南丹纳土躐拜太尉受八寳拜太师三年台諌交论其恶遂致仕犹提举修哲宗实録改封楚国朝朔朢太学生陈朝老追疏京恶十四事曰渎上帝罔君父结奥援轻爵禄广费用变法度妄制作喜导谀箝台谏炽亲党长奔竞崇释老穷土木矜逺略乞投畀逺方以御魑魅四年五月彗复出奎娄间御史张克公论京辅政八年权震海内轻锡予以蠧国用托爵禄以市私恩役将作以葺居第用漕船以运花石名为祝圣而修塔以壮临平之山托言灌田而决水以符兴化之谶方田扰安业之民圜土聚徙郡之恶不轨不忠凡数十事贬太子少保居杭州政和二年召还辅政徙封鲁国三日一至都堂治事国制凡诏令皆中书门下共议而后命学士为之至熙寜间有内降手诏不由中书门下共议盖大臣从中为之者至京又患言者议已故作御笔密进而丐徽宗亲书以防谓之御笔手诏违者以违制坐之事无巨细皆托而行至有不类帝札者皆莫敢言由是贵戚近臣争相请求京复病之而亦不能止矣既又更定官名以仆射为太少宰自称公相总治三省追封王安石蔡确皆为王省吏不复立额至五品阶以百数有身兼十余奉者侍御史王葆光论之立窜昭州拔故吏魏伯刍领货造料次钱劵百万缗以进徽宗大喜持以示左右曰此太师与我奉料也擢伯刍至徽猷阁待制京每为帝言今泉币所积嬴五千万和足以广乐富足以备礼于是铸九鼎建明堂修方泽立道观作大晟乐制定命寳任孟昌龄为都水使者凿大伾三山创天成圣功二桥大兴工役无虑四十万两河之民愁困不聊而京僴然自以为稷契周召也又欲广宫室以求媚召童贯辈五人风以禁中偪侧之状贯俱聼命而延福宫景龙江之役起侵滛及于艮岳矣子攸儵翛攸子行皆至大学士鞗尚茂徳帝姬帝七幸其第赉予无算命坐觞略用家人礼厮养居大官媵妾封夫人然公论不与帝亦厌薄之宣和二年令致仕六年再起领三省京至是四当国目昏眊不能视事悉决于季子绦凡京所叛皆绦为之且代京入奏毎造朝侍从以下皆迎揖由是恣为奸利窃弄威柄骤引其妇兄韩梠为戸部侍郎媒蘖密谋斥逐朝士创宣和库式贡司四方金帛与府藏所储尽拘括以实之为天子私财宰臣白时中李邦彦皆不能堪白罢绦兄攸亦发其事乃安置韩梠黄州而禠绦侍读毁赐出身敕京时殊无去意帝使童贯诣京令上章谢事京不得已以章授贯帝命词臣代为作三表请去乃降制从之钦宗即位边遽日急京尽室南下为自全计天下罪京为六贼之首侍御史孙觌等始极疏其奸恶乃以秘书监分司西京连贬崇信庆逺军节度副使衡州安置又徙韶儋二州行至潭州死京天资凶谲舞智御人在人主前颛狙伺为固位计帝亦知其奸屡罢屡起京每闻退免辄入见祈哀蒲伏叩头无复廉耻燕山之役京送攸以诗阳寓不可之意冀事不成得以自觧见利忘义至兄弟为叄商父子如秦越患失之心无所不至卒致宗社之祸虽谴死道路天下犹以不正典刑为恨子八人儵先死攸翛伏诛绦流白州死鞗以尚帝姬免窜余子及诸孙皆分徙逺恶郡
　　卞字元度与京同年登科调江隂主簿王安石妻以女因从之学元丰中张璪荐为国子直讲累拜中书舍人进给事中哲宗立迁礼部侍郎使辽还以龙图阁待制知宣州徙江寜府厯广越润陈五州广州寳贝丛凑一无所取夷人以为廉绍圣元年复为中书舍人上疏请重订先帝实録诏从之以卞兼国史修撰初安石且死悔其所作实録命从子防焚之防诡以他书代至是卞即防家取以上因芟落事实文饰奸伪尽改所修实録正史于是吕大防范祖禹赵彦若黄庭坚皆获深谴迁翰林学士四年拜尚书右丞专托绍述之説上欺天子下胁同列凡中伤善类皆密疏建白然后请帝亲札付外行之章惇虽钜奸犹在其术中徽宗即位谏官陈瓘任伯雨御史龚夬疏其兄弟奸恶伯雨又言其大罪有六曰诬罔宣仁圣烈保佑之功欲行追废一也凡绍圣以来窜逐臣僚皆卞啓而后行二也宫中厌胜事作哲宗方疑惇欲召礼法官通议卞云既犯法矣何用议皇后以是得罪三也编排元祐章牍被罪者数千人四也邹浩以言忤防卞激怒哲宗致之逺谪又请治其亲故送别之罪五也蹇序辰建看详诉理之议章惇迟疑未应卞迫之即日置局士大夫得罪者八百三十家六也愿亟正典刑以谢天下诏以资政殿学士知江寜府连贬少府少监分司池州【东都事畧作分司南京池州居住】才逾嵗起知大名府徙州召为中太乙宫使擢知枢密院帝谋复湟鄯问于卞卞以王厚髙永年对与京合谋竭府藏以事边募商人运粮不复问其直贵贱秦中骚困及取二州进金紫光禄大夫追讐任伯雨所言曲自辨理诸人坐贬卞居心倾邪一意以安石所行为至当兄晚逹而位在上致已不得相故二府政事时有不合京以中防用童贯为陜西制置使卞言不宜用宦者右丞张康国引李宪故事以对卞曰用宪已非美事宪犹稍习兵贯略无所长异时必误边计帝令中书行之京于帝前诋卞卞求去以天章阁学士知河南妖人张怀素败卞素与之游坐降职旋知观文殿学士寻拜昭庆军节度使入为侍读进检校少保开府仪同三司易节镇东政和末谒归道死髙宗即位追责为寜国军节度副使绍兴五年又贬单州团练副使
　　攸字居安京长子元符中监在京裁造院徽宗时为端王每退朝攸遇诸涂必下马拱立王问左右知为蔡承防子心善之及即位遂有宠崇寜三年自鸿胪丞赐进士出身除秘书郎二年间至枢密直学士京再入相为宣和殿大学士改淮康军节度使帝将去京攸通籍禁庭闻其事亟请间百拜以恳帝意遂解其后与京权势日相轧浮薄者复间之父子各立门戸遂为讐敌攸别居赐第尝诣京京正与客语使避之攸甫入遽起握父手为胗视状曰大人脉势舒缓体中得无有不适乎京曰无之攸曰禁中方有公事即辞去客窃窥见以问京京曰此儿欲以为吾疾而罢我也阅数日京果致仕以季弟绦钟爱于京数请杀之帝不许攸厯开府仪同三司进少府益用事进见无时与王黼得预宫中秘戏或侍曲宴则短衫窄袴涂抺青红杂倡优侏儒多道市井滛媟谑浪语以蛊帝心妻宋氏出入禁掖子行领殿中监宠信倾其父帝留意道家者説攸因倡为异闻谓有珠星璧月跨鳯乘龙天书云篆之符与方士林灵素之徒争证神变事于是神霄玉清之祠徧天下矣童贯廵边以攸副宣抚攸騃稚不习事谓功业可唾手致入辞之日指二侍姬曰臣成功归乞以是赏帝笑而弗责辽郭药师举涿易二州防进攸少傅师入燕进少师封英国公还领枢密院进太保徙封燕帝欲内禅亲书传位东宫字授李邦彦邦彦欲不敢承遂以付攸攸退属其客给事中呉敏议遂定靖康元年从上皇南下及还都始责为大中大夫继而安置永州连徙浔雷京死御史言攸罪不减乃父燕山之役祸及宗社骄奢滛泆载籍所无当窜诸海岛诏置万安军寻遣使者随所至诛之翛初以恩泽为亲卫郎秘书丞至保和殿学士宣和中拜礼部尚书兼侍请时翛弟兄亦知事势日异密与攸议稍持正论故与京异遂引吴敏李纲李光杨时等用之以挽物情寻加大学士提举醴泉观钦宗立翛上募兵陕西防自请行又劝西幸帝颇采纳俾知京兆府计垂就攸忌其功成防金破濬州徽宗南幸攸假徽宗防请翛守镇江改资政殿大学士翛幸得去不复辞流言至京师谓将复辟于镇江帝趣迎上皇还而责翛昭信军节度副使攸之诛也御史陈述且行帝取诏批其尾曰翛亦然于是并诛【按此下旧附蔡崈传今从删】
　　赵良嗣本燕人马植世为辽国大族仕至光禄卿行汚而内乱不齿于人政和初童贯出使道卢沟植夜见自言有灭燕之防贯大竒之载与归易姓名曰李良嗣荐诸朝即献防曰女真恨辽人切骨而天祚荒滛失道本朝若遣使自登莱渉海结好女真与之相约攻辽其国可图也召对帝嘉纳之赐姓赵氏以为秘书丞图燕之议自此始迁直龙图阁提防万夀观加右文殿修撰宣和二年二月使于金国见金太祖议取燕云使还进徽猷阁待制自是将命至六七颇与金争议进龙图阁直学士既得燕山又加延康殿学士提举上清宫官至光禄大夫良嗣言顷在北国与燕中豪士谋结义归朝沥酒于北极祠下祈天为约俟他日功成即挂冠谢事以表本心今赖陛下威灵幸而集事愿许臣致仕以践前约凡三上章不许既而朝廷纳张觉良嗣争之云国家新与金国盟如此必失其欢后不可悔不聴坐夺职削五阶靖康元年四月御史胡舜陟论其结成边患败契丹百年之好使金兵侵陵祸及中国乞戮之于市时已窜桞州诏广西转运副使李升之即所至枭其首徙妻子于万安军【按宋史此下有张觉郭药师二传今改归叛臣】












　　钦定续通志卷六百十五
&lt;史部,别史类,钦定续通志&gt;
　　钦定四库全书
　　钦定续通志卷六百十六
　　奸臣
　　宋【三】
　　黄潜善　　　汪伯彦　　　秦桧
　　黄潜善字茂和邵武人擢进士第宣和初为左司郎陜西河东地大震陵谷易处徽宗命潜善往视归不以实闻擢户部侍郎坐事谪亳州以徽猷阁待制知河间府靖康初金人入攻康王开大元帅府檄潜善将兵入援张邦昌僭位潜善趋白于帅府王承制拜潜善为副元帅高宗即位拜中书侍郎时帝从人望擢李纲为右相潜善及汪伯彦自谓有扳附之劳拟必为相及召李纲于外二人不悦因与纲忤未几潜善拜右仆射兼中书侍郎纲遂罢御史张所言潜善奸邪恐害新政贬所江州太学生陈东论李纲不可去潜善伯彦不可任潜善恚防欧阳澈上书诋时事潜善激怒帝言若不亟诛将复鼓众乃杀澈及东明年金人攻陜西京东山东盗起潜善伯彦匿不以闻张遇焚真州距行在六十里内侍邵成章疏二人误国坐除名御史马伸亦以劾二人谪死潜善进左仆射兼门下侍郎郓濮相继陷没宿泗屡警右丞许景衡以扈衞单弱请帝避其锋潜善以为不足虑俄泗州奏金人且至帝大惊即被甲乘骑驰至洲步得小舟渡江潜善伯彦率同列听浮屠説法方罢防食堂吏大呼曰驾行矣乃相视苍黄鞭马南驰都人争门而出死者相枕籍无不怨愤防司农卿黄锷至江上军士闻其姓以为潜善也争数其罪挥刃而前锷方辨其非是而首已断矣中丞张澂劾其罪乃罢潜善为观文殿大学士知江宁府落职居衡州郑慤王廷秀相继以为言责置英州寻卒于梅州潜善猥持国柄嫉害忠良李纲既逐张慤宗泽许景衡辈相继贬死台諌一言随陷其祸中外为之切齿髙宗末年诏以潜善尝任副元帅特复原官録一子諌官凌哲争之不听
　　汪伯彦字廷俊祈门人登进士第积官虞部郎中靖康元年召见献河北边防十防进直龙图阁知相州金人陷真定诏徙真定帅司于相俾伯彦领之髙宗以康王使金至磁时金骑充斥常有甲马数百至城下踪迹王所在伯彦亟以帛书请王还相躬服櫜鞬部兵逆王于河上王劳之曰他日见上当首以京兆荐公其受知自此始矣康王开帅府以伯彦为副元帅金兵薄京城钦宗诏金人见议通和康王将兵毋得轻动伯彦以为然宗泽曰此女真欲欵我师尔宜亟进兵伯彦等难之劝王遣泽先行泽自是不得预帅府事明年王承制除伯彦显谟阁待制升元帅进直学士髙宗即位擢知枢宻院事未几拜右仆射方髙宗初政天下望治伯彦潜善在相位専权自恣不能有所经画御史谏官下至韦布内侍皆劾奏之罢伯彦为观文殿大学士知洪州改提举崇福宫寻落职居永州绍兴初复职知池州言者弗置乃诏以旧职奉祠寻知广州四年帝追赠陈东欧阳澈舍人王居正论伯彦潜善不已复褫前职七年帝以伯彦元帅旧僚欲与牵复始伯彦未第馆于王氏秦桧尝从之学而张浚亦伯彦所引因共赞焉九年知宣州过阙上所着中兴日厯五卷拜检校少傅保信军节度使十年请祠从之明年卒赠少师諡忠定初伯彦既去相州其子军器监丞似为金人拘之而北久之乃还或云似之得归伯彦实使人赎之
　　秦桧字防之江宁人政和五年登第补宻州教授继中词学兼茂科歴太学学正靖康元年金兵攻汴议割三镇以弭兵命桧借礼部侍郎与程瑀为割地使奉肃王以往金师退桧瑀至燕而还御史中丞李回翰林承旨呉幵共荐桧拜殿中侍御史迁左司监御史中丞汴京失守二帝幸金营明年金帅令莫俦呉幵入城推立异姓留守王时雍等召百官议立张邦昌皆不敢答监察御史马伸言于众曰吾曹职为争臣岂容坐视当共入议状乞存赵氏桧闻伸言以为然即进状愿复嗣君以安四方金人怒执桧去与孙傅张叔夜何防司马朴从二帝至燕山又徙韩州上皇闻康王即位作书贻尼堪与约和议俾桧润色之桧以厚赂达尼堪防金太宗以桧赐其弟达兰达兰信任之及南侵以桧为叅谋军事又为随军转运使【据宋通鉴及宋史纪事本末増辑】建炎四年达兰攻楚州纵桧南归桧与妻王氏及婢仆自军中趋涟水航海归行在自言杀金人监己者夺舟而来朝士多谓桧与防傅朴同拘而桧独归又自燕至楚二千八百里逾河越海岂无讥诃之者安得杀尽而南就令从军达兰金人纵之必质妻属安得与王氏偕惟宰相范宗尹同知枢宻院李回与桧善尽破羣疑力荐其忠帝命先见宰执桧言欲天下无事须南自南北自北及入对首奏所草与达兰求和书帝曰桧朴忠过人朕得之喜而不寐盖闻二帝母后消息又得一佳士也拜礼部尚书从行王安道冯由义水砦丁禩及防议官并改京秩舟人孙靖亦补承信郎始朝廷虽数遣使但且守且和而専与金人解仇议和实自桧始绍兴元年除防知政事首挤范宗尹宗尹既去相位久虚桧言曰我有二防可耸动天下或问何以不言桧曰今无相不可行也拜右仆射同中书门下平章事兼知枢宻院事吕颐浩再相桧同秉政谋夺其柄风其党建言周宣王内修外攘故能中兴今二相宜分任内外颐浩遂建都督府于镇江帝曰颐浩専治军旅桧専理庶务如种蠡分职可也二年桧奏置修政局自为提举防知政事翟汝文同领之未几桧面劾汝文擅治堂吏汝文求去谏官方孟卿再论之汝文竟罢颐浩自江上还谋逐桧有教以引朱胜非为助者诏以胜非同都督给事中胡安国言胜非不可用胜非遂以醴泉观使兼侍读颐浩寻以黄龟年为殿中侍御史刘棐为右司谏将逐桧于是江跻呉表臣程瑀张焘胡世将刘一止林待聘楼炤并落职予祠台省一空皆桧党也桧初欲倾颐浩引一时名贤如安国焘瑀辈布列清要颐浩问去桧之术于席益益曰目为党可也今党魁胡安国在琐闼宜先去之盖安国常问人材于游酢酢比桧于荀文若故安国力言桧贤桧亦力引安国至是安国等罢桧亦求去及桧再相误国而安国已死矣黄龟年劾桧専主和议沮止恢复乃罢桧为观文殿学士提举江州太平观初桧陈二防欲以河北人还金中原人还刘豫帝曰桧言南人归南北人归北朕北人将安归桧语乃塞桧又言为相数月可耸动天下及相而设施无闻至是帝召直学士院綦崈礼语以是事崈礼即以帝意载训辞播告中外人始知桧之奸龟年等论桧不已诏落职牓朝堂示不复用三年韩肖胄使还偕金使来求尽还北俘与桧前议脗合识者益知桧与金人共谋矣五年与金议和复桧观文殿学士知温州六年用张浚荐除醴泉观使兼侍读充行宫留守防决尚书枢宻院事召赴行在七年何藓使金还得徽宗及宁徳后讣帝发防即日授桧枢宻使恩数视宰臣命王伦使金国迎奉梓宫浚求去赵鼎复相台谏交章论浚安置岭表鼎约同列解救及面奏桧无一语浚遂谪永州始浚鼎相得浚先进力引鼎常共论人才浚剧谈桧善鼎曰此人得志吾辈无所措足矣浚不以为然及引桧共政方知其闇不复荐桧因衔浚反谓鼎曰上欲召公而张相迟留盖怒鼎使挤浚也桧在枢府惟听鼎鼎素恶桧由是反深信之卒为所倾鼎与浚晚遇于闽言及此始知皆为桧所卖也八年拜右仆射同中书门下平章事兼枢宻使吏部侍郎晏敦复有忧色曰奸人相矣王伦偕金使乌凌阿思谋等来议和议以吏部侍郎魏矼馆伴矼辞曰顷任御史常言和议之非今不可専对桧问故矼备言敌情不可信桧曰公以智料敌桧以诚待敌矼曰第恐敌不以诚待相公尔桧乃改命呉表臣宰执入见桧独留身言臣僚多持两端不足与断大事若陛下决欲讲和乞颛与臣议勿许羣臣预帝曰朕独委卿桧曰臣亦恐未便望陛下更思三日容臣别奏又三日桧复留身奏事帝意欲和甚坚桧犹以为未也复请更思又三日桧复留身奏事如初知帝意确不移乃出文字乞决和议防赵鼎罢桧独専国决意议和于是中朝贤士以议论不合相继而去中书舍人吕本中礼部侍郎张九成皆不附和议殿中侍御史张戒上疏乞留赵鼎又陈十三事论和议之非桧并憾之王庶自淮西入枢庭始终言和议非是疏凡七上且谓桧曰而忘东都欲存赵氏时耶桧方挟金人自重尤恨庶言枢宻院编修官胡铨上疏愿斩桧与王伦以谢天下械铨贬昭州陈刚中以启贺铨桧怒刚中以谴死既而校书郎许忻枢宻院编修官赵雍同日上疏犹祖铨意力排和议司勲员外郎朱松馆职胡珵张扩淩景夏常明范如圭同上一疏言金人以诏谕江南为名要陛下以稽首之礼百官军民莫不扼腕天下将有仗大义问奸桧【宋史原作相公今依宏简録改】之罪者后数日直学士院曽开权吏部尚书张焘吏部侍郎晏敦复魏矼户部侍郎李弥逊梁汝嘉给事中楼炤中书舍人苏符工部侍郎萧振起居舍人薛徽言同班入奏极言屈己之礼非是新除礼部侍郎尹焞独上一疏且移书切责桧桧始大怒焞于是固辞新命不拜奉礼郎冯时行召对言和议不可信谪知万州寻亦抵罪桧党勾龙如渊抗言于桧曰邪説横起胡不择台官撃去之桧大喜遂奏如渊为御史中丞劾异议者卒成桧志金使张通古萧哲以诏谕江南为名至泗州要所过州县迎以臣礼韩世忠累疏力谏愿効死决战若其不克委曲从之未晩皆不许哲等既入境接伴使范同再拜问金主起居军民见者往往流涕过平江守臣向子諲不拜乞致仕哲等至淮安言先归河南地且册为帝徐议余事桧至是欲帝行屈己礼帝曰朕嗣守太祖太宗基业岂可受金人封册防三衙帅杨沂中解潜韩世良相率见桧曰军民汹汹若之何退又白之台諌于是勾龙如渊李谊谓桧曰但取金书纳禁中则礼不行而事定给事中楼炤亦举谅隂三年不言事以告桧于是定议以桧摄冢宰诣馆受书金使欲百官备礼桧使省吏朝服导从以书纳禁中九年金人归河南陜西故地以王伦签书枢宻院事充迎奉梓宫奉还两宫交割地界使蓝公佐副之判大宗正事士防兵部侍郎张焘朝八陵时张浚在永州驰奏力言以石晋刘豫为戒他如秘书省正字汪应辰樊光逺澧州推官韩紃临安府司戸防军毛叔庆皆言金人叵测迪功郎张行成献询荛书二十篇条具豫偹之防桧悉加黜责金乌珠果有他谋拘王伦于中山府伦宻奏于朝桧不之备韩世忠有乘懈掩击之请桧言春秋不伐防与帝意合遂已十年金人败盟分四道入侵河南诸郡相继陷没帝始大怪下诏罪状乌珠御史中丞王次翁惧桧得罪奏曰前日国是初无主议事有小变则更用他相后来者未必贤而排黜异党纷纷累月不能定愿陛下以为至戒帝深然之于是桧位复安公论不能撼揺矣时张俊克亳州岳飞克郾城几获乌珠韩世忠胜于泇口镇诸将所向皆捷而桧立主班师诏飞还行在沂中还镇江刘光世还池州刘锜还太平于是淮宁蔡郑复为金人有十一年乌珠再举取夀春入庐州邵隆王徳闗师古等连战皆捷杨沂中战拓臯又破之桧忽谕沂中及张俊遽班师韩世宗闻之止濠州不进刘锜闻之弃夀春而归自是不复出兵桧欲尽收诸将兵权给事中范同献防桧纳之宻奏召三大将论功行赏世忠俊并为枢宻使飞为副使以宣抚司军枢宻院桧拜左仆射同中书门下平章事兼枢宻使歴封莘庆冀国公先是莫将韩恕使金拘于涿州至是乌珠有求和意纵之归桧复奏遣刘光逺曹勋使金又以魏良臣为通问使未几良臣偕金使来议以淮水为界求割唐邓二州寻遣何铸报聘许之桧以岳飞沮和议力谋杀之使谏官万俟卨论其罪张俊又诬飞旧将张宪谋反于是飞及子云俱送大理寺命御史中丞何铸大理卿周三畏鞫之久不伏卨入台狱遂诬飞指斥乘舆受诏不救淮西赐死狱中子云及宪杀于都市天下寃之十二年徽宗及显肃懿节二梓宫至行在太后还慈宁宫加桧太师进封秦魏两国公桧以封两国与蔡京同辞不拜幸和议成益咎前日之异已者先是赵鼎贬潮州王庶贬道州胡铨再贬新州至是皆遇赦永不检举曾开李弥逊并落职张俊本助和议居位嵗余无去意桧讽江邈论罢之十三年贺瑞雪贺日食不见是后日食多书不见彗星常见选人康倬上书言彗星不足畏桧大喜特改京秩知防州薛弼言木内有文曰天下太平年诏付史馆于是为茍安余杭之计自此不复巡幸江上而祥瑞之奏日闻矣洪皓归自金名节独着以致金实讷语不一月逐去实讷者尼堪左右也初尼堪行军至淮上桧常为之草檄为实讷所见故因皓归寄声桧意士大夫莫有知者闻皓语深以为憾遂令李文会论之胡舜陟以非笑朝廷下狱死张九成以鼓唱浮言贬张邵亦坐与桧言金人有归钦宗及诸王后妃意斥为外祠十四年贬黄龟年以前常论桧也闽浙大水右武大夫白锷有燮理乖谬语刺配万安军太学生张伯麟常题壁曰夫差尔忘越王杀而父乎杖脊刺配吉阳军故将解潜罢官闲居辛永宗总戎外郡亦坐不附和议潜窜南安死永宗编置肇庆死李光前贬藤州以唱和有刺桧者为守臣所告桧又言赵鼎欲立皇太子是待陛下终无子也宜俟亲子乃立遂嗾御史中丞詹大方言鼎邪谋宻计深不可测于是光及鼎皆再窜台州曽惇献桧诗称圣相凡投献者必曰元圣桧乞禁野史又命子熺以秘书少监领国史进建炎元年至绍兴十二年日厯五百九十卷熺因太后北还自颂桧功徳凡二千余言自桧再相凡前罢相以来诏书章疏稍及桧者率更易焚弃日厯时政亡失已多是后记録皆熺笔无复有公是非矣十五年熺除翰林学士兼侍读赐桧甲第桧妻妇子孙皆加恩帝亲书一徳格天扁其阁十六年桧立家庙赐祭器将相赐祭器自桧始帝以彗见求言张浚疏言今事势如养大疽于头目心腹之间不决不止愿谋为豫备桧久憾浚至是大怒即落浚节钺连贬永州十七年改封桧益国公赵鼎在吉阳军桧令月申存亡鼎遂不食卒又窜吕颐浩子摭于藤州进士施锷上中兴颂行都赋及绍兴雅十篇自此导谀愈多十八年熺除知枢宻院事李显忠上恢复防落军职与祠迪功郎王廷珪以送胡铨诗编管辰州铨又以谤讪移贬吉阳二十年桧一日趋朝殿司小校施全刺桧不中磔于市【谨按通鉴辑览】
　　【御批秦桧有可杀之罪施全非当杀桧之人其事固不必深论独是桧奸邪误国海内切齿所欲剚刃甘心者非止一全而髙宗始终信之而不忍去之后且畏之而不敢去之岂非天夺之魄乎】自是每出列五十兵持长梃自衞曹泳告李光子孟坚私作国史狱成孟坚编置峡州朝士连坐者八人胡寅窜新州泳由是骤用秘书少监汤思退奏以桧存赵氏本末付史馆进熺少保郑璋告其乡人福建安抚司机宜呉元美家有潜光亭商隠堂以亭号潜光有心于党李堂名商隠无意于事秦桧尤恶之又编管右迪功郎安诚布衣汪大圭
　　斩有防人惠俊进义副尉刘允中黥径山僧清言皆以讪谤也时桧疾愈朝防许肩舆二孙扶掖仍免拜二十一年朝散郎王英上书荐熺为相桧奏英知泰州二十二年又兴王庶二子之竒之荀叶三省杨炜索敏求四大狱皆坐谤讪炜又以常登李光萧振之门言时事于是光永不检举振贬池州二十三年桧请下台州于谢伋家取綦崈礼所受御笔缴进是嵗进士黄友龙坐谤讪黥配岭南内侍裴咏坐指斥编管琼州二十四年何兑讼其师马伸发端上金人书乞存赵氏以为分桧功编管英州桧孙敷文阁待制埙试进士举省殿试皆第一桧从子炜焴姻党周夤沈兴杰皆登上第士论不平帝阅埙防皆桧熺语于是擢张孝祥为第一降埙第三未几埙修撰实録院宰相子孙同领史职前所无也王循友以前知建康尝罪桧族党安置藤州王趯为李光求内徙编管辰州郑玘贾子展以防中有嘲谑讲和语玘窜容州子展窜徳庆府方畴以与胡铨通书编置永州魏安行洪兴祖以广传程瑀论语解编置安行钦州兴祖昭州帝尝谕桧曰近轮对者多谒告避免百官轮对正欲闻所未闻可令检举约东桧擅政以来屏塞人言蔽帝耳目欲有言者恐触忌讳仅论销金铺翠之类以塞责而已故帝及之盖亦防桧之壅蔽也【谨按通鉴辑览御批轮对固欲闻所未闻然闻之而不能行虽闻何益史谓】
　　【髙宗避免之禁为防桧之壅蔽不知桧之敢为壅蔽实髙宗有以致之果自知之则去桧亦在髙宗耳若其不能去则是太阿倒授纲纽懈弛既不能除臣憝以清政纪而徒为是令正所谓不揣本而齐末庸何益乎】衢州有盗起桧遣殿前司将官辛立将千人捕之不以闻晋安郡王因入侍言之帝大惊召问桧桧曰不足上烦圣虑故不敢闻盗平即奏矣退而知言由晋安遂奏晋安居秀王防不当给俸月损二百缗帝为出内帑给之二十五年以沈长卿旧与李光启讥和议又与芮煜共赋牡丹诗有宁令汉社稷变作莽乾坤之句为邻人所告长卿编置化州煜武冈军静江有驿名秦城知府吕愿中率賔僚共赋秦城王气诗以媚桧愿中由此得召又张
　　扶请桧乘金根车又有乞置益国官属及议九锡者桧闻之安然赵令衿观桧家庙记口诵君子之泽五世而斩为汪召锡所告徐史徐嚞又论赵鼎子汾与令衿饮别厚赆必有奸谋诏送大理拘令衿南外宗正司桧书赵鼎李光胡铨姓名必欲杀之鼎已死欲孥戮汾尤忌张浚令衿之狱张宗元之罢皆波及之浚在永州桧又使其党张柄知潭州与郡丞汪召锡共伺察之至是使汾自诬与浚及李光胡寅谋大逆凡一时贤士五十三人皆与焉狱成而桧病不能书帝幸桧第问疾桧无一语惟流涕而已熺奏请代居相位者帝曰此事卿不当与帝遂命直学士院沈虚中草桧父子致仕制熺犹遣其子埙等夜见台諌徐嚞张扶谋奏请己为相诏加封桧建康郡王熺少师皆致仕埙堪并提举江州太平兴国宫是夜桧卒后赠申王諡忠献桧两据相位凡十九年劫制君父包藏祸心倡和误国忘讐斁伦一时忠臣良将诛锄畧尽其顽钝无耻者率为桧用争以诬陷善类为功其矫诬也无罪可状不过曰谤讪曰指斥曰怨望曰立党沽名甚则曰有无君心凡论人章疏皆桧自操以授言者识之者曰此老秦笔也察事之卒布满京城小涉讥议即捕治中以深文又隂结内侍及医师王继先伺帝动静郡国事惟申省无一至帝前者桧立久任之説士淹滞失职有十年不解者附已者立与擢用自其独相至死易执政二十八人皆无时誉柔佞易制者如孙近韩肖胄楼炤王次翁范同万俟禼程克俊李文防杨愿李若谷何若段拂汪勃詹大方余尧弼巫伋章夏宋朴史才魏师逊施钜郑仲熊之徒率拔之冗散遽跻政地其自言官听桧弹击辄陞政府者凡十有二人开门受赂富敌于国外国珍宝死犹及门隂险如崖穽深阻叵测同列论事帝前未尝力辨但以一二语倾挤之李光尝与桧争论颇侵桧桧不荅及光言毕桧徐曰李光无人臣礼帝始怒之凡陷忠良率同此术晩年残忍尤甚数兴大狱桧死熺废其党祖述余説力持和议以窃据相位者尚数人至孝宗始荡涤无余开禧二年追夺王爵改諡缪丑













　　钦定续通志卷六百十六
　　钦定四库全书
　　钦定续通志卷六百十七
　　奸臣传
　　宋【四】
　　万俟禼　　　韩侂胄　　　丁大全
　　贾似道
　　万俟禼字元忠开封阳武县人登政和二年上舍第调颍昌府教授歴尚书比部员外郎绍兴初盗曹成掠荆湖间禼时避乱沅湘帅臣程昌防以便宜檄禼权沅州事成奄至城下禼召土豪集丁壮以守成食尽乃退除湖北转运判官改提防刑狱岳飞宣抚荆湖遇禼不以礼禼憾之禼入觐希秦桧意譛飞于朝留为监察御史擢右正言时桧谋收诸将兵权禼力助之张俊归自楚州与桧合谋挤飞命中丞何铸治飞狱铸明其无辜桧怒以禼代治遂诬飞与其子云致书张宪令虚申警报以动朝廷及令宪措置使还飞军狱不成又诬以淮西逗留事飞父子与宪俱死大理卿薛仁辅寺丞李若朴何彦猷言飞无罪禼劾之知宗正寺士防请以百口保飞禼又劾之士防窜死建州刘洪道与飞有旧禼劾其媚飞闻飞罢宣抚抵掌流涕于是洪道抵罪终身不复参政范同为桧所引或自奏事桧忌之禼劾罢再论同罪谪居筠州又为桧劾李光鼓倡孙近朋比二人皆被窜谪和议成禼请诏戸部防计用兵之时与通和之后所费各几何若减于前日乞以羡财别贮御前激赏库不许他用梓宫还以禼为攒宫按行使内侍省副都知宋唐卿副之禼请与唐卿同班上殿奏事其无耻如此张浚寓居长沙禼妄劾浚卜宅逾制吴秉信自长沙还为浚辨浚乃得免除参知政事充金国报谢使使还桧假金人誉已数千言嘱禼以闻禼难之他日奏事退桧坐殿庐中批旨除所厚者官吏钤纸尾进禼曰不闻圣语却不视桧大怒自是不交一语李文防詹大方交章劾禼禼遂求去帝命与郡桧愈怒遂罢禼寻谪居归州遇赦量移沅州二十五年召还除参知政事寻拜尚书右仆射同中书门下平章事纂次太后回銮事实上之张浚以禼与沈该居相位不厌天下望上书言其専欲受命于金禼见书大怒以为金人未有衅而浚所奏乃若祸在年嵗间浚坐窜谪禼后致仕卒谥忠靖禼始附桧为言官所言多出桧意及登政府不能受钳制遂忤桧去桧死帝亲政将反桧所为首召禼还禼主和固位无异于桧士论益薄之
　　韩侂胄字节夫琦曽孙父诚娶宪圣皇后女弟仕至宝宁军承宣使侂胄以父任厯閤门只宣赞舍人御器械淳熙末以汝州防御使知閤门事孝宗崩光宗以疾不能执防赵汝愚议定防立皇子嘉王侂胄有微劳宁宗既立侂胄欲推定防恩汝愚曰吾宗臣也汝外戚也何可以言功但迁侂胄宜州观察使兼枢宻都承旨始大觖望然以道诏旨浸见亲幸时时乘间窃弄威福朱熹白汝愚当用厚赏酬其劳而疏逺之汝愚不听右正言黄度欲劾侂胄谋泄斥去朱熹奏其奸侂胄怒使优人峩冠濶袖象大儒戏于帝前熹遂去彭龟年请留熹而逐侂胄未几龟年与郡侂胄进保宁军承宣使提举佑神观自是益用事而以抑赏故怨汝愚日深刘防者曩与侂胄同知閤门事方汝愚议内禅时防弗与闻内懐不平至是谓侂胄曰赵相欲専大功君岂惟不得节度将恐不免岭海之行矣侂胄愕然问计防因教之以御笔用台谏斥逐正人侂胄悟即以内批除所知刘徳秀为监察御史杨大法为殿中侍御史罢吴猎监察御史而用刘三杰代之于是言路皆侂胄之党汝愚始危侂胄欲逐汝愚而难其名谋于京镗镗曰彼宗姓诬以谋危社稷可也庆元元年侂胄引李沐为右正言沐尝有求于汝愚不获即奏汝愚以同姓居相位将不利于社稷汝愚罢相始侂胄见汝愚徐谊实荐之汝愚既斥并逐谊朱熹彭龟年黄度李祥杨简吕祖俭等以攻侂胄得罪太学生杨宏中张衢徐范蒋傅林仲麟周端朝等又以上书论侂胄编置已而侂胄拜保宁军节度使又设伪学之目以网括汝愚朱熹门下知名之士用何澹胡纮为言官澹言伪学宜加风厉纮条奏汝愚有十不逊且及徐谊汝愚谪永州谊谪南安军虑他日汝愚复用宻谕衡守钱鍪图之汝愚抵衡暴卒留正旧在都堂众辱侂胄至是刘徳秀论正引用伪党坐罢斥时台谏迎合侂胄意以攻伪学然惮清议不欲显斥熹侂胄意未快以陈贾尝攻熹召除兵部侍郎未至亟除沈继祖台察继祖诬熹十罪落职罢祠三年刘三杰入对言前日伪党今变为逆党侂胄大喜即除为右正言而坐伪学逆党得罪者五十有九人王沇献言令省部籍记伪学姓名姚愈请降诏严伪学之禁二人皆得迁官施康年陈谠邓友龙林采皆以攻伪学久居言路而张釜张岩程松率由此秉政四年侂胄拜少保封豫国公五年加少师【原传讹作太保今据本纪改】封平原郡王六年进太傅婺州布衣吕祖泰上书言道学不可禁请诛侂胄以周必大为相侂胄大怒决杖流钦州言者希侂胄意劾必大首植伪党降为少保一时善类悉罹党祸虽本侂胄意而谋实始京镗镗死张孝伯以为不弛党禁后恐不免报复之祸侂胄以为然追复汝愚朱熹职名留正周必大亦复秩还政徐谊等皆先后复官伪党之禁寖解嘉泰二年【原传讹作三年今据宋本纪改】拜太师监惠民局侂胄以势利蛊士大夫心薛叔似辛弃疾陈谦皆以废退起用当时因有损晩节以规进者矣而陈自强则以侂胄童子师自选人不数年致位宰相苏师旦周筠又侂胄厮役亦皆超取显仕羣小阿附势焰熏灼侂胄凡所欲为宰执惕息不敢为异自强至印空名勅劄授之惟所欲用三省不预知也或劝侂胄立功以自固者于是恢复之议兴以殿前都指挥使吴曦为兴州都统论者多言曦必叛侂胄不省安丰守厉仲方言淮北流民愿归附会弃疾入见言敌国必乱愿属元老大臣预为应变计郑挺邓友龙等又附和其言开禧改元进士毛自知廷对言当乘机以定中原侂胄大悦诏中外诸将宻为行军计先是杨辅傅伯成言兵不可动抵罪至武学生华岳叩阍乞斩侂胄苏师旦周筠以谢天下諌议大夫李大异亦论止开边岳下大理编置建宁大异斥去侂胄除平章军国事三日一朝至都堂序班丞相上三省印并纳其第侂胄昵蘓师旦为腹心除为安逺军节度使自置机速房于私第甚者假作御笔升黜将帅事闗机要未常奏禀人莫敢言二年【原传讹作四年按寜宗纪侂冑呉曦并于开禧三年已诛而开禧亦无四年其用薛叔似等为宣抚俱系二年事今改正】以薛叔似为京湖宣谕使邓友龙为两淮宣谕使程松为四川宣抚使呉曦副之徐邦宪自处州召见以弭兵为言忤侂胄意削二秩于是左司諌易祓大理少卿陈景俊太学博士钱廷玉皆起言恢复矣诏侂胄曰一朝友龙叔似并升宣抚使呉曦兼陜西河东招抚使皇甫斌副之时诸将克复州县捷书闻侂胄议降诏趣进兵未几皇甫斌等皆败绩乃罢邓友龙以丘崈代为宣抚使侂胄既防师始觉为师旦所误李璧悉数其罪赞侂胄斥去之师旦谪韶州已而金人渡淮攻庐和真扬取安丰濠又攻襄阳至阳乃以丘崈签书枢宻院事督视江淮军马侂胄输家财二十万以助军而谕丘崈募人持书币赴敌营谓用兵乃苏师旦等所为非朝廷意金人答书辞甚倨且多所要索谓侂胄无意用兵师旦等安得専崈又遣书许还河北流民及今年嵗币金人乃有许意防呉曦叛降金状闻举朝震骇侂胄亟遗曦书许以茅土之封书未达而安丙杨巨源已率义士诛曦矣侂胄连遣方信孺使北请和金人欲责正隆以前礼赂以侵疆为界且索犒军银凡数千万而缚送首议用兵之臣信孺还奏侂胄大怒和议遂辍以殿前都指挥使赵淳为江淮制置使复锐意用兵自兵兴以来蜀口汉淮之民死于兵戈者不可胜计公私之力大屈而侂胄意犹未巳中外忧惧礼部侍郎史弥逺时兼资善堂翊善谋诛侂胄议甚秘皇子荣王入奏杨皇后亦从中力请乃得宻旨罢侂胄平章军国事与在外宫观陈自强罢右丞相仍令权主管殿前司公事夏震以兵三百防防翌日侂胄入朝震呵止于涂拥至玉津园侧杀之嘉定元年与金人议和金以侂胄倡议用兵求函侂胄首许还淮南陜西地乃命临安府斵侂胄棺取其首遗之【谨按通鉴辑览】
　　【御批金人必欲得侂胄师旦之首特恶其侣议用兵也在宋人则不当以此恶侂胄夫侂胄之奸罪素着乃宋之罪人非全之罪人也恢复况非其罪即云用兵之议倡自侂胄寜宗既从其谋岂可复委咎于下只冀和议之成不顾事理之非宜胡寅议之也】侂胄用事十四年威行宫省权震宇内常凿山为园下瞰宗庙出入宫闱无度孝宗畴昔思政之所偃然居之顔棫草制言其得圣之清易祓撰答诏褒为元圣有司籍其家多乘舆服御之饰其僭紊极矣侂胄娶宪圣皇后侄女无子以鲁子为后名防侂胄既诛防削籍流沙门岛
　　丁大全字子万镇江人面蓝色嘉熙二年举进士调萧山尉大全为戚里婢壻夤縁以取宠位事内侍卢允升董宋臣累官殿中侍御史升侍御史兼侍读劾奏丞相
　　董槐章未下大全夜半调隅兵百余人露刃围槐第以台牒绐令舆槐至大理寺欲以此恐之须臾出北阙弃槐嘂呼而散槐徐步入接待寺罢相之命始下自是志气骄傲道路以目寻为右谏议大夫进端明殿学士签书枢宻院事封丹阳郡侯宝祐六年拜参知政事进右丞相兼枢宻使封公太学生陈宗刘黻黄镛曽唯【原传作黄唯今据宋史纪事本末改】陈宜中林则祖等六人伏阙上书讼大全台臣翁应弼吴衍为大全鹰犬钤制学校贬逐宗等开庆元年罢相以观文殿大学士判镇江府中书舍人洪芹缴言大全蜮之资穿窬之行引用凶恶陷害忠良遏塞言路浊乱朝纲乞追官逺窜以伸国法以谢天下侍御史沈炎右正言曹永年监察御史朱貔孙相继论大全奸回监察御史饶虎臣又论大全絶言路坏人才竭民力误边防四罪景定元年诏致仕台臣论之不已诏送南康军居住移送南安二年移窜贵州与州守游翁明失色杯酒翁明愬大全隂造弓矢将通蛮为不轨广西经畧朱禩孙闻于朝诏移置新州太常少卿刘震孙缴奏乞移徙海岛贾似道复讽禩孙杀之四年正月【本纪作二月】禩孙遣将官毕迁防送舟过滕州挤之于水而死
　　贾似道字师宪台州人制置使涉之子少落魄游博不事操行以父防补嘉兴司仓其姊为理宗贵妃有宠遂诏赴廷对擢太常丞军器监益恃宠不检日纵游诸妓家至夜不返理宗常夜凭髙望西湖中灯火异常时语左右曰此必似道也明日询之果然使京尹史岩之戒勅之岩之曰似道虽有少年气习其材可大用【谨按通鉴辑览】
　　【御批贾似道燕游湖上不返灯火盛陈理宗既凭髙望见即当切责俾改其过过而不改罪之可也乃徒令京尹言示戒岩之复曲意阿谀转谓其才可大用駲至柄政擅权败壊国事皆理宗之姑息酿成之耳】淳祐中累迁京湖制置使兼知江陵府调度赏罚得以便宜施行加宝文阁学士京湖安抚制置大使又以端明殿学士移镇两淮年始三十余宝祐二年加同知枢宻院事临海郡开国公威权日盛台谏常论其二部将即毅然求
　　去孙子秀新除淮东总领外人忽似道已宻奏不可矣丞相董槐惧即以似道所善陆壑代之其见惮如此四年加参知政事五年加知枢宻院事六年改两淮宣抚大使自端平初孟珙防元兵灭金约以陈蔡为界师未还而用赵范谋发兵据殽函絶河津取中原地元兵击败之范遁归自是兵端大启开庆初元宪宗自将征蜀世祖以皇弟攻鄂州元帅乌兰哈达由云南入交阯自邕州蹂广西破湖南理宗大惧乃以赵葵军信州御广兵以似道军汉阳援鄂即军中拜右丞相鄂东南陬破再筑元兵再破之似道宻遣宋京诣军中请称臣输嵗币防元宪宗崩于钓鱼山遂许之元兵拔砦而北似道用刘整计追杀其余兵遂上表以肃清闻帝以其有再造功加少傅入朝百官郊劳帝欲立荣王子孟启为太子宰相呉潜不可帝积怒潜似道欲倾潜遂陈建储之防令沈炎劾潜措置无方致全衡永桂皆破大称旨乃议立孟启贬潜循州尽逐其党人髙达在围中恃其武勇殊易似道曹世雄向士壁在军中事皆不闗白似道似道皆恨之以覈诸兵费世雄士壁皆坐侵盗官钱贬逺州毎言于帝欲诛达帝知其有功不从吕文徳谄似道论功第一而达居其次明年元遣郝经等持书申好息兵且徴嵗币似道方使廖莹中辈撰福华编称颂鄂功通国皆不知所谓和也似道乃宻令淮东制置司拘经等于真州时理宗在位久怠于朝政由是似道进用羣小取先朝旧法率意纷更増吏部七司法买公田以罢和籴浙西田亩有值千缗者似道均以四十缗买之数稍多予银绢又多予度牒告身吏又恣为操切浙中大扰是秋彗出栁光烛天长数十丈自四更见日髙始灭台谏布韦皆上书言公田不便民间愁怨所致似道上书力辨之且乞罢政帝勉留之太学生萧规叶李等上书言似道専政命京尹刘良贵捃摭其罪悉黥配之后又行推排法江南之地尺寸皆有税而民力弊矣理宗崩度宗又其所立每朝必答拜称之曰师臣而不名朝臣皆称为周公甫葬理宗即弃官去宻使吕文徳诈报元兵攻下沱急朝中大骇帝与太后手诏起之似道至以经筵拜太师咸淳三年又乞归养大臣侍从传旨留之者日四五至中使加赐赉者日十数至除平章军国重事一月三赴经筵三日一朝赴中书堂治事赐第葛岭使迎养其中吏抱文书就第署大小朝政一切决于馆客廖莹中堂吏翁应龙宰执充位署纸尾而已似道虽深居凡台谏弹劾诸司荐辟及京尹畿漕一切事不闗白不敢行李芾文天祥陈文龙陆达杜渊张仲微谢章辈小忤意辄斥重则屏之逺方终身不録一时正人端士为似道破壊殆尽官吏争纳赂求美职贪风大肆五年复称疾求去帝泣留不从令六日一朝一月两赴经筵六年命入朝不拜朝退帝必起避席目送之出殿廷始坐继又令十日一入朝时襄阳围急似道日于葛岭起楼阁亭榭取宫人娼尼有美色者为妾肆为淫乐惟故博徒日至纵博人无敢窥其第者其妾兄来立府门若将入者似道见之缚投火中尝与羣妾踞地鬬蟋蟀所狎客戏之曰此军国重事邪自是或累月不朝帝如景灵宫亦不从驾八年明堂礼成祀景灵宫天大雨似道期帝雨止升辂胡贵嫔之父【宋史纪事本末及续通鉴作贵嫔之兄】显祖为帯御器械请如开禧故事却辂乘逍遥辇还宫帝曰平章得无不可显祖绐曰平章已允帝遂归似道大怒曰臣为大礼使陛下举动不得预闻乞罢政即日出嘉防门帝留之不得乃罢显祖涕泣出贵嫔为尼似道始还専恣益甚畏人议已务以权术驾驭不爱官爵牢笼一时名士又加太学餐钱寛科塲恩例以小利防之由是言路断絶威福肆行自围襄阳以来毎上书请行边而隂使台谏上章留己吕文焕以急告似道复申请之事下公卿杂议监察御史陈坚等以为师臣出顾襄未必能及淮顾淮未必能及襄不若居中以运天下为得乃就中书置机速房以调边事襄阳降元似道曰臣始屡请行边先帝皆不许使早听臣出当不至此母胡氏卒诏以天子卤簿葬之起坟拟山陵百官奉襄事立大雨中终日无敢易位寻起复入朝度宗崩元兵破鄂羣臣言非师臣亲出不可【谨按通鉴辑览】
　　【御批似道素不知兵前此鄂州之役掩败为功尤众人所共见及鄂破而元帅乘胜东下席卷之势已成虽名将尚恐不足抵御似道即出岂能纾敌患而安众心廷臣疏请似道亲出盖嫉其权奸误□借以视其致败耳非果望其有济于事然轻国计而快私愤廷臣之心亦不可间此宋之所以亡也】似道不得已始开都督府临安然惮刘整不行明年整死乃上表出师抽诸路精兵以行金帛辎重之舟舳舻相衔百余里至芜湖遣还军中所俘曽安抚以荔子黄柑遗元相巴延俾宋京如军中请输嵗币称臣如开庆约元人不从时一军七万余人尽属孙虎臣军丁家洲似道与夏贵以小军军鲁港虎臣失利似道仓皇召贵计事贵曰诸军胆落吾何以战公惟入扬州招溃兵迎驾海上吾以死守淮西尔遂解舟去似道与虎臣以单舸奔州明日败兵蔽江而下似道使人登岸旗招之皆不至乃檄列郡如海上迎驾上书请迁都列郡守皆遁陈宜中请诛似道
　　乃罢平章都督予祠官除诸不恤民之政放还诸窜谪人复吴潜向士璧等官诛其幕官翁应龙廖莹中王庭皆自杀髙斯得乞诛似道不从止削三官然尚居不归王爚入见太后曰本朝权臣稔祸未有如似道之烈者缙绅草茅不知几疏陛下皆抑而不行非惟付人言于不恤何以谢天下始徙似道婺州婺人闻似道将至率众为露布逐之监察御史孙嵘叟等皆以为罸轻言之不已谪髙州团练使循州安置籍其家福王与芮素恨似道募有能杀似道者使送之贬所有县尉郑虎臣欣然请行嵘叟应麟奏似道家畜乘舆服御物有反状乞斩之诏遣鞫问未至八月似道至漳州木绵庵虎臣屡讽之自杀不听虎臣曰吾为天下杀似道虽死何憾拉杀之


　　钦定续通志卷六百十七
　　钦定四库全书
　　钦定续通志卷六百十八
　　奸臣传
　　辽
　　耶律伊逊　　张孝杰　　　耶律雅克
　　萧实沙　　　萧额哩页　　耶律赫噜
　　萧德勒岱　　萧额图珲　　萧达噜噶
　　耶律托卜嘉　萧特古斯
　　耶律伊逊字呼都克琨五院部人父达喇家贫服用不给部人号穷达喇伊逊美风仪外和内狡重中为文班吏掌太保印陪从入宫皇后见伊逊详雅如素宦命补笔砚吏帝亦爱之累迁护卫太保道宗即位以伊逊先朝任使赐汉人户四十同知防检司事常召决疑议升北院同知厯枢密副使清寜五年为南院枢密使改知北院封赵王九年耶律仁先为南院枢密使时驸马都尉萧呼都克与重元党恶仁先在朝奏曰仁先可任西北路招讨使帝将从之伊逊奏曰臣新参国政未知治体仁先先帝旧臣不可遽离朝廷帝然之重元乱平加太子太傅【按原传作拜北院枢密使而不载加太子太傅兹据本纪増改】进王魏咸雍五年加守太师诏四方有军旅许以便宜从事帝数幸其第【据游幸表増】势震中外门下馈赂不絶凡阿顺者防荐擢忠直者被斥窜太康元年皇太子始预朝政法度修明伊逊不得逞谋以事诬皇后后既死又欲害太子乗间入奏曰帝与后如天地并位中宫岂可旷盛称其党驸马都尉萧锡黙之妹美而贤帝信之纳于宫寻册为皇后防卫萧和克谋杀伊逊不遂林牙萧岩夀密奏伊逊有异图语详岩夀传出为中京留守伊逊泣谓人曰伊逊无过因谗见出萧锡黙辈以其言闻于帝帝悔之无何出萧岩寿为顺义军节度使诏近臣议召伊逊事北靣官属无敢言者耶律萨喇曰初以萧岩夀奏出伊逊若所言不当宜坐以罪若当则不可复召累諌不从乃复召为北院枢密使伊逊因与萧实沙萧徳勒岱等诬搆耶律萨喇等同谋立皇太子廹令具伏帝怒诛萨喇及苏色等伊逊恐帝疑引数人庭诘各令荷重校绳繋其颈不能出气人人不堪其酷惟求速死反奏曰别无异辞乃囚皇太子于上京噶萨巴害之五年帝将出猎伊逊奏留皇孙帝欲从之同知防检萧乌纳谏乃止语详乌纳传由是帝始疑伊逊颇知其奸防北幸将次黑山之平定帝适见扈从官属多随伊逊后恶之出知南院大王事及例削一字王爵改王混同意稍自安及赴阙入谢帝即日遣还改知中府事七年坐以禁物鬻入外国下有司议法当死其党耶律雅克奏当入八议得灭死论击以铁骨朶幽于来州后谋奔宋及私藏兵甲事觉缢杀之干綂二年发冢戮其尸
　　张孝杰建州永覇县人家贫好学重二十四年擢进士第一清寜间累迁枢密直学士咸雍初坐误奏事出为惠州刺史俄召复旧职兼知户部司事三年参知政事同知枢密院事加工部侍郎八年封陈国公帝以孝杰勤干数问以事为北府宰相汉人贵幸无比太康元年赐国姓明年秋猎帝一日射鹿三十燕从官酒酣诏孝杰坐御榻旁帝诵黍离诗知我者谓我心忧不知我者谓我何求孝杰奏曰今天下太平陛下何忧富有四海陛下何求帝大悦三年羣臣侍燕帝曰先帝用仁先华格以贤智也朕有孝杰伊逊不在仁先华格下诚为得人欢饮至夜乃罢是年伊逊谮皇太子孝杰同力相济及伊逊受诏按皇太子党人诬害忠良孝杰之谋居多伊逊荐孝杰忠于社稷帝谓孝杰可比狄仁杰赐名仁杰乃许放海东青鹘以获头鵞加侍中【据道宋纪増】六年既出伊逊帝亦悟孝杰奸佞出为武定军节度使坐私贩广济湖盐及擅改诏防削爵贬安肃州数年乃归大安中死于鄊干綂初剖棺戮尸以族产分赐臣下孝杰久在相位贪货无厌时与亲戚防饮尝曰无百万两黄金不足为宰相家初孝杰及第诣佛寺忽迅风吹孝杰幞头与浮图齐坠地而碎有老僧曰此人必骤贵然亦不得其死竟如其言
　　耶律雅克字善寜季父房之后四世祖托音太祖异母弟父曰呼鲁苏官至太师雅克狡佞而敏清寜间为左防卫太保太康初转北靣林牙耶律伊逊为枢密使以雅克为耳目凡闻见必以告伊逊爱而荐之帝亦以为贤拜左伊勒希巴及皇太子被诬帝遣雅克往讯之太子谓雅克曰公与我为昆弟行当念无辜达意于帝祷之甚恳雅克卒易太子言为伏状以奏及太子被逐伊逊杀害忠良多雅克之谋为契丹行宫都部署五年拜南府宰相迁特哩衮大安三年为西京留守致仕夀隆初以疾卒
　　萧实沙摩和纳部人父都勒斡厯官节度使实沙辩黠善揣摩人意清寜间以年劳迁防卫太保太康初耶律伊逊复入枢府益横恣时实沙出入伊逊家以朝臣不附者輙使出之由宿卫迁殿前副防检三年防卫萧和克等谋杀伊逊事觉下狱实沙与伊逊谋召萧德勒岱商所以搆太子事计既行迁殿前都防检兼同知枢密院事及耶律雅克奉诏讯太子太子具陈其诬实沙闻之谓雅克曰如此奏则大事去矣当易其辞为伏款雅克从之帝大怒逐太子实沙叱令登车遣卫卒阖车门是年迁北院枢密副使复陈隂害太子计伊逊从之及伊逊出知南院天玉事亦出实沙为保州綂军使卒干綂间剖棺戮尸三子达勒达年结皆伏诛
　　萧额哩页字额图珲国舅阿拉次子便佞滑稽善女工重熙间以外戚进清寜初补祗郎君尚郑国公主拜驸马都尉累迁南面林牙以父为萧格所谮出为奉先军节度使十年召为北面林牙咸雍中防有告额哩页与族人珠展谋害耶律伊逊按无状出为寜远军节度使自后揣伊逊意倾心事之荐为国舅详衮太康初封辽西郡王时伊逊擅恣凡不附己者出之乃引额哩页为北府宰相兼知契丹行宫都部署事及伊逊谋构皇太子额哩页多助成之遂知北院枢密事以女侄妻伊逊子苏页恃势横肆至有无君之语朝野侧目帝出伊逊额哩页坐与伊逊党以天平军节度使归第寻拜西北路招讨使以母忧去官卒
　　耶律赫噜字和尔沁六院锡哩尼古察之后柔佞喜茍合清寜初伊逊引用羣小赫噜附之遂见委任擢南面林牙伊逊谮皇太子杀忠直赫噜多预其谋弟乌页亦党伊逊时号二贼伊逊荐为北院大王卒乌页亦至南院大王
  </div>
  <div class="pagination">
   <a href="钦定续通志_page277.html">
    上一页
   </a>
   <span>
    ...
   </span>
   <a href="钦定续通志_page273.html">
    273
   </a>
   <a href="钦定续通志_page274.html">
    274
   </a>
   <a href="钦定续通志_page275.html">
    275
   </a>
   <a href="钦定续通志_page276.html">
    276
   </a>
   <a href="钦定续通志_page277.html">
    277
   </a>
   <span class="current-page">
    278
   </span>
   <a href="钦定续通志_page279.html">
    279
   </a>
   <a href="钦定续通志_page280.html">
    280
   </a>
   <a href="钦定续通志_page281.html">
    281
   </a>
   <a href="钦定续通志_page282.html">
    282
   </a>
   <a href="钦定续通志_page283.html">
    283
   </a>
   <span>
    ...
   </span>
   <a href="钦定续通志_page279.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
