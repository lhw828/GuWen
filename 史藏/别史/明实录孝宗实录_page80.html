<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 80 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 80 页/共 128 页</h1>
    <div class="content">　　○甲午升户部员外郎唐弼南京云南道监察御史李情南京刑部员外郎任鉴直隶无为州知州赵璧俱为按察司佥事弼四川情湖广鉴璧狭西
　　○湖广道监察御史费铠丁忧服阕复除山东道
　　○丙申命太子少保礼部尚书兼文渊阁大学士李东阳礼部右侍郎兼翰林院学士程敏政为会试考试官
　　○丁酉释奠先师孔子遣少傅兼太子太傅户部尚书谨身殿大学士刘健行礼
　　○裁革浙江宁台二处盐仓批验所迁绍兴盐仓批验所于吴家渡
　　○巡抚江西等处都御史金泽奏福建武平县路当贼冲而县城久废不治请令因旧基修筑并迁武平守御千户所于城内以便防守从之
　　○戊戌祭  太社  太稷
　　○遣顺天府官祭先农之神○命府军右卫带俸署都指挥佥事李瑾五军营右掖坐营管操
　　○户部覆奏南京吏部尚书倪岳等所言六事其曰豫节亲藩者凡亲王之国请禁承奉等官沿途害人及至国占夺民产窥求国课其曰祛除民病者凡天下有司编佥均徭责令下户出银及受理词讼滥罚纸价者请治以罪其曰惩戒奸贪者凡南京守关管库新增内官请赐裁革其曰遵复旧制者请令各处钞关收钱钞不许勒取生钞高钱以病□人其曰修复常平者请令南京如遇俭岁将仓粮减价粜数万石以济困穷而以其价银至豊年折放官军月粮其曰类角□羊文册者请令南京各卫所岁报户部文册止差吏役赍进不许差官致妨公务诏守关管库内官令南京守备太监查奏裁处余从所议
　　○己亥命浙江都司都指挥佥事张灏之子琳代原职杭州右卫指挥使
　　○吏科都给事中魏玒等言近吏部会同都察院考察天下官员尚有罢黜未尽者如副使谈俊黄荧之罢软布政王进副使陈嘉谟知府赵英安康之老疾参政张琡副使谈诏吴昭知府吴泰鲍恺府同知贡钦之不谨今皆存留既无以服去者之心又无以为来者之戒乞通行罢黜监察御史陈恪等亦以为言吏部复奉旨会查各官考语以闻因言据各官考语虽无老疾不谨之文然科道交章劾奏必尝察访是实宜照例黜罢  上命俱存留治事
　　○命河南都司署都指挥同知刘胜充右副总兵守凉州
　　○工部覆奏南京吏部尚书倪岳等所言五事其曰并省重复者谓南京内府库藏每年二季计料修理多借公营私又南京织造事前差去二内臣干集有余近添差太监郑山提督诚为劳扰请如所奏凡库藏或一二年或三五年遇有损坏临时具奏修理其添差太监郑山乞赐革罢其曰减造军器者谓近奉有成例凡天下军器岁令减半成造但未行之两京今南京兵仗局成造盔甲之类积至四百五十余万件颇足应用请行南京兵工二部将戊字库原收军器委官盘验有敝怀者逐渐修理待修完日照例减半成造其曰裁抑侵克者谓南京龙江关大胜港抽分局设有御史主事监督不知何时添差内臣请照在京抽分例专委御史主事取回内臣不然亦宜禁其计筹索取生事害人其曰减省差遣者谓内府针工巾帽二局每年奏差内臣四员往南京取用麂皮等料所至劳扰请免差在京内臣令守备太监督令南京二局依时造办选差内臣起运至京其曰量停造作者谓内府各监局所需生漆肥皂等物火罩等器象牙鹁鸽头弰弹弓等料费用不赀请令各监局斟酌计处或停止或减免今后遇有取用务经本部转行南京工部不许径自派办其南京监局多破物料及留难角□羊户掯要财物请行南京内外守备官严加禁约  上曰织造抽分并取用物料内官俱仍旧不动余如议
　　○庚子太子太傅吏部尚书屠滽乞致仕上曰卿老臣宿望委任方隆岂可屡以疾求退宜勉供职不必再辞
　　○以旱灾免山西大同府所属州县行都司所属卫所及河南开封等府所属州县宣武南阳等卫所弘治十一年粮草子粒有差
　　○兵部覆奏南京吏部尚书倪岳等所言五事其曰惩究欺蔽者谓各处误事守臣率皆巧于弥缝冀脱一身目前之祸而不顾地方他日无穷之患如云南之启衅木邦高州之妄杀冒功大同私以铁器易达马宣府张家口之失机奏报失实幸各败露置之重谴他如都匀清平之征苗贺兰山后之扑贼凤阳怀远之妖党汀州南赣之流劫及广西云南湖广之土官苗獞或情伪相半或报功稍滥或剿捕未尽而称已尽或招抚未安而曰已安请如所奏通行各巡抚巡按等官查访具奏凡有失误事机奏报不实者治之以法其曰苏息贫穷者谓南京各营买补倒死马匹旧例给草场银三两今请再加给一两其官员坐此住俸者请止住半俸其曰慎用将官者谓先是有诏令内外臣各举将材今举至者止三十余人其间亦未见有果堪任使者请再行各官各举所知其曰禁约取索者谓南京马快船只本为装载战马战士之用而今用以装载芦柴板木水夫被累请行文禁约其曰豫节亲藩者谓亲王之国所经地方承奉等官势同劫夺车船人夫诛求无厌请豫为禁制议上俱从之
　　○辛丑遣户部尚书王继祭太仓之神
　　○遣顺天府官祭宋丞相文天祥
　　○先是五军劾义营有余丁四千七百余名冬操夏歇月各支粮四斗至是以清宁宫赴工命各月添支粮六斗俟工完日仍旧从英国公张懋请也
　　○朵颜等三卫达虏寇辽东义州官军败之追出塞斩首百四十九级获马百二匹镇守太监任良总兵官李杲都御史张玉以捷闻赐敕奖励升奏捷者二人官各一级仍各赐衣一袭钞一千贯
　　○癸卯礼部覆奏监察御史余濂所言请经筵之外或御便殿或御内阁召见大臣曲赐抚接以来献替凡政务之大与之谋议而后行又常令讲读等官日侍  东宫讲学相与切磋以涵餋气质薰陶德性  上皆从之
　　○狭西宁夏地震有声
　　○乙巳罢分守居庸关署都指挥佥事杨能以忠义前卫指挥佥事王玺代之
　　○铨注后军都督府带俸左都督刘宁于前军都督府佥书管事
　　○丙午升直隶蓟州知州刘恺为福建按察司佥事
　　○命前分守顺圣川参将李贵仍充右参将分守湖广靖州等处
　　○丁未参赞机务南京兵部尚书张悦复以老疾乞致仕  上曰朕以卿德望老成精力未衰特切勉留岂亦固求休致所辞不允
　　○太仆寺寺丞刘聪奏金吾左等二十七卫牧马草场除将堪耕种者从民佃种徵租买马余皆鹻瘠今为牧地不堪耕种无从计地餋马谓宜以丁贴助领养今审核各卫除见操正军外正军余丁共三千一百十三名议以正军一名贴余丁二名领种课马一匹贴一名领种儿马一匹家殷实者不必贴若余丁一名则贴余丁四名领种骒马一匹贴二名领种儿马一匹贫无力者倍之贴者月出银六分以此拟定正贴户该领种儿骒马九百五十六匹除各卫见马及拨民间马充其数仿有司马政例每马四牝一牡搭配十匹立群头五十匹立群长不及五十匹止立群头总一百八十一群每群设兽医三名马少者二名著为定额务为经久有余不加耗则追补每骒马二年科驹一匹内存上马印记备用余悉卖银贮太仆寺马死不即买补者正军扣除月粮布花余丁扣追贴价凑补买马军丁有逃亡事故行该卫拨补管马武职每卫选留指挥一员佥书提调余悉还各卫差操兵部覆奏从之
　　○戊申清明节遣驸马都尉马诚游泰分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○严左道惑众之禁先是角□羊州吏李宁以妖术惑人自言得聚宝盆于桃花洞知州程观信之事闻俱坐斩既遇赦宁发边远充军都察院以天下妄言惑众如宁者尚多请出榜禁约故有是命
　　○命分守凉州协副都指挥佥事左方充左参将分守宁夏西路
　　○复设山西灵石县灵石口巡检司○镇守淮安漕运总兵都督佥事郭鈜等言河南按察司副使张鼐奏欲将荆隆口等处旧河随宜修浚傥后黄河南迁就引沁水入渠庶使徐吕二洪粮运不致艰阻又欲停徵侯家潭缺口买办桩草等项银两止将各该军卫有司人夫起倩＜锍-釒＞浚缘本官专管河道年久且才力足以办此宜即令其督理待工完量请旌擢工部覆奏从之
　　○己酉  景皇帝忌辰遣仪宾周钺祭陵寝
　　○命户部发太仓银十二万两于辽东六万两于甘肃四万两于宁夏三万两于榆林以备边储准弘治十五年岁例之数
　　○周世子安＜氵横＞薨世子惠王庶第二子母妃杨氏成化五年生先封世孙二十三年进封世子至是薨年三十一讣闻辍朝一日赐祭葬如制谥曰荣悼弘治十五年追封为周王谥曰悼
　　○乌思藏并长河西杂道长官司及静宁等寺金川等寺竹林等族番僧番人三竹劄失远旦伯班著尔坚参锁郎监藏捏自等各来贡各赐宴并彩叚等物有差
　　○庚戌靖江王约麒屡著道士衣巾夜出至市中广西守臣以闻王亦自陈因患心疾至此礼部请为禁治  上降敕谕王并本府内外官令以礼匡正俾慎于其后
　　○辽东官军后追败三卫达虏于宁远之境斩首四十四级获马二十匹镇巡等官太监任良等再以捷闻仍赐敕奖励升奏捷者二人官各一级赐衣一袭钞一千贯
　　○辛亥巡按直隶监察御史刘丙奏近户部移文支官盐二万引为织造之费夫盐法本以供边储今虏患未息万一调兵征剿何以给之乞停免为便命每岁仍以五千引给之○命守备固原都指挥佥事李锐协守凉州
　　○壬子四川建昌卫地震有声
　　○癸丑授国子监生陆爰为中书舍人爰故太常少卿兼侍读釴之子习字三年已满故也
　　○巡抚湖广都御史阎仲宇奏本镇地方多流民啸聚请下各州县审核有系逃军逃匠逃囚者各递解原籍处置其不系逋逃愿自还乡者抚遣以归如住久置有产业不愿回还者照例收附里籍三年之后随垦田多少从轻纳粮当差若军匠冒称民籍者从原籍官司查取改正从之
　　○迁四川忠州临江巡检司于花林羊渡溪
　　○甲寅旌表孝子四人七世同居一人节妇十人致仕县丞刘鉴山东文登县人生员刘宗周河南裕州人权宇直隶徐州人生员张钦直隶凤阳县人并亲丧庐墓各表其门曰孝行程昂湖广孝感县民自六世祖至昂俱合居共爨男女百五十口无私署财产者旌其门曰七世同居义门陈氏广西融县进士李序妻黄氏江西南城县民刘文英妻童氏浙江诸暨县民俞肃妻赵氏俞兹妻金氏俞闰妻徐氏鄞县举人陆厚妻吴氏广东海南卫生员王銮妻杨氏河南唐县生员张睿妻邹氏江西南昌县民蔡金妻马氏徐州民石崧妻并早寡守志既老无玷各旌其门曰贞节
　　○命广东都司都指挥佥事杨玉充左参将分守广西浔梧等处
　　○乙卯总督漕运兼巡抚凤阳等处都察院右都御史李蕙卒蕙字德馨直隶当涂县人成化五年进士授刑科给事中十八年升江西布政司右参议上饶饥民强取富人粟所司欲论以强盗蕙议止罪其魁南赣盗起群议发兵蕙请下令招抚贼相率散去弘治元年升右参政累升山西左右布政俱有政绩为士民所称重六年升右副都御史总督南京粮储寻转左总督漕运兼巡抚淮杨庐凤四府既而传旨升右都御史总督巡抚如故因乞归省墓至家卒赐祭葬如例蕙性明快才力优赡故所至有声然晚年务和同少风郎以传升故颇有巧宦名士论惜之
　　○狭西西宁卫天鼓鸣
　　○丙辰设广东泷水县守御千户所隶肇庆卫正副千户各一员百户五员吏目一员
　　○丁巳户部覆奏南京户科给事中张宦等所言一谓南京守关管库等内官添差数多本部近因南京吏部尚书倪岳等奏已令南京守备太监查奏一谓九江安庆二府之民承佃芦洲纳课者利寡民困请行令南京户工二部查处从之
　　○户科给事中华昹奏国家求贤以科目为重公道所在赖此一途今年会试臣闻士大夫公议于朝私议于巷翰林学士程敏政假手文场甘心市井士子初场未入而论语题已传诵于外二场未入而表题又传诵于外三场未入而策之第三四问又传诵于外江阴县举人徐经苏州府举人唐寅等狂童孺子天夺其魄或先以此题骄于众或先以此题问于人此岂科目所宜有盛世所宜容臣待罪言职有此风闻愿  陛下特敕礼部场中朱卷凡经程敏政看者许主考大学士李东阳与五经同考官重加翻阅公为去取俾天下士就试于京师者咸知有司之公  上令礼部即议处以闻礼部言日□永必有所闻故陈此奏但恐风闻之事犹或未真况未经开榜不知所指实之人曾取中否乞如所奏行令李东阳会同五经同考试官将场中朱卷凡经程敏政看中者重加翻阅从公去取以息物议开榜日期亦乞改移本月二十九日或三月初二日  上从之命以三月初二日放榜
　　○戊午命南京刑部尚书戴珊之子晴为国子监生从其请也
　　○贵州宣慰使司宣慰使安贵荣遣舍人安享等来贡回赐贵荣锦叚等物并赐安亨等彩叚钞锭如例
　　○旧制武职绝嗣许弟侄子孙袭荫其后同宗之人或指称同祖伯叔之孙或妄称同堂兄弟之子以至乞养赘壻亦多有诈冒承袭之弊成化十七年都御史何乔新上＜锍-釒＞请禁革旁枝袭荫惟的派子孙方许承袭后以为例至是兵部奏谓今武职旁枝承袭者十有五六行之既久一旦裁革恐失人心合立递降法旁枝承袭者指挥降百户正千户降试百户百户降冠带总旗一辈后止袭总旗已袭者终其身有旨令仍照成化十七年事例行兵部再奏谓乔新原奏甚善但的派二字未明故本部再请明降且军职既病故绝嗣何由复有的派子孙惟前此在营所生的亲弟侄即为的派其堂伯叔兄弟子孙即为旁枝的派宜许令袭职其子孙亦永远相承若旁枝子孙则不分已未承袭俱一体禁革如此庶于  祖宗之选法旧例不违而与乔新所奏事例亦合从之
　　○致仕南京兵部右侍郎虞瑶卒瑶字邦琼浙江缙云县人天顺八年进士授刑科给事中累升大理寺丞南京都察院右佥都御史提督操江至南京兵部右侍郎弘治三年为科道所劾命致仕至是卒赐祭葬如例瑶美丰仪善谈论在刑科有浮竞名督操江时为权贵追索私负日署状数百尤不能制其内常匿一士人妻于家竟以此去官子岳亦举进士为刑部员外郎比以赃除名
　　○董卜韩胡宣慰使司及四川达思蛮长官司越嶲卫卭部长官司各遣头目把事人等昆各藏卜野舍藏卜李细普等各来贡赐宴并彩叚衣服等物有差
　　○己未  中宫千秋节命妇朝贺
　　○赐各王府庆贺官员人等钞币有差
　　○韩府通渭王徵銶薨王庄简王庶子母吴氏景泰二年生先封镇国将军成化八年袭封通渭王至是薨年四十九讣闻辍朝一日赐祭葬如制谥曰荣靖○翰林院编修罗钦顺丁忧服阕复除原职
　　○巡抚南直隶都御史彭礼言南直隶各府州县预备仓粮凡遇查盘每石准开耗一升三年准三升三年之外不准开耗若亏折不及百石者从常论罪责偿其侵盗等项亏折百石之上者从重论罪从之
　　大明孝宗敬皇帝实录卷之一百四十七
　大明孝宗敬皇帝实录卷之一百四十八
　　弘治十二年三月庚申朔升狭西按察司佥事冯允中为江西副使整饬会昌兵备
　　○命府军卫指挥同知张文渊守备德州并河间等处以都指挥体统行事
　　○辛酉升湖广按察司按察使吴雄为应天府府尹
　　○初鲁王阳铸以罪革禄弘治初已复三之二至是援诏例请全给从之
　　○礼部会试取中式举人伦文叙等三百名
　　○壬戌巡抚宣府都察院右副都御史马中锡乞回原籍餋病许之命驰驿以归
　　○监察御史陈玉以近日科道交章劾奏大理寺少卿刘瓛尚宝司少卿祝祥及布政使等官王进等十二人罪状俱置不问乞先将瓛祥罢归田里以消物议仍敕吏部再考核进等论其轻重量为去留  上以既累有前旨命已之
　　○户部请再送京储银十万两于辽东以备边储并令辽东镇巡等官发会府原贮金州等三卫余丁岁纳草价银助买籴之用从之
　　○癸亥赐鲁府镇国将军健棁健杼辅国将军健木□寺代府辅国将军成＜釒贯＞辅国将军俊橉诰命冠服如制
　　○赐代府慈利郡君并仪宾叚世荣诰命冠服如制
　　○升浙江黄岩县知县李葵为狭西按察司佥事
　　○虏入辽东开原等处杀掠人畜命巡按御史提问备御守备等官都指挥王宗等其分守右佥将焦元右监丞黄延仍令戴罪杀贼
　　○大理寺左寺丞刘宪因勘宣府失误事还言各边被寇杀掳人畜屯守官多匿不报或报不尽实请定议治罪以为后戒兵部议谓自今各边及腹里地方遇贼抢掠人畜分守守备备御管屯坐堡等官凡隐匿杀掳人口十名以上头畜三十以上军民职官问罪毕日俱降一级隐匿数加一倍者降二级加二倍者降三级甚者罢职罪坐原隐匿官其镇总等官知情不举者连坐从之
　　○甲子虏入辽东宁远境杀掳人畜命巡按御史逮问都指挥钱英等其镇巡等官太监任良等俟英等狱具以闻
　　○乙丑升湖广按察司副使汤全为本司按察使
　　○升山东布政司左布政使雍泰为都察院右副都御史巡抚宣府
　　○命南京户部右侍郎郑纪之子主忠为国子监生从其请也
　　○命分守开原右参将都指挥佥事焦元回京闲住以镇守太监任良奏其不法事状勘问有实也
　　○丙寅下户科给事中华曰□永及举人徐经唐寅于狱会试事毕大学士李东阳等奏日者给事中华曰□永劾学士程敏政私漏题目于徐经唐寅礼部移文臣等重加翻阅去取其时考校已定按弥封号籍二卷俱不在取中正榜之数有同考官批语可验臣复会同五经诸同考连日再阅定取正榜三百卷会外帘比号拆名今事已竣谨具以闻章下礼部看详尚书徐琼等以前后阅卷去取之间及查二人朱卷未审有毙与否俱内帘之事本部无从定夺请仍移原考试官径自具奏别白是非以息横议得旨华曰□永徐经唐寅锦衣卫执送镇抚司对问明白以闻不许徇情○升锦衣卫千户王春为指挥佥事以春自陈其父左都御史越军功也
　　○丁卯衡王将之国诣  长陵献陵  景陵  裕陵  茂陵行礼
　　○升江西布政司右布政使王沂为山东左布政使监察御史朱文为湖广按察司副使
　　○戊辰升四川布政司右参政李进为江西右布政使江西抚州府知府吴泰为福建都转运盐使司运使
　　○己巳吏部拟调长沙府同知杨茂元为知府广西来宾县知县邹儒为府同知山东招远县知县贾瓘云南安宁驿驿丞盛应期云南吕合驿驿丞范璋为通判云南通海县主簿武衢河东狭西都转运盐使司知事孙信为知县命邹儒贾瓘武衢孙信准拟其余置之茂元先任按察司副使儒任郎中瓘应期璋任主事衢任御史信任知县俱因言事并公事诖误降官诏例当对原品调任者也
　　○户部覆奏总理辽东粮储郎中史学所言四事一谓辽左屯田为毙最多请行移巡抚巡按官会同本官逐一清查其屯田官军不许别衙门更调差遣一谓辽东岁徵屯粮数减于前而昔年征东耗费已极请自弘治十三年以后岁加银三万两其前此数年预运送银两许令用补昔时征东费用之数自后运去者就准本年岁例一谓各边粮草多有虚出盗卖烧毁浥烂之毙请通行辽东巡抚巡按等官凡故意烧毁及盗卖者照成化间钦定事例枭首示众其余照常例发落经收职官参究问罪粮草照数追陪遇赦不宥其委官及商人领官银籴买粮草而上纳不精拖欠不完者追治之今后如开纳粮草先令纳完然后给价不许如前预给致令逋负一谓辽东金复盖三卫官军多调各边操备见在者岁支粮止三百余石各仓原收积米豆可足十余年之给而辽阳广宁开原三城及叆阳镇东等边堡俱宜蓄积粮料欲拟运此三卫有余之积至彼三城诸边堡以备军饷请行令巡抚都御史会同本官议定犯罪赎米多少之例用为转般脚价之费又三卫岁收屯豆旧拟每豆四石折收银一两今豆价减贱请每豆五石折收银一两或以布易银亦听其便从之
　　○敕巡抚南赣等处都察院右副都御史金泽通巡抚江西各府以南京礼部主事李哲言各府时俱有盗贼故也
　　○庚午命湖广郧阳府知府王傅为四川布政司右参政傅先任太仆寺卿降外任至是援诏例乞对原品调任许之
　　○辛未升掌鸿胪寺事礼部左侍郎贾斌为礼部尚书仍掌寺事斌具＜锍-釒＞辞不允
　　○命狭西西安左卫指挥使杨宏守备红城子堡以都指挥体统行事
　　○壬申命河南都司领班京操都指挥佥事徐鼐管本司军政
　　○金星昼见于辰位自初九至是日
　　○癸酉以久旱祷雨遣新宁伯谭祐祭告  天地遂安伯陈韶告  社稷成山伯王镛告  山川
　　○命工部会同内官监锦衣卫及巡城御史＜锍-釒＞浚京城沟渠
　　○甲戌  上御奉天殿策试礼部会试中式举人伦文叙等三百人制曰朕惟自古圣帝明王之致治其法非止一端而孔子答颜渊问为邦但以行夏之时乘殷之辂服周之冕乐则韶舞为言说者谓之四代礼乐然则帝王致治之法礼乐二者足以尽之乎宋儒欧阳氏有言三代而上治出于一而礼乐达于天下三代而下治出于二而礼乐为虚名当时道学大儒称为古今不易之至论今以其言考之上下数千余年致治之迹具在可举而论之乎夫三代而上无容议矣汉高帝尝命叔孙通定礼乐负鲁两生不至谓礼乐积德百年而后兴厥后三国分裂其臣有诸葛亮者而世儒乃或以礼乐有兴或以庶几礼乐许之盖通与亮之为人固不能无优劣要之于礼乐能兴与否亦尚有可议者乎我国家自  太祖高皇帝以神武创业  圣圣相承百有余年礼乐之制作以时以人宜无不备矣然而治效之隆未尽复古岂世道之升降不能无异耶抑合一之实犹有所未至耶朕祗承丕绪夙夜惓惓欲弘礼乐之化益隆  先烈而未悉其道子诸生其援据经史参酌古今具陈之朕将亲览焉
　　○命少傅兼太子太傅户部尚书谨身殿大学士刘健太子少保礼部尚书兼文渊阁大学士李东阳太子少保兵部尚书兼东阁大学士谢迁太常寺少卿兼翰林院侍读学士李杰太常寺少卿兼翰林院侍讲学士焦芳詹事府少詹事兼翰林院侍读学士王鏊太子太傅吏部尚书屠滽太子少保户部尚书周经少保兼太子太傅兵部尚书马文升太子太保刑部尚书白昂太子少保工部尚书徐贯太子少保都察院左都御史闵圭掌通政司事礼部左侍郎元守直大理寺卿王轼为殿试读卷官
　　○韩府褒城王微钜薨王昭裕王嫡子母妃孙氏正统七年生景泰二年封为长子成化四年袭封褒城王至是薨年五十八讣闻辍朝一日赐祭葬如制谥曰宣惠
　　○虏入宣府万全右卫境人畜有被掠者命逮问把总等官指挥秦宣等三人守备奉御贺能分守监丞万全参将白玉俱令戴罪杀贼
　　○乙亥衡王之国诣  奉先殿行礼
</div>
    <div class="pagination">
<a href="明实录孝宗实录_page79.html">上一页</a><span>...</span><a href="明实录孝宗实录_page75.html">75</a><a href="明实录孝宗实录_page76.html">76</a><a href="明实录孝宗实录_page77.html">77</a><a href="明实录孝宗实录_page78.html">78</a><a href="明实录孝宗实录_page79.html">79</a><span class="current-page">80</span><a href="明实录孝宗实录_page81.html">81</a><a href="明实录孝宗实录_page82.html">82</a><a href="明实录孝宗实录_page83.html">83</a><a href="明实录孝宗实录_page84.html">84</a><a href="明实录孝宗实录_page85.html">85</a><span>...</span><a href="明实录孝宗实录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
