<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 61 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 61 页/共 848 页
  </h1>
  <div class="content">
   道光二年。壬午。夏四月。乙巳朔。上以仁宗睿皇帝升祔后。特诣奉先殿前殿致祭行礼。　　

○享太庙。遣惇亲王绵恺、恭代行礼。　　

○谕内阁、朕本日祭奉先殿。太常寺寺丞兼读祝官满兴、派读祝文。声音甚属低微。节次亦多断续。不胜读祝之任。著降补该衙门笔帖式。至太常寺堂官拣派不慎。本应交部议处。惟念该堂官等、因满兴系向来奏派之员。是以照例呈递绿头牌。此次姑免置议。嗣后该堂官等、若不慎加遴选。致派出之员。于大祀时有愆仪之处。定将该堂官一并惩处不贷。　　

○又谕、御史邱家炜奏、请禁止奸商囤积、并严查运米出城一摺。所奏是。京城铺户囤积米石。私运出城。例有明禁。如该御史奏称近日负米运出城外者。竟多载满车。皆由奸侩偷贩所致。于民食仓储均有关系。自应严行申禁。著步军统领衙门、顺天府、五城、一体严密稽查。如有米店碓房违例囤至五百石以上者。即行照例惩办。并严饬该管员弁于各城内实力访拏。毋行稍有偷漏。傥徇隐不办。仍复运米出城。一经有人参奏。定将步军统领、两翼总兵、顺天府尹、五城御史、一并重惩。决不宽贷。　　

○又谕、有人奏请及时清理词讼一摺。农忙停讼。炎热减刑。原国家重农恤刑德意。悬诸令甲。本极详明。乃近来州县于命盗案件。往往牵系多人。虽值农忙炎热。不为及时讯断。而讼案之可以一审而结者。或援停讼之例。将中证释回。或援减刑之例。将罪人免坐。殊失定例本意。所奏不为无因。至州县相验。多带人役。恣其婪索。词讼滥批佐杂。任其朘剥。尤为近时积习。不可不严申禁令。著各直省督抚。饬知该司道知府。严查所属州县。务令将积存案件、及时审断。速行拟结。若遇农忙炎热之时。既不得藉人证紧要为词。将应行省释减免者。概行拘系。而案件之可以速结者。亦不得遽援停讼减刑之例。任意延纵。如有积压拖累。致农民废时失业。及州县相验、随带人役肆行婪索。并滥批擅受等事。该管上司、随时访察揭报该督抚严参。傥该管上司徇隐不揭。一并查明参办。以清讼狱而重农功。　　

○又谕、韩克均奏、佐杂微员、摭拾旧案、挟制干求、请旨革职一摺。昭通府经历姚从龙、委解案证到省。无故逗留。因任内有催趱京铜重务。屡经该抚饬催回任辄敢摭拾已结旧案。饰词具禀。并以保荐应升之言。妄行求请。希图挟制。此风断不可长。姚从龙著即革职。以肃功令。该部知道。又批、此等刁恶之人。固宜即予斥革。嗣后遇事、汝亦须详慎小心。无为属员所侮。致伤政体。　　

○和阗办事大臣西林布、以老病休致。赏食全俸。　　

○赏和阗帮办大臣文弼、头等侍卫。为办事大臣。已革叶尔羌帮办大臣承启、二等侍卫。为和阗帮办大臣。　　

○以武英殿刊校会典完竣。予总纂官等升叙有差。　　

○丙午。谕内阁、姚祖同奏、营弁妄拏滋事、知县押毙无辜、讯明分别惩办一摺。此案老安镇把总王履祥、带兵巡夜。生事扰民。滑县知县张兆安、轻信妄拏。滥加刑责。致令案犯诬认殴官重情。在押毙命。除把总王履祥、业据该抚咨部斥革外。滑县知县张兆安、著交部议处。惟高二呆被杖后、旋即身死一节。据该抚查明伤已结痂。实因病毙。虽经定案。恐其中尚有不实不尽。难保非该县滥刑致毙。含混捏报。人命攸关。必须根究明确。著姚祖同再行提集人证。确加研鞫。据实具奏。　　

○又谕、兵部议处原保金大德之都统等、请照例各降二级调用。都统祥保、于军政卓异大典。辄将步箭平常、人亦庸劣之金大德、滥行保荐。实属错谬。祥保现已年老。不能管理旗务。毋庸照部议降调。著即以原品休致。海勒洪阿、文泰、俱著加恩改为降三级留任。　　

○以睿亲王端恩、为正白旗汉军都统。　　

○命礼部尚书汪廷珍、户部右侍郎穆彰阿、教习庶吉士。　　

○丁未。谕军机大臣等、李鸿宾覆奏、访查帮船积蠹、核减闸坝费用、严禁陋规需索一摺。漕船过闸起剥。不无需费。而尖丁积蠹之勒索兑费。克扣散丁。因得有所藉口。该漕督将闸坝著名刁横夫头尽行革逐。并酌定关缆人夫需费。刊刻木榜。通行晓谕。俾众共知。所办甚好。其一切陋规使费。虽经严行禁革。恐不肖官丁吏役、日久玩生。该漕督总当身先倡率。慎终如始。随时认真查办。毋得日久视为具文。勉副委任。至帮丁积蠹。既有常德广、马回子、著名刁横。常德广、是否即系苌德光。抑或另有昔充伍丁、今已退出之常德广。并马回子究系何名。务即访查明确。严拏惩办。此外如有把持盘剥之尖丁。亦即一并拏究。以肃漕政。又另片奏、湖南旗丁张文川等、屯田被淹。力难造运。现已将粮米洒带本帮开运。其被淹屯田、是否即能涸复。应如何筹办起运之处。该漕督已移咨湖北巡抚。再行委员确勘。俟该抚察勘明确。会同该漕督具奏到日。再降谕旨。将此谕令知之。　　

○又谕、据刑部奏、审讯盗砍风水山树贼犯冯石头等一案。讯据该犯等、供称销售树株。系密云县大曹村居住之旗人尹同。曾见尹同有沿河木厂。积贮木植甚多。常编木筏。由水路运至通州等处售卖。伊等进山盗砍树木。及驮运出山。由黄崖口经过。有该处看守外委李之懋、邓用富、俱相熟识。是以并无禁阻等语。尹同一犯、系该处积惯窝家。弁兵李之懋等、任听该犯等肆行盗运。尤为徇情故纵。必有分赃情弊。著庆惠等、即将此案要犯尹同、并外委李之懋、邓用富、及前经该部行提各犯、一并严拏务获。迅速派委妥员、押解赴部。归案究办。傥查拏未能严密。致令闻风脱逃。或中途押解疏虞。惟庆惠等是问。将此各谕令知之。　　

○授一甲一名进士戴兰芬、为翰林院修撰。二名进士郑秉恬、三名进士罗文俊、为翰林院编修。　　

○上以常雩祀天于圜丘。自是日始。斋戒三日。　　

○戊申。谕内阁、前据给事中张鉴奏、请节省新疆冗费一摺。当交庆祥、德英阿、会同妥议具奏。兹据庆祥等奏称、新疆南北两路各营官兵粮折。除将每年所收屯粮照例支放外。余皆支给折色。俾资日用。若概行支放本色。则兵丁谋生益形拮据。必致有误差操。且经费撙节无多。于边防大有关系等语。自系实在情形。著庆祥等仍遵照旧章支放。俾兵食仓储。两有裨益。所有该给事中奏请改支本色之处。著毋庸议。至乌噜木齐兵屯与民屯歧异。交粮多寡不同。本系久定章程。亦著照旧办理。　　

○直隶大名镇总兵官德克金布奏、续沛甘霖。四乡一律均沾。不独麦苗收成可望。且可豫卜秋丰。得旨、未免太早。与秋稼有益则有之。豫卜秋丰之说。朕不敢必。外官虚浮之习。往往如是。嗣后诸事从实。不可信口夸张。戒之。　　

○引见新科进士。得旨、一甲三名、戴兰芬、郑秉恬、罗文俊、业经授职外。陈嘉树、曾元海、翁心存、岳镇南、李儒郊、陆建瀛、彭宗岱、曾望颜、陈宪曾、黄宅中、沈丹槐、文庆、舒恭受、汪于泗、蔡赓扬、王煜、滕子玉、顾元恺、李菡、胡霖苍、王治、李棠阶、宗室恩桂、叶桂、陶青芝、继志、王藻、豫益、况澄、张洵、温葆淳、舒梦龄、徐思庄、马方钰、许冠瀛、赫特赫讷、宗室受庆、陈熙健、俱著改为翰林院庶吉士。毛绣虎、张寅、白让卿、宗室佛尔国保、黄德峻、周昇、林绂、徐栋、德山、恒祥、宗室保极、朱崇庆、王和中、顾椿、松福、万启心、俱著分部学习。于蔚华、黄埙、史积新、蒋叙伦、邹尧廷、阮文藻、鲍承焘、何耿绳、吕龙光、王煦、李廷锡、孙家棪、龙载恬、王之道、钟锡瑞、王汝弼、李希曾、李士林、李郁然、刘斯增、张春台、熊传栗、盖钰、朱栻之、石家绍、王仲槐、沈其云、卢昆銮、诸豫宗、姚柬之、赖以立、陆我嵩、周镛、史念徵、周日新、夏国琦、彭龄、李僡、黄浚、翟云升、马步銮、胡筠、于尚龄、孙谦豫、杨以增、陈文衡、查炳华、奚澄、黄初、邹鸣鹤、张维屏、邵勷、蒋启扬、张霄、武耀曾、曹森、陈垲、吴登选、郭彬图、沈鉴、何士祁、李式圃、谢兴宗、霍宗光、蔡宠、吴浚、黄有华、蔡绍洛、姚肇仁、张应云、毛凤仪、魏骏猷、严长宦、杨上容、刘诗、彭定泽、何逢青、徐云骧、文艺、萧韶鸣、李世彬、杨时雍、何熙绩、夏建谟、郭应轸、疏筤、郭熊飞、寇秉钧、王承勋、谢体仁、彭翊、邓射斗、周树棠、唐廷诏、孙枝秀、周康华、陈绍型、杨绍霆、熊燮、何觐扬、毕光荣、施化理、刘廷棨、郑允修、张相侯、梁巩、王世荃、姚熊飞、欧文、秦锡九、陶沅、韩亚熊、胡维祺、何鹏霄、盛思信、黄杰、刘光斗、徐勋、书纶、喜禄、章雷、乔有豫、戴钤、胡先达、田诏金、魏棨、刘遵海、刘文蔚、赵鹏翔、梅曾亮、那瑛安、吉达善、吕崇修、黄能、孙德升、张志彦、王世耀、陈炳、吉修孝、林张棨、郝文光、李登螭、朱汝衡、李濂、傅文炳、李培谦、段士聪、王光宇、吉年、刘函纲、李青选、章朝敕、俱著交吏部掣签。分发各省以知县即用。额外主事梁恩照、著以六部主事即行选用。余著归班铨选。　　

○己酉。上诣南郊斋宫斋宿。　　

○谕内阁、近来京外各官遇有迁擢。皆于召见及接奉批摺后、始换升衔顶带。本非旧制。嗣后京外升任人员。京官自奉有谕旨、外官自接到部文后、著即换用升衔顶带。　　

○以贝勒绵志、大学士托津、刑部尚书那彦成、为内大臣。　　

○庚戌。常雩。祀天于圜丘。上亲诣行礼。　　

○诣皇太后宫问安。　　

○谕内阁、松廷奏、拏获分赃贼犯、审明定拟一摺。此案巴尔丹听从加科班第纠约抢劫分赃。经松廷审明该犯仅止随同入夥。并未上盗杀人。巴尔丹著照所拟、发遣云贵两广烟瘴地方充当苦差。逸犯加科班第等、著松廷饬属严拏务获究办。章京本木绪古古录奇、著暂行收管。俟拏获加科班第等到案讯明。另行定拟具奏。　　

○谕军机大臣等、长龄等奏、官兵剿捕番贼情形一摺。所办好。刚咱等族番贼。一闻官兵临近。皆向西南逃窜。现据长龄督率将弁、驰赴托里地方。截击袭剿。连获胜仗。歼毙番贼一百三十余名。活捉二十余名。夺获贼畜马牛羊无算。讯据番贼供称该两族头目、商量前往贡额尔盖一带。会合别族野番。显有抗拒情形。长龄等派委各镇将带兵分途剿捕。惟当趁番贼逃窜主意未定之时。相机策应。赶紧办理。以期迅速蒇事。勿任蔓延。至西宁口外寒瘴最大。粮运颇难。该督等奏请将打仗夺获牲畜、一半分赏出力官兵。以一半抵支口粮。著即照所议办理。以示鼓励。将此由四百里谕令知之。　　

○修山东泇河厅朱姬庄减水闸、并大石工上河厅二空桥减水闸。从署河道总督严烺请也。　　

○辛亥。谕内阁、庆惠奏、失察偷窃树株、请交部议处一摺。此案盗砍风水山树贼犯尚未全行弋获。业经降旨、饬令庆惠会同严密摉查。著即上紧缉拏案犯务获。解部究办。其自请议处之处。俟定案时再降谕旨。　　

○谕军机大臣等、据杨芳奏、接奉谕旨、前往马兰镇会勘被窃树株情形一摺。网子沟一带。距青桩甚近。其被窃树株。究在青桩以内。抑在青桩以外。或红桩内外。亦竟有盗砍情事。必须确切勘明。以凭究办。庆惠等、当会同安福、额勒经额、前往遍历详勘明确。奏明办理。著于网子沟等处勘明后。凡关风水各处。及后山一带。一并亲身周历巡查。据实覆奏。勿得稍有隐饰。所有饬拏各犯。除已获解外、其尹同一犯。最关紧要。务即严密查拏。速行解部。断不可令其脱逃。此外各犯亦即按名访缉。固不可累及无辜。亦无任正贼一名漏网。将此谕令知之。　　

○又谕、文干等奏、廓尔喀国王、呈进表贡情形一摺。廓尔喀距京甚远。其例贡方物。自应令其照常赍递。至叩贺贡物内。驯象、番马、已经文干等查照旧案。免其备进。其暖轿、亮轿、运送既属不易。亦著免其备办。以示体恤。文干等即传谕该国王遵照可也。将此谕令知之。　　

○又谕、文干等奏、达赖喇嘛之呼毕勒罕等、恭递奏书贡物。并于坐床后。专差巴雅尔堪布赴京各一摺。此次达赖喇嘛之呼毕勒罕。受持小戒。诸事甚为吉祥。除由噶勒丹锡哷图萨玛第巴克什代办贡物、与班禅额尔德尼等贡品、业经呈递外。尚有例进贡物。著准其于坐床后、再交巴雅尔堪布赍送来京。至巴雅尔堪布、若俟与年班堪布一同赴京。为期太远。并准其照上届成案。由川就道。以利遄行。将此谕令知之。　　

○热河都统庆惠奏、启程赴网子沟等处。会同钦派御前侍卫安福、额勒经额、提督杨芳、马兰镇总兵嵩年、亲加履勘。得旨、如能尽心尽力。摉查明确。有贼必获。又不累及无辜。或可稍赎前諐。若一味文饰。前后含糊了事。后经发觉。恐汝不能胜此重咎也。懔之。　　

○热河都统庆惠、直隶提督杨芳奏、遵旨拏获偷砍树株案内要犯、外委李之懋、邓有贵、解部。仍俟拏获尹同到日、续行解部。得旨、即速严密查拏。断不可令其脱逃。　　

○壬子。命翰林院编修伍长华、提督广东学政。　　

○癸丑。上诣大高殿行礼。　　

○谕内阁、绵清等奏、详查泰陵泰东陵殿宇情形、请派员查勘一摺。泰陵泰东陵各座殿宇等处。油饰木植。均有燥裂曹□少朽情形。关系紧要。著派穆彰阿、陆以庄、前往会同绵清等、敬谨查勘。分别缓急。奏请次第修理。　　

○又谕、户部奏、请饬催各省未解银米一摺。各省正杂税课等项银两米石。节年均有拖欠未清。自应按限完解。据该部查明、共有应解银六百三十二万三千余两。钱一万五百余串。米谷六万五千余石。屡经该部行催。仍复抗不报解。实属玩延。著各该藩司府尹盐政盐道仓场、暨八旗内务府等衙门。严行催解。统以接到部文之日为始。其未经分限、并统限已逾者。著予限一年。追完解部。若统限未逾。即按照分限完解。责令该管各官按款追缴。傥再逾限不解。即将该管追解不力各员。查取职名严参惩办。以杜积习而清帑项。　　

○又谕、孙玉庭奏、查阅江西各营官兵一摺。署九江镇标前营游击南湖营都司耿鹏、年力就衰。著勒令休致。九江前营守备云骑尉余懋恩、署南康营都司云骑尉苏起富、步箭软弱。著分别撤退撤任。该二员年力尚壮。仍著各留世职。勒限一年。学习期满。考验核办。该部知道。　　

○又谕、庆惠奏、盗砍树株案内要犯尹同、系内务府鹰手。寄居密云县大曹村。现已闻拏潜匿等语。著步军统领、顺天府、五城、直隶总督、热河总管等、一体严密查拏务获。解部归案严审。勿得稍有疏懈。致令远扬。　　

○又谕、嵩孚奏、胞弟嵩溥、现任广西藩司。例无回避明文。附片陈明等语。嵩孚系暂署两广总督。一切会办事件。惟当秉公办理。不可稍有瞻徇。嵩溥著毋庸回避。　　

○先是仓场侍郎和桂莫晋奏、筹画京仓米石以放代盘章程。得旨、户部议奏。至是议上。一、奏请钦派三仓一款。查此次奏明以放代盘。系十一仓通行。非若抽查者可比。应令该侍郎等、钦遵上次谕旨。即于七月内轮应开放之储济、兴平、禄米、三仓盘起。以归简易。所有该侍郎等奏请盘竣一仓接放再盘之处。窒碍难行。应毋庸议。一、先放陈米再放新米一款。应令该侍郎等、饬令各仓监督、将所有盘放之仓。务使领米之人、无论陈米新米、一体均匀搭放。免致偏枯。一、稄米不敷即以陈粳代放一款。查稄米不敷。例应以粳米暂行抵给。惟开放之米。已有陈米新米。不免书吏高下其手。应令该侍郎等、仍饬该监督于开放之时。一体均匀搭放。以免偏枯。一、俟明年漕竣时再派三仓盘放、不过四年完竣一款。查本年七月盘起之储济等三仓。至明年二月盘完。新粮计可进此三仓。即有未收新米。尽可于未放之仓。另廒存贮。实无出陈入新两相妨碍之事。应令该侍郎等、于本年七月盘放三仓完竣后。即于明年二月后挨次三仓接放。以符原议。一、俸米在于下次轮应盘放三仓先行匀放一款。查各季应领俸米。若轮应盘放之仓支领。不免车辆杂遝。是以前次议覆摺内。所有俸米应于下次轮放三仓先行匀放。系为便于转运起见。兹据该侍郎等议覆办理。应毋庸议。一、监督分派帮同办理花户人等自行酌量添雇一款。该侍郎等以监督照料难周。自系通融之事。应如所奏办理。一、领米如有霉变、准领米人员知会参办、傥滥行挑斥、彼此相持、致误限期、即将该仓监督及领米官员分别议处一款。查三旗并放三仓。按照旧定章程办理。并未多增旗分。何致有误限期。仓中所存不过二三年之米。廒座既有岁修。何致霉变。如不堪食用。率行派领。该侍郎等查明应即参办。傥滥行挑斥。应即知会该旗办理。总不得意存偏重。致滋事端。一、包衣米石另劄一仓开放一款。查三旗轮放三仓。包衣人等并放一仓。历经办理在案。此次三仓盘放。原为领米人数众多。同时并放。易于打埽盘尽。若另加包衣一仓。是四仓盘放。转稽时日。应令该侍郎等、所有包衣应领米石。即在盘放之仓支给。以符旧制。从之。　　

○江西巡抚毓岱因病赏假。以布政使邓廷桢、暂护巡抚。　　

○旌表守正捐躯陕西宝鸡县民张联科妻韩氏。　　

○甲寅。考试试差人员于乾清宫。　　

○谕内阁、御前大臣赛冲阿等奏、本日考试试差人员内、侍讲戚人镜、洗马陈玉铭、放乾清门未启以前。先至门檐下坐候。侍卫那里善、孙起英、向其拦阻。戚人镜不遵约束。辄肆詈罢等语。戚人镜、陈玉铭、均系开坊翰林。戚人镜且在内廷行走。尤应遵守法度。乃于考试试差之日。不候挨次进内。辄欲先行抢入。戚人镜又不遵侍卫等约束。公然肆詈。即属藐视王法。狂妄已极。戚人镜、陈玉铭、著即行逐出。不准预考。仍著暂行解任。交军机大臣、御前大臣、讯问。据实具奏。　　

○又谕、本日考试试差人员。侍讲戚人镜、洗马陈玉铭、于宫门未启以前。先至门檐下坐候。不遵侍卫约束。辄肆喧嚷。经赛冲阿等参奏。当交御前大臣军机大臣会同讯问。据戚人镜供认、因侍卫拦阻。当向理论。陈玉铭供认、未候唱名。挤上台阶属实。又查出陈玉铭有怀挟诗文情事。戚人镜以内廷行走人员。不知遵守法度。辄敢因侍卫拦阻。与之争论。陈玉铭以开坊翰林。于考试时怀挟诗文。其未候唱名先欲阑入。尚其罪之轻者。此而不加惩创。何以饬朝纲而行禁令。戚人镜著交部严加议处。陈玉铭著即革职。交刑部照例治罪。嗣后宫内、圆明园、遇有考试之事。如何定立章程。弹压整饬。以免别生事端。著大学士御前大臣军机大臣妥议具奏。　　

○又谕、英和等奏、米石例禁。请循照旧章等语。嗣后著仍照旧例。细米一石以内。实系乡民买食者。准其出城。其粗米颗粒不准出城。城外之米。无论粗细概不准其出境。城内责成城门领等。城外责成各营汛员弁等。分别实力巡查。如有得钱卖放。失察偷漏。即行据实究办。如管门官兵。将乡民买食细米索诈阻拏。照例治罪。至米店碓房、如有违例囤积至五百石以上者。查明照例严办。以除积弊。　　

○又谕、孙尔准奏、衿棍把持漕务。请将疏纵之教官营弁解任究办一摺。此案安徽宣城县生员吴鉴等、当该县收米之时。刊刻谕旨。率令多人竖碑仓廒。希图挟制。业经发学收管。俱即乘间脱逃。著该抚迅速按名查拏务获。严加惩办。所有府教授张茞、训导沈端、县教谕黄荣曾、训导杨楷、宁国营守备胡世安、一并撤任。秉公严审。有无袒庇纵放情弊。按律定拟具奏。又批、严密查拏。彻底根究。秉公研讯。定拟具奏。看来此县之吏治民风。敝坏已极。不可不亟行整顿。以挽浇漓。
  </div>
  <div class="pagination">
   <a href="清实录道光朝实录_page60.html">
    上一页
   </a>
   <span>
    ...
   </span>
   <a href="清实录道光朝实录_page56.html">
    56
   </a>
   <a href="清实录道光朝实录_page57.html">
    57
   </a>
   <a href="清实录道光朝实录_page58.html">
    58
   </a>
   <a href="清实录道光朝实录_page59.html">
    59
   </a>
   <a href="清实录道光朝实录_page60.html">
    60
   </a>
   <span class="current-page">
    61
   </span>
   <a href="清实录道光朝实录_page62.html">
    62
   </a>
   <a href="清实录道光朝实录_page63.html">
    63
   </a>
   <a href="清实录道光朝实录_page64.html">
    64
   </a>
   <a href="清实录道光朝实录_page65.html">
    65
   </a>
   <a href="清实录道光朝实录_page66.html">
    66
   </a>
   <span>
    ...
   </span>
   <a href="清实录道光朝实录_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
