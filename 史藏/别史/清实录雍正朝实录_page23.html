<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 23 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 23 页/共 216 页
  </h1>
  <div class="content">
   ○予故正蓝旗蒙古副都统呢牙韩楚、祭葬如例　　

○己酉。谕归化城都统丹晋。前圣祖皇考由宁夏亲征漠北时。巡狩归化城地方。见归化城、土默特、两旗官兵士众委靡。弓马不娴。法度废弛。因将两旗都统革退。另选在京都统、副都统、参领等员管辖。历年训练有方。军律严整。旧习渐改。是以数年来、将在京选用之例停止。今尔保送之官兵人等、尽皆弓马娴熟。且两旗兵弁、行伍整齐。凡有行围及出征等事、与内地兵丁、一体效力。此皆我皇考教育所致也。归化城、土默特两旗、原在四十九扎萨克内。其都统、副都统等官、皆系国初归附之土默特功臣子孙世职。今既己弃咎从忠。允宜遵复旧例。楚宗、著授京城额外都统。楚宗员缺、将原任都统阿必达之子副都统艮敦补授。艮敦员缺、著丹晋、将尔两旗内应补人员、与原任都统、副都统世家子孙、及参领内、人材可用、仪表修伟、向能管辖兵丁、曾经效力行间人等、查明保送引见。以便简擢　　

○庚戌。令各部院衙门无品笔帖式、三年一考试。其文理优长者、给与品级　　

○辛亥。谕总理事务王大臣等。部院笔帖式、食俸仅二十八两。不及一护军领催之钱粮。而伊等乐于供职者。冀有升转之途也。伊等既有升转之途。若概与加俸。恐伊等不知鼓励。转不竭力。嗣后各部院笔帖式、著各堂官及该管之人、将伊等内、谨慎无过。又或办事勤敏。或写本精工。或善于繙稿者。于年终分别保奏。此保奏之人。如何照伊等品级、增添俸银。或另行加恩之处。朕再降上□日　　

○谕兵部。驿站关系重大。经朕屡加严谕。然其间积弊、难以尽诘。有在官之累。有在民之累。如直隶山西等省、差徭更为浩繁。虽驿马足数。亦供应不敷。乃内而兵部、外而驿道、于给发马匹时。官吏通情受贿。往往所给浮于勘合之数。且行李辎重、皆令驿卒乘马背负。多至八九人不等。所到州县、以见马换马、向有旧例。不敢诘问。至督抚提镇经过之处更唯命是从。嗣后照勘合之外、有敢多给一夫一马者。许前途州县、即据实揭报都察院。以听纠参。如甲县容情不揭。而被乙县揭报者。并甲县一并治罪。其督抚提镇骚扰驿递者。皆照此例。庶少苏在官之累。至若河南山东诸省、离京稍远。谓耳目易欺。每驿额设马匹、不过十存三四。其草料工食、仍照旧开销。且逐年详报例毙、侵蚀补买之价。差使一至。则照里科派。将民间耕种牲口、强遣当差。令其自备物料。跟随守候。种种累民。尤属不法。著该地方督抚、将所有驿站、彻底清查。缺额者、勒限买补。至派借民间牲口、尤当勒石永禁。违者即从重治罪　　

○兵部奏言、山西出征兵丁、倒毙＜马犬＞载辎重马匹。应令赔补。得上□日。山西兵丁、远驰异域、甚属劳苦。其倒毙＜马犬＞载辎重马匹。著照川陕例、免其赔补　　

○壬子。谕总理事务王大臣等。各处工程、有请将俸工银两捐助者。此事断不可行。伊等名为捐助。实则借端勒派。扰累小民。若直省大吏、将已分内所得羡余、捐助完工者。听其捐助。如或不能。著奏请动用正项钱粮　　

○又谕。向来八旗护军、皆系精兵。近日竟不有能射箭之人。著前锋统领、护军统领、自十一月起、给限四月将前锋、护军等、操练教训。务令整齐明年二月。朕躬行阅试　　

○镇国公普贵、因病解退。封其子智保、为辅国公　　

○镶蓝旗汉军副都统佟国弼、年老休致。升王府长史布达时、为镶蓝旗汉军副都统。以镶黄旗满洲副都统觉罗佛伦、署正白旗护军统领　　

○甲寅。谕兵部。在京八旗、及外省兵丁。有因衰病罢退、而无子弟可倚赖者。著赏给半分钱粮。养赡终身　　

○叙平郭罗克贼番功。封川陕总督年羹尧、为二等公。给四川提督岳钟琪、拜他喇布勒哈番世职。游击姚文玉、周瑛以下十五员。及外委官马万仓等九十七员。各功加二等。余俱赏赉有差　　

○礼部遵上□日议奏。八旗直隶各省、凡有孝行节义之人例得请。旌给银建坊。恭遇皇上彰善大典即乡曲贫民。勿令湮没。又以节妇年逾四十而身故者、守节己历十五载以上。亦应予旌。又酌设祠宇、入于祀典。诚激扬风化、敦率人伦之善政也。请敕下八旗直隶各省、督抚学臣。令所在有司、遍加采访。凡有节义之人、从前无力上达者。悉行查报。其妇人守节十五载以上、年逾四十而身故者。亦详查报明。一体予旌。直省该督抚学臣核实。于岁终汇题。八旗该都统、于岁终咨送臣部。臣部于次年二月汇题。请上□日旌表。永为定例。其设立祠宇。应令顺天府、奉天府、直隶各省府州县卫、每处各建二祠。一为忠义孝弟之祠。建于学宫之内。祠门立石碑一通。刊刻姓氏于其上。已故者、设牌位于祠中。一为节孝妇女之祠。另择地营建。祠门外、建大坊一座。亦标题姓氏于其上。己故者、设牌位于祠中。其八旗分左右翼、择地各建二祠。每年春秋二次致祭。直省交与各府州县卫所官。两翼交与大宛二县。至于建坊银两、嗣后应行停给。如系有力之家、仍听其自行建造。得上

□日。孝行节义建立牌坊。年久毁坏、遂至湮没。今欲设立祠宇。特为昭垂久远之意。并非欲节省钱粮。部议建立祠宇、停给建坊银两不合。建坊银两。仍著给与。余如议行　　

○裁云南澂江府经历缺其经历事务、归本府司狱兼管。添设丽江府经历一员。兼管司狱事务。从云贵总督高其倬请也　　

○复镶白旗一等阿思哈尼哈番富宁世职　　

○乙卯。添设热河满洲理事同知一员。从刑部尚书励廷仪请也　　

○丙辰。河道总督齐苏勒疏报。九月二十一日、水涌风狂。将中牟县杨桥后官堤、漫开十丈有余。飞催堵筑完竣。得上□日。漫开堤工。该督会同河南巡抚、严饬印汛各官。速为堵筑完竣。仍加谨防护保固　　

○丁巳。颁赏朝鲜国进香使臣如例。停止筵宴　　

○戊午。谕内阁九卿詹事科道等。从来用人之道。必兼听并观畴咨博采方能允当而无失朕于选用人员。勤加咨访。正以朕一人之耳目有限。不若合尔诸臣之见闻、始无遗漏也。乃尔等佥云、未能深知。互相推诿。夫百职在廷。四方具集。同乡亲故岂无见闻。其贤者、即小善亦应称举。不肖者、即小恶无容隐匿。若知其贤而不言。是谓蔽贤。知其不肖而不言。是谓党恶。即如月选官内、有刘尚俭者。系四川夔州府参革贪酷知府刘天观之子。其父刻剥民膏。为伊子捐职。罪莫大焉。如此之人。岂可录用。在廷岂无一人知之者。乃俱缄默不言。以此推之。可见知而不言者甚多。尔等之意。惟恐结怨于朋友。不若徇情容隐。自保功名。虽误朕选用之事而不顾。贻害于地方而不恤。试思得罪于朋友、与见弃于君父。孰重孰轻。全一人之功名、与贻地方之患害。孰大熟小。即所举之人、为贤为不肖。朕不过于引见时、借以参酌。自有裁夺。并非责尔等保其终身无过。致贻日后之累。何必过虑乎。嗣后务宜痛改积习。苟有见闻。即从实举出。进贤勿避嫌。退不肖勿避怨。朕生平惟以真诚待人。尔等亦当以至诚报朕。尚其各抒忠悃。勿负朕推心置腹之至意　　

○礼部遵上□日议奏。请将文庙从祀先儒位次。及各坛庙祭品、祭器、乐器、逐一绘图。汇为成书。颁示天下。从之　　

○己未。江西巡抚裴＜彳率＞度摺奏。擒获宁州铜鼓营奸匪。请严加搜捕。奉上谕。此等匪类。固不容姑息。亦不宜急迫。若涉因循。恐渐致滋蔓。若不辨奸良。又恐惊众、激成事端。但须整理营伍。修饬政治。官吏廉明。百姓畏威怀德。此一二匪类、何难消弭。全在封疆大吏、相机而行、实心任事也　　

○庚申。正红旗满洲都统图思海、缘事革职。以镇国公德普、为正红旗满洲都统　　

○辛酉。上诣寿皇殿行礼　　

○谕八旗大臣等。嗣后凡查富户、将从外任丁忧、及无罪致仕回京者。永远免其行查　　

○升一等侍卫宗室申穆德、为镶红旗满洲副都统　　

○直隶巡抚李维钧摺奏。保定郡城、天降瑞雪。奉上谕。冬令之雪、消蝗润麦。洵称瑞应。我君臣惟互相曰□助勉、以恭迓天庥。不因瑞雪及时遂尔逸豫怠忽。则一诚上格、自必永承彼苍之垂佑耳　　

○壬戌。谕内阁。亲王、郡王、俱赐封号。所以便于称谓也。如无封号之王贝勒、在诸臣章奏内、自应直称其名。再小人等、并将闲散宗室亦称为王。又有贝勒王、贝子王、公王之称。嗣后俱著禁止　　

○谕湖广总督杨宗仁。凡为大臣者、身任封疆重寄。必当和平详慎。曲体人情。虚怀博询。以求适中。庶于国计民生、俱有裨益。近闻湖广盐觔涌贵、良由减价太过所致。在尔意、原欲利民。而不期先己病商。乃致商运裹足不前。众口食淡。是欲利民、而民转受其困矣。至如楚地本产米之乡。素为东南之所仰给。因尔禁米出境。以致川米亦不到楚。不但邻省价昂。而本省粮价、亦致渐长。是尔之遏籴、原欲封殖本境。而本境之民、并未沾毫厘之益也。夫邻省黔黎、莫非朝廷赤子。大臣体国、当以公溥为心。似此偏执褊狭。殊属不谙大体。其速行改图。务令贩运流通、远近民食有赖　　

○抚远大将军年羹尧摺奏。西藏撤回额驸阿宝所领蒙古兵丁。马匹军器、皆不堪用。且阿宝身有残疾。应令回原处。定西将军公策旺诺尔布带领之察哈尔兵。汉仗俱好。将察哈尔兵、＜扌东＞留四百名。交都统武格管辖。其余交策旺诺尔布带领起程。再都统西伦图、现驻于东郭尔庙。甚属无益。伊所领京城兵、在外日久。马匹器械、俱已缺乏。交侍卫班领阿齐图带领发回。西伦图汉仗犹好。请留军前、管辖察哈尔前锋兵。西宁现在满洲兵无几。应令署西安将军公普照、派鸟枪骁骑四百名。前锋一百名。交副都统觉罗伊礼布带领。速赴西宁。再、用兵不可无参赞大臣。前锋统领苏丹、经事颇多。岳钟琪、总统绿旗土司兵丁。请授为参赞大臣。至青海之事。并请侍郎常寿、一等侍卫达鼐参议。奏入。报闻　　

○癸亥。以正红旗护军统领吴礼布、为山西右卫右翼副都统　　

○升四川夔州副将冯杰、为山东衮州总兵官　　

○甲子。谕总理事务王大臣等。圣祖仁皇帝周年致祭。朕亲往景陵行礼。往返不过五六日。其应派侍卫、及护军等。不必多人。著议奏　　

○乙丑。谕怡亲王允祥等。策妄阿喇布坦之来使将至。朕亦欲遣使臣、与伊来使同往。将理藩院郎中众佛保、授为内阁学士前去　　

○谕大学士等。国家建官分职。于翰林之选。尤为慎重。必人品端方、学问醇粹。始为无忝厥职。所以培馆阁之材储公辅之器也。从前圣祖加意育才。循循训导。又纂修各种书籍。需员甚多。故翰林院编检、几至二百人。庶吉士、亦五六十人。朕临御之初。未有编纂诸事。又未能如圣祖之善于训导。诚恐人才置之闲散。特多方录用。内而科道吏部、外而道府州县、俱各随材器使。务令疏通。今编检尚有百余人。庶吉士尚有数十人。著内阁大学士、会同翰林院掌院教习、秉公别择。其学问优长、字画端楷。或精于繙译国书者。留本衙门办事。及派各馆纂修。其或才具练达、可当科道吏部之选。或长于吏治、编检可为道府、庶吉士可为州县者。一一分别具奏。至或老病衰废、愿自解退者。听其以原官休致。其有行止不端、事迹确实者。奏闻革退。今朕特恩开科。人材辈出。将来拣选庶常。朕当亲加考试、引见拣选。至日后散馆。仍照旧例、以三等分用。目今正届殿试之期。朕深知向有拟送策联、钻营甲第等弊。殊可痛恨。朕所点阅卷大臣。俱系平日实心委任之人。各宜虚公谨慎、杜绝诸弊。倘有仍蹈前辙者。必严加处分。务使文治日隆。英材蔚起。以副朕吁俊兴贤之至意　　

○礼部奏请总督巡抚铜关防、应照将军提督之例、用银铸给。以重职掌。从之　　

○丙寅。谕总理事务王大臣等。今年殿试。天气己寒。诸贡士若照旧例、在丹墀对策。恐砚池冰结、难于书写。著在太和殿内两傍对策。再传谕总管太监、多置火炉。使殿内和暖。诸贡士得尽心作文写卷　　

○谕理藩院。厄鲁特公茅海、同伊伯王丹津阿拉布坦来时。我皇考深加眷爱。授为公爵。茅海今在军前、输诚效力多年。著授为固山贝子　　

○丁卯。谕部院八旗大臣等。据副都统祁尔萨条奏。从前满洲遇有丧事。亲友馈送粥茶吊慰。后风俗渐弛。至多备羊豕。大设肴馔。送饭。过事奢靡等语。夫馈粥一事。乃我朝满洲淳朴之俗。因其人笃于居丧。至废饮食。亲友恐其伤生。特馈粥糜。劝令少进。并非设宴也。此礼相沿至今。失其本意。竟至过为侈费。昔廉亲王允禩、值伊母妃之事。欲沽取孝名。诡为孝行。迨至百日。犹令二人扶掖匍匐而行。于定例外。加行祭礼。每祭焚化珍珠金银器皿等物。所费不赀。半年后。仍令人扶掖而行。当日朕虑伊致殒其生。深加轸惜。再三慰劝。及事毕。见伊容体充肥。略无衰损。有识者多厌憎而讥议之敦郡王允＜礻我＞、郡王允禵、贝子允禟、三人相结。指称馈食。大设筵席。自初丧以至百日。日用羊豕二三十口备极肴品轮流馈送。举国喧传。此众人所共知者。我皇考洞鉴其情。曾于众阿哥会集时。谕云。孝必本于诚心。如欲邀孝名。即属虚伪。凡为人子者、不务尽敬于生前。而欲矫饰于殁后。可谓孝乎。以此指责允禩者屡矣。朕遭皇考皇妣大事。惟遵皇考当皇祖考皇祖妣大事时、所行仪礼。不敢借称尽孝、稍有矫饰之处。论语云。礼、与其奢也宁俭。丧、与其易也宁戚。朕前曾降谕上□日。著大臣等、考稽丧礼、定为仪节具奏。尚未议覆。兹朕欲援据典则揆情合义。且期有裨于旗人生计。将副都统祁尔萨所奏准行。但恐众人谓朕抑制伊等、使居丧不得备礼。有碍于子孙尽孝之心。亲友相关之谊。是以踌躇未定。著各部及八旗大臣等、会同详议具奏。寻议、事亲之道。务尽其诚。我皇上大孝格天。圣祖仁皇帝孝恭仁皇后大事时。哀感本于中心。仪节协诸典礼。此中外臣民共知者。若矫饰邀名。徒见鄙于有识。礼云、祭不欲数。数则烦。烦则不敬。恶有不敬而可称孝乎。宋臣司马光云、居丧馈食。或因亲朋虑其不能成礼。赍送粥糜往劳之。若肥馔美臛。致之者为不义。受之者为不孝。我朝甚重丧礼。亲友怜其废食。特馈粥糜。盖以人子居丧。疏食饮水、古之道也。未闻大设筵席。备具肥甘。馈者不止。受者不辞。而犹得称为孝者。伏读圣谕。是非诚伪、昭然共喻。内阁九卿等、已将婚丧等事、分别条款奏准允行。应如祁尔萨所请。嗣后不得以馈粥为名。过情弃礼。致失当年淳朴之俗。违者查出参处。得上□日。凡作伪矫饰以取虚名。朕平日所羞为者。且自太祖太宗世祖圣祖以来。历代相继。专务诚实。抚天下之黎元。登国家于平治。毫无粉饰之政。诸臣咸当恪遵我朝制度。崇尚实行。鄙薄虚名。将两次所降谕上□日。一并传示八旗。遍令遵行　　

○抚远大将军年羹尧摺奏。青海罗卜藏丹津等、聚集各台吉。肆行边外。臣已劄令乂木多总兵官周瑛、率兵截其往藏之路。但罗卜藏丹津、急即遁至穆鲁乌苏等处。亦未可定。臣令靖逆将军富宁安、调都统穆森、往吐鲁番驻防。调吐鲁番驻防副将军阿喇衲、带领满洲蒙古绿旗兵二千名。由噶斯一路、前往截杀。若罗卜藏丹津实心恭顺。即将此二千名、暂驻布隆吉尔。再查布隆吉尔地方、驻防兵甚少。四围皆系厄鲁特。喇布坦巴苏泰、每令伊属下人、截夺台站马驼。应令绿旗兵二千名、调往布隆吉尔、交参将孙继宗管辖。若用兵、即令率所管兵丁、巢□刀灭喇布坦巴苏泰。与副将军阿喇衲会合。共截罗卜藏丹津。如此、贼人不能脱逃。而布隆吉尔地方、亦甚坚固。奏入。报闻　　

○戊辰。豁免陕西长武、西乡二县、浮额、银二千二百一十两有奇　　

○予故福建水师提督姚堂、祭葬。赠署都督同知　　

○庚午。升镶蓝旗满洲副都统雅亲、为正红旗护军统领　　

○辛未。策试天下贡士杨炳等于太和殿内。制曰。朕惟致治之道。必君臣一德。贤材奋兴。孝悌申于党庠。仁厚洽乎海宇。然后一道同风。克跻郅隆之治。朕荷天庥。丕承大统。仰惟圣祖仁皇帝抚御寰区。六十余年。本至诚以御下。颁圣谕以教民。故能使俊乂盈廷。民风淳厚。朕旰食宵衣。惟恐一事未理。不克丕绍前烈。尚赖股肱耳目之司。匡所不逮。周易泰卦、言天地交而万物通。上下交而其志同。谓君推诚以任下。臣尽诚以事君。此朝廷之泰也。朕推心置腹。以至诚待下。大小臣工、宜精白一心。昌言无隐。今果能以嘉谋入告、无愧责难之义欤。抑或有依违瞻顾、不克以至诚报上者欤。周礼大司徒、以三物教万民而宾兴之。乡大夫、三年则大比。考其德行道艺、而兴贤者能者。至州长党正、族师、各以岁月考校故其时、人知奋励。克崇实学。今三载宾兴、犹行古之道也。朕加意作人。特开恩科。何以使道艺兼修、德行无忝欤。抑司造士之责者。宜仿古岁月考校之制。俾文行并茂欤。百行莫先于孝。六计必主于廉。今欲使家有孝子。国有廉吏。所以倡导鼓舞之者、其道安在。至帝王之治。始于家邦。终于四海。今欲比户可封。何道臻此。放勋由克明峻德、以至黎民于变时雍。周公召公、布王化于二南。意风化始于君。成于臣。渐仁摩义。非一手足之烈欤。夫君明臣良。联为一体。必能旁招俊乂。连茹汇征。贤才自然振兴也。敦崇孝行。砥砺廉隅。风俗自然醇朴也。尔多士积学有年。必有以抒夙抱而佐朕之新政者。其悉以对。朕将亲览焉　　

○召入八旗大臣等谕曰。八旗满洲、为我朝根本。植本不可不固。近见八旗兵丁、技勇产业。大减于前。此皆文武臣工、仰恃皇考之宽仁。遂乃怠于公务。不勤厥职。玩忽苟安。因而法制废弛。兵丁等、既无教训之人。遂少警惕之意。不习骑射。不谙生计。妄费滥用。竞尚服饰。饮酒赌博。渐至困穷。从前皇考恩养兵丁、屡加赏赉。代偿逋欠。又设立公库以利济之。惠泽虽频。空乏如故。曾何裨益乎。朕今初登大位。未遑遍行查视。惟尔诸臣是赖。限于三年内、将一切废弛陋习。悉行整饬。其各实心任事。训练骑射。整齐器械。教以生理。有顽劣者、即惩之以法。傥至三年、仍不悛改。朕必行罚无赦。再、参领一官。管辖多人。办理旗务。甚属紧要。优者留用。劣者即行罢黜。至于兵丁器械、既于明年十月点阅。尔诸臣应即行查看有不齐者。令其佐领内、预为补足。今不置备。临期倍价赊买。又为债负所累。贫乏兵丁、何以为生。凡此等处。诸臣宜各留意也　　

○调正白旗汉军都统观音保、为镶黄旗汉军都统。升左翼前锋统领希尔根、为正白旗汉军都统。仍兼管前锋统领事务　　

○以湖广道御史江芑、为云南乡试正考官。翰林院检讨任际虞、为副考官。吏部郎中王恕、为贵州乡试正考官。编修曹源郊、为副考官　　

○壬申。谕户部。朕御极以来。宵衣旰食。无日不以民依为念。督抚以下、守令以上、凡有地方之责者。均宜公忠体国。仰副朕心。今年夏月。朕以北省二麦歉收。差员到南省、于秋成后、采买米石、以备赈贷平粜。朕意切于为民。正欲酌盈剂虚、以羡补不足也。又恐有不便于民之处。于差员临行之时。再三申谕、地方米多、方可采买。不必定要买足今闻各省地方官。因钦差买米、禁止商贩、不许出境。大负朕痌瘝一体之意。甚属不合。况浙江及江南苏松等府、地窄人稠。即丰收之年。亦皆仰食于湖广江西等处。今秋成歉收。若商贩不通。必致米价腾贵。该部速即行文各省总督巡抚。凡有米商出境。任便放行。使湖广江西安庆等处米船、直抵苏州。苏州米船、直抵浙江。毋得阻挠。庶几有无流通。民皆足食。以副朕爱养元元之意　　

○升銮仪卫冠军使伯钦拜、为銮仪卫銮仪使　　

○癸酉。调署理大学士工部尚书徐元梦、为户部尚书。仍办理大学士事。户部尚书孙渣齐、为工部尚书。以公阿尔松阿、为礼部尚书。升工部左侍郎尹泰、为都察院左都御史。调刑部左侍郎阿锡鼐、为工部左侍郎。升内阁学士马尔齐哈、为刑部左侍郎。詹事府少詹事塞楞额、为内阁学士兼礼部侍郎。仍兼会考府行走。太常寺卿王沛憻、为通政使司通政使。一等侍卫林祖成、为光禄寺卿
  </div>
  <div class="pagination">
   <a href="清实录雍正朝实录_page22.html">
    上一页
   </a>
   <span>
    ...
   </span>
   <a href="清实录雍正朝实录_page18.html">
    18
   </a>
   <a href="清实录雍正朝实录_page19.html">
    19
   </a>
   <a href="清实录雍正朝实录_page20.html">
    20
   </a>
   <a href="清实录雍正朝实录_page21.html">
    21
   </a>
   <a href="清实录雍正朝实录_page22.html">
    22
   </a>
   <span class="current-page">
    23
   </span>
   <a href="清实录雍正朝实录_page24.html">
    24
   </a>
   <a href="清实录雍正朝实录_page25.html">
    25
   </a>
   <a href="清实录雍正朝实录_page26.html">
    26
   </a>
   <a href="清实录雍正朝实录_page27.html">
    27
   </a>
   <a href="清实录雍正朝实录_page28.html">
    28
   </a>
   <span>
    ...
   </span>
   <a href="清实录雍正朝实录_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
