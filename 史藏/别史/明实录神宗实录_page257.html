<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 257 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 257 页/共 367 页</h1>
    <div class="content">　　○泰宁等卫夷人升合儿等一百二十四名各备马匹进贺  万寿长至二节各赏衣服折给绢钞如例
　　○丁卯直隶巡按孔贞一题畿南水患异常乞行煮赈诏以太仆寺赈济余银分赈保蓟各三万两各抚按亦宜自设方略便宜处置尽心转籴关津不许留难丰熟处所不许遏籴违者参处以闻盖辅臣之请至是始行  上之欲恩威已出如此
　　○礼部＜锍-釒＞覆楚宗大变  上曰宗室有贤有愚这衅乱的必有民间掍恶乘机夹杂其分别擒拿处治一面榜谕善宗恪守礼法毋得奸党取戾以后各宗俱不许聚众亵体擅入公门把持嘱威制有司违者处治楚王着用心照旧整理八郡王协心分职绥靖所属毋仍玩纵
　　○戊辰大学士沈一贯言该湖广巡按吴楷报楚宗蕴珍□金等作乱情形内有告示欲杀假王下南京又有刻榜历数抚臣赵可怀党助亲王以假作真又妄指该藩行贿于  皇上又伪捏抚臣与书及伪传文书房索贿等情臣惟蕴珍□金之罪上通于天本不足辩然  皇上昭雪假王反诬为贿臣胡可不明言以宣扬之初华越＜锍-釒＞至  皇上一览即云三十年王岂可说假夫告妻证何足凭信此中外所共传闻不待会议而始发者也  圣心久定不移  宸断至公不爽群臣于此有对扬之不暇耳况可怀在远安所党助为哉至于臣时正乞身阖门不能出入纶命比至见朝事已大定又何庸党助也今伪捏可怀通臣书不知作何语不过以贿蔑臣耳夫蕴珍□金之奸尚敢以贿诬  至尊则其污臣何有尚欲弑亲王下南京则其蔑臣又何有独念臣今不言则煌煌  圣德为奸徒蔀蔽天下万世何繇闻知眇眇微臣身蒙贪昧隐忍之名又何以参赞天讨哉臣用是扬言于朝一以表  皇上昭雪楚王臣下莫赞一辞一以表臣才言□剪德庸无能增重朝廷而镇安反仄宜早罢去伏乞将臣赐罢俾无预楚事而公与在廷之臣议兵进止评罪轻重  上曰自古奸人谋叛无不假借事端肆言诬蔑以图煽结人心抵释已罪何所忌惮昨言楚府一事朕心原自了然及下臣臣会议亦皆佥同朕乃从公裁决与卿何干卿廉正忠谨朕所鉴知据奏不求自明而务宣扬大政传信方来甚得大臣之体军机至重尚须专精帷幄以赞庙谟何必引嫌求退所辞不允
　　○四川华阳县天鼓大鸣似雷非雷
　　○己巳吏部署部事左侍郎杨时乔题黄河从东北来顺而南则资运决而北则妨漕今据河臣揭行堤水高再溃单县决口北奔鱼台不辨牛马又南则决淮安之老堤西则河南大浸夫决在西南特民生之昏垫决在东北寔运道之咽喉胡可缓计且河已入鱼济之北境或不必尽东也即东而昭阳湖不必任受也即东受而李家口不必尽南也先年张秋之决其殷鉴矣乞速点总河大臣以资防御谨题请旨
　　○癸酉升巡抚应天右佥都御史曹时聘为工部右侍郎总理河道提督军务
　　○甲戌升礼部主事彭遵古为尚宝司丞
　　明神宗显皇帝实录卷之四百二
明神宗显皇帝实录卷之四百三
　　万历三十二年十一月丁丑朔冬至  大祀  天于  圜丘遣官恭代
　　○戊寅免文武百官朝贺各官俱午门外行五拜三叩头礼三辅臣再诣仁德门庆贺赐上尊珍馔及烧割甜食有差
　　○己卯湖广巡按吴楷＜锍-釒＞报叛宗就擒
　　○庚辰湖广巡按吴楷题楚宗大变查参失事官员章下吏部
　　○四川巡按李时华＜锍-釒＞参左布政崔应麒总兵林侗不宜擅受安顺臣降以开夷衅殷鉴不远即在杨酋留中
　　○辛巳  恭让章皇后忌辰遣官祭  金山  陵寝
　　○壬午大学士沈一贯等揭催考定科道吴道行沈凤翔汪若霖朱一桂陈嘉训乔允升候考熊鸣夏周曰庠萧淳散馆王元翰吕邦燿曾六德袁懋谦宋焘王基洪陈宗契冯奕垣俱该吏部屡题未蒙俞旨朝廷培植人才欲其奋精鼓神以任天下之事士子观光上国亦欲乘时效力以毕靖献之忠而取之如异材置之如散木切为数臣惜之且同一行取同一馆选已蒙录用者或直金门或按所部得以奉恩光效尺寸久矣而独此数臣未沾一命  皇上如天雨露岂有偏遗特因一日万几未遑省察耳履长之庆师济充朝拔茅汇征正惟此际不报
　　○刑部覆叛宗已擒遣官会勘事奉旨逆宗既擒不必差官往勘就着湖广抚按郧阳巡抚会集该司道于承天府公同勘审的确分别等第具奏以凭处分善后事宜及应叙人役俱着上紧奏来
　　○升文选司郎中马大儒为太常寺少卿添注
　　○先是宣大巡按汤兆京条陈边防二事一曰南山塌墙宜修一曰内外之禁宜严兵部覆上谷南山乃  陵京肩背之区一墙之外逼邻虏穴藩篱宜固御史言是从之
　　○癸未以  圣母慈圣宣文明肃贞寿端献皇太后万寿圣节赐辅臣金银万寿篆字黄红绫符及讲官周应宾等二员有差
　　○户科右给事中梁有年题为播水地界断不宜受安顺臣投献乞敕督臣王象乾刻日遣还务持大体其勾引开衅之人行按臣李时华尽法处治以安夷心留中　　○甲申祭  三皇于  景惠殿
　　○加云南按察使易以巽太仆寺卿致仕以分巡金沧道右参政孟绍庆补按察使
　　○兵部覆巡抚郭子章总督王象乾会勘播界务上不损国威下不拂夷情众论佥同事情画一并将已退者果否可以建县设流清摊起科未退者今后作何输粮派马以及看守听调一并确勘改限次年三月以里具奏诏行与抚按官平心议定毋得参差贻误边计
　　○乙酉改刑部右侍郎董裕为左侍郎起山东左布政使沈应文为刑部右侍郎
　　○升通政司左通政周孔教为都察院右佥都御史巡抚应天地方督理军储
　　○升尚宝司卿李茂才为太常寺少卿仍管尚宝司事升礼部郎中李叔元为山东提学副使
　　○丁亥税监马堂请停天津河间等处米粮柴薪肩挑背负等税得旨此税前已有旨免徵以舒民困都着遵行
　　○兵部覆福建巡抚徐学聚等奏红番闯入内洋宜设法驱回以清海徼勾引奸民潘秀张嶷等均应究处  上曰红毛番无因忽来狡伪叵测着严行拒回吕宋也着严加晓谕毋听奸徒煽惑扰害□民潘秀等依律究处
　　○戊子大学士沈一贯等言本月十九日恭遇  圣母慈圣皇太后万寿圣诞乙巳之新历既颁甲子之周天期届臣等如获仰瞻  皇上圣颜致词称贺区区忠爱孝敬之意庶可少尽不报
　　○是日一贯等又言国制凡遇己亥年合两京六年官员考察明年正月期日已迫未有专官如吏部当有尚书及右侍郎与考功郎中左侍郎杨时乔恳以为请都察院当有掌管河南道御史七月内都察院緼纯以御史吴达可请已得赐允但吴达可从江西巡按入京复命例有回道一旨尚未蒙发何敢管事伏冀俯允庶令察事有着臣等又惟国家设立御史巡行天下察吏安民以为非绝私务公聚精会神不可故不许带一家眷即音信亦断绝不通其事权虽尊而拘束亦甚止可一年一换非宜久留不代也今报满未代者甚多如浙江吴崇礼苏松马从聘河南方大羙狭西黄升甘肃杨文＜艹洍＞山东严一鹏淮扬高扳枝广东林秉汉河东曾舜渔山西汪以时四川李时华应天曹楷广西沈裕或郁久而卧病或病久而溘亡岂惟拂于人情实乃大妨国事故各差御史纷纷日来告代甚至告病甚至乞休又甚至弃职竟归不复顾官者臣愿  皇上将各代差本章以时赐发未报
　　○推武举第一名张神武为四川都司军政佥书
　　○辛卯升翰林院简讨朱国祯为南京国子监司业
　　○癸巳大学士沈一贯等言本月十九日恭遇  圣母慈圣皇太后圣诞臣等备员近辅目睹熙辰拟于是日恭诣  慈宁宫门行五拜三叩头礼以祝  圣母万万寿随诣仁德门行五拜三叩头礼以贺  皇上奉  圣母万万寿
　　○是日谕内阁  圣母慈谕予今六十延龄实乃  祖宗默佑洪休  奉先殿  祖宗神位前遣官行祈谢礼
　　○兵部题赏夷布查历年买一十三万八千三百七十三疋今改买山东粗布加一万三千二百九十二疋每布三千疋为一车计布填车其赴苏杭应用船只廪粮马匹亦酌填勘合不许阻难及委官夹带需索从之
　　○甲午  孝惠皇后忌辰遣官祭  茂陵  孝烈皇后忌辰遣官祭  永陵
　　○乙未谕内阁朕览卿等奏揭恭遇  圣母六袠诞辰请朕临朝受贺但朕日前恭诣  圣母陆座躬率后妃嫔御并皇太子诸王公主及合宫六局女官内官祝寿行庆贺礼祗奉  慈谕面传尔纯诚孝养予心嘉悦惟欲简便节省劳烦其庆贺宴享诸礼俱免朕钦承  面谕敬遵传行思得  圣母免行庆贺诸礼朕岂宜临朝受贺御门暂免
　　○是日辅臣诣  慈宁宫门仁德门叩头庆贺遣司礼监太监田义等府酒饭赐金寿松枝有差仍颁赐上尊珍馔
　　○丙申以  圣母万寿节  奉先殿行祈谢礼
　　○戊戌湖广巡按吴楷题叛宗既获省会稍宁乞止各处调兵并分布本省兵防守从之
　　○兵科给事中田大益题播界不决衅端日滋请即日遣回安顺臣其取予裒益统惟  圣明独断留中
　　○己亥以  圣母六十寿诞加武清侯李文全岁禄米一百石长子李诚铭升都指挥同知次子李诚钜升锦衣卫正千户
　　○兵科给事中孙善继＜锍-釒＞参宣大总督杨时宁不职宜致仕总兵梁秀宜角□羊任听勘留中
　　○庚子大学士沈一贯等言比者恭遇  圣母万寿  皇上躬修孝养之礼一切章奏多留未下臣等窃惟  圣母之心无一日不周于天壤存于  宗社孝经谓德泽加于百姓广爱刑于四海乃  天子之孝伏冀  皇上加意而率行之以承  圣母之欢心臣等此月内有揭帖数通不知曾彻  圣览否伏乞采行并将各衙门章奏时赐查发未报
　　○辛丑户部言捄荒之法止平籴煮粥二事所前银已堪煮粥之用至平籴应通行顺天发通仓粮六万石保定发通仓粮二万石河间发德州仓粮二万石有司自处脚价领回平粜每石定价六钱粟米五钱事完将粜过银两角□羊部一发京仓二十万石平粜每石价六钱五分每人止许五斗或一石止  上曰畿辅百姓饥荒流离深切悯痛发仓平粜等事俱如议行各省直令动支角□羊京银两和买前来接济通商开纳多方招徕有成绩者酌量优给
　　○癸卯铸给宁夏河西镇城东路西路中路各管粮同知关防一颗
　　○甲辰漕运总督李三才＜锍-釒＞报税监陈增病故  上曰陈增既病故所收见在税课并一应钱粮方物俱著抚按委令兵道等官公同查明封记角□羊进如有乘机偷窃隐匿者缉拿治罪毋累无辜以安地方其原管矿税等项准著归并内官□禄不妨原务比照仪真题准事例兼管督理
　　○兵部题朝鲜国王将该国外洋二次所获被掳人民及同船倭蛮男妇五十五名口角□羊送中国听候处分审得久石门等既称贸易被获釜幕游魂不足以膏斧锧合无查照旧例分角□羊蓟镇宣大山西各军门分发各将领收寘效用温进等既称华人有言贩卖下海遭劫有言钓鱼被掳合角□羊闽抚详查明确安插复业报可
　　明神宗显皇帝实录卷之四百三
明神宗显皇帝实录卷之四百四
　　万历三十二年十二月丁未朔以五军营副将朱绍庆为南京左军都督府佥书管事
　　○罢紫荆关参将朱国忠以原任湖广都司按臣吴楷劾其兵事不修怯于应变故也
　　○兵部等衙门覆奏甘镇永宁地方达虏长驱肆行抢掠指挥王秉公守备全疏应遣戍游击卢养正甘心隐匿应革任回卫参政张蒲阅视去任参将冯时等策应微劳可赎应免究从之
　　○湖广巡抚梁云龙题逆宗渐次就擒楚府安堵如故请乞法官会问  上曰逆宗既擒抚按遵奉前旨会官详鞫奏来法司定罪朝廷宪典森严抚按系钦差官能一一钦遵行事纲纪自然整肃何得畏避豪强又请法官徒滋烦扰其通行各处抚按以后务正身持纪毋托词推事以致启侮召衅
　　○山东抚按黄克缵等奏鲁王寿鋐衡府高唐王翊镶各孝友乐善  上命赐敕具礼奖励仍著为令
　　○予原任湖广巡抚兵部尚书赵可怀祭葬
　　○戊申予原任偏沅巡抚右佥都御史江铎祭葬准照特恩例给与以平播靖苗功也
　　○己酉  慈孝献皇后忌辰  奉先殿行祭礼
　　○革白马关副总兵杨廉原任石塘路游击张鲧任行巡按御史提问以增赏媚虏督抚蹇达等参也
　　○庚戌礼部题朝鲜国王李昖内修职业外严防御一月之内连获漂海人船归我华民并角□羊倭奴以听处分益见忠顺相应从重褒奖  上赏其恭诚赐银锦表里写敕奖励获功官军押角□羊陪臣书状等官俱照例给赏
　　○太仆寺卿王明言顷见光禄寺卿王守素题为寺帑殚竭奉旨借户部银三万两太仆寺银二万两查照光禄太仆衙门钱粮各有正项支用毫无干涉该寺不为朝廷节费催逋乃侵渔马价马政不修何以为军军容不肃何以为国乞行兵部查议米盐之费应否借及军需亟赐停借  上以该寺钱粮匮乏暂借数亦不多着遵旨行
　　○甲寅吏部署部事左侍郎杨时乔辞印乞休  上以选事孔亟京察届期留之
　　○左都御史温纯三＜锍-釒＞乞罢  上曰台务繁殷京察又迩正资老成肃理卿何＜锍-釒＞请告归宜即出供职不准辞
　　○加新升阶文参将郑国珍副总兵衔仍管京营神机二营参将事
　　○兵部覆虏犯河西新河各官失于防御夺副总兵柴国柱游击刘衍祚俸防守张国相提问
　　○乙卯谕内阁朕览卿等奏揭国家六年一次京察最大彝典不可轻忽且时日促近缺官恐有担误具悉忠爱详慎恳切今岁雪寒朕自入冬以来不时微感诸凡章奏未经细阅原无他意卿等奏请今已发票谕卿等知于是大学士沈一贯等言稂莠不去则嘉禾不生故国家六年京察之制甚重前日蒙将河南道御史吴达可本发行昨日蒙将都御史温纯左侍郎杨时乔本发票又下考功司郎中刘一焜本仰窥  圣意采纳臣等不胜忻忭但臣等无已之请尚谓吏部尚书及右侍郎统赐简简定尤于察事完美其他一切章奏咸冀及时省发庶宽臣等尸素之罪且免臣等聒扰之愆
　　○丙辰兵科＜锍-釒＞播界不明等事  上曰播界积年不决以致奸衅日滋屡旨令安边靖民有何难决兵部即看议以闻
　　○丁巳吏部侍郎杨时乔题遵德意循旧例条上内外官属考核事宜  上曰近来铨法壅滞之甚各官岁久不迁委于政本人情悉皆妨碍今后在京博士等官在外知州等官资俸深的尔部开单咨访果系堪升先拟部寺各衔与他候缺填补平常照例酌用不得滥升
　　○上以辇下饥民多令部司御史速行救济且言太仆寺银两既科臣孙善继言系积出羡余准与给月命下人情大悦
　　○工部尚书姚继可言派黄之役不一劳则不永逸不捐四十万之金钱二十万之夫役必不能收万全总河李化龙所议直河之支渠王市之石闸上紧挑砌大泛口之溜彭家口之浅作速浚治惟在新河臣速议  上曰泇河着实浚治以资新运黄河应否大挑新总理酌议具奏宜速催赴任
　　○戊午刑部等衙门右侍郎董裕等题福建奸民张嶷阴怀窃叛之谋阳献采榷之策党结弁珰衅挑蛮丑阎应隆同肆欺罔致吕宋酋长怀疑蓄憾屠戮□民二万余是嶷一已之狡图基八闽之显祸万鬼之冤未雪千里之首宜传  上曰张嶷等无端欺诳朝廷生衅海外以致三万□民尽遭屠戮损威遗祸死有余辜即行枭首传示该省其吕宋番酋擅杀官民还行与抚按官议处奏请定夺
　　○己未大学士沈一贯等题工部尚书姚继可请告二十八＜锍-釒＞未蒙俞旨比来两目尽盲将印固封内外往来文移俱行停阁乞  明旨准其致仕未报
　　○准四川土舍冉跃龙就彼袭授祖职不支俸
　　○兵部言淮徐南北咽喉按臣目击灾黎愁苦之状要将本部马价草场租银二十八年以前议蠲二十九年三十年停候三十三年带徵三十一年照旧徵角□羊合无量允自二十八年以前已徵在官者截数起角□羊拖欠在民者准蠲六分其应徵四分并二十九年三十年分钱粮准候三十三年一齐带徵完角□羊三十一年者照旧徵庶寓宽恤于催科而冏库亦无告乏矣报可
　　○庚申  世宗肃皇帝忌辰遣官祭  永陵
　　○辛酉  贞惠安和景皇后忌辰遣官祭  陵寝
　　○是夜客星随天转见东南方大如弹丸赤黄色光芒微小在尾宿　　○楚王华奎奏怙恶罪宗越境哨聚请旨处分申饬  上曰近来宗人日烦法纪日玩至于楚乱狂肆已极览王奏朕心嘉纳特当申饬今后无封无禄无名及出城出境的尤宜严处待湖广巡抚勘议来时该部将王奏内事理一并会同府部九卿科道酌议题请定夺
　　○癸亥以立春令节赐辅臣上尊珍馔
　　○丙寅大学士沈一贯等言岁事将阑请行紧要事件一吏部京察在迩尚书侍郎未点一各部尚书侍郎未点者乞并点用其工部尚书姚继可目病已深宜听其去戎政尚书王世扬已丁母忧亟宜简补一各省直巡按御史差满者十余处亟宜听都察院代差一各行取考选庶吉士散馆诸臣题补科道者亟宜准其到任差用一河南郧阳二处巡抚久缺兵部忧其地方生变户部患其催徵匮乏亟宜简补一臣等题  东宫讲筵缺侍班讲官  玉牒缺纂修官乞各赐俞发
　　○庚午礼部烦奏年终灾异大学士沈一贯等言礼部每年类奏灾异虽循旧制原非靡文今年灾异除天鸣地震河决旱涝种种害民伤物载在四方之牍未暇枚举乃若正阳日食  诸陵雷火变孰有大于是者而又连年叠见月日尽同非偶然之故明矣况京师久沴三辅大祲虫啮陵树妖星经天水涝所洊储积如洗城邑漂没尽日晦冥家怀天坠之忧人切陆沉之惧罔不椎心抆血号泣于双阙九门之下  皇上虽震动心颜屡沛恩旨修废官发仓廪出囚系诛奸邪而人心犹嗷嗷以为未惬何也谓矿税根本之害未除凡此善端特其扶疏枝叶无益于起死回生之大计也惟是矿税兴而部院诎敕使出而民心摇谁实使之谓非  圣德之累不可  皇上必谓数年矿税不乱今安得乱臣请譬之牧人之剪羊毛者一岁三行近冬则存之恐其寒而冻且死也今天下民有正供有加供有不时之供加以水旱凶荒盗贼之虞宁独三剪之而已又以矿税之灾益之痛于骨髓非直皮毛也民有不毙而死乎惟亟除矿税权宜之法务修初年恭俭之政则凡此下民有所怙恃而臣等亦免误国之诛＜锍-釒＞入留中
　　○癸酉仪真税监暨禄＜锍-釒＞遵旨不敢渎辞得旨查角□羊见在税课并一应钱粮方物及兼管督理事务令遵旨行敕谕不必又给其矿税额数会同该抚按官酌议照旧角□羊进应用待朝门三殿工有次第奏请停免
　　○甲戌以岁暮祫享  太庙遣官恭代　　○予原任巡抚大同兵部右侍郎房守士祭葬守士山东齐河人丁丑进士历任部曹知府藩臬升右副都御史巡抚大同考满加兵部侍郎以病归部覆本官实心实事任怨任劳备守久谙地利张弛允协舆情应给祭葬如例从之
　　明神宗显皇帝实录之四百四
大明神宗范天合道哲肃敦简光文章武安仁止孝显皇帝实录卷之四百五
　　万历三十三年正月丙子朔  上不御殿免称贺百官照例于午门前行礼辅臣沈一贯沈鲤朱赓诣仁德门叩头赐上尊珍馔  罢百官宴  赐节馔钞锭  皇太后免命妇朝贺  巳时有男子赵应元上午门楼出语诞谩巡视给事中孙善继获之以闻不报  丁丑巡按直隶监察御史张似渠奏奉旨拨给  福王府赡养庄田二千八百一顷九十一亩徵银六千五百八十四两报闻  戊寅  宣宗章皇帝忌辰命武进伯朱天爵祭  景陵  庚辰虏酋银定歹成纠众犯甘肃镇番卫总兵官达云遣副将柴国程等击败之斩首虏二百有奇获马驼夷器甚众  壬午时享  太庙命英国公张惟贤代  遣官祭  太岁月将司户之神  癸未命礼部主事熊尚文赍敕及羊酒彩币奖励鲁王寿鋐及衡府高唐王翊镶  甲申工科给事中胡忻言献岁发春  宸情悦豫闻三山台基二厂鸠工运材起架鳌山以备游赏而  皇太子宫及  福王府第亦皆继起我  皇上宫庭父子间对时抚景娱目快心猗欤盛矣而小民为矿税所困为中使参随所鱼肉辇毂之下物耗价腾畿辅之间析骸易子江之南北山之东西无地不流离无人不怨苦诚于此时急下明诏一切报罢则涣号风行欢声雷动太和大顺洋溢俄顷我  皇上宫庭父子之乐无有郁而不鬯之处矣不报  乙酉总理河道少保兵部尚书丁忧李化龙奉旨查勘两年河工失事缘繇大约三十二年之决丰先单后丰之失失于巡守之不严单之失失于下埽之不早而总之则三十一年苏家庄之决酿之也苏庄之失或谓先淤后决或谓先决后淤南直山东交相推诿第查新河放水数日即有刘肃等口之溢非下壅胡遽有此则开挑不如式之罪南直任之水已南行三月因堤防不固始有苏家庄之决非上溃胡为使然则堤护不如法之罪山东任之然而补苴多劳  陵运无恙功过亦有不相掩者在事各官除黜降物故不议外见在郎中刘不息参政来三聘同知张执刘崇正计仲誉知县戴一松相应分别罚治而臣更有说者年来缓于堤防急于挑浚及至堤坏水溢尚不引咎于守堤之不力而且诿罪于浚河之不深则何不取河势观之也河北岸自曹县以下无入张秋之路南岸自虞城以下无入淮之路惟是向来运道繇徐邳以达镇口故河北决曹单丰沛间则繇昭阳湖出李家口而运道溢南决虞夏徐邳间则繇小河口及白洋河而运道涸今泇河一成自直隶以至夏镇以三百六十里之迂途易而为二百六十里之捷径此后黄河在山东直隶间能系运道之命脉者寡矣独朱旺口以上决单则单为沼决曹则曹为鱼与夫丰沛徐邳鱼砀数十万生灵总悬命于遥遥之一线则堤防亦何可缓也至于中州有更重者荆隆口铜瓦厢等处皆入张秋之路也孙家渡野鸡冈及蒙墙寺等处皆入淮之路也一不守而北坏运南犯陵又岂直一城一邑之利害已者故堤防固则上无泛溢下必顺流不固而下虽通行上必旁夺此一恒人能辨之而何持议者之纷纷也前年水行堤北则曰昭阳湖不能容水水且倒灌矣昨岁水分堤南则曰新河不能容水水且倒灌矣倒灌之说兴筑塞之事缓卒之堤土□责河淤水之取道昭阳湖而南者自如夫安见其到灌也则又河不取地势观之也自来旺口繇蒙家楼杜家楼以至小浮桥上下相较可低三四尺北高南下居可知矣若水入新河两两分行纵伏秋暴涨不过溢岸而止岂能自卑趋高自下趋上哉故上堤诚守则河必在朱旺口上下亦其自然之势也又何倒灌之足患也倒灌之说原为失堤者逃罪之地乃其毙也人心不定人力不齐延缓失机逡巡待变甚者持阴阳之说以求两中操纵横之权以求两合卒使河臣疲于奔命而河事坏于多歧则以不明于地势与河势而冥冥决事者之过也请西自开归东至徐邳必无不守之地上自司道下至府县必无不守之人在府县掌印官必与管河佐贰同其赏罚在地方守巡道必与管河司道同其功罪庶人人在事自不得分藩蓠人人着肩自不得腾口说其有怠事隳成而巧辨自文以图分功驾祸者重加参治勿事姑息下工部覆如议得旨刘不息等各罚俸半年仍行新任总河严加申饬违者不时参治  丙戌  孝恪皇后忌辰遣官祭  永陵  吏部左侍郎杨时乔疏请钦定京察日期及命别部大臣署印管察  上以时乔署铨事就着管理察务不必推让从阁臣沈一贯议也  大理寺左评事姜志礼奏本月初十日臣同刑部主事陈国是暨提牢主事顾自植相视得已死监犯毕喜秋等一十五躯臣等相对凄其谓累囚物故何若是之多也夫一日如此积日何极春和长养之时如此凄风苦雨炎威疫疠之日何极贯城一处如此九州四海灾沴凶荒流离展转于沟壑者何极事在辇毂至尊轸恤于上司寇暨诸曹郎照拂于下者如此穷乡下邑岩关荒塞矿税之所罗织貂珰之所攫噬含冤而毕命者又何极  皇上但见春光明媚景物熙和对之觉有余欢而恶知伤心惨目之状固自不一而足臣愿  皇上俯垂矜侧于凡诏狱人犯情罪可原者亟行开释见问未结者早与辨明勿致淹淹毙狱上干天和又愿  皇上俯垂矜侧遍及天下愁苦无聊之众特赐赈蠲尽除矿税勿令诸臣使窃弄威柄纵诸亡命鱼肉□民亏损至德将世跻仁寿而国脉长矣不报  丁亥以建修  祖陵碑楼命辅臣传示该部及经管官并工营建以慰孝思一贯等因言祖坟工程重大尚书姚继可两目皆盲百体都废乞身之章凡三十余上乞赐矜允以便另推不报  戊子准山东一省矿税方物等项银两照抚按议定额数令有司角□羊送兼管内官暨禄处类进  己丑巡视光禄科道梁有年等循例年终查核未完钱粮因言岁一查参岁复拖欠旧逋未了新逋继至前积后壅迄无完日此非查参之不严以考成之项拖欠银两遵照严旨查将经管官员分别议处并自今以后专责州郡长吏以便考成本年寺额务要完至十分其递年积逋分为二起带徵近年者限三十三年内远年者限三十四年内截数全完得旨着该部看议行
　　○庚寅上元节罢百官宴
　　○辛卯工部言万历二十七年内织染局题办  皇长子等位婚礼袍叚本部查得万历九年传造之数尚有未完一万余疋今当钱粮匮乏而吉典举行在即议将未完前叚不论已织未织尽数扣作婚礼项下角□羊进应用俟今次传造完日仍将旧传未完照数补织覆奉钦依遵照在卷近据该局揭开  上用袍叚一万六千余套疋又婚礼叚九千六百余套疋比诸原欠遂增一万五千之数昨内库新派改叚一十八万余疋虽蒙  圣恩宽减一半计费尚须数十余万东南财赋搜括已尽久困之民那堪剥削即云臣部原议补织则应补之数止一万余疋且  旨以新派完日方补何乃不候通完又不照原欠之数任意增加恣行传补年复一年事多一事供亿之苦何所息肩乎仰乞俯念时艰准将原欠一万余疋照旧补织其余新增之数俱行停免以宽民力  上以进赐急需着仍分十运织角□羊
　　○壬辰  英宗睿皇帝忌辰  奉先殿行礼遣恭顺候吴汝胤祭  裕陵　　○先是广东税监李凤横恣歛怨潮州府推官姚会嘉署府事每与争执凤深憾之值会嘉以事入省遮而辱之通衢仍率众拥至其署会百姓千余人号呼赴救乃得释而会嘉遂杜门求去总督尚书戴燿巡按御史林秉汉上其事乞切责凤以安会嘉不报
　　○癸巳巡青科道梁有年等奏京粮一项专供御马等仓场料草价值通计每岁出入之数约略存剩十万有余是以先年所积至百有余万自万历二十六年以前东征西讨借支殆尽今又那凑边饷十余万矣至应给□人预支及买办过价值反致压欠所当严行禁绝令岁有赢余以待不时接济断不宜以太仓而靠京粮久假不归举  祖宗另库积贮之法澌灭无余也又节年会估价值多寡不大悬绝近因水灾重大菽草无收市价腾踊是以臣等所估比之往时有增四分之一有三分之一甚至特加一倍者盖缘灾变非常  皇上且发冏金免房号平粜京通仓粮以拯救之况此供役各商安得执泥成规驱之逋逃也今后岁事稍丰价值自应照旧但勿令借口引援为耗财病国之窦可耳下户部覆议从之
　　○甲午革四川遵义兵备左布政使崔应麒任回籍听勘禠原任遵义兵备参议徐仲佳及遵义府通判邓弘烈职辱总兵官林桐俸二月先是播地既平清疆议起屡敕两省会勘累年不决督臣王象乾以遵义民罗学茂等向在水西熟知疆事令千总周世禄询之学茂与其党熊守学等述卖界侵地状历历有据因共留麾下与谋议学茂遂与守学及王应学等计画往来诱致宣慰安疆臣弟顺臣以献还侵地为名携众四百人及西民七百余房来归疆臣勒兵追之且言学茂等诱致状蜀按臣李时华捕学茂及应学下狱摉其家得一切往复手札及先今道臣谕帖并通判邓弘烈书遂＜锍-釒＞劾应麒弘烈比昵奸人生衅酿祸林桐职外阃举动周章且引先年吴洪之变及知府刘安仁之投缳知县萧呜世之被逮与近日奢崇宁之冒袭画谋造意种种皆学茂等所为而刘安仁之死则仲佳与有力马亦应追论并乞严谕督臣处以虚公行以易简无避弃地之嫌致为群小所中＜锍-釒＞下兵部会吏部都察院议麒清望素著候勘明议处仲佳弘烈革职桐罚治学茂等听御史尽法究拟并奢崇宁事一并查明具奏安顺臣拒回责疆臣加意抚恤不致伤害并西民七百余房安插故也其地界事各捐成心拟议妥确勒限奏报毋得再渎从之
　　○乙未给北虏顺义王扯力克并各部夷酋年例贡赏差官赴边宴给并准修贡虏官及未授职夷人升袭有差
　　○四川巡按御史李时华言故事吏部司官两广云贵共一员吏科右给事中梁有年奏为四省一员为数太隘欲于四司十四员之外增置主事一员以待云贵官之相应者俱未奉旨迄今三年有余前缺尚悬未补臣窃惑之夫铨司之随地置员非备官也盖一之官评吏治一省之人闻见必真  祖宗创制立法原有深意至于两广云贵共置一员多因先年风气未开人文未盛年来渐染  圣化风气大开比隆各省角□羊额渐增制科接武选馆行取未尝乏人则科臣所谓设官分职宜令四方宽然各尽其材不宜使一隅有偏枯之叹请广新额增置一员俾云贵共之所费无多所关者大＜锍-釒＞下所司
　　○丙申巡抚贵州右副都御史郭子章奏辞播功加恩以有成命不允
　　○巡按宣大御史汤兆京奏臣按属宣府大同名为两镇实系弹丸东西仅七百余里南北有不及二百里者设立州县一十有四额派税粮通计十万有奇比之腹里不当一大州县且地皆砂碃夙号战场而拱护  陵京今称重镇数年以来税监既有张烨矿监又有王虎王忠而虎之贪横特甚已激成广昌之变矣及今一切罢免诚为大幸即不然包派已有定数地方诸臣自能了此或径令两镇起斛或归并税使一人实为省便＜锍-釒＞入不报
　　○丁酉朵颜等卫夷人兀赤等一百六十九员各进贡马匹补贺三十二年长至令节如例赐宴并赏给折绢银两衣服等物
　　○先是巡漕御史孔贞一以运军行月二粮及安家银两多为运官截留以充各衙门委官书办仓攒门皂及经纪脚夫囤头歇家等费剥军惠奸甚非法纪特＜锍-釒＞奏间仍列款送部查访汰革随经总督仓场侍郎激应乾通行各监督司官议称仓役之徵贿于运军以能挟其短长运军之纳贿于仓役以能覆其瑕衅使在运官旗果无盗卖插和浥湿等弊何畏何求而俛首输赀皇皇恐后也而运官假借名色取以自润者盖亦有之谓宜严杜痛惩与之便始即明谕各军以诸仓已禁绝使费矣但须照依原兑如法上仓无复听信运官巧行科派仍竖榜刻册永久遵行该户部覆看如议从之
　　○戊戌吏部左侍郎杨时乔以考察庶官自陈乞罢仍请改命别部大臣署印管事诏时乔用心管理不必辞
　　○都察院左副都御史詹沂左佥都御史赵士登各以考察自陈乞罢敕用心协赞不必辞
　　○己亥革辽东备御王完尧李可遵任宗尧行巡按御史提问具奏仍命以后武职犯赃参提者不营求荐录
</div>
    <div class="pagination">
<a href="明实录神宗实录_page256.html">上一页</a><span>...</span><a href="明实录神宗实录_page252.html">252</a><a href="明实录神宗实录_page253.html">253</a><a href="明实录神宗实录_page254.html">254</a><a href="明实录神宗实录_page255.html">255</a><a href="明实录神宗实录_page256.html">256</a><span class="current-page">257</span><a href="明实录神宗实录_page258.html">258</a><a href="明实录神宗实录_page259.html">259</a><a href="明实录神宗实录_page260.html">260</a><a href="明实录神宗实录_page261.html">261</a><a href="明实录神宗实录_page262.html">262</a><span>...</span><a href="明实录神宗实录_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
