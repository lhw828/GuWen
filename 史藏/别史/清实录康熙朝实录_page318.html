<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 318 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 318 页/共 681 页</h1>
    <div class="content">○升左佥都御史郭琇、为太常寺卿　　

○癸巳。上诣大行太皇太后梓宫前。上食。举哀　　

○裁直隶真定总兵官缺　　

○甲午。议政王大臣等、议覆左都御史马齐疏言、差往鄂罗斯大臣、请不分满汉、一体差遣。应如所请。上曰、此所议甚是。著九卿选举应遣者奏闻　　

○升侍讲学士彭孙遹、为内阁学士兼礼部侍郎　　

○乙未。升左副都御史徐诰武、为户部右侍郎　　

○丙申。谕内阁、今时略旱矣。而钦天监奏四月朔日食。凡应行应革之事、其令九卿、詹事、掌印不掌印科道官、集议以闻　　

○升江西巡抚王骘为福建浙江总督　　

○以科尔沁故和硕卓礼克图亲王杜尔巴之子巴特麻、袭爵　　

○丁酉。九卿等议覆河工一案、将总河靳辅、拟革职。其奉差阅河之尚书佛伦、熊一潇、给事中达奇纳、赵吉士、督理下河之侍郎孙在丰、会勘河工之总督董讷、总漕慕天颜、俱拟革职。幕宾陈璜、革去职衔、拟杖流。上谕大学士等曰、凡为臣者、怀挟私意、互相陷害、自古有之、不但汉官蹈此习俗、虽满洲亦然、尔等宜竭诚秉公、变此习俗、以尽臣职。此案、著将靳辅革职。佛伦任工部时、极其勤劳、凡奉差遣、亦能胜任、但议此事、舛错殊甚、著留其佐领、以原品随旗行走。董讷、孙在丰、在翰林时颇优、从宽免革职、降五级、仍以翰林官用。熊一潇、极其庸劣。慕天颜、居官不善。俱著革职。赵吉士、行止不端。亦著革职。达奇纳、著降五级、随旗行走。陈璜、著革去职衔、解京监候　　

○以故一等阿思哈尼哈番宝珠嗣子保同、袭职　　

○升吏部郎中迈涂、为光禄寺卿　　

○升江西驿盐道线一信、为湖北按察使司按察使　　

○戊戌。上诣大行太皇太后梓宫前。行三月致祭礼　　

○己亥。增差督捕理事官张鹏翮、兵科给事中陈世安、往鄂罗斯会议　　

○策试天下贡士范光阳等、于太和门前。制曰、朕惟自古帝王、膺图御宇、惠育黎元、必吏治澄清、而后民生安遂、用致运际郅隆、天人交应、理数符会、毕协休徵、至于海隅日出、罔不率俾、乐利阜成、弥宇宙焉。朕荷天眷命、缵嗣丕基、夙夜孜孜、勤求治理。每念民生之休戚、由于吏治之贪廉。激扬之典数举、其清操卓越者、时行拔擢、凡司民牧、其果蒸蒸丕变与。夫兴事省成、因名责实。课吏之良规也。请托之习未除、则情面难破。喜怒之私未化、则毁誉易徇。何以使殿最惟明、黜陟允当与。抑正已率属、大法则小廉也。崇奖洁清、以风厉有位、尚有可讲求者与。道之大原出于天、而弘之者人、物必有理、而理以数显、数以理神、天人相与之际、穷理极数、厥有奥上□日、可得而详之与。善言天者、必有验于人、极先天之数、而尽天地万物之变化、该帝王圣贤之事业、殊途一致、其上□日安在。古昔盛时、声教遐讫、重译来宾、献琛贡赆、贸迁利用、实裨民生。迩者鲸鲵静息、海波不扬、梯航所至、商贩通行、远致外方物产、以阜吾民、其间果有利而无弊、可悉指与。夫兴利必要其成。立法务规其久。何以区画尽善、万世利赖、可永行与。尔多士究心经术经济、其于官方廉善、理数精微、柔远裕民之道、蓄之有素矣。其各抒所见、详著于篇、朕将亲览焉　　

○庚子。上谕、从前诣两宫请安、皆于起居注记档。今诣宁寿宫请安、朕因不忍过慈宁宫、故从启祥门行走。但此系宫禁之地、外官无由得知。此后每次请安、著令太监传谕敦住、仍令起居注官记载。其不忍由隆宗门行走之故、亦令谕侍郎库勒纳知之　　

○吏部议覆、理藩院郎中员缺、旧例将本衙门员外郎咨送题补、与各部院事例不一。嗣后应停其咨送、与各部衙门蒙古员外郎、内阁蒙古侍读、论俸升补。其理藩院员外、亦照各部员外、一体论俸升转。从之　　

○辛丑。上诣皇太后宫、问安　　

○上御乾清宫。读卷官大学士伊桑阿等、选择殿试贡士策十卷、依例进呈。上以次披阅。改拟第二名沈廷文、为第一名。第五名查嗣韩、为第二名。第四名张豫章、为第三名。又以凌绍雯试策、兼译国书、准附二甲。谕大学士等曰、榜发之后、尔等将各试卷、一并缴入。朕万几之暇、尚欲一一省览　　

○壬寅。上诣皇太后宫、问安　　

○传胪。赐殿试贡士沈廷文等一百四十六人、进士及第出身有差　　

○升宗人府府丞李廷松、为都察院左副都御史　　

○调江宁巡抚田雯、为贵州巡抚　　

○升直隶巡道胡献徵、为湖北布政使司布政使　　

○停止河道总督坐名题补河员　　

○谕兵部尚书张玉书、刑部尚书图纳、左都御史马齐曰、前李光地、曾奏德格勒、徐元梦、所学甚博、作文甚优、汉官亦不能及。德格勒奏李光地、用为总督提督、令同伊母赴任、始肯就职、若用于别任、必不来也。朕因其互相陈奏、欲辨虚实、从前将德格勒亲加考试、其文见存。今李光地已来京。尔等可将德格勒试卷、宣示九卿、并以问李光地。于是张玉书等、传集九卿、公阅德格勒试卷、奏称德格勒之文、词语粗鄙、毫无文气。诘问李光地、亦自甘妄奏之罪。请将李光地下部议处。上曰、李光地本应治罪、念其任学士时、凡议事不委顺从人、台湾之役、人皆谓不可取、李光地独言可取、此其所长。除此事外、别无妄奏之处。姑从宽免、令仍为学士　　

○兵部遵谕议覆、差往盛京宁古塔驰驿人员、有骚扰驿站者、照直隶各省骚扰驿站例处分。其管驿站官员、不将骚扰情由、申文报部者、照徇庇例、降二级调用。从之　　

○兵部题、湖广总督、业经裁缺、所有督标官弁兵丁、俱应裁去。其见任副将、游击、守备等员、应赴部另补。其裁兵内、有仍愿为兵者、准于通省各营中、查明革退老弱逃亡等项兵缺、速行顶补。有愿为民者、交地方官安插、毋使失所。从之　　

○甘肃巡抚伊图陛辞。上谕之曰、狭西省宁靖日久、去□山戊示□又蠲免钱粮、想民生更为乐业。尔到地方、当洁己率属、恪守成例。若多一事纷更、则民受一事之累。有甚不便于民者、乃可议更　　

○喀尔喀车臣汗伊尔豋阿喇卜坦故。遣官致祭　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十四



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百三十五　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大

学士仍兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙二十七年。戊辰。夏。四月。癸卯朔。享太庙。遣内大臣舅舅佟国维行礼　　

○日食　　

○甲辰。九卿等覆奏、总河靳辅、开浚中河、果否可永通漕运、应交新任总河、再行查明详议具奏。上曰、中河粮船、今年可行、则每年亦可行、此自然之理也。但靳辅已经革职、新河臣尚未到任、见在河员、或视河工与己无涉、不尽心力、以致运艘阻滞、亦未可定。其即令学士凯音布、侍卫马武等、前往看阅　　

○以原任尚书佛伦、为内务府总管　　

○转工部右侍郎徐廷玺、为左侍郎。升左副都御史王承祖、为工部右侍郎　　

○户部议覆、一等公内大臣都统舅舅佟国纲疏言、臣族本系满洲、请改为满洲旗下。应如所请、将舅舅佟国纲等、改入满洲册藉。但镶黄旗舅舅佟国纲等一佐领、及正蓝旗同族之十二佐领、镶红旗同族之三佐领下、所有文武官员、及监生壮丁、为数甚众、不便一并更改、仍留汉军旗下。从之　　

○户部议覆、原任内大臣和硕额驸华善等疏言、臣族本系满洲、请改为满洲旗下。应如所请、将华善等同族之人、准改入满洲册籍。惟华善正白旗下五佐领、所属文武官员、及监生壮丁甚多、不便一并更改、仍留汉军旗下。从之　　

○乙巳。上诣大行太皇太后梓宫前。行百日致祭礼毕。回宫　　

○丙午。上诣皇太后宫、问安　　

○吏部议覆、左都御史马齐疏言、九卿等会推汉官、差遣鄂罗斯议定边界。御史陆祖修、狂妄不谨、声言抱病不能前往。御史杨燝、柔懦不及、自称年老。查陆祖修、杨燝、俱托故规避、应照例革职。从之　　

○丁未。以是月初七日、奉移大行太皇太后梓宫、至暂安奉殿。上诣梓宫前。读文致祭　　

○升江苏布政使宋荦、为江西巡抚　　

○升奉天府府尹董秉忠、为宗人府府丞　　

</div>
    <div class="pagination">
<a href="清实录康熙朝实录_page317.html">上一页</a><span>...</span><a href="清实录康熙朝实录_page313.html">313</a><a href="清实录康熙朝实录_page314.html">314</a><a href="清实录康熙朝实录_page315.html">315</a><a href="清实录康熙朝实录_page316.html">316</a><a href="清实录康熙朝实录_page317.html">317</a><span class="current-page">318</span><a href="清实录康熙朝实录_page319.html">319</a><a href="清实录康熙朝实录_page320.html">320</a><a href="清实录康熙朝实录_page321.html">321</a><a href="清实录康熙朝实录_page322.html">322</a><a href="清实录康熙朝实录_page323.html">323</a><span>...</span><a href="清实录康熙朝实录_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
