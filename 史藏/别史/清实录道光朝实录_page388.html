<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 388 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 388 页/共 848 页
  </h1>
  <div class="content">
   ○河东河道总督吴邦庆奏、祥符下汛三十二堡缺口、已于本月初五日圈堵完竣。报闻。　　

○调山西按察使色卜星额、为甘肃按察使。甘肃按察使龚绶、为山西按察使。　　

○以捦获逆猺盘均华。赏湖南知州张鸿咸、署同知姚熊飞、守备杨昌凯、阿临泰、花翎。守备李璋等蓝翎。余升赏选补有差。　　

○旌表守正被戕浙江昌化县民章受海母邵氏。　　

○庚申。上御勤政殿听政。　　

○谕内阁、潘世恩等奏、本年顺天乡试中式朱墨卷。覆勘得应议者三卷。其张德立一卷。据称原勘官签出第一场首艺内亦乐乎疏水曲肱也句。正本、稿本、朱卷、均无非字。看系添字。笔迹不符。与后比系一手添成。又后二比末朱墨卷皆经涂改。原注涂改字数不符。著礼部堂官即传该举人到部。携带笔砚。当面写对笔迹。并将卷内字迹不符、及涂改字数与原注何以不符之处。询明有无情弊。据实具奏。再行照例核办。其陶树美、何渭、二卷应议之处。均著礼部照例办理。　　

○又谕、赵金陇之子赵幅金、赵幅银、赵满仔、并其女赵三妹、其媳赵黄氏、其弟赵金旺、及要犯李德明即李幅明、邓庭兴、八名口。著大学士军机大臣会同刑部审讯定拟具奏。　　

○谕军机大臣等、据潘锡恩奏、全黄入湖、贻害甚钜、请急筹补救、以挽全局、以利新漕一摺。著穆彰阿、陶澍、张井、将摺内陈奏各条。详细查明。妥筹会议具奏。原摺著钞给阅看。朕思全黄入湖、为从来未有之事。现在龙窝汛十三堡口门宽广。大溜已掣七分。堵筑大工。至速需十月底竣事。黄水灌湖至二三月之久。洪湖易政停垫。现今黄溜经行。尚不甚觉。将来堵口复故。恐全湖俱成平陆。湖内又无浚法。并恐宝应高邮以下运河。兼受其害。于治河全局、诚为可虑。著穆彰阿等、亲诣该处。履勘情形。妥筹善策。俾湖身下游。俱不致淤垫。是为切要。至本年回空军船。是否不致阻滞。明岁新漕。尤关紧要。断断不可稍迟。以目下情形而论。能否不致有碍漕行。如须早为筹画。亦著通盘打算。妥这定议。勿致临时掣肘。大费周章。天庾正供。傥有迟误。试问能当此重咎乎。其所请帑银。于大工全举、自已足敷堵筑之用。国家经费有常。务须撙节支给。勿致虚糜。著陶澍张井等、严饬所属。务令工归实用。并密加访察。如有克扣及浮冒等弊。即行严参示惩。毋稍徇隐。将此谕令知之。　　

○又谕、祁＜?土贡＞奏、越南贡使请酌定进关日期一摺。越南国以来年系届应进例贡之期。该国王呈请酌定何时进关。著该抚即传知该国王、令该国使臣于来年七月内到京。其应于何时起程之处。该抚按程计算。酌定进关日期。一并知会该国王遵照可也。将此谕令知之。　　

○以詹事府詹事奕泽、为通政使司通政使。　　

○以广东澄海协副将何岳钟、为阳江镇总兵官。　　

○以理藩院尚书博启图、为满洲繙译乡试正考官。右侍郎奕纪、为副考官。国子监司业嵩安、为蒙古考官。　　

○辛酉。上御洞明堂。勾到江西、安徽、江苏、情实罪犯。停决江西斩犯三人。安徽斩犯六人。绞犯二人。江苏斩犯四人。绞犯六人。余五十九人予勾。　　

○谕内阁、那清安等奏参、该旗官卷送考册籍错误、请将佐领参领议处一摺。此次中式举人毓雯、系御史恒谦之胞侄。例应编入官卷。该旗佐领于送考册籍内。将毓雯原报官卷误写民字号。该参领亦复不加考核。均属不合。佐领恒庆、及承办之参领、俱著交部照例分别议处。嗣后例编官卷。应如何详慎稽查。不致列入民卷。并送考册籍。不致遗漏错误之处。著福部妥议具奏。　　

○谕军机大臣等、林则徐奏、接准张井咨会、奸民聚众强穵官堤、即由江宁起身前赴、沿途查勘水势情形、并将现获人犯督同审讯一摺。奸民驾船携带鸟枪器械。拦截行人。捆缚巡兵。将大堤刨穵。掣动大溜入湖。殊出情理之外。前据张井就现获从犯孙在山、讯出系民人赵步堂雇令穵堤。此外认识者。尚有本县生员陈堂、监生陈端、陈光南、刘开成、及海金周之子。并称陈端等、均有地亩多顷。滨临湖边。连年被水。欲穵放黄水。希图地亩受淤。所供殊不足信。且奸匪不止此数。自必另有为首之人。别图不法情事。均应彻底根究。该抚到彼。务将全案逸犯、饬属密速掩捕。勿令闻风远扬。并著细心严鞫。尽法惩治。毋任一名漏网。陶澍前赴安徽等省阅伍。接奉谕旨。自已迅速折回。该抚俟陶澍到后。将全案人证交陶澍办理。该抚再回江苏本任。将此谕令知之。　　

○命工部敬谨勘估天坛祈年殿并燔柴炉等工。　　

○壬戌。上幸静明园。诣龙神庙拈香。　　

○旌表守正被戕湖北沔阳州民王承贵妻罗氏。　　

○癸亥。谕内阁、壁昌等奏、乌什所属之布噜特等进卡贸易、可否免税等语。乌什卡外所属之布噜特等、接壤边卡。均极茶顺。所有进卡贸易之人。著加恩一体免其纳税。　　

○谕军机大臣等、本日据张井由驿驰奏、覆勘龙窝汛口门、筹备堵筑情形、并抢办桃南北两厅险工平定、及湖水涨满、竭力防护各一摺。览奏均悉。前据张井奏、八月二十一日。奸民穵堤。口门宽九十余丈。此次将裹头盘护赶筑稳实。九月十三日。张井至该处缉量口门计宽一百九十余丈。自系被黄水刷宽。但甫逾两旬。何遽刷宽至一百丈之多。至全黄入湖、石工万分危险。自应急筹堵闭。惟节年霜清后尚有涨盛之时。傥轻率兴工。或致埽段闪失。所费转大。又回空军船。催挽南下。现在清水畅出。藉资浮送。口门一经堵合。势必黄高于清。所有历年倒塘筑做之草闸、及拦黄临清等堰、并收束之御黄束清各坝、业经折除辟展。断不能仍办倒塘。若引黄济运。流弊滋甚。前车可鉴。至料物需用甚多。江境本年各处被水。柴秸收成歉少。购买不易。张井请俟黄水落定、回空军船将次渡竣、购料齐全、赶紧克期堵合。自系实在情形。朕亦不为遥制。即著照所请行。现在清水入黄。至堵合口门时。为期尚有两月之久。傥河底竟能刷深。著先将山盱各坝河悉行赶堵。仍留御黄坝各处口门。专让清水外出。傥湖水已减。黄势仍高。即一面堵筑漫口。一面将御黄坝各处堵闭。以免黄水倒灌。并即赶紧修复拦黄临清堰各工。以备来年重运倒塘。断不许再有迟误。至所奏于家湾全黄入湖。较上年洪湖异涨。水势尚大九寸。现在堰盱石工、入水者十居八九。仅恃堤顶子堰。捍御全湖。时距霜降。尚有浃旬。傥来源续长。平漫堪虞。或遇西风。尤虞过水。此次大辟清口。不但宣洩湖涨。并可刷涤黄淤。原为正办。至湖堤洩水处所。除仁义礼三河、及智坝、林家西滚坝、久经启放外。其拦湖坝一路洩水较灵。惟现据张井奏、若再开拦湖坝。下河七邑民田。必普律被淹。其患一。回空漕船。经由高宝邵伯诸湖。溜形湍急。尤以吸溜为虞。纤挽艰难。必误归次。其患二。将来堵闭。非六七十万金不可。扬河扬粮东堤。或有矬失。堵筑不资。其患三。所奏不为无见。计此时陶澍当由九江折回清江浦。穆彰阿月内当可到工次。著即会同张井、察看情形。权其缓急。是否照所奏、此后湖水仍长。淮杨危在呼吸。与其变起大堤。不如患生拦坝。仍启放拦湖坝以洩清水。若清口畅通。湖水见落。仍固守拦坝。以顾全河大局。穆彰阿等随时相机妥办。毋致有意外之虞。是为切要。将此各谕令知之。　　

○又谕、前因粤东排猺滋事。地方官办理迟延。降旨令禧恩等查明具奏。嗣据奏称、前署臬司庆林、经良猺捆送匪猺房鸭脚四等到案。又拏获乘机抢夺之土匪刘文才等多名。正可按律惩究。乃未能相机筹办。西路甫将帖服。东路复有骚扰。以致办理耽延等语。该省排猺、自本年正月经楚猺勾惑煽动。沈肥肉一等犯、乘间蜂起。多系无赖散猺。互出剽掠。并无为首总头目在内。如果及早认真妥办。何至旷日持久。酿成事端。庆林于猺匪起事之先。即经派赴军营。曾否将难办情形禀知李鸿宾。奉有批示。其招抚一节。是否系李鸿宾主见。抑系庆林禀商、及奉有谕帖。该省文卷。无难检查。著卢坤到任后、即将各情节确切查明。据实具奏。毋稍徇隐。将此谕令知之。　　

○复引见京察一等未经记名人员。得旨、许乃普、淩泰封、周仲墀、爱崇阿、恒春、孙曰熙、德兴、霍隆阿、富兆、敬文、俱著交军机处记名以道府用。　　

○以绥远城军政年逾六十官十五员、精力未衰。命留任。　　

○旌表守正捐躯山东益都县民张振来妻张氏。　　

○甲子。谕军机大臣等、朕因山东学政盛思本、不协士心。降旨令穆彰阿于路过山东时密行查访。兹据奏、该学政录科。生员仅录取十分之四五。贡监仅录取十分之二三。旋又补取多名。迨将入头场。尚有临时补出者。物议哗然。致遗取生监多人、赴该学政署前高声詈骂。该学政传巡捕拏人。辄又中止。其于生员补岁考时、出题后甫作起讲数句。即谕不必作完。于令出场等语。已明降谕旨、将盛恩本交部严加议处矣。穆彰阿因驰往南河查办事件。于该学政历考各棚、有无弊窦、未及一一访查。钟祥现来京陛见。计程将次行抵山东。途次接奉谕旨。即著将盛思本考过各棚、有无弊窦劣迹、声名实在若何、确切查访。来京时据实具奏。毋稍徇隐含混。穆彰阿摺、著钞给阅看。将此谕令知之。　　

○又谕、前据陶澍奏、办理盐务、实形竭蹶、并沥陈两淮疲敝情形。又以职任较繁。请另简盐政、专司课务。淮鹾之敝。已非一日。商疲课绌。百弊丛生。从前历任盐政、专司其事。办理不善。朕以陶澍由江苏巡抚擢任两江总督。于鹾务自所熟悉。且总督兼盐政、呼应较灵。乃自改归总督管理以来。将及二载。其于督课招商缉私办运各事宜。究竟办理何如。现在鹾务是否能有起色。或从此办去、将来可望渐次复旧。抑竟仍似曾燠、张青选、福珠隆阿、福森、诸人在任时同一疲敝。著穆彰阿俟河工事竣。悉心访察。务得确切情形。回京据实具奏。将此谕令知之。　　

○泰宁镇总兵官贵庆等奏、请调剂旗兵闰月生计。得旨、闰月非始自今年。旗人不止此一处。无非邀誉于众。受人怂恿。所奏不准行。　　

○以山东学政盛思本任性乖张。下部严议。命来京。命内阁侍读学士王丙、提督山东学政。　　

○乙丑。谕内阁、御史庆昌奏、请照例禁止匿名讦告一摺。所奏是。凡投递匿名文书告言人罪见者即行销毁。例有明文。前恩铭拾获书信。因牵涉刑部司员、及伊家人等婪赃舞弊。不敢不据实陈奏。以便彻底根究。嗣后凡九卿科道有奏事之责者。除当面投递呈词信件。准办理外。其有拾获匿名揭帖。及伪托姓名书函等件。概著遵照定例即行销毁。毋庸奏请查办。以杜奸险而戢刁风。　　

○又谕、徐锟等奏、请将查报役使夷回迟延之协领等议处一摺。原任和阗领队大臣德惠、携带喀什噶尔夷回幼孩巴海、回家役使。本有应得之咎。业经病故。著毋庸议。伊子音登额、初不知巴海来历。一经巴海告知。即行据实禀报。尚无不合。亦毋庸议。镶白旗协领塔瑚礼等、未能察出。禀报迟延。著查取职名、交部议处。至巴海是否安分良回之子。著史谱即行解交叶尔羌参赞大臣、确切查明。照例办理。　　

○予故协办大学士两江总督百龄、入祀乡贤祠。从热河都统保昌请也。　　

○丙寅。上诣绮春园问皇太后安。　　

○谕军机大臣等、给事中孙兰枝奏、蠹役讹诈、县令讳盗、请饬查办一摺。据称浙江嘉兴府属之石门县、系水道通津。为各省商贩由江南至浙江要路。浙民全赖湖广江西江南等处、贩运米船接济。近年商贩渐稀。粮食昂贵。缘石门县地处要冲。时有递解人犯。每捉过往商船装载。该县承管船务书吏曹洪、及壮役张文等、藉差讹诈。商贩畏惧。裹足不前。其始解犯一名、必捉商船数十。得钱卖放。渐至并无解犯、亦任意讹捉。上年秋间。淮扬灾民过境。不论大小轻重船只。一概妄拏。分遣多人。把持南北马头。并各处汊港。虽昏夜不能越过。凡被捉买放。每船数百文至数千文不等。重载船只。勒诈一二十千文。方准开行。商民畏其凶横。不敢控告。上年浙省收成歉薄。外省米船。闻风不至。米价日腾。该县知县李世彬、毫无见闻。嗣经该署府访知、交该县查办。该县任听曹洪张文等、夤缘消弭。迁延日久。并未责革。以致众议沸腾。又据称、李世彬赋性闇懦。凡遇公事。信任典史李鉽。该典史气习浮躁。捕务废弛。本年七月二十九日。该县西门外章姓家。有盗匪四五十人、明火持械。入室抢劫。章姓见势凶横。即鸣锣赶赴县署喊禀。该知县典史带同差役登城探望。不敢查拏。目击群盗劈箱取物。并不查勘缉拏。勒令章姓改盗为窃。方准呈报。旬日之内。该县城外叠有抢劫案件。延拦不办。有意规避。希图讳饰消弭等语。如果属实。殊属纵盗殃民。有心徇庇。著富呢扬阿、督同臬司张岳崧、严密查访。如有前项情弊。即将讳盗庇差之知县、典史、参办究惩。并将作弊扰害之吏役曹洪、张文等、严行惩治。以安商旅而卫民生。将此谕知富呢扬阿、并传谕张岳崧知之。寻奏、讯得章天禄等案。委系被窃。并非勒改。县差张文等、捉船卖放。实有其事。张文、照律拟枷杖。曹洪、分用钱文。拟杖折责。知县李世彬、并无纵差讳盗信任典史之事。惟于该役索诈。失于觉察。请交部议处。典史李鉽、不协与情。请归于计典内核参。下部议。从之。　　

○以库丁舞弊、革给事中阿成等职。下刑部严讯。　　

○裁云南曲靖府水利同知、剑川州弥沙井盐大使、曲靖府大理府永昌府司狱、顺宁府知事、六缺。从总督阮元等请也。　　

○给湖北天门、公安、石首、江陵、松滋、五县并荆州、荆右二卫被水军民一月口粮。　　

○丁卯。谕内阁、从前乾隆年间逆回布拉呢敦、霍集占、以叛伏诛。布拉呢敦之子阿布都哈里、因年幼无知。贷其一死。赏给功臣为奴。道光三年。朕因其尚属安静。加恩照当差回子之例。将伊一家入于正白旗蒙古。赏给差使。七年六月。因张格尔入卡肆逆。法当缘坐。犹不忍概予骈诛。将阿布都哈里及其子孙、分拨云南广东广西福建等省安置。永远监禁。其眷属发江宁杭州驻防为奴。节据各该省巡抚具奏、该回子等在监安静。今张格尔久已明正典刑。阿布都哈里、伯巴克、俱经病故。查张格尔入卡滋事时。阿布都哈里等、并无同谋知情。亦无遥应情事。朕仰体皇祖高宗纯皇帝宽仁之德。念父子兄弟。罪不相及。阿布都色莫特、阿什木、冯氏、怕特买、杨氏、大妞、俱著加恩准其释回。派员妥送来京。仍隶正白旗蒙古旗籍。其阿布都哈里、伯巴克之柩、并著该省巡抚派人送京。以示朕法外施仁至意。　　

○又谕、保昌奏、额外骁骑校不安本分、请旨斥革一摺。所奏是。八旗官兵缺出。应否挑选。自有一定章程。热河额设委署骁骑校二十名。并无额外骁骑校名目。西淩阿本系犯案发遣释回之人。虽经赏给额外骁骑校。借补前锋。改补领催。究系虚衔。辄以前锋校缺出来经拣选。妄行争论。复胪列呈词。哓哓渎诉。实属不安本分。西淩阿所有额外骁骑校、领催、并蒙古学教习、著一并斥革。交该旗严加管束。如再滋生事端。即行从重办理。　　

○以泰宁镇总兵官贵庆、为仓场侍郎。刑部右侍郎奎照、为泰宁镇总兵官。兼总管内务府大臣。管理万年吉地开工事宜。调刑部左侍郎鄂顺安、为右侍郎。兼正蓝旗蒙古副都统。兵部左侍郎凯音布、为刑部左侍郎。转兵部右侍郎铁麟、为左侍郎。调理藩院右侍郎奕纪、为兵部右侍郎。以奉宸苑卿联顺、为理藩院右侍郎。吏部左侍郎奕经、署户部右侍郎。兼管钱法堂事务。贝勒奕绘、署管理钦天监事。　　

○戊辰。谕内阁、前据潘世恩等奏、覆勘得应议举人张德立一卷。添字笔迹及涂改字数不符。当降旨交礼部堂官、传到该举人询明有无情弊、据实覆奏。兹据奏、查传该举人到部。面加详诘。实系匆忙涂改。缮写潦草。未将字数核算。另行更改。复令当面默写字迹。与原卷核对。尚属相符。惟该举人墨卷涂改之处。朱卷均应照所改字句誊写。何以该誊录将墨卷所添非字、及后二比所涂二句、并旁跨之字、照样录出。著顺天府将该誊录书手传到。送交礼部。讯明有无情弊。据实具奏。再行照例核办。　　

○又谕、宗室敦善、民人芮九、呈控库丁戴云峰舞弊一案。前降旨交刑部严审。兹据卓秉恬奏、此案紧要关键。应传到查库御史。追出敦善等兴讼息讼各呈词。以凭审讯。又外省委员解银。多由银号包揽代办。应向各犯讯明存银各银号。传提严审。其宗室全煜家人王幅、抗不交出。应严追全煜、将王幅交出。以凭审办。至戴云峰贿和多项开销。均有帐据。应上紧追出。与各犯质对。以上各情节。系案内紧要关键。著刑部提讯各犯时、逐层研究。应传提者立即传提。应刑讯者加以刑讯。毋令避重就轻。颟顸结案。卓秉恬原奏片、著钞给刑部堂官阅看。　　

○己巳。遣官祭历代帝王庙。　　

○以御前侍卫道庆、为内阁学士。兼礼部侍郎衔。仍兼署武备院卿。乾清门侍卫倭什讷、为奉宸苑卿。　　

○调镶白旗蒙古副都统阔淩阿、为广州汉军副都统。正红旗汉军副都统舒伦保、为镶白旗蒙古副都统。以镶白旗参领张仙保、为正红旗汉军副都统。　　

○免齐齐哈尔驻劄歉区兵丁应交粮石。并缓徵旧借口粮银。　　

○庚午。孝慈高皇后忌辰。遣官祭福陵。　　

○谕内阁、嵩溥奏、现审差役扰害索诈情形、并将庇役讳案之知县、及延不审办之知府、请分别革职解任质讯一摺。此二案前因有人陈奏、经朕饬该抚督同臬司确查。兹据查明、李世富等藉差滋扰。诈赃毙命。及李占先与简鹏因贿和人命。先后滋闹互控各情。恐尚有不实不尽之处。署安化县知县胡德瑛、不能禁约衙蠹。致李世富等率众滋扰。诈赃毙命。经府饬提。并不批解。辄以赔赃了结。且于田陇等殴毙宋大年之案、尸父宋添明受贿私和。串同差役李占先等、捏情拦验。又不查明虚实。率行批准。匿不详报。实属谬妄。署安化县事永宁州知州胡德瑛著革职。思南府知府闻人熙、近在同城。于县差滋事妄为逼毙人命重案。漫无觉察。又不勒提审办。亦属玩延。闻人熙著解任。交该抚督同臬司李文耕、提同两案人证。秉公彻底究明。严行惩办。其宋大年被殴身死一案。并著饬属开检尸伤、另行审拟。总须水落石出。毋稍含混。致干重咎。　　

○谕军机大臣等、据都察院奏、广东扬阳县孀妇黄邱氏等、遣抱告黄荣顺、以棍匪纠抢毙命等词、赴该衙门具控。已降旨交卢坤亲提审办矣。此案孀妇黄邱氏等所控该氏等田庐、被土棍张仁强占勒赎。张鹿鸣、张鸾鸣等、复因分赃不饫。纠约多匪。持械抢劫。先后伤毙黄成焕等六命。并掳捉多人勒赎。控经府县。置若罔闻。反将尸亲黄云奕等酷押。迨黄宗解等、叠控督抚各衙门饬办。复被张鹿鸣等贿差朦蔽。延不究办。张总等复将黄邱氏子黄亚洁、黄吴氏子黄亚勉、掳去酷刑勒毙。报县不为勘验。反将尸亲黄开富押毙等情。案关棍匪纠抢。伤毙八命。押毙一命。且悬拦三载之久。地方官并不严拏惩办。转将尸亲严押。如果属实。殊出情理之外。著卢坤亲提人证。并饬严拏各犯到案。彻底根究。按律惩办。毋稍徇隐。将此谕令知之。寻奏、提讯此案。因张仁典受黄姓村中房屋住居。黄姓不依。率众掳禁张仁家属。逼令迁移。以致两姓挟嫌械斗。黄姓杀死张姓仁命。张姓杀死黄姓七命。正凶、除黄三溃等六人、先后病故。均毋庸议。又黄阿坦在逃。张阿月所杀之尸身未获。应行另结外。现获之张阿角、按律拟斩监候。黄云奕、系掳捉张仁家属之犯。并非羁押尸亲。应拟杖徒。黄开富因殴差枷示。患病身死。既非尸亲。亦非押毙。黄邱氏、系孤身丐妇。听黄俊英买嘱。冒名京控。所控杀毙之黄阿洁。前因住屋被焚烧死。并非张姓杀毙。亦非黄邱氏之子。黄俊英、黄邱氏、俱拟发边远充军。黄邱氏照例收赎。逸犯张鹿鸣、缉获另结。张仁、张鸾鸣、均病故。毋庸议。下部议。从之。　　

○前任湖广总督卢坤奏、查湖南界连两粤。接壤滇黔。苗猺杂处。在在需兵防御。请免裁兵额。从之。　　

○以捐修四川汉州桥工。予义民张先诏等议叙。
  </div>
  <div class="pagination">
   <a href="清实录道光朝实录_page387.html">
    上一页
   </a>
   <span>
    ...
   </span>
   <a href="清实录道光朝实录_page383.html">
    383
   </a>
   <a href="清实录道光朝实录_page384.html">
    384
   </a>
   <a href="清实录道光朝实录_page385.html">
    385
   </a>
   <a href="清实录道光朝实录_page386.html">
    386
   </a>
   <a href="清实录道光朝实录_page387.html">
    387
   </a>
   <span class="current-page">
    388
   </span>
   <a href="清实录道光朝实录_page389.html">
    389
   </a>
   <a href="清实录道光朝实录_page390.html">
    390
   </a>
   <a href="清实录道光朝实录_page391.html">
    391
   </a>
   <a href="清实录道光朝实录_page392.html">
    392
   </a>
   <a href="清实录道光朝实录_page393.html">
    393
   </a>
   <span>
    ...
   </span>
   <a href="清实录道光朝实录_page389.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
