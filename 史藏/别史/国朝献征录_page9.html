<!DOCTYPE html>
<html>
<head>
    <meta charset="UTF-8">
    <title>国朝献征录 - 第 9 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 9 页/共 245 页</h1>
    <div class="content">【 藩献志】 

　　○雍王 

　　雍王佑　封衡州弘治四年之国十一年邸震坏正德二年卒谥靖妃吴氏葬西山国除　孝惠邵太后三子　睿宗及岐雍二王也 【 吾学编】 

　　○寿王 

　　寿王佑榰封保宁改常德嘉靖　　年卒谥　无子国除寿王有兄八皇子未封卒 【 吾学编】 

　　○汝王 

　　汝王佑梈封卫辉弘治十四年之国正德十五年王以婚故请预支食盐十年年三百引　上曰王以婚礼请宜别给长芦盐二千引食盐如故嘉靖十八年　车驾南廵王迓于途甚恭　上喜加禄岁五百石赐金币二十　年卒谥安无子国除 
【 吾学编】 

　　○泾王 

　　泾王佑橓母杨恭妃弘治四年封十五年之国沂州卒谥简妃曹氏子厚烇嗣病辞禄不许未几卒谥□□□□□无子国除葬西山长史沈火荧以王卒故改南京鸿胪少卿 【 吾学编】 

　　○荣王 

　　荣王佑枢母潘端妃弘治四年封常德正德初留京邸刘瑾恶王与吏部尚书张彩谋逐王就国王尝诸子请得食盐菜户嘉靖四年请沅江酉港天心团坪渌池河泊税八年尽取诸税供王禄十八年卒谥庄六子长厚勋正德中封世子嘉靖十一年卒谥怀穆子载瑾嘉靖十八年封世孙嗣赠其父荣怀王 
【 吾学编】 

　　○申王 

　　申王佑楷泾王同母弟也成化二十三年生生五年而封封十一年而册妃项氏又明年而卒谥懿葬京西兰山无子国除王邸建于四川叙州未之国嘉靖中粥邸仅得银万两 【 吾学编】 

　　○蔚王 

　　蔚王厚　孝宗第三子母　孝康皇后早夭谥悼葬西山 

　　○岳王 

　　岳王　睿宗长子母　慈孝皇太后弘治十三年六月生生五日而卒嘉靖初赠岳王谥怀墓在承天　睿宗子女五长岳王次长宁长公主生岁卒次善化长公主十岁卒初皆封郡主嘉靖初赠长公主又次邬公主又次谢公主皆婚而卒驸马都尉邬景和谪居苏州谢诏长宗人府事三十九年四月赐岳王名厚熙 

　　○哀冲太子 

　　哀冲太子载基　世宗长子母阎贵妃嘉靖十二年八月生十月薨谥哀冲葬西山 
　　庄敬太子载壑　世宗二子母王贵妃嘉靖十五年生十八年立皇太子三十一年薨谥庄敬葬西山 
　　景王载圳　世宗第四子母卢靖妃嘉靖十六年生十八年封四十年之国德安四十四年薨在位二十七年寿二十九谥恭葬　　妃　氏无子国除颖王载囗土　世宗第五子母江肃妃嘉靖十六年生次日薨谥殇葬西山 
　　戚王载忧斗土　世宗第六子母赵懿妃嘉靖十六年生十七年薨谥怀葬西山 
　　蓟王载土匮　世宗第七子母陈雍妃嘉靖十六年生十七年薨谥哀葬西山 
　　均王载夙土　世宗第八子母赵荣妃嘉靖十八年生十九年薨谥思葬西山 
　　穆宗子 
　　宪怀太子翊釴　穆宗长子母　慈圣太后嘉靖三十四年生三十八年薨葬　　隆庆元年赐谥 
　　靖王翊　　穆宗第二子母　仁圣太后嘉靖四十一年生是年薨谥悼葬 
　　潞王翊镠　穆宗第四子　　今上同母弟也隆庆□二年生万历　　年封　　年之国 【 俱绳蛰录】 

　　○大都督府左都督节制中外诸军事朱公传（黄金） 

　　黄金 
　　朱文正南昌王子也国初从渡江克太平破陈也先营取建康历有战功擢枢密院同佥辛丑三月改枢密大都督府命文正大都督节制中外诸军事八月上克江州伪汉陈友谅平章祝宗以南昌降壬寅正月上命宗从徐达征武昌宗中途叛回据南昌四月始定其乱　上曰得南昌是去陈氏之一臂况其地襟带江湖控荆引越乃楚之重镇吴西南之藩屏人好讼难制山寨未降者多非骨肉老成莫能治之五月命文正统元帅赵德胜等往镇其地授节钺文正既至增复城池严守备招谕山寨未降首目悉乐归顺健讼者诛之号令明肃远近震惧癸卯四月陈友谅自武昌亲率舟师号六十万围南昌用云梯等攻具百道击攻文正城上发炮石箭无不破之敌怒自是昼夜环攻友谅亲督促之意必拔文正主画中军分布诸将随方应敌翦获甚众友谅复以其所获吉安守将刘齐朱华临江同知赵天佑狥城下文正畧不动至六月被围日久音问不通援兵不至文正遣千户张子明告急于建康敌攻城益急文正遣舍命王诣友谅营诈约日出降友谅信之缓其攻及期城上旗帜一新至暮不出友谅缚舍命王于城下杀之文正坚守以待援至初子明取东河小鱼舟夜从水关潜出越石头口夜行昼止半月始达建康见上具言其故　上问友谅兵势何如子明对曰友谅兵虽盛而战鬬死者亦不少令江水日涸贼之巨舰将不利用又师久乏粮若援兵至可破也　上谓子明曰汝归语文正但坚守一月吾当自取之子明还至湖口友谅兵所执友谅使呼文正出降子明至城下呼曰大军且至固守以待文正闻之守益坚敌莫能破七月丙戌围且三月　上亲率诸将统舟师二十万讨之友谅始解围与王师大战鄱阳湖竟败死禁江口当是时友谅空国而来强兵压境使南昌不守其敌之资岂细也哉文正用其智勇卒保无虞亦可以难矣故论守南昌文正功居多甲辰二月武昌既平湖南江右郡邑多款附惟熊天瑞窃据赣州尚尔负固　上命江西参政邓愈率诸军往征仍文正以本省头目官军除择在城亲驭守御洪都其余军官悉付邓愈统领以助声讨乙巳丙午等年遣部将何文辉讨平江西未附州县后数年卒子守谦封靖江王 

　　○靖江王传 

　　靖江王守谦　太祖长兄南昌王之孙也南昌王从祀　庙庭子文正少孤其母王氏守节抚文正依　太祖太祖爱之比长涉传记有才畧从渡江克太平破陈也先取建康擢枢密同佥辛丑改院大都督府文正大都督节制中外诸军事寻统元帅赵得胜等镇守南昌号令明肃癸卯四月陈友谅围南昌用云梯攻具百道进击文正主画军中随方应敌剪获甚众友谅获吉安守将刘齐朱叔华临江同知赵天佑狥城下文正不动至六月援兵不至文正遣千户张子明告急建康敌攻城益急文正遣舍命王诣友谅营诈约降友谅缓攻及期城上旗帜一新至暮不出友谅縳舍命王城下杀之子明从水关潜出夜行昼止半月始达建康　上问友谅兵若何对曰彼兵虽盛战鬬死者亦不少今江水日涸贼巨舰将不利又师久乏粮若援兵至必可破　上谓子明汝归语文正坚守一月吾当自取之子明还至湖口被执友谅使呼文正出降子明阳许之至城下呼曰大军旦夕至诸军宜固守以待友谅杀子明文正守益坚七月　上统舟师二十万来援友谅始解围逆战鄱阳湖竟败死禁江口甲辰文正遣部将何文辉等讨平江西按察使李饮言文正骄奢不逊有怨言　上诘责大惧谋叛降张士诚　上大惊曰嚄此子不才至此非吾自行不可即日登舟至南昌泊城下召文正仓卒出谒　上泣曰汝何辄起此意遂载与俱归羣臣劾请大法　上曰吾兄惟此儿免文正官安置桐城召其子铁柱语之曰儿无恐尔父违训教忘艰难恣凶狡贻我忧我育汝汝长且封汝我终不以汝父故废汝未几文正卒洪武三年封铁柱靖江王名炜又改名守谦国于桂林桂林独秀山前有元顺帝潜邸改王宫未几以淫虐废庶人使田凤阳阅七年复其王使居云南　赐玺书戒谕比至云南益贪暴召还安置凤阳又横恣不法召至京挞而锢之二十五年卒子赞仪尚幼　上怜宗室诸王皆无后命世子留京师赞仪恭慎好学能书洪武三十年春遣省晋燕周楚齐蜀湘代肃辽庆谷秦诸王先自蜀入楚湘历陕西出河南上山西抵大同宣府北平东至大宁辽东转于山东择文武忠厚之士以从以赞仪年幼欲其知亲亲之义且令涉山川险易也永乐中遣之国卒谥悼僖子佐敬嗣卒谥庄简□相承嗣卒谥悼顺子规嗣卒谥昭和子约麒嗣卒谥　　子经扶嗣卒谥安肃子邦薴嘉靖六年嗣先是靖江府食盐岁给银广东至桂林市盐至是乞支本色不许又乞桂林府税银亦不许 
【 吾学编】 

　　○靖江安肃王神道碑铭（蒋冕） 

　　蒋冕 
　　冕尝读两汉书见其所列同姓诸侯王数百而大雅不羣有若河间献王德善最乐有若东平献王苍仅一二见岂生长富贵而有德以将之世固难其人哉此冕于　靖江安肃王之薨其嗣王来请铭王神道之碑不能无嘅言者也靖江虽僻在一隅去京师数千里而自疏封以来奕叶相承父祖子孙世忠信奉法循理切切以骄奢淫湎我戒非有慕于河间东平之大雅乐善而能若是哉王自正德戊寅始膺封爵嘉靖乙酉三月□□日遽以疾薨在位仅八年寿三十有三其善美见于事行者虽未足以充其所存而仁孝诚敬恪遵　祖训懦懦然惟恐有违也不以其累世先王先王宏规懿范足以垂裕于后而有所持循也乎我　高皇帝大封同姓之初以　皇兄南昌王之子前大都督讳文正未封而没也特封其子靖江王　赐名守谦一切　恩数与夫官属规制槩与秦晋楚属诸藩等盖都督少孤母王守节依帝居止　帝事之甚谨抚都督爱逾巳子故虽身后恩礼有加焉载在　国史可考也　靖江王一传其子悼僖王再传其孙　庄简王庄简生　怀顺王怀顺生　招和王招和生　端懿王怀顺王之曾□□和端懿则王之祖若考也母妃杨氏兄弟七人王之长以弘治癸丑　月　日生于寝宫上距南昌九代矣王纬经扶生而颖异不凡年甫八九端懿疾委以国多事巳一一区画有条年十二　勑掌国事赐一品服逮袭爵后日益老成慎重事无小大动遵成宪自建藩至今宗室繁衍凡其事相接其于尊卑等差与夫称谓拜揖之间未尝一愆于度岁时有事宗庙必竭诚尽敬特帛非躬亲省视不及以献拜稽灌奠俨乎　祖考临之在上于奉祀山川亦然性尤克孝　怀顺王妃谷氏薨王以曾孙代　端懿王主祭自始事至卒事举无违礼发引日徒步送至坟所中途有劝其登舆者郄之且曰送死大事敢惮劳乎及后日端懿王与母妃杨氏相继以疾而薨王于父母之疾也昼夜躬侍汤药未尝离侧或中夜焚香吁天诚意恳到及其薨也旦夕哀毁几无以生有人所甚难者平居喜学问审理周世质而有文日必延之讲究经史改容礼貌称之先生而不名读书之暇随笔作诗文皆有关于身心伦纪不无益语尝于官中独秀山间凿石盂以盥手而铭之以着自新之义又敬义箴皆刻之于石山之胜处时登眺焉兴之所至辄形于诗长篇短章多至数十首问与儒生游嵒洞间商略名之曰乐天洞曰潜修又于山之左右竖二绰楔而以报国思亲扁焉凡此皆足以见其志之所存矣国中出场土田所入岁有常数先是或不计丰歉而敛之至有破家不能偿者王始因其丰歉而增损焉遇歉率量减其入数终王之世人蒙其惠心虽慈仁用法不私于近习尝爱一善书者遇有吟咏辄命之书后其人欺诳事败卒置之于法不少贷性明达前半岁预制棺敛之具属纩三日前设饮馔与宫眷诀别下至内使宫人皆有赉于疏戚重轻锱铢无爽爱嗣王虽笃而教之必以义方将易篑犹呼至膝前丁宁教戒至于忠君爱亲读书好礼宽罚恤众事言之尤力其神爽不乱如此讣闻　皇上嗟悼辍视朝遣行人傅鹗　谕祭自闻丧至祥禫凡十有四　命有司营葬事　赐谥安肃所以　宠恤之者甚厚以薨之年十月　日奉葬尧山世墓之次 

　　焦太史编辑国朝献征录卷之二终 

　　●焦太史编辑国朝献征录卷之三 

　　戚畹 

　　◆戚畹 

　　赠杨王陈公神道碑（宋濂） 
　　赠徐王宿州马公庙碑（陶凯） 
　　赠滁阳王定远郭公庙碑（张来仪） 
　　特进荣禄大夫柱国彭城伯张公墓志铭（杨士奇） 
　　特进荣禄大夫柱国惠安伯永城张公圹志 
　　特进荣禄大夫柱国会昌伯太傅安国公谥恭宪孙公神道碑（李贤） 
　　昭勇将军锦衣卫指挥使孙公墓志铭（程敏政） 
　　太保会昌侯孙公神道碑（毛澄撰） 
　　追封庆云侯周公神道碑铭 
　　明故太傅瑞安侯赠太师谥荣靖王公墓志铭（费宏） 
　　安仁伯王公墓志铭（杨廷和） 
　　推诚宣力翊运武臣特进光禄大夫柱国寿宁侯赠太保追封昌国公谥庄肃张公墓志铭（丘浚） 
　　荣禄大夫柱国庆阳伯一中夏公墓志铭（靳贵） 
　　赠特进荣禄大夫柱国昌化伯邵公神道碑（严嵩） 
　　特进荣禄大夫柱国安平侯谥荣靖方公墓志（严嵩） 
　　明威将军神策卫指挥佥事致仕黄公琮墓志 铭 
　　固安伯陈公行状（朱赓） 
　　武清侯赠太傅安国公谥庄简李公行状（王家屏） 

　　○赠杨王陈公神道碑（宋濂） 

　　宋濂 
　　皇帝恭膺大宝式展孝思既追崇　祖宗四代帝号建立　太庙复念　皇太后之所自出追封外王父杨王外王母杨王夫人建祠于　太庙之东岁时遣重臣致祭近有来自淮阴者言王墓在旴日台如故　上闻之悲喜交集即诏内臣及圆丘署令往祭而修治之置洒扫之户凡三护视茔域且命词臣撰文以树诸神道臣濂伏读　御制王之行若曰王姓陈氏世维扬人不知其讳当宋之季名隶尺籍伍符中从大将张世杰扈从祥兴帝驻南海至元己卯春世杰与元兵战师大溃士卒多溺死王舟亦风所破幸脱死达岸与一二同行者累石支破釜煮遗粮以疗饥巳而粮绝计无所出同行者曰我等自分必死闻髑髅山有死马共烹食之纵死亦得饱鬼不识可乎王未及行疲极辄昼睡梦一白衣人来谓王曰汝慎勿食马肉今夜有舟来共载也王以偶然未之深信俄又梦如初至夜将半梦中髣髴闻橹声有衣紫衣者以杖触王之胯曰舟至矣柰何不起王惊窹身忽在舟中见旧所事统领官时统领巳降于元将元将畏舟压凡有来附者掷弃水中统领怜王亟藏之皇板下日取干糇从板隙投之王掬以食度王之渴乃与王约以足撼板王即张口向隙受浆居数日事将泄皆彷徨不自安忽飓风吹舟盘旋如转轮久不能进元将大恐徧求于禜祈者不可得统领知王能巫术遂白而出之仰天叩齿王若指麾鬼神状风涛顿息元将喜因饮食之至通州赉王数巨鱼送之登岸王归维扬不乐军伍避去旴日台津里镇择地而居以巫术行王无子生二女长适季氏次即　皇太后晚以季氏长子后年九十九岁而薨遂葬焉今墓是巳臣濂闻之君子之制行能感于人固难而能通于神明尤难今王当患难危急之时神假梦寐挟之以升舟非其精诚上通于天何以致神人之佑而至于斯也王之羣行其详虽若不可知举此而推之则其积德之深厚断可信矣是宜庆锺圣女诞育　皇上以启　大明亿万年无疆之基于乎盛哉昔日史臣赞尧之德首以亲九族言其效至于黎民于变时雍之盛然九族之中母族居其三　皇上以念母之故思王不能忘封以王爵享以祠庙今又树碑墓道以纪其异行是皆以孝治天下也将见四方向风咸知以孝自勉皥皥熙熙臻夫隆平之治不难矣臣濂既序其事复再拜稽首而献铭曰皇帝建国克展孝思疏封母族自亲而推锡爵维扬地迩帝畿立庙崇祀玄冕衮衣痛念宅兆卜之何墟闾师来告今在旴日台皇亲悦豫继以涕洟即诏礼官汝往葺治母俾荛竖跳踉以嬉惟我杨王昔隶戎麾狞风荡海粮绝阻饥天有显相梦来紫衣挟以登舟神力所持易死生寿跻期颐积累深长未究厥施乃毓圣女茂衍皇支萝图肇开鸿祚峩巍日照月临风行霆驰自流徂源功亦有归无德弗酬曲礼可稽聿昭化原扶植政基以广孝治以惇民彝津里之镇王灵所依于昭万年视此铭诗 

　　○赠徐王宿州马公庙碑（陶凯） 

　　陶凯 
　　洪武四年夏六月丙申皇帝御皇宫门召礼部尚书臣陶凯谕之曰皇后父徐王马氏世宿州人家阂子乡新丰里王本民家素质朴以兄弟齿序人称之曰马某王少壮时膂力过人沈毅寡言笑重然诺而壮强刚疾恶见有不义者视之若仇雠然或少忤其意辄肆殴击虽至死无所畏惮乡人莫敢犯当元政失驭天下将乱王以忿争杀人恐逮于法移家定远及天下大乱乃挈皇后母避兵他所而以皇后托定远郭氏俾育巳女后郭氏首难自元帅收乡民兵朕亦部下士遂以皇后朕之配既定天下即皇帝位皇后正位中宫封皇后父徐王母郑氏徐王夫人以他无继嗣因立庙于太庙之东岁时奉祭然稽诸典礼古无其义于是即王所居乡里辟地于茔封之南作新庙奉安神主每岁以春秋仲月俾有司祗奉祠事尔宜述其梗槩刻诸坚珉用垂不朽臣凯既受明命窃惟人受天地之气以生其得气之厚而不薄者性必刚勇果毅然有不得志于当时而泽及于其后者必显融光大此理势之自然也今王有所抱负而无以发舒故常存疾恶之心□□□所泄即以加诸人葢亦豪杰之士哉使遭逢盛察必能出将入相垂名简册而乃生不逢辰至身殁之后以皇后父而得追崇王爵作朝故乡使山川改观井里增辉又岂非一出于天乎臣凯谨拜手顿首而之铭曰维此徐方代生异人乘时启运蔚王臣惟王之生质性过厚不逢昌时深居畎亩王奋厥怒孔武有赫摧强折奸以辅彝则当元之季天下扰攘挈家避地东南其行英雄陆沈豪杰未起抱恨重泉吁嗟巳矣山川炳灵遗德所锺笃生圣女正位中宫皇帝仁圣天下父皇后孝慈天下母太姒嗣任则百斯男圣子神孙累千万年川原膴膴新庙奕奕□国同光永世无斁 
</div>
    <div class="pagination">
<a href="国朝献征录_page8.html">上一页</a><span>...</span><a href="国朝献征录_page4.html">4</a><a href="国朝献征录_page5.html">5</a><a href="国朝献征录_page6.html">6</a><a href="国朝献征录_page7.html">7</a><a href="国朝献征录_page8.html">8</a><span class="current-page">9</span><a href="国朝献征录_page10.html">10</a><a href="国朝献征录_page11.html">11</a><a href="国朝献征录_page12.html">12</a><a href="国朝献征录_page13.html">13</a><a href="国朝献征录_page14.html">14</a><span>...</span><a href="国朝献征录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
