<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 54 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 54 页/共 518 页</h1>
    <div class="content">○初弘治间以山西地方大旱人民流亡抛荒土地准减半徵纳三年复故后因循未复者余三十年嘉靖初都御史毕昭始请查复章下所司核勘至是核实上计凡成熟八万九千八百一十七顷一亩六分复全徵粮四十八万三千九百九十八石六斗五升草七十三万五千九百七十七束荒闲及水冲沙压地二万五千六百九十一顷六十二亩半徵如旧
　　○工部覆御史许凤翔奏请以大名等五府擡柴夫役免解人夫每名月徵银一两四钱类角□羊本部送惜薪司雇没从之
　　○辛亥命署都指挥佥事魏武充左参将提督四川叙泸坝底及贵州迤西等处地方
　　○工科给事中陆粲言致治先人材而欲兴人材必去积弊臣略举数事言之今选用行取及奏保旌异专重进士夫贤才何往无之举人监生有贤能者宜兼取并用教职之选往时所重比来甚轻有志者多不乐就乞于教有成绩者优加升擢其岁贡仍复旧规府学一年二人州学二年三人县学一年一人通令坐监读书于中选取教职王府官终身不迁同于废锢似有厌薄宗室之意自今遇缺乞选有学行者为之秩满一体迁转边方长吏视内地尤重今有愿就远方之例实狥荀禄者之私又外官考察才力不及者类调边省是薄其民而使不肖者治之也设不幸启衅召变所损不小宜精择良吏优其迁擢盐法马政国之大计非廉干强力者莫胜今行太仆苑马盐运等官铨曹甚轻其选夫官不择人而望其修举无是理也凡此数弊乞敕吏部尽行厘革又陈四事曰久任使凡内外官无问大小悉以六年为满贤能卓异者超擢之曰慎考察外官贤否巡按明开实迹如某人廉能必以某事为据仍计其所报虚实多寡为殿最曰汰冗官今官司所在充满而国家每行一事輙别议设官是彼在位者徒坐食也至如藩司之分守京署之闲逸俱宜减汰曰复制科天下固有高明倜傥不能应有司之绳墨者宜仿国初经明行修诸科意特设一科以待异才必博通经史兼工文词晓畅治道者始应之间数岁一举每举不过数人高者储之禁近其次分置诸曹先有官者则递进马又凡诸色人有不习举业而才垫可称者计所在官司荐闻＜锍-釒＞入  上以其言有可采下吏部覆议施行唯制科报罢
　　○顺天府府丞唐凤仪言府属州县民户遇兵部抽选军丁多乘机投充躲避差役乞行查治帖发该州县收当民差从之
　　○壬子  孝贞纯皇后忌辰  奉先殿行祭礼遣驸马都尉邬景和祭  茂陵
○癸丑升吏部文选司郎中管揖为右通政提督誊黄
　　○甲寅命皇亲邵杰袭昌化伯爵初  寿安皇太后有第四人曰宗曰安曰宣曰喜宗授锦衣卫千户进指挥使安喜授百户宣早卒宣子再传而绝喜袭指挥使会  上登极推恩进封昌化伯卒子蕙嗣未几夭殁喜妻何氏奏乞以恩养旁枝子葵袭安子千户茂自言本枝子当袭族人指挥辅百户玘及何氏俱安为王姓非真邵氏子诏下都督桂勇核状报部谓葵与茂俱不当袭于次当及喜从第子萱乃准萱继爵有成命矣辅＜王巳＞复言萱亦乞养子事竟寝  上意必欲爵邵氏不置屡趣所司上所当袭者至是吏部会法司审核言据封典则宜及本枝考碑文及部牍则安非异出故以杰嗣杰茂之子也○定州卫达官舍余聚众劫虏庆都县守臣以闻兵部请停守备指挥周良臣等奉责令戴罪督属剿捕胁从者听令角□羊散仍令副总兵陈谨节制调度报可
　　○山西诸军进封潞城县青羊山贼陈卿等据险邀击官兵大溃贼遂执知州王朝雍郭铿杀伤指挥秦汌知县韩廷学等都御史常道以闻请假副总兵赵廉事权增兵诛剿事下兵部议请敕赵廉暂以三关事务付游击邵定带管简选精税官军召募乡导枪勇相机行剿河南诸军悉听节制贼凡被胁者听投首角□羊散有能摛斩陈卿父子及有名首恶者赏银三百两军职升三级世袭军升实授百户民授土巡捡仍将逆产给赏如陈卿父子兄弟及同党能自相摛献悉免本罪仍照数给赏有能倡众入贼巢招抚余党五百名以上及自能招抚三百名以上者俱升实授二级二百名者一级一百名者署一级不及数者赏银三十两如陈卿等能束手听抚先将执去职官送出许赴军门自诉奏闻处置若仍不悛各该官兵即督率进剿邻近地方俱严加防截失事官员听以功赎罪事宁之日抚按官通查功罪奏请定夺诏如议
　　○大学士谢迁以疾在告  上遣医诊视并赐酒米
　　○升太仆寺卿唐龙为都察院左佥都御史总督漕运兼巡抚凤阳等处地方初吏部会推有旨用广东布政王大用大学士杨一清等言漕事方亟大用远在广东宜于附近推举故有是命
　　○丙辰工部会官议上修造  显陵事宜请如都御史孙修奏户部原派湖广两京折粮银六万八千两及嘉靖六年以前年分已徵未角□羊折银俱存留应用及量取两淮运司余盐银四万两并借苏杭淮杨四关荆州芜湖二厂该年税料及查取南直隶河南浙江江西福建广东等省府无碍银各三万两协济工程木植行采木侍郎黄里暂将原买扣借议上俱从之命工部侍郎章极往督工程
　　○改提督三边太子太保兵部尚书王宪为南京兵部尚书参赞机务起前兵王琼代宪
　　○丁巳  上制燕弁服仿古玄端之制稍加文采衬用深衣色用黄令尚衣监收贮著为式初  上以燕居冠服多俗制不雅谕辅臣张璁考古帝王燕居法服之制璁乃采辑礼书玄端深衣之文图注以进  上为参定其制示璁且谕之曰古道尚俭今道尚华且古玄端之服通于上下兹故为等威之制以酌古今别上下卿其详加订议成朕志焉璁对曰古服除冕服外玄端深衣二者其用最广玄端深衣二者其用最广玄端自天子达于士盖国家之命服深衣自天子达于庶人盖圣贤之法服今  皇上于玄端但加之文饰不易旧制于深衣但易以黄色不离中衣诚得帝王损益时中之道及照品官冠服固有制度其余燕居之服缘未有明制诡异之徒竞为奇服以乱典章乞更如古玄端别为简易之制以昭布天下使贵贱有等  上从之因复制忠冠服并以图册颁示礼部敕谕之曰朕惟治天下莫大于礼礼莫明于分故服之有章所以辨上下定民志也周官司服掌王之衣服辨其名物与其用事职此故也我  祖宗稽古定式凡享祀  郊  庙视朔视朝弁冕裳服已有定制至于品官朝祭之服及公服常服各有上下等级其制皆不可得而变之者也夫常人之情多修治于显明之处而怠略于幽独之时古圣王慎之于是制为玄端以为燕居之服盖玄取其玄邃端取其方正之义然其用则通乎上下本无等级者也今其制虽存率莫之考比年以来服诡异虽达官显士未免沦俗与市井同走卒役厮乃敢滥服与儒流并上下无所辨民志何由定乎礼曰衣服在躬不知其名曰罔又曰不学杂服不能安礼朕惟玄端之服在古虽为上下通用之服而今人又非古人之比故虽在燕居之中宜有等威之辨因酌古玄端之制更名曰燕弁庶几乎深宫独处之时而以燕安为戒也夫善与人同令从君出故欲警于有位自难混于无名因复酌古玄端之制更名曰忠清庶几乎进斯尽忠退斯补过也夫君子大复古重变古非泥于古也因时制宜各有法象意义非以私意更改之也朕已有谕著为图说告之  祖考示不敢专颁之天下传之后世示不可私其燕弁服朕已制成慎用之矣其忠靖冠服宜令如式制造在京许七品以上官及八品以下翰林院国子监行人司在外许方面官及各府堂官州县正官儒学教官服之武官止都督以上许服其余不许一概滥服至于比年诡异之服悉行禁革夫衣裳在笥所以尚贤车服以庸所以昭德凡尔内外群臣尚当稽其名以见其义观其制以思其德务期成峨峨之誉髦无徒侈楚楚之容与庶道德可一风俗可同也尔礼部其以图说颁布天下如敕奉行
　　○河南灵宝县奏嘉靖六年十二月十七日黄河清五十里礼部请遣官致祭及上表称贺  上曰  上天锡佑河神效灵其遣太常赍祝往祭以答  神贶不必上表贺其该县奏报官后仍各赉以银币有差
　　○户部尚书邹文盛引年乞致仕不允
○戊午诏发太仓库银十二万八千七百两于宣府仍徵山西民粮起运宣府初正统己巳之变宣府借拨山西税粮二十七万有奇弘治间复偿山西仅九万嘉靖二年复从守臣言尽以山西税粮掣回本省备荒而以河东运司盐课依民粮额数补偿宣府自后运司角□羊运宣府盐课节年逋欠户部为之补给者且三十万矣至是运司又言雨霪水溢盐课无出巡抚宣府都御史刘源清告急请亟发帑银补运司逋欠且请复山西民运如旧制户部乃覆如议从之
　　○己未户部条上大学士杨一清所题屯政事宜一广屯种言国初以本镇屯粮供本处军马后屯政积弛屯粮种不广召买无法故边方日困宜行各边守臣及甘肃屯政都御史将荒芜田土多方开垦一补屯丁今军伍消乏屯丁甚寡宜下清军官将逃故军士清角□羊其有户丁愿从伍者听仍召募附近人民及随伍贫难余丁分发屯田令其耕种纳粮不当别差空闲田地听尽力开垦俟三年后方徵屯粮一给犁种动支官银一万两委官收买牛只种粮制造犁铧审勘贫丁无力者人给牛牝牡各一头犁铧各一张种粮五石所得子粒先扣屯粮次扣种粮余听自赡一清埋没行管屯官按籍稽查有占种者责限投首免其问罪将田尽数给主派种如仍欺隐事发依律问遣仍追积侵花利一防寇掠凡遇耕收时摘拨官军架梁防守平衍之处高深壕堑山径隘口设置棑栅严明烽堠小警则拒大警则避如将官闭门坐视被贼揉掳以失机论一慎委任择管屯军官廉勤者推诚任之庸劣贪婪者亟行黜革仍将给过牛只印烙督令屯户爱养毋致损伤原文缺
　明世宗肃皇帝实录卷之八十六
　　嘉靖七年三月壬申朔  孝宗太皇太后忌辰  奉慈殿行祭礼遣昌国公张鹤龄祭  裕陵
　　○建州右卫女直夷人都督察哈等二百余人来朝贡马宴赏如例
　　○大学士杨一清言近者言官建议修筑宁夏花马池至灵州一带边墙此本发自愚臣中遭阻止自后屡议修筑竟不果行者由不淂任事之臣故也今荷  圣明允行又命部臣会推才望大臣专理其事边防幸甚但所用之人必年力精壮乃能任劳必器度宏裕乃能计远资浅而优其官秩使无躁进之心才充而重其事权使藉可为之势令其督同镇巡等官亲历边城相度事势合用钱谷器具先朝措备遣谍套内无贼二月兴工五月停止八月兴工十月停止顺时量势以为缓急期以五年大工必就墙堑高深广阔丈尺如臣所画套中故有伏虏其势不过千人不可以此藉口兴武诸营各有守将架梁防护乃其责任宁夏中路参将镇城游击可至期调取使之就近防守仍稍取宁夏兵车数百辆于兴工之所布列成营使丁夫有所栖避待大边既成则以其余力于延绥定边营以东至宁塞营宁夏横城以北至黑山营坍塌边墙一切修补  上深纳其言会廷臣俱推兵部右侍郎王廷相可任  上即用廷相命兼都察院右佥都御史提督延宁边防修理墙堑仍谕廷相以一清所奏会三镇镇巡等官同心议画务有实效不淂取具虗文
　　○净身男子韩春等凡八千余人守阙奏乞收用  上怒命所司驱逐有居停者罪之为首韩春等十人发边卫充军遂著为令
○癸酉河南群盗史奉吴迁等平
○甲戌海西法因河等卫女直夷人都督土剌来等来朝贡马宴赉如例
　　○乙亥升原任南京尚宝司卿王崇献为南京通政司右参议
　　○太子太傅镇远侯顾仕隆卒仕隆尝提督漕运镇守淮安者十年改镇守湖广召还提督三千营掌右府事寻改中府加太子太傅至是卒赐祭葬如例谥荣靖  上以黄河清遣太保兼太子太傅武定侯郭勋诣  郊坛祭告  天地  上于内庭露拜以谢神贶
　　○申谕各巡抚都御史有以迁擢事故去者必候代者至乃行代者文书至日即星驰以往违者令兵部参奏
　　○丙子肃王贡錝先以年老奏令世子真□汸人令□代行迎送诏敕表笺礼仪至是□汸人令□卒世孙尚幼请以次子淳化王真泓暂代行礼从之
　　○大学士张璁以原籍姚溪旧建书院＜锍-釒＞请赐名并自建亭立石奉藏  御制敬一箴五箴注因以书院集录诗文进览  上赐其书院名贞义堂名抱忠仍令有司建亭立石其堂舍敝坏者亦与修葺璁具＜锍-釒＞陈谢  上批答曰卿当时学首博识多闻勤励敬慎以饬其身尽心职业专以王道匡朕又恐后学废坠特以堂院名额为请朕亲撰以赐卿才德学行褒示所不能尽览所陈谢具见勤诚已又赐璁玉带一谕曰见卿带不佳今特赐卿以札报不必廷谢
　　○丁丑夜昏刻月犯天关星
　　○戊寅大学士谢迁四以老疾乞休  上曰卿年高耆德召用未久倚毗方切而乃恳求休致重违雅志特允所请其赐敕遣官护送驰驿以归给月米岁夫如故有司岁时存问致朕意焉已复许其中书舍人谢正侍行
○己卯十三道监察御史郗元洪等会荐致仕尚书罗钦顺秦金赵璜左都御史姚镆右副都御史陈洪谟左佥都御史林廷玉杨志学张璇南京国子监祭酒鲁铎通政司誊黄右通政李元吉宜召用下吏部议谓诸臣人品舆论未一本部未敢一概拟用请旨裁决  上曰钦顺等皆非可用之才元洪等徇私会举令都察院责状具奏于是元洪与周在徐州三人调外任余各夺俸两月
　　○提督两广军务新建伯南京兵部尚书兼都察院左都御史王守仁＜锍-釒＞辞兼理巡抚两广因荐致仕副都御史伍文定刑部左侍郎梁材南赣副都御史汪鋐皆堪选任  上优诏慰答不允辞
　　○诏儒臣重校大明会典订正谬误增入续定事例先是  上谕内阁朕昨观大明会典  太祖所制冠服遂至冠礼有成化十四年谒谢  奉先  奉慈殿之文夫  奉慈殿乃成化二十三年  孝伯考即位始建而云十四年谒谢何也大学士杨一清等对言会典所载乃  孝宗皇帝在东宫时冠礼当时  奉慈殿未建良属谬误然臣等尝阅会典其误盖不止此以此书乃弘治十年  孝庙始命官开局彼时草创纂集茫无端绪至十三年大学士李东阳等始定凡例以诸司职掌乃  圣祖旧制开具于前而以  累朝节年因革事例序载于后盖亦尽发匮金石室之藏又皆徵诸两京百司之籍期在事理兼备然而编简浩穰条贯烦琐诸司所辑或未精详史官不及质正中间记载失真文辞抵牾者比比有之  武宗皇帝即位之初又命儒臣参校颁行顾其间舛漏犹未尽正夫以一代通典百司所遵若不及时修改无以信今传后乞令诸司各将所载事例详细校勘如有差误明注其傍自初修书以后典礼因革事例增损亦令检明纂集俱送史馆润色改正正德以后事例亦宜续修附入以成完典  上曰会典乃我朝一代之制岂应有此谬误卿等所奏俱允行用成  两朝遗命副朕继述之心其未尽事宜礼部拟奏行之
　　○发太仆寺寄餋马一千五百匹并马价银一万五千两给大同镇以该镇缺马虏警报急故也
　　○庚辰清明节遣恭顺侯吴世兴瑞安侯王桥彭城伯张钦分祭  七陵都督夏助祭  景皇帝陵寝内官祭  恭让章皇后陵寝
　　○  庄肃皇后千秋令节免命妇朝贺宴文武百官于午门王府入贺人员赐赉如例
○先是巡抚大同都御史蔡天祐以劝罚盐商银六万余两为商人白仓等所奏  上命巡按御史查勘至是御史陈邦敷勘奏据天祐言前项罚银以补代府禄粮及修理宴贺诸费此虽价外劝罚于例有违而册籍有稽实非乾没似未可以一奸商而遽疑抚臣户部覆议代府禄粮原派宣府民粮数万石递年无欠今既称补禄米则宜于原派民粮内扣还若修理宴贺诸费原于何项下坐派亦径自处补则所罚者可托以为名而所偿者亦取于不费若以内帑钱粮济边盐课依阿苟随填补私费将使各边抚臣敢于科罚而幸无后菑商人乐于承罚而坐致厚利如国计何  上是部议以天祐科罚数多支销不明邦敷奉旨查勘扶同回护俱令对状其欠少商人银两仍命原派民粮补还已天祐具＜锍-釒＞引罪因言山西频年灾伤宗室嗷嗷告逼其时开中商人竞趋淮盐愿罚者众故以所开淮盐每引罚银三钱一日之间争先纳完又以次所开淮盐每引罚银五钱因以补给宗室禄粮及修边工费实无乾没  上乃宥之令供职如故
　　○辛巳敕贵州威清兵备副使改驻毕节地方兼制云南沾益州四川乌蒙乌撒东川镇雄四府并永宁宣抚司
　　○壬午山西黎城县知县王良臣身入潞州青羊山说贼下之贼首陈卿等悔罪送还所虏州官请淂献擒余贼以自赎于是巡按御史穆相请遣官抚处及嘉奖良臣而都御史常道以为废法餋患不可请调青州枪手擢兵备副使牛鸾为佥都御史遂往剿之兵部以请  上兼用二策令道等同心协议以安地方仍敕山东副使牛鸾选善战枪手操练听调改王良臣为太原府通判军前听用
○癸未诏免南京管理粮储及腹里巡抚官赴京议事
　　○甲申大学士杨一清等以黄河清屡请率百官讦之会御史周相上＜锍-釒＞谏  上怒下相狱寻止称贺并罢遣官告谢一清等固请  上曰河清称贺事前言已详卿等复欲称贺撰呈致词来看已见忠敬不必行可也朕非因周相之移怒也况卿璁尝力告朕云恐群臣疑朕因相一人而迁怒朕岂可复拒之乎且谢告本出朕诚若复欲贺之则朕假以祭告为由求群臣之称予也况今日经筵讲官亦言之朕昨览之初欲另撰但思讲官所撰卿等润色似不必弃之可也其中谦以履盛最好可见忠爱告君之词朕甚嘉之称贺断不可行卿等当钦遵朕意则忠过于贺也慎勿行贺已一清等复言遣祭之旨已出不可中止  上曰卿等复以告谢河清为言夫卿等云人君之心与天流通一言既出则天鉴神知不可已也但人君之言委的不可轻出朕昔释程子之箴亦尝闻传说告高宗曰惟口起羞近日朕出狂言一至于此是朕自取假若果合于道岂有周相之讥而朕本心实于诚因礼官请遣谢河神朕遂思之河神不过司其地命则出自  上天特发一念以告卿等咨之可否卿等议拟以朕往不可只遣告并丹陛行礼为宜将欲行之乃被非人阻之今不可行朕言既出口  天地河神必鉴知矣今被凶徒非毁则  天地河神亦必鉴知若朕有一毫夸诞之心不诚之念应招灾罪惟望  天鉴皆加朕一身但愿勿及臣民朕之本心也卿等勿烦言至于称贺朕决不受今言官既先诽之而朝廷又下狱问罪而朕何颜受贺乎卿等肱股辅弼之臣当舍其私邪尽忠持公以夹持朕幼人为治可也勿淂惑人之言大小相庇则过于称贺之心也
　　○乙酉  武宗毅皇帝忌辰遣泰和伯陈万言祭  康陵
　　○升山东按察司提学副使余本为南京通政使司右通政
　　○丁亥荫南京工部尚书高友玑子廷愉为国子生以三年考满也
　　○戊子车剌等族番人板萧等来朝贡马赐赉如例
　　○命湖广造岳怀王常宁长公主善化长公主坟殿祭器碑志石佥拨厨屠吹乎从工部请也
　　○己丑先是医士周序刘惠以奏改  观德殿名淂罪戍边至是殿名更定上＜锍-釒＞乞宽宥  上曰刘惠周序旧所奏皆赞明大礼辅成朕孝当时何妄加参驳抵以重法其速令所在释之
　　○庚寅致仕兵部尚书王琼闻起用命上＜锍-釒＞辞免  上优诏不允
　　○先是  上命兵部会三法司议甘肃功罪刑部尚书胡世宁因奏忠顺王速坛拜牙即已自归土鲁番虽合哈密亦其臣属其他裔族无可立者回回一种久已归之哈剌灰畏兀儿二族逃附肃州已久即驱之出不可然则哈密将安兴复哉纵令淂忠顺王嫡派与之金印助之兵食谁与为守夫土鲁番变诈多端善为反间其欲间我谋臣则言侵犯肃州皆陈九畴所致夫其兴兵入寇造意通谋已久一旦拥兵径入各回潜置兵甲图为内应使非陈九畴奋身不顾后患击杀奸回又近遣属夷劫其营帐远交瓦剌掠其城池使彼内顾而还则肃州难保无虞臣以为文臣之有勇知兵而忘身为国者无如九畴固彼番夷之所深忌而欲杀也惜其后信僚属之公移听奸回之诈报而妄以速坛满速儿牙木兰为死则其罪有不免耳臣愚欲乞  圣明特与辅臣熟议如  先朝和宁交趾故事置哈密不问不必再辱  皇命究诘城印以中彼要索之计如其不肆侵扰则许之通贡或复为寇遂闭关绝之庶不以哈密故疲吾中国  上报闻已而兵部法司会议九畴举事张皇致使夷贼深入然卒能御之使去其功亦多苐轻信传闻輙报番酋已死妄诞之罪所不能辞兵部尚书金献民掠取人功自叨录荫又举冒功人役俱受爵赏总督都御史彭泽经略未成致贻后艰然尝抚回金印城池功有可言甘肃巡抚都御史李昆镇守太监许宣都督佥事史镛参将蒋存礼副总兵赵镇参将云冒游击将军王爵前后功罪与九畴同而其情有差监督太监张忠都督佥事杭雄与金献民同体论法不宜有异都指挥王辅妄报番酋之死致使镇巡轻信纪功御史卢问之预防生变乃至擅决夷囚以上诸臣法宜究治镇守太监董文忠与金献民张忠杭雄子侄冒授荫升并一切参随人员滥升俸级者俱宜清查奏请  上裁其先年斩获回夷有功人员仍宜催促勘报淂旨九畴招尤启衅使回贼深入残暴边城又妄报速坛满速儿牙木兰之死谪戍极边泽处置疏略致启兵端夺职间住昆宣镛存礼文忠俱降二级镇辅等提问夺俸有差他俱如奏唯献民雄忠俟勘明定拟已遣给事中商大节御史赵镗及兵部司官一员查勘
　　○辛卯兵部请定升俸官皂隶例凡军功升级俱于原职加升其柴薪皂隶不论官级正从自五品而下每级加皂隶一名八品以下升俸者不加五品以上每级加皂隶二名再有军功以此递加至十四名而止以后官有迁转止照原升俸级皂隶数目带支不许随官加带其升俸支佥日期在京以除授日在外以文书到日为始诏如议
　　○壬辰升户部左侍郎胡瓒为南京工部尚书
○鲁府辅国将当濆及其子奉国将军健橰奏辞禄米一千四百石助＜锍-釒＞浚运河礼部议请赐敕奖谕从之
　　○命提督神机营宣城伯卫錞掌右军都督府事仍理营务
　　○癸巳云南武定军民府土舍凤朝文作乱杀同知已下官吏劫夺府州印信举兵与安铨合攻围云南省城抚臣以闻是时安铨未平朝文复起滇中大扰于是  上命廷臣会举威望素著谙晓夷情大臣一二人督兵往讨兵部举都察院右都御史伍文定刑部左侍郎梁材诏以文定为兵部尚书仍兼右都御史提督云贵川湖等处军务调四镇土汉官军讨之以梁材为户部左侍郎兼左佥都御史督理粮储户部给银三十万两差属官一员随带前去备买粮草及军前犒赏
　　○以咸宁侯仇鸾南宁伯毛良西宁侯宋良臣奋武等营坐营管操靖远伯王瑾提督三千营
　　○甲午贵州芒部乌撒毋响苖夷陇革等攻劫毕节屯堡焚烧庐舍杀掠士民守臣以闻兵部覆请淂旨兵备守巡以下俱住俸戴罪命贵州四川镇巡官督兵剿之
　　○乙未荫南京刑部右侍郎王爌子宏为国子监生以三年考满也
　　○新建伯南京兵部尚书兼都察院左都御史王守仁上＜锍-釒＞曰臣惟岑猛父子固有可诛之罪然所以致彼若是者则前此当事诸人亦宜分受其责盖两广军门专为诸猺獞及诸流贼而设若使振其军威自足制服诸蛮然而因循怠弛军政日坏一有警急必倚调土官狼兵若猛之属者而后行事故此辈淂以凭恃兵力日增桀骜及事平则又功归于上而彼无所与兼不才有司需索引诱与之为奸是以始而发徵愆期既而调遣不至上嫉下愤日深月积至于有今日加以叛逆之罪而欲征之夫即其已暴之恶诚宜加诛然所以致彼若是者亦当反思其咎姑务自责使内治外攘而我有余力则彼将自服顾不复自反而一意愤怒之夫所可愤怒者不过岑猛父子及其党恶数人而已其下万余之众固皆无罪之人也今岑猛父子及其党恶数人既云诛戮天讨已行乃又不胜卢王二酋之愤遂不顾万余之命竭两省之财动三省之兵骚然涂炭者两年于滋然而二酋之首未淂徒尔兵连祸结民困益深无罪之民死者十已六七山猺海贼乘衅摇动穷迫必死之寇既从而煽诱之贫苦流亡之民又从而逃归之其可忧危何啻十百于二酋者哉不此之虑而汲汲于二酋则当事者之过计矣臣以为且宜释此二酋之罪开其自新之路姑务息兵罢饷以休餋疮痍之民绝觊觎之奸弥不测之变迨区处既定德威既洽之后二酋若改过自新则我亦何必固求其罪如尚不悛执而杀之不过一狱吏之事何足重烦天兵以泄愤于小丑或者以为征之不克而遽释之则纪纲疑于不振臣窃以为不然夫  天子于天下之民物如天覆地载宁有与蕞尔小丑争愤求胜而谓之振纪纲者昔苗顽不即工舜使禹益徂征谓宜不终朝而克捷顾历三旬之久而复至于班师自今言之其不振甚矣然终致有苗之格而万世称圣古之所谓振纪纲者固若是耳臣谬膺重命淂总制四省军务以从事偏隅之小丑非不知可以侥幸成功苟免于怯懦退避然必多调军兵多伤士卒多杀无罪多费粮饷又不足以振扬威武信服诸夷仅能取快于二酋愤而忘其遗患于两省之民但知邀功于目前而不知投艰于日后此人臣喜事者之利非国家之福生民之庇臣所不忍也臣又闻流官之设徒有虗名而反受实祸思恩未设流官之前土人岁出土兵三千以听官府之调遣既设流官之后官府岁发民兵数千以备土人之反复流官之无益断然可睹但论者以为既设而复去恐启人言而招物议是以宁使一方之民久罹涂炭而不敢明为一言宁负朝廷而不敢犯众议甚哉人臣之不忠也苟利于国而庇于民死且为之矣而何人言物议之足计乎田州切邻交趾其间深山绝谷皆猺獞之所盘据动以千百必湏仍存土官则可藉其兵力以为中土屏蔽若改土为流则边鄙之患我自当之自撤籓篱非安之计后必有悔思恩田州处置事宜候事平之日另行议奏但臣既有所闻不敢不先陈之使朝廷之上早有定处淂一意奉行不致往复查议失误事机＜锍-釒＞下兵部覆议言守仁之＜锍-釒＞是或一见以臣等观之窃恐目前之效片檄可收事后之机他时难料且中途询访未经会议亦非的然处置之方臣等因发其语意所当审处者有五田州既改土为流因其叛乱而尽易之朝令夕改无以示信须查炤别府州事例土流兼置而后可一也岑猛父子职级因罪降革不当仍复府制宜降五品衙门择人分管庶法纪不致陵夷二也卢王二酋有名首恶不应独使幸免若果能向顺执献同恶投赴军门乃可待以不死听候安置三也思恩府弘治末年建置安定已久非田州比似未可一概改易倘虑流官增编里甲妄肆科罚岂无法制可禁防乎四也本部题准事例生擒岑猛并斩首来献者赏银有差仍分给罪人财产量授地方官职今银两虽尝赏给而财产未见议拨无以激劝有功必照依功力轻重分割地产给赏一以杀雄据之势一以励忠勇之心散利辑众亦兵家所急五也宜令守仁会同总领太监张赐总兵官李旻新旧巡按纪功御史据理审时详情度势不急近功再加远图应抚应剿或剿抚并行不宜偏执应土应流与土流兼设尤在淂人并将臣等所陈五事酌量采行务使德威相济信义俱兼庶边务有益国体无损  上从部议以守仁才略素优论奏必有所见但未经询谋佥同恐非定论令与镇巡等官熟计以闻其应施行者亦许以便宜从事
　　○丁酉虏犯山西自乾沟墩入号十万围游击邵定军巡抚都御史常道以闻  上既命行宣大延绥整兵应援兵部言虏贼自春出套东行沿边住牧窥伺日久而各官罔思警戒邵定妄动被围总兵赵廉防御失宜大同镇巡诸臣闻警观望不相应援俱宜究治宜先令山西大同镇巡官戴罪严督将领加谨防御相机截杀保定都御史王应鹏副总兵陈谨防守三关延绥都御史张缙发兵听候策应大同宣府都御史各将本镇兵马分布防御应援巡按御史查勘邵定损折兵马有无多寡之实与诸臣失事轻重具奏  上从部议仍命给事中一员同彼处巡按御史查勘达贼何处入境各该将官曾否接战其被围游兵曾否角□羊退即今虏向何处声势轻重缓急具奏以闻
　　○戊戌大学士杨一清等言近者云南土夷安铨等构乱仰廑  圣怀兼设总制督储大臣且责镇巡失驭命御史纪功集四镇之兵以剿一隅之寇  庙谟宸筭已无遗策顾兵凶战危事变难测扑之不早则有兵连祸结之忧窃以云南荒服前代不入版籍我  太祖高皇帝始命西平侯沐英克服之又以诸夷杂处易动难驯故因其酋长有功者设立为土官各令统其所部夷人子孙世袭而命西平侯子孙今袭黔国公者世镇其地以控制之如身之使臂臂之使指凡所调遣莫敢不服盗贼生发责在土官遣一介之使临之即时奏功此以夷制夷之法汉兵不过壮声势以固根本焉耳数十年来土官病故子孙应承袭者官司不肯保结上官往复驳勘有二三十年不淂袭职者止令土舍管事下人不畏强陵众暴无所不为黔国公虽有总兵之名不淂自专凡事必与太监抚按三司会议然后淂行积之既久土官以上官为不足凭恃亦复慢令玩法无所忌弹待其罪大恶极然后动兵征剿以致军民日困地方日坏谁之过欤臣等切思云南各处土官夷兵人马众多丽江景东之外如沅江邓川北胜姚安鹤庆宁州罗次亦佐蒙化姚川之类俱有官兵若肯听调用命殄灭二贼不难不烦他省兵力但中间多系不淂承袭之人亦有缘事见在提问之数者怀怨畏罪难保必无倘闻大兵压境致生疑惧阴助党逆恐二患未平又生他患故今日急务宜先收土官之心阴破从逆之党提督大臣二三月方到云南调取各镇兵马必数月方能聚集使其疑心不释贼党益坚我势自弱宜先差在京官强干有精力谙晓夷情者请敕一道并赍执  圣旨榜文令其星驰前去限其四十日到彼令镇巡官差能言知事者分投传谕各谕土官人等宣示朝廷恩威晓以二贼自作凶孽法不可赦尔等土人皆世受国恩享有土地人民宜殚忠摅诚天兵到日各出兵马协心讨贼一体先行厚赏有应承袭而不淂起送者有功听提督官具奏就彼袭职免令赴京有罪未结者除谋逆外悉从赦宥若大军未到之先有能剿杀二项逆贼加倍赏劳其擒拏首恶者赏银千两于本职级外加升二级其余官军人等擒斩首恶并余贼功次依兵部所拟升赏条格施行二贼部下有能自相角□羊散或赴官投首者悉宥其罪若将二贼擒献照常人例给赏如此行之贤于用数万兵矣夫兵固有先声后实者若无动调大兵之声以先之则此策行之无益今大臣既遣大兵既调先夺其气后慑其心用力少而成功多矣其差去官员仍留在彼与巡按御史协同纪功仍请敕镇守太监杜唐总兵官沐绍勋责其既往之失勉立将来之功并抚按官申严号令将调到土汉兵马分布防御相机抚剿不可倚称提督大臣将至迁延推诿其合行事宜谨条列上请乞敕兵部查议奏覆并行差去大臣遵照施行一夷民虽悍最重者信近年官司处之往往失信有事则招之使来事毕则绳之以法土人所以自生疑沮不为我用也宜待贼平之时差去大臣仍留一员与镇巡三司等官将该袭土官土舍催勘应袭之人具结呈缴吏部炤例袭职任事不必展转驳勘一省城仓廪所积岁入不足岁用加以动调客兵将何支给附近迤西州县贼亦经行军民逃避无粮可买其迤东州县未经残毁可以籴买者宜令督饷大臣委官分投买运仍设官领兵巡逻道路护送车脚其价比之时估量增数分使积谷者有利籴运者无虞然险阻艰难之秋官买终难收效宜炤尚书王骥征南事例榜示各都司卫所官有纳粮百石者升一级袭一辈多者递加升级许袭至三辈而止定拟规格仍给劄付千余道交付督储大臣收掌填给送部铨授此外如承差吏农散官等例亦令查炤举行一近访淂云南都司止有都指挥一员宜令镇巡官访举都指挥数员择其尤者以备军政奏请铨注一云南附近州县多被残害迤西人民皆逃入省城弃其室庐即今城廓丘墟传闻夷方益长其轻侮桀骜之气宜量发官兵居守令各民复业仍验其被伤轻重量为周济一省城迤东如沾益州土官安慰一族贵州镇雄四川东川等府地方要害且与安铨连姻今安慰已死未袭提督官至曲靖即宜召其酋长量加赏劳令所司早为保勘袭替使可统摄土人仍戒谕不许通贼指引自取罪责曲靖宜宿重兵断贼奔路一贵州威清等处兵备所统辖皆三省蛮夷出没之地宜行吏部推用老成慎重精力强干者为之庶接境地方有所倚赖＜锍-釒＞入  上深以其言为然俱如所拟令提督大臣与镇巡等官计处行之
　　○己亥刑部以御史周相狱上议罚赎还职有旨降远方用寻降广东韶州府经历
　　○改礼部右侍郎徐缙为吏部右侍郎经筵日讲如故改礼部左侍郎李时为户部侍左郎升大理寺卿刘麟为刑部左侍郎
　　○庚子改工部都水司主事胡明善为贵州道御史选授推官朱孔阳知县朱廷立李宗枢傅凤翱敖越行人傅鹗杨东为试御史国子监助教吕景蒙行人乔英朱绶知县佘勉学方日乾为南京试御史
　　○提督南赣右副都御史汪鋐奏是年元日甘露降于福建长泰龙溪等县  上曰览奏以甘露承瑞为朕仁孝感格之徵夫岂敢当朕非好祥瑞然  天意所至人不敢违朕惟奉  天求庇民物以答灵贶所进甘露敬当荐之  祖庙其赐鋐白金文币奏内诸生父老行有司给赏已礼部＜锍-釒＞请照河清事例致祭  天地  上谕大学士杨一清等曰朕思谢告一事原非旧章亦非经制乃朕妄为以其情无不可缘其礼而无害虽然以致人言矣幸  上天垂怜鉴朕眇诚今次不可不加详处文献通考记前代有一年五祀者为太烦不可不慎而今之举行非祀仪比亦恐斋戒频烦群臣怠惰以朕意论之若彼尝告谢而今次不行是为始敬终慢也若继之为事例又恐渎也不知何处为可一清等对当如部请乃许之
　　明世宗肃皇帝实录卷之八十六
明世宗肃皇帝实录卷之八十七
　　嘉靖七年四月壬寅朔时享  太庙  世庙
　　○乙巳山西巡抚都御史常道以虏众压境请暂设总制大臣经略兵部覆言宣大三关地方接壤势可应援非西三边绵亘千里之比顷偏关失事实由镇巡等官平时疏于防御临时失于应援今不鉴往备来遽请添官恐非事体且兵必赏罚明然后军政举顷各镇偾事之徒多获幸免而被害官军反坐其咎功罪不明人心懈弛即有总制将安为哉今宜令差去给事中按先年宣府二次失事将官之罪及今次草垛山堡后先误事者严核以闻黜罚无贷庶几赏罚明彰边务可饬  上从部议
　　○南京吏部右侍郎李廷相以病乞回籍调理许之
○丙午升广东佥事方豪为福建按察司副使
○戊申大学士杨一清等奏谢赐甘露  上曰分给卿等甘露非朕恃祥自矜第  上天所锡守臣来进朕不敢私先以荐于  祖考余者欲遍赐群臣不能特以一二赐卿望卿等交修朕躬赞予至治庶或可承  天眷耳览所陈谢称颂惟惭
　　○命都督桂勇充总兵官会河间保定总兵官鲁纲等督兵剿捕京东流贼朱锐杨恭等各地方失事官俱令戴罪立功待事宁奏处
　　○福建福宁州矿贼林俊等伏诛分巡建宁兵备佥事伍希周署福宁州事知州张儒卿及福宁卫指挥金汉等俱以失事下巡按御史逮问
　　○升贵州按察司副使王浚为本司按察使以湖广岳州府知府韩正英代浚
　　○庚戌  上敕谕文武群臣朕以藩服仰承  天命遵我  皇兄遗诏入奉  祖宗丕绪自即位以来冲幼寡昧无所闻知近或心志稍开夙夜恐惕靡敢逸肆而政治未孚比年灾异屡见近日之间大风吹沙尘霾蔽天各处地方或旱涝连闻或地震同日密迩京师盗贼群集南北边境蛮夷猾夏残害民命妨民衣食凡斯咎尤本皆朕致欲求弭除之方惟恐不能自知且君臣共理者皆天事也咎本虽在朕躬尔诸司庶职文武群工或任大职或司一事均为有责而睹此灾害之来盖尝思省不乎朕过之自知者不敢自恕未能自知者有言职者尝直言以闻尔等亦宜加省思悔职业之当修而未修者修之政事当行而未行者行之分择庶职必量材而任之使有禆于国而益于民钱榖财帛须撙节以用之勿横取于民而费出无经礼乐务明而三礼重典尤宜谨之军国事大而六军艰困必思恤之刑狱必得其平修缮必以其度言责之官其任甚重风宪之吏其职尤严勿外饰虚名而内罔其实抚巡之任不可频更守令之官须加询访勿狥于人情而滋弊端尔等宜体悉朕心各自省察关涉重大者会议奏闻以凭区处其琐细常事径自改行勿或惜吝庶利可兴而民咸怀害可革而民无怨上回  帝鉴永祈庇佑于  宗社而于朕与尔等亦免多戾矣尔等其钦哉仍命南京官一体修省
　　○升詹事府詹事兼翰林院学士霍韬为礼部右侍郎仍兼学士经筵纂修如故南京国子监祭酒湛若水为南京吏部右侍郎都察院右佥都御史熊浃为大理寺卿
　　○琉球国中山王世子尚清遣陪臣正议大夫郑绳等进贡请封赐宴赉如例
　　○初大学士张璁建议各省乡试俱用科官部属主考每省二员  上既允行至是礼部以各省考官请乃分命工科给事中陆粲兵部郎中华钥于浙江兵部郎中卢襄刑部主事屠应埈于江西兵部员外郎陆铨刑部主事江以达于福建户部郎中郭日休礼部主事吴龙于湖广吏部主事萧璆刑部主事袁袠于河南礼科给事中刘世扬刑部主事陈箎于山东礼部郎中丘其仁国子监博士王庭于山西户部主事王嘉宾行人李仁于狭西户部主事邝汴大理寺左寺副王鸿渐于四川吏部主事王激大理寺评事余棐于广东刑部郎中祁敕户部主事林云同于广西兵科给事中□大节户部主事陈良策于云南各主考乡试诏给驿以行
　　○辛亥升江西道监察御史景仲光为广东按察司佥事
　　○选保定真定诸卫所官军一千五百员名命署都指挥佥事范锦等统之往山西三关听调
　　○癸丑荫工部右侍郎章拯子蔼为国子生以三年考满故也
○甲寅詹事霍韬言臣先辞免日讲欲以余力撰述古今治乱以为  圣学之助今甫阅八月修辑未备仍乞辞免新命庶得专力以成初志因荐举前修撰康海检讨王九思副使李梦阳魏校知州颜木及侍郎何瑭自代不允
　　○兵部覆贵州巡抚袁宗儒所条三事一议处舍余以济军数谓贵州原额军士逃亡者多宜将各卫所舍余不拘疏远傍枝但愿从军者审果精壮即收伍食粮以备操练一抽余丁以益军伍谓军士生息日蕃投苗助乱往往有之宜将诸卫所见在正军户内余丁尽籍报抽选充实营伍一查理老疾官军谓诸卫所官多年壮而托疾告退军亦避徭而托故替役宜并查核复其职役三事俱切于御寇诏如议行宗儒又言镇雄府逋贼普奴等纠合乌撒母响陆肇水西诸夷民攻劫毕节并索镇雄府土官印为乱请行四川镇巡等官议处得旨令提督尚书伍文定会兵剿之文定既奉命征南因上疏言臣与梁材仰仗  天威以顺讨逆势当必克但国体所关不可算有遗策思昔麓川之役命将四五人调兵四五万始克平定今宜下廷议选择挂印武臣统领畿辅诸处劲卒星驰而前与臣共事仍悯云贵川广见有用兵及采木之役民疲财匮量颁内帑以助饷给  上曰文定等所奏亦欲以全取胜但已有敕旨谕沐绍勋推诚处置今宜兼程前往会在所镇巡官协力抚剿不可自生疑怯有辜重托应行事宜与梁材熟计以闻
　　○以甘露降遣武定侯郭勋诣  郊坛告谢  天地  上仍躬谢于廷陛群臣请贺  上谕辅臣曰卿等以  上天垂降宝露为朕所致览奏而中惭且惧焉况今灾变屡作民不聊生卿等请贺虽出忠诚第朕心弗安也卿等可钦承止贺以称朕祗谨  天戒之意辅臣乃以  上意传示礼部遂止不贺
　　○丁巳总督河道右都御史盛应期言治河丁夫七万计工六月约费米十余万石乞假留山东河南二省起运粮米四五万石就近给工诏如所请或米已起兑许于临清仓内支用即以修河银角□羊还太仓
　　○戊午初狭西□人白仓等奏乞处还巡抚科罚银两有旨以该镇民粮给补而仓等觊复盐引奏乞不止户部覆言奸□乐从科罚希冀盐引既奉旨处给民粮仍奏讨不已轻视宪章此皆在京奸徒顶名代奏法当严治乞下缉捕仍止民粮勿与以正国法  上从之
○提督团营兵部尚书兼左都御史李承勋等言团营军士有汰无补额数日亏宜依弘治十三年例毋论终身永远有丁愿替者听务足十二万之数兵部覆言近团营军额选补验送已有七万七千有余加以外卫班操共可得十一万倘能日加训练遇警调发自足应用不必议补且先年抽选军士例止一身一以杜诈冒夤缘一以慎版籍造报今欲概令接补诚恐上下扶同展转冒替名在实亡其弊益甚无已宜从弘治十三年以后选充军人例止终身者验其考弱愿替听以精壮亲丁顶补永远者或在逃事故限两月内许本身及户丁自首验明保收有寄捏假附者首发治罪其正身逃者行各清军官严限角□羊补诏从部议
　　○己未升工科左给事中卫道兵科都给事中礼科右给事中蔡经户科右给事中王汝梅俱左给事中经吏科汝梅户科户科给事中陈皇谟兵科给事中黎良俱右给事中皋谟刑科良工科
　　○庚申升左春坊左庶子兼翰林院侍讲张邦奇为南京国子监祭酒
　　○詹事霍韬复言臣赋性迂愚与人论事偏执己见一旦列职九卿参谋大政意广才疏恐招尤悔且臣昔任主事尝进三劄在家辞职复进两＜锍-釒＞任职及今所进＜锍-釒＞又屡矣曾无一言见之实用则臣之才识未谙时宜可知以未堪适用之才遽当大受谋议诖误所系岂小臣见迩来百官章奏甫经  圣览即付外廷施行有司恶其属已随即废格谋议虽多成功实少臣谨以前后所陈关涉政体者重录上进倘蒙赐览有可施行敕下所司详议举行臣仍备摭  祖宗成宪迩年积弊次第条上一一见之施行则  陛下虽止官臣以此足矣固不必列之卿佐然后为优也如言无可取则才无可用窃此清秩犹为过望敢再叨唆陟乎乞更容臣辞族臣修书完日就职  上以韬志欲撰述以禆治道暂允其辞待书完升用所录前后＜锍-釒＞留览仍令所司检其原奏有可行未行者议拟奏闻
　　○升翰林院修撰张衍庆为狭西右参政
　　○六科给事中蔡经等应诏陈言八事一崇宽大以宏治体谓曩者政事废弛积弊滋深  陛下奋然振剔一举而新之不遗余力自今宜施为以序开阖有时又必明示群工和衷协谋相师相让以存忠厚之风则元气日固而庶事惟康一审听断以定国是谓事变无穷理无定在宜以大舜为法凡有事必谋有谋必审众言佥是然后断而行之庶理协于中而事当其可一广容纳以来忠益谓迩者论事诸臣言或乖僻意实无它偶蒙  圣明未察多致谴斥乞谅其心而矜其过曲赐包容量加叙用则人人思奋而谠言日闻一处财用以纾重困谓湖广川贵财力困于采木加以云南用兵民力益竭乞令诸钞关岁收钱钞并天下户口食盐量改折银转输接济一停织造以恤民穷谓往者遣内臣四出织造时以  两宫之奉御用之需不可缺也今阅时既久完进已多乞念苏杭诸处水旱狭西诸处军旅取回遣官暂止督造一查虚粮以省赔贝□皮谓今诸府州县类有崩荒田地及减则取售之粮虚悬则籍岁派各里代为赔偿乞行府州县严加查核按产稽粮量为均处一急功赏以激人心谓迩来各边勘功迁延岁月赏格不行而阵亡被抑此人心懈弛而边鄙益坏也请自今凡查勘边功限五月内覆奏升赏恤录勿俾后时一严时估以节浮费谓工部买办物料每执先年定价狥之则太重减之则不足出纳弗均公私俱病宜照光禄寺会估例务合时宜则事易集而浮费可省  上以所奏多切时弊自择其崇宽大审听断二事余下所司详议以闻
　　○壬戌升大理寺左少卿陈璋为本寺卿都察院右佥都御史熊浃为右副都御史协管院事
　　○巡按四川御史戴金上言大辟之刑必于霜降之后所以象肃杀之威无逆时令也迩者或以南北直隶遣官之晚或以各省御史交代之迟或以部院决单赍送之误往往延至冬至之后立春之前方才举行非所以顺时令而慎刑狱也乞敕下法司起自今年凡各省决单酌其地方远近预为发行期在七月中至彼两京应差主事北直隶以六月南直隶以三月庶用刑如期而四时之气无逆诏从之
　　○癸亥四川巡抚右副都御史丁沂以病乞回籍调理许之
　　○甲子命安远侯柳文掌南京前军都督府事
　　○兵部覆山西镇巡官所上草垛山堡亡失人马数因言游击邵定之死实以兵寡无援总兵赵廉退缩不救乃反归咎于定谓其贪功致败今虽奉旨勘核而廉尚在任恐其弥缝隐匿有妨案验得旨令赵廉革任回卫听勘邵定追贼阵亡与祭一坛仍准袭升署职一级
　　○乙丑命署都指挥佥事潘浩果勇营永康侯徐源五军营中军泰宁侯陈儒五军营大营俱坐营署都指挥佥事赵承序三千营坐司各管操
</div>
    <div class="pagination">
<a href="明实录世宗实录_page53.html">上一页</a><span>...</span><a href="明实录世宗实录_page49.html">49</a><a href="明实录世宗实录_page50.html">50</a><a href="明实录世宗实录_page51.html">51</a><a href="明实录世宗实录_page52.html">52</a><a href="明实录世宗实录_page53.html">53</a><span class="current-page">54</span><a href="明实录世宗实录_page55.html">55</a><a href="明实录世宗实录_page56.html">56</a><a href="明实录世宗实录_page57.html">57</a><a href="明实录世宗实录_page58.html">58</a><a href="明实录世宗实录_page59.html">59</a><span>...</span><a href="明实录世宗实录_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
