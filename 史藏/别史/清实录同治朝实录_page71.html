<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 71 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 71 页/共 505 页
  </h1>
  <div class="content">
   ○以江苏奉贤游勇滋事。革参将刘铭传职。仍留营。予被戕知县杨溥祭葬世职。　　

○予江苏北新泾伤亡同知韩正国祭葬世职加等。附祀本籍昭忠祠。　　

○予江南因公淹殁守备黄俊升等祭葬恤荫。　　

○予浙江殉父幼童福建道员赵景贤子深彦旌恤加等。　　

○戊戌。谕内阁、多隆阿奏、官军剿灭亳颍西窜捻匪。现派马队摉捕遗孽一摺。亳颍捻逆各匪。纠合五六万人。由豫西永甯陕州等处并力西趋。多隆阿督率所部。力解商南城围。复严饬总兵陶茂林等扼守武关。该将军亲率总兵王万年等进剿。连日斩获甚众。本月初四日。官军在捉马沟扎营。是夕贼众暗伏山腰。分股围扑营盘。多隆阿豫令副都统穆图善由商南带队赴援。偪近伏贼。遂排队而入。枪炮火箭齐施。逆众大乱。昬夜中自相践蹋。该逆仍复拌死抗拒。自捉马沟起。至武关止绵互五十余里。初五日多隆阿分饬各军前进。复亲督总兵佘福象等居中策应。匪首姜台淩、王怀义等、率众迎战不退。多隆阿、穆图善、各率亲兵。从山旁绕出贼背。抢上山梁。刀矛枪炮齐施。毙贼万计。生捦五百余名。败贼势如山倒。官军占住高冈初六日。乘胜出击。陶茂林等率领各营由武关出迎。合兵前后夹击。杀贼更夥。马步残贼。已不及万。乘夜翻山而走。初七日。官军追至三角池。直抵西平。将贼截住。纵横迎杀。伏尸四十余里。血流成渠。西窜捻逆。歼除殆尽。剿办甚为得手。多隆阿调度有方。旬日闲即将巨寇剿除。殊堪嘉尚。著加恩赏给黄马褂一件。大卷江?袍料二件。大荷包一对。小荷包二个。白玉四喜搬指一个。白玉柄小刀一把。交多隆阿祗领。以示优异。　　

○又谕、李鸿章、副将克复慈溪。中枪伤亡。恳请建祠优恤一摺。副将华尔以美国部落。具禀愿隶中国版图。在上海随同官军。进攻嘉定太仓。克复松江府城。复能破贼于迎禧浜天马山等处。并会同外国兵弁。攻毁高桥等处贼垒。朝廷嘉其战功屡著。叠沛恩施。以副将擢用。兹据李鸿章奏、浙江逆匪攻陷慈溪。华尔闻信即管带常胜军进剿。指挥兵勇登城。贼从城上放枪。适中华尔胸脘。子从背出。登时晕倒。当经所带常胜军。将慈溪县城克复。华尔回甯波后。于次日殒命等语。览奏实深嘉悯。洵属义勇性成。无忝戎行。现经李鸿章已饬吴煦等妥为殓葬。并著于甯波松江两府建立专祠。仍交部从优议恤。以慰忠魂而示优异。　　

○谕议政王军机大臣等、前因恭亲王等面呈崇厚信函。内称华尔受伤殒命等情。当经谕知薛焕、李鸿章、左宗棠、妥筹核办。常胜军素、称得力。第前据薛焕等奏称募足三千名。何以此次留驻松江者。有四千五百余名。是此军为数不少。白齐文能否胜任。将来能否就我范围。不可不豫行筹及。恐稍涉迁就。日后转成尾大不掉之势。徒糜饷项。不如交中国大员管带。易为驾驭。或一时无此胜任之员仍须暂交白齐文接统。著薛焕、李鸿章、悉心察度。毋贻后患。至英国提督欲派兵头接管尤恐窒碍。著薛焕、李鸿章、饬令吴煦设法阻止。如其再三恳请。亦必如华尔之归中国版图。受我节制。方可允行。法国武官接带常胜军一事。其议已寝。其所练甯波兵勇。须与该国武官议明。令其暂时管带。听中国调遣。所有筹防事宜。准其会同商办。仍须听地方官主持。均著薛焕、李鸿章、遵照体察。相机筹办。甯波为沿海要郡。慈溪虽复。而兵力甚单该郡防。守情形。仍形吃紧。左宗棠务当随时妥筹。李鸿章亦当不分畛域。力筹兼顾。本日据左宗棠奏称、逆贼死守金华诸城。以阻官军进攻之路。该抚战船尚未造齐。未能制贼死命。该逆被金陵洪逆召援。因官军苦与相持。未能猝脱。并称李逆挑其悍党。屯踞兰溪属之油埠等处。近与广东贼不睦。令其分踞严郡。又嗾新到之贼分踞寿昌。似阻我师进攻金华。而觅路窜皖南以赴金陵。已密致曾国藩豫防徽甯。并饬王文瑞等严扼遂安。飞催蒋益澧星驰赴浙各等语。所筹甚中窾要。李逆图赴金陵。久有此计。徽甯为金陵上游。若复被贼窜入。则非独金陵大营掣动。即安庆亦复戒严。谅曾国藩早已筹画。严饬守将妥密防堵。蒋益澧前队。计抵广信。而该藩司何以如此迟滞。著即飞劄催调。克期赴浙。傥再不能以速补迟。即行从严参处。以肃军律。左宗棠营内。近为疾疫所苦。病弱物故者多。览奏实深驰系。该将士征役劳苦。至于如此。甚为悯恻。著即妥为拊循。毋令失所。鲍超营内。并金陵徽防各营。近来疫气已否平安。轸念实深。甯国关系紧要。鲍超务当妥为防范。著曾国藩迅速传知。其广德州情形。现在若何。并著查明具奏。以慰廑念。将此由六百里各谕令知之。　　

○又谕、多隆阿奏。官军剿灭亳颍捻匪。现派马队摉捕遗孽一摺。捻匪纠党五六万人西窜。希图入陕句结回匪。经多隆阿督饬各军剿除殆尽。以少胜多。可云奇捷。惟逆首姜台淩、王怀义、周老明、韩老万、张小明、孙老危等、是否均已歼毙。抑或改装潜逃。仍著该将军严密查明。务期净绝根株。毋令余烬复然。致贻后患。多隆阿现拟移军豫楚之交。将粤逆陈得才大股乘机痛洗。具见奋勉图功。不遗余力。惟回匪蔓延陕省。势甚狓猖胜保、雷正绾所部。兵力尚不甚厚。恐难廓清陕境。多隆阿素顾大局。能否分兵入关助剿。抑或俟翦灭陈得才后。再行遵照前旨。统率各军。驰赴渭河以南剿办。该将军久历戎行。必能权衡缓急。妥为办理。多隆阿自庐郡拔营以来。力疾督师。忠荩可嘉。现在病尚未痊。务当妥为调摄。以慰廑念。既据奏称穆图善在营。一切藉资襄助。即著该副都统暂缓赴任。以期得力。将此由五百里谕令知之。　　

○又谕、此次亳颍捻匪并力西趋。经多隆阿督兵迎剿。出奇制胜。竟将数万拒捻。一鼓荡平。不特豫楚边境可安。即胜保一军。亦无腹背受敌之患。实为近日北省军务一大转机。现在多隆阿即拟驰赴楚豫之交。剿办陈得才大股。以期迅速蒇事。胜保督办陕西军务。责无旁贷。此时既无后顾之忧。即著懔遵前旨。迅速出省。督率各军实力剿洗回匪。务使关中重地。速就绥谧。并须兼顾同朝一带。力杜其窜扰晋疆之路。毋得安坐省城。致干咎戾。多隆阿另片奏、武关为东南第一要隘。青山营守备马斌带兵三百人扎于关北山顶民寨为避贼计。商州营守备李云带八百人扎于关外。贼离武关尚十数里。而李云一军。已弃械西逃。经总兵陶茂林再三苦留。不顾而去多隆阿初抵商南时。闻百姓佥称春闲贼至。副将阎丕敏畏贼扑城。潜以铅子火药送贼等情。尚未深信今观李云情形始信百姓所称。洵非虚假等语。马斌舍关登寨。其心巳不可问。而李云统带多人。闻警先逃。恇怯无能实属可恶。马斌、李云、均著即行革职。交胜保、雷正绾、密速查拏。审明弃险不守情形。据实具奏。并一面按照军法。从严惩办。至阎丕敏以武职大员。不能力守要隘。纵贼入险。复敢以铅子火药媚贼求生。丧心昧良。至于此极。前据瑛棨绘图呈览。阎丕敏营盘。系扎西安城外东关。该处两次为回匪攻扑。胜保等奏报。从未提及该员接仗情形。是阎丕敏怯懦偾事。更难望其愧奋。实为法所难宥。不可一日姑容。著胜保、雷正绾、即将阎丕敏提至军前。传旨即行正法。以肃军令。将此由六百里谕令知之。　　

○又谕、武关夙称天险。该将弁等辄敢弃险不守。实属可恶。已有旨将马斌李云革职。交胜保、雷正绾、严拏审拟。按照军法惩办。其阎丕敏一员。情罪尤重。已命胜保等传旨正法。惟阎丕敏前经瑛棨奏保。称为将材。其人谄媚取巧。已可概见。此次难保不营求苟免。傥胜保等敢徇情请托。思为阎丕敏乞恩。并不将李云严拏务获。又或于审明后力为开脱。均著爱仁、王茂荫、查明据实参奏将此由五百里密谕知之。　　

○又谕、毛鸿宾奏遵筹剿办情形一摺。黔省军务方殷。江忠义赴黔时。著即取道思州前进。会同陈昌运等先将姜映芳一股迅速歼除。以期节节埽荡。赵福元全军。即可抽调赴粤。将楚粤黔三省交界伏莽翦除。廓清边圉。再行相机进取莲塘踞匪。伏匿不出。阳朔之贼。又复并入。仍著饬令易元泰等会同粤西各军。堵剿兼施。速行攻破。毋令纷窜。至长沙等属各路土匪潜伏尚多。傥因分兵四出。乘虚窃发。亦不可不豫为之防。即著督饬赵焕联等统带各军。随时捕拏。净绝根株。毋贻后患。将此由五百里谕令知之。　　

○又谕、左宗棠奏、访闻已革甯绍台道张景渠重赀寄顿。有籍隶广东之浙江候补通判郑寿南、于上年雇坐火轮船。同张景渠家人载银数十万两。运赴广东香港地方。并闻其银亦非张景渠一人所有。请查传郑寿南严讯确情等语。张景渠既有家人同船护送。则香港地方。必有该革员寄顿无疑。惟香港地方。现隶英国。该革员若寄顿赀财。必与英国商人暗地句通。若非派委妥员善为办理。必至别生事端。著晏端书、劳崇光、密传郑寿南到案。研讯确情。即派委妥员。设法详慎查办。不可稍有不实不尽。亦不致英国人另生枝节。方为妥善。原片著钞给阅看。再罗惇衍片奏、已革广东游击章昇曜即章顺、与降贼陶八、陶二、同恶相济。陶八陶二均经正法。该革员罪同一律。请一并正法等语。章昇曜即章顺。倚势横行。无恶不作。岂容幸逃法网。著晏端书将该革员严行讯明。即交劳崇光就地正法。以快人心。原片并著钞给阅看。将此由五百里各谕令知之。　　

○调正黄旗汉军副都统皂保为正红旗满洲副都统。正红旗蒙古副都统明庆为正黄旗汉军副都统。以工部左侍郎崇纶兼正红旗蒙古副都统。仍兼署镶黄旗满洲副都统。　　

○以浙江开化等处剿贼出力。赏总兵官崔大光父母封典。丁长胜巴图鲁名号。游击张维美等花翎。教谕王楚金等蓝翎。余升叙有差。予阵亡守备沈成章、千总周春龙、把总朱能弼等、祭葬世职加等。　　

○以河南武关等处剿灭西窜捻匪。赏参将张洪元、傅开德、巴图鲁名号。副都统穆图善等加衔升叙有差。　　

○己亥。谕内阁、兵部奏、请整顿马政。以利军需。并酌拟章程等语。军营马队。最为得力。然必须膘壮精良。方能制胜。近来马政废弛。积弊日深。以致调赴军营马匹。时多疲瘦。若不认真整顿。何以搜军实而挽颓风。著照该部所拟。责成各牧厂大臣等官妥为照料。年终将实在情形。据实具奏。如调用时或备疲不堪。将原奏大臣严加议处。监牧等官从重治罪。若一律膘肥。均准从优议叙。并由各该军营大臣。于解到时查验具奏。其军营调取马匹。著责成牧厂大臣督率监牧等官认真挑选。派委妥弁解送。并先期知照经过地方官广设棚房。宽储草料。马乾一项。准照例酌加十分之二。地方官不得任意克扣。解马官亦不准额外需索。违则从重治罪。至途中报倒。例有定数。沿途马乾。业已酌加。不得藉口例价不敷餧养。如有例外报倒者。照数追赔。数多者照例分别治罪。向来牧厂孳生。限三年一均齐。自咸丰四年。经太仆寺奏准展缓后。历年各该□□敞仅于年终咨报兵部。并未照均齐例案。分晰载明。嗣后每届年终。著将孳生数目咨报。并将历届均齐年分。由该都统依递核算。造具细册报部。以杜弊混。其京外各营。各直省驿站。额设马匹。支应操差。及接递公文。均关紧要。并著各该管大臣确切查核。年终具奏。如查有缺额及疲乏等弊。即著从严参办。经此次训饬之后。各该管大臣等务当力求整顿。俾马政日有起色。以利军需。不得视为具文。致干重咎。　　

○以大理寺卿全庆为内阁学士兼礼部侍郎衔。　　

○以内阁侍读学士恩承为太常寺卿。　　

○以前署贵州巡抚江忠义署贵州提督。　　

○命军机大臣都察院左都御史李棠阶在紫禁城骑马。　　

○庚子。谕内阁、户部奏、来□山戊不□各省新漕。请饬各督抚徵兑本色一摺。各省漕粮。本系天庾正供。迩来纷纷奏请折色缓徵。因而劝捐采买。浮费徒滋。米粮缺乏。自应筹办正漕。以实仓储。江苏虽系被兵省分。松太两属。尚有完善地方。即里下河一带。亦系产米之区。著李鸿章督饬地方官。将本届应徵漕粮。照常徵收兑运。并著吴棠督饬江安道所属里下河一带。将本年新漕。徵收本色。一并运赴上海。搭运赴津。其河南山东本届新漕。均著全运本色。按限抵通。当此仓储匮乏。各该督抚务当激发天良。将应运正漕。连筹接济。毋得以军需紧急。未遑兼顾等语。藉词延宕。　　

○又谕、户部奏、请饬粤东续筹米价银两。以备仓储等语。前因京仓需米孔殷。经该部议令广东省采办洋米。嗣据该省以办运维艰。奏明筹解米价银四十万两。解京采买。本年江浙漕粮。颗粒未运。京仓仍形缺乏。亟应赶紧筹备。以资接济。著两广总督、广东巡抚、仿照该省上年办理章程。另行筹办米价银四十万两。分批运京。统于明年六月以前。埽数解清。以备京仓采买之用。不得藉端推诿。以重要需。　　

○又谕、前因御史卞宝第、奏参江苏兴化县知县张鹏展等贪劣各情。当经谕令吴棠逐款严查具奏。嗣经吴棠奏称、该员等供词狡展。复经降旨将候选道施燕辰等一并革职审办。兹据奏称、已革兴化县知县张鹏展、于咸丰入年正月闲。派令革生赵仪、与附贡生徐彦湘等承充董事。劝办捐输。赵仪等收捐。仅给收条。并不榜示。遇捐户稍涉推诿。每多仗董勒捐。或因捐缴未齐。辄禀张鹏展差押勒交。张鹏展未能随时查禁。以致捐户纷纷具控。已革安徽候补直隶州知州包良训、向在扬州军营当差。并未随张鹏展在任办事。已革候道施燕辰、寓居邵伯镇。伊族侄已革甘泉县知县施培孔因催徵赴镇。时往看视。尚无任令盘踞公署。包揽词讼各情等语。此案已革江苏兴经县知县张鹏展、虽讯无信任官亲句串撞骗实据。惟于革生赵仪勒捐扰累。并不随时查禁。且年力就衰。难期振作。张鹏展著开复革职处分。以原品休致。已革安徽候补直隶州知州包良训、讯未在伊戚张鹏展任所办事。著准其开复原官。已革署甘泉县知县施培孔、讯无任令施燕辰盘踞包揽情事。惟因催徵赴所辖地面。辄与往来。实属不知远嫌。施培孔著开复革职处分。以主簿巡检降补。已革候选道施燕辰被参各款。虽讯无实迹。惟该员屡经被劾。从前官声平常。已可概见。不足胜监司表率之任。施燕辰著开复革职处分。以同知通判降补。　　

○谕议政王军机大臣等、恭亲王等奏、筹议法国派兵防守甯波海口。钞录法国照会呈览。并兵力不敷。权宜办理各缘由等摺片。法国因美国华尔。隶归中国。屡立战功。叠荷褒奖。以为荣耀。现值甯波海口吃紧。愿将伊国副将勒伯勒东、权受中国职任。带兵防剿。是其愿为中国出力。以敦和好之忱。尚无虚假。且据该国照会内。有甯波绅士。公呈甯波道。移知上海道。转请法国即派勒伯勒东前赴甯郡。筹办防守等情。当此兵勇缺乏之时。自应俯顺舆情。以资守御。惟用外国之兵剿贼。必须听受中国节制。其所保守地方。仍应中国主持。现由总理各国事务衙门与之定议。该国情愿以勒伯勒东、权受中国职任。听浙江巡抚及甯波道节制。著薛焕、李鸿章、左宗棠、将该副将在甯波所练中国兵丁一千五百名。应给饷项。即行支放。并据恭亲王等奏称、以该副将既归该省大员节制。即应由该大臣巡抚给付劄凭。以一事权。即著薛焕、李鸿章、左宗棠等、悉心妥筹。或由李鸿章。或由左宗棠。发给勒伯勒东劄付。既须事权归一。又须力能控制。方免纷歧迟误。该副将既受中国职任之后。即应一视同仁。遇事持平办理。一切按照中国法制。不得稍存偏倚。亦不得稍有宽纵。以肃军律。史致谔甫到甯郡。未知于该处情形及驾驭事宜。能否深悉。薛焕等务即督饬该道。于该副将所领之军。及甯郡兵勇赏功罚罪。以及禀报战守各情。务令秉公核实。其支放钱粮。尤不得有扣减浮冒等弊。致为外国人所轻视。至筹防一节。先经法国公使。欲统归勒伯勒东办理。复经总理各国事务衙门与之再三讲论。始愿归甯波道督办。如该副将有所筹商。务饬该道员与之和衷共济。不得稍有龃龉。致误机宜。一俟左宗棠等克复金华。兵力足以兼顾甯波。即行察看情形。将勒伯勒东撤回法国。仍用中国官兵防守。毋庸俟浙省全行平靖。方令撤卸。原摺片著钞给阅看。再近来外省接奉廷寄。往往互相传播。此次寄谕。虽无所用其隐讳。然亦应格外慎密。自后无论何项寄谕。该大臣巡抚等均须亲自拆阅。不准假手左右之人。致有洩漏。以昭慎重将此由六百里各谕令知之。　　

○又谕、吴棠奏、分拨水陆各队。筹防里下河等处。并河湖水涨酌放车逻坝。以资宣洩各片。里下河完善之区。久为发逆垂涎。刻下江防至关紧要。吴棠现于成子河驻防水师内。抽拨炮船二十八只。饬参将杨德荣等管带。前赴通海。惟江面港＜?氵义＞纷歧。务当饬令该参将等会同都兴阿所派吴全美师船。上下梭巡。联络策应。以杜该逆北窜之路。毋稍疏虞。其高宝湖南。为杨营后路。该署漕督已派水陆各队。防守邳宿运河。以总兵黄国瑞所部旱队一千名。移扎高宝。专办河防。其都司黄中理所部炮船。并归统带。布署均尚周妥。仍著饬在防各员实力整顿。以资堵剿。至秋汛盛涨。高邮取下堤坝各工势将平漫。该署漕督酌放车逻坝。以资宣洩。自系不得已之举。惟里下河等处晚稻尚未登场。一经放坝。则民田低下之区。难保不被淹没。即著吴棠查明。如有被灾处所。奏明赈恤。以济民艰。其余各坝。仍当饬令委员加意抢护。不准再轻启放。将此由六百里谕令知之。　　

○又谕、前据韩超田兴恕奏称、查明马如龙未能诚心就抚。并欲阻潘铎等入滇。禀请减从前往等语。当经谕令该署督等详细斟酌不可堕其术中。兹据张亮基奏、云南抚局难信。官吏乘势为奸。并安抚何有保、驾驭林自清各摺片。徐之铭专权擅杀。久存跋扈之心。岑毓英附和徐之铭捏辞禀胁。欲令潘铎等撤去兵练赴滇。与韩超等前奏马如龙禀词。大略相同。现在滇回盘踞省城。党与日众。徐之铭复乘势蛊惑。已成固结莫解之势。该署督等若竟迟疑不进。则省回之势益固。徐之铭益得藉以逞其奸谋。潘铎等现拟先至昭通东川等处。察看民情向背。相机办理。自系为慎重起见。惟昭通东川一带汉回。较省中情形。尚稍恬静。如果加意开导。谅可相安无事。即省中良回。亦可渐释疑虑。固不可存轻进之心。亦不可存畏难之见。逐渐进步。前抵省垣。一面将汉回安抚事宜。相机妥办。一面将徐之铭等劣款严行查究。以肃纪纲。何有保拥众久踞马龙州城。张亮基自应先安其心。俟抵省后。再将戕害邓尔恒一案质审。务须究出指使及下手真正凶犯。知县许正裕等二员被杀。据林自清称系徐之铭诬陷。现在知州志斌、又有被戕之事。著潘铎等一并严查惩办。林自清人尚勇往。张亮基所请将该总兵并所部亲兵四百名。留川调遣。妥为驾驭之处。著咨商骆秉章办理。将此由六百里各谕令知之。　　

○又谕、张亮基奏、缕陈云南抚藩跋扈情形各摺片。徐之铭、岑毓英等、前此欲阻张亮基入滇。藉词如带兵练。恐致激变。又云任其大兴大革。三年若不富强。甘当军令各等语。种种狂悖叵测。殊出情理之外。徐之铭系张亮基所保。据奏不难请旨明正其罪。惟未敢发之太骤。系属实情。张亮基在滇有年。马如龙等谅能信服。著即迅速取道入滇。设法安抚。以孤徐之铭等之势。徐之铭岑毓英、罪恶贯盈。张亮基等入滇以后。如有机可乘。著一面奏闻。一面正法勿涉拘泥。勿稍宽容。其一切操纵机宜。并著骆秉章会同密商妥办。近来密寄谕旨。往往有由外闲钞传至京者。总由该督抚不能慎密所致。嗣后接奉廷寄。无论事之轻重。不准稍有漏洩。违则定将该督抚照漏洩机密例治罪不贷。骆秉章奉到此旨。恭阅后密封。专派妥靠之员。递交藩铎、张亮基遵筹。如有漏洩。惟骆秉章、潘铎、张亮基是问。将此由六百里各密谕知之。　　


大清穆宗继天开运受中居正保大定功圣智诚孝信敏恭宽毅皇帝实录卷之四十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。闰八月。辛丑。谕内阁、前因英蕴、武隆额奏、叶尔羌六品伯克迈玛特哈色木身故。请将伊次子斯底克承袭五品顶花翎世职。摺内未将该伯克有无长子声叙明晰。当经谕令查明覆奏。兹据奏称迈玛特哈色木长子呢雅孜。自幼病故。呈报时漏未叙明。请仍以伊次子斯底克承袭。并自请议处等语。迈玛特哈色木所遗五品顶花翎世职。著准其仍以该伯克之次子斯底克承袭。英蕴、武隆额、前次具奏时。未经查明声叙。殊属疏忽。著交部议处。寻议、英蕴、武隆额、均应罚俸一年。英蕴已另案革职发遣。其罚俸之处。应行注册。从之。　　

○谕议政王军机大臣等、有人奏、河南州县。以捕拏捻匪为名。平民有犯到案。或言语不逊。情形可疑。辄逞其私忿。指为通贼。立时擅杀。或因其亲族陷在贼中。即指为贼党而擅杀之。不立案据。不详上司。其端开于已革知府廖庆谋。而酷吏相率效尤。草菅人命。请饬查办等语。豫省地方。捻匪充斥如果有通贼莠民。情状确凿。自应先行正法。弭患未萌。傥或因偪胁勉从。或被人诬陷。地方官吏。辄逞其残忍酷烈之性。以遂其偪勒陷害之私。小民何辜。罹此荼毒。如所称管贻荫擅杀民人马云程等一案。一门屠戮。几无孑遗。贪暴凶残。尤骇物听。若不严行查办。何以重民命而肃纪纲。著郑元善严禁所属。除实有通贼确据。难缓须臾者。准其捦杀外。如有藉端擅杀。无论有因与否。立即严参革职。按律重办。以儆凶残。其管贻荫擅杀各情。并著郑元善彻底根究。据实严参治罪。不准稍有徇隐。原摺片均著钞给阅看。将此谕令知之。　　

○又谕、景纶等奏、盗匪乘虚肆抢。官兵剿办情形一摺。刘麻子既系著名匪首。著景纶等严饬瑞徵等涉险穷追。务将首从各匪。摉捕净尽。毋任一名漏网。吉林地方紧要。该将军等当督饬所属。认真缉拏。不得以顾此失彼为词。致贻后患。将此谕令知之。　　

○又谕、曾国藩奏遵筹暂署皖抚。仍应驻扎临淮。及查明李元度一军。出力请奖之员。应无庸议。大江南岸各军。疾疫盛行。战守均难为力。请＜??闲＞亲信大臣。前往会办各摺片。李元度一军。既在新昌奉新等处并未打仗。单开请奖各员。著毋庸议。并著曾国藩饬令李桓遵照办理。大江南岸各军。疾疫盛行。前据该大臣奏到时。即深轸念。曾国寄谕进攻金陵不必亟求速效。惟求有以自立。伤亡战士。并须加意拊循。兹据奏称近日秋气已深。而疫病未息。各军死亡相继。猛将如黄庆、伍华瀚等、先后物故。鲍超、与张运兰、杨岳斌等、均各抱病。军中甚至炊爨寥寥。览奏情形。尤深廑念。此时战守均无把握。自属实在情形。惟据奏恳请由京＜??闲＞派亲信大臣。前往会办。以分责任之重大。挽气数之艰难。谅该大臣亦为忧劳焦灼所迫。朝廷信用楚军。以曾国藩忠勇发于至诚。推心置腹。倚以挽救东南全局。自诸军进偪金陵。逆匪老巢。已成阱槛。叠经寄谕。总以毋徒求效旦夕。惟当立足不败之地。以俟可乘之机。矧兹疾疫繁兴。各军将士疲病之余。讵忍重加督责。该大臣惟宜愈矢忠诚。拊循加意。务使军心益固。沴气潜除。各营将士。其传旨优加存问。当此艰危时势。益以疾疫流行。将士摧折。此无可如何之事。非该大臣一人之咎。意者朝廷政事。多有阙失。上干天和。惟有斋心默祷。以祈上苍眷佑。我君臣当痛自刻责。实力实心。勉图禳救之方。为民请命。以冀天心转移。事机就顺。至天灾流行。贼中岂独无传染。想该大臣郁愤之余。未遑探询。刻下在京固无可派之人。环顾中外。才力气量如曾国藩者。一时亦实难其选。谅该大臣素尝学问。时势艰难。尤当行以毅力。矢以小心。不容一息稍懈也。将此谕令知之。　　

○又谕、袁甲三奏、病难再支。伊子袁保恒现丁母忧。亟须奔丧。请催唐训方来临接办。并饬马新贻暂统临军一摺。自属实在情形。著即将临淮军务。暂交马新贻统率。以重防剿而定兵心。袁甲三俟马新贻到后。布置稍定。准其带同袁保恒起程。回籍调理。曾国藩于皖北军务。仍应妥筹兼顾。督饬马新贻认真料理。此时唐训方已自鄂起程。著即星速前往。毋稍迟误。将此由六百里谕知曾国藩、袁甲三、唐训方、并传谕马新贻知之。　　

○以浙江瑞安县城解围。并克复平阳等城出力。赏道员曾宪德、守备武天秩等花翎。同知祝永清等蓝翎。总兵官秦如虎等升叙开复有差。　　

○拨哈密税课银三千两。解赴巴里坤。以济兵食。　　

○命五城先期一月。开厂煮赈。　　

○壬寅。谕内阁、韩超等奏、攻破玉华山贼巢。并会克天柱县城一摺。贵州逆匪。盘踞尚大坪玉华山两处。恃险负嵎。经我兵攻克尚大坪后。贼势已孤。八月初二初六等日。玉华贼匪出巢。窜至桐子坡等处。经总兵沉宏富等分队往攻。斩馘甚多。将贼营二十四座。悉行蹋毁。并攻拔贼卡三十七道。即将玉华山贼巢攻破。其盘踞瓦寨之苗匪。经知府陈昌运等、会同湖南副将熊兴柏等军。分路进攻。沿途攻破贼卡。奋力冲杀。毙贼无算。立将瓦寨收复。其天柱县城。已由把总吴开相等、会合总兵赵福元等克复。贼匪向汉寨奔窜。剿办尚属得手。仍著韩超等督饬将弁。会合楚军。将境内伏莽剿灭净尽。并将窜踞汉寨之贼。乘胜歼除。毋留余孽。　　

○谕议政王军机大臣等、都兴阿奏、接据曾国荃函称、现闻侍忠两逆。约集来援。金陵已蠢蠢欲动。求代为奏请。饬多隆阿一军返旆东来。渡江会剿等语。江南各军营疫病未息。死亡相继。昨据曾国藩奏称战守皆无把握。本日复据都兴阿奏、江南逆势甚重。忠逆在苏常等处。调贼数万。由东坝溧水图犯官军。军士既不能出队迎战。又不能坚守待援。皖南稍有疏虞。大局何堪设想。江南情形。诚属万分紧急。有必须多隆阿一军前往助剿之势。而多隆阿尚为陕豫边防所牵掣。必须接替有人。方能统兵东下。鄂省文武员弁。知兵者不少。如金国琛、梁作楫、何绍彩等、均能累著战功。现在多隆阿剿办陈得才股匪。如尚未歼除。即著官文察看情形。鄂省员弁中。有能接替多隆阿剿灭此股发逆者。饬令统带兵勇。驰赴楚豫之交。会同豫省将弁。迅将陈得才一股。并力殄除。并驻军楚豫边境。堵截入陕捻匪。俾多隆阿得以统领全军。径赴江南。会合曾国荃之师。进图金陵。于大局甚有裨益。官文、多隆阿、忠诚体国。畛域毫无。谅必能筹画万全。移缓就急。毋误事机。都兴阿片著钞给阅看。将此由六百里各谕令知之。　　

○又谕、都兴阿奏、江防布置情形。及请饬多隆阿南下。富明阿赴扬各摺片。江面布置情形。既据黄彬等拨船防范。即著饬令该将弁等妥为防剿。忠逆等调贼数万。图犯我军。尤应认真防堵。即著严饬游击胡世英申明纪律。联络居民。以壮声势。曾国荃大营。疾疫甚多。昨据曾国藩奏到情形。深为轸念。多隆阿现在楚豫之交。剿办陈得才股匪。谅能迅速奏功。统师南下。第豫捻遍地。难保不乘闲他窜。必得湖北另有一支劲旅。以剿为防。方可饬令多隆阿东行。本日已由六百里谕知官文妥筹办理。该将军即函致曾国荃、令其勉力拊循。用维大局。各军营疫气传染。居民闻亦不少。谅贼匪亦难幸免。贼中情形。如有闻见。即著随时驰奏。各营中疫气稍平。并著一并奏闻。以慰廑念。将此由六百里谕令知之。　　

○又谕、都兴阿奏、接据吴棠咨称、查核曹怀富等□词。供不至句煽逆贼。为害地方。何必波及无辜。又援引天津议定条约为据。并称现办军务。不暇兼顾地方各等语。江北军务紧要。原不可遽兴大狱。致骇百姓听闻。惟事关习教传徒。聚集多人。即难保不句结煽惑。致生枝节。军务与地方相为表里。岂可以置之不顾。驯至燎原。吴棠并未将曹怀富等提讯。何得云查核供词。即可信其不至句煽逆贼。并未查明所习何教。何得遽引天津条约。豫为开脱之计。吴棠受朝廷破格擢用殊恩。谅不敢多方回护。贻患养痈。现在都兴阿已将各犯并起获经卷会单等件。移交吴棠。即著该署漕督懔遵前旨。严切讯究。务得确情。如韩富春等实系循分之天主教。自应照条约办理。傥系邪教煽诱。或系别项教匪。影射天主教等事。并著严密查拏。惩一儆百。以靖地方。从前粤逆习教。皆由地方官因循讳饰。姑息养奸。以致酿成大患。傥吴棠不以公事为重。一味徇隐。致完善之区。稍有疏虞。恐不能当此重咎也。将此由五百里谕令知之。　　

○命正红旗汉军都统富明阿驰赴扬州。帮办江甯将军都兴阿军务。　　

○以镶黄旗蒙古副都统麒庆署镶白旗护军统领。　　

○以署荆州左翼副都统巴扬阿兼署将军。　　

○以擅离防所。革江北水师营总兵官李德麟职。仍留营。　　

○癸卯。谕内阁、御史孟传金奏、各省兵差骚扰。请申明定例。核实办理一摺。国家命将出师。原冀拯民水火。而贪官污吏。反藉以苛敛分肥。虽民闲控告频仍。而同官代为开脱。大吏曲为优容。习染相沿。病民实甚。夫军需供应。定例本属详明。地方有司。何难详稽例案。妥为遵办。乃开销之浮冒。则必托例而行。而供亿之疲繁。则多违例而取。该员等刍牧攸司。清夜扪心。其何以仰副朝廷爱民之意耶。著各直省督抚严谕所属。嗣后凡遇兵差过境。务须遵照定例办理。不准丝毫扰累。如有纵容书役。妄拏平民车马。指官勒索。藉端苛派等弊。一经发觉。即将该管役等严参治罪。并将徇隐之上司议处。决不宽贷。至带兵官弁。尤应恪遵叠次谕旨。严明约束。经过地方。不得秋毫骚扰。傥敢不遵纪律。或横行街市。欺侮商民。或揭案鬨堂。需索规费。有一于此。即著带兵大员查明参奏。按照军法从事。以肃戎行。各直省督抚及各路带兵大员。其各公忠自矢。务将各弊严行禁止。以惠商民而除贪暴。毋负谆谆诰诫也。将此通谕知之。　　

○谕议政王军机大臣等、崇厚奏、追捕盗匪。直抵景德交界。拟即会合各路兵勇。摉拏贼巢等语。刘智庙四女寺桑园等处。为盗匪窝顿之所。屡经访察。不过八九百人。文煜既酌拨马队。谭廷襄亦派守备德克缙会合捕拏。谅遮克敦布接奉谕旨。亦必拨兵会拏。而崇厚现又饬都司邓启元带队前往。是兵力已敷捕剿。岂可久稽时日。致令闻风远扬。著文煜、谭廷襄、崇厚、遮克敦布、严饬派往兵弁。克期摉捕。务将首夥各贼。悉数捦拏。其首犯刘十把等、尤应迅速拏获。毋任迁延。总在力求实效。不得徒托空言。傥日久无获。或任令远扬。惟文煜等是问。其直省各属骑马贼匪。仍著文煜严饬臬司孙治认真摉捕。都司邓启元此次追捕盗匪。仅毙贼一名。砍伤一名。生捦一名。崇厚遽请赏加游击升衔。殊属冒滥。著俟盗匪悉数捦获后。再行分别奖叙。用昭核实。将此由四百里各谕令知之。　　

○又谕、给事中谢增奏、江北涧河筑立长圩。敬拟善后章程一摺。近来捻患频仍。淮扬一带。叠被窜扰。其清江浦南北两岸。已由吴棠筑建甎土各圩。可资捍御。复于涧河筑立长圩一道。更可屏蔽江北。用意极为周密。惟工程既竣。其应行续办事宜。必须定立章程。以期经久无弊。该给事中所陈八条。有无窒碍。著吴棠悉心酌核。傥有可采。即著按照原奏。派委贤员。会同本地公正绅士实力办理。庶几防守悉臻稳固。可以有备无患。原摺著钞给阅看。将此谕令知之。寻增议章程十条奏上。一长圩宜妥为保护。现饬附近居民分段看守。毋令翻越损坏。一圩工或因风雨剥蚀。责成各乡居民出赀修补。一每遇寇警。即以守圩之夫。分段防地。以期声势联络。一涧河桥梁。一律改设活板。遇警即行撤去。一严饬船埠。遇有警报。将船尽泊南岸以防抢渡。一长圩修守事宜。即派前次挑河各董事专司其事。一守圩绅董。如果实有劳绩。随时酌予保奖。一圩外粮食。闻警尽行运入圩内。使贼无所掠。一军装器械。由富户捐赀豫为筹备。一严禁居民于荡口垫淤筑埂。以便行舟来往。即以慎重河防。报闻。
  </div>
  <div class="pagination">
   <a href="清实录同治朝实录_page70.html">
    上一页
   </a>
   <span>
    ...
   </span>
   <a href="清实录同治朝实录_page66.html">
    66
   </a>
   <a href="清实录同治朝实录_page67.html">
    67
   </a>
   <a href="清实录同治朝实录_page68.html">
    68
   </a>
   <a href="清实录同治朝实录_page69.html">
    69
   </a>
   <a href="清实录同治朝实录_page70.html">
    70
   </a>
   <span class="current-page">
    71
   </span>
   <a href="清实录同治朝实录_page72.html">
    72
   </a>
   <a href="清实录同治朝实录_page73.html">
    73
   </a>
   <a href="清实录同治朝实录_page74.html">
    74
   </a>
   <a href="清实录同治朝实录_page75.html">
    75
   </a>
   <a href="清实录同治朝实录_page76.html">
    76
   </a>
   <span>
    ...
   </span>
   <a href="清实录同治朝实录_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
