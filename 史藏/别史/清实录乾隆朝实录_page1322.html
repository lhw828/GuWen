<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1322 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1322 页/共 1860 页
  </h1>
  <div class="content">
   ○四川总督富勒浑奏、大兵屡捷功届垂成。领运官商倍加踊跃。查现存米石。除北路自巴占、至沙尔尼军营。并木池、觉木交两站。存米二万余石外。西路自楸砥、至果罗木前敌各站。约存米九万石。储备实属充盈。但官兵指日凯旋。一切应付事宜。在在均需夫力。势不能将存积米石。同时转输。自应权其缓急。先为调度臣已饬撒拉以前各站。乘此大功垂成之际。多拨人夫。将存米陆续加紧趱运。于巴占一带。酌量备贮。将来勒乌围等处、分设防兵。转运更为捷近。而且后路积米得以及早疏通。其撒拉以内。自楸砥至沙坝各站。仍令照常运供。所存之米。留为分贮美诺一带防兵之用。亦属省便。至生铁一项。需用浩繁。各兵军装。尤关紧要。自闰十月初一日起至本月十五日止。运过梭洛柏古、生熟铁四十余万斤。各省官兵衣履锅帐等项、共八千余背。均无贻误。得旨嘉奖　　

○乙未上诣皇太后宫问安。　　

○幸瀛台。　　

○谕军机大臣等、据李侍尧奏、接准安南国咨覆。以毗连西省地方。实无土物可以互市。现在照覆停止等语。奸民出境贸易。易致滋生事端。例本宜禁。况近有张德裕等、在安南开矿讎杀之案。逃回民人甚多。尤不可不整饬边防。盘诘禁止。至定期互市之说。原恐安南或有仰藉中国货物之处。难以概行杜绝。因令以该督之意。行知该国王。酌议呈报核办。今该国王既以互市为未便。则奸商更无从藉词偷越。边境尤为肃清。惟当严饬沿途文武员弁。实力稽查。毋许一人窜逸。并宜令该国王一体留心。如有内地商民潜赴彼国者。即令其拘拏。呈送该督办理更为周妥。因令军机大臣代拟檄稿。寄交该督。谕以该国送星厂、有内地民人张德裕等、聚众滋事一案。除该国拏获解审。并有陆续投回者甚多。均经本阁部堂奏明。分别严惩。内地民人。原不许私越边境。况该国王素称恭顺。此辈不安本分之徒。尤不便听其在尔境滋扰。业经严饬沿边各员。禁止民人出口。第恐尔国。或有仰藉中国货物之处若概行禁绝恐于尔国生计有碍。是以本阁部堂拟令民人在近边互市。俾尔国懋迁有资。于整饬之中仍寓体恤之意。因行文该国王。查询该处情形。酌拟呈覆。近据该国王覆称、以边地民俗朴陋。无需中州重货。互市之法。恐为虚设。细筹良有未便等语。尔国既无需内地货物。互市之法。原可不行则边境更得肃清。于尔国尤为有益。因即檄行照覆。今已严饬沿边文武员弁实力巡察稽查。毋许一人出口。并饬永远遵行。此次查禁之后。设有匪徒。潜行偷越。仍至尔国逗留者。该国王即行查拏呈送本阁部堂。按法处治。奸民自必益凛条教。尔境亦得永臻宁辑。该国王其遵奉毋忽将此传谕李侍尧知之并即照缮发往。　　

○又谕、海疆水师总兵。非熟谙洋面舟师者不能胜任。前经保举记名者甚少。其中或有内地水师人员。于海洋非所素习。恐迁地弗能为良。海疆水师总兵缺出。一时颇难得其人。著传谕李侍尧、钟音于广东闽浙水师副将参游等员内。择其谙习海洋水面。驾驶纯熟操防勤慎。其才情器局。堪胜总兵之任者各拣数员。据实奏明送部引见以备酌量录用。　　

○又谕、各省总兵内。如江南苏松镇陈奎、狼山镇叶浩、广东碣石镇新调福建海坛镇陈汝捷、福建南澳镇林国彩、漳州镇李国梁、浙江定海镇林云、甘肃西宁镇刘鉴、贵州古州镇现署贵州提督窦瑸、八员。在总兵中似觉稍优。但未知其平日办事如何。其才具识见局面将来是否堪胜提督。或宜水师或宜陆路该督等平日知之必深著传谕各该督将该员是否能胜任。或不能胜任之处秉公确核。据实覆奏。　　

○以贵州清江协副将宝琳、为甘肃肃州镇总兵。陕西定边协副将李煦、为浙江处州镇总兵　　

○丙申谕、据阿桂等奏、前以黎雅营游击刘俸、熟悉番情。因请升授四川城守营参将。嗣准部劄咨文。以刘俸例应回避本省。但查从前李天佑、调补维州协副将。并无回避。且克日大功告蒇。办理善后事宜。更须熟手。又湖南衡州协副将马诏蛟、系四川人。久与番众相习。因其打仗勇往是以不论省分。即请升补。若军事一竣。仍请将该员调回四川省补用。以收驾轻就熟之益等语。武职管理营务。原与文职不同。即如福建总兵要缺。多有闽省人补授。以期人地相宜者。况川省大功告成以后。应办善后事宜尚多。自不必拘于成例。所有李天佑、刘俸、均著毋庸回避更调。其衡州协副将马诏蛟、并著阿桂等。届时酌量。调回川省补用。该部知道。　　

○谕军机大臣曰、阿桂等派兵将舍勒固租鲁相连碉寨、悉行攻获。其瓦喇占以上之寨、亦经攻得。并歼戮多人。官兵自可乘胜直前。抢占科布曲山梁。而丰昇额、又亲往勒乌围前路相机合力攻打。所办甚好。至们都斯一带。贼番搬运木石。思添碉卡拒守。实为可恨。现据阿桂用大炮轰击。贼众自不能存。亦可无虞其阻。计阿桂日内必当得手。官兵若得科布曲、索隆古山梁。更为得势。过此惟舍齐喇嘛寺、或尚有贼抗拒。然官兵屡胜之后。声势甚盛。由彼下压噶喇依、易如摧枯拉朽。惟当努力妥办。迅奏肤功。以膺懋赏。　　

○丁酉。上诣皇太后宫问安。侍早晚膳。　　

○谕、现在大功指日告成。所有拨解军需银两。虽已敷用。但平定金川后。一切善后事宜。尚需经费。储备尤当宽裕。著于部库内、再拨银三百万两。仍照户部奏准之例。令经由各督抚、拣派妥员承管。递行转解。交川省藩库存贮备用。该部即遵谕行。　　

○谕军机大臣等、据乌大经奏查阅南赣镇各标营伍情形一摺。内称操演鸟枪有止演四进五连环者。当即饬令改为九进十连环等语。此却可以不必。已于摺内批示矣。演放鸟枪。惟以纯熟为要。进数之多寡。原可无庸拘泥。兵丁等果能认真演习。即四进五连环。已为有益。如京师健锐火器、两营常时操演。皆不过三进四连环。而技艺准头。并极精熟得用。可见操演鸟枪。惟在讲求实济。不在求多而徒务虚名。且与其进数多而耗费火药。何如进数较少。节省药子。以勤为演练。俾益臻娴熟乎。今乌大经既为此奏。恐各省营伍。亦多拘阵势九进十连环之说者。殊属无当。著于奏事之便。传谕各总督、巡抚、提督遵照办理。并令传谕各镇总兵。一体核实妥办。并传谕乌大经知之。　　

○戊戌。皇太后圣寿节。遣官祭太庙后殿。　　

○上诣寿康宫行庆贺皇太后礼。王大臣于慈宁门、众官于午门行礼。　　

○奉皇太后御寿安宫。侍宴。　　

○己亥上奉皇太后御寿安宫。侍早晚膳。　　

○督理粮饷四川总督富勒浑、浙江布政使郝硕奏、大兵现已攻克科斯果木、及雅玛朋各寨落。所有西里沟底一带地方。业与勒乌围接通。粮运道路。自应相度情形。随时酌办。以期省便。昆色尔、北接沙冒碉、格鲁瓦觉、一带山梁。若由谷噶旧路转运。即可直达军营。比现在色木多一路。较近数站。查自梭洛柏古至谷噶。原系旧定站所。仍应作为站半。该站现有夫一千名。无庸添设。其谷噶至格鲁瓦觉、前因紧接大营限于地势。是以作为站半、及半站。目下另立粮台。自应酌量道里均匀安设。应自谷噶至得胜坡、作为一站。由得胜坡至格鲁瓦觉、作为一站。由格鲁瓦觉至沙冒碉、作为一站。由沙冒碉一站即直抵昆色尔军营。共添四站。每站各安夫一千名。共应安夫四千名。此项人夫即于色木多至巴占十一站。裁彻人夫九千五百名内。拨出四千名。如数添安新站。实可节省人夫五千五百名。一得科布曲。即由科斯果木、直运勒乌围。两路总汇之所。不过计程站半。较之由色木多一带供运。途路既近。实多节省至前敌情形。移步换影。查自墨鲁古西下、至新得雅玛朋寨稍上地方。距果罗木二十余里。应安一站。由该处分运前敌各营卡。不必仍由墨鲁古山梁、纡折行走致滋糜费。但该处系新得地方。冞入贼境。山路崎岖。人夫未免畏怯。所有分运各营卡之处酌定十余里者、准作半站二十余里者、准作一站俾夫力从容。挽运更加踊跃。并饬墨鲁古炮局、一并移往均归近便。至原设密拉噶拉木厂炭窑一百余座。亦令分移一半。赴昆色尔山左安设以资铸造。得旨嘉奖。　　

○山东巡抚杨景素、奏报东省得雪情形。得旨、欣慰览之。批摺时京师复值雪。今岁诚天恩优渥。益深敬慰耳。　　

○庚子。上诣皇太后宫问安。　　

○幸瀛台。　　

○壬寅。谕、据阿桂等奏、官兵连克舍勒固租鲁、瓦喇占、雅玛朋各碉寨。并抢占科思果木官寨。扫清沿河卡布角一带寨落等因一摺内称连日分兵剿压。共得贼人碉寨木城五十余处。杀贼二百余人。活拏贼番四名。所获氊毯刀矛鸟枪等物甚多等语。又据明亮、舒常、奏阿尔古一带寨落悉行攻克等因一摺。内称派兵分路攻克卡寨。痛歼贼众。贼人从河沿逃窜。被官兵截杀直至临河。或捞获擒捉。或用箭攒射。贼人无一得脱共计生擒贼番八名。割取首级耳记三十余件。杀死贼人二百余名。抢获刀矛及什物等项无算等语。览奏甚为欣悦。此次两路官兵各能争先杀贼。奋勇夺碉。贼人已失险要。不难指日荡平。皆由将军参赞等。调度有方故能动合机宜。同时克捷统俟大功告成特加茂赏。其阿桂一路。昨已降旨、查明打仗出力各项兵丁。赏给一月钱粮。此次明亮一路出力之满汉屯土各兵。并著照前次阿桂军营之例。一体赏给。以示鼓励。　　

○谕军机大臣等、据袁守侗到川、会同阿扬阿奏、查审冀国勋一案。内称加价雇用短夫一节。总不能彻底明晰。其所审冀国勋供内。称前因各州县解到长夫。多有病逃。屡催不补。才详明解送津贴代雇应役再杂项差使内。如过兵每百名。准销夫八十名或用至一百二三十名我摺报内照例只开销八十名。至解到津贴。我历次收过银五千一百八十余两。归在公项。其未解银两。如今算出。垫用银二万五千余两。至实在加价雇用短蛮夫、及茂州夫客夫等项。共亏空多少银两。未及算账等语所奏供情。甚属游移站员自不止冀国勋一人。其上下各站皆如是垫用亏帑乎。此亦易查之事也。此案冀国勋加价短雇之虚实多寡。自应将该站长夫是否足额。详晰核实。即用夫时多时少。夫数递增递减。俱有按旬摺报可查。其津贴加价亦必有经手之家人书役。存记账目。可以核对。其如何侵冒花销。亦有在站经手之人。可以查审。细心确核。无难水落石出至虎保供情。尤关紧要。前据阿桂称、面讯虎保。共得过冀国勋加价银二万余两。甚为确凿。今又称细想总数。约略有二万多银子。实在记不得确数等语。南卡朋等、供亦相同虎保、系松冈站头人。领银发价。俱有众夫头经手其实共领银若干。自必有领状账目文案可据。若逐一调查。无难清理。何得任意狡卸。即虎保不能逐案亲身赴领。亦必有同充头人。赴站领银确据。至查礼、身任道员非虎保等头人可比。且此案从前经该员禀详。知之自必甚悉其如何侵蚀浮滥。自应秉公据实查禀。若稍有瞻顾回护。意存迁就欲图完案则查礼之不是更大。总之此案。屡经降旨。严切训示。袁守侗、阿扬阿等自当一秉公正核实办理。务期审出实情。以成信谳有一是。必有一非。事难两立。断不可存偏向调停之见自取咎戾。将此随军报发往。谕令袁守侗、阿扬阿、据实查办。并传谕查礼知之。　　

○又谕曰阿桂等奏、科思果木。本系贼酋紧要官寨。势居陡险碉坚墙厚。攻打较为费力。今阿桂既将舍勒固租鲁等处碉寨。悉行扫除。并科思果木。亦即迎刃而下。阿桂既已抽调防兵五六千。赶紧攻打萨尔歪寨落。以截断勒乌沟之贼。即可迅上科布曲、索隆古山梁直捣噶喇依巢穴。自更势如破竹。而明亮一路。亦经攻克阿尔古。已出对河科布曲之南。下至临河现即赶运大炮。将对河贼卡。隔岸轰摧甚为得力。是目下两路官军。声势倍为壮盛看来逆酋不过暂图护死。其手下贼番自亦不能如前此之悉力抵御。逆酋力量更不能支。大功自可速成。阿桂明亮等、益当努力为之指日扫穴擒渠。以膺酬庸懋赏。　　

○癸卯。上诣皇太后宫问安。　　

○幸瀛台。　　

○谕曰喀什噶尔阿奇木伯克公噶岱默特、与贝勒鄂对、俱于平定回疆以前。即投至伊犁归附。且在叶尔羌、喀什噶尔、和阗等处。打仗奋勉。著有军功。是以封为贝勒、公爵原非恩封可比。其鄂对之贝勒、噶岱默特之公爵、即著世袭罔替。不必降等今噶岱默特病故。公爵即著伊长子阿布都尔满承袭。　　

○督理粮饷四川总督富勒浑、浙江布政使郝硕奏、十一月二十八日、将军阿桂、派兵分路进攻科布曲臣等同至前敌。见各官兵奋勇争先抢上索隆古陡险之处距山顶不远。勒乌围一路官兵。亦经夺占科布曲山梁半截赶拏木城所需木植臣等先已饬令粮员。多拨人夫砍运。现在两处木城俱各拏住并拉运大炮轰击。上下夹攻。自不难全行克获同日、复据报北路副将军明亮、亦经攻克阿尔古地方。粮运情形。又应改由勒乌围渡河转运较为省便。所有臣等前拟谷噶一路饷道。尤须及早那移。臣等于拜摺后。即自军营起程。臣富勒浑、前赴沙冒碉、谷噶一带。沿途查勘道路。安设各台臣郝硕、前赴萨尔赤一带。督催该站员等。将积米扫数运完速带人夫、赶往谷噶一路加紧安设。不过数日即可完竣。再巴占等站。既经裁彻。所有积米俱应运贮勒乌围两路总汇之处。该处距北路军营较近。其北路原设之黄草坪各站亦应酌量减裁。以归节省。臣富勒浑、业已札商鄂宝审度情形。随宜办理。得旨嘉奖。　　

○是月。吏部奏、定例滇省解运京铜。自泸州领运。限九个月抵通。换船换篓。限六十日。统计限十一个月。如逾限一月以上者。领解官革职。戴罪管解。委解上司。降三级留任。沿途催趱官员。照催趱不力例议处。悉按所过境内。违限日期多寡。分别罚俸降调革职。又例载。各省委员。赴云南等省、采办铜锡铅觔。有无故迟延。逾限一月以上者。领解官革职。戴罪管解。完日开复各等语。窃思运京铜觔。关系户工二局鼓铸。固应上紧趱运。严定处分。而外省派赴滇黔诸省。采办铜觔等项。亦均关紧要。若同属逾限一月以上。一则议以革职。一则例准开复。未免轻重悬殊。再逾限之期。例文统言一月以上。而凡不及一月。并两月以上。至半年者。多寡不等。亦不应漫无区别。且运京铅锡。与铜觔事同一例。原例内专言铜觔。不及铅锡。立法亦未详备。今臣等悉心酌议。嗣后各省运京铜锡铅觔。除一切章程仍遵旧例办理。如正限之外。逾限不及一月者降一级留任。委解上司照例罚俸一年。逾限一月以上者。降一级调用。两月以上者。降二级调用三月以上者降三级调用。四月以上者。降四级调用。五月以上者革职。委解上司仍各降三级留任。其各省派赴滇黔等处。采办铜锡铅觔。如于采买完竣起运之后。沿途无故迟延逾限不及一月者。照旧例免议一月以上者罚俸一年两月以上者。降一级留任。三月以上者。降一级调用。四月以上者降二级调用。五月以上者。降三级调用。至半年以上者革职。再查运京铜铅有无违限。向俱于抵通后、统行合计应请嗣后运京铜铅等项过境。如有无故迟延。不在例准扣限之内者。各督抚按照运员所迟月日。将催趱不力之各地方官职名咨部。俟该运员抵通后。移咨户工二部确核除运员逾违统限。例应议处者沿途地方官。仍各按所过境内。逾限日期多寡。分别罚俸降调革职外。至运员并未逾违统限。例得免议者。其中途所过省分。有逾程限。该地方官催趱不力。仍各予以处分。应令该督抚、将铜铅船只入境所过州县、各程限日期。逐一分晰核算。咨明户工二部存案遇有违限。咨参到部。如原限应行四日。而行至五日以上者。专催官、罚俸一年。督催官、罚俸半年应行四日。而行至六日以上者。专催官、降一级留任。督催官罚俸一年。应行四日。而行至八日以上者。专催官、降二级留任督催官、罚俸二年。应行四日。而行至九日以上者。专催官、降三级留任。督催官、降一级留任。其余多寡程限不同。皆照此例核算。至已过州县所违之程限。如入境后能为趱出者。该地方官。应酌予纪录一次。其有能上紧催趱。于未届正限之先即已出境者。亦准予纪录一次。以示鼓励。如此详悉定例。分别劝惩则运员及沿途地方官。各知赶紧趱运自不敢迁延从事。从之。　　

○江南河道总督吴嗣爵奏外河清口东西坝。为全河最要关键现在时已深冬。尚存口门宽四十五丈。臣已饬淮扬道松龄留心察看。即将东西坝。先行次第接筑收蓄湖水以资来春御黄济运。又邳州宿迁运河。每岁冬间。择要挑挖。以备次年重运经临。今上游东省大坝。业筑做完竣。下游江南邳宿运河。水渐消涸。臣与督臣高晋、遴委干员。先行确估。臣即亲赴该处。逐段核实趱办务期一律深通。以利新运。目下时逾冬至。臣严饬厅营将各处紧要埽坝。分别签挂桩板柳枝。俾资防护。各工甚为稳固。各厅所办新料。已到十之五六其余可计日运竣足敷来岁修防之用。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十七





大清高宗法天隆运至诚先觉体元立极敷文奋武孝慈神圣纯皇帝实录卷之九百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。十二月。甲辰朔。日食。　　

○谕曰、图桑阿年老。不能办理副都统事务。著以原品休致。其镶白旗汉军副都统员缺。著万福补授。　　

○又谕、昨赏给惠龄副都统职衔、命往西宁办事。西宁地方。统辖青海番子蒙古。赏戴花翎。易资弹压。著加恩赏戴花翎。　　

○乙巳。谕军机大臣曰、富德奏称、遵旨严饬坚固防守。以便乘机前进。富德不以躁进失机。固属慎重。但现在情形。与前不同。当两路将军兵未深入。贼势方张。富德兵数无多。未便轻进。是以仅令坚守要隘。牵缀贼势。现今不但阿桂一路、破险冞入。即明亮亦皆克捷前驱。官兵逼近贼巢。逆酋方救死之不暇。又何能派兵侵我后路乎。富德此时、当将后路应彻之兵。酌量彻出。以图进取。即如穆谷等处。岂非险峻难图之地。阿桂现已设法前进。攻取勒乌围、与噶喇依相近。明亮一路。初亦难于得手。而今已屡战有功。富德不乘此奋勉。岂俟阿桂等攻得噶喇依时、始行进兵耶。富德此时发兵前进。如能略有声势。则三路并进。成功自当愈速。富德当尽力勉为之。　　

○又谕、据议覆盛京侍郎兼管府尹富察善、奏请更易保甲一摺。已降旨依议行矣。奉省旗人。与民人错处。原无界址之分。自应给与门牌。编入保甲。以防奸匪潜踪。所有该处旗员。并应会同地方官、一体稽查弹压。富察善所奏、自属正办。乃德风从前竟未筹办及此。是必因与弘晌不合。竟将应办公事。有意膜视。实属任私误公。甚为错谬。德风、著传旨严行申饬。　　

○军机大臣议准、盛京侍郎兼管府尹富察善、奉天府尹铭通奏称、奉天各州县及旗庄地方。旗民错处。并无旗界民界之分。是以历来俱系旗民官员。会同查办。一体给予门牌。若以旗人毋庸编查。恐旗民所雇流寓佣工。潜匿奸匪。虽有旗员查察。究不若编入保甲、旗民官员、一体会查之周密。至奉省州县、及通判等官。所辖地方辽阔。管界旗员较多。如会同查办。实足以资民员所不及。若止令民员办理。遇有重犯。旗员前往查拏。民人以保甲非旗员应办。或致抗违。兼恐旗员、以无编查民人保甲之责。不肯实心究察。请将奉天保甲。仍照向例。令旗民官员。会同编查。应如所请从之。　　

○吏部议准署湖广总督陈辉祖奏称、请将湖南清化、顺林、大龙、郑家、怀化、便水等、驿丞六缺。改为巡检。仍兼驿务。应如所请从之。　　

○礼部奏、乾隆四十一年正月初一日、元旦令节。应行庆贺礼。得旨、是。照例行礼。奉皇太后懿旨。停止筵宴。　　

○丙午。谕军机大臣曰、袁守侗、阿扬阿等、查审冀国勋亏短军需银两一案。查出发米底簿。总计短蛮夫浮加银四万三千四百余两。骡运浮加银一万五千七百余两。茂州夫浮加银四千一百余两。核之原审浮加之数。实多银一万四千零等语。袁守侗等、办理此案。查出底簿实据。又买骡帮运。且于原参四万八千余两之外。又查出一万四千有零。其草簿字迹。均系随时登记原本。并非事后添造。似可凭信。从前文绶、审办此案时。承审官员。何以不将底簿查出核对。至松冈站领运夫头虎保。究系实领过银若干。更须根究明确。况各站办理粮运官员甚多何独冀国勋一站。遂至滥行加价。亏短银数万余两之多。必须逐层根究。务得切实凭据。方足以成信谳。袁守侗、阿扬阿、承办此事。原属局外之人。自应一秉虚公。毫无成见。将应查应诘之处。悉行根究明确。断不可少存偏向。意在调停了事。倘办理草率。不实不尽。致结案之后。复留疑窦。致他人更生议论。则咎有攸归。惟伊二人是问。将此由六百里、传谕袁守侗、阿扬阿、知之。　　

○军机大臣议覆、署四川总督文绶奏称、查甘省凯旋官兵。共一万数千名。应由保县、茂州、松潘、一带回营。自保县至松潘所属之柴门关、出川境。交甘界。中间计十二大站。沿途应支口粮不少。而自保县以北。粮食昂贵。难以采买。挽运又多糜脚费。查茂州现有存仓麦荍四千余石。松潘现有存仓稞麦八千四百余石。米一千一百余石。所需回兵及夫役口粮。约计不过三千石。今于此项仓贮米麦内。动用搭放。已属供应裕如。即茂州无存仓之米。而保县系现在粮运正道。临时酌搭。亦甚近便。至所缺仓额。俟来岁麦收价平后。再行买补。较为节省。应如所请。得旨、依议速行。　　

○丁未。上诣皇太后宫问安。　　

○幸瀛台。　　

○谕曰、工部尚书阎循琦、老成练达。宣力有年。洊历正卿。正资倚任。前以染患膈噎。特颁内府药饵。令其加意调摄。冀得速痊。兹闻溘逝。深为轸惜。著加恩晋赠太子太保。并派散秩大臣一员、带同侍卫十员、前往奠醊。所有应得恤典。仍著该部察例具奏。　　

○调兵部尚书嵇璜、为工部尚书。礼部尚书蔡新、为兵部尚书。以吏部左侍郎曹秀先、为礼部尚书。　　

○旌表守正捐躯之云南昆明县民温荣妻戴氏。
  </div>
  <div class="pagination">
   <a href="清实录乾隆朝实录_page1321.html">
    上一页
   </a>
   <span>
    ...
   </span>
   <a href="清实录乾隆朝实录_page1317.html">
    1317
   </a>
   <a href="清实录乾隆朝实录_page1318.html">
    1318
   </a>
   <a href="清实录乾隆朝实录_page1319.html">
    1319
   </a>
   <a href="清实录乾隆朝实录_page1320.html">
    1320
   </a>
   <a href="清实录乾隆朝实录_page1321.html">
    1321
   </a>
   <span class="current-page">
    1322
   </span>
   <a href="清实录乾隆朝实录_page1323.html">
    1323
   </a>
   <a href="清实录乾隆朝实录_page1324.html">
    1324
   </a>
   <a href="清实录乾隆朝实录_page1325.html">
    1325
   </a>
   <a href="清实录乾隆朝实录_page1326.html">
    1326
   </a>
   <a href="清实录乾隆朝实录_page1327.html">
    1327
   </a>
   <span>
    ...
   </span>
   <a href="清实录乾隆朝实录_page1323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
