<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1840 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1840 页/共 1860 页
  </h1>
  <div class="content">
   ○又谕曰、梁肯堂奏永定河伏汛安澜一摺。已于摺内批示。本年永定河水。自入伏后。旋长旋消。各工俱极稳固。仰赖河神默佑。顺轨安澜。殊为安慰。著发去藏香二十枝。交梁肯堂亲往拈香祀谢。现在伏汛已过。秋汛方长。该督当督率道厅汛员。加意防范。俟秋汛安澜奏到日。再将该督等交部议叙。再昨据梁肯堂奏报、工次于二十七日得雨滂沛。至午未止。适又据郑制锦奏报、保定省城。于二十六日夜间、至二十七日寅时、得雨六寸。四野沾透等语。览奏欣慰。此间昨晚浓阴。自丑至已。得雨绵密。势甚透足。现尚未止察看雨势或即由畿南一带而来。亦未可定。热河滦平地方收成。询之该道府等。据称高处山田所种高梁。已属无及。至低洼处所高梁谷子。尚可回润长发。其余杂粮。得此甘膏。均可望有收成等语。直隶缺雨地方。现在曾否普被优沾。口内地方较平。并无高峻处所。此时若得雨滋培。田禾是否尚可接济有收之处。著该督详悉查明。据实具奏。以慰廑注。　　

○己酉。谕曰、福康安等奏、道员符兆熊、在川年久。屡办军务、著有劳绩。此次秀山苗匪滋事。该道首先会同镇将悉力堵御。嗣又派运粮饷。最为出力。现因劳病故。殊属可悯。查该道有子符元魁、捐纳正八品职衔。本随伊父帮办转运事宜。最为奋勉。恳请将符元魁留在粮台。一手帮办。并请俟伊服阕后。留于川省、照伊原衔以县丞府经历等官补用等语。自应如此。但念符兆熊、前曾在金川廓尔喀办理军务此次秀山苗匪滋事。该道又堵御运粮实为出力。兹复殁于军务殊堪悯恻符兆熊、著加恩赏给按察使衔所有伊子符元魁并著加恩赏给州同职衔俟大功告竣后送部引见。以示格外体恤至意。　　

○又谕、据惠龄奏、升任藩司汪新、现办军需请俟祖之望到任汪新交篆后暂留楚省办理军需事竣。再赴安徽巡抚新任等语。湖北现在办理军需事宜。正关紧要。汪新自应奏请留于该处一手经理。乃汪新摺内。尚称俟祖之望到任交印后。即驰赴新任。意图避劳就逸。殊属不知缓急。另行降旨申饬外。汪新著交部察议。　　

○谕军机大臣等、留京办事王大臣奏、得雨情形一摺。览奏欣慰。本年六月下旬以来。雨泽稍稀。田禾正在长发之际。未能接济滋培。收成不无少减。昨询问热河道府、据称承德府本境、及所属滦平被旱地方。山坡田亩所种高梁等项。乾枯已久。难望有收。其平地低田得雨回润。高梁可得三分有余。谷子可得五分有余等语。热河地多山坡。得雨稍稀庄稼不无乾旱。然自二十八日戌刻起、至二十九日午刻止、雨势绵密。入土深透。低田庄稼接济回润。牵算尚有四分有余。合之平泉等州县、共有八分。顺天府所属近畿一带。地势平衍。去年大水之后。地土本来潮润。现据留京王大臣奏、二十八日亥刻起、至二十九日辰刻、雨尚未止是田禾已得接济。足资回润将来收成约有几分之处。著留京王大臣、并顺天府详悉查明。据实覆奏。以慰廑注。　　

○又谕曰、苏凌阿奏、七八月间秋汛吃紧。恳请暂缓。接署苏州抚篆。仍令护抚张诚基、带印前赴江宁办理乡试监临事宜。事竣再令交印赴京瞻觐等语。所奏是。河防秋汛。本关紧要昨因浙省洋面盗匪劫米。窜驶北洋又谕令苏凌阿酌量河工可以分身时。前赴上海等处海口、严密督拏。张诚基来京陛见。有何紧要。所有秋闱监临事宜。自当令其入场办理倘有要务。即暂缓来京。亦无不可。但本日据惠龄奏、湖北现在办理军需。汪新系属熟手。恳请暂留该处。俟大功告竣后。再赴新任等语军需关系紧要。已降旨准令留楚办理。是汪新一时尚不能即赴安徽巡抚之任。该署督兼理上下江抚篆。势有难周。况现在前赴海口督拏盗匪。更属鞭长莫及。周樽虽屡经护抚。而人本老实。恐不足资倚恃。著传谕苏凌阿、自行酌量。如能兼顾则已。否则于上下江所属三藩司内、酌量何人才具较为明练足以护理抚篆之处。据实奏明。一面请旨。一面令其前往安省护理抚篆。庶于地方事务。不致办理掣肘也。　　

○又谕、此次苗匪多在镇筸、永绥、乾州、保靖、辰州一带滋扰。所有附近各苗寨地方不致被其焚抢蹂躏。其距苗匪滋扰稍远地方。自必无碍耕种。湖南通省收成。约有几分。总未据该督抚奏到。又苗匪滋扰之处。现经官兵剿散。其避出之居民良苗等曾否陆续复业。能否补种晚禾。以资糊口可望有收之处。著传谕毕沅、姜晟即速查明。详悉速奏。以慰廑念。　　

○又谕曰、魁伦奏请留海坛镇总兵克什布、暂缓陛见一摺。海坛镇为水师要务。现在浙省协济米石。已陆续分运外洋。前据吉庆奏、浙江定海太平等洋面雨次拏获盗匪四十余名。盗船闻拏畏惧。驶往北洋逃避。已降旨令沿海各督抚严饬文武员弁。四面兠拏。以期洋盗尽数就获。以靖海疆而彰国宪。该总兵现在闽浙交界洋面、迎护米船。剿捕洋匪。正关紧要魁伦惟当转饬该镇严督弁兵。实力巡缉。勿稍懈弛。该镇瞻觐本无紧要。俟洋盗就获之后。再行来京。亦不为迟。将此谕令知之。　　

○又谕、据惠龄奏、五月间大雨后。襄江新涨。水势汹涌。以致荆门之郑家港、天门之沅家口、堤塍同时漫水。该处居民房屋。间有淹浸。并未倒坏。亦无损伤人口等语。荆门、天门等处猝被水灾。民房间有淹浸。殊堪怜悯。现经该抚等豫备□□磨饼芦蓆等物。按名散给。以资栖食。务须加意查察。勿任吏胥从中侵扣。俾无业贫民。均沾实惠。不致稍有失所。方为妥善又据惠龄奏、汪新现在办理军需。请暂留楚省。查办军需事竣。再赴安徽新任等语。湖北现有办理军需事宜。正关紧要。祖之望系新任藩司。地方情形。自必生疎军需事宜。更未能熟谙汪新虽升安徽巡抚。应自行奏请留于该处。一手经理。乃尚称俟祖之望到任交印后。即驰赴新任。并即奏请陛见。殊属不知缓急。看来新任汪新、只系循分供职之员。竟不晓事。除将伊交部察议外。仍著传旨申饬。祖之望到楚后。汪新亦不必将藩司印篆交出。即兼摄湖北藩司。同祖之望将军需事宜。悉心经办妥协。俟军务告竣。再行交印。前往安徽巡抚之任。亦未为迟。至惠龄在京供职多年。且曾为参赞岂不知事体轻重。今以该处办理军需。关系紧要。请留汪新一手经办。所奏尚是。但既令汪新在楚。即不应令其交卸藩篆。乃摺内尚称祖之望到任。令汪新交篆。亦属非是惠龄著一并申饬。将此各谕令知之。　　

○是月钦差大学士公调任闽浙总督福康安、四川总督和琳等奏、征剿苗匪必须安顿粮台马站。今自黔省之大鱼塘、至马颈塘、先设粮台四处。彼处路径稍平。计程一百三十里。自马颈塘、至湖南之永绥现设十二台。俱系苗疆山岭崎岖。遇山水发时。每有阻隔。必须绕道盘旋。只以三四十里为一站。计程共四百五十里再黔省山路颇多。转运不易。各站夫价。未便拘照常例。凡运送货物。每五十斤、每站约给脚价银一钱五六分。至回空日。亦应支给口粮。自大鱼塘、至马颈塘照口内折银五分。马颈塘以外。照口外折银八分。得旨、此时急望捷音之至。不能锱铢计利至此。　　

○福建将军兼署巡抚魁伦奏、准浙江抚臣吉庆咨称、吕宋国民人食阿南等二人。在洋遭风。漂至玉环大鹿山洋面。护送来闽。照例抚恤送回该国。报闻。　　

○浙江巡抚觉罗吉庆覆奏、奉旨询问闽省仓库事。伍拉纳节次来浙。从未提及地方亏空。伏思此等事件。惟赖督抚等洁己奉公。认真妥办。何难于二三年内弥补齐全。今闽省自清查后。又阅数年之久。仍无补益。总由伍拉纳重听。凡事委之臬司钱受椿、因循所致。至浦霖尚能办事。但沾染外官习气。不能实心整顿。以致吏治废弛。仓库虗悬。得旨、皆公言。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十一



大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。秋七月。庚戌朔。享太庙。遣肃亲王永锡恭代行礼。　　

○谕曰、兴兆奏、带领满兵一千名于六月十二日自辰州起程。沿途经过岩门、高村滥泥一带。见该处守卡官兵、甚为严肃民情安帖。于六月十七日行抵镇筸。与观成、福宁会晤。城内不能驻劄多兵。现于城外各山梁。分营安驻。其后起满兵一千名。查岩门、滥泥为镇筸后路。关系紧要。即留于彼处防守等语。国家设立将军总督、原为地方遇有匪徒滋事。带兵剿捕而设。兴兆身为将军带领满兵二千名前往镇筸协剿。不特到镇城后即应向福宁询问贼匪情形。商同上紧剿捕。其所经岩门高村一带。俱系贼匪时往窥伺焚抢之处前此观成由正大营前往镇筸。带兵本属有限。尚可云不敷剿捕。至兴兆带兵二千名之多自当沿途留心侦访探明贼踪。就近剿杀以期廓清后路。再赴镇筸。会同观成福宁、赶紧攻捕附近贼匪。方为无负任使。乃途次并未与贼打仗自系避道潜行。幸保性命。得至镇筸。又复漫无调度。仅将带往之兵分。驻城外而于如何商办剿贼情形竟无一字奏及殊不可解。兴兆人本老实无能前因该将军带兵前往。行走迅速。尚复加之奖赏。今不料其糊涂一至于此。至福宁自抵镇筸以后。因循畏葸一筹莫展近日贼匪因福康安、和琳。统领大兵痛加歼戮。直压巢穴贼匪势穷力蹙分其党羽。潜赴镇筸以为牵掣官兵苟延残喘之计。福宁、遂心怀畏惧。檄调满兵二千名前往迨兵既到彼自应赶紧筹画进攻。乃亦无一言入奏。则檄调满兵何用岂专。为护卫伊等坐守空城而设耶况现据兴兆奏。该处民情安堵商旅如常则以有用之兵。置之无用之地更属无谓前次苗匪滋事之初福康安在云南一得禀报即星驰前往和琳、在邛州得信亦即由间道兼驰前赴秀山旋与福康安会合督办福康安、和琳二人遇事急公。奋勇出力兴兆、福宁何不知效伊二人。独无人心耶。且兴兆等俱系满洲将军总督似此庸懦无能。朕之用人不当惟有自引愧耳除另降谕旨严行申饬外。兴兆福宁俱著交部严加议处现在剿捕苗匪事务。福康安、和琳调度合宜屡次奏捷指日、擒渠蒇功、但兵可百年不用。不可一日不备著传谕各省将军督抚提镇等平时务宜实力操练。遇有派调尤当奋勇剿捕方为无忝厥职不可如兴兆福宁之迁延畏葸。自蹈咎戾也。　　

○谕军机大臣曰、兴兆身为将军带领满兵二千名。前往镇筸兵力不为不多。尽敷沿途剿捕之用其所经高村滥泥岩门一带。皆系贼匪窥伺劫掠之处。该将军自当沿途探剿乃并未剿杀一贼及既抵镇筸。于如何商量剿捕进攻之处。亦无一字奏及。止将带到之兵安驻城外殊不可解镇筸城外。前此贼首吴半生、曾到彼滋扰。今贼匪窜回月余。则驻兵何用岂为坐守空城而设。其岩门滥泥等处。民情安帖。则后起满兵一千名。又何必再驻该处。岂非以有用之兵徒置无用之地。著传旨严行申饬。并著传谕该将军等、务宜共知愧悔奋勉剿贼毋再迁延迟误。致干重戾。再福康安等、自破黄瓜寨后。一到大乌草河。见河流险阻。贼人拚命拒守。兵力不敷攻剿。即当星速添调。方为得济。乃又阅多日始行檄调云贵四川官兵。虽所调之兵。俱系附近营分但究不能朝发夕至。大乌草河虽属险阻。自当另觅间道。或于上下游设伏诱贼。使之首尾不相接应。官兵趁势绕过。以为暗度陈仓之计。若坐守待渡。则现有之兵。不能设法迅济。岂添兵之后。遂能飞渡耶。现在镇筸驻守之福宁等、及此外带兵分驻各提镇将领、皆止知自守。不能分剿进攻。全仗福康安、和琳、统兵剿捕。若福康安等不获克期进攻。则日复一日。众志或致懈缓。所关非细此旨到时。福康安等、或已攻破贼巢。擒获首逆。停止续调各兵。实所深愿。伊二人务当坚持定见。鼓励将士。以期迅速蒇功。再泸溪、辰溪月余以来。并未闻有贼匪滋扰之事。何必派令总兵大员、带兵驻守。福康安等与其于远处调兵。等候需时。何不就近抽拨。更为便捷。但袁敏等是否可以调动。朕亦难以悬揣。著交与福康安等、酌量办理。至吴半生既可由贼巢绕赴镇筸。则我兵即可从此路蹑踪追捕。与福康安和琳会合。两面夹攻。目下镇筸无事。亦无须多兵防守。朕意兴兆所带后起满兵。尽可供剿捕之用。即先到之满兵一千。亦可抽拨数百名应用。或交与观成、苏灵带领。由南而北。直捣贼巢。与福康安、和琳会合。使贼腹背受敌。尤易成擒。倘观成等不能得力。德楞泰前在滥泥、高村一带。往来督察。驻劄日久。情形较熟。或令德楞泰仍回镇筸。会同观成等协力剿捕。亦属出奇制胜之法。　　

○又谕曰、伍拉纳奏、拏获拒捕伤毙差役之盗犯林诰、审明正法一摺。此案林诰在洋叠劫多次。按律本应斩决之犯。迨经蚶江通判差役洪成、洪勇、陈吉、访拏。该犯辄用刀戳伤洪成。立时致毙洪勇、陈吉岁、亦被砍伤。洪勇旋亦身死。寻常斗杀案件。致毙二命。例尚问拟绞候。其贼犯事发逞凶。杀死捕役。为首者亦系斩决。今该犯以江洋大盗。又复胆敢拒捕。致差役二死一伤。核其情罪。即当问拟凌迟。或查出该犯子弟一人。照例议抵。即云罪不及其父。但似此凶残盗犯。亦当查出其父量加惩治。方为允当。今伍拉纳仅将该犯斩决枭示。殊属失之轻纵。闽省诸事废弛。海盗充斥。即如本日伍拉纳另摺奏、拏获洋盗郭譪等又有二十六犯。可见该省洋面盗劫频闻。扰害商民。实属不成事体。若不严加惩创。何以申国宪而靖海疆。林诰一犯。即当照此查明办理。著传谕长麟、魁伦、嗣后遇有此等案件。即当一体严加惩治。庶使匪徒渐知畏法。以期洋面肃清。不可稍事姑息。　　

○又谕曰、伍拉纳、浦霖、俱在闽年久。听凭各州县任意侵那。以致仓库空虚。且前据魁伦参奏、臬司钱受椿等、为其任用。昨又奏、知府张大本、同知秦为干等、声名狼籍。众怨沸腾。伍拉纳等岂无见闻。何以并不参奏。看来伍拉纳、浦霖、俱有任用私人。为之营私舞弊。甚至借弥补为名。通同派累。俱所必有。此事现交长麟、魁伦会同查办。伊二人务当秉公严查。一经查出。即据实参奏。长麟向来沽名。魁伦系属原参或因此事既已发觉。革职治罪。已可完结。欲为消弭。将查出婪索贿赂各情弊。压下不办化大为小。将来别经发觉。伊二人自思赏得何罪。不值从井救人。以身试法也。勉之。慎之。　　

○又谕、据陈大用奏、本月十九前抵吴淞海口。督拏洋盗。接据都司叶永锡等禀报、十七日早。见有匪船三十余只。从浙洋梅山开行。望江南塌饼门外洋直驶。随率各船迎往。施放枪炮。击损贼船。打毙贼匪多人。各贼靡然。官兵俱皆无事等语。所奏殊不成话。盗匪船只。既从浙洋驶至江南外洋。官兵跟踪追缉。自应将贼匪如何击杀。究竟生擒几人。打毙几人。及官兵如何出力缉捕之处。详悉具奏。乃摺内称、各贼靡然。官兵无事试思官兵捕拏盗匪。当贼四窜之际。尚当察访侦拏。岂当贼船业已遇见。反任其潜逸。而官兵转致束手。幸保无事即可塞责。有是理乎。向来洋盗、不过偶遇一二行劫商旅船只。今乃于官运米船。公然抢劫。且盗船前后共有五六十只之多。似此肆行无忌。日聚日多。且恃有岛屿藏身。岂不又至酿成前明倭寇。关系非小。若不严行缉拏惩治。何以肃洋面而靖地方。昨因吉庆奏到盗匪窜驶北洋。曾降旨谕令苏凌阿、于七月初十日出伏后、酌量河工可以分身时。前赴上海等处海口严拏。但现在盗船已从浙洋驶至江南塌饼门外洋。陈大用未曾经历戎行。于海洋缉捕事宜。难资倚恃。目下现届末伏。河工有兰第锡、康基田、在彼亦足资分投照料。著传谕苏凌阿、不必等候出伏。于何日接奉此旨。即速起程。前赴上海镇洋等处海口。严督官兵实力堵拏。苏凌阿系该省总督。该处弁兵等、见总督大员、亲驻海口督缉。自必更加出力。可期即时缉获。再前据吉庆奏、拏获盗船。有闽右十号字样。自系闽省兵船。为盗所劫。可见从前伍拉纳等所奏节次拏获洋盗。俱系虚捏。业经降旨。令长麟等一体购线缉捕。即有窜逸者。非在江苏山东邻境。即系潜回福建原籍。此事著责成闽浙、江苏、山东、各省督抚。董饬所属。上紧严拏。祇须分驻各海口。令将弁等往来梭织巡缉。不必亲身放洋。务期将各盗船尽数弋获。净绝根株。如视同海捕具文。致令免脱稽诛。将来获犯后。审出该犯在何省藏匿。惟疎踪之该省督抚提镇是问。不能稍从宽贷也。将此由六百里加紧各谕令知之。　　

○辛亥。谕曰、郑亲王之名。著改乌尔恭阿。　　

○旌表逼嫁捐躯陕西乾州民刘世安妻黄氏。　　

○壬子。谕军机大臣曰、毕沅等、抚辑苗寨头人石大贵等六十八寨。设法羁縻。附近辰州乾州一带苗寨。前后投诚者。计共有一百五十处。看来贼势已衰。是以各处苗众。纷纷归附。副将庆溥、办理安抚事宜。尚为妥协九继善之子。正合如此。著赏给大荷包一对小荷包四个以示奖励现在贼匪党与日孤福康安等正宜趁此进攻。以为扫穴擒渠之计昨因德楞泰前在滥泥高村。一带往来督察驻劄日久则情形较熟曾谕福康安等或令德楞泰仍回镇筸会同观成等带领满兵追蹑逆首吴半生由间道出其不意直抵贼巢。知会福康安和琳两路夹攻。使贼腹背受敌。尤易成擒出奇制胜之法朕意无过于此。福康安等务宜多方设法。熟筹速办并鼓励将弁兵丁使之共知敌忾。齐心鼓勇以冀克期集事。不可株守日久。以致师老气怠此为最要　　

○癸丑谕曰哈当阿覆奏办理台湾逆匪一案。种种糊涂错谬实在无可置辩等语。该提督身膺专阃于匪徒滋事既不能迅速搜捕于前复种种迟误于后迨降旨饬询犹以感愧悚惕等语虚词具奏并不自行请罪实属糊涂。已极哈当阿著再交部严加议处。　　

○谕军机大臣、等据梁肯堂覆奏、现在得雨各州县早禾收成约在七八分上下一切晚禾旬日后再得微雨亦可六分以上等语。所奏尚未明晰。口外承德府本境。及所属滦平县因六月后雨泽稀少收成歉薄但合府牵算尚有。八分至口内地方。俱系平坦之区非口外山地可比且现在各处俱已得雨著传谕梁肯堂即查明口内各府地方收成均匀牵算是否尚有七八分之处。即详查据实具奏。以慰廑注。　　

○又谕曰、长麟等奏、讯问浦霖伊辙布、供情一摺内称、周经系伍拉纳任藩司时充当库吏伊辙布任内。已经报满在外开张银店常有领出倾销之项因交代时查出尚有未交银八万五千二百两之数恐新任不肯接收。当即勒追除。已现交银四万五千二百两外尚有四万两无从措缴恐库中正项有缺即将办赈余。存项下银四万两代为措垫等语看此情形伍拉纳之罪更重于浦霖。周经以藩司库吏竟敢在外开张银店。短缺库银至八万五千余两之多、伍拉纳先系福建藩司旋擢浙闽总督每年具奏银号并无舞弊及接收盘查时何以俱未查出任其亏缺必系周经为伍拉纳私人有通同侵用情弊著传谕长麟魁伦即严讯周经所短库银四万两在何处用去。倘周经支吾不吐即加之刑讯自无难水落石出一经究得伍拉纳有从中侵用情节立即据实具奏倘长麟魁伦意存袒护代为消弭伊二人自思当得何罪。凛之慎之　　

○旌表守正捐躯安徽阜阳县民牛兴妻赵氏　　

○甲寅谕据宜绵奏拏获玛纳斯地方偷采绿玉之王宜修等九人定拟具奏等语玛纳斯山内所出绿玉早经严禁今复拏获九人想来内地白玉绿玉皆系由新疆偷采者不然从何得来著交经过地方各大臣等、严饬隘口驿站不时留心搜查毋得稍有疎漏。　　

○谕军机大臣等、昨因长麟等奏、查出藩司库吏周经亏短库项银尚有四万两等语。业已降旨、令该署督等严切讯究周经系于伍拉纳任藩司时充当库吏其平日侵挪舞弊伍拉纳自当知悉。迨伍拉纳升任该省总督有年。并不严行查究。催追归款。又任其开张银店。每年州县报解库银。必由伊处倾镕。俾沾余润。则伍拉纳在藩司任内。每年具奏银号无弊之摺。岂非尽属虚诬。又复任。将库项积欠拖延以致亏短累万周经不过一藩司书吏。伍拉纳身为总督。毫无瓜葛。若非系伍拉纳。任用私人通同染指。何以任听侵那积年不办著再传谕长麟、魁伦、即向周经严究所短库银。系在何处用去。是否实与伍拉纳通同侵用。并向伍拉纳根讯因何不将同经查办如何通同舞弊之处。逐一究出。据实陈奏。不可颟顸为两败俱伤。姑息了事长麟与伍拉纳同系觉罗若稍意存袒护将库银如何亏短情节尽令周经承认自行花用即可完结。或将究出伍拉纳通同侵用、及婪索属员之处。隐饰不奏。朕必将伍拉纳、周经拏解来京。廷讯一经审出实情。恐长麟、魁伦不能当此重戾也。　　

○又谕曰、穆和蔺接奉赏给四品顶戴、遣往哈密办事谕旨。具摺谢恩。伊前在河南巡抚任内。于一切事务。并不留心奋勉。致令邪教要犯刘之协免脱。是以革职发往乌噜木齐效力。今加恩赏给四品顶戴。遣往哈密办理事务。著传谕穆和蔺、务当感激朕恩。格外奋勉。于一切事务。留心妥办倘仍前漫不经心不肯实力报效。则应如何从重治罪之处。伊谅亦知之　　

○乙卯。谕军机大臣等、昨内务府大臣等奏、将五德之子永泰定拟枷号鞭责。实属轻纵已改发伊犁当差矣。永泰前在苏州。代五德经管关务。以致关税短缺。陷伊父身获罪戾。此而仅拟枷责。仍得安坐家居不足以示惩创。永琅人本老实。緼布甫经简用。俱不足深责伊齿阿、久任关差监政。又管理内务府多年所办何事五德家产业经查抄。所有伊名下短缺。关税银九万八千六百六十余两。即著落伊龄阿按数赔缴。以为瞻狥宽纵者戒。本日召见军机大臣降旨时和珅等叩头请罪。以此事京中曾经寄商。伊二人意存姑息。未经改正。亦有应得之咎。但永泰原定枷号鞭责、永琅、伊龄阿、緼布究系何人主见如此定拟之处。必有一先言之人。朕之办理诸事他或不知伊龄阿不得谓不知。仍著据实明白回奏。毋再支饰干咎。　　

○又谕、昨据留京王大臣、顺天府尹等奏早禾收成约在八分以上。晚禾七分以上。牵算可得八分等语。本日召见赵煐。据奏沿途所见田禾情形。约有五分收成。与王大臣顺天府尹等所奏不符。热河自上月二十九日得有透雨后。旋即晴霁已有七日。京城一带亦未据王大臣等奏报续获甘膏。现命军机大臣询之热河农民。据称此间因连晴数日地土稍觉乾燥等语。未知京城情形若何。现在尚未届刈获之期收成自难豫定然高粱谷子等项。早经结实灌浆无难一望而知。著再传谕留京王大臣顺天府尹即将京城及顺天府所属各州县日内有无盼泽及收成究竟约有几分之处。即速确查据实覆奏。不可稍事粉饰。　　

○又谕、据玉德奏、先接准江苏咨文密派镇道等不动声色。于各要隘海口严密堵缉洋匪迨接奉谕旨后。即驰赴登莱一带。亲督查缉等语。该抚因镇道等侦探堵缉。恐呼应不灵。即亲赴登莱一带、海口督率查拏。所办尚属认真。但只须遵照前旨驻劄海口。董饬将备等、于洋面往来搜捕。以期尽数弋获不必亲身放洋。或有疎虞。转属不成事体。亦不得视为海捕具文。以致盗匪远扬漏网。致干咎戾也将此谕令知之。　　

○又谕曰、据吴璥奏、自本年闰二月起。至六月止续收小钱三万三千余觔解交直隶归局镕销一摺。已于摺内批示。前因各省私铸充斥钱法日坏。节经降旨各该督抚严切查禁。立限收缴大加整顿。现在稍有起色。但外省习气往往日久懈生或查察稍疎。奸商市侩仍复私自行使又滋弊端不可不防其渐。除四川云贵湖广各督抚现在办理军务俟大功告竣后再行降旨饬查外其余各该督抚务当严密收查。依限尽缴毋得视为具文。日久懈弛倘该督抚仍不实力奉行以致小钱又复充斥惟该督抚是问。恐不能当其咎。也将此传谕各该督抚、并谕吴璥知之　　

○丙辰。以编修蒋攸铦为河南乡试正考官。户部主事周锷为副考官太常寺卿施朝干为山东乡试正考官。编修李骥元为副考官。内阁中书齐嘉绍为山西乡试正考官吏部主事薛淇为副考官　　

○丁巳。谕曰、冯光熊奏、查明黔省钱粮内。有铜仁府属五十九年未完米三千三百七石零。请分作两年带徵等语前因铜仁地方猝被苗匪滋扰业经降旨。将本年应徵钱粮全行豁免以纾民力今据该抚查明尚有五十九年分尾欠米三千三百七石七斗零著加恩一并豁免。以示轸念黎元。恩施无已至意　　

○又谕、本年热河官员兵丁演射布靶较好且平素差务亦皆奋勉著加恩普赏兵丁一月钱粮厄鲁特兵丁亦各赏一月钱粮以示朕奖励旗下世仆至意　　

○谕军机大臣曰、长麟朱圭奏拏获洋盗欧阿锭陈亚一等审明办理二摺已饬交该部知道。海洋盗犯扰害商旅不可不严加缉捕。节经降旨认真整饬。而粤东洋面、尚复盗劫时闻。朱圭系读书人。自不至如伍拉纳之在福建诸事废弛于办理盗案一味从刻竟致有名无实。朱圭容。或失之姑息断不至失之深刻。但此等洋盗查办。不可不严。现在长麟在闽查办事件。未能即时回粤广东洋盗案件。竟当责成该抚督饬所属留心严密查缉务使匪徒敛迹以期辑靖海疆固不可陷累善良。亦不可稍事宽纵。本日奏到摺内之逸盗余亚让黄亚受等。即当严拏务获毋任远扬漏网。至革职总兵陆廷柱留粤缉盗据奏连次随同获盗之处是否系他人拏获后、陆廷柱随同列名具禀抑系该革镇亲身躧缉拏获之处。并著该抚、查明据实具奏。将此谕令知之。　　

○又谕、据费淳奏、俟江兰到滇。即将应办事宜。详悉告知星赴江苏新任等语。费淳在滇省办理铜务钱法。及军需各件。尚为熟谙。江兰系新任巡抚。虽曾任该省藩司。恐不能如费淳之熟悉。著传谕福康安酌量此时该省铜务钱法军需各件。江兰如果尚能办理妥协即著费淳先赴新任若必需熟手经理。亦即据实奏闻。暂留费淳在彼。以资整饬。现在费淳即或起程。想离滇省不远江苏抚篆署理有人亦可无庸急于前往。即来京陛见。亦无甚紧要。惟在福康安酌量情形。应否令赴新任。抑或暂留滇省之处。就近行知费淳。令其遵照费淳于何处接奉此旨即在该处等候福康安行知到日再定行止将此传谕福康安。并谕费淳知之再近日军营情形若何速奏来　　

○又谕、户部核议湖南军营准驳各款一摺。朕初阅时。惟恐部臣核议未免过于从严及、逐加披阅内如水路运送军粮给发水脚一款定例顺水每站给水脚银三分六厘逆水给水脚银七分逆水水脚增几一倍。原即为帮纤顾夫之用何得又于例外请添纤夫支给回空口粮。又运送军火军粮雇夫一款。向来顾觅人夫回空给与口粮。业属从优。从无空闲之日给与雇价之例又制给口袋一款定例每米五斗装口袋一条。今该督等以二斗五升。用布袋一条已属加倍又于例外添出取土口袋军需运送米石。不下数十万而拏卡取土更无定数。似此任意加增糜费。不知凡几又抚恤难民一款。该难民中如属随营效力。自应一体支给盐菜口粮。若止系寻常安插难民大小男妇给与口粮。乃属格外恩施何得与效力行间者概给盐菜致无区别且一任地方官冒开人数有何查考户部所驳甚是。该督抚所奏各条内。凡有可以准行之处部臣俱已照覆。而所驳各条实属例外浮多断难核准。况户部所行之例即系从前西北两路及金川廓尔喀用兵时。军需报销时定则。西北两路俱属口外。而金川廓尔喀、尤为边隅蛮徼。人迹罕到之区。尚可按例报销。今湖南剿捕逆苗。究属内地。何得转于例外浮开。此必毕沅、姜晟未经留心确核而局员等怂恿具奏。希冀准行为日后冒销地步。著传谕该督抚、务宜遵部议、随时严密稽察。毋任浮冒尤不得藉词部驳。稍误军行致干重戾。　　

○戊午。谕据舒亮等奏、拏获逃犯乌阿锦郭玉倪廷萨等三名已经正法其未获逃犯张恒心。现派兵弁上紧追拏等语舒亮等拏获逃犯乌阿锦等三名。即行正法。尚属得当。可见此等犯人脱逃时。该将军等、果能认真严行查拏断无不获。此次因缉捕较严始行拏获著交舒亮等嗣后遣犯内如再有脱逃者。著照此次速派兵弁。各处严拏毋得恃有内地及原籍代捕也。著通谕东三省将军大臣等知之　　

○谕军机大臣等、本日熊枚奏、交卸起程吁请陛见一摺。太属拘例。已于摺内批示张诚基现护抚篆。前因浙洋盗匪窜入江南海面。业令该护抚驰赴海口。督率堵拏。新任臬司康基田、又因秋汛防河。尚在清江是江苏巡抚臬司。均不在省。熊枚现署该省藩司自应暂缓交卸。留彼办理地方事务、滇省铜钱诸务经费淳办理妥协现复留伊在滇经理亦不必亟需熊枚。赴任何得拘泥成例。急思交卸又复禀请督臣委派道员安盛额、接署藩篆。殊属不知事体轻重熊枚著传旨严行申饬。并著于何处接奉此旨即行回至江苏仍署藩司事务俟张诚基。由海口回苏时。再行交卸起程径赴云南新任亦不必来京陛见。也并著传谕沿途督抚饬知所属。于熊枚过境时。即将此旨传知令其速回江苏任事毋致歧误　　

○又谕据方维甸奏、天津地方。于六月二十八九等日连得雨泽七月初一日以后。连日快晴。并无雨水稍多之虑。等语所奏未甚明晰。天津地方六月以后。雨水稍稀。虽于二十八九等日获被甘霖但现尚未出伏。荍蔬等项正资雨泽接济祇虑其少。未见过多热河于六月二十九日得有透雨后。又隔多日地土已觉乾燥初六日得有阵雨。迤西有二三寸迤北。则不成分寸未知近畿一带、及天津地方。曾否得被甘霖未据该督等奏及朕心深为廑念著传谕梁肯堂、方维甸各即查明初六日以后。近畿及天津一带是否得雨。现在荍麦豆子。及一切菜蔬等项。有无妨碍之处。即据实覆奏以慰廑注　　

○又谕曰福康安等现在带兵剿贼自当筹画万全以期一鼓成擒。亦不必加之催促。但福康安等、前于未接谕旨之先业经檄调云贵四川兵七千名此项添调之兵现已到营若干亦应奏及川黔兵丁、在绿营中较为出色且系新到剿捕。自更得力。何以福康安等摺内未据奏明至逆首吴半生因前被官兵剿败系降苗报信心怀忿恨辄敢纠众报仇。而镇筸一带贼匪。见镇城守御严紧复思至岩门高村、滥泥一带要截后路。实属可恨已极至吴半生前至高村滋扰时将滕家泰。一门九口先行杀害。复将滕家泰拥去竟剥其皮。其残毒实出情理之外。该犯情罪重大覆载难容必须设法生擒。解京尽法。处治昨于御园枪击一鹿。以卜擒渠豫兆。此鹿带伤而逸。与吴半生之腿中枪伤、乘间逃窜者相同。因命郭什哈鸟枪人等追捕。直过西峪之大山梁寻获是此鹿先虽逸去即被擒获。亦足为吴半生屡次奔窜。旋即成擒之兆。伫盼捷音速至。再副将刘惠等拏获贼目。吴老华供称吴半生遣该犯赴寅兠何家山桃映乡一带滋扰因取阅福康安等前奏图内桃映乡乃系贵州所属。与铜仁附近地方。可见贼匪东西奔窜踪迹无定著传谕福康安和琳务遵前旨严饬后路驻劄之镇将等留心防范勿使由彼窜逸。刘惠尚属留心著福康安和琳酌量该员如果始终奋勉。即可传旨赏戴花翎以示奖励再福宁奏到剿散石羊哨岩门等处贼匪尚觉差强人意。据奏现令苏灵驻劄岩门往来巡察。仍查探贼人来路前往搜剿等语。若福宁等能带兵自南而北与福康安和琳。两路夹攻固属甚善。但亦当于四人内酌留二人在镇筸防守。不可或致疎虞。倘福宁等。自揣兵力不敷攻剿则镇筸及后路之岩门高村滥泥等处防守。俱关紧要福宁等务宜随时堵剿严密防御亦不责以会合。夹攻生擒逆首之事也至滕家泰以武生而能知大义致遭惨害实为可悯著福宁查明伊二子年岁若干是否成人奏明赏给官职以示旌奖又据冯光熊与福康安和琳具奏、粮台赈恤事宜一摺。此时急望捷音之至下能计及锱铢。昨据毕沅姜晟奏到已交部核覆。黔省即可照办妥筹。以期源源接济。福康安、和琳更宜专心剿贼。不必豫计及此也。　　

○己未孝懿仁皇后忌辰。遣官祭景陵。　　

○谕军机大臣曰张诚基等奏、据巡洋镇将具报。查得闽省匪船自六月十七日被官兵奋击后当即逃窜由浙江衢山外洋南遁。官兵在各处岛岙连日遍历巡逻现今江省洋面并无盗匪踪迹等语匪船既向南遁。自必仍往浙江福建一带。且昨据长麟等奏游击庄锡舍拏获匪犯陈益等三名查阅赃单所开衣物。似系浙省被劫。米船内物件是各盗犯见江浙两省查拏严急已纷纷潜回原籍著传谕长麟魁伦吉庆、即督饬所属上紧严拏。务期全数捕获勿任一名漏网。长麟魁伦、虽现有清查仓库及审办之件但缉拏洋盗一事亦关紧要、昨据该署督抚奏称即分赴沿海各州县盘查仓库并就近督缉洋匪。伊二人务当董率将弁实力哨捕不可疎懈。其已获各盗并即迅速审明严办具奏至江苏洋面。前已有旨令苏凌阿速往海口督缉。苏凌阿既经到彼。苏州省城事务殷繁。张诚基回署。正可料理一切但洋面辽阔。盗船既往外洋。烟波浩淼。或南或北。恐非目力所及。安知非巡洋将弁捏称匪船南遁以为规避之计。著传谕苏凌阿务宜留心稽察。毋任朦混。此事系责成该督抚等、办理若视同海捕具文。致令来往。无禁将来获犯后。审出该犯在何处潜踪。惟疎纵之该督抚提镇是问。不能稍存宽贷也。将此各传谕知之　　

○又谕曰、朱圭奏、广东省五十九年分绿营倒马成数。并买补节省银两一摺已于摺内批示矣。各省马匹例应题报朋马奏销时将倒马成数并节省买补银数核明具奏此非为节省起见马匹为戎政攸关兵丁等、或喂养不善致多倒毙殊非慎重武备之道且马亦生命定例核明倒马成数本意欲令兵丁知善养马重马政亦所以饬戎行并非沾沾节省糜费已也著传谕各省督抚通饬绿营将弁晓谕各兵丁等。务将马匹小心餧养俾收实效。不得仅以循例具奏了事　　

○军机大臣议覆调任陕甘总督勒保奏称遵查哈密库贮火绳。系自雍正年间起历次军需案内存贮共计二十六万七千三百余丈除古城每年支取外现贮麻火绳七万三百余丈硝气渐走请饬令该协如法制造。仍贮库备用。其纸火绳树皮火绳十八万九千九百余丈硝药全走。不堪应用请即在该处变价归公。如变价后短缺。原制价值。应请自四十九年查办之后起。至雅德等到任清查之日止。著落历任哈密协副将、都司并该管提镇办事大臣分赔应如所奏办理。至各项军械、既据该督均称完好。应令照旧妥贮。从之　　

○庚申。谕曰、玉德奏、审拟衮沂曹道德明擅发传单。纵容家人陈锦、扰累驿站一案。将德明拟发伊犁效力赎罪。陈锦、发往黑龙江给披甲人为奴。所办大错。国家简用旗员原欲其正已率属整饬地方乃德明以满洲道员因公上省辄敢擅用号马。多带车辆复纵容家人滋扰甚至拖累知县。致有自缢之事情节尤重。此而不加严惩。何以儆官常而肃吏治。德明著改为绞监候。先于济南省城重责四十板。即在该省司监收禁。俾共知儆惕。至陈锦以道员家人倚仗伊主声势任意骚扰滋阳县陈时所发传单。即系陈锦开条转给。是陈时畏罪自缢。实由陈锦酿成且外省陋习督抚司道家人于所属地方藉官滋事俱在所不免。此事因该县张晋禀出玉德不得不据实参办。而其余州县隐忍不报督抚亦遂置若罔闻者。谅亦不少。必应从重究办惩一儆百。陈锦著即在该处绞决以抵陈时之命并为各省督抚司道家人长随滋事不法者戒署泰安县知县张晋据实禀明、尚有风力著遵前旨送部引见。余著照所拟完结。至玉德办理此案。意存宽纵。岂以明年届朕归政之期。辄敢轻为尝试。朕仰承昊眷康强逢吉。一日不至倦勤。即一日不敢懈弛。虽师政后。遇有此等事件亦必加意整饬。宁肯置之不问且德明不过因公上省。并非调任挈眷行走乃既擅用号马十余匹。因何复用大车三辆之多其所装载究属何物。必系私带苞苴辎重或竟系馈送玉德之物。俱未可定。玉德何以并不详查具奏。殊属非是。玉德著交部严加议处。并著将德明车辆所载何物系作何用详细。查明据实具奏。如德明所带系馈送玉德及在省两司物件玉德隐匿不奏将来别经发觉试思当得何罪凛之慎之至陈时籍禁云南。因被上司挂累畏罪自尽情尚可悯所有陈时家属搬送各费俱著玉德出赀给付送令回籍以示罚惩将此通谕知之
  </div>
  <div class="pagination">
   <a href="清实录乾隆朝实录_page1839.html">
    上一页
   </a>
   <span>
    ...
   </span>
   <a href="清实录乾隆朝实录_page1835.html">
    1835
   </a>
   <a href="清实录乾隆朝实录_page1836.html">
    1836
   </a>
   <a href="清实录乾隆朝实录_page1837.html">
    1837
   </a>
   <a href="清实录乾隆朝实录_page1838.html">
    1838
   </a>
   <a href="清实录乾隆朝实录_page1839.html">
    1839
   </a>
   <span class="current-page">
    1840
   </span>
   <a href="清实录乾隆朝实录_page1841.html">
    1841
   </a>
   <a href="清实录乾隆朝实录_page1842.html">
    1842
   </a>
   <a href="清实录乾隆朝实录_page1843.html">
    1843
   </a>
   <a href="清实录乾隆朝实录_page1844.html">
    1844
   </a>
   <a href="清实录乾隆朝实录_page1845.html">
    1845
   </a>
   <span>
    ...
   </span>
   <a href="清实录乾隆朝实录_page1841.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
