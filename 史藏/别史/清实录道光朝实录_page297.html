<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 297 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 297 页/共 848 页</h1>
    <div class="content">
○御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、御史姜梅奏、役满书吏。应随时勒限回籍一摺。各部院经承。例应于五年役满。饬令回籍。原因该书吏等充役有年。熟悉衙门事务。易启勾通贿嘱之弊。是以役满不准逗留在京。立法至为严密。如该御史所称。近来役满书吏。回籍者不过十之一二。并有因役满即须回籍。每于将及五年之时。先行告退。即可不在役满之列。又有冒入大兴宛平籍贯。改名捐纳微职。以候选为名。遂得潜留京中。串通线索。或说事过财。或指名撞骗。或造作假伪。或帮同讹诈。其弊不一而足。至户部捐纳房书吏。向系本衙门贴写充补。亦俟五年役满。另行更换。该书吏等虽系贴写。亦应与役满经承。一体饬令回籍。嗣后各该衙门书吏役满后。著随时行知顺天府五城。勒限即回原籍。其充役将及五年。无故具呈告退者。亦著督饬回籍。傥有役满后改名冒入大兴宛平籍贯。捐纳职官。并户部捐纳房役满贴写。著一并严查。照例办理。不准在京稽留。以除积弊。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六十二　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光九年。己丑。十一月。辛卯朔。上御太和殿传胪。赐中式武举一甲吴钺、秦定三、张斯奎、三人武进士及第。二甲马从凯等五人武进士出身。三甲齐从龙等二十八人同武进士出身。　　

○壬辰。上诣皇太后宫问安。　　

○谕内阁、富俊等奏、审拟锦县武童姜殿魁、呈控该县藉差科派等情一摺。此案署锦县知县候补同知傅钟瑑、承办差务。向各铺户借用银钱垫办。差竣归还。据富俊等讯明。系循照旧章。尚无勒派侵渔情事。惟于县署设席邀请铺户。并会同协领、谕令大店借收船银。中店加收用钱。实属办理不善。傅钟瑑、著交部议处。锦州协领富升、与该署县联衔发给各店谕帖。虽未经手。亦有不合。富升、著交部察议。　　

○谕军机大臣等、已故参将西林宝之妻伊尔根觉罗氏、具控伊夫身死不明一案。前经两次开验。并无伤痕。究系因何致死。降旨令琦善密访明确。据实具奏。现经军机大臣向该氏讯问所控各情。有何凭证。据呈出跟随伊夫书识兵丁等、自军营寄伊信字。内有夹单一纸。言及伊夫于打仗时。得有驮子两只。无主认领。该兵丁等曾为伊夫收存。内有金珠等件。以为伊夫被谋毙命根由。并据供称凯旋带兵之城守营弁张靖、及提标左营安姓。亦曾向伊面告收取驮子之事。又供余步云见桂涵时。言及西林宝被人谋害。桂涵阻止不令提起。系伊夫旧属胡守备。及余步云巡捕徐千总。听闻告知。其向随伊夫出兵之守备钟得胜。及书识营兵等。回至川省。始终并未见伊。致无从向问伊夫身故情由等语。此案既经两年之久。开验虽无伤痕。西林宝究系因何致毙。必须提同原随该参将凯撤弁兵等。审讯明确。以成信谳。除守备钟得胜、现经查明病故外。其余应讯人等。著琦善查照单内所开。将确有姓名之弁兵。速即饬提。委员解京审讯。此外有胡守备、徐千总、及凯撤带兵回川之提标左营安姓官弁。诘讯该氏。不能确指何名。惟既有营分可查。亦著该督详查讯明。一并解京归审案讯。将此谕令知之。　　

○命工部勘修泰陵各园寝暨昌陵官兵住房。　　

○旌表守正捐躯河南项城县民李魁妻杨氏。　　

○以阿克苏屯田丰收。予员弁议叙。赏兵丁一月盐茶银。　　

○癸巳。上御懋勤殿。勾到四川情实罪犯。停决斩犯四十人。绞犯十二人。余八十一人予勾。　　

○谕内阁。兵部会同户部议驳。奕颢请添设奉天省官兵骑操马匹。裁减南省驻防马乾。拨给餧养。祇将江宁等处驻防原设马数。及现在实拴马匹。笼统具奏。其各省驻防。每处拴马若干。每处原设乾银若干。究竟于奉天添设马数。是否足敷餧养。均未声叙明晰。著该部详悉妥议具奏。寻奏、详查江宁、实拴马二千八百六十三匹。存价马五千七百二十六匹。共额设马乾银八万六千五百七十七两。京口、实拴马一千一百三十七匹。存价马二千二百七十四匹。共额设马乾银三万四千三百八十两。福州、实拴马四百匹。存价马三千一百二十匹。共额设马乾银四万五千六百十九两。广州、实拴马九百六十匹。存价马四千零四十匹。共额设马乾银四万三千二百两。荆州、实拴马四千匹。存价马八千匹。共额设马乾银十二万九百六十两。杭州、实拴马六百匹。存爨马三千二百匹。共额设马乾银五万一千五百二十八两。乍浦。实拴马四十匹。共额设马乾银六百七十八两。所有各处每马月支乾银。自一两一钱至七八钱不等。皆因不敷餧养。经各该将军等陆续奏准。酌留实拴马匹外。其余改为存价。所支原额马匹乾银。仍给兵丁贴餧实拴马匹。并添赡家口。及添设养育兵丁之用。今该将军奏请添设奉天省官兵骑操马匹。裁减南省驻防马乾餧养。查南省各驻防。共兵一万五千余名。现实拴马一万匹。已属兵多马少。若量为移拨。不惟不敷奉天餧养。且于南省武备有妨。该将军所奏。应无庸议。从之。　　

○吏部奏、查明酌增捐例头二卯朦捐官。开单请旨。得旨、童槐著仍以郎中用。不准捐升道员其余各员。俱不准报捐。所有酌增捐例头卯二卯报捐各员内。恐尚有废员更名改籍。另捐监生及各项职衔、朦捐原官者。吏部无从稽察。且恐废员中有业于各旧例曾经朦捐原官。以及改捐降捐别项官职。今复于新例加捐。此项人员。系由职官报捐。其从前缘事案由。历时既久。考核较难。自应严定章程。以杜弊混。嗣后捐纳各官。例由本籍起文赴选者。著责成地方官取具该员族邻甘结。加具印结送部。其随任赴选人员。著责成本任官出具文结。至例由本员具呈注册铨选者。即责成同乡京官出具确实印结。均令于文结内详叙捐生出身履历。此内如有由降革人员报捐。并令将该员从前曾任何项官职。缘事降调案由。一并详细注明。以凭查核。傥有徇隐。除将朦捐原官之员随时奏明办理外。并将出具文结各官。照徇隐例议处。　　

○内务府奏、前任两淮盐政四品顶带福珠隆阿、呈请代奏赏给苦差。藉赎前愆。得旨、福珠隆阿、著革去四品顶带。以主事用。在内务府候补。　　

○甲午。以恭修孝东陵隆恩殿。先期遣官告祭孝东陵。及后土之神。　　

○上御懋勤殿。勾到广西福建陕甘情实罪犯。停决广西斩犯七人。福建斩犯四人。绞犯一人。陕甘斩犯十人。绞犯八人。余七十二人予勾。　　

○遣官祭先医之神。　　

○谕内阁、奕绍奏、宗室淳池。因控告朱八等隐匿地册。未能指出凭据。忽供西城御史、刑部书吏、俱受请托。复牵及朱潮弼已结之案。声称在部涉讼时。托伊与宗室噶尔汉、荣玉德等、向宗人府刑部两衙门代为行贿打点。案关官吏受贿营私。虚实均应究办。著派曹振镛、卢荫溥、王鼎、穆彰阿、潘世恩、审讯。按律定拟具奏。　　

○以散秩大臣哈当阿、为正白旗汉军副都统。　　

○以故贵州烂土长官司张治泽子灿极、袭职。　　

○乙未。调镶黄旗蒙古副都统桓格、为镶红旗汉军副都统。　　

○以左春坊左庶子松峻、翰林院侍讲丁杰、充日讲起居注官。编修廖鸿藻、署日讲起居注官。　　

○丙申。上御懋勤殿。勾到奉天湖广情实罪犯。停决奉天斩犯一人。湖广斩犯三十八人。绞犯十三人。余三十四人予勾。　　

○丁酉。上诣皇太后宫问安。　　

○皇三子奕继生。　　

○御懋勤殿。勾到浙江江西安徽江苏情实罪犯。停决浙江斩犯十三人。绞犯三人。江西斩犯二十人。安徽斩犯六人。绞犯三人。江苏斩犯五人。绞犯五人。余五十四人予勾。　　

○谕内阁、杨遇春奏、满营兵粮不敷估支。暂请加增采买一摺。甘肃宁夏满营。道光十年连闰一岁。应需兵马粮料六万五千二百四十七石零。除将宁夏、宁朔、二县现贮仓粮。尽数估拨。并酌估本年额徵新粮。已逾十分之三外。尚不敷上色粮三万一千八百四十二石零。据该督奏、查明无可再拨。著准其照数采买。以资兵食。该部知道。　　

○又谕、严烺奏、勘估运河应挑淤浅工段一摺。东省运河。为漕船经由要道。每届冬令。例应估挑。本年因汶泗各河长水多次。兼之大雨时行。各路山水汇注。较往年受淤尤甚。亟应挑穵以利新漕。据该河督等查明。应挑之临清等汛。核实确估。除兵浅闸泉额夫挑穵之外。按例加添募夫趱挑。统计上捕运泇四厅。共应添募夫工价器具银二万四百五十八两零。外加津贴银二万九千五百二十五两零。著准其动拨司库及生息银款。发交沿河州县卫置备器具。集夫兴挑。责成运河道督催赶办。务须依限完竣。该河督仍随时亲往查验。如有偷减草率。即行据实严参。其沛汛长河募夫工段。著照例移咨江南省。转饬该县会同趱办。该部知道。　　

○又谕、严烺奏、确勘豫东黄河两岸工程。择要减准一摺。豫东黄河两岸。估办堤堰坝戗各工。据该河督查明、分别减准。择其最为紧要者核实确估。计豫省两岸十三厅。估需例爨及津贴银共十四万四千三百余两。东省曹河粮河二厅。连曹考厅之曹上汛。估需例价及津贴银共一万七千一百余两。均系必应急办之工。著照所请、准其于河南山东两省藩库。分别照数拨发各道。转给工员。先期雇定夫车。交春兴工。照估坚筑。大汛以前。一律完报。该河督仍于来春查验工料时。挨工查看。傥有偷减草率。即行指名严参。毋许稍事姑容。至另片奏、现估土工津贴银两。未能遽省。请俟此后年丰粮贱。物价渐平。察看办理等语。河工津贴银两。原系于例价外加增。豫东黄河两岸堤工。自道光六年以后。增培之费。既已渐减。津贴一项。亦应随时斟酌裁汰。嗣后该督务当力求撙节。不得沿袭成案。致滋浮冒。该部知道。　　

○修直隶张家口石土坝工。纵总督那彦成请也。　　

○添备直隶永定河河工秸料一百九十万束。从总督那彦成请也。　　

○戊戌。谕内阁、御史何辉绶奏、请定保举御史章程一摺。所奏甚是。御史为风宪之官。必当慎重遴选。此次保送御史内、兵部郎中李熉、曾任湖北荆州府知府。因才不胜任。改用今职。刑部郎中钱学彬、前在福建泉州府知府任内。有意规避。以才不胜任。请改京职。部议革职。旋经捐复员外郎。推升郎中。复朦混截取繁缺知府。部议降调。又经捐复郎中。此等人员。何得滥行保送御史。李熉、钱学彬、均著该部即行扣除。毋庸带领引见。嗣后各部院堂官于所属司员内。凡因私罪降补京职、及不胜外任、特旨改用人员。不准保送御史。并不得截取外用。　　

○谕军机大臣等、成格奏、热河八旗官兵生齿日繁。每兵一分钱粮。养赡亲丁八九口至十数口。实属不敷。兼之近年物价较昂。生计倍形竭蹷。请添养育兵缺一百分。借银三万两。交热河道发商生息。以资调剂。所奏自系实在情形。然如此调剂。终非长久之策。朕思以君养人则不足。使之自养则有余。热河地方。非内地可比。如有可开垦之区。俾资生计。与其为外来流民占种。不若使该兵丁等藉以自养。较之添给兵糈。岂不更善。著该都统查明该处是否可行。悉心筹议。据实具奏。再降谕旨。将此谕令知之。　　

○赏广东戊子科乡试年老附贡生麦凤荣副榜。　　

○旌表守正捐躯山东馆陶县民张兴志妻李氏。　　

○己亥。上御懋勤殿。勾到河南山西情实罪犯。停决河南斩犯三人。绞犯十人。山西斩犯七人。绞犯六人。余六十人予勾。　　

○建河南邓州移驻弁兵衙署兵房。从巡抚杨国桢请也。　　

○庚子。谕内阁、特依顺保等奏、查明黑龙江官犯。开单请旨一摺。英和、著再扣满三年请旨。富纶、著释回。黄兆蕙、布里讷什、塔清额、韩元培、范树椿、阿萨拉、巴克唐阿、俱不准释回。　　

○修黄新庄、半壁店、秋澜村、梁格庄、四处行宫。从泰宁镇总兵官武忠额请也。　　

○辛丑。上御懋勤殿。勾到山东直隶热河情实罪犯。停决山东斩犯七人。绞犯六人。直隶斩犯六人。绞犯四人。热河斩犯二人。绞犯一人。余五十九人予勾。　　

○封未婚守节辅国公拉旺哩克森聘妻庄襄亲王绵课女为贞悯和硕格格。　　

○广东高州镇总兵官马骥、年老休致。以前任潮州镇总兵官恒安、为高州镇总兵官。　　

○以叶尔羌承办军台出力。赏伯克毛拉黑孜满等蓝翎。余加衔升叙有差。　　

○给奉天辽阳、凤凰城、新民厅、承德、广宁、五处被灾旗民一月口粮。缓徵锦县歉收民地额赋。　　

○以福建福安县粮价增昂。命平粜仓谷。　　

○壬寅。谕内阁、兵部汇题本内。议叙派管侍卫营房之头等侍卫吉龄阿、纪录一次。二等侍卫敬＜?穆-禾攵＞、按品升等。虽系照例办理。惟该员等同一管理三年期满。一则予以纪录。一则予以升阶。定例殊未平允。嗣后该管侍卫三年期满。均著纪录一次。无庸按品升等。此次吉龄阿、敬＜?穆-禾攵＞、俱即照新例。各予纪录一次。余依议。　　

</div>
    <div class="pagination">
<a href="清实录道光朝实录_page296.html">上一页</a><span>...</span><a href="清实录道光朝实录_page292.html">292</a><a href="清实录道光朝实录_page293.html">293</a><a href="清实录道光朝实录_page294.html">294</a><a href="清实录道光朝实录_page295.html">295</a><a href="清实录道光朝实录_page296.html">296</a><span class="current-page">297</span><a href="清实录道光朝实录_page298.html">298</a><a href="清实录道光朝实录_page299.html">299</a><a href="清实录道光朝实录_page300.html">300</a><a href="清实录道光朝实录_page301.html">301</a><a href="清实录道光朝实录_page302.html">302</a><span>...</span><a href="清实录道光朝实录_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
