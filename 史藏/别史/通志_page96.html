<!DOCTYPE html>
<html>
 <head>
  <meta charset="utf-8"/>
  <title>
   通志 - 第 96 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 96 页/共 155 页
  </h1>
  <div class="content">
   南海王子罕字云华武帝第十一子也颇有学母乐容华有宠故武帝留心母尝寝疾子罕昼夜祈祷于时以竹为灯缵照夜此缵宿昔枝叶大茂母病亦愈咸以为孝感所致主簿刘鬷及侍读贺子乔皆为赋颂焉建武元年位防军将军一年见杀时年十七
　　巴陵王子伦字云宗武帝第十三子也永明十年为北中郎将南琅邪彭城二郡太守郁林即位以南彭城禄力优厚夺子伦与中书舍人綦母珍之更以南兰陵代之延兴元年明帝遣中书舍人茹法亮杀子伦子伦时鎭琅邪城有守兵子伦英果明帝恐不即罪以问典籖华伯茂伯茂曰公若遣兵取之恐不即可办若委伯茂一小吏力耳旣而伯茂手自执鸩逼之左右莫敢动者子伦正衣冠出受诏谓法亮曰积不善之家必有余殃昔髙皇帝残灭刘氏今日之事理数固然举酒谓法亮曰君是身家旧人今衘此命当由事不获已此酒差非劝酬之爵因仰之而死时年十六法亮及左右皆流涕先是髙帝武帝为诸王置典籖帅一方之事悉以委之每至觐接輙留心顾问刺史行事之羙恶繋于典籖之口莫不折节推奉恒虑弗及于是威行州郡权重蕃君武陵王为江州性烈直不可忤典籖赵泽之曰今出郡易刺史及见武帝相诬遂免还南海王子罕戍琅邪欲暂游东堂典籖姜秀不许而止还泣谓母曰儿欲移五歩亦不得与囚何异秀后輙取子罕屐繖饮器等供其儿昏武帝知之鞭二百繋尚方然而擅命不改邵陵王子贞尝求熊白厨人答典籖不在不敢与西阳王子明欲送书参侍读鲍僎病典籖呉修之不许曰应谘行事乃止言行举动不得自专征求衣食必须谘访永明中巴东王子响杀行事刘寅等武帝闻之谓羣臣曰子响遂反戴僧静大言曰诸王都自应反岂唯巴东武帝问其故答曰诸王无罪而一时被囚取一挺藕一杯浆皆谘籖帅不在则竟日饥渇诸州唯闻有籖帅不闻有刺史竟陵王子良尝问众曰士大夫何意诣典籖参军范云答曰诣长史以下皆无益诣籖帅便有倍本之价不诣谓何子良有愧色及明帝诛异己者诸王见害悉典籖所杀竟无一人相抗孔珪闻之流涕曰齐之衡阳江夏最有意而复害之若不立籖帅故当不至于此邵陵王子贞字云松武帝第十四子也建武二年见诛时年十五
　　临贺王子岳字云峤武帝第十六子也明帝诛武帝诸子唯子岳及弟六人在后时呼为七王朔望入朝上还后宫輙叹息曰我及司徒诸儿子皆不长高武子孙日长大永泰元年上疾甚絶而复苏于是诛子岳等延兴建武中凡三诛诸王每一行事明帝輙先烧香呜咽涕泣众以此輙知其夜当杀戮也子岳死时年十四西阳王子文字云儒武帝第十七子也永明七年封蜀郡王建武中改封西阳永泰元年见杀年十四
　　衡阳王子峻字云嵩武帝第十八子也永明七年封广汉郡王建武中改封衡阳永泰元年见杀年十四南康王子琳字云璋武帝第十九子也母荀昭华有盛宠后宫才人位登采女者依例赐玉鳯凰荀时始为采女得玉鳯凰投地曰我不能例受此武帝乃拜为昭华子琳以母宠故最见爱太尉王俭因请昏武帝悦而许之羣臣奉贺物各好尽直数百金武帝为之报答亦如此及应封而好郡已尽乃以宣城封之既而宣城属扬州不欲为王国改封南康公禇蓁为巴东公以南康为王国封子琳永泰元年见杀年十四
　　湘东王子建字云立武帝第二十一子也母谢无宠武帝度为尼明帝即位使还母子建永泰元年见杀年十三
　　南郡王子夏字云广武帝第二十三子也上春秋髙子夏最防宠爱过诸子初武帝梦金翅鸟下殿庭搏食小龙无数乃飞上天及明帝初其梦始验永泰元年子夏诛年七嵗
　　文恵诸子
　　文恵太子四男安皇后生废帝郁林王昭业宫人许氏生废帝海陵恭王昭文陈氏生巴陵王昭秀禇氏生桂阳王昭粲
　　巴陵王昭秀字懐尚太子第三子也郁林即位封临海郡王隆昌元年为都督荆州刺史延兴元年征为车骑将军明帝建武二年改封巴陵王永泰元年见杀年十六
　　桂阳王昭粲太子第四子也郁林立封永嘉郡王延兴元年出为荆州刺史加都督建武三年改封桂阳王四年为太常永泰元年见杀年八嵗
　　明帝诸子
　　明帝十一男敬皇后生废帝东昏侯寳卷江夏王寳元鄱阳王寳夤和帝殷贵妃生巴陵隠王寳义晋熈王寳嵩袁贵妃生庐陵王寳源管淑妃生邵陵王寳修许淑媛生桂阳王寳贞余皆早夭
　　巴陵隠王寳义字智勇明帝长子也本名明基建武元年封晋安郡王寳义少有废疾不堪出人间止加除授为都督扬州刺史仍以始安王遥光代之转为右将军领兵置佐镇石头二年为南徐州刺史加都督东昏即位进征北将军开府仪同三司给扶永泰元年为都督扬州刺史三年进位司徒和帝西防建以为侍中司空梁武平建邺宣徳太后令以寳义为太尉领司徒诏曰不言之化形于自逺时人皆云此实録也梁受禅封谢沐公寻封巴陵郡王奉齐后天监中薨
　　江夏王寳元字智深明帝第三子也建武元年封江夏郡王东昏即位为都督南徐兖二州刺史寳元娶尚书令徐孝嗣女为妃孝嗣被诛离絶东昏送少姫二人与之寳元恨望有异计明年崔慧景举兵还至广陵遣使奉寳元为主寳元斩其使因是发将吏防城慧景将渡江寳元密与相应开门纳慧景乗八防舆手执绛摩幡随慧景至都百姓多徃投集慧景败收得朝野投寳元及慧景军名东昏令烧之曰江夏尚尔岂复可罪余人寳元逃奔数日乃出帝召入后堂以歩鄣褁之令羣小数十人鸣鼔角驰绕其外遣人谓曰汝近围我亦如此少日乃杀之
　　庐陵王寳源字智泉明帝第五子也建武元年封和帝即位为车骑将军开府仪同三司中兴二年薨
　　鄱阳王寳夤字智亮明帝第六子也建武初封建安郡王东昏即位为都督郢州刺史永元三年为车骑将军开府仪同三司镇石头其秋雍州刺史张欣泰等谋起事于新亭杀防内诸主帅难作之日并前南谯太守王灵秀奔往石头帅城内将吏去车脚载寳夤向防城百姓数千人皆空手随后至杜姥宅日己欲暗城门闭城上人射之众弃寳夤走寳夤逃亡三日戎服诣草市尉尉驰启帝帝迎入宫问之寳夤涕泣称制不自由帝笑乃复爵位宣徳太后临朝改封寳夤鄱阳王中兴二年梁武克建邺以兵守之将加害焉其家阉人顔文智与左右麻拱黄神宻计穿墙夜出寳夤具小船于江岸变服潜赴江畔蹑屩徒歩脚无完肤防守者至明追之寳夤假为钓者随流上下十余里追者不疑待散乃度西岸遂委命投华文荣文荣与其从天龙恵逹等三人弃家将寳夤遁匿山涧赁驴乗之昼伏宵行逹魏夀春东城戍戍主杜元伦推检知实萧氏子以礼延待驰告扬州刺史任城王澄澄以车马侍卫迎之时年十六徒歩憔悴见者以为掠卖生口也澄待以客礼乃请防君斩衰之服澄遣人晓示情礼以防兄之制给其齐衰寳夤从命澄率官僚赴吊寳夤居处有礼不饮酒食肉辍笑简言一同极哀之节夀春多其故义皆受慰唁唯不见夏侯一族以其同梁故也改日造澄澄深器重之及至洛阳宣武礼之甚重伏诉阙下请兵南伐虽遇暴风大雨终不暂移是年梁江州刺史陈伯之与其长史禇胄等自夀春归降请军立効宣武谓伯之所陈时不可失以寳夤恳诚除使持节都督东扬南徐兖三州刺史镇东将军丹阳郡公齐王配兵一万令据东城待秋冬大举寳夤明当拜命其夜恸哭至晨宣武备礼防授赐车马什物事从丰厚又任其募天下壮勇得数千人以文智等三人为积弩将军文荣等三人为彊弩将军并为军主寳夤虽少覊寓而志性雅重过朞犹絶酒肉惨悴形色蔬食麤衣未尝嬉笑及被命当南伐贵要多相慿托门庭賔客若市而书记相寻寳夤接对报复不失其理正始元年寳夤行逹汝隂东城已陷遂停夀春逢梁将姜庆真内侵围逼夀春寳夤率众大战破走之寳夤勇冠诸军见者莫不壮之还改封梁郡公及中山王英南伐寳夤又表求行与英频破梁军乗胜攻钟离淮水泛溢寳夤与英狼狈引退士卒死没者十四五有司奏处以极法诏恕死免官削爵还第寻尚南阳长公主公主有妇徳事寳夤尽礼相遇如賔永平四年卢昶克梁胊山戍以琅邪戍主傅文骥守之梁师攻文骥昶督众军救之诏寳夤为使持节假安南将军别将长驱往赴受昶节度寳夤受诏泣涕横流哽咽良久后昶军败唯寳夤全师而还延昌初除瀛州刺史复其齐王迁兾州刺史及大乗贼起寳夤遣军讨之频为贼破台军至乃灭之灵太后临朝还都梁将康绚于浮山堰淮以灌扬徐除寳夤使持节都督东讨军事镇东将军以讨之复封梁郡公熙平初梁堰旣成淮水将为徐之患寳夤乃于堰上流更凿新渠水乃小减乃遣壮士千余人夜度淮烧其竹木营聚破其三垒火数日不灭又分遣将破梁将垣孟孙张僧副等于淮北仍度淮南焚梁徐州刺史张豹子等十一营及还为殿中尚书寳夤之在淮堰梁武寓书招诱之寳夤表送其书陈其忿毒之意志存雪复屡请居邉神中为都督徐州刺史车骑大将军乃起学馆于郡东朔望引见士姓子弟接以恩顔与论经义勤于听理吏民爱之正光二年征为尚书左仆射善于吏职甚有能名四年上表曰窃惟文武之名在人之极地徳行之称为生之最首忠贞之羙立朝之誉仁义之号处身之端自非职惟九官任当四岳授曰尔谐譲称俞往将何以克厌大名允兹令问自比以来官防髙卑人无贵贱皆饰辞假説用相襃举求者不能量其多少与者不能覈其是非遂使冠履相贸名实皆爽谓之考功事同泛陟纷纷漫漫焉可胜言又在京之官积年十考其中或所事之主迁移数四或所奉之君身亡废絶虽当时文簿记其殿最日久月遥散落都尽累年之后方求追访无不茍相悦附共为唇齿饰垢掩疵妄加丹素趣令得阶而已无所顾惜贤逹君子未免斯患中庸已降夫复何论官以求成身以请立上下相防莫斯为甚又勤恤民隐咸归守令厥任非轻所责实重然及其考课悉以六载为约既而限满代还复经六年而叙是则嵗周十二始得一阶于东南两省文武闲职公府散佐无事冗官或数旬方应一直或朔望止于暂朝及其考日更得四年为限是则一纪之中便登三级彼以实劳剧任而迁贵之路至难此以散位虚名而升陟之方甚易何内外之相县令厚薄之若此孟子曰仁义忠信天爵也公卿大夫人爵也古之人修其天爵而人爵从之故虽文质异时洿隆殊世莫不寳兹名器不以假人是以赏罚之科恒自持也乃至周之蔼蔼五叔无官汉之察察馆陶徒请诚以赏罚一差则无以惩劝至公暂替则觊觎相欺故至慎至惜殷勤若此况乎亲非肺腑才乖秀逸或充单介之使始无汗马之劳或説兴利之规终县十一之润皆虚张无功妄指赢益坐获数阶之官籍成通显之贵于是巧诈萌生伪辩锋出役万虑以求荣开百方而逐利抑之则其流已往引之则有何纪极夫琴瑟在于必和更张求其适调去者既不可追来者犹或宜改案周官太宰之职嵗终则令官府各正所司受其防计听其事致而诏于王三嵗则大计羣吏之政而诛赏之愚谓今可粗依其凖见居官者每嵗终本曹皆明辩在官日月具覈才行能否审其实用而注其上下游辞宕説一无取焉列上尚书覆其合否如有纰缪即正而罚之不得方复推诘委下容其进退既定其优劣善恶交分经奏之后考功曹别书于黄纸油帛一通则本曹尚书与令仆印署留于门下一通则以侍中黄门印署掌在尚书严加缄密不得开视考绩之日然后对共裁量其外内考格裁非庸管乞求博议以为画一若殊谋异防事闗废兴遐迩所谈物无异议者自可临时斟酌匪拘常例至如援流引比之诉贪荣求级之请如不限以关键肆其旁通则蔓草难除涓流遂积秽我彛章挠兹大典谓宜明加禁断以全至化诏付外博议以为永式竟无所改时梁武第四子西丰侯正徳降魏寳夤表曰正徳既不亲亲安能亲人脱包此凶丑寘之列位百官是象其何诛焉臣衅结祸深痛缠骨髓日暮途遥报复无日岂区区于一竪哉但才虽庸近职居献替愚寸抱敢不申陈正徳既至洛阳朝廷待之尤薄嵗余还叛初秦州城人薛伯珍刘庆杜迁等反执刺史李彦推莫折大提为首自称秦王大提寻死其第四子念生窃号天子年曰天建置官僚以息阿胡为太子其兄阿倪为西河王弟天生为髙阳王伯珍为东郡王安保为平阳王天生率众出陇东遂防雍州屯于黒水朝廷甚忧之除寳夤开府西道行台为大都督西征明帝幸明堂以饯之寳夤与大都督崔延伯撃天生大破之追奔至小陇进讨髙平贼帅万俟丑奴于安定更有负防时有天水人吕伯度兄弟始共念生同逆后与兄众保于显亲聚众讨念生战败奔于胡琛琛以伯度为大都督秦王资其士马还征秦州大破念生将杜粲于成纪又破其金城王莫折普贤于永洛城遂至显亲念生率众身自拒战又大败伯度乃背胡琛遣其兄子忻和率骑东引大军念生事廹乃诈降于寳夤朝廷嘉伯度立义之功授泾州刺史平秦郡公而大都督元修义髙聿停军陇口久不西进念生复反伯度为丑奴所杀故贼势更甚寳夤不能制孝昌二年除寳夤侍中骠骑大将军仪同三司假大将军尚书令给前后部鼓吹寳夤初自黒水终至平凉与贼相对年年攻撃贼亦惮之闗中保全寳夤之力三年正月除司空公出师既久兵将疲弊是月大败还雍州有司处寳夤死罪诏恕为编户四月除征西将军雍州刺史开府西讨大都督自闗以西皆受节度九月念生为其常山王杜粲所杀合门皆尽粲降寳夤十月除尚书令复其旧封时山东闗西防贼充斥王师屡北人情沮防寳夤自以出师累年麋费尤广一旦覆败虑见猜责内不自安朝廷颇亦疑沮及遣御史中尉郦道元为闗中大使寳夤谓密取己将有异图以问河东桞楷楷曰大王齐明帝子天下所属今日之举实允人望且謡言鸾生十子九子一子不闗中乱武王有乱臣十人乱者理也大王当理闗中何所疑虑道元行逹隂盘驿寳夤密遣其将郭子恢等攻杀之而诈收道元尸表言白贼所害遂反僭举大号大赦其部内称隆绪元年立百官诏尚书仆射行台长孙承业讨之时北地毛鸿賔与其兄遐纪率乡义将讨寳夤寳夤遣其将侯终徳往攻遐终徳还图寳夤军至白门寳夤始觉与终徳战败公主及其少子与部下百余骑从后门出遂奔万俟丑奴丑奴以寳夤为太傅尔朱天光遣贺拔岳等破丑奴于安定追禽丑奴及寳夤并送京师诏置阊阖门外都街中京师士女聚观凡经三日吏部尚书李神隽黄门侍郎髙道穆并与寳夤素旧二人相与左右言于荘帝云其逆迹事在前朝冀将救免防应诏王道习时自外至荘帝问道习在外所闻道习曰唯闻陛下欲不杀寳夤人云李尚书髙黄门与寳夤同欵并居得言之地必能全之道习因曰若谓寳夤逆在前朝便将恕之败在长安为丑奴太傅岂非陛下御歴之日贼臣不翦法欲安施帝然其言乃于太仆駞牛署赐死将刑神隽持酒就之叙故旧因对之下泣寳夤夷然自持了不忧惧唯称推天委命恨不终臣节公主男女就寳夤诀别恸哭极哀寳夤亦色貎不改寳夤三子皆公主所生并凡劣长子烈复尚明帝妹建徳公主拜驸马都尉坐寳夤反伏法次子权与小子凯射戯凯激矢中之死凯妻长孙承业女也轻薄无礼公主数加罪责凯窃衘恨妻复惑说之天平中凯遣奴害公主乃轘凯于东市妻枭首家遂灭
　　邵陵王寳修字智宣明帝第九子也建武元年封南平郡王二年改封中兴三年谋反宣徳太后令赐死晋熙王寳嵩字智靖明帝第十子也中兴元年和帝以为中书令二年诛
　　桂阳王寳贞明帝第十一子也中兴二年诛













　　通志巻八十二
&lt;史部,别史类,通志&gt;
　　钦定四库全书
　　通志卷八十三上
　　宋　右　廸　功　郎　郑　樵　渔　仲　撰
　　宗室传第六上
　　梁
　　吴平侯景【子励　劝　勔　勃　弟昌　昻　昱】文帝十男
　　长沙宣武王懿【子业　孙孝俨　业弟藻　猷猷子韶　骏　猷弟朗　渊明】永阳昭王敷　衡阳宣王畅　桂阳简王融【子象象子慥】临川静惠王宏【宏子正仁　正义　正徳　正徳子见理　正徳弟正则　正则弟正立　正立子贲正立弟正表　正信】安成康王秀【秀子机　机弟推　推子防】南平元襄王伟【伟子恪　恪弟恭恭子静　恭弟祗】鄱阳忠烈王恢【恢子范　范子嗣　范弟谘谘弟修　修弟泰　泰弟退】始兴忠武王憺【憺子亮　亮弟映映弟煜】
　　梁
　　吴平侯景字子照武帝从父弟也祖道赐以礼让称居乡有争讼专赖平之又周其疾急乡里号曰墟主皆窃言曰其后必大仕宋终于书侍御史齐末追赠左光禄大夫三子长曰尚之次曰文帝次曰崇之尚之敦厚有器业为司徒建安王中兵参军一府称为长者迁歩兵校尉卒官天监初追諡曰文宣侯子灵钧嗣仕齐为广徳令武帝起兵行会稽郡事顷之卒追封东昌县侯子謇嗣崇之仕齐官至东阳太守以干能显政尚严厉永明中钱唐唐瑀之反别众破东阳崇之遇害天监初追諡曰忠简侯景崇之子也八岁随父在郡居丧以毁闻及长好学才辩有识断仕齐为永宁令政为百城最永嘉太守范述曾居郡号称廉平雅服景为政乃牓郡门曰诸县有凝滞者可就永宁令决以疾去官永嘉人胡仲宣等千人诣阙表请景为郡不许永元二年以长沙宣武王懿勲除歩兵校尉是冬懿遇害景亦逃难武帝起兵以景行南兖州事时天下未定沔北伧楚各据坞壁景示以威信渠师相率面缚请罪旬日境内皆平武帝践阼封吴平县侯南兖州刺史加都督景居州清恪有威裁明解吏职文案无壅下不敢欺吏民敬畏如神明会年荒计口振恤又为饘粥于路以赋之死者给以棺具人甚赖焉天监七年为左骁骑将军兼领军将军领军管天下兵要宋孝建已来制局用事与领军分权典事以上皆得呈奏领军垂拱而已及景在职峻切官曹肃然制局监皆近幸颇不堪命以是不得久留中寻出为宁蛮校尉荆州刺史加都督八年魏荆州刺史元志攻潺沟驱廹羣蛮羣蛮悉度汉水来降议者以为蛮累为边患可因此除之景曰穷来归我诛之不祥且魏人来侵每为矛楯若悉诛蛮则魏军无碍非长策也乃开樊城受降因命司马朱思远宁蛮长史曹义宗中兵参军孟惠隽击志于潺沟大破之景初到州省除三迎羽仪器服不得烦扰吏民修葺城垒申警边备理词讼劝农桑郡县皆改节自励州内清静抄盗絶迹十三年复为领军将军直殿省知十州损益事月加禄五万景为人雅有风力长于辞令其在朝廷为众所瞻仰于武帝虽属为从弟而礼寄甚隆军国大事皆与议决十五年加侍中及太尉扬州刺史临川王宏坐法免诏景以为安右将军监扬州置佐史即宅为府景越亲居扬州固辞至于流涕帝弗许在州尤称明断符教严整有田舎老姥诉得符还至县县吏未即发姥语曰萧监州符如火汝手何敢留之其为人所畏敬如此迁都督郢州刺史将发帝幸建兴苑饯别为之流涕在州复有能名齐安竟陵郡接魏界多盗贼景移书告示魏即焚坞戍保境不复侵略卒于州赠开府仪同三司諡曰忠子励嗣励字文约弱不好弄喜愠不形于色位太子洗马母忧去职殆不胜丧每一思至必徒歩至墓或遇风雨仆卧中路坐地号恸起而复前家人不能禁景特所钟爱曰吾百年后其无此子乎使左右节哭服阕除太子舎人景薨励不进水浆者七日庐于墓所亲友隔絶会叔父昙下诏狱励乃率昆弟羣从同诣大理虽门生故吏莫能识之后袭封吴平侯对扬王人悲恸呜咽傍人亦为陨涕除淮南太守以善政称迁宣城内史郡多猛兽常为人患及励在任兽暴为息又迁豫章内史道不拾遗男女异路徙广州刺史去郡之日吏民悲泣数百里中舟乗填塞各赍酒肴以送励励人为纳受随以钱帛与之至新淦县岓山村有一老姥以盘擎防鱼自送舟侧奉上之童儿数十人入水扳舟或歌或泣广州边海旧饶外国舶至多为刺史所侵每年舶至不过三数人励至纎毫不犯岁十余至俚人不宾多为海暴励征讨所获生口宝物军赏之外悉送还台前后刺史皆营私蓄方物之贡少登天府自励在州岁中数献军国所须相继不絶武帝叹曰朝廷便是更有广州有诏以本号还朝而江西俚帅陈文彻出冦高要又诏励重申蕃任未几文彻降附励以南江危险宜立重镇乃表台于高凉郡立为高州以西江督防孙固为刺史徴为太子左卫率励性率俭而器度寛裕左右尝将羮正胷前翻之顔色不异徐呼更衣聚书至三万卷披翫不倦尤好东观汉记略能诵忆刘显执卷策励酬应如流乃至卷次行数亦不差失少交结唯与河东裴子野范阳张缵善卒于道赠侍中諡曰光侯励弟劝字文肃少以清静自立封西乡侯位南康内史太府卿大宝元年与南康王会理谋诛侯景事发遇害劝弟勔字文祗封东乡侯位太子洗马及劝同见害勔弟勃位定州刺史封曲江乡侯大宝初广州刺史元景仲将谋应侯景西江督防陈霸先攻景仲迎勃为刺史时湘东王绎在荆州虽承制授职力不能制遂从之勃乃镇岭南为广州刺史后定江表以王琳代为广州以勃为晋州刺史魏克江陵勃复据广州敬帝承制加司徒绍泰中为太尉寻进为太保及陈武禅代之际举兵不从寻败遇害景弟昌字子建位衡州刺史性好酒在州每醉径出人家或独诣草野刑戮颇无期度醉时所杀醒或求焉亦无悔也累迁兼宗正卿屡为有司所劾久留都忽忽不乐遂纵酒虚悸在石头东斋引刀自刺而卒昌弟昻字子明位轻车将军监南兖州初兄景再为兖州徳惠在人及昻来代时人方之冯氏徴为琅邪彭城二郡太守时有女子年二十许散髪黄衣在虎窟山石室中无所修行唯不甚食或出人间时饮少酒鹅卵一两枚人呼为圣姑就求子往往有效造者充满山谷昻呼问无所对以为祅惑鞭之二十创即差失所在中大通元年为领军将军久之封湘隂侯出为江州刺史卒諡曰恭侯昻弟昱字子真少而狂狷不拘礼度异服危冠交游冗杂尤善屠牛业以为常于宅内酤酒好骑射歴位中书侍郎每求试边武帝以其轻脱无威望抑而不许迁给事黄门侍郎上表请自解帝手诏责之坐免官因此杜门絶朝觐普通五年坐于宅内铸钱为有司所奏下廷尉得免死徙临海郡行至上虞有勅追还令受菩萨戒既至恂恂尽礼改意蹈道持戒又精洁帝甚嘉之为晋陵太守下车励名迹除烦苛明法宪严于奸吏旬日之间郡中大安俄而暴卒百姓行号巷哭市里为之諠沸设祭奠于郡庭者四百余人有田舍妇夏氏年百余岁扶曾孙出郡悲泣不自胜其惠化所感如此百姓相率为立庙建碑以纪其徳又诣都表求赠諡诏赠湘州刺史諡曰恭子
　　文帝十男
　　文帝十男张皇后生长沙宣武王懿永阳昭王敷武帝衡阳宣王畅李太妃生桂阳简王融融为东昬所害敷畅齐建武中卒武帝践阼并封郡王陈太妃生临川静惠王宏南平元襄王伟吴太妃生安成康王秀始兴忠武王憺费太妃生鄱阳忠烈王恢
　　长沙宣武王懿字元达文帝长子也少有令誉解褐齐邵陵王行参军袭爵临湘县侯歴位晋陵太守以善政称永明末为梁南秦二州刺史加都督是岁魏军入汉中遂围南郑懿随机拒击乃解围遁去又遣氐帅杨元秀攻取魏歴城等六戍魏人震惧边境遂宁永元二年裴叔业据豫州反懿以豫州刺史领歴阳南谯二郡太守讨之叔业惧遂降魏武帝时在雍州遣典籖赵景悦说懿兴晋阳之甲诛君侧之恶懿不答既而平西将军崔慧景入冦奉江夏王宝元围城齐室大乱驰信召懿懿时方食投箸而起率锐卒三千人入援武帝驰遣虞安福下都说懿曰诛贼之后则有不赏之功当明君贤主尚或难立况于乱朝何以自免若贼灭己宜勒兵入宫行伊霍故事此万世一时若不欲尔便合表还歴阳托以外拒为事则威震内外谁敢不从如一朝放兵受其厚爵高而无人必生后悔懿长史徐曜甫亦以为劝懿并不听慧景遣其子觉来拒懿击大破之乗胜而进追斩慧景授中书令都督征讨水陆诸军事时东昬肆虐茹法珍王咺之等执政宿臣旧将并见诛夷懿既勲高独居朝右深为法珍等所惮乃说东昬将加酷害长史徐曜甫知之密具舟江渚劝令西奔懿不从曰古皆有死岂有叛走中书令邪寻见留省赐药与弟融俱殒谓使者曰家弟在雍州深为朝廷忧之中兴元年赠司徒宣徳太后临朝改赠太傅天监元年追崇丞相封长沙郡王諡曰宣武给九旒鸾辂黄屋左纛葬礼依晋安平王故事懿名望功业素重武帝本所崇敬帝以天监元年四月丙寅即位是日即见襃崇戊辰乃始赠第二兄敷第四弟畅第五弟融至五月有司方奏追皇考妣尊号迁神主于太庙帝不亲奉命临川王宏侍从七月帝临轩遣兼太尉散骑常侍王份奉策上太祖文皇帝献皇后及徳皇后尊号既先卑后尊又临轩命册识者颇致讥议焉懿子业字静旷幼而明敏仕齐为太子舎人宣武之难与二弟藻象俱逃匿于王严秀家东昬知之收严秀付建康狱考掠备极乃以钳防手爪至死不言竟以免祸天监二年袭封长沙王歴位秘书监侍中都督南兖州刺史运私邸米僦人作甓以砌城武帝善之徙湘州尤着善政零陵旧有二猛兽为暴无故相枕而死郡人唐睿见猛兽傍一人曰刺史徳感神明所以两猛兽自毙言讫不见众并异之业性敦笃所在留意普通四年为侍中金紫光禄大夫薨諡曰元王文集行于世子孝俨嗣孝俨字希庄射策甲科除秘书郎太子舎人从幸华林园于坐献相风乌华光殿景阳山等颂其文甚美帝深异之薨諡曰章子眘嗣业弟藻字靖艺仕齐位著作佐郎天监元年封西昌县侯为益州刺史时邓元起在蜀自以有克刘季连功恃宿将轻少藻藻怒乃杀之既天下草创边徼未安州人焦僧防聚众数万据郫繁作乱藻年未弱冠集僚佐议欲自击之或陈不可藻斩之阶侧乃乗平肩舆廵行贼垒贼弓乱射矢下如雨从者举楯御箭又命除之由此人心大安贼乃夜遁藻命骑追击平之九年徴为太子中庶子初邓元起之在蜀也崇于聚敛财货山积金玉珍帛为一室名为内藏绮縠锦罽为一室号曰外府藻以外府赐将帅内藏归王府不有私焉及是还朝轻装就路再迁侍中藻性谦退不求闻达善属文尤好古体自非公宴未尝妄有所为纵有小文成輙弃本歴雍兖二州刺史频莅州镇民吏咸称之推善下人常如弗及普通六年为军师将军与西丰侯正徳北侵涡阳輙班师为有司奏免官削爵土八年复封爵中大通三年为中军将军太子詹事出为丹阳尹帝每称其小字叹曰子弟并如迦叶吾复何忧入为尚书左仆射加侍中固让不许大同五年迁中卫将军开府仪同三司中书令侍中如故藻性恬静独处一室牀有膝防宗室衣冠莫不楷则常以爵禄太过每思屏退门庭闲寂宾客罕通简文尤爱重之自遭家祸恒布衣蒲席不食鲜禽非公庭不听音乐武帝每以此称之出为南徐州刺史侯景乱藻遣世子彧率兵入援及城开加散骑常侍侯景遣其仪同萧邕代之据京口藻因感气疾或劝奔江北藻曰吾国之台铉任寄特隆既不能诛翦逆贼正当同死朝廷耳因不食而薨藻弟猷封临汝侯为吴兴郡守性倜傥与楚王庙神交饮至一斛每酹祀尽欢极醉神影亦有酒色所祷必从后为侍中中防军益州刺史时江阳人齐茍儿反众十万攻州城猷兵粮俱尽人有异心乃遥祷请救是日有田老逢一骑浴铁从东方来问去城几里曰百四十时日己晡骑举矟曰后人来可令之疾马欲及日破贼俄有数百骑如风一骑过请饮田老问为谁曰吴兴楚王来救临汝侯当此时庙中请祈无验十余日乃见侍卫土偶皆泥湿如汗者是日猷大破茍儿猷在州颇僭滥客筵内遂有香橙不置连榻武帝末知之以此为愆还都以忧愧成疾卒諡曰灵以与神交也猷子韶初封上甲县都乡侯太清初为舎人城陷奉诏西奔及至江陵人士多往寻覔令韶说城内事韶不能人人为说乃疏为一卷客问者便示之湘东王闻而取看谓曰昔王韶之为隆安纪十卷说晋末之乱离今之萧韶亦可为太清纪十卷矣韶乃更为太清纪其诸议论多谢吴为之韶既承防撰著多所实录湘东王徳之改韶继宣武王封长沙王遂至郢州刺史韶昔为幼童庾信爱之有断袖之欢衣食所资皆信所给遇客韶亦为信传酒后为郢州信西上江陵途经江夏韶接信甚薄坐青油幕下引信入宴坐信别榻有自矜色信稍不堪因酒酣乃径上韶牀践蹈肴馔直视韶面谓曰官今日形容大异昔时宾客满坐韶甚慙耻韶弟骏字徳頴善草工文章晚更习武旅力絶人与永安侯确相类位尚书殿中郎超武将军封南安侯城陷为贼任约所礼谋召鄱阳嗣王范袭约为约所害猷弟朗字靖彻天监五年例以王子封侯歴太子洗马桂州刺史加都督性倨而虐羣下患之记室庾丹以忠谏见害帝闻之使于岭表以功自効丹父景休位御史中丞丹少有隽才与伏挺何子朗俱为周舍所狎初景休罢巴东郡颇有资产丹负钱数百万责者填门景休怒不为之偿俄而朝贤之丹不之景休景休悦乃悉为还之后为建康正坐事流广州朗弟渊明字靖通少被武帝亲爱受封贞阳侯太清元年为豫州刺史百姓诣阙拜表言其徳政树碑于州门内及碑匠采石出自肥陵渊明乃广营厨帐多召人物躬自率领牵至州识者笑之曰王自立碑非州人也武帝既纳侯景大举北侵使南康王会理总兵渊明乃拜表求行固请乃许之会理己至宿预诏改以渊明代为都督水陆诸军趣彭城勑众军止于寒山筑堰引清水以灌彭城使城自殄慎勿妄动渊明师次吕梁十八里作寒山堰以灌彭城水及于堞不没者三版魏遣将慕容绍宗赴救渊明素无谋略号令莫行诸将各掠居人渊明亦不能制唯禁其一军无所侵掠绍宗至决堰水渊明命将救之莫肯出魏军转廹人情大骇胡贵孙谓赵伯超曰不战何待伯超惧不能对贵孙乃入阵苦战伯超拥众弗敢救曰与战必败不如全军早归乃使具良马载其爱妾自随贵孙遂没伯超子威方将赴战伯超惧其出使人召之遂相与南还渊明醉不能兴众军大败渊明见俘执北人怀其不侵掠谓之义王及至魏魏帝引见渊明及诸将帅释其禁送晋阳勃海王高澄礼渊明甚重谓曰先王与梁主和好十有余年闻彼礼佛文常云奉为魏主并及先王此甚是梁主厚意不谓一朝失信致此纷纭因欲与梁通和使人以渊明书告武帝方致书以慰高澄东魏除渊明散骑常侍及闻社稷沦荡哀泣不舍昼夜魏平江陵齐文宣使送渊明至梁并前所获梁将湛海珍等皆听从渊明归令上党王涣率众送之是时太尉王僧辩司空陈霸先在建康推晋安王方智为太宰都督中外诸军事承制置百官涣军渐进渊明与僧辩书求迎僧辩不从及涣破东关斩裴之横僧辩惧乃纳渊明于是梁舆东度齐师北反渊明至望朱雀门便长恸迄至所止道俗参问皆以哭对之及称尊号改承圣四年为天成元年大赦境内以方智为太子授王僧辩为大司马及陈霸先袭杀僧辩复奉晋安王是为敬帝而以渊明为太傅建安王报齐云僧辩隂谋簒逆故诛之仍请称臣于齐永为蕃国齐遣行台司马恭及梁人盟于歴阳明年齐人徴渊明霸先犹称蕃将遣使送渊明疽发背死时王琳与霸先相抗齐文宣遣兵纳永嘉王庄主梁祀追諡渊明曰闵皇帝
　　永阳昭王敷字仲达文帝第二子也少有学业仕齐为随郡内史招怀远近士庶安之以为前后之政莫及明帝谓徐孝嗣曰学士旧闻例不解理官闻萧随郡唯置酒清言而路不拾遗行何风化以至于此答曰古者修文徳以来远人况止郡境而已帝称善召为庐陵王谘议参军卒武帝即位赠司空封永阳郡王諡曰昭天监二年子伯游嗣伯游字士仁位会稽太守薨諡曰恭衡阳宣王畅文帝第四子也有美名仕齐位太常封江陵县侯卒天监元年追赠开府仪同三司封衡阳郡王諡曰宣三年子元简位郢州刺史卒于官諡曰孝葬将引柩有声议者欲开视王妃柳氏曰晋文已有前例不闻开棺无益亡者之生徒增生者之痛遂止子献嗣桂阳简王融文帝第五子也仕齐位太子洗马与宣武王懿俱遇害天监元年赠抚军大将军封桂阳郡王諡曰简无子诏以长沙宣武王第九子象嗣象字世翼容止闲雅简于交游事所生母以孝闻位丹阳尹象生长深宫始亲庶政举无失徳朝廷称之再迁湘州刺史加都督湘州旧多猛兽为暴及象任州日四猛兽死于郭外自此静息父老咸称徳政所感歴位太常卿加侍中兼迁秘书监薨諡曰敦子慥嗣慥字元贞位信州刺史有威惠太清二年赴援台城遇勑还蕃寻为张缵所构书报湘东王曰河东桂阳二蕃掎角欲袭江陵湘东乃水歩兼行至荆镇慥尚军江津不以为意湘东至乃召慥深加慰喻慥心乃安后留止省内慥心知祸及遂肆丑言湘东大怒付狱杀之
　　临川静惠王宏字宣远文帝第六子也长八尺美须眉容止可观仕齐为北中郎桂阳王功曹及宣武之难兄弟皆被收道人释惠思藏宏及武帝师下宏至新林奉迎建康平为中防军领石头戍事天监元年封临川郡王位扬州刺史加都督四年武帝诏宏都督诸军侵魏宏以帝之介弟所领皆器械精新军容甚盛北人以为百数十年所未之有军次洛口前军克梁城宏部分乖方多违朝制诸将欲乗胜深入宏闻魏援近畏懦不敢进召诸将欲议旋师吕僧珍曰知难而退不亦善乎宏曰我亦以为然柳惔曰自我大众所临何城不服何谓难乎裴邃曰是行也固敌是求何难之避马仙琕曰王安得亡国之言天子扫境内以属王有前死一尺无却生一寸昌义之怒须尽磔曰吕僧珍可斩也岂有百万之师轻言可退何面目得见圣主乎朱僧勇胡辛生防劒而起曰欲退自退下官当前向取死议者已罢僧珍谢诸将曰殿下昨来风动意不在军深恐大致沮丧欲使全师而还又私谓裴邃曰王非止全无经略庸怯过甚吾与言军事都不相入覩此形势岂能成功宏不敢便违羣议停军不前魏人知其不武遗以巾帼北军歌曰不畏萧娘与吕姥但畏合肥有韦虎虎谓韦叡也僧珍叹曰使始兴吴平为元帅我相毗辅中原不足平今遂为敌人见欺如此乃欲遣裴邃分军取寿阳大众停洛口宏固执不听乃令军中曰人马有前行者斩自是军政不和人怀愤怒魏奚康生驰遣杨大眼谓元英曰梁人自克梁城已后又不进军其势可见当是惧我王若进据洛水彼自奔败元英曰萧临川虽騃其下有好将韦裴之属亦未可当望气者言九月贼退今且观形势未可便与交锋张惠绍次下邳号令严明所至独克下邳人多有欲来降惠绍曰我若得城诸卿皆是国人若不能破贼徒令公等失乡非朝廷吊民本意也今且安堵复业勿妄自辛苦降人咸悦九月洛口军溃宏弃众走其夜暴风雨军惊宏与数骑逃亡诸将求宏不得众散而归弃甲投戈填满水陆捐弃病者彊壮仅得脱宏乘小船济江夜至白石垒欵城门求入临汝侯登城谓曰百万之师一朝奔溃国之存亡未可知也恐奸人乗间为变城门不可夜开宏无辞以对乃缒食馈之惠绍闻洛口败亦退军六年迁司徒领太子太傅八年为司空扬州刺史十一年正月为太尉其年冬以公事左迁骠骑大将军开府仪同三司未拜迁扬州刺史所生母陈太妃薨去职寻起为中书监骠骑大将军扬州刺史如故宏妾弟吴法寿杀人有勑严讨法寿在宏府内无如之何武帝制宏出之即日偿辜南司奏免宏司徒骠骑扬州刺史武帝注曰爱宏者兄弟私亲免宏者王者正法所奏可宏自洛口之败常怀愧愤都下每有窃发輙以宏为名屡为有司所奏帝每贳之十七年帝将幸光宅寺有士伏于骠骑航待帝夜出帝将行心动乃于朱雀航过事发称为宏所使帝泣谓宏曰我人才胜汝百倍当此犹恐颠坠汝何为者我非不能为周公汉文念汝愚故宏顿首曰无是无是乃以罪免而纵恣不悛奢侈过度第宅拟于帝宫后庭数百千人皆极天下之选所幸江无畏服玩侔于齐东昬潘妃宝屧直千万好食鰿鱼头常日进三百其他珍膳盈溢后房食之不尽弃诸道路江本吴氏女也世有国色亲从子女徧于王侯后宫兄弟纵横都下宏未几复为司徒普通九年迁太尉扬州刺史侍中如故七年四月薨帝笃于友于自疾至薨舆驾七出临视及薨诏赠侍中大将军扬州牧假黄钺并给羽葆鼔吹一部增班劒为六十人諡曰靖惠宏以介弟之贵无他才能恣意聚敛库室垂有百间在内堂之后关籥甚严有疑是铠仗者密以闻武帝殊不悦宏爱妾江氏寝膳不能暂离上他日送盛馔与江曰当来就汝懽宴唯携布衣之旧射声校尉邱佗卿往与宏及江大饮半醉后谓曰我今欲履行汝后房便呼后閤舆径往屋所宏恐上见其贿货顔色怖惧上意弥信是仗屋屋检视宏性爱钱百万一聚黄榜标之千万一库悬一紫标如此三十余间帝与佗卿屈指计见钱三亿余万余屋贮布绢丝绵漆蜜纻蜡朱砂黄屑杂货但见满库不知多少帝始知非仗大悦谓曰阿六汝生活大可方更剧饮至夜举烛而还宏都下有数十邸出悬钱立劵每以田宅邸店悬上文劵期讫便驱劵主夺其宅都下东土百姓失业非一帝后知之制悬劵不得复驱夺自是之后贫庶不复失居业晋时有钱神论豫章王综以宏贪吝遂为钱愚论其文甚切帝知以激宏宣防与综天下文章何限何忽作此虽令急毁而流布已远宏深病之聚敛稍改宏又与帝女永兴主私通因是遂谋弑逆许事捷以为皇后帝常为三日斋诸主并豫永兴乃使一僮衣以婢服僮逾阈失屦閤帅疑之密言于丁贵嫔欲上言恐或不信乃使宫帅图之帅令内舆人八人纒以纯绵立于幕下斋坐散主果请间帝许之主升阶而僮先趣帝后八人抱而禽之帝惊坠于扆捜僮得刀辞为宏所使帝秘之杀二僮于内以漆车载主出主恚死帝竟不临哭帝诸女临安安吉长城三主并有文才而安吉最得令称宏子十人许可知者七人长子正仁字公业位秘书丞早卒諡哀世子正仁弟正义嗣正义字公威初以王子封平乐侯位太常卿南徐州刺史属武帝幸朱方正义修廨宇以待舆驾初京口城西有别岭入江高数十丈三面临水号曰北固蔡谟起楼其上以置军实是后崩坏其顶犹有小亭登降甚狭及上升之下辇歩进正义乃广其路傍施栏楯翌日上再临幸遂通小舆帝大悦登望久之勑曰此岭不足须固守然京口实乃壮观乃改曰北顾赐正义束帛后为东扬州刺史薨正义弟正徳字公和少而凶慝招聚亡命破冡屠牛兼好弋猎齐建武中武帝允嗣未立养以为子及平建康生昭明太子正徳还本天监初封西丰县侯累迁吴郡太守正徳自谓应居储嫡心常怏怏每形于言普通三年以黄门侍郎为轻车将军置佐史顷之奔魏去之日咏竹火笼诗一絶内火笼中以自譬曰桢干屈曲尽兰麝氤氲销欲知怀炭日正是履冰朝至魏自称梁被废太子时齐萧宝夤先在魏表魏帝曰岂有伯为天子父为扬州弃彼密亲远投他国不若杀之魏既不礼之正徳乃杀一小儿称为己子远营葬地魏人不疑又自魏逃归见于文徳殿至庭叩头武帝泣而诲之特复本封正徳志行无悛公行剽掠时东府有正徳及乐山侯正则潮沟则有董黄门子暹世谓之董世子者也南岸则有夏侯夔世子洪此四凶者为百姓巨蠧多聚亡命黄昏多杀人于道谓之打稽时勲豪子弟多纵恣以淫盗屠杀为业父祖皆不能禁尉逻亦莫能御车服牛马各有标号谓之西丰骆马乐山乌牛董暹金帖织成战袍直七百万后正则为刧杀沙门徙岭南死洪为其父防奏系东冶死于徒暹坐与永阳王妃王氏乱诛三人既除百姓少安正徳淫虐不革寻除给事黄门侍郎六年为轻车将军随豫章王北侵正徳輙弃军走为有司所奏下狱帝切诏责其过失免官削爵土徙临海郡未至徙所道追赦之八年复封爵正徳北还求交朱异帝既封昭明诸子异言正徳失职大通四年特封临贺郡王后为丹阳尹坐所部多刧盗复为有司所奏去职出为南兖州在任苛刻人不堪命广陵沃壤遂为之荒至人相食噉既累试无能从是黜废转增愤恨乃隂养死士常思国衅聚蓄米粟宅内五十间室并以为仓自征虏亭至于方山悉略为墅蓄奴僮数百皆黥其面太清二年秋侯景反知其有奸心景党徐思王在北经与正徳相知至是景遣思王至建业具以事告又与正徳书曰今天子年尊奸臣乱国以景观之计日必败大王属当储贰中被废黜天下义士窃所忿慨大王岂得顾此私情弃兹亿兆景虽不武实思自奋正徳得书大喜曰侯景之意暗与人同天赞我也遂许之及景至正徳潜运空舫诈称迎荻以济景焉朝廷未知其谋以正徳为平北将军屯朱雀舫景至正徳乃北向望阙三拜跪辞歔欷流涕引贼入宣阳门与景交揖马上退据左衞府先是其军并着绛袍袍里皆碧至是悉反之贼以正徳为天子号曰正平元年初童謡有之故以应也又世人相佷必称正平耳正徳乃以长子见理为太子以女妻景景为丞相与约曰平城之日不得全二宫又令畿内王侯三日不出者诛之及台城开正徳率众挥刀欲入贼先使其徒守门故正徳不果乃复太清之号降正徳为侍中大司马正徳入问讯拜且泣武帝曰啜其泣矣何嗟及矣正徳知为贼所卖深自咎悔密书与鄱阳嗣王契令以兵入贼遮得书乃矫诏杀之先是正徳妹长乐主适陈郡谢禧正徳奸之烧主第缚一婢加玉钏于手以金宝附身声云主被烧死检取婢尸并金玉葬之仍与主通呼为柳夫人生二子焉日月稍久风声渐露后黄门张凖有一雉媒正徳见而夺之寻会重云殿为净供皇储以下莫不毕集凖于众中托骂曰张凖雉媒非长乐主何可略夺皇太子恐帝闻之令武陵王和止之乃休及出送雉媒还之其后梁室倾覆既由正徳百姓至闻临贺名亦不欲道童謡云宁逢五虎入市不欲见临贺父子其恶之如是见理字孟节性甚凶麤长劒短衣出入防里不为宗室所齿及肆逆甚得志焉招集羣盗每夜輙掠刧于大航为流矢所中死正徳弟正则字公衡天监初以王子封乐山侯累迁太子洗马舎人恒于第内私械百姓令养马又盗铸钱大通二年坐匿刧盗削爵徙郁林帝勑广州日给酒食南中官司犹处以侯礼正则滋怨诸父与西山督防靳山顾通室招诱亡命将袭番禺未及期而事发遂鸣鼓会将攻州城刺史元景仲命长史元孝深讨之正则败逃于厠村人缚送之诏斩于南海有司请絶属籍收妻子诏听絶属籍妻子特原正则弟正立字公山初封罗平侯母江有宠初正仁之亡宏溺情曲制以正立为世子正立微有学宏薨后知非朝议表求让兄帝甚嘉焉诸侯例封五百戸正立改封实土建安县侯食邑一千戸后位丹阳尹薨諡曰敏子贲嗣贲字世文性躁薄正徳为侯景所立贲出投之专监造攻具以攻台城常为贼耳目南康嗣王会理谋袭景贲与中宿世子子邕告之贼矫封贲竟陵王子邕随郡王并改姓侯氏贲为宗正卿子邕都官尚书专权陵蔑朝士居尝昼卧见柳敬礼萧劝入室敺之贲惊起乞恩俄而贼恶其翻覆杀之正立弟正表字公仪封封山县侯位北徐州刺史镇钟离正表长七尺九寸虽质貌丰美而性理短闇知正徳附贼遂盘桓不赴援贼寻以正表为南兖州刺史封南郡王正表于欧阳立栅断截援军南康王遣军击破之正表走还钟离据州降于东魏魏封为兰陵郡王后除侍中太子太保开府仪同三司卒赠司空公諡曰昭烈子广寿嗣正表弟正信字公理封武化县侯与正立同生亦被宏钟爱然幼不慧常执白团扇湘东王取题八字铭以讥之正信不悟揺玩自若位给事中
　　安成康王秀字彦达文帝第七子也年十三吴太妃亡秀母弟始兴王憺时年九岁与秀并以孝闻居丧累日不进饮文帝亲取粥授之哀其早孤命侧室陈氏并母二子陈亦无子有母徳视二子如己生秀美风仪性方静虽左右近侍非正衣冠弗之见仕齐为太子舎人长沙王懿之难临川王宏以下诸弟侄皆匿人间武帝兵至新林秀及诸亲并自防赴军建康平为南徐州刺史天监元年封安成郡王京口自崔慧景乱后累被兵革人戸流散秀招怀抚纳惠爱大行仍属饥年以私财赡百姓所济甚多六年为江州刺史将发主者求坚船以为斋舫秀曰吾岂爱财而不爱士乃教以牢者给参佐下者载斋物既而遭风斋舫遂破及至州闻前刺史取徴士陶潜曾孙为里司叹曰陶潜之徳岂可不及后允即日辟为西曹时夏水泛长津梁断絶外司请依旧僦度收其价秀教曰刺史不徳水潦为患可利之乎给船而已七年遭慈母陈太妃忧诏起视事寻迁荆州刺史加都督立学校招隐逸辟处士河东韩怀明南平韩望南郡庾承先河东郭麻等是岁魏县瓠城人反杀豫州刺史司马怀悦引司州刺史马仙琕仙琕籖荆州求应赴众咸谓宜待台报秀曰彼待我为援援之宜速待勑非应急也即遣兵赴之及沮水暴长颇败民田秀以谷二万斛赡之使长史萧琛简州贫老单丁吏一日散遣百余人百姓大悦荆州尝苦旱咸欲徙市开渠秀乃责躬亲祈楚望俄而雨降遂获有年又武宁太守为弟所杀乃伪云土反秀照其奸慝望风首欵咸谓之神于荆州起天居寺以武帝游梁馆也十三年为郢州刺史加都督郢州地居冲要赋敛殷烦人力不堪至以妇人供作秀务在约己省去游费百姓安堵境内晏然夏口常为战地多暴露骸骨秀于黄鹤楼下祭而埋之一夜梦数百人拜谢而去每冬月常作襦袴以赐冻者时司州叛蛮田鲁生鲁贤超秀据防笼来降武帝以鲁生为北司州刺史鲁贤为北豫州刺史超秀定州刺史为北境捍蔽而鲁生超秀互相谗毁有去就心秀抚喻怀纳各得其用当时赖之迁雍州刺史在路薨武帝甚痛悼焉初秀之西也郢州人相送出境闻其疾百姓商贾咸为请命及薨四州人裂裳为白帽哀哭以迎送之雍州蛮迎秀闻薨祭哭而去丧至都赠司空諡曰康秀美容仪每在朝百寮属目性仁恕喜愠不形于色左右尝以石掷杀所养鹄斋帅请按其罪秀曰吾岂以鸟伤人在都旦临公事厨人进食误覆之去而登车终朝不饭亦弗之诮也时诸王并下士建安安成二王尤好人物世以二安重士方之四豪秀精意学术捜集经记招学士平原刘孝标使撰类苑书未及毕而已行于世秀于武帝布衣昆弟及为君臣小心谨畏过于踈贱者帝益以此贤之少偏孤于始兴王憺尤笃憺久为荆州刺史常以所得俸中分秀秀称心受之不辞多也昆弟之睦时议归之佐史夏侯亶等表立墓碑志铭许焉当世高才游王门者东海王僧孺吴郡陆倕彭城刘孝绰河东裴子野各制其文欲择用之而咸称实录遂四碑并建子机嗣机字智通位湘州刺史薨于州机美姿容善吐纳家既多书博学彊记然而好弄尚力远士子迩小人为州专意聚敛无政绩频被案劾将葬有司请諡诏曰王好内怠政宜諡曰炀所着诗赋数千言元帝集而序之子操嗣机弟推字智进少清敏好属文深为简文所亲赏普通六年以王子封南浦侯歴淮南晋陵吴郡太守所临必赤地大旱吴人号为旱母焉侯景之乱守东府城陷推握节死之推弟防字智遐性温裕有仪表封永丰县侯东魏遣李谐卢元明来聘武帝以防辞令可观令兼中书侍郎受币于賔馆歴黄门侍郎累迁东巴西梓潼二郡守及侯景作乱武陵王纪僭称尊号时宗室在蜀唯防一人纪封防秦郡王纪率众东下以防为尚书令征西大将军都督益州刺史守成都又令梁州刺史杨干运守潼州魏遣大将军尉迟迥乗虚伐蜀迥入劒阁长驱至成都防见兵不满万人而仓库空竭于是率文武于益州城北共迥升坛歃血立盟以城归魏魏授防开府仪同三司封归善县公周闵帝践阼进爵黄台郡公武成中明帝令诸文儒于麟趾殿校定经史仍撰世谱防亦豫焉寻以母老兼有疾疹请在外著书诏许之保定元年授礼部中大夫又以归欵功别赐食多陵县五百戸三年出为上州刺史为政以礼让为本尝至元日狱中囚系悉放归家听三日然后赴狱主者争之防曰昔王长虞延见称前史吾虽寡徳窃怀景行以之获罪弥所甘心诸囚荷恩并依限而至吏民称其惠化秩满将还部人李漆等三百余人上表乞留更两载诏虽不许甚嘉美之及防入朝属置露门学武帝以防与唐瑾元伟王襃等四人俱为文学博士防以母老表请归养私门帝弗许寻以母忧去职歴少保少傅改封蔡阳郡公卒武帝举哀于正武殿赠使持节大将军大都督少傅益州刺史諡曰襄防善草书名亚王襃筭数医方咸亦留意所着诗赋杂文数万言颇行于世子济字徳成少仁厚颇好属文为东中郎将从防入魏周孝闵帝践阼除中外府记室后至蒲阳郡守
　　南平元襄王伟字文达文帝第八子也幼清警好学仕齐为晋安王骠骑外兵参军武帝为雍州虑天下将乱来迎伟及始兴王憺俄闻己入沔帝欣然谓佐史曰阿八十一行至吾无忧矣及起兵留伟行雍州府事及帝克郢鲁下寻阳围建业而巴东太守萧惠训子璝及巴西太守鲁休烈起兵逼荆州萧頴胄忧愤暴卒西朝凶惧徴兵于伟伟乃割州府将吏配始兴王憺往赴之憺至璝等皆降齐和帝诏以伟为都督雍州刺史天监元年封建安王初武帝军东下用度不足伟取襄乡寺铜佛毁以为钱富僧藏镪多加毒害后遂致恶疾十三年累迁为左光禄大夫加亲信四十人岁给米万斛药直二百四十万厨供月二十万并二衞两营杂役二百人陪先置防閤白直左右职局一百人以疾甚故不复出蕃而但加奉秩十五年所生母陈太妃薨号顿过礼水浆不入口累日由是恶疾转增因求改封十七年改封南平郡位侍中左光禄大夫开府仪同三司大通四年为中书令大司马薨赠侍中太宰諡曰元襄伟性端雅持轨度少好学笃诚趋贤重士四方游士知名者莫不毕至疾亟丧明便不复出齐世青溪宫改为芳林苑天监初赐伟为第又加穿筑果木珍奇穷极雕靡有侔造化立游客省于其中梁蕃邸之盛无过焉而性多恩惠尤愍穷乏常遣腹心左右歴访闾里人士有贫困吉凶不举者即遣赡恤之平原王曼頴卒家贫无以殡友人江革往哭之其妻子对革号诉革曰建安王当必为营理言未讫而伟使至给其丧事得周济焉每祈寒积雪则遣人载薪米随乏絶者赋给之晚年崇信佛理尤精元学着二暗义制情性几神等论义僧宠及周舍殷钧陆倕并名精解而不能屈朝廷得失时有匡正子侄邪僻训以义方斯人斯疾而不得助主兴化梁政渐替自公薨云世子恪嗣恪字敬则雅有风则姿容端丽位雍州刺史年少未闲庶务委之羣下百姓每通一辞数处输钱方得闻彻賔客有江仲举蔡防王台卿庾仲容四人俱被接遇并有蓄积故人间歌曰江千万蔡五百王新车庾大宅遂达武帝帝接之曰主人愦愦不如客寻以庐陵王代为刺史恪还奉见武帝帝以人间语问之恪大慙不敢一言后折节学问所歴以善政称太清中为郢州刺史及乱邵陵王至郢恪郊迎之让位焉邵陵不受及王僧辩至郢恪归荆州元帝以为尚书令司空贼平为扬州刺史时帝未还都以恪宗室令誉故先使归镇社稷大宝三年薨于长沙未之镇也赠太尉諡曰靖节恪弟恭字敬范天监八年封衡山县侯初乐山侯正则有罪勑让诸王独谓元襄王曰汝儿非直无过并有义方歴位监南徐州事时衡州刺史武会超在州子侄纵暴州人朱朗聚党反武帝以恭为刺史时朗已围始兴恭至缓服徇贼示以恩信羣贼伏其勇气夜退三舎以避军吏请追恭曰贼以政苛致叛非有陈吴之心缓之则自溃急之则迸力诸君置之明日朗遣使请降恭杖节受之一无所问即日收始兴太守张宝生及会超弟之子子仁斩之军门以其贿而虐也有司奏恭纵罪人专戮二千石有诏宥之迁湘州刺史善解吏事所在见称而性尚华侈广营第宅重斋歩阁模写宫殿尤好賔友酣宴终辰坐客满筵言谈不倦时元帝居蕃颇事声誉勤心著述巵酒未尝妄进恭每以为劳神不如己之肆意也寻除宁蛮校尉雍州刺史恭至州政绩有声百姓请于城南立碑颂徳诏许焉名为政徳碑是夜闻数百人大呌碑石下明旦视之碑涌起一尺恭命以大柱置于碑上使力士数十人抑之不下又以酒脯祭之使人守视俄而自复视者竟无所见恭闻而恶焉先是武帝以雍为边镇运数州粟以实储仓恭乃多取官米还赡私宅又典籖陈保印侵克百姓为荆州刺史庐陵王所啓被诏徴还削爵土在都朝谒白服随列帝问白衣者为谁对曰前衡山侯恭帝厉色曰不还我陈保印吾当白汝未已而保印实投湘东王王改其姓名曰袁逢恭竟不叙用侯景乱卒于城中诏特复本封元帝追諡曰僖侯子静嗣静字安仁少有美名号为宗室后进有文才而笃志好学既内足于财多聚经史散书满席手自讐校何敬容欲以女妻之静忌其太盛拒而弗纳时论服焉然好戏笑轻论人物时以此少之位给事黄门侍郎深为简文所爱赏太清三年卒赠侍中恭弟只字敬谟美风仪幼有令誉天监中封定襄县侯位东扬州刺史于时江左承平政寛人慢只独莅以严厉武帝悦之迁北兖州刺史太清三年侯景围建业只与从弟湘潭侯退谋起兵入援会州人反城应景遂奔东魏歴位太子少傅领平阳王师封清河郡公齐天保初授右光禄大夫领国子祭酒时元帝平侯景与齐通好齐文宣欲放只等还南俄而西魏克江陵只遂留邺卒赠中书监车骑大将军扬州刺史子放字希逸随只至邺只卒放居丧以孝闻服阕袭爵武平中待诏文林馆放性好文咏颇善丹青多在宫中遂被宠待迁太子中庶子散骑常侍
　　鄱阳忠烈王恢字达文帝第十子也幼聪頴七岁能通孝经论语义发摘无遗及长美风仪渉猎史籍仕齐位北中郎外兵参军前军主簿宣武王之难逃在都下武帝起兵恢藏伏得免大军至新林乃奉迎天监元年封鄱阳郡王除郢州刺史加都督初郢城内疾疫死者甚多不及藏殡恢下车遽命埋瘗又遣四使廵行州郡境内大宁时有进筒中布者恢以奇货异服即命焚之于是百姓仰徳累迁都督益州刺史成都去新城五百里陆路往来悉订私马百姓患焉累政不能改恢乃市马千匹以付所订之家须则以次发之百姓赖焉再迁开府仪同三司都督荆州刺史普通七年薨于州诏赠侍中司徒諡曰忠烈恢美容质善谈笑爱文章有士大夫风则所在虽无皎察亦不伤物后有目疾久废视瞻有道人慧龙得疗眼术恢请之及至空中忽见圣僧及慧龙下针豁然开朗咸谓精诚所致恢性通恕轻财好施凡歴四州所得奉禄随而散之在荆州尝从容问賔僚曰中山好酒赵王好吏二者孰愈众未有答者恢顾谓长史萧琛曰汉时王侯蕃屏而已视事亲民自有其职中山听乐可得任性彭祖代吏近于侵官今之王侯不守蕃国当佐天子临民清白其优乎坐者咸服有男女百人男封侯者三十九人女主三十八人世子范嗣范字世仪温和有器识为衞尉卿每夜自廵警武帝嘉其劳苦出为益州刺史行至荆州而忠烈王薨因停自解武帝不许诏权监荆州及湘东王至范依旧述职遣弟湘潭侯退随丧而下大同元年以开通劒道克复华阳增封寻徴为领军将军侍中范虽无学术而以筹略自命爱奇翫古招集文才率意题咏亦时有奇致后为都督雍州刺史作牧莅人甚得时誉抚循将士尽获欢心于是养士马修城郭聚军粮于私邸时庐陵王为荆州既是都督府又素不相能乃啓称范谋乱范亦驰啓自理武帝怒焉时论者犹谓范欲为贼又童謡云莫怱怱且寛公谁当作天子草覆车边己时武帝年高诸王莫肯相服简文虽居储贰亦不自安而与司徒邵陵王纶特相疑阻纶时为丹阳尹威震都下简文乃选精兵以衞宫内兄弟相贰声闻四方范以名应謡言而求为公未几加开府仪同三司范心密喜以为謡验武帝若崩诸王必乱己既得众又有重名谓可因机以定天下乃更收士众希望非常太清元年大举北侵初谋元帅帝欲用范时朱异取急外还闻之遽入白曰嗣王范雄豪盖世得人死力然所至残暴非吊民之材昔陛下登北顾亭以望谓江右有反气骨肉为戎首今日之事尤宜详择帝黙然曰会理何如异对曰陛下得之臣无恨矣会理懦而无谋所乗舆施版屋冠以牛皮帝闻不悦行至宿豫贞阳侯渊明请行又以渊明代之而以范为征北大将军总督汉北征讨诸军事寻迁南豫州刺史侯景败于涡阳退保寿阳乃改范为合州刺史镇合肥时景不臣之迹已露范屡啓言之朱异每抑而不奏及景围都城范遣世子嗣与裴之高等入援迁开府仪同三司台城不守范乃弃合肥出东关请兵于魏遣二子为质魏人据合肥竟不助范范进退无计乃泝流西上军于嶷阳遣信告寻阳王大心大心要还九江欲共兵西上范得书大喜乃引军至盆城以晋熙为晋州遣子嗣为刺史江州郡县輙更改易于是寻阳政令所行唯在一郡又疑畏范市籴不通范乃复遣其弟观宁侯永将兵通南川助庄铁时二镇相猜无复图贼之意范数万之众皆无复食人多饿死范竟发背而薨众秘不发丧奉弟南安侯恬为主有众数千范将侯瑱袭庄铁于豫章杀之尽并其军乃迎丧往郡于松门遇风柩沉于水钩求得之及于庆之逼豫章侯瑱以范子十六人降贼贼尽于石头阬杀之世子嗣字长允容貌丰伟腰带十围性骁果有胆略倜傥不防细行而复倾身养士皆得死力范之薨也嗣犹据晋熙城中食尽将士皆乏絶侯景遣任约攻嗣时贼方盛咸劝且止战嗣按劒叱之曰今日之战乃萧嗣効命死节之秋也及战遇流矢中颈不许拔带箭手杀数人贼退方命拔之应时气絶妻子为任约所禽初范既与寻阳王大心相持及嗣之死犹未敢发范丧范弟谘字世恭位衞尉卿封武林侯简文即位之后景周衞转严外人莫得见唯谘及王克殷不害并以文弱得出入卧内晨昏左右天子与之讲论六艺不辍于时及南康王会理事败克不害惧祸乃自疏谘不忍离帝朝觐无絶贼恶之令人刺杀谘于广莫门外谘弟修字世和封宜丰侯筋力贞固风仪严整九岁通论语十一能属文鸿胪卿裴子野见而赏之性至孝年十二丁所生徐氏艰自荆州反葬中江遇风前后部伍多致沉溺修抱柩长号血泪俱下随波揺荡终得无他葬讫因庐墓次先是山中多猛兽至是絶迹野鸟驯狎栖宿檐宇武帝嘉之以班告宗室为兼衞尉卿初修兄嗣王范为衞尉夜中行城常因风便鞭棰宿衞欲令帝知其勤及修在职夜必再廵而不欲人知或问其故曰夜中警逴实有其劳主上慈爱闻之容或赐止违诏则不可奉诏则废事且胡质之清尚畏人知此职司之常何足自显闻者叹服时王子侯多为近畿小郡歴试有绩乃得出为边州帝以修识量宏达自衞尉出镇钟离徙为梁秦二州刺史在汉中七年移风改俗人号慈父长史范洪胄有田一顷将秋遇蝗修躬至田所深自咎责功曹史琅邪王廉劝修捕之修曰此由刺史无徳所致捕之何补言卒忽有飞鸟千羣蔽日而至瞬息之间食虫尽而去莫知何鸟适有台使见之具言于帝玺书劳问手诏曰犬牙不入无以过也州人表请立碑颂徳嗣王范在湓城颇有异论武陵王大生疑防流言噂修深自分释求送质子并请助防武陵王乃遣从事中郎萧固谘以当世之事具观修意修泣涕为言忠臣孝子之节王敬纳之故终修之时不为不义一夕忽有狗据修所卧牀而卧修曰此其戎乎因大修城垒承圣元年魏将达奚武来攻修遣记室参军刘璠至益州求救于武陵王纪纪遣将杨干运救之拜修随郡王璠还至璠乃降于魏干运班师璠至城下说城中降魏修数之曰卿不能死节反为说客邪命射之间信遣至荆州元帝遣与相闻修中直兵参军陈晷甚勇有口求为觇见获以辞语被害乃遣谘议虞馨致武牛酒武谓曰梁已为侯景所败王何为守此孤城修答守之以死誓为断头将军魏相安定公宇文泰遣书喻之力屈乃降安定公礼之甚厚未几令还江陵厚遣之以文武千家为纪纲之仆元帝虑其为变中使觇伺不絶于道至之夕命劫窃之及旦修表输马仗而后帝安修入觐望閤悲不自胜元帝亦恸尽朝皆泣寻拜湘州刺史长沙频遇兵荒人戸凋弊修劝穑务本未期流人至者三千余家元帝多忌宗室有问望者动加诛翦修静恭自守埋声晦迹元帝亦以宗属长年深相敬礼及闻江陵被围即日登舟赴救至巴陵西而江陵覆灭恭帝立遥授修太尉迁太保时梁室寝微修虽心图义举而力弱不能自振遂发背呕血而薨时年五十二修弟泰字世怡封丰城县侯歴位中书舎人倾财竭产以事时要遂得超迁为谯州刺史江北人情犷彊前后刺史并抚绥之泰至州徧发人丁使担腰舆扇繖等物不限士庶有耻为之者即加杖责其多输财者随放免之于是人皆思乱及侯景至人无战心城陷被执寻逃至江陵元帝平景以泰为兼太常卿桂阳内史未至郡属于谨平江陵遂随兄修于郢州及修卒即以泰为刺史湘州刺史王琳袭泰泰以州输琳时陈武帝执政徴为侍中不就乃奔于齐齐用为永州刺史陈天嘉五年周大将军权景宣畧地河南泰遂归长安以名犯周文帝讳称字焉拜开府仪同三司封义兴郡公授蔡州刺史政存简惠深为吏民所安卒官子宝嗣宝字季珍美风仪善谈笑未弱冠名重一时隋文帝辅政引为丞相府典籖开皇中至吏部侍郎坐太子勇事诛泰弟退封湘潭县侯位青州刺史建业陷与从兄定襄侯祗俱入东魏齐天保中位金紫光禄大夫卒子慨深沉有体量北人于南士中称慨为长者好学善草隶书歴位著作佐郎待诏文林馆卒于司徒从事中郎
　　始兴忠武王憺字僧达文帝第十一子也仕齐为西中郎外兵参军武帝起兵憺为相国从事中郎与南平王伟留守齐和帝即位以憺为给事黄门侍郎时巴东太守萧惠训子璝等兵逼荆州萧頴胄暴卒尚书仆射夏侯详议迎憺行荆州事憺率雍州将吏赴之以书喻璝等皆降是冬武帝平建业明年和帝诏以憺为都督荆州刺史天监元年加安西将军封始兴郡王时军旅之后公私匮乏憺厉精为政广辟屯田减省力役存问兵死之家供其穷困人甚安之是岁嘉禾生一茎六穗甘露降于黄閤四年荆州大旱憺使祠于天井有巨蛇长二丈出绕祠坛俄而注雨岁大丰憺自以少年始居重任开导物情辞讼者皆立待符教决于俄顷曹无留事下无滞狱六年州大水江溢隄坏憺亲率将吏冒雨赋丈尺筑之而雨甚水壮众皆恐或请避焉憺曰王尊尚欲身塞河隄我独何心以免乃登隄叹息终日辍膳刑白马祭江神酹酒于流以身为百姓请命言终而水退隄立邴洲在南岸数百家见水长惊走登屋缘树憺募人救之一口赏一万估客数十人应募洲人皆得以免吏民叹服咸称神勇又分遣诸郡遭水死者给棺槥失田者与粮种是岁嘉禾生于州界吏民归美焉七年慈母陈太妃薨水浆不入口六日居丧过礼武帝优诏勉之使摄州任是冬诏以本号还朝人歌曰始兴王人之爹【徒我反】赴人急如水火何时复来哺乳我荆土方言谓父为爹故云后为中衞将军中书令领衞尉卿憺性好谦降意接士常与宾客连榻坐时论称之九年拜都督益州刺史旧守宰丞尉岁时乞丐躬歴村里百姓苦之习以为常憺至州停断严切百姓以苏又兴学校祭汉蜀郡太守文翁由是人多向学者十四年迁都督荆州刺史同母兄安成王秀将之雍州薨于道憺闻之自投于地席藁哭泣不饮不食者数日倾财产赠送部伍大小皆取足焉天下称其悌十八年徴为侍中中抚军将军开府仪同三司领军将军即开府黄閤薨二宫悲惜舆驾临幸者七焉赠司徒諡曰忠武憺未薨前梦改封中山王策授如他日意颇恶之数旬而卒憺有惠西土荆州人闻其薨皆哭于巷嫁娶有吉日移以避哀子亮嗣亮弟暎字文明年十二为国子生天监十七年诏诸生口策宗室可否帝知暎聪解特令问策又口对并见奇谓祭酒袁昻曰此吾家千里驹也起家淮南太守以诸兄未有除命乃抗表让焉暎美容仪普通二年封广信县侯丁父忧隆冬席地哭不絶声不尝谷粒唯饮冷水因患症结除太子洗马诏以憺艰难王业追赠国封嗣王陈让既不获许乃乞颁邑诸弟帝许之改封新渝县侯后居太妃忧泣血三年服阕为吴兴太守郡累不稔中大通三年野谷生武康凡二十二处自此丰穰暎制嘉谷颂以闻中诏称美后为北徐州刺史在任恕民吏怀之常载粟帛游于境内遇贫者即以振焉胜境名山多所寻履及徴将还钟离人顾思远挺义行部伍中暎见其甚老使人问之对曰年一百一十二岁凡七娶有子十二死亡畧尽今唯小者已六十又无孙息家阙养乏是以行役暎大异之召赐之食食兼于人检其头有肉角长寸遂命后舟载还都谒见天子与之言往事多异所传擢为散骑侍郎赐以俸宅朝夕进见年百二十卒又普通中北侵攻穰城城内有人年二百四十岁不复能食谷唯饮曾孙妇乳简文帝命劳之赐以束帛荆州上津乡人张元始年一百一十六岁旅力过人进食不异至年九十七方生儿儿遂无影将亡人人告别乃至山林树木处处履行少日而终时人以为知命湘东王爱奇重异遂留其枕暎后歴给事黄门侍郎衞尉卿广州刺史卒官諡寛侯暎弟煜字通明美姿容善谈吐初封安陆侯憺特所钟爱及憺不豫煜侍疾衣不释带言与泪并憺薨扶而后起服阕改封上黄侯位兼宗正卿简文入居监抚煜献储徳颂迁给事黄门侍郎出为晋陵太守美才仗气言多激扬常乘折角牛谷木履被服必于儒者名盛海内为宗室推重特被简文友爱与新渝建安南浦并豫密宴号为东宫四友简文日有五六使来往煜初至郡属旱躬自祈祷果获甘润郡雀林村旧多猛兽为害煜在政六年此暴遂息卒于郡初　寝疾歴年官曹壅滞有司案諡法言行相违曰替乃諡替侯













　　通志卷八十三上
&lt;史部,别史类,通志&gt;
　　钦定四库全书
　　通志卷八十三下
　　宋　右　廸　功　郎　郑　樵　渔　仲　撰
　　宗室传第六下
　　梁
　　武帝八男
　　昭明太子统【子欢　欢子栋　誉】豫章王综　南康简王绩【子会理　通理　义理】庐陵威王续【子应】邵陵王纶【子坚确】武陵王纪【子圆照　圆正　圆肃】
　　简文诸子
　　哀太子大器　寻阳王大心　临川王大欵　南海王大临　南郡王大连　安陆王大春　桂阳王大成　汝南王大封　浏阳公大雅　新兴王大庄　西阳王大钧　武宁王大威　皇子大训建平王大球　义安王大昕　绥建王大挚
　　乐良王大圜
　　元帝诸子
　　忠烈世子方等　贞惠世子方诸　愍怀太子方矩　始安王方略
　　陈
　　永修侯拟　遂兴侯详　宜黄侯慧纪　衡阳献王昌【子伯信】南康愍王昙朗【子方泰　方庆　郑万顷】
　　文帝诸子
　　始兴王伯茂　鄱阳王伯山　新安王伯固　晋安王伯恭　庐陵王伯仁　江夏王伯义　武陵王伯礼　永阳王伯智　桂阳王伯谋
　　宣帝诸子
　　始兴王叔陵　豫章王叔英　长沙王叔坚　建安王叔卿　宜都王叔明　河东王叔献　新蔡王叔齐　晋熙王叔文　淮南王叔彪　始兴王叔重　寻阳王叔俨　岳阳王叔慎　义阳王叔达　巴山王叔雄　武昌王叔虞　湘东王叔平临贺王叔敖　阳山王叔宣　西阳王叔穆
　　南安王叔俭　南郡王叔澄　沅陵王叔兴　岳山王叔韶　新兴王叔纯　巴东王叔谟　临海王叔显　新会王叔坦　新宁王叔隆　新昌王叔荣　太原王叔匡
　　后主诸子
　　太子深　吴兴王允　南平王嶷　永嘉王彦南海王防　信义王祗　邵陵王兢　会稽王庄东阳王恮　吴郡王藩　钱唐王恬
　　梁
　　武帝八男
　　武帝八男丁贵嫔生昭明太子统简文皇帝庐陵威王续阮修容生孝元皇帝吴淑媛生豫章王综董昭仪生南康简王绩丁充华生邵陵擕王纶葛修容生武陵王纪
　　昭明太子统字徳施小字维摩武帝长子也以齐中兴元年九月生于襄阳武帝既年垂彊仕方有冢嗣时徐元瑜降又荆州使至云萧頴胄暴卒时人谓之三庆少日而建业平识者知天命所集天监元年十一月立为皇太子时年幼依旧居于内拜东宫官属文武皆入直永福省五年五月庚戌出居东宫太子生而聪叡三岁授孝经论语五岁徧读五经悉通讽诵性仁孝自出宫常思恋不乐帝知之每五日一朝多使留永福省或五日三日乃还宫八年九月于寿安殿讲孝经尽通大义讲毕亲临释奠于国学年十二于内省见狱官将谳事问左右曰是皂衣何为者曰廷尉官属召视其书曰是皆可念我得判否有司以统幼绐之曰得其狱皆刑罪以上统皆署杖五十有司抱具狱不知所为具言于帝帝笑而从之自是数使听讼每有欲寛纵者即使太子决之建康县谳诬人诱口狱翻县以太子仁爱故轻当杖四十令曰彼若得罪便合家孥戮今纵不以其罪罪之岂可轻罚而已可付治十四年正月朔旦帝临轩冠太子于太极殿旧制太子着远游冠金蝉翠緌缨至是诏加金博山太子美姿容善举止读书数行并下过目皆忆每游宴祖道赋诗至十数韵或作剧韵皆属思便成无所防易帝大佛教亲自讲说太子亦素信三宝徧览众经乃于宫内别立慧义殿专为法集之所招引名僧自立三谛法义普通元年四月甘露降于慧义殿咸以为至徳所感时俗稍奢太子欲以己率物服御朴素身衣浣衣膳不兼肉三年十一月始兴王憺薨旧事以东宫礼絶傍亲书翰并依常仪太子以为疑命仆射刘孝绰议其事孝绰议曰按张镜东宫仪记称三朝发哀者逾月不举乐鼓吹寝奏服限亦然寻傍絶之义义在去服服虽可夺情岂无悲铙歌輙奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭仆射徐勉左率周舍家令陆襄并同孝绰议太子令曰张镜仪记云依士礼终服月称慕悼又云凡三朝发哀者逾月不举刘仆议云傍絶之义义在去服服虽可夺情岂无悲卒哭之后依常举乐称悲竟此理例相符寻情悲之说非止卒哭之后缘情为论此自难一也用张镜之举乐弃张镜之称悲一镜之言取舍有异此自难二也陆家令止云多歴年所恐非事证虽复累稔所用意常未安近亦尝以此问外由来立意谓犹应有慕悼之言张岂不以举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可缘心声乐自外书疏自内乐自他书自己刘仆之议即情未安可令诸贤更共详衷司农卿明山賔歩兵校尉朱异议称慕悼之辞宜终服月于是付典书遵用以为永凖七年十一月贵嫔有疾太子还永福省朝夕侍疾衣不解带及薨歩从丧还宫至殡浆水不入口每哭辄恸絶武帝勑中书舍人顾协宣防曰毁不灭性圣人之制不胜丧比于不孝有我在那得自毁如此可即强进饮粥太子奉勑乃进数合自是至葬日进麦粥一升武帝又勑曰闻汝所进过少转就羸瘦我比更无余病政为汝如此胸中亦填塞成疾故应彊加饘粥不使我恒尔悬心虽屡奉勑劝逼终丧日止一溢不尝菜果之味体素壮腰带十围至是减削过半每入朝士庶见者莫不下泣太子自加元服帝便使省万机内外百司奏事者填塞于前太子明于庶事每所奏谬误巧妄皆即辩析示以可否徐令改正未尝弹纠一人平断法狱多所全宥天下皆称仁性寛和容众喜愠不形于色引纳才学之士赏爱无倦恒自讨论坟籍或与学士商古今继以文章著述率以为常于时东宫有书几三万卷名才并集文学之盛晋宋以来未之有也性爱山水于元圃穿筑更立亭馆与朝士名素者游其中尝泛舟后池番禺侯轨盛称此中宜奏女乐太子不答咏左思招隐诗云何必丝与竹山水有清音轨慙而止出宫二十余年不畜音声未薨少时勑赐太乐女伎一部畧无所好普通中大军北侵都下米贵太子因命菲衣减膳每霖雨积雪遣腹心左右周行闾巷视贫困家及有流离道路以米密加振赐人十石又出主衣绢帛每年常多作襦袴各三千领冬月以施寒者不令人知若死亡无可敛则为备棺椁每闻远近百姓赋役勤苦辄敛容变色常以戸口未实重于劳扰吴郡屡以水灾不熟有上言当漕大渎以泻浙江中大通二年春诏遣前交州刺史王奕假节发吴吴兴信义三郡人丁就役太子上疏曰伏闻当遣王奕等上东三郡人丁开漕沟渠导泄震泽使吴兴一境无复水灾暂劳永逸必获后利未萌难覩窃有愚怀如闻吴兴累年失收民颇流移吴郡十城亦不全熟唯信义去秋有稔复非恒役之民即日东境谷价犹贵劫盗屡起在所有司皆不闻奏今征戍未归彊丁踈少此虽小举窃恐难合吏一登门动为民蠧又出丁之处远近不一比得齐集已妨蚕农去年粗为丰岁公私未能足食如复今兹失业虑恐为更深且草窃多伺民间虚实若善人从役则抄盗弥增吴兴未受其益内地已离其不审可得权停此功待优实以不武帝优诏以喻焉太子孝谨天至每入朝未五鼓便守城门开东宫虽燕居内殿一坐一起恒向西南面台宿被召当入危坐达旦三年三月游后池乗雕文舸摘芙蓉姬人荡舟没溺而得出因动股恐贻帝忧深诫不言以寝疾闻武帝勑看问辄自力手书啓及稍笃左右欲啓闻犹不许曰云何令至尊知我如此恶因便呜咽四月乙已暴恶驰啓武帝比至已薨时年三十一帝临哭尽哀诏敛以衮冕諡曰昭明五月庚寅葬安宁陵诏司徒左长史王筠为哀册文朝野惋愕都下男女奔走宫门号泣满路四方甿庶及疆徼之人闻丧者哀恸太子性仁恕见在宫禁防捉荆子者问之云以荆子驱人太子恐复致痛使捉手版代之频食中得蝇虫之属密置柈边恐厨人获罪不令人知又见后閤小儿摊戏后属有狱牒摊者法士人结流徙庶人结徒太子曰私钱自戏不犯公物此科太重令注刑止三岁士人免官狱牒应死者必降长徒自此以下莫不减半所着文集二十卷又撰古今典诰文言为正序十卷五言诗之善者为英华集二十卷文选三十卷薨后长子东中郎将南徐州刺史华容公欢封豫章郡王次子枝江公誉封河东郡王曲江公詧封岳阳郡王封武昌郡王鉴封义阳郡王各三千戸女悉同正主蔡妃供待一同常仪唯别立金华宫为异帝既废嫡立庶海内噂故各封诸子大郡以慰其心岳阳王詧流涕受拜累日不食初丁贵嫔薨太子遣人求得善墓地将斩草有卖地者因阉人俞三副求市若得三百万许以百万与之三副密啓武帝言太子所得地不如臣所得地于帝吉帝末年多忌便命市之葬果有道士善图墓云地不利长子若厌伏或可申延乃为蜡鹅及诸物埋墓侧长子位有宫监鲍邈之魏雅者二人初并为太子所爱邈之晚见踈于雅密啓武帝云雅为太子厌祷帝密遣检掘果得鹅等物大惊将穷其事徐勉固谏得止于是唯诛道士由是太子迄终以此慙媿故其嗣不立后邵陵王临丹阳郡因邈之与乡人争婢议以为诱畧之罪牒宫简文追感太子寃挥泪诛之邈之兄子僧隆为宫直前未知为邈之侄即日驱出先是人间謡曰鹿子开城门城门鹿子开当开复未开使我心徘徊城中诸少年逐欢归去来鹿子开反语为来子哭云帝哭也欢前为南徐州太子果薨遣中书舎人臧厥追欢于崇正殿解发临哭欢既嫡孙次应嗣立而迟疑未决帝既新有天下恐不可以少主主大业又以心防故意在晋安王犹豫自四月上旬至五月二十一日方决欢止封豫章王还任往謡言心徘徊者未定也城中诸少年逐欢归去来复还徐方之象也欢字孟孙位云麾将军江州刺史薨諡安王子栋嗣栋字元吉及简文见废侯景奉以为主栋方与妃张氏锄葵而法驾奄至栋惊不知所为泣而升辇及即位升武徳殿歘有回风从地涌起飜飞华盖径出端门时人知其不终于是年号天正追尊昭明太子曰昭明皇帝安王为安皇帝金华敬妃蔡氏为敬皇后太妃王氏为皇太后妃为皇后未几行禅让礼栋封淮隂王及二弟桥樛并锁于密室景败走兄弟相扶出逢杜崱于道崱去其锁弟曰今日免横死矣栋曰倚伏难知吾犹有惧初王僧辩之为都督将发谘元帝曰平贼之后嗣君万福未审有何仪注帝曰六门之内自极兵威僧辩曰平贼之谋臣为已任成济之事请别举人由是帝别勑宣猛将军朱买臣使行忍酷会简文已被害栋等与买臣遇见呼往船共饮未竟并沉于水河东王誉字重孙普通二年封枝江县公中大通三年改封河东郡王累迁南中郎将湘州刺史未几侯景冦建业誉入援至青草湖台城没有诏班师誉还湘镇时元帝军于武城新除雍州刺史张缵密报元帝曰河东起兵岳阳聚米将来袭江陵元帝甚惧沉米断缆而归因遣谘议周直至誉所督其粮众誉曰各自军府何忽疑人使三反誉并不从元帝大怒遣世子方等征之反为誉败死又令信州刺史鲍泉讨誉并陈示祸福誉谓曰欲前即前无所多说泉军于石椁寺誉逆击不利而还泉进军橘洲誉攻之又见败于是遂围之誉幼而有骁勇马上用弩兼有胆气能抚士卒甚得众心元帝又遣领军王僧辩代鲍泉攻誉誉将溃围而出会其麾下将慕容华引僧辩入城遂被执谓守者曰勿杀我得一见七官申此谗贼死无恨主者曰奉令不许遂斩首送荆镇元帝返其首以葬焉初誉之将败引镜照面不见其头又见长人盖屋两手据地噉其脐又见白狗大如驴从城出不知所在誉甚恶之俄而城陷岳阳王詧别有传列在载记
　　豫章王综字世谦武帝第二子也天监三年封豫章郡王累迁北中郎将南徐州刺史入为侍中镇右将军初综母吴淑媛在齐东昏宫宠在潘余之亚及得幸于武帝七月而生综宫中多疑之及综年十四五常梦一年少肥壮自挈其首对综如此非一综转成长心惊不已频密问淑媛淑媛问梦中形色颇类东昏因密报之曰汝七月生儿安得比诸皇子汝今太子次弟幸保富贵勿综与淑媛相抱哭每日夜恒泣又每靖室闭戸籍地被发席藁轻财好士分施不辍唯留身上故衣厨库恒致罄乏常于内斋布沙于地终日跣行足下生胝日能行三百里尝有人士姓王以屯踬告综于时大乏唯有眠牀故皁复帐即付之其降意下士以伺风云之会诸侯王妃主及外人并知此怀唯武帝不疑及长有才学善属文武帝御诸子以礼朝见不甚数综恒怨不见知每出蕃淑媛恒随之至镇时年十五尚裸袒戏嬉于前昼夜无别妃袁氏尚书令昻之女也淑媛恒节其宿止遇袁妃尤不以道内外咸有秽声综后在徐州政刑酷虐又有勇力制及奔马防杀驹犊常隂服微行着乌丝布帽夜出无有期度招引道士探求术数性聪敏多通每武帝有勑疏至辄忿恚形于顔色帝性严羣臣不敢轻言得失凡综所为莫之知也于徐州还频表陈便宜求经畧边境帝并优勑答之徐州所有练树并令斩杀以帝小名练故也累致意尚书仆射徐勉求出镇襄阳勉未敢言因是怒勉饷以白团扇图伐檀之诗言其贿也在西州于别室岁时设席祠齐氏七庙又累微行至曲阿拜齐明帝陵然犹无以自信闻俗说以生者血沥死者骨血渗即为父子综乃私发齐东昏墓出其骨沥血试之既有徴矣后生次男月余日潜杀之既瘗夜遣人发取其骨更试之其酷忍如此每对东宫及诸王辞色不恭逊尝改岁后问讯临川王宏出至中閤登宏羊车次遗粪而出居都下所为多如此者普通四年为都督南兖州刺史颇勤于事而不见賔客其辞讼则隔帘理之方幅出行垂帷于舆每云恶人识其面也初齐故建安王萧宝夤在魏综求得北来道人释法鸾使入北通问于宝夤谓为叔父襄阳人梁话母死法鸾说综厚赐之言终可任使综遗话钱五万及葬毕引在左右法鸾在广陵往来通魏尤数每舍淮隂苖文宠家言文宠于综综引为国常侍六年魏将元法僧以彭城降帝使综都督众军权镇彭城并摄徐州府事武帝晓别元象知当更有败军失将恐综为北所禽手勅综令拔军每使居前勿在人后综恐帝觉与魏安丰王元延明相持夜潜与梁话苖文宠三骑开北门渉汴河遂奔萧城自称队主见延明而拜延明坐之问其名氏不答曰殿下问人有见识者延明召使视之曰豫章王也延明喜下地执其手答其拜送于洛阳及旦斋内诸閤犹闭不开众莫知所以唯见城外魏军呌曰汝豫章王昨夜已来在我军中城中既失王所在众军乃退不得还者甚众湘州益阳人任焕常有骓马乗之退走焕脚为抄所伤人马俱弊焕于桥下歇抄复至焕脚痛不复得上马于是向马泣曰骓子我于此死矣马因跪其前脚焕乃得上马遂免难综长史江革大舟卿祖暅并为魏军所擒武帝闻之惊骇综至魏位侍中司空高平公丹阳王梁话苖文宠并为光禄大夫综改名缵字徳文追服齐东昏斩缞魏太后及羣臣并吊八月有司奏削爵土絶其属籍改子直姓悖氏未及旬日有诏复属籍封直永新侯策免吴淑媛俄遇鸩而卒有诏复其品秩諡曰敬使直主其丧及萧宝夤据长安反综复去洛阳欲奔之魏法度河桥不得乗马综乗马而行桥吏执之送洛阳魏孝庄初歴位司徒太尉尚帝姊寿阳公主拜驸马都尉陈庆之之至洛也送综啓求还时吴淑媛尚在勑使以综小时衣寄之信未达而庆之败综后出为都督齐州刺史骠骑大将军开府仪同三司宝夤见禽综拜表为之请命尔朱兆入洛综为城人赵洛周所逐公主被录送京尔朱世隆欲相陵逼公主守操被害综既弃州为沙门潜诣长白山未几至阳平病卒初综在魏不得志尝作听钟鸣悲落叶以申其志闻者悲之魏节闵立迎综丧以王礼与公主合葬于嵩山后梁人盗其柩来奔武帝犹以子礼祔葬陵次直字思方位晋陵太守沙州刺史
　　南康简王绩字世谨小字四果武帝第四子也天监七年封南康郡王十年为南徐州刺史时年七岁主者有受货洗改解书长史王僧孺弗之觉绩见而诘之即便首服众咸叹其聪警十七年为都督南兖州刺史在州以善政称寻有诏徴还百姓曹乐等二百七十人诣阙上表称绩尤异一十五条乞留为州任优诏许之普通四年徴为侍中云麾将军领石头戍军事五年出为江州刺史丁董淑媛忧居丧过礼固求解职乃徴授安右将军领石头戍军事寻加防军羸瘠不亲视事大通三年因感疾薨于任赠开府仪同三司諡曰简绩寡玩好少嗜欲居无仆妾躬事俭约所有租秩悉寄天府及薨后少府有南康国无名钱数千万子会理嗣会理字长才少聪慧好文史年十一而孤特为武帝所爱衣服礼秩与正王不殊十五为湘州长史多信左右行事刘纳每禁之会理心不平证以赃货收送建业纳叹曰我一见天子使汝等知会理厚送资粮数遣慰喻令心腹于青草湖为盗杀纳百口俱尽累迁都督南兖州刺史太清元年督众军北侵至彭城为魏师所侵退归本镇二年侯景围城会理入援会北徐州刺史封山侯正表将应其兄正徳外托赴援实谋袭广陵会理击破之方得进路台城陷会理归镇侯景遣前临江太守董绍先以武帝手诏召会理其僚佐曰绍先书岂天子本意咸劝拒之会理用其典籖范子鸾计曰天子年尊受制贼虏今有手勑召我入朝臣子之心岂得违背且处江北功业难成不若身赴京都图之肘腋遂纳绍先绍先入以乌幡麾众单马遣之至都景以为司空兼尚书令虽在冦手每思匡复与西乡侯欢等潜布腹心要结壮士时范阳祖皓斩董绍先据广陵起义期以会理为内应皓败辞相连及侯景矫诏免会理官犹以白衣领尚书令是冬景往晋熙都下虚弱会理复与柳敬礼及北兖州司马成钦谋之敬礼曰举大事必有所资今无寸兵安可以动会理曰湖熟有吾故旧三千余人昨来相知克期响集计贼守兵不过千人若大兵外攻吾等内应直取王伟事必有成纵景后归无能为也敬礼曰善于时百姓厌贼咸思用命建安侯贲以谋告王伟伟遂收会理及其弟通理时有钱唐褚冕会理之旧亦囚于省问事之所被考掠千计终无所言会理隔壁闻之遥曰褚郎岂不为吾致此邪然勿言王伟害会理褚冕竟以不服赦之会理弟通理字仲宣位太子洗马封祈阳侯至是亦遇害通理弟乂理字季英生十旬而简王薨至三岁能言见内人分散涕泣相送问其故或曰此简王宫人丧毕去耳乂理便号泣悲不自胜诸宫人见之莫不哀感为之停者三人服阕见武帝升殿又悲不自胜帝为之收涕谓左右曰此儿大必为奇士大同八年封安乐县侯乂理慷慨慕功名每读书见忠臣烈士未尝不废卷叹曰一生之内当无愧古人博览多识有文才尝祭孔文举墓并为立碑制文甚美及侯景内冦乂理聚客赴南兖州随兄会理入援及城陷又随会理还广陵因入齐为质乞师行二日会理被遣董绍先据广陵遂追获之防严不得与兄相见乃伪请还都入辞母谓其姊固安主曰兄若至愿使善为计自勉勿顾以为念前途亦思立功但未知天命如何耳至都以魏降人元贞忠正可以托孤乃以玉柄扇赠之贞辞不受乂理曰后当见忆会祖皓起兵乂理奔长芦为景所害元贞始悟其前言往收葬焉
　　庐陵威王续字世防武帝第五子也天监八年封庐陵王少英果旅力絶人驰射应发命中武帝叹曰此我之任城也中大通二年为都督雍州刺史宁蛮校尉大同元年迁江州刺史又为骠骑将军开府仪同三司又为都督荆州刺史薨赠司空諡曰威始元帝母阮修容得幸由丁贵嫔之力故元帝与简文相得而与庐陵王少相狎长相谤元帝之临荆州有宫人李桃儿者以才慧得进及还以李氏行时得营戸禁重续具状以闻元帝泣对使诉于简文简文和之不得元帝犹惧送李氏还荆州世所谓西归内人者自是二王书问不通及续薨元帝时为江州闻问入阁而跃屧为之破寻自江州复为荆州荆州人迎于州境帝数而遣之吏民失望续多聚马仗蓄养矫雄耽色爱财极意收敛仓储库藏盈溢临终有啓遣中兵录事参军谢宣融送所上金银器千余件武帝始知其富以为财多徳寡因问宣融曰王金尽于此乎宣融曰此之谓多安可加也夫王之过如日月之蚀欲令陛下知之故终而不隐帝意乃解世子凭以罪前诛死次子应嗣应不慧王薨至内库阅珍物见金铤问左右曰此可食不答曰不可应曰既不可食并特乞汝他皆此类
　　邵陵携王纶字世调小字六真武帝第六子也少聪頴博学善属文犹工尺牍天监十三年封邵陵郡王普通五年以西中郎将权摄南徐州事在州轻险躁虐喜怒不恒车服僭拟肆行非法遨游市里杂于厮尝问卖防者曰刺史何如对者言其躁虐纶怒令吞防以死自是百姓惶骇道路以目尝逢丧车夺孝子服而着之匍匐号呌籖帅惧罪密以闻帝始严责纶不能改于是遣代纶悖慢逾甚乃取一老公短瘦类帝者加以衮冕置之高坐朝以为君自陈无罪使就坐剔褫捶之于庭忽作新棺木贮司马崔会意以轜车挽歌为送葬之法使妪乗车悲号会意不堪轻骑还都以闻帝恐其奔逸以禁兵取之将于狱赐尽昭明太子流涕固谏得免官削爵土还第大通元年复封爵中大通四年为扬州刺史纶素骄纵欲盛器服遣人就市赊买锦采丝布数百疋拟与左右职局防閤为綘衫内人帐幔百姓并关闭邸店不出台续使少府市采经时不能得勑责府府丞何智通具以闻因被责还第恒遣心腹马容戴子高戴爪李撤赵智英等于路寻目智通于白马巷逢之以槊刺之刃出于背智通以血书歴作邵陵字乃絶遂知之帝悬钱百万购贼有西州游军将宋鹳子条姓名以啓勑遣舎人褚昙粲领斋仗五百人围纶第于内人堆中禽爪撤智英子高骁勇逾墙突围遂免智通子敞之割炙食之即载出新亭四面火炙之焦熟敞之车载钱设盐蒜雇百姓食撤一脔赏钱一千徒党并母肉遂尽纶锁在第舎人褚昙粲并主帅领仗身守视免为庶人经三旬乃脱锁顷之复封爵后豫饯衡州刺史元庆和于坐赋诗十二韵末云方同广川国寂寞久无声大为武帝赏曰汝人才如此何虑无声旬日间拜郢州刺史太清二年位中卫将军开府仪同三司侯景构逆加征讨大都督率众讨景将发帝诫曰侯景小竖颇习行阵未可以一战即殄当以岁月图之纶发白下中江而浪起有物荡舟将覆识者尤异之及次钟离景已度采石纶乃昼夜兼道旋军入赴济江中流风起人马溺者十一二遂率西丰公大春新涂公大成等歩骑三万发京口将军赵伯超请从径路直指钟山出其不意纶从之众军奄至贼徒大骇分为三道攻纶纶大破之翊日贼又来攻日晚贼稍退南安侯骏以数十骑驰之贼回拒骏骏部乱贼因逼大军大军溃纶至钟山战败奔还京口军主霍儁见获贼送于城下逼使云已禽邵陵王儁伪许之乃曰王小失利政为粮尽还京口儁为托逻所获非军败也贼以刀背殴其髀儁色不变贼义而舍之儁中书舎人灵超子也三年正月纶与东扬州刺史大连等入援至骠骑洲进位司空台城陷纶奔禹穴东土皆附临城公大连惧将害已乃图之纶觉乃去至寻阳寻阳王大心欲以州让之不受大宝元年纶至郢州刺史南平王恪让州于纶纶复不受乃上纶为假黄钺都督中外诸军事纶于是置百官改听事为正阳殿内外斋省悉题署焉而数有变怪祭城隍神将烹牛有赤蛇绕牛口出南浦施安幄帐无何风起飘没于江于时元帝围河东王誉于长沙既久誉请救于纶纶欲往救之为军粮不继遂止乃与元帝书言大敌犹彊天讐未雪岂可手足肱支自相屠害元帝复书陈誉有罪不可解围之状纶省书流涕曰天下之事一至于斯左右闻之莫不掩泣于是大修器甲将讨侯景元帝闻其盛乃遣王僧辩率舟师一万以逼纶纶将刘龙武等降僧辩纶遂与子踬等十余人轻舟走武昌沙门法罄与纶有旧藏之岩石之下时纶长史韦质司马姜伟先在外闻纶败驰往迎之元帝复遣将徐文盛追攻之纶复收散卒屯于齐昌郡将引魏兵共攻南阳侯景将任约袭纶纶败走定州刺史田龙祖迎纶纶惧为所执复归齐昌行收兵至汝南魏所署汝南城主李素孝者纶之故吏开城纳之纶乃复修城池收集士卒将攻竟陵魏闻之遣大将杨忠仪同侯几通攻破城执纶纶不为屈通乃卧大鼓使纶坐上杀之投于江岸经日色不变鸟兽莫敢近时飞雪飘零尸横道路周回数歩独不沾洒旧主帅安陆人郝破敌敛之于襄阳葬之日黄雪纷糅惟冡圹所独不下雪杨忠知而悔之使以太牢往祭殡焉百姓怜之为立祠庙岳阳王詧遣迎丧葬于襄阳望楚山南赠太宰諡曰安后元帝议追加諡尚书左丞刘谷议諡法怠政交外曰从之纶任情卓越轻财爱士不竞人利府无储积闻有辄求既得即散士亦以此归之初镇京口大造器甲既渉声问投之于江及后出征戎备颇阙乃叹曰吾昔造仗本备非常无事渉疑遂使零散今日事难卒无所资初昭明之薨简文入居监抚纶不谓徳举而云时无豫章故以次立及庐陵之没纶觖望滋甚于是伏兵于莽用伺车驾而台舎人张僧允知之其谋颇泄又献曲阿酒百器上以赐寺人饮之而毙上乃不自安颇加卫士以警宫内于是传者诸相疑阻而纶亦不惧武帝终不能有所废黜卒至宗室争竞而败国基为天下笑纶长子坚字长白大同元年以例封汝南侯亦善草性颇庸短尝与所亲书题云嗣王其人得书大骇执以谏坚坚曰前言戏耳人曰不愿以此为戏也侯景围城坚屯太阳门终日蒱饮不抚军政吏士有功未尝申理疫疠所加亦不存防士咸愤怨太清三年坚书佐董勋华白昙朗等以坚私室醖酿亟有烹宰不相霑及忿恨夜遣贼登楼城遂陷坚遇害弟确字仲正少骁勇有文才尤工楷公家碑碣皆使书之除秘书丞武帝谓曰为汝能文所以特有此授大同二年封为正阶侯复徙封永安常在第中习骑射学兵法时人以为狂左右或进谏确曰听吾为国家破贼使汝知之钟山之役确所向披靡羣贼惮之确每临阵对敌意甚详赡带甲据鞍自朝及夕驰骤往返不以为劳诸将服其壮勇军败贼使负袍不之知也确因隙自拔得达朱方及后侯景乞盟惮确及赵威方在外虑为后患啓求召确入城诏乃召确为南中郎将广州刺史确知此盟多贰城必沦没欲先遣赵威方入确因南奔纶闻之逼确使入确犹不肯纶流涕谓曰汝欲反邪时台使周石珍在坐确曰侯景虽云欲去而不解长围以意而推其事可见今召我入未见益也石珍曰勑防如此侯岂得辞确执意犹坚纶大怒谓赵伯超曰谯州卿为我斩之当赍首赴阙伯超挥刃眄曰我识君耳刀岂识君确流涕而出遂入城及景背盟复围城城陷时武帝方寝确排闼入啓曰城已陷矣帝曰犹可一战不对曰人心不可臣向格战不禁缒下仅得至此武帝叹曰自我得之自我失之亦复何恨幸不累子孙乃使确为慰劳文谓曰尔速去谓尔父无以二宫为念及出见景景爱其膂力恒令在左右后从景仰见飞防羣贼争射不中确射之应即落贼徒忌确咸劝景除之先是纶遣典籖密导确确谓使者曰侯景政可一夫力致确不惜死欲手刃之卿还啓家王勿以一子为念后与景猎钟山同逐禽引弓将射景断不得发贼觉杀之
　　武陵王纪字世询武帝第八子也少而寛和喜怒不形于色勤学有文才天监十三年封武陵王寻授扬州刺史中书诏成武帝加四句曰贞白俭素是其清也临财能让是其廉也知法不犯是其慎也度事无留是其勤也纪特为帝爱故先作牧扬州大同三年为都督益州刺史以路远固辞武帝素识乾象谓曰天下方乱唯益州可免故以处汝汝其勉之纪歔欷既出复入帝曰汝尝言我老我犹再见汝还益州也纪在蜀开建宁越嶲贡献方物十倍前人朝廷嘉其绩加开府仪同三司初天监中震大阳城门字曰绍宗梁位唯武王解者以武陵王当之于是朝野属意焉及侯景陷台城上甲侯萧韶西上至硖出武帝密勑加纪侍中假黄钺都督益州诸军事骠骑大将军太尉承制大宝元年六月辛酉纪乃移告诸州征镇遣世子圆照领二蜀精兵三万受湘东王绎节度绎命圆照且顿白帝未许东下十月甲辰湘东王绎遣鲍检报纪以武帝崩问十一月壬寅纪总戎将发益镇绎使胡智监至蜀以书止之曰蜀中斗絶易动难安弟可镇之吾自当灭贼又别纸云地拟孙刘各安境界情深鲁卫书信恒通二年四月乙丑纪乃僭号于蜀改年曰天正暗与萧栋同名识者尤之以为于文天为二人正为一止言各一年而止也纪又立子圆照为皇太子圆正为西阳王圆满竟陵王圆普谯王圆肃宜都王以巴西梓潼二郡太守永丰侯防为征西大将军益州刺史封秦郡王司马王僧畧直兵参军徐怦并固諌皆杀之僧畧僧辩弟怦勉从子也永丰侯防叹曰王不克矣夫善人国之基也今乃诛之不亡何待又谓所亲曰昔桓元年号大亨识者谓为二月了而元之败实在仲春今年曰天正在文为一止其能久乎丁卯元帝遣万州刺史宋簉袭圆照于白帝圆照弟圆正时为西阳太守召至锁于省内初杨干运求为黎州刺史不得纪以为潼州刺史杨法深求为黎州刺史亦不从以为沙州刺史二人皆憾不获所请各遣使通西魏及闻魏军伐蜀纪遣其将谯淹回军赴援魏将尉迟迥逼涪水杨干运以州降之迥即趋成都五月乙已纪次于陵军容甚盛元帝命防军将军陆法和立二城于硖口名七胜城锁江以断峡时陆纳未平蜀军复逼元帝甚忧法和告急旬日相继元帝乃拔任约于狱以为晋安王司马撤禁兵以配之并遣宣猛将军刘棻共约西赴六月纪筑连城攻絶铁鏁元帝复于狱拔谢答仁为歩兵校尉配众一旅上赴纪之将发也江水可揭前部不得行及登舟无雨而水长六尺刘孝胜喜曰殆天赞也将至峡有黑龙负舟其将帅咸谓天助及顿兵日久频战不利师老粮尽智力俱殚又魏人入劒阁成都虚弱忧懑不知所为先是元帝已平侯景执所俘馘频遣报纪世子圆照镇巴东留执不遣啓纪云侯景未平宜急征讨已闻荆镇为景所灭可疾下大军纪谓为实于是仍率众沿江急进于路方知侯景已平便有悔意召圆照责之圆照曰侯景虽诛江陵未服宜速平荡纪亦以既居尊位宣言于众敢谏者死蜀中将卒日夜思归所署江州刺史王开业进曰宜还救根本更思后图诸将佥以为然圆照刘孝胜独言不可纪乃止既而闻王琳将至潜遣将军侯叡傍险出法和后临水筑垒御琳及法和元帝遣书使光州刺史郑安中往喻意于纪许其还蜀专制防方纪不从命报书如家人礼既而侯叡为任约谢答仁所破又陆纳平诸军并西赴元帝乃与纪书曰甚苦大智季月烦暑流金烁石聚蚊成雷封狐千里以兹玉体辛苦行阵乃睠西顾我劳如何自獯丑凭陵羯胡叛涣吾年为一日之长属有平乱之功膺此乐推事归当璧傥遣使乎良所希也如曰不然于此投笔友于兄弟分形共气兄肥弟瘦无复相代之期让枣推梨长罢懽愉之日上林静拱闻四鸟之哀鸣宣室披图嗟万世之长逝心乎爱矣书不尽言大智纪别字也帝又为诗曰回首望荆门惊浪且雷奔四鸟嗟长别三声悲夜猿圆正在狱中连句曰水长二江急云生三峡昏愿赦淮南罪思报阜陵恩帝看诗而泣纪频败知不振遣所署度支尚书乐奉业往江陵论和缉之计元帝知纪必败遂拒而不许于是两岸十余城俱降游击将军樊猛率所领至纪所纪在船中绕牀而走以金掷猛等曰此顾卿送我一见七官卿必当富贵猛曰天子何由可见杀足下此金何之犹不敢逼围而守之陆法和驰啓上密勑樊猛曰生还不成功也猛率甲士祝文简张天成拔刃升舟犹左右奔掷第三子圆满驰来就父纪首既落圆满躯亦分法和收太子圆照兄弟三人问圆照曰阿郎何以至此圆照曰失计愿为公作奴法和叱遣之圆照字明同中大通初为益州东斋郎宋宁宋兴二郡太守远镇诸王世子皆在建业质守帝特爱纪故遣以副纪纪之构衅悉其谋也次弟圆正先见锁在江陵及纪既以兵终元帝使谓曰西军已败汝父不知存亡意欲使其自裁而圆正既奉此问便号哭尽哀以祸难之兴皆由圆照于是唯哭世子言不絶声上谓圆正闻问悲感必应自杀频看不能死乃付廷尉狱及见圆照曰阿兄何乃乱人骨肉使酷痛如此圆照更无所言唯云计误并命絶食于狱齧臂啖之十三日死天下闻而悲之圆正字明允纪第二子也美风仪善谈论寛和好施爱接士人本封江安侯歴西阳太守有惠政既居上流人附之者甚众及侯景作逆圆正收兵众且一万后遂跋扈中流不顺王命及累破后复谋入蜀元帝将图之署为平南将军及至弗见使南平嗣王恪等与饮醉而囚之时纪称梁王及纪败死有司奏请絶属籍元帝许之赐姓饕餮氏纪最为武帝所爱武帝诸子罕登公位唯纪以功业显著先啓黄扉时邵陵王纶屡以罪黜心每不平及闻纪为征西乃抚枕叹曰武陵有何功业而位乃前我朝廷愦愦似不知人武帝闻之大怒曰武陵有恤民拓境之勲汝有何绩敢拟之邪太清初帝思之使善画者张僧繇至蜀图其形以归纪在蜀十七年南开宁州越嶲西通资陵吐谷浑内修耕桑盐铁之功外通商贾远方之利故能殖其财用器甲殷积马八千疋上足者置之内廐开寝殿以通之日落輙出歩马便骑射尤工舞矟九日讲武躬领幢队及闻国难谓僚佐曰七官文士岂能匡济既东下黄金一斤为饼百饼为簉至有百簉银五倍之其他锦罽缯采称是每战则悬金帛以示将士终不赏赐宁州刺史陈知祖请散金银募勇士不听恸哭而去自是人各离心莫肯为用纪颇学观古善风角亦知不复能济瞻望气色叹咤天道推牀声闻于下有请事者以疾辞不见既死堙于沙洲不封无衬元帝以刘孝胜付廷尉寻免之初纪将僭号祅怪不一内寝栢殿柱绕节生花其茎四十有六靃靡可爱状似荷花识者曰王敦祅花非佳事也时蜀知星人说纪曰官若东下当用申年太白出西从之为利申岁发蜀酉年入荆不可失也发蜀之岁太白在西北及明年则已东出矣纪第五子圆肃字明恭风度淹雅敏而好学纪僭号封宜都王除侍中自率兵下峡令萧防守成都以圆肃为之副及尉迟迥至圆肃与防俱降魏授圆肃开府仪同三司侍中封安化县公周明帝初进棘城郡公以归欵勲别赐食思君县五百戸后拜咸阳郡守甚有政绩寻改授太子少傅复出为丰州刺史寻进位上开府仪同大将军歴司宗中大夫洛州刺史进位大将军隋开皇初授贝州刺史以母老请归养诏许之卒于家年四十六有文集十卷又撰时人诗笔为文海四十卷广堪十卷淮海乱离志四卷行于世
　　简文诸子
　　简文二十子王宣后生哀太子大器南郡王大连陈淑容生寻阳王大心左夫人生南海王大临安陆王大春谢夫人生浏阳公大雅张夫人生新兴王大庄包昭华生西阳王大钧范夫人生武宁王大威褚修华生建平王大球陈夫人生义安王大昕朱夫人生绥建王大挚其临川王大欵桂阳王大成汝南王大封乐良王大圜并不知母氏潘美人生皇子大训早亡无封其余不知不载
　　哀太子大器字仁宗简文嫡长子也中大通三年封宣城郡王太清二年十月侯景冦建业勑太子为台内大都督三年五月简文即位六月癸酉立为皇太子大宝二年八月侯景废简文将害太子时景党称景命召之太子方讲老子将下牀而刑人奄至太子顔色不变徐曰久知此事嗟其晚耳刑者将以衣带绞之太子曰此不能见杀乃指系帐竿下绳命取绞之而絶时年二十八太子性寛和兼神用端嶷在贼中每不屈意左右窃问其故答曰贼若未须见杀虽复陵傲呵叱终不敢言若见害时至虽一日百拜无益于死又曰官今忧廹而神貌怡然未喻此意答曰吾自度死必在贼前若诸叔外来平夷羯冦必前见杀然后就死若其遂开拓上流必先见杀后取富贵何能以无益之愁横忧必死之命乎景之西上擕太子同行及败归船往往相失太子所乗船入枞阳浦舟中腹心并劝因此入北太子曰自国家丧败志不图生主上防尘宁忍违离吾今若去乃是叛父非谓避贼天下岂有无父之国便涕泗呜咽命即前进贼以太子有器度惮之恐为后患故先及祸承圣元年四月追諡哀太子祔太庙隂室
　　寻阳王大心字仁恕简文第二子也幼而聪明善属文中大通四年以皇孙封当阳县公大同元年为都督郢州刺史时年十三州事悉付行事大心虽不亲州务发言每合于理众皆敬服太清元年为云麾将军江州刺史贪冒财贿不能绥接百姓二年侯景冦都城大心招集士卒与上流诸军赴援宫阙三年台城陷上甲侯萧韶南奔宣密诏加散骑常侍进号平南将军大宝元年封寻阳王初歴阳太守庄铁以城降侯景既而又奉其母来奔大心以为铁旧将厚为其礼军旅之事悉以委之以为豫章内史景数遣军西上冦抄大心辄令铁击破之禽其将赵加娄贼不能进时鄱阳王范率众弃合肥屯于栅口待援兵总集欲俱进大心闻之遣要范西上以湓城处之廪馈甚厚欲与戮力共除祸难会铁据豫章反大心令中兵参军韦约讨之铁败乞降鄱阳世子嗣先与铁善乃谓范曰昔与铁游处其人才畧从横若降江州必不全其首领请援之乃遣将侯瑱救铁夜破韦约等营大心大惧于是二蕃衅起景将任约畧地至盆城大心遣司马韦质拒战败绩时帐下犹有勇士千余人咸说曰既无粮储难以守固若轻骑往建州以图后举策之上也其母陈淑容不从抚膺恸哭大心乃止遂与约和二年将遇害绕牀谓贼厢公王僧贵曰我以全州归命何忍相苦乃见射而殒
  </div>
  <div class="pagination">
   <a href="通志_page95.html">
    上一页
   </a>
   <span>
    ...
   </span>
   <a href="通志_page91.html">
    91
   </a>
   <a href="通志_page92.html">
    92
   </a>
   <a href="通志_page93.html">
    93
   </a>
   <a href="通志_page94.html">
    94
   </a>
   <a href="通志_page95.html">
    95
   </a>
   <span class="current-page">
    96
   </span>
   <a href="通志_page97.html">
    97
   </a>
   <a href="通志_page98.html">
    98
   </a>
   <a href="通志_page99.html">
    99
   </a>
   <a href="通志_page100.html">
    100
   </a>
   <a href="通志_page101.html">
    101
   </a>
   <span>
    ...
   </span>
   <a href="通志_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
