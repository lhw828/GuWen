<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 175 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 175 页/共 263 页</h1>
    <div class="content">　　○调云南道监察御史陈璚为陕西临潼县知县以本院考其不通律意也
　　○直隶扬州镇江府陕西西安等府并太仓卫各奏今年五月六月旱灾事下户部覆之
　　○庚寅以南京  太庙并  社稷坛殿宇柱栱多蛀坏命内官监及南京工部修理之
　　○敕各处镇守巡抚等官兵部尚书孙原贞等朕惟农桑为衣食之源劝课乃有司之责此古今通务也兹特命尔等督同三司官分督府县屯堡官令里老省谕乡村除士工商贾并在官供役之人其余悉令务农及时耕种若有荒闲田地令无田及丁多田少之人开垦或缺牛具种子于有力之家劝借收成后量为酬给若原系税额俟三年后徵收其土地宜桑枣漆柿等木随宜酌量丁田多寡定与数目督令栽种务在各乡各村家家有之不许团作一二园圃以备点视虚应故事敢有怠惰不务生理者许里老依教民榜例惩治县官严加分督府官依时点视布按都司总督比较仍将开垦种过田地并桑枣数目造册缴报尔等宜严禁约慎选廉正官员设法整理毋令从人需索科歛如违并听巡抚巡按等官纠察拿问奏请罢黜庶使奸弊不生农政修举
　　○辛卯升江西道监察御史史颐为浙江布政司右参议巡视银矿
　　○爪哇国贡使马用良等升辞赐宴并彩币有差仍命赍敕并金织文绮等物归赐其国王及妃敕曰王敬天事大频岁遣使来庭然念道里辽远人使过多彼此烦劳易生嫌隙今后宜择谙晓大体一二人为正副使量带从人至广东听彼官司存留起送仍须戒饬使臣当守礼法毋肆非为其贡物亦不必珍禽异兽但以土物致诚足矣且不许以细软宝物私与外洋交易王其钦承朕命毋违
　　○提督宣府军务右佥都御史李秉有疾乞代不允第许其一子往视之
　　○壬辰给褒城王长女扶风县主并仪宾彭祥岁禄本色米四百石折钞二百石
　　○赏内官弓胜陈庄都督同知孙安右参政叶盛各银十两彩币二表里都指挥指挥二十员各银五两彩币一表里官军一千九百余人各银一两布二疋以修复独石马营等处边城也
　　○复除广东按察司副使杨辅为山东副使专督永平等处粮草屯田先是提督军务右佥都御史邹来学言永平等处粮草虽有户部委官乞取回部照辽东等处事例增置副使一员监督收支兼理屯田庶弊可革而事易集下户部议以为宜适辅以亲丧服阕至京遂有是命
　　○浙江按察司佥事彭贯致仕贯刚毅善断在浙有风采治狱多所平反然负气寡合都御史洪英奏黜送部浙民诣阙乞留贯贯以疾乞致仕章屡上乃许之
　　○陕西指挥张义奏都指挥佥事陈聚隐匿军粮诏巡按御史廉其实以闻
　　○命金吾左卫带俸都指挥佥事刘顺子胜代为本卫带俸指挥使
　　○武清侯石亨奏万全都司都指挥佥事乔清卖放军人请治其罪诏宥之
　　○甲午升都察院右佥都御史邹来学为左副都御史仍提督永平等处军务右春坊右谕德兼翰林院侍讲徐有贞为都察院右佥都御史往治沙湾
　　○升后军都督佥事徐恭为都督同知都察院右佥都御史王竑为左副都御史仍理漕运时太子太保兼户部尚书金濂奏昨者徐淮等处水灾人民艰食竑身任其责往来设法赈济活人数多况总督漕运奸贪畏惮兼理巡抚军民爱慕会少保兼太子太傅户部尚书文渊阁大学士陈循亦言竑尽心救济宜量升擢以励劳勤  帝以恭与竑同理漕运久著勤劳故并进之
　　○升云南道监察御史张斌为山东布政司右参政
　　○减免顺天府所属今年旱灾粮草涿州及良乡县免三分房山县免二分
　　○乙未命李祖寿为府军前卫百户祖寿司直郎兼编修泰之子也泰为伯父太监永昌后永昌正统十四年整理军务有功至是录其功于祖寿故有是命
　　○湖广都司署都指挥同知许辅奏巡抚右都御史李实与部属指挥结亲及用懦弱官运粮诏巡按御史廉其实以闻
　　○丙申都督佥事张通以私憾谴贵都指挥佥事卢能为协赞军务右都御史罗通所劾命总督总兵官召而责之仍戒其余头目自今不得凌虐下人
　　○协赞军务太子少保右都御史罗通言总兵官石亨柳溥张軏既督操十营军马又各兼管五军神机三千诸营次揆官军用心不专奔走不暇臣愚以为十营之事宜专责之一将则事体归一易为调用因举右都督孙镗事下兵部议通所奏盖以镗颇勇敢故举镗以激诸将也然亨溥軏受命总兵已定而镗亦未见能出其右难令专管十营况今十营内三营见缺统兵官宜令都督同知冯宗与镗及署都督佥事张钦分领三营俱听总督总兵节制一遵先奉敕旨不得纷更变乱违者律以军法从之
　　○戊戌瓦剌也先遣使臣哈只等赍书来朝贡马及貂鼠银鼠皮其书首称大元田盛大可汗田盛犹言天圣也末称添元元年中略言往者元受天命今已得其位尽有其国土人民传国玉宝宜顺  天道遣使臣和好庶两家共享太平且致殷勤意于  太上皇帝  帝命赐使臣晏及赐彩币表里有差
　　○升户部郎中黄琛为江西布政司左参政
　　○命狭西布政司右参政杨镛补缺视事先是镛以剩员当赴部听调至是本司有缺遂命补之
　　○太子少傅兼吏部左侍郎俞山病命太医视之
　　○广东按察司佥事贾进以老病乞致仕从之
　　○巡按狭西监察御史姚哲奏布政司右参议张云翰清军受赂云翰亦奏哲徇私出知县唐诚罪命巡按御史王越核实以闻
　　○巡按直隶监察御史璩安奏万全都司都指挥同知杜俊私役军人及占屯军地基请治其罪诏宥之
　　○河南汝宁府并归德州各奏所属今年七月八月天雨连绵田禾尽被渰没命户部覆之
　　○己亥命户部移文各处巡抚侍郎等官及浙江江西二布政司直隶苏松等府于折银粮内量改三十万石运赴徐州仓七十万石赴淮安仓听候下年官军兑运从吏科给事中卢祥奏请也
　　○礼部言瓦剌使臣哈只等所贡马多瘦瘠请止简留肥健者给其直余勿纳  帝命皆纳之
　　○夜月蚀犯六诸王西第一星
　　○己亥右军署都督佥事王荣卒荣顺天府顺义县人由指挥同知升都指挥佥事正统七年充右参将镇守宁夏八年策应延安败绩降指挥使寻以功升都指挥同知赐白金彩币分守花马池营景泰元年升都指挥使四年升署都督佥事仍镇守至是卒
　　○庚子擢浙江处州府知事杨舆为户部郎中舆先由郕府伴读升知事故复有是命
　　○命狭西左参议顾理致仕以考察老疾不堪任也
　　○总督漕运左副都御史王竑奏近者南京户部尚书沈翼言济宁徐州等处水灾  皇上念彼民饥出官银三万两送彼籴粮雇运用过银五千三百五十两其剩银二万四千六百五十两俱在东昌兖州二府收贮诚恐有司官吏乘机窃取滥给妄费乞委官管送京库臣竑窃惟国以民为本民以食为天而信者又人君之大宝也今各府州人民尚未安业而翼惟知聚歛略无远图欲将前银取回京库殊负  皇上保民大信乞储此银于原收官军或籴粮米分给赈济饥民或收买牛只给付贫窘不能耕作之民有司官吏敢有因而侵欺妄费用者惩治如律则  皇上德泽流通而下民永戴矣  帝曰赈济银两虽有余剩仍留彼备用王竑仍如数支销下人作弊妄费者罪之不宥
　　○辛丑  诚孝昭皇后忌辰遣官祭  献陵
　　○命忠义左卫带俸署都指挥佥事周晟子彬代为本卫指挥使
　　○命提督辽东军务左副都御史寇深兼巡抚及总督屯粮仓场粮储赐敕谕之
　　○壬寅革湖广彬州管粮同知一员桂阳兴宁二县县丞主簿各一员
　　○巡按直隶监察御史璩安奏守备都指挥金能衘民壮办纳月钱不足诬其夜盗仓粮敺之至死请寘诸法命都察院执鞫之
　　○癸卯给毅勇等十营官军马四千七十九匹
　　○甲辰命湖广署都指挥佥事杨茂督运粮储从总督漕运左副都御史王竑奏请也
　　○命故金吾左卫指挥使宋昇侄全指挥同知李加奴子文羽林前卫指挥使王政兄海金吾右卫指挥佥事罗敬子整俱袭职致仕虎贲左卫指挥使刘胜子荣通州卫指挥佥事陈忠子灏俱代职
　　○乙巳升辽东副总兵右都督施聚为左都督官军一百一十八人俱升一级以登州营斩获达贼功也
　　○升广西都指挥同知彭英为署都指挥使官军一百四十余人升赏有差以宜山等处剿贼功也
　　○升大河卫指挥使戴谅豹韬左卫指挥佥事童善凤阳中卫指挥佥事曲恂俱署都指挥佥事事分督漕运从左副都御史王竑等奏请也
　　○后军都督佥事郭瑛卒瑛直隶高邮州人初任大宁前卫指挥使正统七年从征麓川有功升都指挥佥事十四年以安定门杀贼功升都指挥同知景泰元年升都指挥使从武清候石亨巡大同还升后军都督佥事至是卒遣官谕祭
　　○丁未敕总督总兵等官少保兵部尚书于谦等曰比闻瓦剌也先擅易名号又其所遣朝贡使臣有从大同来者有从宣府甘肃来者此其奸计必有所在京师备御不可不严尔等其以所选军马尽心训练以俟调遣或别有长策悉听尔等便宜处置必出万全无堕贼计并敕宣府大同辽东蓟州永平山海延绥甘宁独石等处总兵镇守官一体戒严边备
　　○革山东蓬莱县城北河口递运所以其地避事少故也
　　○命浙江道监察御史练纲协赞狭西延绥等处军务纲自陈名轻责重乞升佥都御史庶可厌服人心  帝曰升官岂可自求不允遂寝其命
　　○都察院鞫四川按察司佥事成功职专管屯故纵废弛以致子粒不完当赎杖还职从之
　　○戊申初清江提举司专遣主事一员提调后以冗裁去司事尽以属淮安巡河主事项备至是备自言独员不胜事乃以主事郑灵理淮安河道而备专主提调清江提举司事
　　○己酉升监察御史周鉴为云南按察司副使陈叔绍为湖广副使黄镐为广东佥事冯靖为浙江佥事冯进及刑部署员外郎主事高逵右寺副王绍俱为河南佥事监察御史黄福生刑部署员外郎主事张本端俱为四川佥事员外郎广恂为广西佥事左评事杨玉为狭西佥事
　　○庚戌命湖广按察司副使徐仲麟督理屯田先是仲麟奉敕整理广西总兵官处军机文书至是自陈边务稍宁不无冗旷故有是命
　　○山西道监察御史张鹏言四事一今四方虽己无虞而怠荒尤为可虑持敬以永天命不可不加之意  陛下宜思  祖宗创业之难念  上天付托之重悯生民之疾苦知稼穑之艰难公于赏罚谨于用人绝耳目之好罢无用之费而后可以庶几也一太子者国之储君而天下之本自东宫建立以来今巳二载师保庶职靡不备官而餋正开导之教寂尔无闻夫富贵者侈之阶安逸者骄之府  皇太子居处安逸富贵之中不及今使就学问则他日所以致劳圣虑者可胜言哉宜即命出阁妙简文学侍从之臣日侍讲读以成圣功以固国本一人臣事君当以义致身而不可以利相贾也比年以来凡遇  圣节或进马羊或献锦绮交错道途纷纭庭陛夫人臣一身委质于国所得石斗之禄但可仅足而已自非贪贿虽大官无甚赢利岂能有余以为进奉而  陛下富有四海玉帛万国亦岂藉是以为增益观美哉乞令礼部除亲王土官旧例许进者听其余一切停罢以塞謟谀奔竞之路一  祖宗以来简贤授职至精至详故六部之中尚书或缺而未尝即补侍郎或少而未肯骤除非人才不足于用盖欲精以择之而不轻授焉耳今庶官之内未及两考而即升侍郎者有之侍郎等官未及数载而遽为尚书师保者有之虽曰授职得人奈超升太速置员太冗公论未惬人望未孚宜慎重名爵痛革其弊庶几朝无幸位而职无废事＜锍-釒＞入颇嘉纳采用焉
　　○免广西柳州等府柳城等县景泰三年分避贼抛荒田地秋粮一万五百七十余石
　　○壬子命少保兼学士陈循撰南京国子监庙学碑文从祭酒吴节奏请也
　　○江西瑞州府民杨景和谢伯诚况大新吴旭旻杨克恭罗若金萧致中陈万式江汉清胡文昌胡子良袁州府民谢琳张铎张镛苏体用杨榖俊夏秉彝何伯琇周仲信彭希节谢已郭嘉静喻贵甫黎右甫袁州卫军何必澄顾俊徐亮姚伟各出谷一千石以上助官赈民玺书旌劳复其家
　　○命都察院右佥都御史陆矩复任以父丧服阕故也
　　○辽东都指挥使孙璟索所部军士银布榖粟又受窃盗窝主赂下巡按御史论当赎绞立功五年还职从之
　　明英宗睿皇帝实录卷之二百三十四
明英宗睿皇帝实录卷之二百三十五
　　废帝郕戾王附录第五十三
　　景泰四年十一月癸丑朔  太上皇帝居南宫
　　○存留陕西各府抚民官先是尝命各处裁革添设抚民官陕西布政司言所属各府地广事繁原额官少不能办理请见任者存留有缺者铨补从之
　　○命浙江右参政袁锭致仕以老疾考黜故也
　　○都察院奏福建都指挥佥事王玉职专备倭不严督官军守备辄私归致倭贼劫杀人财焚毁官舍宜行巡按御史问罪降为事官立功从之
　　○甲寅日本国王遣使臣允澎及都总通事赵文端等来朝贡马及方物赐宴并彩币表里等物有差
　　○命右佥都御史陆矩往延安绥德等处参赞军务代右副都御史马恭还京
　　○丰城侯李勇既袭爵有司为请其禄宜如父贤例岁给一千五百石诏以勇年幼命给一千石本色五百石米麦兼支
　　○达贼二千余骑犯辽东兴水县堡左副总兵都督焦礼率官军击走之生擒一人获其马牛百余赐敕褒奖
　　○乙卯命湖广都指挥同知马晔子干代为指挥使以晔老疾故也
　　○瓦剌使臣火只你阿麻回回进玉石五千九百余斤诏免进令其自卖
　　○丙辰瓦剌也先弟赛因孛罗鲁王等遣使臣卜花奴等来朝贡马赐宴及彩币表里有差
　　○户部奏武康伯徐勇袭爵踰月而卒其岁禄例应截日还官今其生母李氏奏言丧礼殡葬用费既尽乞恩宥免许之
　　○巡按陕西监察御史姚哲奏守备庄浪都指挥使魏荣不严督官军哨望致达贼进马头山墩杀死人畜荣率兵追之不及罪当斩事下法司言马头山墩距庄浪四百余里荣追弗及情有可矜命宥荣死降为事官于总兵官处立功
　　○丁巳命修  皇陵及白塔坟殿宇遣驸马焦敬往督其事
　　○给通渭王范墅庶子镇国将军徵鈊岁禄一千石米钞中半兼支
　　○韩王徵钋奏臣及姑南郑郡主婚礼在迩俱缺费用命赐纻丝八表里钞一万贯
　　○直隶苏州府山东登州府俱奏自五月至七月亢旱不雨农种过期秋粮无方营办命户部勘实以闻
　　○戊午四川石柱宣抚司遣舍人冉翱马湖府泥溪长官司遣把事王秉荣云南澂江府路南州遣土官把事李旺等来朝贡马俱赐宴及彩币表里钞绢有差
　　○给庆王府医士口粮月四斗从王奏请也
　　○己未  天寿山镇守左监丞陈贡等言旧教场窄狭难于训练请易昌平县城南民地为之诏从其请
　　○镇守延绥右都督王祯奏被宁夏镇守都指挥任信将所委烧荒官军执去及殴伤旗军请正其罪诏巡按御史核实以闻寻宥之
　　○有讼户部右侍郎李敏前为府尹时纵子壻盗本府银四百余两及巡抚直隶又埋没苏松等府钱粮数百余万者诏户部都察院其速委官往究治之
　　○庚申命遂安伯陈韶等为正使郎中张用瀚等为副使持节册封沈王第六子幼土□寅为内丘王西城兵马副指挥龚政女为内丘王妃西城兵马指挥石昉女为韩王徵钋妃
　　○设直隶唐县军城仓先是倒马等关供给粮料俱于军城驿收支司其出纳者奸弊滋甚至是镇守易州等处右佥都御史陈泰请设仓铨官掌之庶积弊可除故有是命
　　○兵部奏各营下场牧放马取回饲餋而各处灾伤颇多京场草束支用不敷请自十一月至次年正月每马一匹月给银三钱听其自买以饲诏从其言于是武骧左等卫援例以请命给之凡马一千九百三十九疋共银五百八十一两七钱
　　○山东都司言所属济宁卫连岁灾伤今户部移文坐派采打马草及追景泰二年逋负子粒人不堪命请暂停徵侍岁丰如数补纳从之
　　○巡按湖广监察御史郑特奏四川布政使蔡寿先任常德府知府受赇出人重罪当逮问诏以事在赦前宥之
　　○巡按四川监察御史李周奏参议邵磐佥事陈浩俱公干至涪州受州官贿赂宜究其罪从之
　　○癸亥  太上皇帝万寿圣节礼部请令群臣诣延安门行朝贺礼诏免礼
　　○给三千等营官军马八百匹
　　○提督松潘兵备刑部左侍郎罗绮言四川归化等处紧要关堡缺粮欲召商中盐纳粮户部覆奏定例云南黑白二井盐每引纳米八斗五井盐米八斗五升安宁井盐米七斗四川仙泉等井盐米六斗从之
　　○云南总兵官都督同知沐璘奏云南城东有水南流其源发自邵甸会九十九泉为一至松花坝又分为二一绕金马山麓流入滇池一从瓦窑村流至云泽桥亦入滇池其间军民田亩不下数十万旧于水之下流筑堤堰蓄水以灌田但夏秋霖潦泛涨则壅滞不得＜锍-釒＞洩臣欲起近水得利之家出工料造石闸以时启闭从之
　　○甲子擢冠带写诰秀才汪容程洛余珍周暠何绂俱为中书舍人以写诰三年满陈情乞如例授职也
　　○乙丑给潞城王逊＜火宁＞子镇国将军仕均岁禄一千石米钞中半兼支
　　○宣宁王逊炓奏臣受封时所赐衮龙纻丝纱罗各一匹与王俾自更制之
</div>
    <div class="pagination">
<a href="明实录英宗实录_page174.html">上一页</a><span>...</span><a href="明实录英宗实录_page170.html">170</a><a href="明实录英宗实录_page171.html">171</a><a href="明实录英宗实录_page172.html">172</a><a href="明实录英宗实录_page173.html">173</a><a href="明实录英宗实录_page174.html">174</a><span class="current-page">175</span><a href="明实录英宗实录_page176.html">176</a><a href="明实录英宗实录_page177.html">177</a><a href="明实录英宗实录_page178.html">178</a><a href="明实录英宗实录_page179.html">179</a><a href="明实录英宗实录_page180.html">180</a><span>...</span><a href="明实录英宗实录_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
