<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 251 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 251 页/共 1860 页
  </h1>
  <div class="content">
   ○又奏、留养灾黎。仓谷不敷。动支公用银折给。得旨、所奏俱悉。　　

○凤阳关监督普福奏、酌筹税务。共应核减经费银九千四百四十余两。其现用各款。仍于盈余项下动支。倘不敷。再动正项。谨据实陈奏。可否照此办理。抑或税务减少。无烦专差监督。仍照旧例、交与该抚派地方官就近经理之处。均候钦定。得旨、照所奏、汝且办一二年看。　　

○安徽布政使魏定国奏、凤、颍、泗、所属被灾地方、九十十一等月正赈俱毕。又经拨运各属碾米二十一万余石。并各处买获十六万余石。通计腊春以及青黄不接之际。均足敷赈。其上江各属。积水渐次涸出。已借给耔种。劝谕广播。至先经流移在外百姓。俱安插抚绥。得旨、所奏俱悉。督率属员。竭力妥协为之。　　

○又奏、申严保甲情形。得旨、此法固善。但灾伤之后。复元气为要。此犹可缓者也。　　

○江西灾抚陈宏谋奏、南昌、新建、两县圩堤。皆滨江湖。其安乐圩、富仓圩、年年修理。均被赣水倒漾。今相度形势。应由罗丝港、改筑石坝一道。使赣水顺流而北。不致倒漾。圩内圩外。可保护良田三万余亩。以上各工。皆须今冬赶办。方可完竣。前经题奏。现下部议。若待部覆方修。转瞬春雨水发。势必无及。应即于此时兴工。报闻。　　

○又奏、南昌、新建、灾民。现在以工代赈。拟再加赈粥一月。俾得接济春融。届期再看江南流民多寡。随地安插得所。不必强送回籍。其本地灾民。春月工竣。亦可资生。得旨览奏俱悉。诸凡妥协为之。　　

○又奏、分巡道周人龙、陈浩、李根云、朱陵、四员。巡查各属。皆轻骑减从。自备供应。并不丝毫扰及地方。得旨、仍须实力督率。不然。则此分巡亦徒为具文而已。何益之有。　　

○闽浙总督那苏图奏、浙江近海宁塘岸者、为北大亹。近上虞塘岸者、为南大亹。南北两山之间、为中小亹。形势横截江海。实为浙省之关阑。若将中小亹乘势开通。使江海畅流。汕刷愈深。则受水益广。所费多不过数万金。北岸之水。可以渐掣而南。海宁一带。自无漫溢之虞。即使不建石塘。民生自共登衽席。但须从容相机开浚。臣是以先将柴塘添建石篓。为目前济险之急务。以中亹引河开道。为将来经久之要图。得旨、所奏俱悉。　　

○浙江巡抚常安奏、遂昌县之小洞源。天台县之天封山。青田县之朱山等处。俱有铁矿砂坑。或濒临海澨。或僻在深山。俱易滋匪。且有定海县羊山地方。孤悬海中。密迩大洋。亦产铁砂。若一经开采。则偷贩出洋。贻患匪细。应一并严行禁止。得旨、好。甚是。　　

○又奏、太湖周遭八百余里。中多渔船出入。奸良莫辨。向来屡有盗劫之事。惟将此等船只。一例编甲印烙。并于篷上大书船户姓名。俾两省之船。一至湖中。彼此皆可识别。已移咨江苏抚臣陈大受、一体办理。再浙地通舟要口。俱设立水栅。晨开暮闭。凡湖面出入之船。已无不屡经查验。至河内通达溪港、客商经由去处。亦饬弁兵在该管地方、驾船侦缉。与上下汛守会哨。庶外湖内河。稽察俱为周密。得旨、嘉是之外。无可批谕。惟应永守此志耳。　　

○福建巡抚刘于义奏、台湾彰化县。突有奸民二十余人。聚众竖旗。散劄为匪。诱胁愚民。而劄内又载有功封官字样。情罪重大。已经先后拏获。严行审办。得旨、所奏俱悉。此等风气。闽省往往有之。汝等最宜留心。又不可掩饰以图无事也。　　

○署福州将军兼管闽海关事策楞奏、前左翼副都统沈之仁、疏请拨恩赏余息银一千五百两。借给协、参、防、校、等员。以为进京路费。奉旨交策楞听其查奏。臣思余息银、本系赏恤兵丁余项。今以惠兵之余。借助官员之不足。事属可行。但不先定程式。恐日久弊生。请嗣后进京各员。除家道殷实者。不准借给。其果系匮乏之员。该管协参领查明。酌定四十两至一百两之数。出具保结请领。如系协参领请借者。即令协参领互具保结。统于各员俸饷内。匀作两年扣还。设有升迁事故。于该员原存马价内扣抵。倘再不敷。即著落原保结之员催还。庶可久远遵行。得旨、即照所议行可也。　　

○又奏、福州四旗。废弛日久。竟将官署私典。今俱勒限赎回。并将查办过缘由。会同副都统、立为档案。嗣后凡有升迁事故离任。令接任官查明房屋间数。出结呈报查核。并每岁委员查验一次。报闻。　　

○福建汀州镇总兵黄贵奏、会哨各营。凡交界毗连。一切远近邻汛。无分畛甸。惟按里数。概令多订日期。分派将弁。各带目兵。梭巡会哨。每一会。必交旗为据。每一旬。即饬通报查考。得旨、整饬地方。是汝之责也。更宜实力行之。　　

○湖南巡抚许容奏、及时督修各属堤塍。业已就绪。虽遇雨雪连阴。亦断不至有误春耕。得旨、好。应如是料理者。　　

○河声巡抚雅尔图奏、江南麦地。值此积歉之后。恐未能坐待秋成。今豫省收获后。已遍播麦种。如冬春间雨雪调匀。麦禾自茂。拟将应补运江仓粮三十八万余石。不拘定原拨州县。明年麦收时。动支库项。悉发附近江南水次各属。买麦存贮备拨。若江省不须接济。则于秋后易谷。以实仓项。得旨、所见甚属周详。妥协为之。　　

○又奏、今值隆冬。正江省灾伤之后。豫省东南一带。密迩其地。外来流民。难保尽皆安分。本境奸匪。亦恐乘隙生心。现遴员前往开、归、汝、光、等府州。与江省交界处。遍阅巡查。将各属流民、是否收养得所。游惰是否约束维严。区别功过。以昭激励。得旨、如此留心。方副朕意。然须行之以实也。　　

○又奏、今届办运癸亥年漕粮之期。查永城等州县。本年应办黑豆三万七千一百四十余石。即于前项购备黑豆内。拨抵兑运。将扣存漕折银。仍令彰、卫、二府。买豆存贮。而本年河北豆价。合之折徵米价。可节省银五千八百余两。足购余豆九千余石。连前共得储备黑豆。将及六万石。似此盈余之数。岁有加增。不出数年。可得十余万石。俟积之愈多。易谷收贮。遇米少价昂时。减价平粜。即水旱不齐。亦可通融接济。再此项余豆。总视每年豆价之低昂。为盈余之多寡。该地方官固不敢侵隐丝毫。亦并无抑勒派扰。累及闾阎之处。得旨、若果无抑勒。诚善举也。　　

○河东河道总督白钟山奏、济宁以北。水已消落归槽。臣恐粮艘或有浅阻。随将临清以下、沿途各闸严闭。蓄水灌塘。次第启放。以利运行。已于十一月初四日、全数过济。从此顺流而南。不日可抵淮徐。以资赈恤。伏思赈粮既过。即可煞坝挑河。乘此晴和赶办。不敢仍拘奏明十一日之原限。得旨、欣慰览之。但石林所洩之水。未必不入运河。此亟应留心之事也。　　

○又奏、济宁以南。滕、峄、二县汛内。水势汪洋不消。现届挑河。原应将彭口堵闭。开放吕坝。导水入河。方可施工。但今年湖水高于运河。闭彭开吕。非惟不能洩水。且恐有引湖倒灌之虞。未敢草率从事。设或冬末春初。水尚未退。势难煞坝兴挑。则淤浅处、惟有用船捞浚之一法。至粮艘北上。全赖纤挽。今纤道多被水淹。自当设法镶垫平整。其原系洩水处所。不便全堵者。即搭架浮桥。总不使纤夫涉水迟延。则粮船挽拽。仍可通行无滞。得旨、诸凡俱见留心。妥协为之。　　

○又奏、卫河一带河道工程。向系德州州同、武城县县丞、夏津县主簿、夹马营巡检、德州卫南河千总、北河千总等、六员分管。今用船捞浚。已奏定章程。一切察夫计工。按法捞运。必须专责各该汛员。就近查办。惟各员所管汛地。彼此间杂。里数亦多寡悬殊。远近失宜。现将地界逐一清厘。按其远近。归并分划。庶浚河趱运修守事宜。均得就近办理。得旨、如所请行。　　

○又奏、黄河形势。倏忽变迁。工程平险。原属无定。今当水落之后。必须详察形势。逐一妥办。惟是修防以料物为要。应多为贮备。现于库贮河银内。酌动二三千两。乘此新料登场易购之时。迅速采办。以备缓急。得旨、所奏俱悉。　　

○山西布政使严瑞龙奏、通省常平社仓。实存谷、米、荍、麦、一百七十六万六百余石。合计似有余。分贮实不足。今岁收成。统计九分有余。应广为采买。以实仓储。倘市集价昂。即停止。再晋省地方官。向来有徵粮重耗。及收受陋规。并买取货物。赊欠短价。种种情弊。自上年五月内。蒙特旨诰诫。宽其既往。严禁将来。现在留心密访。如有违犯。立即题参。得旨、所奏俱悉。勉力为之。　　

○署川陕总督马尔泰奏、岁暮民多拮据。核计咸、长、二县、常平仓粮。来春共应平粜三万九千九百余石。应豫为酌粜。以平市价。俟来岁麦收后。再行买贮还仓。粮价亦不致有绌。再延安府、并直隶绥德州、沿边一带丰收。前后发银五千两采买。榆林府所属。除葭州、榆林县、间被雹伤外。俱各丰收。酌量如果粮多价贱。即动项买贮。其余各府州属。俟查明丰歉另筹。得旨、因地制宜。办理甚妥。　　
○又奏、潼关至西安一路。目下粮价颇昂。缘该处俱与晋省接壤。一水可通。共贩运过各色粮三十九万余石。闻所贩多系富商大户、藉以囤积生财。又为躧麴之用。若听其源源搬运。必致陕西粮价、骤不能平。殊于民食有关。当稍示禁遏。得旨、所奏俱悉。　　

○陕西河州镇总兵周仪奏、整饬营伍。颇有成效。其一切军装器械。必须酌量改造。方收实用。所需改费银。现在各营公费不敷。请于司库酌借。再分季扣还。得旨、览。次第办理。亦不必欲速也。　　

○四川巡抚硕色、提督郑文焕奏、郭罗克番民。恃居险远。屡于口外抢夺夷商。自多方化诲以来。各番住牧。较前颇似安静。但现在复有劫案。或系该番阳奉阴违。怙恶不悛。亦未可定。今乘有官兵在彼驻劄。可以严查勒献。不致朦混欺饰。俟劫案查勘后。原驻官兵。应否彻回。臣等与新任督臣、另行会议奏闻。得旨、此事汝所奏颇迟。已有旨令汝前往料理。汝其勉之。毋偾事。毋畏事。于以示国威而安行旅。可也。　　

○左都御史管广东巡抚事王安国奏、前奉谕旨。外省督抚。于各属员中。有深知灼见。可备绳纠之任者。俱准列名封奏。臣数月以来。细加察访。实难其选。未敢轻荐。嗣后仍当留心体察。遇有其人。即行奏闻。得旨、吐哺握发之风。邈乎远矣。　　

○又奏。广西柳、庆、二府。因储备古州军需。禁运出境。谷船来东者较少。本年虽幸丰收。米价渐平。然终不如往年。臣惟有以俭朴先民。教以撙节。并劝导有余之家。不拘多寡。捐输社仓。酌予鼓励。为贫民通有无之计。至各府州县平粜谷石。应买补还仓者。现饬酌量收买。明年青黄不接时。尚敷粜借。得旨、览奏稍慰。至米价踊贵。实各省之隐忧。汝等当留心也。　　

○广西巡抚杨锡绂奏、粤西运东谷石。所交价值。系照从前之例。每石四钱。核之今岁情形。实不敷采买。现饬各府州县、酌量。如在五钱五六分以内可购者。即行买补。如价值因此转昂。即停买。俟年底确查。实有若干不能买补者。再据实咨部。以俟下年。得旨、如此办理。恐仓项无足额之日矣。　　

○又奏、粤西目下米价。较往年固昂。然当晚稻收成之后。又加以此两月内。荍、麦、黄豆等项。颇获丰收。以此时情形而论。尚可毋庸概禁商贩。俟来春酌量情形。如应行禁止。当一面办理。一面奏闻。得旨、所奏俱悉。民以食为天。风化所由系也。此而不留心。孰当留心者。以后慎为之。　　

○又奏、安南数年以来。地方不靖。匪徒每每窃发。兹在保乐滋事之兵者腊。与在洋面行劫之兆晓等。一近云南之广南开化。一近广东之钦州。虽与粤西交界尚远。然沿边关隘。总宜严谨。已饬地方文武。实力稽查防守。毋许一人出入。以肃边防。得旨、知道了。谨守边疆。以安地方。慎之。　　

○广西按察使李锡秦奏、化导獞猺陋习。以端风化一摺。得旨、与督抚酌议试行看。且不必定以功令也。　　

○贵州总督兼管巡抚张广泗奏、黔省本年平粜仓粮。应行买补。但现在粮价未甚平减。除存仓米少、及米价稍平之处。饬令趁此丰收。及时买补外。其余或酌令买补一半。或饬令缓徵。俟平减时。再全数买补。倘终不平减。即暂停。统俟下年秋成后买还。得旨、明年青黄不接之时。更宜先事豫办。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十九


　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。十二月。丙戌朔。吏部议覆、云南巡抚为张允随奏称。滇省解运京铜。咸宁、永宁、二处铜店。委员收发。其长运各官。自滇至永。计程二十三站。酌定运官、自滇起程。限二十三日到永。如沿途逗遛逾限。即行咨参。其处分统听部议等语。应如所请。将各运官照在京衙门行查事件之例。违限一日、至十日者。罚俸一个月。十日以上者三个月。二十日以上者六个月。三十日以上者一年。如果中途患病、及阻滞等情。俱令该员呈明。该地方官出具印结。于参案内声明。以凭免议。从之。　　

○免江西南昌、新建、进贤、德化、等四县、水灾地粮银九百一十四两有奇。并停徵被水乡村钱粮。其勘不成灾之湖口、彭泽、建昌、都昌、鄱阳、余干、等六县。俱停徵。　　

○加赈山东济宁、滕县、峄县、金乡、鱼台、邹县、临清卫、等七州县卫、水灾饥民。　　

○丁亥。谕。科道为朝廷耳目之官。关系最要。朕前降旨。令大学士九卿督抚。各举所知。以备选用。乃公听并观。博采众论之意。今诸臣俱已奏到。特将原摺发交吏部。内侍郎周学健所保三人。皆系江西人。夫三人之多。别省岂无一二入选者。而均系伊本乡。此风不可开。周学健著饬行。所保三人。不准考试引见外。科道职司言路。必通达古今。明晓政体。方能随事敷陈。有所禆益。所谓明试以功。必先敷奏以言也。其在京各员。著吏部传齐。择日请旨考试。再候旨带领引见。其在籍人员。行文调取来京。考试引见。外任各员。俟伊有公事到京。吏部奏闻考试引见。至于或宜内用。或宜外用。总于引见时量材器使。若所举之人。既用之后。有行止不端。贪赃犯法者。将原保大臣严加议处。　　

○命左副都御史仲永檀、驰驿前往江南。会同侍郎周学健、办理查赈。　　

○予故云南楚姚镇总兵柳时昌、赠署都督佥事。　　

○旌表守正被戕之河南省延津县民张六妻静氏。　　

○戊子。上诣皇太后宫问安。　　

○幸瀛台。　　

○谕。朕令翰林科道。轮进经史讲解。原以阐发经义。考订史学也。而年来诸臣所进。往往借经史以牵引时事。或进献诗赋。与经史本题无涉。其失朕降旨之本意。即如今日翰林周长发、进呈礼记讲章。内称皇上先诣斋宫斋宿。审定郊祀乐章。礼明乐备。千载一时。宜其诚敬感格。未郊之先。瑞雪屡降。斋祀之际。风日晴和。大礼既成。宜宣付史馆等语。夫郊庙礼乐。乃皇祖皇考久定之成规。朕不过略加参定。并非创为制作也。至于郊祀之时。风日晴和。亦适逢其会耳。况江南淮徐。现被水灾。朕方忧劳儆惕。宵旰不遑。岂肯听受谀词。而遂以为瑞应乎。周长发著严饬行。并将此旨传谕翰林科道等知之。　　

○户部议覆、仓场侍郎宗室塞尔赫奏称。本年因截漕缓徵。运通漕少。石坝坐米无多。除白粮经纪协运外。不过一百六十余万石。仅得运价银四万三千六百余两。较往年减少。而一切办公。仍照全漕。现在尚有买补掣欠等费。所有六年匀扣排造船价银四千九百七十余两。实无项可扣。应照雍正九年之例。暂停扣一年。次年照常扣还等语。查本年运米虽少。但究有应得脚价。未便全行停扣。臣等酌议。应于本年脚价银内扣留一半。其一半于次年补扣。从之。
  </div>
  <div class="pagination">
   <a href="清实录乾隆朝实录_page250.html">
    上一页
   </a>
   <span>
    ...
   </span>
   <a href="清实录乾隆朝实录_page246.html">
    246
   </a>
   <a href="清实录乾隆朝实录_page247.html">
    247
   </a>
   <a href="清实录乾隆朝实录_page248.html">
    248
   </a>
   <a href="清实录乾隆朝实录_page249.html">
    249
   </a>
   <a href="清实录乾隆朝实录_page250.html">
    250
   </a>
   <span class="current-page">
    251
   </span>
   <a href="清实录乾隆朝实录_page252.html">
    252
   </a>
   <a href="清实录乾隆朝实录_page253.html">
    253
   </a>
   <a href="清实录乾隆朝实录_page254.html">
    254
   </a>
   <a href="清实录乾隆朝实录_page255.html">
    255
   </a>
   <a href="清实录乾隆朝实录_page256.html">
    256
   </a>
   <span>
    ...
   </span>
   <a href="清实录乾隆朝实录_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
