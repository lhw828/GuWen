<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 138 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 138 页/共 502 页
  </h1>
  <div class="content">
   ○又谕、张亮基等奏、遵查道员防御贼匪情形等语。上年贼窜岳州。荆宜施道文辉查无退离防所情事。惟奉委防堵。未能阻贼下窜。虽因兵力单薄。咎亦难辞。文辉、著交部议处。其荆宜施道员缺。既据该署督等、奏称无员可委。著准其仍以蒋徵蒲、暂行署理。　　

○谕军机大臣等、寄谕钦差大臣向荣、帮办军务许乃钊、据张芾奏、贼踪偪近江省。已调回湖北臬司江忠源、至省协防。并请饬向荣添兵赴援等语。此股贼船。沿途有无抢掠。其窜至彭泽。是否与官兵接仗。均未据该抚详细声叙。前降旨、令查明向继雄、追贼退入九江一节。尚未据该大臣覆奏、张亮基前奏、又有刊刻告示。委员持往各船散遣之说。究竟此股贼船。是否均系真贼。意在直扑南昌。牵掣江南大军。据张芾叠次奏报。情形紧急。著该大臣确探贼情。酌量拨兵援应。如实系遣散匪党。应如何设法弹压解散。亦即飞咨张亮基、与张芾妥筹办理。金陵镇江两城。日久尚未克复。而贼船纷纷上窜。致令邻省告警请兵。势将掣动大局。不知该大臣等、现在如何筹画。纾朕南顾之忧耶。前有旨、令瞿腾龙带兵赴山东河南一带。此时谅已启程。著即催令北上。毋稍迟误。将此由六百里加紧谕令知之。　　

○又谕、陆应谷奏、省城解围、派兵会剿一摺。据称、逆贼由中牟郑州、窜至汜水。该处文武绅民。先将要路挑断。该逆奔往山内村庄抢掠。刻下西窜无路。恐由密县纷窜。该抚咨令托明阿、善禄、由中弁郑州进剿。并令经文岱、柏山、由新郑赶赴密县堵截等语。逆匪纷扑汴城。虽被击败。而夥党纷窜。沿途裹胁。若不赶紧追剿。致令肆行抢掠。更恐滋蔓难图。现在托明阿、善禄、西淩阿等、先后督兵抵汴。叠经严谕并力剿贼。何以未据续报与贼接仗情形。陆应谷系封疆大吏。若不及早将逆匪扑灭。但株守省垣。以剿匪委之客兵。傥有疏虞。岂能置该抚于不问。陆应谷、著仍遵前旨。督兵出省。乘该匪喘息未定。会同托明阿、善禄、西淩阿、经文岱、柏山等、迅速进剿。总须探明贼踪。专力攻击。令其无暇抢掠。则被胁之众日散。贼势益孤。自可一鼓歼灭。若徒分兵于远处堵截。贼来不击。贼去不追。又蹈从前覆辙。统兵大员、及该抚、岂能当此重罪耶。近来军营恶习。病在迟缓。以致屡失事机。若此股贼匪。河南不能扑灭。又令窜扰邻省。朕惟知执法从事。决不姑宽。省垣防守。仍责成沈兆澐、林扬祖、督同所属。劝谕绅民。严密巡查。不可稍有疏懈。其近贼各州县。即饬令该地方官、与绅民人等、一律严防。查拏奸细。傥贼匪窜至。即行合力捦杀。毋留余孽。前已叠降谕旨。令舒兴阿派员出关援应。该抚仍宜随时知照山陕两省。一体防范。勿稍疏虞。本日光禄寺少卿黄兆麟奏、守城事宜十二条。可否仿照办理。著采择施行。原摺钞给阅看。将此由六百里加紧各谕令知之。　　

○又谕、据张芾奏、贼入江境。江忠源带勇赴省守御。并江忠源奏、兼程进省各一摺。此项船只。自停泊彭泽。已将旬日。该臬司驻劄九江府城。相距咫尺。自必确有见闻。此次奏报情形。仅有贼船已入湖口一语。究竟贼船于何时入湖。沿江一带。有无失事。九江是否安堵。船上人等、曾否抗拒官兵。抢掠地方。该臬司及张芾摺内。均未详细声叙。朕心实深悬系。如果此项船只。实系逆匪分股。自应亟筹剿灭。但恐其中多系难民。下游既已免死遣散。而该省复加以截击。岂不激成事端。又劳兵力。转使贼中被胁之人。闻风生畏。从逆愈坚。且即以真贼而论。连＜舟宗＞千计。人数众多。亦岂株守南昌。所能了事。该抚等、务当侦探明确。统筹全局。毋误事机。张芾另片所奏、拏获奸细。是否即系船上之人。抑或从别路潜来。何以竟敢彰明较著。来往河干。至四十余名之多。其所带前营左营字样布袋、及伪号封条。亦难保非遣散后。未暇毁弃之物。该抚既经讯明枭斩。即亦毋庸深究。其实系船户良民。自当迅速审明释放。不可再令久羁。张亮基、前奏办理情形。甚合机宜。该抚仍当赶紧会商。分别应剿及应行遣散之处。妥筹速办。一面会同陈孚恩、督同江忠源、严密布置。固不可自相扰乱。徒事惊惶。亦不可恃为无虞。稍存大意。向荣军营官兵。能否抽拨。尚难豫定。本日已谕令酌量调派。即著该抚飞咨商办。另片所请、革员清保、音德布、德保、李崇勋、李辅等、均著准其暂留该省。戴罪自效。其应得罪名。仍著定拟具奏。本日又据光禄寺少卿黄兆麟陈奏、守城事宜十二条。据称皆系湖南守城之法。是否可以仿照办理。酌量采择施行。原摺著钞给阅看。将此由六百里加紧谕令张芾、并谕知陈孚恩、传谕江忠源知之。　　

○工部奏、制造各项炮车。请派大臣承修。得旨。各旗应修炮车。是何等紧要事。乃尔部仍行照例缓办。不过听司官之言。何事应奏。则唯唯是听。要如是堂官何为也。嗣后遇此等事。著将原咨奏准之日。俱详细注明。勿稍含混。　　

○以湖南团总拏获逆首周帼愚。赏监生李英等、蓝翎。　　

○以江西拏获奸细出力。予升任知府邓仁堃等、升叙有差。　　

○以江广土匪窜陷湖南桂东县城。革知县范鑫、千总吴延雄职。　　

○赏南苑察哈尔官兵、每日银两有差。　　

○癸酉。谕军机大臣等、讷尔经额奏、现饬河北正定各总兵分路防剿、杜贼北窜一摺。前扑汴梁贼匪。现由郑州汜水一带奔窜。其河北之彰德、怀庆、卫辉等府。及延津一带柳园等口。最为吃紧。据该督奏称、已饬署河北镇总兵花里雅逊布、督同宣化游击穆隆阿、带兵五百名。由长垣前赴延津渡口一带。扼要巡防。又派署正定镇总兵双禄、督同都司刘承翼、带兵五百名。由磁州前赴安阳以南黄河北岸。会合堵剿。其大名长垣一带。已余该镇总兵董占元、驻劄严防。自应如此办理。著即严饬带兵各员。分段扼要。实力巡防。遇有贼匪偷渡。或大股窜来。即行迎头攻剿。不准一贼此渡。傥逆匪因有黄河阻隔。虽未能一时抢渡。而盘踞黄河南岸。偪近滋扰。著即饬令该总兵等、带兵于上下游。绕渡南岸。出其不意。痛加剿洗。不得株守河干。转将有用之兵。置之无用。直隶河南。虽系两省。当此军务紧急之际。断不可稍分畛域。致误事机。无论大河南北。有应行调度筹办之处。讷尔经额尽可随时酌办。豫省既固。直省自安。此理易明。不待朕谆谆告诫也。本月十九日。曾降旨调盛京步队兵四千名。吉林马队兵二千名。驰赴天津听调。原因彼处人心浮动。藉资弹压。惟现在军情。是否必须重兵驻守津门。抑或应调拨他处。择要屯劄。以备策应。著讷尔经额、悉心体察。迅速具奏。不必因有前旨、稍事拘泥。如酌定驻兵处所。即一面知照盛京、吉林、各将军。并饬地方官、妥为豫备。勿致临时周章。将此由六百里谕令知之。　　

○又谕、少詹事王履谦奏、探闻贼匪由洛河抢船、意欲北渡、现筹防御一摺。览奏殊深焦灼。据称汜水县、有东来贼匪数千人。闯入县城。无船北渡。又西往巩县一带。抢夺洛河船只。意图由洛入黄北窜。温孟二口。旦夕可危。柳园等口。亦须筹防。长臻尚未到工。北岸别无驻守大员。兵力单虚。恐难抵御等语。黄河南北两岸。最关紧要。屡次谕令该河督实力巡防。何以至今尚在济甯。殊属不知缓急。长臻身任河督。防守河岸。是其专责。傥任贼乘间偷渡。自问当得何罪。陆应谷驰回汴梁。已令其带兵出省剿贼。正在吃紧之时。王履谦、长臻、察看情形缓急。应如何就近调派。即行相机办理。本日已有旨、令讷尔经额、饬令带兵大员。赶赴黄河北岸。扼要堵剿。即著长臻、督带河标官兵。探明贼踪。严密堵截。并随时知照河南各路统兵大员。迅速追剿。及直隶带兵镇将。一体严防。万不可稍有疏虞。将此由六百里各谕令知之。　　

○又谕、昨据陆应谷奏、攻扑汴梁之贼。由中牟、郑州、窜至汜水。亟须援应。以保洛阳、并卫山陕等语。逆匪分股窜入豫省。叠次谕令舒兴阿等、严防陕豫交界。并谕该督统兵进剿。现在匪党纷纷逃逸。奔突靡定。陕西与河南毗连地方。情形十分吃紧。著舒兴阿、严催所调各兵。迅速趱行。无论何路兵丁先到。即派得力将领管带前进。侦探贼踪。迎头截击。或设伏旁抄。断其归路。该督亦即察看情形。出关督剿。近来军营恶习。病在迟缓失机。此股贼匪。若不及早歼除。致令裹胁蔓延。又蹈从前覆辙。傥渡河北窜。扰及几辅。剿办更难得力。本日已谕令讷尔经额、遴委总兵大员、带兵渡河。痛加剿洗。不得稍分畛域。舒兴阿督兵出境。不特为山陕屏障。即河南地方文武。有可以就近调遣之处。亦当统筹全局。一面奏闻。一面相机办理。总期激励将士。奋勇攻击。迅殄贼氛。勿留遗孽。现在托明阿、善禄、西淩阿、经文岱等、均由汴省分兵追剿。该督即饬令镇将合力兜击。毋稍延缓。其陕豫交界要隘各处。仍须与舒伦保、张祥河等、严密筹防。断不可稍涉大意。该督片奏、请将总督关防。带往军营钤用。著照所请行。易棠现署陕甘总督。即仍用甘肃藩司印信可也。将此由六百里谕令知之。　　

○御前大臣僧格林沁奏、巡防京师。请派旗营严行巡查。得旨。所筹甚属周妥。著照所奏。五日内一律添派。　　

○钦差大臣湖北提督向荣奏、饬瞿腾龙带兵会剿北窜贼匪。并自请治罪。得旨。汝所请治罪。亦系汝之取巧故智。勿谓朕不能看出。续有廷寄内朱谕。皆是诛心之论。不知汝知警否。总之若能迅克金陵。则汝功最大。前罪都无。若仍吃紧时巧为尝试。则汝之罪难宽。朕必杀汝。懔之。又奏、丹阳绅董击沈贼船、并摉获逆书。批。该逆诡计多端。不可不防。丹阳绅董奋勇可嘉。　　

○以内阁学士载堪、署正蓝旗护军统领。　　

○改铸江甯布政使、江甯府知府、上元县、江甯县知县、印信。江安粮道关防。从两江总督怡良等请也。　　

○赏南苑察哈尔官兵、每月米石。　　

○赏江甯驻防官兵、每月口粮有差。

　　
大清文宗协天翊运执中垂谟懋德振武圣孝渊恭端仁宽敏显皇帝实录卷之九十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。六月。甲戌朔。上御乾清门听政。　　

○谕内阁、户部奏、截卸漕粮、例外浮销、请饬查缴一摺。南粮截卸北仓。历年办有成案。岂容任意浮销。致多冒滥。兹据该部查明本年仓场奏借长芦运库银六万两。办运北仓粮石。所开款目。多有牵混浮滥之处。著仓场侍郎、严饬坐粮厅。按例核实报销。其多借银二万四千两。除抵拨银二万两外。尚余银四千两。迅即解部。毋稍延缓。并著该侍郎、查明咸丰元年。经手办运北仓漕粮。例外多销银两。于各该员名下勒限还缴。以清库款而昭核实。　　

○又谕、刑部奏、审拟已革提督失守罪名一摺。已革丁忧湖南提督余万清、系奏留帮办防堵之员。与现任专城者不同。且带兵仅二百名。亦与坐拥重兵。遇贼先逃者有闲。惟既赴道州防堵。辄因兵力过单。出城堵截。以致被贼冲突。失陷州城。究属守御不力。仍应按律问拟。余万清、著照部议。定为斩监候。秋后处决。　　

○理藩院尚书恩华奏、催兵驰赴河南。得旨。著咨行李僡。令该抚迅速督解。李僡向无外官习气。相商必妥。　　

○以太常寺少卿王茂荫、为太仆寺卿。调江南狼山镇总兵官吴元猷、为广东琼州镇总兵官。以广东崖州协副将泊承升、为江南狼山镇总兵官。　　

○乙亥。谕内阁、吴文镕奏、请将约束不严之带兵官、革职审办一摺。云南署昭通镇游击升补鹤丽镇中军游击色钦额、由湖南长沙县统带官兵。回滇归伍。行抵辰溪县地方。于船户掯索水脚。兵丁至县署逞凶伤差。并不亲往弹压。难保无纵容滋扰情弊。色钦额、著先行革职。交湖南巡抚、提同兵丁差役船户人等。严讯确情。按律惩办。以肃戎行。　　

○又谕、托明阿、西淩阿、善禄奏、追剿获胜一摺。该逆自汴梁西窜。经托明阿、西淩阿、先督马队。跟踪进剿。沿途叠有斩捦。于二十五日。追至汜水县城。分兵三路进攻。善禄亦督催步队赶到。从后会剿。该逆败匿县西北土山大沟迤后。势已穷蹙。亟应迅速歼除。绝其抢船偷渡之路。著托明阿等、分督官兵。赶紧剿击。毋令占踞河干。现在恩华已带兵前进。慧成循黄河北岸截剿。胜保亦将抵汴梁。陆应谷即日带兵出省。并派令经文岱、柏山、带兵追剿。即著各路统兵大臣。四路兜围。分投截击。谅此股匪。不难悉数埽除也。　　

○又谕、前据王懿德奏、会匪滋事。漳州镇道被戕。及延平府属之永安沙县。先后被扰。当经降旨、令将失事情形。查明具奏。并饬调拨兵勇。激励绅民。迅速剿办。兹据奏称、四月初十日夜闲。突有会匪数千。攻扑漳州。复于城内潜伏纵火。以致府城失陷。该署镇曹三祝、该道文秀、骂贼不屈。同时遇害。旋于十二日午刻。经近城乡民。及在城绅士。密相邀约。会合游击饶廷选所带官兵。奋勇追击。杀毙贼匪千余名。生捦贼匪谢厚、伪军师陈金斗、并匪党数百名。即行正法。余匪逃窜。府城收复。又延平府城。于四月二十九日。亦有贼匪率众攻扑。经署副将李寿春。护道胡应泰等。先后击毙二百数十名。又大田德化两县。均有匪徒阑入肆抢。经大田绅士。雇勇联乡。杀毙贼首黄有、及匪党数百名。永春州官绅。捦获伪军师林仁德等二名。当即正法。又另股匪首林俊、窜入永春州城。经署游击恩霈、守备殴阳斌等、与在城官绅。并力剿杀。毙贼一百余名。夺获器械无数。生捦首逆林俊之兄林伦、及夥党十五名。即时正法。贼匪纷窜。当将州城克复等语。此项会匪土匪。本系乌合之徒。总由地方文武守御无方。以致贼至即陷。该省士民。深明大义。协力剿捦。克复城池。实属忠义可嘉。即著该督先行传旨奖励。并查明出力人员。据实保奏。一面仍遵前旨。剀切晓谕。乘此剿办得力之时。认真团练。自相保卫。协助官兵。并严饬带兵及地方文武。合力兜拏。迅将首逆歼捦。胁从解散。以期一律肃清。毋留余孽。至厦门匪徒。经提督施得高、调集兵船追击。捦毙多名。该署督并饬漳州镇总兵郭仁布、盐法道瑞瑸等、定期水陆并进。著将攻剿情形。迅速具奏。　　

○谕军机大臣等、王懿德奏、漳州失守。镇道被戕。旋即克复。并永春被陷。旋亦收复各摺片。该匪叠陷城池。殊堪痛恨。漳郡克复。是否因该道之子恩志、杀贼复讎。该处绅民、激于公愤。不邀而集。抑实由海澄县知县汪世清等、出城邀结绅民。密图克复著该署督确查具奏。至于乡民之出力。绅士之内应。具见民心忠义。守御堪资。该署督谕令团练、并示以杀贼立功。从优奏奖。自应如此办理。现在江西用兵。徵调已多。福建僻在一隅。邻省兵力亦俱不足。不如激励绅民。自相保卫。较为切近而易图。况闻该省民情。甚为可用。果能众志成城。可助兵力之不逮。前调广东兵二三千名。浙江兵二千名。本日已催令该督抚、星速调拨来闽应援。至江西现在设防紧急。未能再行调拨。所需饷银。准其将解往贵州兵粮银四万两。一并截留备用。该署督又请饬部拨银三十万两。已令户部速议具奏矣。将此由六百里加紧谕令知之。　　

○又谕、前因福建会匪滋事。当经谕令黄宗汉、酌调官兵。相机赴援。本日又据王懿德奏称、延平大田等府县。续有匪徒窜扰。请速催前调官兵。协同防剿。浙闽唇齿相依。衢州与延建毗连。拨兵进剿。较为便捷。现当闽省待援紧急之时。著该抚接奉此旨后。迅即于衢州等镇属。挑选精兵二千名。配带军装器械。遴委得力员弁。星速管带前往。以资攻剿。毋稍迁延。仍当加意防守本境。勿令匪踪阑入。将此由六百里加紧谕令知之。　　

○又谕、前因福建会匪滋事。谕令叶名琛等、于惠潮各镇协内。抽调精兵二三千名。派员管带。就近赴闽协剿。并谕迅饬佛冈同知吴均、前澄海鮀浦司巡检现在寄籍广东之章坤、带领得力兵勇。驰往剿办。谅已遵旨办理。兹据王懿德奏、闽省待援紧急。请催调官兵会剿。著叶名琛等、迅即挑选精兵二三千名。拣派得力员弁。星速管带前进。并饬令吴均、章坤、二员。一并带勇迅速赴闽。会合剿洗。毋得稍有延误。更滋蔓延。将此由六百里加紧谕令知之。　　

○又谕、前据讷尔经额奏、豫省贼匪败散。已饬河北正定各总兵。分路防剿。当谕令该督。妥为调度。毋误事机。本日据托明阿等、及陆应谷奏称、贼党分窜。抢船偷渡。请派兵迎剿各等语。该逆自汴梁败散后。由荥阳窜往汜水。抢船偷渡。亟应严密堵剿。以固畿疆。著讷尔经额、迅即严饬带兵各员。于要隘处所。确切侦探。一遇北来之贼。即行迎头截击。遏其窜路。值此军情紧急之际。不可心存畛域。有误事机。该督惟当懔遵叠奉谕旨。随时调度筹办。万勿稍涉大意。致有疏虞。将此由六百里谕令知之。　　

○又谕、本日据托明阿、陆应谷等、先后具奏、贼匪抢船偷渡。当有旨、令讷尔经额、哈芬、派员迎剿。顷据王履谦奏、贼匪渡河。于五月二十六日。温县失守。览奏愤懑之至。该县距怀郡仅四十里。直隶山西俱与毗连。著讷尔经额。即选派得力将弁。饬令星驰前往。迎头截击。该督亦应相机进剿。勿示贼以弱。俾该逆大受惩创方好。并著哈芬、派委大员。酌带兵勇。驰往会剿。此股渡河贼匪。原非大队。果能迅速堵御。无难一鼓歼除。然不可稍存轻易之心。现已有旨、令恩华兼程前进。惟该尚书所带之兵。需用马匹。如尚未能解到。即著讷尔经额、于直隶营马内。抽拨迅速解往。以利遄行。毋稍迟误。将此由六百里加紧各谕令知之。　　

○又谕、据托明阿奏、贼窜汜水。追剿获胜情形。并陆应谷奏、贼匪偷渡黄河北岸。已过汜水。窜扰巩县等语。该匪在巩县赵庄等处。抢船行驶。或北窜怀卫。或顺流直下。均未可定。若任其奔窜。则直隶、山东、山西、陕西、各省。皆有蔓延之患。恩华由济甯进兵。所需车辆。谅已陆续齐备。慧成循黄河北岸而行。均与贼踪相近。即著探明贼势。与托明阿、陆应谷等、协力会剿。胜保计日可抵汴城。并著跟踪追蹑。何路紧急。即往何路攻剿。无论河南河北。恩华、慧成、胜保等、总须极力兜围。不难歼除净尽。现已命花里雅逊布、署理河北镇。与长臻同防河岸。山东有李僡、瑞昌、带兵守御。陕西、山西、亦命该督抚派兵出境。于交界处所。不分畛域。侦探剿捕。闻此股贼匪。多半胁从。并非大队。经各路重兵围合。断不能西入山陕。北至山东直隶。恩华等、务当趁此兵力。迅速前进。早殄妖氛。以固北地藩篱。朕不胜盼望。将此由六百里加紧各谕令知之。　　

○又谕、前因王履谦奏、探闻贼匪由洛河抢船。意欲北渡。降旨令该河督等、察看情形。相机防剿矣。本日据托明阿等奏、贼匪在汜水县抢船渡河。长臻身任河督。防河是其专责。贼匪一渡北岸。则直隶、山西、山东、陕西等省。随处皆可肆扰。几于防不胜防。著会同王履谦、实力巡查。傥有贼踪。该河督即带兵协同各路统兵大员。跟踪追剿。不可稍有疏虞。至托明阿所奏、乘船东下、及窜往北岸之贼。谅亦无多。著该河督速派弁兵。摉查扑灭。勿令蔓延句结。将此由六百里加紧各谕令知之。　　

○又谕、本日据托明阿等奏、贼由汜水巩县。抢船偷渡。已谕恩华等、探明贼踪。何路紧急。即往何路攻剿。顷复据王履谦奏、贼由洛河抢船。渡过北岸。温县失守等语。贼匪渡河。直隶山陕。随处震动。各路援兵。惟该尚书相距最近。著即不分雨夜。飞速前进。即使饷帐未齐。马匹未到。亦须一面飞催。一面启程。万不可片刻耽延。此时贼匪初过黄河。势尚不大。乘此扑灭。当易得手。若稍有迟延。事势将不可问。恩华身系宗室。在内廷多年。必能知朕心之愤急。勇往向前也。直隶山西等省。已有旨催令各派精兵。飞速赴剿。并谕令讷尔经额、先将直隶营马抽拨。解赴该尚书军营备用矣。将此由六百里加紧谕令知之。　　

○又谕、本日据托明阿等奏、追剿渡河贼匪。并陆应谷奏、探闻逆贼偷渡河。请派兵防剿各摺片。贼众奔突靡定。一经逾河而北。则山陕等省。随处皆形吃紧。昨谕舒兴阿察看情形。出关督剿。著该督迅即严催所调各官兵。探明贼踪。迎头截击。其陕豫交界要隘。即著舒伦保、张祥河、严密筹防。勿涉大意。至山东、山西、与河南毗连处所。著李僡、哈芬、严饬镇将。带领得力兵勇。分赴各要隘。相机堵截。勿令阑入蔓延。当此军情紧急之际。该将军督抚。惟当不分畛域。合力兜捦。以期一鼓歼除。毋稍延缓。将此由六百里加紧谕令知之。　　

○又谕、托明阿等奏、追剿获胜、并陆应谷奏、探闻贼匪偷渡黄河各一摺。据称贼匪被剿纷窜。闲有乘船东下。及窜往北岸者。汜水县西北河岸。复有大小船筏百余只。一时难以歼除。并有贼在巩县赵庄等处。抢船驶行之事。是该逆潜蓄诡谋。必欲渡黄。已无疑义。恐该将军等。一时未能剿除净尽。已分谕恩华、慧成、胜保等、迅速赴援。并据陆应谷奏称、先派经文岱、柏山、带兵。无论黄河南北。跟踪追剿。该抚亦即日带兵出省督剿。该将军等、务当不分南北。并力攻围。将贼匪悉数歼捦。勿留遗孽。其经文岱、柏山、所带官兵。即著飞催夹击。毋稍迟延。将此由六百里加紧谕令知之。　　

○又谕、陆应谷奏、探闻贼匪偷渡河北。窜扰巩县。并托明阿等奏、连日获胜。贼窜汜水西北土山各等语。贼匪由开封西窜。节经降旨、令陆应谷出省督剿。现在该匪窜至汜水。意图北渡。所有与豫接壤之直隶、山东、山西、陕西等省。急宜扼要设防。已有旨令该督抚、严密防堵。并督兵协剿。复谕令长臻等、严防渡口。恩华、慧成、胜保、三路官兵。兼程前进矣。该匪经托明阿等、歼获甚多。势已挫衄。果能合力夹攻。不难迅就扑灭。该抚令经文岱、柏山、带兵追剿。该抚亦即日出省。计各路官兵。已不为少。若尽力北驱。则河南肃清。问该抚是何居心。总当并力追捦。歼除净尽。勿令偷渡黄河。或往南逐剿亦可。万万以固北省藩篱为至要。陆应谷断不可被绅民留住。仍在省城。著先其所急。统兵剿贼。据托明阿等奏、沿途州县。多系先期迁徙。城垣一空。以致任贼窜掠。并无婴城固守者。似此情形。殊堪发指。著陆应谷、迅即查明。如有先期逃避。及贼至即行溃散者。著即一面奏闻。一面正法。庶足以作士气而饬戎行。将此由六百里加紧谕令知之。　　

○署闽浙总督王懿德奏、设立军需总局。得旨。撙节办理。　　

○命福州将军有凤、兼署闽浙总督。杭州副都统巴彦岱、署将军。　　

○以福建闽安协副将钟宝三、为金门镇总兵官。两广督标中军副将庆寅、为福建建甯镇总兵官。　　

○广西左江镇总兵官周凤岐、因病休致。以贵州永安协副将色克精阿、为广西左江镇总兵官。　　

○予福建漳州殉难总兵官曹三祝、道员文秀、祭葬世职。厦门阵亡守备郑振缨、祭葬世职如游击例。　　

○丙子。上诣寿康宫、问皇贵太妃安。　　

○谕内阁、本月初九日。著王公百官。在乾清宫行礼。照圆明园正大光明殿例豫备。有无应行酌改之处。著御前大臣、会同该衙门。查明旧例议奏。　　

○又谕、毓书奏、请将随员留办矿务等语。甘肃凉庄理事通判穆翰、熟悉执□□河地方情形。现在随同该道总办矿务。著准其留于执□□河。遇有口外州县缺出。酌量补用。其凉庄理事通判原缺。著该部照例办理。　　

○又谕、陈启迈奏、清江局员支款。与例不符。现饬造册登覆等语。陈启迈奉命总理徐州粮台。准扬防堵经费。自应归其稽核。何以清江分局支发各款。屡经饬查。延不登覆。迨经该藩司亲向查询。始据开报。而杂用名目。又多与例不符。似此冒滥含混。殊属不成事体。著陈启迈、即将饬造各册。逐款细核。查明浮支之员。据实严参。勒令著赔。傥该局员等、藉端推诿。致有贻误。亦著一并严参。毋稍徇隐。
  </div>
  <div class="pagination">
   <a href="清实录咸丰朝实录_page137.html">
    上一页
   </a>
   <span>
    ...
   </span>
   <a href="清实录咸丰朝实录_page133.html">
    133
   </a>
   <a href="清实录咸丰朝实录_page134.html">
    134
   </a>
   <a href="清实录咸丰朝实录_page135.html">
    135
   </a>
   <a href="清实录咸丰朝实录_page136.html">
    136
   </a>
   <a href="清实录咸丰朝实录_page137.html">
    137
   </a>
   <span class="current-page">
    138
   </span>
   <a href="清实录咸丰朝实录_page139.html">
    139
   </a>
   <a href="清实录咸丰朝实录_page140.html">
    140
   </a>
   <a href="清实录咸丰朝实录_page141.html">
    141
   </a>
   <a href="清实录咸丰朝实录_page142.html">
    142
   </a>
   <a href="清实录咸丰朝实录_page143.html">
    143
   </a>
   <span>
    ...
   </span>
   <a href="清实录咸丰朝实录_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
