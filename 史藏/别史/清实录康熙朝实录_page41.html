<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 41 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 41 页/共 681 页</h1>
    <div class="content">○彗星见女宿度　　

○辛未。予湖广阵亡佐领拉卜世希、祭葬如例　　

○壬申。平西王吴三桂疏报、官兵进克乌撒、土酋安重圣、安重乾、就擒　　

○暹罗国王、遣陪臣航海具表进贡。表文曰、暹罗国王臣森列拍腊照古龙拍腊马呼陆坤司由提呀菩埃、诚惶诚恐稽首顿首、谨奏大清皇帝陛下。伏以新君御世。普照中天。四海沾帡幪之德。万方被教化之恩。卑国久荷天朝恩渥、未倾葵藿之心。今特躬诚照例朝贡、敢效输款。敬差正贡使坤司吝喇耶迈低礼、副贡使握坤心勿吞瓦替、三贡使屋坤司敕博瓦绨、大通事揭帝典办事等臣、梯航渡海。赍捧金叶表文、方物、译书一道。前至广省。差官伴送京师进献、用伸拜舞之诚。恪尽远臣之职。恭祝皇图巩固。帝寿遐昌。伏冀俯垂宽宥不恭。微臣瞻天仰圣、曷胜屏营之至、谨具表称奏以闻。上嘉之。命加恩赏赉　　

○命新设广东水师提督、驻广州府顺德县。左路水师总兵官、驻新安县。右路水师总兵官、驻广海卫　　

○癸酉。谕刑部、向来流徙人犯。定例、有止应将本身流徙者。有应并将妻子流徙者。后因夫妻不应拆离。故凡应流徙人犯、将伊妻子一并发遣。原欲令其夫妻不致拆离、一同完聚。其妻子本系无罪。如本犯已死、仍将妻子发遣、未合。以后除反叛重案内应连坐者、仍照前上□日定例遵行外。其余凡犯赃等罪、应流徙人犯、如本犯已死、妻子俱免流徙。尔部即遵谕行　　

○甲戌。予故镇国将军宗室聂克塞、祭葬立碑如例　　

○乙亥。予故三等遵义侯郑鸣骏、祭葬如例　　

○丙子。清明节。遣官祭永陵、福陵、昭陵、孝陵　　

○户部议覆、山西巡抚杨熙疏报、康熙三年太原府属代崞等十二州县、三关镇西等各卫所、及大同府属应朔等八州县、阳高等七卫所旱灾、俱十分全荒。但三年分钱粮、既已徵收、不及蠲免。应准其流免四年分钱粮、仍准发仓赈济。上以地方官察报迟延、有失抚恤之道、下上□日切责。仍遣户部贤能官往赈　　

○科尔沁和硕卓礼克图亲王吴克善故。遣官致祭　　

○丁丑。喀尔喀巴尔布冰图台吉来归。封为多罗贝勒　　

○谕吏部、兵部、广东逆贼苏利反叛、地方官多挂罪戾。今思苏利以投诚住居内地、仓猝叛乱、与外来贼寇、失于防御者不同。且当苏利反叛之际、该省王、及将军、总督、提督、即以本省兵力、将逆贼剿灭、地方荡平。其系苏利反叛一案、凡地方大小各官之罪。俱著宽免　　

○戊寅。吏部议覆、处分叙州府失守各官一案。得上□日、叙州府、马湖府、系新辟地方、盗贼众多。故将道府各官、未经全设。止一推官、署两府之事。当逆贼侵犯叙州府时、署府事霍焜、署宜宾县事董显名、率家丁衙役、出城缉捕、身受重伤。子侄皆被贼杀。又旋将失城恢复。及逆贼分犯屏山、庆符、二县。知县王敬公、迎战东关、射死贼邹学贤。身中五箭。知县沈螭、出战于教场、手刃贼方茂。伊等俱在寇乱地方、尚属效力有功。不应议罪。又署道各官、星速请发兵马、措运粮米、与官兵协力恢复、捣穴擒渠。此等官员、俱应议功。今将霍焜等、俱议处分、未合。著一并再议具奏　　

○庚辰。喀尔喀车臣济农、遣使进九白年贡。宴赉如例　　

○狭西提督王一正、降六级调用。总兵官鲍敬、于奋起、降四级调用。以失追贼首郝摇旗故也　　

○癸未。升广东巡抚卢兴祖、为广东总督　　

○乙酉。彗星在壁宿一度三十分、尾长五尺余　　

○都察院题、浙江、山西、山东、狭西、四道、添设满洲监察御史四员。从之　　

○丙戌。谕吏部等各衙门、前因星象示异、已经有上□日、力图修省、仰答天心。兹者异星复见。经理政务、未能合宜实由德薄所致。上天垂象、屡示警戒、敢不益图修省。以后凡用人行政、务加敬慎、以求允当。内外大小文武各官、皆系量才擢用、各有职掌。所理之事、并关国计民生、宜洗心涤虑、更改前非、以副修省之意。至于关系国家利弊、民生休戚、应兴应革事宜、内而部院及科道官、外而督抚、其各抒所见、明白陈奏、以备采择。即见行事例、有未当者、亦据实具奏、勿以为已经奉上□日之事、因循瞻顾、不复进言。朕不惮酌量改正。尔部院即遵谕通行　　

三月。丁亥朔　　

○戊子。午刻。京师地震有声　　

○己丑。彗星行入奎宿　　

○辛卯。以星变地震、下诏曰、朕缵膺鸿绪、抚育群生。夙夜兢兢、勤求治理、期于阴阳顺序、海宇乂安。乃去□山戊示□之冬、星变示警。迄今复见。三月初二日、又有地震之异。意者所行政事、未尽合宜。吏治不清、民生弗遂、以及刑狱繁多、人有冤抑、致上干天和、异徵屡告。抚躬循省、祗惧靡宁。是用肆赦。嘉与海内维新。于戏。冀答天心、爰布宽仁之典。期凝庶绩、聿昭勤励之图。播告天下。咸使闻知　　

○诏内恩赦、凡十一条　　

○命礼部遣官一员、同河道总督朱之锡、往泰山祈雨　　

○一等阿思哈尼哈畨希布、缘事革职。命其弟衣图、袭替　　

○命各部员外郎、照该旗分数、较俸次补授。郎中不必照旗分、将八旗各部官员、不论俸次、选有才能者补授　　

○差往山西赈济饥民郎中孟古尔代等疏奏、赈给米石不敷。户部议覆、查得山西省赎锾等实在仓库谷米、二万六千八百六十石零、银五百两零、应动支外。仍议将该省见徵在库、不拘何项钱粮、发六万两、令赈济官、同督抚亲赴被灾地方、酌量轻重、赈给饥民。如再不敷、著该督抚及地方官设法拯救。至应免钱粮、例免十分之三。今被灾甚重、难拘定例。请敕督抚查明分别具题、以凭再议。得上□日、前山西省以灾荒民饥、奏请蠲免钱粮、将该督抚免议处分。特差官往看、称将有三十城之民、饥馑至极。总督、巡抚、俱系养民大臣。民饥之先、即应据实奏请拯救。乃至民饥至极、方奏请拯救。殊负倚任之意。该督抚、著吏部议处具奏。这被灾地方民人、有自顺治十六年以后、催徵不得、拖欠钱粮、概免催徵。其康熙四年钱粮、若仍徵收、民愈无以为生。将四年应徵钱粮、亦著蠲免。若官吏复行侵欺、作弊累民、事发从重治罪、决不饶恕。将此蠲免钱粮救饥缘由、上□日到之日、即于被灾之处、明白张示晓谕。余依议速行　　

○金星昼见　　

○壬辰。谕吏部、都察院、民生之安危、由于吏治之清浊。吏治之清浊、全在督抚之表帅。若督抚清正、实心爱民、则下吏孰敢不洁己秉公。近见各省督抚弹章、祗将一二衰老微官塞责。岂所属地方、果无贪酷害民之辈。总由姑息徇庇、莫肯直纠。吏治民生、安所恃赖。尔部院职任澄清。督抚中有不肖昭著者、即行参处。以后督抚纠劾官员。除情轻者、照例处分外。其列款贪酷者、即行解任究审。倘因循旧习、不肯实心任事、一并治罪　　

○谕吏部等大小各衙门、部院官员办理之事、皆关国政、理应勤恪匪懈、各尽乃职。果系重大事情、款项繁多、涉于疑似、应加覆核者、理应照律从容确核情理拟结。或二三日可完之事、亦因已有定限、必待限满完结。各项事情、岂无贻误。以后应即行完结事体、务须实心料理速结。如仍前因循草率、以至壅积者、治罪　　

○谕户部、设官原以养民。民足然后国裕。近闻守令贪婪者多、徵收钱粮、加添火耗。或指公费科派。或向行户强取、借端肥已、献媚上官。下至户书里长等役、恣行妄派、小民困苦、无所伸告。以后著科道官、将此等情弊、不时察访纠参。至于夏秋徵收钱粮、原有定期、隔年预徵、小民何能完纳。以后预徵著停止。照定例徵收。地丁钱粮有拨兵饷者、应否将何项钱粮拨补、尔部详议具奏　　

○谕兵部、设立驿站。原备紧要公务、供应往来。近闻在外督抚提镇司道、多给吏胥衙役家人私票、经过驿站、乘马支应、威逼官役、不令销算、骚扰驿递、贻累小民。以后除兵部火牌勘合外。其文武各官、给与私票、著概行停止。至各衙门亦有借端公务、辄行私事、给与火牌勘合者、以后自王公将军督提以下、何项公务、方应用火牌勘合。著详议定例具奏　　

○又谕兵部、总督巡抚提督总兵等官赴任时、带去家人、及亲戚所送人丁、欲入兵丁数内食粮者、以后俱著停止。又将私自使令之人、充入经制兵丁数内察点、徒有其名、虚费钱粮实为积弊。应作何立法严禁。尔部议奏　　

○谕工部、漕运关系国用。河道理宜严肃。近闻内外显要官员、多置船只、贸易往来、奸徒恶棍、假借名色、恣意横行。以致闸座启闭不时、河水浅涸、粮艘为阻。又钦差及赴任各官、多带货船、纵容下役、骚扰河路。俱应严行禁止。尔部即详议具奏　　

○建福陵、昭陵、明楼　　

○甲午。以原任郧阳抚治王来任、为广东巡抚　　

○刑科给事中杨雍建疏言、治化之未登、由于臣职之未尽。比者、部臣惟以推诿为卸责、而曾无任事之实心。督抚惟以蒙蔽为养安、而非有澄清之实政。部臣之推诿者、明明本部应议之事、或请咨别部、或请敕督抚、不肯直辞决断。以及一案之处分、因一人口供之未到、而更待另议、一事之行止、因一时文卷之小错、而重复咨查。至于地方利病、民生疾苦所关、惮于厘正、辄云已经臣部题定在案、无庸再议、曾未肯虚公酌议、揆利害得失之大、而建白施行。如此、则一二吏胥执定例以驳之足矣。臣不知满汉堂司、所司为何事耶。督抚之蒙蔽者、民苦于差徭、额外之私徵、所在多有、而未闻建长策以除积困。吏横于贪暴、有司之掊克、比比皆然、不过摘小罪以引轻条。向日行考满之法、则题报者皆称职、而曾无三等以下之官。平时上参劾之章、则特纠者止州县一二有司、不及藩臬道府之吏。臣恐徇情容隐、在所不免、惟以关通党庇为事、而民生之至计、漠不经心。请严敕内外大小臣工、力图称职。如有仍前推诿蒙蔽、持禄苟容者、立赐罢斥、以儆阘冗卑庸之习。报闻　　

○工部题、孝陵装载石料需用车辆、派取北直三省、已经三年。虽朝廷给车骡之价、而民间不无赔累、应照福陵昭陵运石车辆之例、臣部雇觅、永行停派。从之　　

○乙未。谕平南王尚可喜、设兵驻防、原以卫民。非欲其扰害地方也。近闻广东人民、为王下兵丁扰害甚苦、失其生理。此皆所属将领、不体王意。或倚为王亲戚、以小民易欺、惟图利己、恣行不法之故。王特受重寄、镇抚地方、为国屏翰。岂有明知纵行之理。或申饬未到所致。故降兹密上□日诫谕。以后将所属官兵、严加约束、以仰副倚任遣往安辑地方民生之意。勿仍纵容属员、以为事发、伊自受过、与已无涉、草草从事、如此久之、倘有大事、岂能委于属员。王宜敬体朕谆谆申谕至意。更改往辙。钦哉。故行密谕　　

○谕兵部、山东青登莱等处沿海居民、向赖捕鱼为生。因禁海多有失业。前山东巡抚周有德、亦曾将民人无以资生具奏。今应照该抚所请、令其捕鱼、以资民生、如有借端在海生事者、于定例外、加等治罪　　

○免福建省、顺治三年至十七年盐课积欠银、一十二万七千九百八十三两　　

○丙申。命朝觐之年、止令布政司造送钱粮简明文册。其各州县册、概行停止　　

○裁漕储道缺　　

○户部题、凡被灾地方。夏灾不出六月。秋灾不出九月。各抚具题、差官履亩踏勘、将被灾分数、详造册结、题照分数蠲免。但本年钱粮、有司畏于考成、必已敲扑全完、则有蠲免之名、而民不得实惠。以后被灾州县、将本年钱粮、先暂行停徵十分之三、候题明分数照例蠲免、庶小民得沾实惠。从之　　

○丁酉。都察院左都御史郝惟讷、疏请停止督抚巡历所属地方。部议、如事关重大、须躬亲料理者、令具题前往。其余巡历、概行停止。从之　　

○戊戌。刑科给事中杨雍建疏言、户部议将康熙四年、江浙二省运解三年。分白粮正耗、尽行改折、以充兵饷。每石照例折徵银二两。夫米价随时高下。比年江浙之米、每石价值七八钱而止。今改折二两、加以火耗勒索之费、非本色三石、不足以完折色之一石。且正米之外、又有耗办等米、夫船等银。臣愚以为有本色、则有耗办、既已改折矣、不应并耗办而亦折之也。有本色、则有夫船等银、既已改折矣、不应并夫船而又征之也。乞敕该抚转行所属、照时价减徵。其溢收者、或尽还民间。或抵算别项正赋。无使吏胥因缘为奸。并令该部、嗣后勿议改折、以累百姓。下部确议　　

○广东总督卢崇峻疏报、海贼杨二余党黄明标、来自交趾、踞西海黄占三旧巢、煽诱迁民。地方官弁、水陆夹剿、前后斩获九百余名、见在穷追搜捕、务尽根株。下部知之　　

○己亥。工部尚书傅维鳞疏言、向来定例、荒至十分者、止免三分。八九分者、免二分。六七分者、免一分。此皆朝廷德惠。然而灾至十分、则全荒矣。田既全荒、赋何由办。臣请此后灾伤几分、即免几分。又部覆报灾之疏、复下督抚、取结取册、动经□山戊示□月。及奉上□日蠲免、而完纳已久、不得不于次年流抵。迨至次年、照旧催科、徒饱官吏之腹。臣以为凡遇灾伤、督抚即委廉能官确勘、并册结一同入奏、该部即照分数请蠲、庶小民受实惠、而官吏无由兹弊。下部议　　

</div>
    <div class="pagination">
<a href="清实录康熙朝实录_page40.html">上一页</a><span>...</span><a href="清实录康熙朝实录_page36.html">36</a><a href="清实录康熙朝实录_page37.html">37</a><a href="清实录康熙朝实录_page38.html">38</a><a href="清实录康熙朝实录_page39.html">39</a><a href="清实录康熙朝实录_page40.html">40</a><span class="current-page">41</span><a href="清实录康熙朝实录_page42.html">42</a><a href="清实录康熙朝实录_page43.html">43</a><a href="清实录康熙朝实录_page44.html">44</a><a href="清实录康熙朝实录_page45.html">45</a><a href="清实录康熙朝实录_page46.html">46</a><span>...</span><a href="清实录康熙朝实录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
