<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 301 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 301 页/共 367 页</h1>
    <div class="content">　　○南京吏部右侍郎史继偕考察疏上月余以病请放不允
　　○壬寅准吏部考功主事胡来朝回籍餋病
　　○掌京畿道御史徐兆奎上言臣观今日天下大势尽趋东林今年计典之误实繇于此盖无锡县有东林书院宋儒杨时祠也顾宪臣自谪官归会林居诸臣讲学于此未几其徒日众挟制有司凭凌乡曲门遂如市矣黄正宾者以赀郎冒迁谪名因结淮抚东林所至郡县一喜一怒足系诸有司祸福凡东林讲学所至主从百余该县必先设厨传戒执事馆谷程席之需非二百金上下不能辨会讲中必襍以时事讲毕立刊传布远近各邑行事有与之左者必速改图其令乃得安今已及浙中诸郡矣杨龟山失足蔡京君子讥焉宪成之结淮抚不过以淮抚为蔡京耳宪成学术驳襍颇似王安石而行远不逮即家食而之淮之浙席不暇暖与其徒书扎所及大能使南北交攻邪正角胜而党附者不曰清流则曰清议之臣岂谓天下耳目尽可涂哉丁元荐借许弘纲近＜锍-釒＞以发难谓其不当避正谓东林三才所欲处者不当救耳工献媚以应当事者之一快而不难极文致以启下石者之效尤元荐其谓何也秦聚奎之疏特为金明时要挟非真而发其引暗六人者因时情所惜并言之耳六人中应有亦为人快者所惜者王绍徽乔应中刘国缙耳元荐乃概目为奸党欲齑粉之亦足骇矣自吴亮发顾宪成书宪成始干物议元荐不咎宪成贻书之轻与吴亮发抄之谬而深尤于言官抨弹之及且并诬为昆宣党诬人言尽抑何据也元荐身自党附而反以党诬人言尽奸欺而敢以欺济恶身所欲卖者为谁而心所欲倾者为谁明所击者者在此即阴所扶者必在彼所混排者未必非今日独行之君子所甘附者未必非后日论定之小人矣至东林败坏天下其祸更显盖自假讲学以结党行私而道德性命与功名利达混为一途而天下之学术坏自濡足淮扬而气节坏自广纳贽币庇短护贪而天下之吏治人品并坏自游扬之书四出而天下之官评坏自指摘之怨生而移书掜单假计典尽剪其所忌而天下之元气坏凡典计滋议始于假书之播弄私书之把持成于金明时发假书之一疏激于汤兆京要挟之八字太宰不言假书有无其意甚婉兆京欲为人杜发假书之隙而以要挟驾词其巧而实拙假书终未发出难以径坐王图至以断秦脉三字误太宰处诸臣则王图南师仲胡忻均不得辞其责也乘计察而私书荧惑者东林为祟赍书者吴志也代为送者吴忻也当事者不预绝其源徒咎于秦聚奎之阻挠复虑台省之有言不已左乎史记事访单至二十余屹然不动何以服天下兆京得管京察实史记事力记事不处岂惟太宰之私其乡亦京兆所以报知遇也兆京一出两受计于东林旋修谒于淮抚狥私交忍负  君父触目皆是世变真莫知所终矣
　　○癸卯赐崇王翊＜釒爵＞谥端鲁府新蔡王观煃谥恭惠
　　○诏吏部百官既考察停当年老有疾并老疾者勒令致仕贪酷为民罢软不谨冠带闲住浮躁不及降一级调外任先是三月初二日吏部等衙门以察疏上至是始下内右春坊右庶子升南国子监祭酒汤宾尹不谨翰林院编修升右中允陈之龙浮躁兵部员外郎郑云鳌等老疾户部主事张萱等贪工部员外郎徐良辅罢软无为吏部员外郎升参政朱应奎吏部司务闪继迪户部员外郎李戴黄金玺刘戡之柯有斐殷盘等礼部主事降经历郑继先刑部郎中升副使陈乾亨员外郎余餋蒙主事徐大化等工部原任郎中范钫陈民志张嘉言等御史康丕扬沈正隆户科给事中升南京太仆寺少卿姚文蔚降行人司司正顾天峻国子监典簿陈治责等俱素行不谨户部主事金玉节官箴张京元黄建中程嘉宾许鼎臣徐銮兵部员外郎罗相刑部主事鲁史简较添注王元翰工部主事降酉阳司经历范汝梓工部主事马天锦陈国是御史升佥事邓澄御史吴亮刘国缙大理寺右评事管橘礼科给事中升参议戴章甫兵科都给事中宋一韩工科给事中钟兆斗行人司行人历升知府谢廷谅顺天府儒学教授升翰林院简讨杨师孔降太常寺博士添注李腾芳等尚宝司卿添注彭遵古俱浮躁浅露吏部员外郎胡东渐户部郎中升知府涂乔芳户部郎中升参政蒋之秀户部主事张太阶主事杨恩兵部员外郎升参政张餋蒙主事张汝霖刑部郎中升参政赵会桢主事陈鉴等光禄寺少卿添注赵拱极俱才力不及
　　○巡抚河南佥都御史李思孝福建陈子贞四川乔壁星顺天王邦俊浙江高举南赣汀韶牛应元总理河道刘士忠应天徐民式抚治郧阳黄纪贤湖广张问达各自陈乞赐罢免命照旧供职　　○大理寺右少卿杨宏科太常寺少卿胡忻提督四夷馆洪文衡太仆寺少卿何熊祥吴华徐元正方大美毕三才吴仁度丘度李时华顺天府府丞黄吉士鸿胪寺卿李承华各自陈求罢吏部覆议杨宏科等照旧供职毕三才末路操守欠莹颇滋物议调外任黄吉士巡方荐剡少滥未协舆情调京别议衙门用从之
　　○兵部员外郎刘九光条议织方要务一曰揭升迁自副将参游都司佐击守把为一叙指挥千百户武举听用等项为一叙分别边腹南北鱼贯而推俸同论荐荐同论俸置扁大书堂璧一如吏部前后历履若数墨白则人心之竞可息而债帅之风可止一曰重职科世职武科挨用其加纳之流非真有才勇出众为冲边必不可少者勿用以塞径窦毋使职科解体一曰稽限俸以后查照地方远近严限以到任申报之日为始序入俸单一曰禁钻剌以后一岁于六月十二日中如吏部推升事例择其一意钻剌有玷官箴且多年无荐无益地方者劣转以添注革其管事仍注钻剌于簿惩一警百一是定年限职方之难不减文选文选一年六选满即谢事出部而织方率数岁不迁至升官晋秩犹令署事何怪乎丛议之多也今后除国家有大征伐边疆有大烽警义难推避者不妨题请久任以要成功其余一如文选例随其资俸应得之官而处之亦兴起人心之一端也尚书李化龙覆请从之
　　○监兑主事顾四明条陈苏松二府自万历十八年起至今止报完未解钱粮四十万有奇至部中所目击京储绢布解到者十无三四茶腊颜料完者十无六七有咨报已起解而留滞数年不到者有续投批而延捱竟年不完者询之则曰临时差遣解官徒以空头文书付之也垫摃在府未领也所领者半寄库也垫摃不领杂费焉出寄库居半末路何之种种情弊及今不为申饬恐以前之那扣化为乌有以后之齮龁长此安穷须着实清查自赦宥以后拖欠年分京储等项所完解者几何先那借后抵补者几何所贮库办料未起解者几何所扣垫摃未发者俱要清查明白批缴明白苏松二府前项贮库及见存买截数起解节年那借织造兵粮浅船等银非奉部文府县擅借者速令追补以后属县解贮库钱粮逐计季造册申送抚院按院以便查盘仍报监兑衙门以便督催一项清而项下各注收缴一年完而年终汇送考成如有积惯吏役仍踵故智尽法究遣以惩将来署部侍郎孙玮覆请诏议依行  丙午  孝宗敬皇帝忌辰
　　奉先殿行祭礼遣官祭  泰陵
　　○都御史许弘纲言科臣周永春驳御史马梦桢疏内云一大僚贪被察数千金为之留换察疏者意疑指臣与金明时夫太宰参明时臣仓卒闻知亟往劝止永春描尽最真何繇诬蔑当时特不听臣而旋止耳不然何至舆情汹汹谓御史论一翰林学士必削籍输赎而后快哉御史封事御前不明白说声故为影语埋伏疑根此近日章奏中所当首禁者非永春一言臣几不白而去今臣之未去可不诏诘而廷鞠之乎臣之被疑不止此丁元荐疏言刘国缙浮躁系臣所开孰知京察旧＜矢见＞大小九卿各开所属贤否于本院部院所属例不互开第面议耳国缙制伏陈永寿臣窃壮之故访单虽备诸丑臣犹愿太宰熟察太宰先注不谨臣四人□确移时始改浮躁都御史于台臣回道尚当考察职掌所在明注何嫌今或以为争或以为开臣岂阴开阳采之耶太宰将以臣为何如人近又有疑臣抑奏聚奎为附和者大典公平之说向固言之丕扬三朝雅望肯以不肖之心相附和但察疏未下辩言迭至渐不可长且部院一体分谤分怨臣实苦心敢忘告天之语耶臣望轻负国况兼罢病乞  皇上亟允臣归仍敕马孟桢从实回话以定臣罪以释群疑  上曰今议论混淆纪纲不振正赖尔每几个大臣主持整顿如何只欲推避着即出供职不得再辞以后本章都着明白指陈再有隐语含糊致滋猜忖着参来究治日讲官萧云举奏辩马孟桢污蔑乞敕下勘问
　　上以云举素有学行且职在佐察岂得轻于污蔑着即出供职
　　○工科给事中何士晋奏继母吴氏节义请乞赐表录事下礼部
　　○乙酉  太祖高皇帝忌辰  奉先殿行祭礼
　　○戊申诏南京考察过官员分别处置如令甲内部主事周崇惠裴汝宁刑部主事谢廷谅褚继良郎中汤之相俱不谨吏部主事胡嘉栋户部主事荆之琦薛承教兵部员外郎马烨如刑部主事张斗南工部主事王尚宾户科给事中叚然刘时俊御史蒋桂汪怀德俱浮躁户部主事胡明佐介梦龙潘守正姚诚立兵部主事俞价刑部员外郎舒体睿主事秦钟震工部主事孟柄郎中刘超吏部给事中黄起龙御史容大德俱才力不及
　　○南京吏科给事中高节等纠拾不职京堂原任总督漕运巡抚李三才自知公论不容已经解任无容解再议郧阳巡抚黄纪贤四川巡抚乔璧星顺天府府尹黄吉士南京太仆寺少卿左宗郢原任詹事府少詹事全天叙太仆寺少卿徐元正南京工部右侍郎徐大任南京通政使司许乐善以上八臣物望不孚操履多咎所当罢黜以警官邪南京兵部尚书邢玠久被人言应准休致以全晚节诏徐大任许善留着用黄纪贤乔璧星着致仕全天叙黄吉士调南京别衙门用左宗郢徐元正调外任用已南京河南道御史张邦俊等奏同前内劾邢玠乃准致仕
　　○南京太仆寺少卿汪以时姚文蔚钱士完太常寺少卿刘曰梧应天府府丞卫一凤各自陈不职求罢命照旧供职
　　○庚戌户科给事中韩光祐论锦卫都督王之祯狡狯险毒赃私狼狈被论有年俨然盘据去岁十一月兵部考选军政科道拾纠之祯矣从前武职升黜必报今军政独不下同时省直军政陆续得旨而京卫独不下长安侧目之祯凭城炀灶自为地耳之桢为王崇古之后即不能绳其祖武何至冥行不道为伊祖玷惟  陛下速褫其职简发拾遗军政诸疏通章奏补大僚补科大一日而太平可奏何必迟回令纪纲法度日就陵夷也不报
　　○户科给事中姚宗文题顷奉  明旨申饬诸臣戒以立党殉私纷纭攻讦贻祸国家仰见  皇上为世道人心虑至深远矣臣观今岁计典人所不平者如王绍徽士论共推第以特立不阿违忤乡曲遂不使安于朝廷之上令甲方恶党同而铨正先除刚直人以绍徽为戒将纲肠化为绕指矣臣所虑训天下以党者此也御史汤兆京辩朱一桂疏谓察事处分悉据访单盖踵铨宰孙丕扬进单之意欲科道诸臣共分其过前此访单既收纷然有添入新单之说兆京自谓收单甚富不止台省诸单且云人何可诘我单所从来京兆蚤执成心再营别窦情见乎词今穷凶显访单共载者安然无恙而私单匿投方正见枉兆京见公论不容遂欲以诸臣谢天下窃恐此言不白后之追论者谓一时科掩塞聦明颠倒黑白争害人媚人以坏国典臣所虑疑诸臣以党者此也疏留中　　○巡按狭西御史徐餋量言庄浪土鲁氏本以夷种率属内附始以恩联其属其属卒以怨叛其主良繇原任副总兵鲁光祖同弟协守鲁国光怙宠济恶肇端于万历二十五年后益猖獗经今按臣列状奏请近勘鞫详明光祖物故光国论戍鲁胤昌黄口姑准承袭父职土民仍令鲁氏管束一切词讼悉听有司断理其光国冒袭鲁邦俊邦俊冒袭鲁受职级应照例革夺至协守敕书原为钤束土官土军也自松疆恢复军已分发新边各营属诸将官统领土官尽归庄浪卫与汉官一体差操协守为冗员而敕书可免给如此则鲁氏安而地方亦安矣下其议于部
　　○翰林院修撰韩敬患病回籍
　　○辛亥仁宗昭皇帝忌辰遣官诣  献陵行礼　　○癸丑宴灵藏赞善王贡使藏卜坚咎等十七员通政使司通政使张餋志卒照三品考满例予祭葬养志河南陈州人万历五年进士授唐县知县擢御史以母老乞终养起补原官历任太仆卿至通政卒于官
　　○甲寅南京户部盘库失银数多本部原止有老库外库名色自三十四年主事荆之琦与主事刘可发交盘未明刘主事以已交者运入东房而未交者贮之西房终任一年未开外库之分东西西库之不交代自此始接管主事史启元周崇惠庄毓庆陈幼学相沿延捱盘委之书手沈如期而所至一万三千九百以上老库从来不盘奸弊尤多法当会查署部事吏部右侍郎史继偕以闻乞下部转行南京法司究问并行本部查盘命所司知之
　　○戊午宣甘镇捷遣公张惟贤奏告
　　南郊侯郭大诚告  北郊驸马侯拱宸告  太庙
　　○提督操江兼管巡江南京都察院右佥都御史丁宾再＜锍-釒＞陈乞罢命命照旧供职准吏部验封司郎中沈孚先给假迁葬考功清史司王宗贤回籍餋病
　　○己未颁给乌思藏阐化王贡使坚锉朵尔等十五名各叚绢银纱
　　○辛酉予原任南京礼部尚书林＜火廉＞妻太夫人黄氏祭葬前妻郑氏祔如制
　　○准吏部验封清吏司署员外事主事王三善回籍餋病　　○镇守云南总兵官黔国公沐昌祚以军政事陈俯容休致兵部以闻命照旧供职
　　○太仆寺署印少卿何熊祥摘陈马政一曰岁额宜定养缺额多寡派无定数民以不均受累法无画一吏书巧缘为奸请不以本寺岁派为额而以州县额徵为额阖属总有属也本色之派一视餋额缺少岁时丰歉为多寡此外尽数折解如额而止各府各有额也本色之派又视阖属总额合该年应派之数为多寡此外尽数折解亦如数为止以撒合总以县合府至当简明臣寺止有府县马额而无银额合无查覆乘今大造之期立为一成不易之法一曰南运宜核钱粮积逋莫如南直各府恃南寺就近岁中举劾以风励之乃举劾虽行而欠解如故请自今南寺俱于次年三月查府解己未批回分数既确始行举劾以其取道远而销批迟也又申明旧例南直府县给繇凡有马政钱粮者吏部咨兵部转行本寺查额若册不到寺解不及数或谬称委角□羊俱据实呈部转咨不准给繇积欠太多者比照近日光禄寺查参之例一曰顽弁宜绳马价子粒旧例前次不角□羊者报部查参转行巡按御史提问住俸粮完方准开支外省武职固宜行巡按提问若军卫军政权在兵部与其转咨文移徒烦如何一问武选而职名了了即屡次提问住俸开支月日该司径行太仓银库皆可考见今后军政既毕该司将选过京卫印屯各官开送车驾司移文过寺以凭查考遇有欠解参提住俸者题准之后车驾司查系京卫径移太仓银库等衙门住支仍与外卫各官改行屯马御史提问住俸一曰事例宜一俵马十三折色十七两路少卿职专验收遂以三分之马为举劾而不并七分之完欠为甄别今后少卿出巡回日臣寺将完欠分数具单开送必以本折完欠为主官评虽优完不及数者宁勿登荐至各府贤否册内须将折色未已角□羊者声说明白原限将逼即有未济不妨截数起角□羊庶完者不为角□羊者受累是又各府所当知也一曰烦文宜省俵马一匹银三十两宜得上驷乃解无良马马户犹困累者以需索多守候苦也除臣近与屯马御史议革府批及兵部听从酌议外以后州县起角□羊止照常批方投寺一面具批府投案候验销岁终掣总即此为据不必另文以滋科索每遇刷卷就用县文代行其各镇循环在蓟镇者类送巡关御史在宣大者送宣大巡按各就近倒换稽查以免穷军劳费一曰协赞宜讲三寺丞协理三少卿也今后俵到马匹径望各路少卿投文即于批内添开某丞堂文书一角以凭转送不必另批告投亦不必先行点验俱候春秋二运收管完日少卿在册送寺丞备照查阅以省烦费主簿厅亦于堂批内添公文一角转发备查不必另用批及拘马户取保重为之累也乃其本尤在州县州县买马必无克价点马必无罚银斯又马政第一义也诏曰这所奏有裨马政该部看了来说
　　○兵部题会试中式武举迩来若甚急而用实甚缓往往有录而不用用而不尽之叹岂国家设科意哉科臣朱一桂疏揭桂有根条议定为每年六选每选必五名限三年内挨次用尽顾行之未久就中亦多未便选用武举不过钦依守把提备等官总计各处员缺四百余员见任者居十之八九世职待用者十之五六以三年论出缺几何悬缺既难注选不易故旋辄告罢遇缺推选本部自当参酌互用其汰革冒滥权属督府所望多方简斥缺出既多推补适均惟内外得相兼委用法无便于此加以三七剖分复于七分中带推旧科一人则世职新进彼此无不平之叹而选法无壅滞之虞矣查前科除第一名仍推都司佥书自第二名至十名俱留部以次题推其余照原卫原籍咨各衙门挨次委用有功荐合例者一体推擢今科自十一名起至百名止已尽咨回矣或于十名外再留至二十名在部其余如例咨送效用新者免嗟伏枥而旧者无泣向偶耳至三科武举近如科臣议总计天下三科不过三百人除已回籍姑据见在者先行收录各给劄付一张授以千把总名赍投各督抚衙门遇有领兵员缺量才委用不许支俸如年老不堪弓马不精者年终报部除名正荐三次始升用以别于会试武举夫题准给劄则上与钦依别下与名色除虗缺听委则内操搜萝之任外握委用之柄不堪者急行汰去则赏善急而去不肖者亦速又足以待后来之三科以后俱于会试后取其马步中式方如前议其余不得妄干但杂途不清则科目不重罢斥易售则犯赃易轻已后纳级五荐方许升用官至参游而止其战场立有奇勋者方议破格罢斥各官汰墨未乾旋及登荐去职未久行复建牙安有惩创之实哉已后须五荐方行降补盖使过若斯之慎也此皆所以通武科之滞科臣与臣部酌量于先后诸臣条议之中所当永为遵守者也从之乙丑
　　穆宗庄皇帝忌辰
　　奉先殿行祭礼遣官祭
　　昭陵  进士何显宗奏陈祖母王氏母郑氏孀节章下礼部
　　大明神宗显皇帝实录卷之四百八十三
　大明神宗显皇帝实录卷之四百八十四
　　万历三十九年六月己巳朔
　　○刑部奏本年四月分轻重罪囚共九百名口见在八百七十二名口开除病故八十二名
　　○庚午礼部署部事右侍郎翁正春以母老乞假省觐不允
　　○辛未南京工部右侍郎徐大任被论其去准回籍听用
　　○壬申总理河道巡抚凤阳等处佥都御史刘士忠题淮安凤阳蝗旱灾伤乞赐行勘分别蠲赈命户部知之
　　○癸酉狭西柏林七占等族番人板的肖等二百三名进献盔甲腰刀准进收赏给纱绢
　　○丙子户部奏浙西杭嘉湖三郡岁当戊申重罹霪潦洊饥为甚士民尚义捐赈除操江都御史丁宾具疏力辞旌建已奉旨辞免外乡官佥事闵溒庆主事朱长春等共七十余员名径行有司分别旌奖以励世风从之
　　○准前大学士张四维孙鬵原任吏部尚书蔡国祯曾孙三才俱承荫为国子生
　　○丁丑吏部尚书孙丕扬言臣蒙  圣恩用臣于八十岁时此  祖宗朝未有之殊恩也今年三月考察预询博访以尽此心不谓初会议也功司郎中公传要挟之帖既考完也刑部主事有七人之救业奉  明旨处分既而南科高节南台王万祚曾阳易各疏皆巧责之臣此臣诚不孚人动多忤众尚有面目立于统均之位哉乞夺爵放归勿为清议之玷  上曰察事已竣何得轻肆浮议念系言官姑不究卿忠正无私朕所洞悉还即出任事以副眷倚
　　○宁夏镇自二十二年始督抚按会题营伍空虚增兵设将议增淮芦盐引价银四万五千两嗣因召□支掣不便改议就引带盐徵银角□羊部转发该镇三十七年部以前项因剿逆而增原非额饷议扣留不发题奉钦依至是巡抚侍郎黄嘉善言裁之不便乞照旧议发仍补给两年未发之数并催河南原兑欠三十四年例八万四千九百余两户部署部事侍郎孙炜具覆宜如故除以前年所减银不补暂发三万两接济移咨河南速解足额以保重镇从之
　　○命户部左侍郎李汝华署掌部务疏辞不允
　　○戊寅南京户部尚书郑继之五疏恳乞休致慰留之
　　○乙卯南直隶柘林营信地获日本夷人三名因航海过暹罗飓风覆舟飘至抚按以闻部议分解狭西延绥等处戍边安插从之
　　○辛巳工科右给事中张凤彩言今岁京察君子误信小人小人暗用君子是非倒置金明时以要挟处王绍徽以例察处秦聚奎以阻挠处一时人情不平然俱隐忍无言者正为国体耳礼部主事丁元荐突出一疏肆然无忌以被察翻局为题目以讥剌讲学为门面以摇撼东林之说牢笼时情以挑激太宰之意中伤善类太宰科部救人疏中有七人三人之说而元荐亦字字根抵语语逢迎王淑抃贪赃败露决裂至今犹为之抵死出脱谓不附秦又谁信之南北诸臣伤邪曲之害公循职言事何尤于诸壑诸贤而苛求之臣闻谭理翼经高洁恬淡是真学问不闻背公死党趋炎走险者之以姱修标也闻发奸指佞慷慨孤忠是真气节不闻操戈下石杀人媚人者之以劲力推也元荐自顾于数者何居他不具论六载黜幽之典禁例森严而纷纷竿牍以林居之臣暗奸大权此正元荐辈假借行私恐顾成未必尽知耳近光禄寺寺丞吴炯疏云宪成不峻门墙如正宾等玉石混杂理或有之若元荐者在朝则害朝臣在野则误东林赝石之尤者也庙堂方厌言官之浮议乃独容部臣之邪说法纪谓何伏望  皇上即从元荐言将前后诸臣＜锍-釒＞简发九卿科道严行勘议公私邪正一言可决至萧云举王图去则并去又何言哉留中
　　○壬午大雨水都城内外暴涨损官民庐舍
　　○大学士叶向高奏自古称祸灾者必曰水旱以水旱之害最切民生尤非他变可比二者有一已不堪矣乃今岁之旱与去岁同今岁之水又与三十五年同且有甚焉徐州以北阴雨连绵陆地皆成巨浸田渰没禾黍尽收到处蝗飞蔽天所过之地千里如扫然  皇上犹不及见乃辇毂之下洪流漂荡房屋倾颓九衢罢市万室无烟啼号之声与与狂飈猛雨相为凄惨盖缙绅不免况于小民此亦  大圣至仁所必恻然者也今人情所望不过二端曰修省曰赈恤夫修省而仅取青衣角带何益于事惟大小臣工实心思咎各勤职业以补愆违我
　　皇上又亟行要务以率作于上乃有济耳政务莫急于用人今自阁臣以至九列台省无不空虚南京九卿只有史继偕丁宾二人其余皆已推未点即已点如卫承芳者又以新巡抚不下不得离任留都重地何以支持其他各省方面官自去秋至今未尝点用一员臣不知地方之事谁为料理而  圣心何以不念及也于至赈恤则三十五年曾以大水发冏金十万分五城给散又出大仓粟平粜矣于三十八年曾以大旱发帑金仓粟赈济又请  圣母捐赈矣彼时或水或旱犹廑  圣心今且兼之其救助又当何如急哉国所以立惟臣与民无臣无民何以为国  皇上徒见仕籍未空以为有臣不知贤者不用用者不听有臣犹无臣矣  皇上徒见版章未改以为有民不知死者不生生者不保有民犹无民矣年来人心汹汹乱逡巡未发  皇上遂以为天下常如此耳臣恐其一乱而不可收拾也伏望圣神留神省览不报
　　○乙酉  睿宗献皇帝忌辰  奉先殿行祭礼  丙戌赠原任户部尚书致仕毕锵为太子太保
　　○丁亥兵部尚书李化龙奏疆场之事安不忘危修守之法事先有备蓟昌密近  陵京令甲以匹马不入为功然虏往往溃墙而入如往河流口之役者则修筑虚报而边人懈弛之过也整约束缮城池固藩篱励将士绸缪桑土之谋可不讲乎辽所以坏者马倒死于驿传之公差军掊克于将帅之科役财货殚于孽淮之横徵边堡苦于天骄之蹂躏凋敝已极惟有大加存恤而明侦探谨烽堠尤为急务盖辽之地势固为战场虏地不入尤无日不款拘秋高马肥之说则误矣昨者粆花等酋阴勾赛暖二酋三犯边疆初入十方寺再入殷家庄三入静边堡我将帅误中其伏损将杀兵若使预侦多寡广招应援虏亦未必得志奴酋狡悍已非一日杀猛骨索罗而覊其子吾儿于寨且东凌高丽北阚北关若非中国捍御之力则北关又为南关继矣列帐如云积兵如两日习征战高城固垒摆塘报意欲何为近日叩关甚切求贡甚急谕之撤车价则撤谕之减人数则减虽似顺服岂无深情中国无事必不轻动一旦有事为祸首者必此人也此又系于内治之修替不专在抚处也至于宣大山西虏婚已成封在旦夕所恃讲詟得法无取增金媚虏之诮盖卜失兔丁年黠悍习勤自强不惮弃艾姬就白首盖忠顺兵符在握市赏独优此其贪汉财物固有夺其所甚欲者而忠顺受恩已久即衰年固足制之婚则未有不封市赏未有不成尤在调停得人耳宁夏哱刘乱后军习于骄动以军变迫将帅将帅亦激变为防渐不可长故忧不在外夷在内变在于披甲而在脱巾则夫恩以结其心礼以示其防治内制虏一举两得矣延绥以三万八千金羁勒强虏款之计诚得矣然猛酋虽乞款而沙计尤然崛强款可终恃乎甘肃青银等酋分投捉哨屡肆跳梁幸屡战皆捷既以预防而战胜当以战胜而修防火落赤等近虽请款然款可也不款亦可也各处皆款皆不习战销壮士忾之心长夷狄骄横之气万一虏渝盟而战而以吾不教之民当之岂不寒心甘延之士勇力正锐正当用之以战而西方诸酋巧于借资敢于攘抢款自款掠自掠未可凭也此中择其狡者勿轻许其款所谓释之以为外惧留之以为肄业者不易之论也但当酌信地以驻防练兵卒以济用而已总而论之蓟昌之虏关系甚紧而零窃小盗止足以为扰而不害宣大之虏利害最大而受我戎索即有易虑当在数年之后为祸亦远奴酋未发而厝火积薪之下其忧方隆北关虽小而为奴酋之捍存恤当厚辽左无处不守当以款而佐战甘延兵势甚劲当以战而固款此其大凡也一言以蔽之曰勿恃款勿忌战而已合通行总督抚镇衙门严督文武将吏遵照节年题准事理参酌近日虏情兵马亟行简练钱粮加意措处城堡速为修葺器械及时整造将领之当更置侦探之当严明功罪之当核实款事之当申明职掌所在一一实心料理随事整顿应奏请奏请应径行者径行务其外攘内安毋致临时疎失有仍虗文塞责怠玩废事者在外听督抚按官在内听本部科道指名参究施行诏曰这秋防事宜实心整饬毋得怠玩疎忽致误军机
　　○巡按宣大御史吴亮条议一修险隘接次墩以北至镇北新墩属宣镇南山又北至黑山头属宣镇东路若虏繇粉子岭入两镇均害墙单且薄缓急何恃议照昌镇规则兴工修筑一严界限款贡以来有守口夷人驻牧墙下受我月赏始借为用渐狃为安移入近边狎玩凌暴军士有不敢登陴哨望者矣设法谕之移之或申谕虏酋严为约束合行督抚悉心筹画一酌入卫蓟镇入卫客兵奸弁专事侵牟兵马仅存羸瘠虗靡粮草往返徒劳然议撤议裁时势未便惟变通那移选择膘壮随军入卫其不堪者估卖变银并草料贮库别购善马以给骑军一勤补修边工随筑随坏近蓟镇督臣严立十年为满方免追论所以严于其始而按臣又欲不时验看或势将摧裂作速补苴所以即费于其后合兹二议逐时补修与事后追论俱着实通行一复守备云州一堡南接赤城北连独石镇安东峙马营西连盖宣府上路之咽喉也昔设守备一员统兵千五百人防守后改驻镇安而旧堡一操守领之云州路当要冲应复设以备四面之应援一移路将杀胡堡为互市卫口一垣之外即为虏帐且迫近兔河霪雨骤发冲激边垣通衢无异合移大同中路参将驻劄该堡无事调停讲折有警则指挥策应及今秋防即令移驻一裁冗员革延庆守备缺本官移充云州堡新增守备而本堡操守官改调延庆州管理前务一更调间员不添设费不加增而缓急轻重已较然矣兵部覆请依议行
　　○总督宣大涂宗浚考三年满吏部以闻著就彼复职仍以大捷功加升右都御史兼兵部右侍郎  准故太子太保兵部尚书余子俊孙正发原任兵部尚书翁万达孙翁锐俱补荫为国子生
　　○工科给事中归子顾题自议论多而纷争起奸人巧于害正者往往以流言中人蹊径虽多要之言非其质察理易明若秦脉一书尤属剌谬情辞不论奸人挑激晓然此何难识乃王图既非自造何不质其人以明迹胡仓惶狼狠奚怪金明时一疏复不引罪而尽疑疏中所连及之人并疑疏外绝不相蒙之人当辩疏中突有大奸大恶等语通共国駴闻遂至阑入察典诸所连及刘国缙等南北具有公论即如王绍徽清介坦直奈何铄金销骨之口适投妒贤修怨之衷且因绍徽而并及绝不相蒙之汤宾尹抑何狠也今大典告竣公论以明被察诸臣只须为法安命真品岂容埋没当事诸臣谅自为国怜才宁忍锢人终身臣皆可无言第今假书未明用假书之人未去臣恐窥瞷扬波展转生枝如礼部主事丁元荐其人者抗横公论东林与察典各不相蒙元荐必欲纽而为一既借东林以固权贵之援又借权贵以张东林焰己则中处而两受其利大率奸谋非流言则布毒不广流言非奸谋则结祸不深何人不可污蔑何事不可颠倒则纷嚣何有宁时而国家受祸将有不忍言者伏乞罢斥元荐至王图与萧云举同去更不待言仍谕大小诸臣今后一应流言慎勿听信如假书等项当递之时亟执其人案问来历依律治罪务使支蔓永消庶论息国其安也留中
　　○辛卯差御史陈宗器提督北直隶学政熊廷弼提督南直隶学政
　　○旌表故户部主事陈原道妻计氏节烈原道广西柳州府人戊戌进士提督御马草场卒于署妻计氏矢以身殉家人禁之旬日不食死衬侧
　　○壬辰周府宗副缺以胙城王府辅国中尉勤茺为左宗副汝阳王府辅国中尉勤□肴攵火□为右宗副
　　○癸巳吏部尚书孙丕扬言急大选官成化以前原无对月领凭之例嘉隆以后益长潜留借贷之风自今始凡有司教官定限选后半月内领凭辞朝不许潜住京师庶可恤旅情端士习而肃官常依拟行
　　○甲午  孝庄睿皇后忌辰  奉先殿行祭礼遣官
　　○祭  裕陵
　　○工科给事中张凤彩等请鼎建正阳门箭楼刻期举行不报
　　○乙未大学士叶向高言前日蒙发军政疏拟上今经数日又复留中文武两途从来并重文臣不职尚有时纠劾若武臣之在京卫惟此五年军政以澄汰之而已若此典不行此辈益无忌惮剥军贻害不可言矣此  祖宗相传之令甲必不容己者也今岁军政外间皆称公平如中有供事杂流无关戎伍  皇上欲留用者亦乞传示令臣拟上万不必迟疑犹豫以滋悠悠之口事延八月理势已穷非但尚书臣化龙不安其官即臣亦无颜以居此地伏望圣明即赐允发其化龙请告本并赐简发以重枢政
　　○升右春坊右谕德朱国桢为左春坊左庶子兼翰林院侍读清理贴黄
　　○日讲官缺起升刘曰宁为礼部右侍郎兼翰林院侍读学士礼部右侍郎行祭礼翁正春不妨部事并同萧云举等同充日讲供职
　　○升修撰赵秉忠编修黄国鼎为右春坊右中允兼翰林修撰简讨盛以弘王毓宗为左春坊左赞善兼翰林院简讨丘禾实张光裕为右春坊右赞善兼翰林简讨先是内阁题催云翰林官有百余皆繇阁臣题推而停寝日久其最淹滞者尤是戊戌一科经十四年未得迁转从来所无之事也数日得旨云
　　○总督狭西三边军务顾其志改南京都察院右都御史疏辞不允
　　○丙申  孝穆皇后忌辰遣官祭  茂陵
　　○准原任江西巡抚侍郎赠尚书夏良心孙徵吉补荫国子生
　　○大学士叶向高奏患病乞罢言人身忧郁劳三者兼之即金石为姿犹将销铄今朝政壅塞财用空竭水旱频仍民生困苦谁秉国成乃宴然坐视至两头四目之妖到处叠见昨狭西所报尤为骇人变不虚生必有徵应臣之忧极矣章疏不发官僚不补大小政事不行无不问臣最急如枚卜考选二事望臣尤殷罪臣尤重心口俱竭术无回天臣之郁极矣至于驰驱奔走终岁不休雨雪风寒无日得避忧郁之余加之委顿势必颠危若不坚决一去妨误愈多臣罪愈大臣闻高位难居危机易伏三四年间未尝敢有半语于御前伤一人害一物士大夫被此争竞臣亦只求和谐无所党护如今岁御史金明时以考察被参又以干犯触圣怒臣劝角□羊调停不遗余力而传闻悠悠谓臣构陷臣生平寸长至此尽失亦足伤也统望  圣明垂怜即赐罢斥别选贤才以襄政理报曰卿忠诚清政朕所悉知诸有陈奏具见恳诚政务方次第举行如何遽欲求去国事何人主持金明时干犯字样是朕亲览已从轻处小人疑诬卿不必介意
　　○丁酉兵部奏建州奴儿哈赤初以车价迟贡三十六年后又以疆界停贡谕减车价不听勒限侵地不从吞南关为己物执岁赏为成＜矢见＞以虚喝恐我以佃子地愚我其梗化悖逆难屈指计者兹该镇督抚以为本夷俛服车价已听裁革夷众十减其八代为题请起贡虽佃子之地不足以当鸦鹘之局而于国家戎索已就矣边臣身安危权为敉宁东方之算且科臣有疏欲释建州为外惧仍许贡以示覊縻按臣熊廷弼有疏地界一事惊扰边鄙夷汉汹汹大非国家之福姑置此而许贡以安地方无非字小之仁难以终格候命下臣部移咨该镇督抚谕令海建贡夷照依题议期限名数验放起贡仍备行礼部将留赛贡夷廪饩宴赏日用支给悉照来京夷人用过数目估议明白严行内外经承衙预为处办一俟夷人至日即行折付赍回并应得赏赐叚疋等项照例按期请给毋致临期守候分外克减并滥恶充塞仍严禁伴送人员不得唆使无厌诛求其回京加车悉照原议之应回贡行装货物责令通事序班务押送境上交割明白毋许夷人混冒汉人窃掠仍移文抚镇道将衙门一体遵行时总督王象乾巡抚杨镐也诏曰可
　　大明神宗显皇帝实录卷之四百八十四
大明神宗显皇帝实录卷之四百八十五
　　万历三十九年七月戊戌朔孟秋时享
　　太庙遣公张惟贤恭代
　　○调左坊左庶子冯有经翰林院简讨汪元极南京别衙门用吏部主事今升丁鸿阳礼部郎中张嗣诚照浮躁例工部郎中周之龙刑部郎中王廷槐姑照不及例俱降一级调外任用从吏科都给事中曹于汴掌河南道御史汤兆京等纠拾也南京户部郎中徐来仪照不谨例冠带闲住礼部郎中袁思明户部郎中王点照浮躁例户部主事史启元工部员外屈之乘照不及例俱降一级调外任用从南京礼科给事中晏文辉贵州道御史张餋正等纠拾也　　○赠原任总督宣大右都御史兵部侍郎马鸣銮为兵部尚书鸣銮四川内江人万历甲戌科进士初授工部主事监督大工榷浙江南关杭人感之升湖广佥事云南副使缅寇作佐兵画擒岳凤父子俘斩招抚甚多又修大候城有功升湖广参政火落赤入犯洮河以边才调狭西道守关西哱刘变起总督魏学曾檄为谋议寻升按察使备兵河河东摄监军督粮二道事劳迹居最赏银币二十二年以右佥都御史抚治勋阳考满丁祖父艰起巡抚宣府时五路入犯有新河口之失至是献罚认罪遵约视昔有加考满升副都御史荫一子国子生三十五年升兵部右侍郎总督宣大山西军务当扯力克物故之后夷情涣散封议纷然能镇定之无鏬可乘五路补进三十二年起至三十五年贡马班白二酋为东虏长昂勾引窥辽临边挟索严兵相持三月不敢动遵约去宣云两任省抚赏十余万他所省及修举类是卒于官
　　○己亥总督宣大涂宗浚辞荫子不允
　　○庚子赠原任南京刑部右侍郎吴悌为礼尚书悌江西金溪人吏部尚书孙丕扬言悌居官居乡有学有守雅与黄孔昭品望相同宜优赠秩宗以为理学名臣之报不为例已请谥及封淑人妻车氏祔葬礼部左侍郎翁正春为言悌诣深养粹峻节真修赠官既同黄孔昭则易名亦应同例况理学之邃加之以文也允宜报曰吴悌准谥与文字车氏准祔葬
　　○升狭西右参政许汝魁为河南右布政兼副使兵备大名　　○兵部尚书李化龙都察院孙玮同奏定远侯邓绍熅纵族人邓世槐邓世桂等凌辱冠裳草管士类陪京作人首善何可令此辈雄行既该抚按题参应候命下将邓世槐等严提正法庶士风不至凌夷而豪强知警矣从之
　　○李化龙又奏黔国公世守云南顷者克举之乱沐睿虽逮仍起沐昌祚于间废傥能深念国泽无替其先则沐氏与滇民永休矣抚按何求焉近日抚臣周嘉谟按臣邓渼疏言该镇总庄横征暴歛以致劫夺蜂起昆阳南安易门宁州嶍峨等数十处大盗公行惨于夷虏无非该镇庄户生员军民纷纷告讦或受投献或勒契券问徒遣戍罪状山积无非该镇羽翼群小壅蔽犹曰陷于不知饰辞强辩则是显为逋主伏乞严敕戒谕歛戢仍准御史议将该镇庄田尽数清核酌议每亩收税若干责令有司徵解布政司转给一如在京勋戚事例庶可弭盗安民矣诏曰该镇世受厚恩当以弭盗安民为重岂得纵容恶辈贻害地方以须加意约束毋生事端该地方官也着遵守旧＜矢见＞务存体统余依拟行
　　○辛丑  仁孝文皇后忌辰  奉先殿行祭礼遣官祭  长陵
　　○大学士叶向高再以病告恳求休致  上曰今朝端多事卿殚忠为国镇定主持朕所倚赖已有旨慰留如何又坚欲求去政本乏人朕慎于简用故此稍迟知道了考选疏候简发
　　○是日颁赐二辅臣鲜鲥及讲萧云举等有差
　　○壬寅吏部尚书孙丕扬九乞放归攸诏勉留其行礼不便准暂免　　○癸卯以原任大学士王锡爵孙时敏为尚宝司司丞
　　○给大学士王锡爵赠太保户部尚书毕锵赠太子太保各诰命
　　○升右庶子黄辉朱之蕃为詹事府少詹事兼翰林院侍读学士纂修玉牒以山东右参议张大续户部郎中汪民敬等十二员为书写官
　　○乙巳赠原任巡抚浙江右佥都御史甘士价为右副都御史士价信丰县人万历丁丑科进士知黟县调丹阳县升授御史大理寺右寺丞左寺丞右少卿升佥都御史巡抚凤阳以艰归服阕起抚浙江升大理寺卿候代卒于任
　　○兵部尚书李化龙求去不允谕出供职军政疏即简发　　○吏部右侍郎兼翰林院侍读学士萧云举屡疏乞归礼部署部事左侍郎翁正春奏辞直讲吏部右侍郎兼翰林院侍读学士掌院事王图乞归俱不允
　　○戊申追封肃府淳化康穆王长子缙勋为淳化王谥温裕
　　○革徽州府知府邬元会闲住按臣张惟任劾其贪秽狼籍内称吴餋春者世霸黄山富倾侯国抢莘墟祠木造别墅祸发赂本官三千金遂收其子为门生以屋改为讲学书院亲临溪南为之弹压受金壸金盒玉带玉荦各一银台盏犀爵犀杯各十佐席锦五十端折程八百两类是者不可枚举云
　　○总督狭西三边黄嘉善辞免恩荫不允
　　○己酉户部侍郎李汝华奏大原考满之府关廷访解边钱粮未完应停催升并应得恩典乞敕吏部待钱粮完日方列启事已后但有停升者即登注俸簿毋得一概推转则  明旨可信而国计亦得矣  上是之仍谕以后不许再违
　　○戊戌  孝安皇后忌辰  奉先殿行祭礼遣官祭  昭陵
　　○谕吏部阁臣员缺数多朕因辅弼重任得人为难故久未推补今特命尔部会同九卿科道官不拘在任在藉会推堪任的五六员来待朕简用不得滥及匪人故谕
　　○辛亥予太常寺卿管国子监祭酒事传新德一祭半葬新德山西定襄人万历己丑科进士改庶吉士授简讨与修国史升司业谕德三十四年典应天试升庶子侍读晋今职卒于官
　　○壬子大学士李廷机叶向高上言  东宫辍讲日久海内人情颙望甚切今秋气凉爽正当开讲之时臣等谨择吉日伏乞  钦定一日命  皇太子与  福王同出讲学侍班讲读侍书等官全乏谨推补以请
　　○礼部侍郎翁正春疏言  皇上之爱  皇太子也恩意肫笃视诸王有加冲龄就傅历寒燠罔辍中外颂之乃今文华昼扃讲席尘凝者七年奏牍徒勤  俞旨未降似能爱而不能劳始乎教而卒乎倦则中外滋惑矣比者大火西流爽气生凉乘此良辰速举旷典在  皇太子可无一暴十寒之患在国家可培万年有道之长矣不报
　　○甲寅巡视光禄寺户科给事中姚宗文奏光禄寺卿赵健等以钱粮徵角□羊之难各行户破家奉公号呼告领之苦议将中书医尽等官并儒士赏卓银米请裁未允者暂行停支各官业有本等俸禄又廪食于光禄寺即效微劳止其分内赏卓银米此额外者也暂住于今听支于后此以赢诎增损之权宜矣职更推广之各监局夫匠粟米乾鱼折价是也夫匠名数多在有无之间或计日可竣而故延至几岁月或应名数人而虚报至数十百人计名所给月粮已为无端冒破而复有粟米等项益之滥觞殊为可惜虽人止升合而月计之费且二千金岁计费逾二千余金此辈虚冒挥之不去各行户赔困逃绝招之不来即不能尽行裁革亦准令暂停以须后日国家财用入孔问于外额赋有限而盈者也今查参催角□羊之法当事者为公任怨而水旱蝗蝻沟壑为邻之赤子迫之就毙郡邑有司宁为地方受罚则法穷矣出孔问于内耗蠹易明而难塞者也若不调停均节以纾目前则虽库藏充牣犹将立尽况捉襟露肘之日哉
　　○旌表蒲江县廖启佑妻吉氏其子廖英妻雷氏云阳县生员刁柱妻黄氏嘉定县生员程路妻王氏吴县民缪天秩妻张氏以上皆夫死守志各题其门贞节通江县民刘治邦妻苏氏夫死于贼收尸毕雉经死灌县民文可邦妻王氏青年失所夫殓讫以身殉以上皆烈妇题其门曰贞烈
</div>
    <div class="pagination">
<a href="明实录神宗实录_page300.html">上一页</a><span>...</span><a href="明实录神宗实录_page296.html">296</a><a href="明实录神宗实录_page297.html">297</a><a href="明实录神宗实录_page298.html">298</a><a href="明实录神宗实录_page299.html">299</a><a href="明实录神宗实录_page300.html">300</a><span class="current-page">301</span><a href="明实录神宗实录_page302.html">302</a><a href="明实录神宗实录_page303.html">303</a><a href="明实录神宗实录_page304.html">304</a><a href="明实录神宗实录_page305.html">305</a><a href="明实录神宗实录_page306.html">306</a><span>...</span><a href="明实录神宗实录_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
