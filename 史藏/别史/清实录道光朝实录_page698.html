<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 698 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 698 页/共 848 页
  </h1>
  <div class="content">
   道光二十三年。癸卯。三月。甲辰朔。谕内阁、御史苏廷魁奏、各省抢劫肆行。请令督抚提镇严饬营伍。以除盗贼一摺。国家设立营伍。分防汛地。原所以禁暴诘奸。遇有宵小肆行。盗匪劫掠。必应实力查拏。跟踪躧缉。庶足以安行旅而靖地方。乃近来抢劫频仍。如河南汲县盗匪。竟敢行劫参领官车。拒伤事主。广东佛山盗匪。竟敢抢劫摺弁批回执照。此外如湖北之樊城。江南之王家营。湖南之宜章。广东之乐昌德庆。土匪成群。藉端抢劫。总由地方文武员弁互相推诿。不肯认真侦缉。遂致纵盗殃民。大为闾阎之害。著责成各省督抚提镇严饬所属。无分畛域。四路兜拏。傥不肖州县玩视捕务。不能将首要各犯全数弋获。及各营汛分防武弁怠惰偷安。查缉不力。以致盗匪远扬。即著该上司指名严参。从重惩处。以为废弛捕务者戒。将此通谕知之。　　

○以右春坊右中允孙铭恩。署日讲起居注官。　　

○乙巳。上御山高水长。阅侍卫等骑射。　　

○谕内阁、御史苏廷魁奏、因灾陈言。请虚怀求谏一摺。据奏、迩年＜?口英＞夷犯顺。黄河再决。近复有白气一道。由西指东。随星出没。请下罪己之诏。开直谏之门等语。朕君临天下。二十余年。兢兢业业。日慎一日。即无上苍垂警。岂敢稍涉怠荒乃近年灾患频仍。朕深宫循省。负疚良多。自当刻意慎修。勉益加勉。在廷诸臣。其各尽心献替。匡弼朕躬。毋辜期望。至求言纳谏。系朕本心。近来科道建言。凡有裨于实政者。无不立见施行。即如翰林院编修吴嘉宾。户部郎中汤鹏。主事丁守存等、以本无言责之人。条陈事件。亦未尝不虚怀听纳。是言路并无壅塞。况应天以实不以文。正不必特诏求言。反似虚应故事。嗣后大小臣工。务各力矢公忠。屏除私见。遇有用人行政阙失。尽言无隐。朕非饰非文过之君。诸臣不必存畏罪取容之见。但必拨诸时势。实在可行。方可登之奏牍。傥泥古不化。徒托空言。仍于国计民生。毫无裨益。则大非朕虚已听言之本意也。　　

○谕军机大臣等、吴文镕奏、遵查广信南安二府所属挑夫船户情形一摺。览奏均悉。各处船户设有船行保家。层层防范。且皆出本谋生之人。如果商旅运载。营趁有资。自不至失业为匪。其各处挑夫人等。现据查明各安生理。并无失业滋事之处。亦未便先事张皇。转滋纷扰。惟此项人等为数既多。傥将来港口分开。容货稀少。难保不别生事端。仍著该抚督饬地方官随时稽察。设法安顿。有犯必惩。务使良民有以资生。匪徒不致滋事。是为至要。将此谕令知之。　　

○以防堵清江淮海出力。赏江苏捐职道员王履谦蓝翎。余升叙有差。　　

○丙午。以御前行走额驸德木楚克扎布。中箭六枝。赏紫缰。　　

○丁未。上御山高水长。阅侍卫等骑射。　　

○户部议准、陕甘总督富呢扬阿疏报、乌噜木齐开垦田二十一项有奇。照例升科。从之。　　

○戊申。上诣绮春园问皇太后安。　　

○以服阕内阁学士季芝昌。为内阁学士。兼礼部侍郎衔。　　

○己酉。清明节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后孝全皇后陵寝。　　

○遣官祭端慧皇太子园寝。　　

○谕内阁、耆英奏、请将庸懦无能之都司外委革职枷号。以儆玩弛一摺。所参是。江苏狼山镇标巡江兵船。上年十二月简。有被盗抢失枪械情事。该营都司杨荣先。督率外委王涟。在江巡缉。既遇匪船。并不奋勇兜捦。转被贼匪抢去枪械。实属恇怯无能。狼山镇标左营都司杨荣先、外委王涟、著即行革职。在于江干枷号一个月。其兵丁十名一并革退。重责四十棍。枷号两个月。以示惩儆。署狼山镇总兵顺保、著耆英详加察看。如难胜任。即行严参。泰兴县知县毓彬等、拏获此案叠劫盗犯。究出拒捕重情。缉捕尚属勤能。著查明首先何人下手。及该员本任有无疏防案件。另请奖叙。该督务当不避嫌怨。处处认真整顿。以挽颓风。勉之。　　

○又谕、耆英等奏参验讯命案草率谬妄之知州、请旨革职一摺。所参甚是。江苏邳州知州张心渊、于因奸谋命重案。尸格不符。首从倒置。种种谬妄。实出情理之外。张心渊著即革职。交该督等饬提犯卷。遴委干员。严行审究。务得确情。按律定拟具奏。傥讯出该知州有故意增减伤痕。出入人罪情事。著即归案严行审办。以为验讯不实者戒。　　

○贷江宁八旗及江南督协各营驻劄灾区兵丁饷银。　　

○庚戌。谕军机大臣等、耆英奏、接到夷酋照会。欲赴江浙与该督面定章程。业经飞谕该酋。令其在粤静候谕旨遵行等语。前因伊里布出缺。通商事宜。命祁＜?土贡＞督同黄恩彤、咸龄、接办。惟耆英系原议之人。为该夷所信服。较之祁＜?土贡＞接办。更为妥协。本日已明降谕旨。将耆英作为钦差大臣。弛驿前往广东查办事件矣。该大臣即驰赴广东。接受钦差大臣关防。办理通商饷税章程。一切务臻妥善。将此由五百里谕令知之。　　

○命两江总督耆英为钦差大臣。驰往广东查办事件。以福州将军壁昌、署两江总督。未到任前。以江苏巡抚孙善宝护理。　　

○辛亥。祭先农之神。遣庄亲王绵諽行礼。　　

○谕军机大臣等、昨因耆英奏、接到夷酋照会。欲赴江浙等语。已降旨将耆英作为钦差大臣。驰赴广东查办事件。兹据祁＜?土贡＞奏、通商输税一切例案。均在粤省。非江浙所能悬揣。若在江浙定议。窒碍难行。业经委员向夷酋开导等语。所见甚是。前因伊里布出缺。降旨著祁＜?土贡＞督同黄恩彤、咸龄、接办通商事宜。今耆英到粤尚需时日。著祁＜?土贡＞仍遵前旨、即照伊里布原议各款。督率承办之员。逐条详议。一俟耆英到后。即可酌定章程。又另摺奏、查察广东船户挑夫。尚可照旧谋生。不至失业等语。览奏均悉。所有游手闲民。遣散壮勇。将来各省港口分开之后。或因生计维艰。别滋事端。在所不免。著随时督饬文武员弁。设法稽查。妥为弹压。总以逐渐解散为要。又石井乡议立公所。现在抢劫之案已少。可见保甲之法。不惟可御外侮。亦足消弭内盗。惟在多方劝谕。实力奉行。自可渐收实效也。将此由四百里谕令知之。　　

○壬子。谕军机大臣等、据达洪阿等奏、通筹经费。分别撤留兵勇一摺。现在台湾南北两路地方平靖。＜?口英＞夷亦经受抚。虽沿海未便撤防。而帑项不可虚糜。自当随时撙节。该镇等议自本年正月起。将原设兵勇分别撤留台湾各口。尚应酌留弁兵四千二十一名。澎湖一厅孤悬。各口弁兵。应照旧留防。其郡城之安平水师三营。及澎湖水师两营。兵数较多。仍分两班更替休息。并停给下班口粮。其余兵少之处。皆不分班。至乡勇屯丁名数。亦议定台湾各口酌留一千七百四十九名。澎湖一厅酌留四百名。俾经费稍可持久。所有各属不领口粮之义勇。亦酌量情形。分别解散以纾民力等语。均著照所议办理。怡良即责成该镇道等实力稽查。毋留奸匪。以固藩篱。所有上年拨给台湾经费银两。经该镇备文赴省请领。一俟解到。即归还该道库。作为备贮。将此谕令知之。　　

○以随赴浙江军营出力。赏京营把总柏文汇等六品军功顶带。余升叙有差。　　

○癸丑。大考翰林院詹事府各官于圆明园正大光明殿。　　

○谕内阁、本日大考翰詹。经监试王大臣查出右赞善如山、怀挟赋本。如山著即革职。交刑部照例治罪。　　

○又谕、本日大考翰詹。翰林院侍讲邵灿、因在路失跌。右手闪伤。不能与试。邵灿著开缺。俟病痊后照例补考。　　

○谕军机大臣等、富呢扬阿等奏、野番滋扰情形。现派提镇捕逐。并亲往查办一摺。据奏、上年滋事野番。经官兵捕逐出卡后。并未遁归巢穴。多在河北东信群科克克乌苏等处。盘踞窥伺。该督等现派署总兵徐华清、站柱、并提督周悦胜、统带官兵三路并进。又令两翼蒙古及阿里克等族番。各派蒙古番兵作为乡导等情。布置尚为周妥。著即照议办理。傥贼闻调兵捕逐。遁归河南巢穴。该督拟令徐华清带兵在于河北游巡防堵。站桂移兵河南。直压贼巢。勒令将积年滋事番贼。逐名捦献。自可迅速蒇功。惟站柱移兵河南。徐华清在河北防堵。相离较远。声势不能联络。且站柱带兵直压贼巢。后路并无接应。亦属可虑。自应另派劲旅。作为后路策应。以防抄袭突之虞。至以蒙古番兵为乡导。尤应慎重。不可冒昧深入。该督请俟秋审事竣。藉西路阅伍之便。驰赴西宁。会同法丰阿。周悦胜。妥为布置。亦著如所议行。另片奏、在甘肃藩库先行借动新疆备用款内存银十五万两又借储备专款存银五万两。俟事竣后设法筹补。著准其先行借用以应急需。即饬令兰州道唐树义等撙节动支。妥为筹办。毋任虚糜。将此谕令知之。　　

○署漕运总督李湘棻在全首进帮船过淮日期。得旨、竭力趱办。不可以有闰之年藉口。稍形迟滞。　　

○甲寅。孝贤纯皇后忌辰。遣官祭裕陵。　　

○谕内阁、李星沅奏查明革员妄控驿站一摺。已革典史吴恒。以在籍坐选微员。潜赴陕省。敢以不干己事。妄言耸听。现据该抚查明所控驿站积弊。全属子虚。虽无挟制图帮等情。究属居心奸巧。行同无赖。吴恒业经革职。著永不叙用。以示惩儆。　　

○谕军机大臣等、前据周天爵、李湘棻、保奏投效捐资各员。开单呈览。当交吏部议奏。兹据该部查照章程。并请将未经分晰各员。令该署漕督等确查核办。此项人员。当江北防堵之时。或团练备或募勇购械。或捐资助饷。前经降旨许以破格施恩。即未经调用。亦必量为奖励。惟出力自有等羞。捐资必有确数。方可核实定议。分别加恩。该署漕督等前奏单内。将前旨准保之王恩焘、秦广镛、及举人朱百谷等。与捐项并无确数之王椿龄等一并列入。其出力或有实据。或仅空言。捐项或有确数。或无定准。声叙既不明晰。恩施何以公允。著李湘棻即将上次单开各员。查明出力等第。捐办确数。分别详细再行具奏。庶于破格奖励之中。仍存杜绝冒滥之意。将此谕令知之。　　

○乙卯。上诣绮春园问皇太后安。　　

○谕军机大臣等、耆英等奏、缕陈圌山关等处筹备情形一摺。据称圌山关江面。现备木筏五十架。小筏三架。划船二十只。责成游击钱朝举。会同地方官收管。又挑留泅水头目壮勇三十名。交该游击验收。督令教习京口营兵泅水之法。并饬把总李天林等、常川驻劄。守护教演。其鹅鼻嘴江面。一律配船造筏。仿照圌山关章程办理。仍多方招募泅水壮勇等语。耆英现赴广东。著孙善宝。李湘棻。尤渤。妥为办理。仍俟署督壁昌到任后。与之妥商务须训练有方。毋任有名无实。傥约束不严。教演乏术。即著从严示惩。至苏州报销局存贮炮位。现经调到八十位。分派二处。著即责成江阴丹徒二县营。及京口左右二营。公同筹定。妥为收贮。各轮流运赴江口督兵演练。其如何安设之处。著随时酌量办理。将此各谕令知之。　　

○又谕、耆英等奏、圌山关筹备情形一摺。览奏均悉。前有旨令耆英驰赴广东查办事件。本日所陈筹备各事宜。已谕知孙善宝、李湘棻、尤渤、妥为办理矣。耆英著俟回任时。再行督饬所属认真筹办。总期防御得收实效。方为妥善。将此谕令知之。　　

○又谕、前据保昌奏、筹议驻防水陆兵丁章程一摺。当有旨饬令壁昌。敬＜?穆-禾攵＞于抵任后详察妥议具奏。现在壁昌署理两江总督。到任尚需时日。所有福州驻防水陆兵丁。著敬＜?穆-禾攵＞认真训练。其保昌所议章程。是否切中机宜。著俟壁昌到任后。再行会同妥议具奏。所有前给壁昌谕旨一道。即著敬＜?穆-禾攵＞收存。统俟壁昌到闽后。面为交给。将此谕令知之。寻奏、保昌所议请于前锋马步及闲散壮丁内。挑出兵一千一百四十名。以六百六十名操练鸟枪。二百四十名操练擡炮。二百四十名操练步箭。均应如所奏办理。现拟按日分演步射骑射及云梯长矛等项技艺。并演放鸟抢擡炮擡枪。至汉军水师营原设兵五百一十六名。保昌前议挑选兵二百六十名。分习枪箭擡炮。余仍令配船巡查。所议尚未允协。应请嗣后将水师兵五百十六名。单日乘坐船只习练水操。双日在岸习练陆操。得旨、依议。认真训练。务期得力方好。　　

○礼部议准、江宁将军德珠布疏报、京口驻防遇贼捐躯妇女赫车尔氏等三百七十一口。陕西巡抚陶廷杰疏报、采访凤翔、汧阳、歧山、肤施等四县贞节妇女阎李氏等一百五十七口。各请建总坊旌表。从之。　　

○丙辰。谕内阁、前据特依顺奏、乍浦甲兵空缺不敷凑补。请于京城八旗闲散壮丁内分拨挑补。当令八旗满洲都统等议奏。兹据奏称、以每旗数户远移外省。窒碍难行等语。特依顺所奏著毋庸议。所有乍浦满洲营甲兵空缺。即暂行停止挑补。俟该处有可以挑补之人。再行选充足额。断不准以空缺久悬。率令老弱充数。以致有名无实。　　

○丁巳。遣官祭先蚕之神。　　

○谕内阁、此次考试翰詹各员。经阅卷大臣等校阅进呈。朕复详加披览。亲定等第。一等五员。二等五十五员。三等五十六员。四等七员。其考列一等之编修万青黎。殷寿彭。俱著以侍讲学士升用。左庶子张芾。著以少詹事升用。左中允萧良城。著升授侍读。编修罗惇衍。著升授侍讲。二等之检讨曾国藩。著以侍讲升用。编修丁嘉葆。著升授侍读。编修郭沛霖。杨能格方墉吴敬羲。均著以赞善升用。以上各员。现在无缺可补者。俱著先换顶带。在任候缺。中允孙铭恩。检讨王东槐。编修徐士谷。金国均。田雨公。均著记名遇缺提奏。孙铭恩、王东槐、徐士谷、金国均、田雨公、何绍基、福济、著各赏大卷八比缎袍料一件。小卷江褂料二件。吕佺孙、李承霖、陈宝禾、梁国琮、黄琮、段大章、恽光宸、祁宿藻、赵振祚、蔡宗茂、汤云松、史淳、著各赏大卷宫?袍料一件。其考列三等之侍讲和色本、侍读景霖、均著以中允降补。左赞善受仁、著以主事改补。左庶子宗室豫德、著以员外郎降补。右中允宗室英淳、著以主事改补。侍讲学士锡祉、著以郎中降补。编修刘定裕、黄兆麟、著各罚俸半年。编修卓橒、著罚俸一年。其考列四等之编修李道生、胡光泰、董似谷、俱著罚俸二年。侍读学士宗室桂彬、著以主事降补。侍讲宗室和润、著以笔帖式降补。仍各罚俸一年。编修吴吉昌、曹炯、俱著以中书改用。仍各罚俸一年。余俱著照旧供职。该员等其各勤学砥行。以副朕培养人材至意。　　

○又谕、恩桂等奏参都司失察捕役匿窃等语。南营西珠市口汛都司甘恪修。先有失察匿窃三案。兹于捕役匿窃不报。又复漫无觉察。实属玩忽。甘恪修著即摘去顶带。勒限严缉赃贼。如限满无获。即著严参究办。京城巡捕营员弁。缉捕是其专责。近来屡有捕役匿窃不报之案。若仅将该管员弁照例记过。殊不足以示惩。嗣后遇有此等案件。著即将该员弁等先行摘去顶带。勒限缉拏。如始终怠玩。即严行参革。以示惩儆。　　

○予故苏尼特辅国公巴图鄂齐尔、祭如例。　　

○修筑浙江钱塘县江塘。从巡抚刘韵珂请也。　　

○戊午。谕内阁、潘锡恩等奏、讯明妄拏无辜各员。分别定拟一摺。此案安徽阜阳县知县陈葆森。于差役妄拏民人邵见成。不能审出实情。诬认捻匪纵红之父。几致冤陷无辜。情殊可恶之至。虽未定案成招。究因妄拏严刑毙命。陈葆森著即革职。发往新疆充当苦差。颍州府知府唐方煦。系督审之员。不能讯出实情。禀请更正。迨至调赴淮安覆讯。始据供认错误。实属溺职。前署漕运总督周天爵。提讯邵见成时。因不肯承认。辄用火烫伤。实属任性滥刑。唐方煦。周天爵。均著交部分别严加议处。　　

○旌表守正捐躯山东寿光县民刘升安妻孟氏。　　

○己未。上奉皇太后幸慎德堂。进膳。　　

○庚申。谕内阁、穆彰阿等奏、遵旨会议裁撤西安镇总兵移置天津一摺。陕西西安镇总兵一缺。著即照议裁撤。移置天津以抵新设通永镇总兵之缺。其西安镇裁出兵一千六百余名。准其拨归抚标兵一千二百名。并准其添设中营。即将原设左营参将改为抚标中军。原设右营游击改为左营游击。应设右营游击。即以镇标左营游击改拨。其镇标余兵四百余名。准其归并西安城守营。原设城守参将著改为副将。准其将神木协副将、并中军都司、一并改移西安城守营。其西安城守参将、准其移设神木营。所有西安镇原设官弁。裁抵直隶通永镇添设各缺外。其短少员弁。著直隶总督于本省简僻营分内。裁拨移驻。至陕西现在移拨各员。是否堪以胜任。并著富呢杨阿、酌核人材。分别办理。　　

○谕军机大臣等、据成刚等奏、会勘挑工情形一摺。现在挑河计长三万二千余丈。经该侍郎等分段派员承办查催。约计三月二十后。子河可以全竣。所有清口以下长河。四月底亦可挑竣。惟挑工浅深难易不同。自宜酌量增减。著照所议确核办理。总于原请二百八十余万帑项外。不致再有加添而于原估应挑之河。一律通畅。方为不负委任。其拦黄拦潮各坝。并防风护埽各工应办事宜。即著该河督饬估发办。又另片奏、拟由桃南厅夫工。接至拦河坝上就现办一律兴挑。俾河水更资畅洩。其夫工以上。拟归入迤上引河头工内。于八九月相机抢挑等语。亦著照议妥办。将此谕令知之。　　

○又谕、吴文镕奏、新铸炮位妥为收贮。并拟每年轮演章程等语。此项新铸炮位。据该抚奏称、每年分出一半演试。著改为三年一周。于每年冬间。将省贮位。拨出三分之一。派委司道会同营员认真演试。其九江府留贮炮位。及省城旧存铁炮。均著照此办理。如此轮流操演。周而复始炮位既无鏥涩之虞。而兵丁亦资演习。庶可施放有准。不致日久生疏。至另片奏称、每年演试大炮及擡炮鸟枪。需用火药铅子等项。著准其另行筹备。务须制炼精工。收贮得法。方足以收实效。将此谕令知之。
  </div>
  <div class="pagination">
   <a href="清实录道光朝实录_page697.html">
    上一页
   </a>
   <span>
    ...
   </span>
   <a href="清实录道光朝实录_page693.html">
    693
   </a>
   <a href="清实录道光朝实录_page694.html">
    694
   </a>
   <a href="清实录道光朝实录_page695.html">
    695
   </a>
   <a href="清实录道光朝实录_page696.html">
    696
   </a>
   <a href="清实录道光朝实录_page697.html">
    697
   </a>
   <span class="current-page">
    698
   </span>
   <a href="清实录道光朝实录_page699.html">
    699
   </a>
   <a href="清实录道光朝实录_page700.html">
    700
   </a>
   <a href="清实录道光朝实录_page701.html">
    701
   </a>
   <a href="清实录道光朝实录_page702.html">
    702
   </a>
   <a href="清实录道光朝实录_page703.html">
    703
   </a>
   <span>
    ...
   </span>
   <a href="清实录道光朝实录_page699.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
