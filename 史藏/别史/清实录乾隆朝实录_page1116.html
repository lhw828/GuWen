<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1116 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1116 页/共 1860 页
  </h1>
  <div class="content">
   ○又谕、近有人奏称、直隶景州地方。于麦收后。稍觉燥旱。曾经祈雨。旋即沾沛之语。今岁近畿各属。春夏以来。雨泽普遍优渥。最为应时。该督等节次奏报相同。即得雨分寸先后。间有不齐。何至景州一处。独至望泽祈祷。与毗连各处。迥自悬殊。询之南来之人。又云并无见闻。是其言本无确据。但既有此奏。自难置之不问。著传谕杨廷璋、将景州果否曾有祈雨之事。及现在禾苗雨泽实在情形。即行详查覆奏　　

○经略大学士公传恒等奏、粤东办送阿魏三千斤解腾。臣等统计兵数。概行散给。查沿边虽有瘴。气讹传太甚。人心遂因疑生畏。今使人人得有避瘴良药。不特实能避瘴。并可释其疑惧。于军营大有裨益。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十六


大清高宗法天隆运至诚先觉体元立极敷文奋武孝慈神圣纯皇帝实录卷之八百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。六月。丙寅。上诣畅春园、问皇太后安　　

○以洗马史贻谟、充日讲起居注官。　　

○广西巡抚宫兆麟疏报、乾隆三十三年分、兴安、奉议、博白、三州县。开垦过水民猺田二顷四十六亩有奇　　

○丁卯。谕军机大臣等、昨据揆义奏到、广济县差役。于安徽怀宁县地方。盘获盗犯龚在山等十二名。黄冈县亦拏获刘二等六名。讯出各该犯沿江行劫殴差逃逸各情节。现在关查犯案各省一摺。当经传谕询问吴绍诗、富尼汉、何以竟无一语奏及。并谕各该抚、就已获之犯审明。即于该处正法。今据富尼汉摺奏、饬属研讯已获之盗犯龚在山等十二名。俱已供认沿江肆劫拒捕伤人各情节确凿。应就现获省分关讯确供。分案定拟等语。此等稔恶贯盈之犯。理应立正典刑。以昭惩创。屡经明降谕旨。令各督抚、毋庸辗转关查解质。使凶徒久稽显戮。及中途乘间疎虞。今审讯各犯。既已供赃并确。案情更无疑义。自应即在获犯省分。定拟正法。著传谕富尼汉、将现获各犯。审明行劫殴差各实情。速行按律定罪完结。祇应讯取各犯确供。存案备查。不必因细微小节。无关罪名出入之事。彼此移查。致延时日。氖未获各犯。仍饬属一体上紧缉拏务获。据称、朱相周等、及窝家罗廷柱、俱籍隶湖广。并著传谕揆义、即速严行缉获究拟。毋致远扬漏网。至此案揆义初奏、称系广济县知县刘长灵、差役追至怀宁县地方盘获。而富尼汉摺奏、又称系千总王光国、在老洲头饭店内踪迹擒获。究不知首先缉获之人。实系湖北。抑系安徽。所奏俱属含糊。此等外吏模棱恶习。屡经降旨、谆谆戒饬。何全然不知悛改。揆义、富尼汉、俱著传旨申饬。仍将此案盗犯。究系获自何人。并何人先行知会。何人助力协拏之处。一一据实分晰声明。毋再仍前朦混。自干咎戾　　

○豁除甘肃高台县、水冲沙压地五十三顷九亩额赋　　

○戊辰。谕、近据湖北巡抚揆义奏到、拏获沿江行劫盗犯龚在山等十二名。摺内称、据广济县知县刘长灵禀报、差役追至安徽怀宁县地方盘获。续据安徽巡抚富尼汉摺奏、则称据安庆营守备赵强禀报、巡江外委千总王光国、在桐城县老洲头地方饭店。见龚在山等踪迹可疑。督同兵丁地保拏获等语。是此案首先擒捕盗犯之官役。究不知实系湖北。抑系安徽。所奏甚属含糊。外吏模棱恶习。不知悛改如此并已传旨申饬此等江湖积盗犯案牵连数省实为地方大害。为督抚者。平时即应饬属、于水面毗连处所。躧缉搜拏不得稍分畛域。其在隔属差捕远出根缉或以呼应不灵。势不得不告知本省。派人协助。即本属官役。因有别省差捕追寻。并力会同拏获。皆情理所必有。彼此并无妨碍。乃各省兵役人等、希图以先获见功。而官弁等、又恐以不及豫闻获咎。非彼此相持争竞。即互为照应周旋。此在有司营弁、及吏役微末之人。所见已极为鄙琐。乃封疆大吏。亦为伊等各占地步。竟至形诸奏章。甘于朦混。是诚何心。前因积习相沿。最为陋劣。已屡经传旨训谕。至再至三。何以日久因循。牢不可破耶。嗣后有似此缉捕案犯。实系何处发觉。何处官弁先行盘获。有两处会缉就获者。亦必确查何人得信知会。何人助力协拏。督抚等、于摺内明晰声叙。以定功罪。毋得仍存争竞周旋之私见。自干咎戾。著将此谕令各督抚知之　　

○谕军机大臣等、据喀宁阿奏、浪穹县知县欧阳照、查获武生丁元甲、传贴红纸符词一摺。所办甚好。已于摺内批示矣。丁元甲、将诞妄符词。钞写传贴。而所藏应劫经内。语句尤属不经。于光天化日之中。敢以此等狂悖之词。收藏钞录。不法已极。现据该犯所供之郭炘、及张泥匠、系邓川宾川二处居住。可见此等邪词传播。非止一地。其辗转钞给之处。自有纵线可寻。必当彻底根查。究出首先造作之人。按律处治。以彰国宪。著喀宁阿即速将案内人犯。逐一提齐。悉心推勘。务得实情。至浪穹县知县欧阳照、于查看餧养军需马匹之时。一见贴词。即行查拏禀报。使匪徒不致逸网。颇属能事。该县现在承办军需。该抚可先行酌量记功。以示奖励。俟军务告竣。再行出具考语。送部引见。并将此传谕明德知之　　

○又谕、前因浙江等省、搀用儇薄小钱。传谕各督抚、实力查禁近闻各处民间。仍前行使此风并未止息而苏州地面为尤甚可见督抚等奉到谕旨。不过多张告示一时塞责。官民均视为具文。其于正本清源之道、究未悉心筹画也。在小民彼此交易钱文。原难一一加之搜剔。其钱行铺户。乃钱所汇集之处。理应设法查办。若将所有小钱。竟行勒令交官。致伊等赀本有亏。转恐利计锥力之徒。巧于藏匿。如照小钱分量。折中定价。按数收买。其法最为两便。但闻胥吏人等、从中舞弊。或有将交官之钱。仍行夹杂使用。自图余利者。似此积蠹相沿。奸弊何由整剔。嗣后凡给价交官之钱。在省城现有铸局者。莫若即令交到之日。立即令其入炉镕化。即各属州县。亦令于公署。设立铜炉。当时如法倾销。倘不肖书吏。尚有潜为隐匿存留者。该管厂员、及州县等。即当查明。治以官法。有通同徇隐者。督抚即行参处。如此、庶小钱可以净尽。而闾阎亦不致滋扰。其私铸私翦、及窝顿贩卖之人。仍应加紧访拏治罪。不得因专办镕钱一节。转致稍有懈弛。仍将各省现在行使小钱情形有无止息之处。据实具摺奏闻　　

○以故贵州修文县属底寨司正土官蔡元品子德荣、袭职　　

○己巳。谕曰。原任广西按察使袁守侗、著留京以三品京堂用。仍在军机处司员上行走　　

○谕军机大臣等、今岁大军进剿。诸事调度得当。自能迅奏肤功。此时逆酋。或豫闻内地信息。畏罪归诚。断不可听。惟当乘胜深入。扫穴歼渠。以申国威而靖边徼。但将来兵临阿瓦时。恐缅酋懵驳等、自知罪在不赦。穷蹙偷生。弃城远遁。亦势所必至。而南掌国、地与缅土毗连。逆酋或就近窜入。不可不防。该国素为恭顺。且近与缅匪构衅。自不致党逆容留。但边外小夷。识见浅陋。或畏缅酋平素凶暴。任其他逸。或利其货贿。代为藏匿。皆未可定。自当豫行檄知。使该国王晓然利害。于事方为有益。且南掌通贡。向由滇省代奏。行文亦属甚便。因命军机大臣、拟写经略等檄行南掌国文稿一道。傅恒等奉到时、可即令通晓南掌书字之人。详妥繙译酌量于进兵时。照向来行文之例、令地方官速为传寄　　

○仓场侍郎实麟等奏、据都统官保奏称、兴平仓米色潮润。遂亲赴查验。米色微潮。久贮恐致亏缺应于本年甲米内搭放再今年江浙米色俱未纯净因各帮远涉江河未未驳回。饬令风晾入仓。得旨、依议。此项廒米潮润皆由梁翥鸿办理不善所致从前杨锡钹任内并无似此者即有因被灾米色不纯。亦必奏闻。今米石既有灰暗潮湿过淮盘验时。梁翥鸿因何辄行转运。并不奏闻亦不将该省收兑之官查参。或当时尚属纯净而旗丁等沿途偷换搀杂亦未可定。然总因梁翥鸿、不能实力查察实难辞咎著交部严加议处。实麟、黄登贤等、既经验明米色微润湿气薰蒸。即应参奏办理。乃竟率行收仓。直至官保查出奏闻。尚以各船远涉江河。未便按帮驳回为词。亦属不合实麟、黄登贤、并著交部察议寻议。署仓场侍郎梁翥鸿、照徇隐例降三级调用。仓场侍郎实麟、黄登贤、照不据实回奏例降一级调用。得旨、梁翥鸿著降三级调用。实麟、黄登贤、俱著降一级。从宽留任　　

○庚午。上诣畅春园、问皇太后安　　

○谕、兵部议覆、直隶总督杨廷璋、请将嘉木灿调补河间都司一本。已依议行矣。嘉木灿、系蒙古人。其名用对音汉字。理应不离质朴之意何必拣择纤丽字样。以致渐染陋习。殊属非是。著交该部另行改正饬知。并谕各该旗、嗣后不得复蹈此习　　

○又谕、内务府广储司。现在积存银两既多。著拨银一百万两。交户部存贮。但部库帑藏亦甚充裕。此项银两。即备拨滇省军需之用亦可　　

○谕军机大臣等、现在大兵进剿缅匪。厚集劲旅。克期深入。自可迅奏肤功。但将攻围阿瓦时。恐缅酋懵驳等、自知罪在不赦。弃城铤走。逃匿邻疆。势所必至。不可不豫加防截。其与缅境接连之南掌国。已传谕傅恒等、檄令该国王如或缅酋窜入伊界。立即擒献军前。复思暹罗、与缅甸海道相通。最为密迩。又不当大兵扼要之冲。駾走尤为易达。且缅贼曾经侵夺其地。或欲窜身海外。暂息游魂。均未可定暹罗向受缅匪蹂躏。积怨甚深。此时如有故王诏姓后裔。已经恢复旧疆。自当志切报仇。不遗余力。缅酋等、设逃窜至彼。谅必擒送天朝。藉抒宿愤。第恐该国积弱已久。或惧缅贼凶残。且不知中国进剿情形。及逆酋穷蹙逃生之故。临时未免心存疑怯自当先行明切晓谕。俾其洞悉利害机宜。于事更为有益。因命军机大臣、拟写经略等及该督列衔檄稿一道。著封寄李侍尧、用印行文该国王并令探明该国王、如系诏氏子孙复立。即于进兵前后。就洋舶迅速转发。倘仍系甘思敕等觊觎窃据。该国尚无主张之人。竟可无庸给与。即将原稿奏缴。再上年八月间、李侍尧奏、暹罗国为花肚番残破。夷目甘恩敕具呈乞封。而河仙镇土目莫士麟、亦将该国情形绘图呈送。当令军机大臣、代写谕稿寄回。嗣因阿里衮等奏、程辙禀词。有暹罗欲图恢复之语。复降旨令该督选派干员。向莫士麟、访问暹罗国实在构衅情形查核。本年正月据该督奏称、已派署都司郑瑞等、于十一月内。前赴河仙镇。但水道俱属外洋。必俟三月内始得回帆。彼时因该督并未得信。仅以空言覆奏。殊属糊涂。曾于摺内批饬。此后并未据该督奏及此事。今距去年檄谕甘恩敕等之期。已将一载。即该督前摺。约计三月回舶之候。亦踰数月。何竟杳无信息。纵云委员等、在洋守候风信。亦当有信报该督。不应濡滞若此之久。李侍尧向来颇知奋勉。乃近日办理诸务。较前太觉纾缓。竟似易辙改弦。堕入外吏因循习气。去年已屡申饬。保以不知悛改。岂朕委任期望之意。著传谕该督、令其力图省改。承受朕恩。至暹罗国现在地方情形若何。该国究系何人掌管。并甘恩敕有无回禀。差询莫士麟处委员、曾否回粤之处。仍著该督作速详确查明。据实缮摺。由驿星驰奏覆毋得仍前延缓。将此并谕傅恒等知之　　

○旌表守正捐躯之河南商邱县民孙文礼养媳韩氏　　

○辛未。吏部等部议覆、工部尚书署理藩院尚书福隆安奏称、伊犁、乌噜木齐、回部各城。乌里雅苏台、科布多、西藏西宁各等处。跟随驻劄各大臣办事之笔帖式。护军校等官。内有奋勉出力者。该管大臣等保奏、以主事升用。回京后。即由吏部遇缺即补未免过优。请嗣后遇有此等人员。回京引见后掣分部院学习三年。由各堂官遇缺保题。平常者咨行吏部。按班坐补。应如所请。从之　　

○壬申。谕军机大臣等、余文仪覆奏、查讯逆匪黄教谋逆起事缘由一摺。内称、黄教上年在冈山谋为不轨。皆系朱天麟即朱一德、与之夥谋同恶。招集多人。现在尚未就获。又风闻该犯割发逃窜。业派弁兵协拏等语。朱天麟一犯。为案内始终助逆之巨恶。断不可容其漏网。致得煽诱余烬。复滋事端。著传谕崔应阶、即行饬交台湾总兵林国彩、令其实力密躧严拏。务期必获。毋任远扬。幸逃显戮。其余党之零星逃散者。并遵前谕、悉心设法搜擒。倘不上紧督办。或致根株不能净尽。将来如有发觉。惟于该督等是问　　

○又谕、据明德奏、查验湖北省解滇马骡内。除沿途倒毙、及留餧九百六十五匹外。尚有一千四百七十三匹。或鼻湿患病。或劳瘸疲瘦。均难收用。现将陕西所办骡头抵补。并经解员等、借银就近购买赔还。其湖南马匹。已到一起。逐一查验。与湖北大概相仿。现在督令上紧买补等语。军营马匹。最关紧要该督抚等、自应详加挑选膘分肥壮者解送。并饬解员沿途小心管解。以资军行实济。且该督等、曾经奏及解滇马骡。俱加意选择。如法运送乃今湖北解送之马骡。倒毙疲乏、不堪适用者至一千余匹之多而湖南续到之马。大略相等。皆该督抚等漫不经心办理不善所致。现照明德所请、令解员等就近买补。所有抵补陕省骡头各项价费。及解员暂借买马之项。俱著原办之督抚等分赔。其因何将此等疲乏不堪马匹、解往充数之处。著传谕吴达善、揆义、方世俊、即行明白回奏。其不能小心管押之解员。并著该督抚查参。明德原摺。并钞寄阅看　　

○又谕、据明德奏湖北解到马骡内。逐一查验。不堪应用者甚多。湖南所办。亦与北省相仿。现将陕省解到之二千骡头抵补。其不足者。仍令解员就近购买赔补等语。湖北、湖南、两省解到马骡。既有倒缺驳还。自应如傅恒等前奏、即将陕西解到之二千骡头抵补。前已传谕文绶、将停解之骡二千头速行续解。合计共有四千。谅已敷用。所有补用骡头。购买及解送价费。均著楚省原办之督抚等、如数赔还。至此项骡头。原备军营官员买用。今既须抵补楚省解到疲乏不堪之数。自应先尽官用。如有余剩。再令滇省官兵。出赀认买。但应将原买价值。及沿途支应草乾饭食。并运解一切银两。全行估算核计。令其照数承买。方于官帑无亏。其楚省办理未协、倒驳过多之处。已有旨令该督抚等、明白回奏。著将此传谕傅恒、及明德知之　　

○经略大学士公傅恒等奏、铸炮工匠。现已熟悉。本月初五日。制得大炮一位。用铜二千余觔。中安大铁子一。重十六两。群子十余。各重二两。竖立木栅。约三里外。安炮施放。炮子直冲木栅。复迸散山石。入土五六尺。若将模子略放。即三千斤重炮。亦属易办。查铸炮先分节做成泥坯模子。临时将模子对缝。埋入土坑。然后灌入铜觔阅三时炮身可就。土坯必竣自乾。不可火烘。又中间所用铁杆。亦须豫造。用时将官员兵役分带铜觔。立时镕化。即可成铸。炮身热退。约须二日。掘取土坑、以及钻打火门。统不过四五日。即可对敌施放。无论木寨砖城。无不应手立破。得旨。欣慰览之　　

○癸酉。遣官祭火神庙　　

○甲戌。上诣畅春园、问皇太后安　　

○谕、据揆义奏、湖北自五月以后。雨水过多。江水陡长。江夏、武昌、等州县。地亩房屋。多被淹浸。现在率领道府等查勘等语。湖北滨临大江之区。每遇夏秋盛涨。易致泛溢。此次江夏、武昌、兴国、汉阳、汉川、沔阳、黄冈等州县。田庐被淹。虽成灾分数不同。朕心深为轸念。著该督抚等即速详勘被灾情形。照例抚恤妥协办理毋致穷黎稍有失所。其勘不成灾之处。即可补种晚禾。民力未免拮据。并著酌量借给耔种。实力抚绥。俾小民均沾实惠。毋令胥役从中滋弊。以副朕轸恤闾阎至意。该部即遵谕行　　

○谕军机大臣等、户部议驳明德奏、分赔铜觔一摺。已依议行矣。此项分拨各省铜觔。原在应运京铜数内截留。自应按照原议。分作二年补解京局。乃明德摺内、并未将截留铜觔、作何补运之处。详晰声明。已属含混。至原拨铜觔。既给自汤丹厂。即应照汤丹厂、每百斤六两四钱之价。定数追赔。何以转照青龙等厂、每百斤五两一钱有零者定价。致短赔银至二万七千四百余两之多。显系为属员等避重就轻。尤属非是。明德近来办事。顿不如前。朕屡加训饬。冀其悛改。何以办理此案。尚深染外省恶习。颟顸错谬若此。明德。著传旨严行申饬。仍照部驳情节。另行妥议速奏。并谕傅恒知之　　

○乙亥。谕。据傅恒奏、野牛坝地方。制造战船板料橹楫等物。七月内俱可完竣将来运至河岸拟令绿营兵与满洲兵丁更换擡运即跟随之家奴等亦令分派轮擡一摺。所办甚是他人断不能似此已于摺内批谕矣满洲兵骑射素娴进剿时自宜资给马力。至于习劳之事则与绿营兵丁既同隶行间原不应区分彼此向特因绿旗恶习。恇怯无能。临事每多退避是以有犯必惩若其服役辛勤。当与满洲兵一体爱惜。以均其劳逸。前此领兵大臣、惟知体恤满洲。而于左走服役专派绿营。不复念其独勚。岂一视同仁之道。今傅恒于运送船料。令满洲兵轮流乘骑分擡。不使绿旗偏于劳瘁。并以大臣官员跟随之家奴等。皆乘马安行。于理未协。亦一例分派轮擡。筹办实为公当。绿营兵丁。稍具天良。有不知感激奋勉。愿为国家出力者乎。此实从来所未筹及。自非公忠体国。与朕同心之大臣。岂能酌理揆情。均平妥协若此。凡有领兵之责者。皆当奉以为法。傅恒如此存心。必蒙上天所垂佑。迅奏肤功。自可豫卜。朕心深为嘉悦。至于造船一事。水陆并进。实为征缅最要机宜。乃朕屡次询问。而阿里衮、鄂宁、阿桂等、并以该处崖险涧窄。断难行船为辞。即朕今年特派傅显、乌三泰等、前往。专办此事。亦以沿江一带。实无船处所奏覆。及傅恒既至永昌。即遣人往勘。则于铜壁关外野牛坝地方、即得可以成造船只之处。树木既足供船料。且气候凉爽。可以屯聚兵匠。而野人又极恭顺服劳。无异内地编氓。同此沿边地壤。非自今日始通。何以前此竟无一人见及。而傅恒得之。竟尔便于取携。可见事无难易。人果专心致力。未有不成者。无如诸人皆豫存畏难之见于胸中。遂以为隔阂不可行。以傅恒今日所办观之。向所谓断难筹办者。然乎不然乎。傅恒摺、著译汉发钞。并将此宣谕中外知之　　

○谕军机大臣等、据傅恒奏、从缅地逃回之内地民人赖能耀供、上年有贵州余丁被掠。经缅匪询问天朝进兵情形。该丁即说调兵三十七万。领兵大臣系阿公爷等语。后来缅匪不见天兵信息。疑是此人掉谎。即行杀害。此事始末。先据阿里衮等查奏、川贵余丁册内。并无缺少。惟外委张秉忠、去年十月往蛮暮放卡。曾收留贵州平越府人王先作为余丁。旋遣寻觅蔬菜不回。致被缅匪掠去等语。是赖能燿所供贵州余丁。即系王先。伊于被掠之余。向贼匪盛称中国兵势、及带兵之人。以示震慑。且私告把总崔直中、以明瑞之事。嘱勿漏洩。其人尚知大义。后因缅匪恶其诳语。横遭毒害。情实可悯。著传谕良卿、即行饬查平越府地面。有无王先其人赴滇不返情事。如察访得实。即查其父母妻子。是否尚存。量为赏恤。仍一面据实具奏。并将此谕令傅恒知之　　

○又谕曰、揆义奏、湖北自五月以后。大雨连绵。江水骤长。江夏、武昌、一带。低洼地亩。间被淹浸等语。已明降谕旨、令该督抚悉心查勘。分别加意抚恤矣。湖北现在办理送兵事宜。其官兵经过各驿。虽在上游。非滨江州县可比。但恐地界毗连处所。雨水亦多。间有泥潦阻滞。亦未可定。著传谕吴达善迅速查明官兵经过各站。有无妨碍之处。即行具摺奏覆。其间或桥道马匹船夫之类。有应行经理者。务即一面妥协筹办。令官兵迅速前往。早抵滇省。方于军行有裨。将此传谕知之　　

○又谕曰、钱谦益以故明大员。设使死节。则为明之忠臣。即贬斥本朝、亦所应当。乃既投顺本朝。仕跻卿列。仍以狂悖诋毁之词。刻入初学有学二集。其人本不足齿于人类。此等诗集流传。于世道人心。大有关系。因降旨宣谕中外。令该督抚等、将书板及刻本。悉力查缴。送京销毁。今偶阅其面页。所刻初学集。则有本府藏板字样。有学集。则有金匮山房订正、及金阊书林敬白字样。是初学集书板。原系伊家所藏。纵其后裔凋零。而其书现在印行。其板自无残缺。转售收存。谅不出江苏地面。无难踪迹跟寻。至有学集。则镌自苏州书肆。自更易于物色。但恐因有查禁之旨。书贾等转视为奇货。乘间私行刷印密藏。希图射利。尤不可不早杜其源。高晋此时现驻苏城。著传谕令其将二书原板、即速查出。检点封固。委员迅行解京。若所属或有翻刻之板。亦令一并查缴。毋任片简遗留。至前谕查销刻本。予限二年。原因边远省分。及穷乡僻壤。一时或难周遍。是以宽定其期。俾不致失于疎漏。若江南地居近省。且系钱谦益原籍所在、尤应首先查缴。倘时日过于稽延。恐无知之辈。罔识利害。竟将应毁之书。得以从容潜匿。则因循之贻误不浅。虽此等藐法之人。犯出原可重治其罪。然与其严惩于事后。何如妥办于此时。高晋奉到此旨、务即实力查办。不得仅以委之属员塞责。若不留心身亲其事。以致有名无实。日后一有发觉。惟该督是问。将此详切传谕知之　　

○又谕曰、永德奏、浙省查获小钱一案。据供、有广东潮阳县人陈茂荣、于上年十二月、从粤省航海带至乍浦等语。已传谕李侍尧、钟音、照该抚咨开住址。实力严行查缉。彻底根究矣。但广东距浙甚远。陈茂荣所有小钱。无难就近行使。何必远涉海洋。赴浙销售。此必吴七事发到官。捏招远省无赖之人。希图狡饰。亦未可定。且积钱至数百千之多。其中必有本地奸徒。夥局私铸。并销毁官钱情事。江浙地面犯案最多。则销铸之犯。自必潜匿该处。即如去年江苏巡抚彰宝、查办私铸案犯。供出行家铺户。俱在浙江海宁县长安镇。翁家埠等处。乃其明验。著传谕永德、一面将案内各犯。悉心推鞫。务得确情。并设法严密查拏。使私铸窝贩要犯。均无漏网。毋任藉词狡展。致稽延时日　　

○经略大学士公傅恒等奏、据差往老官屯侦探之□□罢夷。金袄禀称、由虎踞关至老官屯、并无缅匪拦阻。惟老官屯江边。离去年旧栅三四里。又立一栅。共计三层。内用砖砌。中间排立大木。外层加筑土墙。周遭挖壕。宽二丈。深如之。前开一门。搭有吊桥。后门通江。四隅筑有炮台。高与栅等栅内有贼四百余人。江内有空船二十余只。夜间敲梆鸣锣。防范甚严等语。查老官屯。为水路扼要。贼揣我兵必仍照上次专由旱塔进攻。故防范倍密。今拟攻其不备。临时先遣兵一枝。由新街渡江。捣其西岸之栅。批、此是胜著。又奏、并令蛮暮船只顺流而下。夺其江内贼船。或潜分轻兵一队。绕过老官屯木栅。在下游断其归路。使贼人知阿瓦之船不能往来。自必惊惶思窜。虽有坚栅可不攻而破。得旨、尔等所铸大炮。亦足攻破矣　　

○以内阁侍读学士富察善、刑科给事中塘古泰、俱为内阁学士兼礼部侍郎　　

○以两江督标中军副将索浑、为山东登州镇总兵　　

○旌表守正捐躯之直隶威县民钟起山妻田氏　　

○丙子。谕、据永德奏、金华县民朱汝组、因欲分家不遂。捏造谋反揭帖将伊母孔氏、并同胞兄弟朱汝赞等、及伊妻方氏、弟兄之妻金氏等、一网诬陷。逞其狂悖。实为罪大恶极。请将该犯照律凌迟处死。例应缘坐犯属。未便宽贷。仍分别定拟一摺。朱汝组、以分家不遂细故。辄敢肆其狂吠。并将伊亲母兄弟族人合家诬陷。此等枭獍凶徒。自应予以寸磔。至其母妻兄弟人等、既为该犯诬害。若仍照例缘坐。则反中朱汝组之计。不足以昭平允。所有朱汝组之母孔氏、妻方氏、及其兄弟朱汝赞、朱汝尧、朱汝厚、朱汝经、侄朱振周、朱振传、朱振攀、朱振熙、朱阿起、朱宽、朱振恺、朱梁必等、伊嫂金氏、洪氏、童氏、弟妻严氏、伊女长女、及未许字之侄女等、均著免其缘坐。朱汝赞、并免褫革。余俱照该抚所拟发落。　　

○丁丑。定参处州县并议处守巡各道例。谕前阅富尼汉参奏、亳州知州张肇扬、疎脱凶犯久无弋获摺内。止请将不行查揭之知府、臬司、分别查议。而该管之庐凤颍道李质颖、并未指参。其中不无瞻徇情事。因谕令高晋、查明具奏。今据奏称、重犯脱逃例内。该管府、州、应计案限年催缉。未载有并将巡道参处之文。是以该抚不将该道列参等语。守巡各道。为监司大员。所属州县。均有督率稽查之责。若于一应处分。上归臬司。下委知府。而该道独不与其事。则平日之所为承上接下者。将竟听其一切废弛。不复核其功过。地方又安用设此道员为也。即云向例未及。亦系定例时之疎漏。不可为训。且开督抚以喜怒为参与不参之弊。嗣后凡各州县参处事件。应将该管守巡各道。一体议处。以重责成而示惩儆。而如何分别、著为成例之处。著吏部详晰定议具奏。此案著即交部严加议处。寻议。查州县参处例内。有两司处分。未经议及道员者五条。有知府处分。未经议及道员者十条。臣等酌议。道员职司巡查稽核。州县官遇有参处。未便令其置身事外。请嗣后州县处分案件。旧例有两司处分、未及道员者。拟将该道处分、加司一等。有知府处分、未及道员者。拟将该道处分、减知府一等。从之　　

○谕军机大臣等、据阿思哈奏报、河南省城。于本月十一二日。间有小雨。尚未沾透。至十七日得雨。入土二寸。实称甘澍等语。豫省五月内。已经普得雨泽。其六月望前。所得皆系小雨。田禾正在待泽之时。今甫得雨二寸。何以遽称沾透。已于摺内批示。现在阿思哈、已起程前赴云南。著传谕吴嗣爵、即将该省十七以后。曾否续得透雨。并此时田禾实在有无望雨情形。速行详细确查。据实覆奏。阿思哈原摺。并著钞寄阅看　　

○戊寅。上诣畅春园、问皇太后安　　

○谕军机大臣等据伊龄阿奏、湖北黄梅之扁担裂江堤迤上。于六月初六日夜。因大雨水长。已长溃口。约长六七十丈等语。前据揆义奏到、湖北武昌、汉阳等府属、被水情形。并称今年水势。与乾隆三十二年相等。当经明降谕旨、令该督抚等、详勘被灾处所。加意抚恤。至黄梅县属被水之处。该抚摺内、祗称淹漫堤内水镇乡村十八处低洼地亩。其江堤漫口若干丈。及现在作何抢修赶筑之处。并未据详晰声明。再揆义所奏、系六月初二以前之事。今伊龄阿所称大雨水涨。系六月初六日。似黄梅江堤溃口。又系该抚前次具摺后事。何以未据续行奏报。著传谕吴达善、揆义、一面上紧妥协查办。仍速将漫口情形若何。据实覆奏。至黄梅县堤工。前于三十二年。据定长奏请修筑。曾谕高晋前往该处。会同查勘。据奏、黄梅等县董家口以上。界连江西德化境内。一带堤塍。原系民修工程。现估需银一万七千九百余两。请借动官项交民自修后。分年徵还。经朕降旨加恩。即交地方官、动用公项办理。毋庸借帑扣还。原期工归坚实。以为永远捍卫田庐之计。今此段漫缺堤垸。按当日原图核计。似即在前次估修之内。何缮筑甫及年余。即已溃塌若此。从前系派何员承办稽查。并动项若干。如何核销保固之处。著吴达善、高晋、即速查明。各行具奏。再该处江堤。与江西德化县相接。黄梅堤既漫溢。其毗连江西一带地面。有无被水淹浸。是否不致成灾。未据吴绍诗奏及。并著吴绍诗、一并确查迅速据实具奏　　

○旌表守正捐躯之直隶开州民苪阊妻江氏。广东新会县民陈熙定女陈氏　　

○己卯。谕曰、刘纯炜、病已痊愈。著加恩以三品京堂用　　

○庚辰。谕本日值年旗带领引见。该管王等、俱以斋戒未到。祭祀大典。自应如是敬谨。嗣后诸王等、遇斋戒日期。俱著在紫禁城内住宿。不得于私邸致斋。著为令
  </div>
  <div class="pagination">
   <a href="清实录乾隆朝实录_page1115.html">
    上一页
   </a>
   <span>
    ...
   </span>
   <a href="清实录乾隆朝实录_page1111.html">
    1111
   </a>
   <a href="清实录乾隆朝实录_page1112.html">
    1112
   </a>
   <a href="清实录乾隆朝实录_page1113.html">
    1113
   </a>
   <a href="清实录乾隆朝实录_page1114.html">
    1114
   </a>
   <a href="清实录乾隆朝实录_page1115.html">
    1115
   </a>
   <span class="current-page">
    1116
   </span>
   <a href="清实录乾隆朝实录_page1117.html">
    1117
   </a>
   <a href="清实录乾隆朝实录_page1118.html">
    1118
   </a>
   <a href="清实录乾隆朝实录_page1119.html">
    1119
   </a>
   <a href="清实录乾隆朝实录_page1120.html">
    1120
   </a>
   <a href="清实录乾隆朝实录_page1121.html">
    1121
   </a>
   <span>
    ...
   </span>
   <a href="清实录乾隆朝实录_page1117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
