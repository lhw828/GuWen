<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 773 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 773 页/共 1860 页
  </h1>
  <div class="content">
   ○江苏巡抚托恩多、奏谢调任广东巡抚恩。得旨、览。恐汝不胜苏抚繁任。广东尚可称职。一切汝应实力黾勉。　　

○江南河道总督白钟山奏、奉谕令高晋分驻徐州。协同办理。臣惟有同心协力。和衷妥办。不敢少存推诿歧视。得旨、览奏俱悉。自来总河、与副总河必不和。而汝又与高斌有嫌若此心不化。将来必致两败俱伤。且汝老矣。以私言之。得一相助之人。以公言之。为国家造就一好总河。以继汝后。汝功更大。当实心悦服此训。勉力行之。　　

○浙江巡抚杨廷璋奏覆、前奏于不近民居。及非依山傍麓之江塘二十余里。请添设堡夫十二名。以资巡防看管。以二十余里之塘堤。设夫十二名牵算。约计二里一夫。实非每夫派定管塘二里。致工长力薄。难以周顾也。且江塘俱系石工。均有护沙。非若海塘节节需人防范。今因地设堡。责令常行巡防。稍有坍卸。即为修补。似可无有名无实之弊。得旨、如所议行。多募夫而不实力稽查。亦属虚糜也。　　

○福建按察使史奕昂奏、新颁定例。凡州县相验。初供及正犯到案日期。俱应咨部存案。立法周详。犹有逾越分限之处。缘州县相验通报后。每观望上司意指。俟督抚批转。始行覆审。其间延搁证佐候审。废时失业。而刁黠犯属。往往寻觅讼师。打点房差。避重就轻。令审官多方究诘。迨输服成招。限已届满。臣详明督抚。通行各府州县。凡人命相验后。如案犯已齐。一面具文通详。一面即由府解司。不必候批始行提县。至相验后。或案犯未齐。如首犯已到。即以首犯到案起限。速行审结。未获余犯。声明获日另结。若从犯先到。供吐确实。亦即先结从犯一面勒限严缉正犯务获究结。倘承审官延挨不办。立即查照违限月日。揭报参处。得旨、时常如此实力为之。可也。　　

○河南巡抚胡宝瑔奏、豫省上年被水。鱼虾遗子。易生蝗蝻。臣于入春时。恐其生发。勒限五日一报。兹据睢州禀称、蒋家洼等处。蝻子生发。臣即驰赴。率同文武速行扑打。嗣据杞县禀报、睢州连界之黄家桥等处。间亦萌动。随令司道分路搜查。俱已扑灭。现在麦已登场。实为丰稔。秋禾长发无损。不致有碍。得旨、最应实力妥办者。汝自然留心。不待朕督责也。　　

○山东巡抚阿尔泰奏、挑浚江风口引河。并修筑坝工。及挑浚陷泥、芙蓉、燕子等工。估需银二万五千两。据沂州府详、兰山县士民等呈称。情愿自出夫力。合作兴举。除饬该府县俯顺民情。将应挑处所。听民挑浚。并将运到川米借给口粮。以示优恤。报闻。　　

○四川总督开泰奏、里塘土司安本等禀称、所属番民。多赖牲畜为生。上年瘟疫流行。牛羊倒毙。又青稞歉收价昂。通计五千三百余户内。乞食邻封者四百余户。无力耕种者一千九百余户。现在设法安抚等情。查土司所属。原无议赈定例。但里塘为进藏要路。该番民节年供应差使。其为小心。虽称现在安抚。诚恐秋收尚远。遇有差务。未免周章。请照乾降十二年秋间被霜、奏明每户给赈银五钱例。酌赏银三钱。于本年盐茶耗羡项下。归款核销。得旨、如所请赏给。　　

○贵州巡抚周琬奏、黔省各厂出产铅觔。经前任抚臣爱必达奏准。每年酌拨二百万斤。运赴汉口售卖。以供江南等九省鼓铸。嗣据委员禀报。二百万斤。不敷销售。又经前抚臣定长。议于额运外。加运正耗铅一百八十九万斤。节年办理在案。兹查汉口局内。除销售外。现存积铅六百五十余万斤。已足供两年销卖。应将额解楚铅。停运一年。至湖南省本年需用铅觔。即令运解京铅之委员带运。不致贻误。报闻。　　

○甘肃巡抚吴达善奏、乾隆二十二年八月内。奉文减捐起。至年底止。惟抚彝、山丹、等厅县。仍无报捐。其余张掖、武威、等十州县卫。已共收捐监生一百一十六名。共京斗粮八千一百一十一石。所收粮数。虽较前不及。但为期止三四月。非经久可比。此后如长年收捐。商民远近闻风踵至。报捐自必更有成效。报闻。　　

○又奏、甘省各属。春夏以来。民间耕牛染疫。率多倒毙。查从前旧例。如遇农民牛只倒毙。原有借给牛本银三两。或粮三石。饬令买补之例。除批饬宁夏府属灵州、及中卫等县。照依前例借给牛本。分作二年还项。别属或有续报之处。均请一例办理。得旨、甘省常有牛疫之灾。何不讲求医治禳解之方耶。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十一

大清高宗法天隆运至诚先觉体元立极敷文奋武孝慈神圣纯皇帝实录卷之五百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。五月。丙戌朔。谕军机大臣等、金川所踞革布什咱官寨。既经明正、绰斯甲布等土司。全行夺回。可见番蛮挟仇攻击之事。原所时有。殊不必以内地官法绳之。该处文武果能晓谕约束。可以宁辑。固属甚善。否则惟有以番攻番之一策。惟须静镇以处之耳。金川原属不安分之土司。若众土司等、能协力除之而分其地。于番境转可久远相安。正不必以滋衅不已为虑。第此等机宜。自不便于明谕。宜密饬文武各员。微示其意于众土司。俾其知所从事。至于布拉克底土舍德租不安住牧。竟敢附和金川。其情甚为可恶。必应示以惩创。该督、提等。或以计擒。或令邻近土司攻取。亦可以酌量办理。著一并传谕知之。　　

○丁亥。谕军机大臣等、据阿里衮等奏称、发遣巴里坤种地人犯。现拟分屯筑堡。相度地亩。酌量安置。已咨行黄廷桂等语。所奏甚属错谬。不晓事理。此等发遣人犯。原系情罪重大应死之人。因有一线可原。未即置之于死。若留之内地。徒致扰累善良。是以将各犯发往巴里坤等处种地。其自能谋生与否。亦惟听之而已。称巴里坤者。乃笼统之辞。其鲁克沁、乌噜木齐一带。现在派拨兵丁屯种。所发去之人。即与绿旗种地兵丁为奴。督课取力。有何不可。非谓另为筑堡择地。于巴里坤左近分屯。一一官为经理。如是则无罪之兵丁。反应远去。而减等之死犯。乃当大费帑金。为之经理久远之计。岂非笑谈。即如发遣拉林等处。及给披甲为奴之犯。亦未有如此办理周章者。若云远逃他处。使其逃回故乡。即可拏获正法。若就近逃入回部。不过与人为奴。竟可不问。又何爱此身犯重遣之囚。为之过虑耶。凡此皆与发遣安置之本意。全无关涉。实为可笑之至。黄廷桂现在尚未奏到。谅不至无识若此。此等人犯。发遣到彼。即给种地兵丁为奴。如安分则已。否则遵照前旨办理。已另有旨饬谕阿里衮。并传谕黄廷桂。令知此意。仍从黄廷桂处行文阿里衮等。令其自惭愧也。　　

○戊子。孝诚仁皇后忌辰。遣官祭景陵。　　

○谕、据嵇璜、尹继善等奏报、上下江水利各工陆续全峻。各就所分工段。逐一丈量。并无偷减浮冒情弊等语。江省上江之凤、颍、泗、下江之淮、扬、徐、海、等处。滨临湖河。地势洼下。连年频被水患。特命廷臣会同督河诸臣协力商办。分浚支干各河。俾上下游节节疏通。以期积水全消。永资利赖。去冬兴工以来。诸臣皆能仰体朕心。奋勉集事。并各分工段悉心丈勘。虽有一二偷减浮冒者。皆微末工员。已据实参处。现在续办各工。俱已迅速完竣。尚无大员作弊者。今经保结奏闻。具见实心经理。朕自信之。嵇璜、梦麟、裘曰修、尹继善、白钟山、托恩多、高晋、高恒、俱著交部议叙。其在工承办各员弁。并著该督等查明。分别咨部议叙。以示奖励。　　

○又谕、甘肃地方。数年以来。办理军需。悉颁拏项。虽丝毫不以累民。而小民急公趋事。甚属勤劳。殊堪廑念。前经降旨将本年应徵地丁钱粮。概予蠲免。又经降旨、将二十二年以前旧欠之银粮草束。通行豁除。但该省为军需总汇。民风淳厚。出力尤多。朕心时切轸念。著将甘肃通省乾隆二十四年分。应徵地丁钱粮。再行加恩。悉与蠲免。该督抚等、其董率属员豫行出示。遍为晓谕。毋任不肖官吏。从中舞弊。以副朕格外加恩。优恤边氓至意。该部即遵谕行。　　

○谕军机大臣等、据开泰、岳钟璜、覆奏、金川已被章谷、绰斯甲布。两路进攻溃逃。其侵占革布什咱。未能得志。目下情形。可以渐为排解。毋庸再行另办等语。金川与革布什咱构怨滋事。原系番苗自相攻击。不必绳以内地官法。前已降旨。令该督等据实速奏。今据该督等覆称、现在办理情事。可以随机驾驭。所见颇合机宜。但金川之莎罗奔郎卡。在土司中最不安分之人。此次与革布什咱结亲构衅。本其向日素性狡黠。故有此耳。昨谕该督等相机。令绰斯甲布、小金川。或分据其地之说。该督、提等可留心。不动声色为之。著传谕开泰等知之。　　

○己丑。上御勤政殿听政。　　

○谕据黄廷桂参奏、甘肃布政使武忱。粮道成德。因私废公。漠视军务。有玷方伯监司之任等语。司道为方面大员。非端谨率属。何以整饬官常。况军需关系紧要。伊等身系满员。尤当奋勉集事。乃任意怠玩误公。彼此瞻徇。甚乖职守。武忱、成德、俱著革职。交与该督黄廷桂。令其效力赎罪。所遗甘肃布政使员缺。著蒋炳补授。即驰驿前往。　　

○谕军机大臣等、黄廷桂奏、伊犁一带。驻兵屯田。南路回人相距甚近。请将屯兵所余地亩。分拨垦种。减其租赋。有情愿前往者。酌量赏给缎疋等语。所谓知其一不知其二。筹办回人一事。已屡谕雅尔哈善等、悉心经理。将来回部荡平。为我臣仆。俾谋生有策。较从前准噶尔之诛求无已。迥不相同。伊等自当踊跃急公。勤耕作而丰储偫。将来果能黾勉效力。或可量加赏赉。以示鼓励。若豫为筹备。不但招徕屯垦。向无悬赏以待之事。亦于驾驭远人体制。未为允协。再回人安插伊犁。数少则不敷耕作。数多则恐驻防官兵难于相束。此处正当豫为密筹。看来伊犁屯田一事。即不能克期促办。稍待一二年。由近及远。如前旨所谕亦属可行。但不得因有此旨。遂成中止之见。黄廷桂当综核全局。有应行豫备者。不动声色。照常经理。俟雅尔哈善事竣。再行定夺。亦未为迟误也。　　

○又谕、前据雅尔哈善等、平定回部后。在伊犁屯田。量徙回人。与绿旗兵丁杂耕。又因黄廷桂筹运屯田兵丁口粮驼只。曾交军机大臣议奏。录寄雅尔哈善阅看。总期兵民两利。缓急得宜。今黄廷桂又以招募回人、屯田贸易具奏。看来伊犁屯田。所有驻防兵丁。不过二三千人。非从前准噶尔之部落聚处可比。若招募人多。则兵少亦有可虑。雅尔哈善、应留心询问额敏和卓、伊自揣果能弹压回众。且使回人等心服与否。至贸易一事。从前回人在准噶尔时。尚且视如佃仆。今既归我版图。即应收其赋税。如有采买。祇当给与平价。不可与外藩交易一例。过为优渥。致将来转生觖望。且今岁成功后。即来年不及驻兵屯田。亦自无碍。可传谕雅尔哈善等、将一切措置机宜。悉心议奏。再伊等四月十二日奏事后。今又两旬。军前现在情形若何。作速奏闻。　　

○除直隶宛平县沙压地三顷一十八亩有奇额赋。　　

○庚寅。谕军机大臣等、雅尔哈善等奏称、官兵已抵哈喇沙尔。皆思奋勉效力等语。览之殊为欣慰。从前曾议两路进兵。夹攻回部。今兆惠等、虽进剿厄鲁特贼众。尚未将渠魁擒获。则办理回部。专倚雅尔哈善、额敏和卓等。务宜和衷商确。早奏肤功。至此次声罪致讨。惟在布拉呢敦、霍集占、及附和为恶之数人。与回众无涉。雅尔哈善等、应宣示回众、若将首恶擒献。非但无罪。且必加恩。则伊等自生内变。又从前议于特穆尔图诺尔等隘口。防范逆酉等潜逸。即哈萨克锡喇等、由此路投入回部。亦可邀擒。俱宜早为布置。至沙喇斯玛呼斯贼众。大概逃入回部。或哈萨克、布噜特等处。若谓竟自分散。恐非实信。雅尔哈善等、亦当乘便搜捕。庶逸贼尽殄。台路可清。并传谕兆惠等知之。　　

○又谕、永贵等奏称、前与雅尔哈善会商。无分进剿屯田兵丁。随到即令开垦地亩。续因耕牛农器不能全到。先就辟展等处所有畚锸。令其开沟筑堤。又哈喇沙尔之海都河。水势湍急。必须渠深岸固。方勉冲啮等语。看来今年播种之期。似稍迟误。但将进剿兵丁后队截留。人力有余。或可将乌噜木齐等处。俱行垦种。可传谕永贵等、现在筹议、屯田处所。交秋以后。成熟谷石若干。来年伊犁等处屯田。能以次兴作否。并将伊等奏摺。录寄黄廷桂阅看。俾得酌量豫备。　　

○辛卯。上诣畅春园、问皇太后安。　　

○以翰林院侍读卢明楷、充日讲起居注官。　　

○予故吉林副都统普庆、半祭葬如例。　　

○旌表守正捐躯之河南鄢陵县民郝赏儿妻苏氏。　　

○壬辰。御书徐州河神庙扁曰、惠我南黎。　　

○谕曰、刘统勋现在出差。吏部尚书事务。著归宣光暂行兼署。　　

○谕军机大臣等、据和硕齐、唐喀禄等奏称、哈萨克阿布赉、遣使来告。伊等派兵往博罗塔拉。与舍楞、布库察罕相攻。俘获特古斯哈什哈等百余户。哈萨克兵马。亦多伤损。舍楞等尚有千余户。未知去向等语。看来布库察罕为舍楞所迫。逃向伊犁。又为我兵击败。舍楞仍在博罗塔拉附近藏匿。从前朕谓舍楞必不竟入俄罗斯。谕兆惠等派兵搜捕。与和硕齐等所奏、适相符合。则兆惠等、向来并未疾速追擒。第欲以投入俄罗斯结局。昭然可见。可传谕兆惠等、此时兆惠即往回部。尚有车布登扎布等在伊犁。先行追剿舍楞等贼众。兆惠奉到此旨。亦即回兵策应。又有和硕齐等堵截。贼势自必穷蹙。且近与哈萨克交兵。未必往投。即往投必被其俘送。断难漏网。但不可徒恃哈萨克之协助。而懈我军心耳。又阿布赉来信云。伊等派兵于三月起程。五月中旬。可抵洪郭尔鄂隆等语。并谕兆惠等知之。　　

○癸巳。谕军机大臣等、据张师载奏、豫、东、二省沿河州县官。多与河员意见不和。诸事不免掣肘。请循河工地方通融升调之例。以收实效等语。治河原以卫民。州县官岂容歧视。从前河臣嵇曾筠奏、请将沿河府州县升调河工道厅。河工厅汛升调沿河府州县。白钟山亦奏、请河工同知、通判、缺出。沿河州县中有应升者。果能平时留心河务。仍许保题署理。俱经得旨准行。著为成例。良以河工之与地方。在在相关。必印官河员。彼此悉心共济。是以令其通融升调。遇有修防抢护等工。一切购科募夫。自知协力佽助。庶于河道官方。均有裨益。昨张师载以东省运河同知缺出。奏请将兰山县知县彭理升署。经部议驳。朕特降旨允行。亦此意也。乃十余年来。虽有通融升调之例。而豫省间或照办。东省则竟未有举行者。夫州县官既视河员一途。于已无涉。毋怪乎平日于河工事务。漠不关心。遇事动多掣肘。呼应不灵。此所关于河务民生者甚大。著传谕豫、东、二省各该抚、及该河督等。遇有厅汛员缺。及沿河州县缺出。酌量人地可以通融升调者。仍照定例会商升调。俾各员共知和衷一体之谊。不得稍存歧视。用勷公务。　　

○又谕、据吴士功奏、买运托克托城谷石。仍由水运抵陕完竣一摺。有较明德原奏实节省运脚银七千四百八十两之语。殊不免取巧。已于摺内批示矣。从前明德奏买归化城谷石。由水路运陕。吴士功为护抚。复奏请改由陆运。朕特准该部议驳。仍由水路运陕。是以运脚止需此数。设使从吴士功之请。雇觅车驼。长途驮载。其费岂仅止此。乃不言较陆运节省若干。而转言较原奏节省七千余两。何其工于藏己之短。又巧于见己之长乎。况明德所奏。将榆林粜存之价。酌给归化城买价每石五钱。其余所存粜价。作为运费。彼时原未及细核运脚。实在需用若干。不过约略大概。为此筹办之法。并非谓所余粜价一万二千七百余两。必尽数作运费也。设明德承办此事。而所用运费。实不需此数。其将以为已经奏准。遂从中乾没乎。吴士功遽以其所奏作为定额。以见已之节省。殊属支饰。著传旨询问吴士功。如照伊所请陆路驼运需用运脚几何。此番仍改由水运。较陆运实在节省几何。令其据实陈奏。则短长自见。此虽无甚关系。但朕于各督抚办事。惟期徵实。若故为轻重其词。有意见长。所不取也。且吴士功甫为巡抚。若诸事如此取巧办理。其可乎。　　

○甲午。上诣畅春园、问皇太后安。　　

○工部议准、江南河道总督白钟山疏称、清口东西二坝。蓄清敌黄。急宜兴修。所需银、请于河工银内动拨。从之。　　

○乙未。吏部议准、原护陕西巡抚印务布政使清馥疏称、陕西各属原无水利。及河渠仅可灌田者。责令地方官督率修浚。无庸另员兼管。惟凤翔、同州、二府。现各设通判一员。事务甚简。请令兼衔督办水利。至督粮、驿盐、潼商、汉兴、四道所属。俱有水利。似应一体兼衔办理。换给关防。从之。　　

○丙申。谕、据嵇璜奏称、芒稻一闸。为诸湖入江之路。宣洩通畅。下河州县自可永免水患等语。此实经理下河之要键。朕去春南巡时。所谆切指示。令早辟归江之路者。正为此也。芒稻一闸。乃归江第一尾闾。向因淮南盐艘。皆由湾头河转运。必须芒稻闸门下板。方可蓄水遄行。以致不能启放合宜。前据该督等奏、闸东有旧越河一道。应令盐船由越河直走金湾北闸。是洩水与运盐。已自分为两途。芒稻闸自可常年启放矣。但终恐狃于蓄水运盐之习。仍不免因循观望。夫蓄水运盐。不过少省纤挽之劳。所费在富厚商人。而下河数州县之民生攸系。此其轻重。岂不较然耶。嗣后芒稻闸应永远不许再下闸板。俾得畅洩归江。则诸湖积水自可减退。遇伏秋大汛。亦足以资容纳。而下河一带。得永蒙乐利之休矣。该督等将此旨勒石闸畔。俾后来司事者。知所遵守焉。　　

○谕军机大臣等、据梦麟奏、微山湖水渐次疏消。其口洩入荆山桥河。所有分引支河三道。因近来疏消已畅。是以湖底渐涸。出路亦渐远。随经接挑引河三百余丈。源源导引。现在湖流自不致壅滞。但将来非得专员留心查勘。随涸随挑。恐日久又成淤垫。著传谕尹继善、白钟山等。派令道员王鸿勋专司其事。不时查勘。如有水涸沙屯。即接续挑挖。务俾永远疏通。足资宣洩。该督等并时加督察。毋使已成之功。复致堙塞也。　　

○和硕和亲王弘昼等奏、向来八旗满洲、蒙古、各旗奏事、及家谱、绿头牌等、皆写清字。惟汉军旗分奏事。兼写清汉合璧。家谱、绿头牌等、俱写汉字。请嗣后八旗汉军、照满洲、蒙古、各旗。一体专写清字。得旨、所奏是。照所请行。　　

○大计湖南省、不谨官二员。罢软官一员。年老官七员。有疾官四员。才力不及官三员。湖北省、不谨官三员。罢软官一员。年老官四员。有疾官一员。浮躁官一员。分别处分如例。　　

○调甘肃提督王进泰、为江南提督。以西宁镇总兵刘顺、为甘肃提督。金塔协副将高天喜、为西宁镇总兵。　　

○丁酉。谕军机大臣等、西宁总兵刘顺、已有旨补授甘肃提督。伊现署豆斌安西提督之缺。如有承办军务。必须该员在彼经理。或将甘提印务酌委总兵一员暂行署理。若刘顺所办事件无甚紧要。则令其竟赴新任。其豆斌安西提督之缺。该督另委妥员署理。至西宁总兵员缺。已令高天喜补授。所遗员缺。即著该督拣选一员奏请补授可也。将此传谕黄廷桂知之。　　

○又谕、外省布政使护理巡抚。任内遇有核转具奏之事。往往将行据布政使某人重复叙出。此系外省幕宾书吏相沿陋例。甚属拘泥不通。今于吴士功摺内改定式样。著于奏事之便。钞寄各督抚。并传谕各布政使。嗣后有藩司护抚篆者。令其于奏报核转事件摺内。俱遵照此式书写。　　

○又谕、向来外省督抚大吏。遇有地方水旱等事。往往委之属员查勘。并不亲身前往。经朕屡次训饬。数年以来。颇知奋勉。以从前之养尊处优深居简出为戒。但省会重地。督抚既经公出。而藩臬等又多相随而行。无一大员坐镇。殊非慎重地方之道。嗣后凡督抚同城省分。自可公同酌量。分留一人在彼坐镇。即系巡抚专驻之省。亦当留藩臬大员。足资弹压。总之督抚身任封疆。于各属紧要事件。自当亲身经理。不可徒委之一二属员。致文移往返。动多迟误。而省会重地。为通省关系。一切均当留意慎重。毋致过犹不及。此旨著于各该督抚赍摺人回。随便传谕知之。　　

○命原任副将伊昌阿、来京引见。　　

○戊戌。上诣畅春园、问皇太后安。
  </div>
  <div class="pagination">
   <a href="清实录乾隆朝实录_page772.html">
    上一页
   </a>
   <span>
    ...
   </span>
   <a href="清实录乾隆朝实录_page768.html">
    768
   </a>
   <a href="清实录乾隆朝实录_page769.html">
    769
   </a>
   <a href="清实录乾隆朝实录_page770.html">
    770
   </a>
   <a href="清实录乾隆朝实录_page771.html">
    771
   </a>
   <a href="清实录乾隆朝实录_page772.html">
    772
   </a>
   <span class="current-page">
    773
   </span>
   <a href="清实录乾隆朝实录_page774.html">
    774
   </a>
   <a href="清实录乾隆朝实录_page775.html">
    775
   </a>
   <a href="清实录乾隆朝实录_page776.html">
    776
   </a>
   <a href="清实录乾隆朝实录_page777.html">
    777
   </a>
   <a href="清实录乾隆朝实录_page778.html">
    778
   </a>
   <span>
    ...
   </span>
   <a href="清实录乾隆朝实录_page774.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
