<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 958 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 958 页/共 1860 页</h1>
    <div class="content">○谕曰、观保著调补兵部侍郎。其吏部侍郎员缺。著旌额理补授。旌额理未到京之前。著阿永阿暂行署理　　

○谕军机大臣等、前因内地丝觔绸缎等物。价值渐昂。经御史李兆鹏等先后条奏。请定出洋丝觔之禁。以裕民用。乃行之日久。而内地丝价。仍未见减。而且更贵者有之。可见生齿繁衍。取多用宏。盖物情自然之势。正如从前议免米豆关税。而粮价如故。可为明验。况闻出洋丝觔。本系土丝。及二三蚕粗糙之丝。非腹地绸缎。秘须精好物料可比。徒立出洋之禁。则江浙所产粮丝。转不得利。是无益于外洋。而更有损于民计。又保如照旧弛禁。以天下之物。供天下之用。尤为通商便民乎。前＜?口英＞咭唎等国。织纴不供。已特旨准其酌带配用。而伽喇巴等处。近复援例恳请。现敕部臣定议。该督抚等熟悉地方情形。著传旨令其悉心体察。应否即行开禁。并海洋商船所配粗丝。应否仍酌定章程。及如何设法稽查。以杜影射侵渔等弊之处。俟妥议具奏到日。候朕明降谕旨　　

○礼部议覆、浙江学政钱维城奏称。前福建学政纪昀条奏生童试卷。照乡会试例。自写涂注字数。经部议准。惟查生童试卷。并无誊录。既不虑有改窜。且教官受卷时。学政当堂眼同。势难滋弊。行之转多窒碍。请停。应如所请。从之　　

○兵部议覆、山西巡抚和其衷奏称、河东盐池围墙一百二十里。设铺三十六。铺设弓兵一。尚有不敷巡缉之处。请于运城。平垣。二营拨兵六十。添驻轮巡。仍责成该管都司守备稽查。应如所请。从之　　

○刑部奏、查杀一家非死罪三人之犯。其妻子绿坐。律止拟流。原以所杀止于三人。而其子或在三四人以外。自未便概予骈首。然此等凶恶遗孽。竟与寻常军流等犯同科。亦不足以昭允当。请嗣后将此等缘坐之犯。除同谋加功。及有别项情罪者。仍照本律定拟。此外不分年岁老幼。人数多寡。俱发伊犁等处。给驻防索伦等兵为奴。载入例册行。从之　　

○庚寅。谕军机大臣等、现在伊犁官员。皆给半俸。兵丁每月支钱粮一两。热河官员。向例按其职衔。减一等给与半俸。今令伊等移驻伊犁。应与现在伊犁者一例。著加恩准支半俸。不必减等。至兵丁在热河时。支钱粮一两五钱。此时甫经移驻。未免生计尚艰。著仍照原数。并给孳生牲只。俟将来缺出挑补之人。方照察哈尔。厄鲁特兵丁例。月支钱粮一两。乌勒登到彼时。即明白晓谕。仍交明瑞等、遵照办理　　

○大学士兼翰林院掌院学士刘统勋奏、纂修记注。除内阁副本各档。及六科正本。仍照例咨领摘录外。其各部院上年事件。请于次年开印后。造册送馆。以杜吏胥疎略延缓之弊。从之　　

○吏部议覆、湖南布政使来朝奏称、州县遇上司批审之事。迟延不结。该上司亦不即参办。往往别滋事端。请嗣后凡上司批审之事。即责成该上司督催。逾限详报督抚。督抚按季汇咨。如逾限至五案以上。及经年不结者。特疏题参。应如所请。从之　　

○又议覆、山西布政使文绶奏称。向来巡抚陛见升调。凡无总督省分。将抚篆交藩司护理。落司本任。不另委署。抚藩既系一人。详覆均出已见。究不若抚藩分任。各有专责。请嗣后遇藩司暂护抚篆。其藩司即另委臬司及道员署理。则彼此既可核正。而体制亦觉相宜。应如所请。从之　　

○户部议覆、两广总督苏昌等奏称、粤省本港商船出洋。请照外洋夷商之例。准其配带丝觔等语。查夷商配带丝觔。系出特恩。非商贩所得援照。应酌量准其配带出洋易铜。以资内地鼓铸。至如何立法办理。令该督等详细议奏。从之　　

○兵部议覆、御史王绂奏称五城时有窃案。营弁坊官均应昼夜巡缉遇案彼此协拏。而专汛武职。向无应得议叙处分。请照文职例。一并酌定等语。应如所请。嗣后汛弁能于二参限内。获贼二名。纪录一次。每二名以次递加。如限内五案以上。未获一名。降一给留任。十五案以上。未获一名。降一级调用。能获一二名者免议。庶武职亦知所劝惩。并令步军统领于年终汇册送部查核。至限满缉拏之案。亦令年终查其已获未获案数。分记功过。从之　　

○御史秦黉奏、近例汉讲官缺出。将翰詹人员通行开列请简。查编纂记注。责任綦重。似未可杂用新进。请嗣后或充或署。带领少詹学士以下等官。及俸深编检十员。引见钦定。得旨、著照所请行　　

○翁牛特达尔汉头等台吉亲达玛尼无嗣。以原任台吉拜桑三世孙绥和图袭职　　

○予故扎萨克贝勒品级贝子巴雷珠尔。致祭如例　　

○辛卯。上诣畅春园、问皇太后安　　

○自圆明园启銮。谒泰陵　　

○遣官祭昭忠祠　　

○谕曰、吴达善查奏蔡卜年揭参布陆礼一案。因布陆礼备船接迟。责打外委。并勒令布陆礼跪门各情节。俱与布陆礼在京所供相符。其为挟嫌无疑等语。在布陆礼粗率任性。将祖姓千总改为章姓。其事甚属可笑。不宜复膺外任。布陆礼著照部议所降之级。留京以旗员补用。至蔡卜年以迎接细故。勒令跪门。旋复挟嫌参奏。假军政以洩私愤。其为副将已狂妄若此。何以堪专阃之任。蔡卜年著解任交部严加议处　　

○谕军机大臣等、据吴达善奏、升任副将蔡卜年揭参布陆礼一案。该镇在上江协副将任内。引见回署。因备船接迟。辄将外委责打。并勒令游击布陆礼跪门服罪。复列入军政纠参。其为挟嫌狂妄。已可概见。现已交部严加议处。蔡卜年任副将时。已乖张任性若此。则其升授总兵。必更志足意满。现在到任以来。一切举动行事。必更过甚。该督必有见闻。著传谕苏昌。即行确查据实参奏　　

○调云南临元镇总兵佟国英、为昭通镇总兵。以广州城守营副将阿穆呼朗、为临元镇总兵　　

○是日、驻跸黄新庄行宫　　

○壬辰。皇后千秋令节。停止行礼筵宴　　

○军机大臣等议覆、围场总管齐凌扎布奏称。围场官俸内银米。例由京城该佐领办给。多有不使。请照围场兵丁例。银由热河道库支领。应扣坐扣。米由四旗通判所属土城子。波罗河屯。挂甲屯。达呼尔等处仓。支给小米如数。各造册报部。应如所请。从之　　

○是日、驻跸半壁店行宫　　

○癸巳。孝康章皇后忌辰。遣官祭孝陵　　

○以广西镇安协副将李经世、为左江镇总兵　　

○是日、驻跸梁格庄行宫　　

○甲午。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。随行礼　　

○谕军机大臣等、前据明瑞等、将雅尔地方修城驻兵事宜具奏。经军机大臣议。拣发热河满洲兵。达什达瓦部之厄鲁特兵。盛京锡伯兵。约计二千五六百名。现在各令挈眷陆续起程。朕意除厄鲁特兵。习惯游牧。不妨暂往帐房。至满洲。锡伯兵。共有二千。伊犁。雅尔地方。未必有如许房屋。可以存住。理应豫先备造。再雅尔驻兵。若派现在伊犁兵丁。则此挈眷移驻之兵。即可住伊犁兵丁空闲房屋。若即派此次挈眷移驻兵丁。则雅尔亦须豫造房屋。以备兵丁到时居住。前虽议奏准行。若不明白指示。明瑞或未能筹及。著传谕明瑞。酌量定拟具奏　　

○是日、驻跸秋澜村行宫　　

○乙未。谕军机大臣等、爱隆阿。伍岱。久在军前。此次遣往伊犁。又将二载。应派员更替。伍岱精力尚壮。著再留一年。昨遣观音保前往伊犁。著即留该处。换爱隆阿来京　　

○军机大臣会同直隶总督方观承议奏、近年商力耗乏。遇有请退引地。接替甚难其人。兼以物价脚费。各项加增。而盐价有定。运本实多不敷。应请照雍正十年之例。每觔增价一文。从之　　

○是日、驻跸半壁店行宫　　

○丙申。谕军机大臣等、朕闻山东地方。有因明岁南巡。现拟添建行宫之事。此举断断不可。朕此次南巡。即江浙两省驻跸之地。已饬令该督抚等、一切皆仍旧贯。勿得稍有增饰。况东省不过往来所经。仅供顿宿。又何必踵事增华。致滋繁费。其现在所有各处行宫内。或必应补缀。如裱饰窗棂之类。尚属可行。若果完好整洁。即并此亦可不必。至于添建行宫之处。速即概行停止。著将此传谕崔应阶知之　　

○予故广西思恩府白山司土巡检王有枢子暐。袭职　　

○予故科尔沁一等子因鲁扎布子茂沁。袭职　　

○予已革翁牛特扎萨克一等台吉阿迪沙子固鲁扎布、袭职　　

○是日、驻跸黄新庄行宫　　

○丁酉。谕曰、国多欢重听过甚。难当别项差使。著在散秩大臣行走　　

○又谕、请轿校尉。著加恩赏给一月钱粮　　

○是日、驻跸岫云寺行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四



大清高宗法天隆运至诚先觉体元立极敷文奋武孝慈神圣纯皇帝实录卷之七百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。二月。戊戌。谕曰、和尔精额。遇事推诿。著革去总管内务府大臣。不必管理圆明园事务。仍留副都统。著管理万寿山。静宜园。嗣后看伊行走。若不黾勉。即将副都统一并革退。塔克图之父常明。从前行走勤敏。伊亦行走有年。著加恩补授总管内务府大臣。其圆明园事务。著福隆安管理　　

○军机大臣等覆奏、查例应筵宴之处。内廷系候旨遵行。会试、殿试、及外藩入觐。请照旧筵宴。惟经筵、临雍、耕耤、筵宴之例。似可酌裁。得旨、嗣后经筵筵宴。著停止　　

○是日、驻跸静宜园　　

○己亥。上回銮。诣畅春园、问皇太后安　　

</div>
    <div class="pagination">
<a href="清实录乾隆朝实录_page957.html">上一页</a><span>...</span><a href="清实录乾隆朝实录_page953.html">953</a><a href="清实录乾隆朝实录_page954.html">954</a><a href="清实录乾隆朝实录_page955.html">955</a><a href="清实录乾隆朝实录_page956.html">956</a><a href="清实录乾隆朝实录_page957.html">957</a><span class="current-page">958</span><a href="清实录乾隆朝实录_page959.html">959</a><a href="清实录乾隆朝实录_page960.html">960</a><a href="清实录乾隆朝实录_page961.html">961</a><a href="清实录乾隆朝实录_page962.html">962</a><a href="清实录乾隆朝实录_page963.html">963</a><span>...</span><a href="清实录乾隆朝实录_page959.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
