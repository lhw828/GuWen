<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 761 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 761 页/共 848 页</h1>
    <div class="content">○谕内阁、贺长龄等奏、遵查铜务各款。恳请定限一摺。云南铜务各款。前有旨饬令清查。未定期限。兹据奏称、款目纷烦。稽核非易。著准其自道光二十五年八月初一日设局起。扣至二十六年七月底止。给限一年。赶紧清查。该督抚藩司俱系新任。无所用其回护。总当悉心查核。实力钩稽。毋致牵混滋弊。　　

○调云南开化镇总兵官荫得布、署腾越镇总兵官。以维西协副将李能臣、署开化镇总兵官。　　

○以云南访拏习教人犯妥速。予知县侯晟等议叙。　　

○免云南铜厂民欠无著工本银。　　

○戊午。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○缓徵山东乐安、章邱、阳信、乐陵、滨、沾化、观城、朝城、聊城、海丰、利津、寿光、潍、长山、临邑、商河、单、济宁、鱼台、邹平、濮、临清、莘、邱、济阳、二十五州县及德州、东昌、临清、三卫上年被灾村庄新旧正杂额赋。　　

○贷甘肃皋兰、渭源、陇西、安定、会宁、平凉、静宁、隆德、清水、礼、徽、泾、崇信、十三州县灾民耔种。　　

○己未。高宗纯皇帝忌辰。遣官祭裕陵。上诣奉先殿。寿皇殿。行礼。　　

○谕内阁、朕于三月初八日由圆明园启銮。十二日祗谒西陵礼成后。于十五日驻跸南苑。二十日回圆明园。所有应行事宜。著各该衙门照例敬谨豫备。　　

○庚申。上诣大高殿行礼。　　

○幸圆明园。　　

○奉皇太后居绮春园。　　

○诣安佑宫行礼。　　

○辛酉。上诣绮春园问皇太后安。　　

○谕内阁、朕弟惇恪亲王绵恺。尚无承嗣之人。著将皇五子奕誴、过继与惇恪亲王为嗣。即袭封惇郡王。并著钦天监于本年三月内选择吉期。移居府第。其一应章服。仍照皇子分例服用。应领俸糈。即于本年春季为始照例支领。　　

○赏扎赉特贝勒拉木棍布扎布子头等台吉阿勒塔阔辍尔、科尔沁贝勒赛因瑚毕图子头等台吉旺楚克林沁、翁牛特扎萨克贝勒宝拜子头等台吉特木楚克苏隆、喀喇沁扎萨克头等塔布囊额驸克星额子三等塔布囊布哩纳巴拉、花翎。　　

○缓徵直隶宝坻、宁河、保定、天津、蓟、霸、安肃、静海、丰润、玉田、三河、武清、东安、滦、乐亭、定兴、新城、容城、雄、安、青、沧、南皮、盐山、庆云、宁晋、邢台、南和、永年、邯郸、肥乡、鸡泽、磁、元城、南乐、清丰、新河、大名、成安、广平、平乡、四十一州县及津军厅、上年被水被旱被雹被虫村庄额赋。给宝坻、宁河、保定、天津、四县灾民一月口粮。　　

○给奉天凤凰城岫岩厅上年歉收旗民一月口粮。　　

○壬戌。谕内阁、前据潘锡恩奏、查明运河中河两厅纤堤。仍恳拨银赶办。当交户部再行议奏。兹据户部查议具奏。均著照所请办理。此案工程。为漕运往来要道。既须及早增培。自应准其如数拨给。以资赶办。惟南河每年部拨各款。为数已钜。非惟备抢险之需。兼以储岁修之用。嗣后遇此等工程。即于岁拨各款内。按年择要修理。毋致堤工日形残缺。另行请拨。以重帑项而节糜费。　　

○癸亥。世祖章皇帝忌辰。遣官祭孝陵。　　

○甲子。谕内阁、前据潘锡恩奏、筹备空运事宜。并请定松江府属重运渡江限期一摺。当交壁昌等核议具奏。兹据奏称、松江重运帮船。向与苏属各帮粮船跨兑。必先苏而后松。又由吴淞黄浦泖湖运河迤逦出江。连年比较迟早。不过数日。从无延误。况渡黄例限。本定于四月初十日以前。果能节节提前。渐归初限。所有松江重运相距不远。尤当争先恐后。一律遄速。又另片详陈松江重运实在情形。惟在破除积习。多方激励各等语。所议自系详加体察。务协机宜。所有松江重运渡江。即著无庸另立限期。以归简易。该督等仍当先事筹度。严切督催。俾早兑早开。如县帮稍形玩易。立即指名撤参。务较常年提前办理。以符例限而利漕行。　　

○乙丑。谕军机大臣等、书元奏、要工急须修筑。拟设法劝捐一摺。著惟勤体察该处情形。是否系应办之工。及应作何办理之处。妥议具奏。候旨遵行。原摺著钞给阅看。将此谕令知之。　　

○以捐办湖北堤工出力。予知县汤誉光等升叙有差。　　

○是日立春。顺天府进土牛春山宝座。　　

○丙寅。享太庙。遣惠亲王绵愉、恭代行礼。　　

○上诣绮春园问皇太后安。　　

○御奉三无私殿。赐皇子亲藩等宴。　　

○遣官祭太岁之神。　　

○谕内阁、梁宝常奏、缉获奉化县滋事首要各犯。提同前获各匪。审明确情。分别定拟一摺。此案已革奉化县知县王济、经徵钱粮。尚无浮勒情事。惟于刁徒聚众阻考。未能妥速查办。已革宁波府知府李汝霖、业已起程前往查办。辄复因病折回均难辞咎。业经革职。应毋庸议。前署奉化县知县缪梓、失察县书向粮户私索票钱。因此酿成钜案。著交部严加议处。已升温右营守备提中营千总何成龙、外委高廷照、兵丁杨瑞章、蒋大法、何有海、刘豫章、丁得升、沈大章、沈永清、冯大贵、临难捐躯。均著该部照例议恤。幕友监生张植祖、因公被害。情亦堪悯。著一并交部议恤。至在事出力文武员弁。除参将百胜、都司邓凤翔、前已降旨从优议叙外。其前署奉化县事候补知县李盘、宁波府经历张家缙、太平县县丞顾准、嘉兴县县丞刘季淳、均各身受重伤。协力守城。始终不懈。俱著交部从优议叙。所请免补本班以同知即行补用之候补知县傅延焘、已有旨升授定海厅同知矣。　　

○又谕、内务府奏、接收贡物迟延。请将司员严议等语。此次越南贡物接收迟延。所有承办司员。著交吏部查取职名。严加议处。　　

○谕军机大臣等、御史谢荣埭奏、山西平遥县民宋鹤庆、因奸谋杀一案。犯供前后不符。恐有避重就轻情事等语。案关疑奸谋杀。名节攸关。虚实均应确究。著吴其浚亲提人证卷宗。秉公研讯。务得实情。以成信谳。原摺著钞给阅看。将此谕令知之。寻奏、宋鹤庆、素不务正。因其妻宋曹氏之母舅王久忠、向其斥辱。辄挟嫌商同宋郭骡则、将王久忠砍伤身死。宋鹤庆、应依谋杀人造意律。拟斩监候。宋郭骡则依为从例拟绞候。宋曹氏被其夫诬指与王久忠奸私捐躯明志。节烈可嘉。附请旌表。下部议。从之。　　

○丁卯。孝全皇后忌辰。遣官祭陵寝。　　

○戊辰。上诣大高殿行礼。　　

○还宫。　　

○浚江苏丹徒、丹阳、二县运河。从巡抚李星沅请也。　　

○缓徵江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰、东台、江都、甘泉、仪徵、兴化、铜山、丰、萧、砀山、宿迁、睢宁、海、沭阳、泰兴、二十九州县并扬州、淮安、大河、徐州、四卫上年歉收村庄额赋。　　

○以次辛祈谷于上帝。自是日始。斋戒三日。　　

○己巳。谕军机大臣等、昨据布彦泰奏、查明哈密另有可垦地亩一摺。已批交军机大臣、会同该部议奏矣。其另片所称回子近日穷苦。由于该伯克等科派所致。自系实在情形。各城回子生计本少。加以科敛。愈不聊生。全在各城大臣力矢清操。方能约束该伯克等。顾念同类。不至借端鱼肉。此后该将军应如何密加查察。使各大臣等破除积习。不令该伯克有所藉口。著布彦泰、林则徐、悉心妥议。据实具奏。至该扎萨克郡王伯锡尔、将私垦地亩呈献充公。拟安置民户等语。此项地亩。既据呈出。一经垦种。渐可扩充。是否足以安置民户。藉资控制。并著布彦泰等详议奏闻。原片著钞给林则徐阅看。将此各谕令知之。　　

○庚午。上诣南郊斋宫斋宿。　　

○辛未。祈谷于上帝。上亲诣行礼。　　

○诣关帝庙拈香。　　

○幸圆明园。　　

○诣绮春园问皇太后安。　　

○壬申。上御正大光明殿。赐朝正外藩等宴。作乐赐酒。如除夕仪。　　

○癸酉。上御正大光明殿。赐大学士尚书等宴。　　

○谕内阁、前据董瀛山参奏顺天文安县窃盗之案。当交恩桂等派员密拏。兹据该衙门获犯具奏。吕大发、王七海即王起海、刘庭礼、均著交刑部严行审讯。董瀛山所奏得实。著赏加一级。　　

○甲戌。谕内阁、上年因派往朝鲜使臣。向带通官五六员。恐有骚扰需索等事。曾经降旨祇准随带一员。兹据礼部奏、该国王恳请酌加。以便摈接等语。嗣后派往朝鲜使臣。著准其随带通官二员。该部即纂入则例。永远遵行。　　

○又谕、林则徐奏参护理副将一摺。甘肃护理永固协副将陕西汉凤营游击马希贤、于番务吃紧之际。经该署督等责成策应。辄敢藉词推诿。实属畏葸巧猾。著即革职。至所称甘省现办番务。正亟需人。固原提督所辖各营内之参将李伏、秦起奉、游击毛鸿鹏、张廷秀、都司牛凤山、徐椿、刘允和等七员。均系经历行阵。著准其调赴甘肃。以备差委。　　

○又谕、各省督抚每届年终。将该省司道等官。切实出考。密封陈奏。朕亲加披览。即军机大臣亦不发给阅看。原所以慎重考核。严防洩漏。所谓君不密则失臣。臣不密则失身。该督抚等宜如何慎密。乃近日往往视为具文。渐近轻忽。即如本日梁宝常具奏调署州县夹片。辄附入密摺封内。是其视密摺本未慎重。已可概见。嗣后著各该督抚于年终密考。务须格外慎重。倍加严密。毋稍视为具文。致滋率忽。将此通谕知之。　　

○谕军机大臣等、林则徐奏、核明东西路堵剿番贼情形。分别劝惩一摺。此次东路番贼。在老河沟脑等处。寻抢牲畜。经该镇站柱跟追拦截。虽枪毙多贼。而余匪乘夜窜逃。著仍严饬该镇确探贼踪。赶紧追缉。毋得稍存大意。至西路甘凉等属。经该署督晓谕绅民。练勇保卫。所需军械。准于各营内酌量借给。以济兵力。其三沟门所放孳马。被贼抢夺至七百余匹之多。该营弁等疏懈已极。署永昌协都司事红水营守备惠奇、署千总事世袭云骑尉鞠兆祥、均著革职。仍留署任。以观后效。护永昌协副将隆盛友、著先行摘去顶带。责令杀贼立功。傥该将弁等仍前玩泄。即著从严参办。其义得渠口地方。既有贼踪。防堵尤应严密。著即责成胡超、就近督饬将备认真严防。该署督仍当随时查察。如有畏葸怠玩。不能得力者。立即严惩示儆。以除痼疾而振军威。现在渐届春融。一切剿办机宜。著该署督妥速筹画。悉心布置。奏明办理。将此谕令知之。　　

</div>
    <div class="pagination">
<a href="清实录道光朝实录_page760.html">上一页</a><span>...</span><a href="清实录道光朝实录_page756.html">756</a><a href="清实录道光朝实录_page757.html">757</a><a href="清实录道光朝实录_page758.html">758</a><a href="清实录道光朝实录_page759.html">759</a><a href="清实录道光朝实录_page760.html">760</a><span class="current-page">761</span><a href="清实录道光朝实录_page762.html">762</a><a href="清实录道光朝实录_page763.html">763</a><a href="清实录道光朝实录_page764.html">764</a><a href="清实录道光朝实录_page765.html">765</a><a href="清实录道光朝实录_page766.html">766</a><span>...</span><a href="清实录道光朝实录_page762.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
