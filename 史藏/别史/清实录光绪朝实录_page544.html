<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 544 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 544 页/共 1316 页</h1>
    <div class="content">○又奏、三姓试采金矿经费。实用实销。应请免其造报。下所司知之。摺包　　

○乙卯。谕军机大臣等、电寄张曜迅饬淩绂曾星夜来京。电寄　　

○都察院代奏、四川教职陈麟图呈进筹边略。得旨、书留览。　　

○命大学士恩承等覆核朝审。　　

○科尔沁亲王伯彦讷谟祜穿孝。以贝子奕谟署内大臣。庆郡王奕劻署銮仪卫武备院事。镶黄旗蒙古都统容贵署正白旗满洲都统。明发　　

○赏科尔沁亲王。伯彦讷谟祜治母丧银。一千两。　　

○丙辰。谕内阁。巡视中城御史崇龄等奏、坊官防范疏虞。请旨交部议处一摺。中城副指挥郦炳奎。于已获案犯。未能认真看守。竟被凶徒纠众劫逃。迨经该城勒缉。迄未拏获。实属玩泄。郦炳奎著交部议处。并著步军统领衙门、顺天府、五城御史、将抢犯凶徒。一体严拏。务获究办。毋任漏网。现月　　

○又谕、署广东琼州镇总兵李先义呈递安摺。缮写错误。著交部议处。现月　　

○谕军机大臣等、电寄洪钧。俄世子来华游历。已饬疆吏届时妥为照料。至不能入京谒见。俄君道歉情词。颇为周崀。著洪钧赴外部传旨致谢。电寄　　

○以派赴玉树番族会盟事竣。予主事锡拉绷阿等奖叙。

摺包

　　

○丁巳。谕内阁、御史胡俊章奏、京城地面。捕务不力。请饬整顿一摺。京师为辇毂重地。岂容不逞之徒。肆意横行。若如所奏、近来抢案层见叠出。地面官厅。互相推诿。并不即时严拏。捕务实属废弛。著步军统领衙门、五城御史、督饬所属。遇有抢劫重案。随时严拏惩办。毋任匪徒漏网。并著妥议章程。认真整顿。不得仍前懈弛。以靖闾阎。现月　　

○又谕、张曜奏、被水地方。请拨银米赈济一摺。本年山东黄河南北两岸。及滨临运河各州县。黄流漫溢。兼值山东湖水。同时汜滥。濮州等处三十七州县低洼村庄。被淹甚广。灾民困苦情形。深堪悯念。自应宽筹赈抚。著照所请。将该省本年新漕截留五万石。并拨粮道库银十万两。以备赈需。该抚即饬所属。分别被灾轻重。核实妥为散放。务使实惠及民。毋任吏胥稍有弊混。用副朝廷轸念灾区至意。现月　　

○谕军机大臣等、御史胡俊章奏、总理各国事务衙门。向有津贴两翼缉捕经费。近来两翼将此项津贴为修理官厅之用。捕费转形支绌等语。著步军统领衙门查明具奏。现月　　

○陕西巡抚鹿传霖奏、兴安等州赈务情形。并请将各属捐生给奖。允之。摺包　　

○蠲免陕西咸甯、长安、渭南、三原、高陵、盩厔、临潼、泾阳、兴平、咸阳、富平、蓝田、醴泉、鄠、耀、同官、肤施、延长、安塞、延川、宜川、甘泉、靖边、定边、保安、凤翔、陇、汧阳、岐山、城固、沔、佛坪、榆林、府谷、神木、大荔、蒲城、澄城、郃阳、朝邑、华、白水、汉阴、邠、长武、三水、淳化、乾、武功、鄜、洛川、中部、宜君、绥德、米脂、清涧、五十六府厅州县、光绪十四年民欠未完钱粮租课草束。摺包　　

○戊午。谕军机大臣等、太仆寺少卿胡聘之奏、采育镇驻防旗营兵丁。被灾困苦。恳恩抚恤。并分隶顺直所属被灾地方之左右两翼驻防各营兵丁。请饬查明加恩等语。著户部议奏。现月　　

○又谕、沙克都林札布等奏、土尔扈特盟。出有协理台吉一缺。拟定正陪。恳请补放一摺。著照所请。济木巴所出协理台吉一缺。著拟正之三等台吉济木巴拉什补授。俟年班时。再行来京。交理藩院补行带领引见。明发　　

○江西巡抚德馨奏、江西土药。民闲向不栽种。现收税厘。请仍暂照旧章稽徵。下所司知之。摺包　　

○陕西巡抚鹿传霖奏、安康等属、本年雨水冰雹各灾赈抚情形。得旨、著即饬属妥筹赈抚。毋任灾黎失所。摺包　　

○又奏、酌裁厘卡。下户部知之。摺包　　

○予防边捐躯。云南文武员弁兵丁补用巡检黄士俊等、一百一十七员名分别议恤。摺包　　

○己未。谕军机大臣等、给事中洪良品奏、直隶频岁水灾。请筹疏浚以兴水利一摺。据称疏浚不可缓者有六。似难而实易者有三。行之大利者十有二。所当豫计者有五。请饬集议兴办等语。所陈各条。是否可行。著李鸿章体察情形。妥筹具奏。原摺著钞给阅看。将此谕令知之。寻李鸿章奏、体察地势。分水溉田。不能消除水患。且多窒碍难行。报闻。摺包　　

○又谕、有人奏、山东茬平县钱粮。自光绪五年因修补书院。加收钱文。皆由劣监张休义、户书马尝何、蒙混舞弊。署知县仓尔爽接任后。辄复信任该劣监等。违例浮徵。并因奉办河工秸料。向民闲勒取办差银钱。县民赴省呈诉。东昌府知府查办不实。请饬严究等语。著张曜按照所参各节。确切查明。据实具奏。毋稍徇隐。原摺著钞给阅看。将此谕令知之。寻奏、茬平钱粮。仓尔爽。并无格外浮收。东昌府亦无查办不实。请均免置议。张休义等、虽无蒙混舞弊情事。惟既经被人指摘。应再饬司提省讯究。报闻。摺包　　

○河东河道总督许振祎奏、查革河南河工四弊。并拟改章设局。以保险工而节浮费。如所请行。　　

○庚申。世宗宪皇帝忌辰。上诣寿皇殿行礼。遣官祭泰陵。早事　　

○安徽巡抚沈秉成奏、铁路经费银两。拟请在货盐二厘项下。各半动拨。依限委解。下所司知之。摺包　　

○又奏、已故知府前代理广德直隶州知州李孟荃。政绩卓著。遗爱在民。请将事迹宣付史馆立传。下礼部议。摺包　　

○以历年劝办工赈。予前署安徽太平府知府史久常等二十六员奖叙。摺包　　

○以除患安民。政声卓著。予故河南巡抚倪文蔚、事迹宣付史馆立传。从河东河道总督许振祎请也。　　

○辛酉。泰甯镇总兵志元奏、新庄半壁店秋澜村梁格庄四处行宫殿宇。坍塌渗漏。情形较重。应请迅即勘修。得旨、该衙门查勘具奏。摺包　　

○又奏、行宫铺垫。被雨损坏。恳恩免赔。如所请行。

摺包

　　

○贵州巡抚潘霨奏、矿务铁厂。开炉鼓铸。督办无人。众商不敢承领洋款。暂行停工。筹抵公项。以恤商艰而重公帑。报可。摺包　　

○豁免江西官垫民欠同治十一年至光绪五年十年等丁漕银两。摺包　　

○壬戌。谕内阁、李鸿章奏、顺直各属被灾。请将京旗各府庄田。照案减收租项一摺。本年顺天直隶各属。水灾甚重。民情困苦异常。朝廷悯念灾黎。叠经赏发银两。拨给米石。以资赈抚。所有王公贝勒各府、并各京旗庄田。著即自行体察灾歉情形。将如何减收租数之处。行知坐落州县。出示晓谕。不准庄头揽头等将已减之租。蒙混舞弊。其内务府各项地租。步军统领衙门地租。并著查照成案。一体减收。以纾民困。现月　　

○谕军机大臣等、礼部奏、朝鲜告讣使臣、具呈恳恩请免遣使赐奠一摺。据称该国王太妃薨逝。连年丧乱饥馑。国用艰难。丧祭之需。俱从俭约。恐钦使贲临。礼节设有不到。负罪滋甚。恳将颁敕由该使敬谨赍回等语。所陈困苦情形。自无虚饰。惟该国世守东藩。备叨恩礼。吊祭专使。载在典常。率循勿替。此天朝抚恤属藩之异数。体制攸关。岂容轻改。特念该国近年。国用异常窘乏。亦属实情。不得不于率循旧章之中。曲加矜恤。向来遣使该国。皆由东边陆路行走。计入境后尚有十余站。沿途供亿实繁。此次派往大员。著改由天津乘坐北洋轮船前往。径至该国仁川登岸。礼成仍由此路回京。如此暂为变通。则道途甚近。支应无多。所有该国向来陆路烦费。悉从节省。至钦使到国以后。应行一切礼仪。凡无关冗费者。均应恪遵旧章。不得稍事＜闲＞略。此朕德礼绥藩。有加无已之意。该国王奉此纶音。当倍深钦感也。将此谕知礼部、北洋大臣、并由礼部传知该国王知之。现月　　

○直隶总督李鸿章奏、筹修奉天营口炮台需款。援案截留新增赢余。并陈明关道诚勋报效银两。藉资兴办。得旨、诚勋著户部核给奖叙。摺包　　

○又奏、恭逢恩诏。已革主事崔澄寰请送部引见。得旨、著交吏部带领引见。摺包　　

○又奏、东明黄河添抛甎石坝。请饬部立案。下工部知之。摺包　　

○广西巡抚马丕瑶奏、查明广西土药税厘情形。暨原定新定各办法。下所司知之。摺包　　

○以欠款不完。已故革职前任广西隆安县知县刘应桢。籍产备抵。摺包　　

○甲子。工部奏、祈年殿工程处采买楠木。应否免税。得旨、准其免税。摺包　　

○云南巡抚谭钧培奏、安平昆阳呈贡保山等州县民田、并天耳盐井被水。委勘筹赈大概情形。得旨、即著饬属妥为抚恤。毋任失所。摺包　　

○乙丑。谕内阁、前任陕甘总督杨岳斌、忠勇性成。勋劳卓著。咸丰初年。随同大学士曾国藩剿办发逆。创立师船。由湖南湖北安徽江西直达江甯。肃清江西数千里。厥功甚伟。同治三年。克复江甯省城。蒙穆宗毅皇帝眷念勋勤。赏给一等轻车都尉世职。并赏加太子少保衔。旋由福建提督。＜闲＞授陕甘总督。嗣因亲老准其回籍终养。朕御极后。复命巡阅长江水师。整顿营规。均臻妥协。上年服阕后。奏准在籍养病。方冀调理就痊。长资倚畀。兹闻溘逝。轸惜殊深。杨岳斌著追赠太子太保衔。照总督例赐恤。任内一切处分。悉予开复。应得恤典。该衙门查例具奏。加恩予谥。并于立功省分。建立专祠。其生平战功事迹。宣付国史馆立传。伊子附生杨溍仪、著赏给举人。准其一体会试。伊孙候选县丞杨镇荣、著以知县用。杨道瀼、著俟及岁时。由吏部带领引见。用示笃念荩臣至意。寻予谥勇悫。现月　　

○内务府奏、查明内廷等处工程。分别缓急。开单请旨择要开工。得旨、第一单乾清宫等处。第二单慈宁宫等处。应修各工。著核实估计钱粮数目。请旨办理。其余三单。著

再确实查勘。有无应缓之工。分晰具奏。摺包随手　　

○又奏、寿皇殿工程。拟俟明春请旨兴修。依议行。摺包

</div>
    <div class="pagination">
<a href="清实录光绪朝实录_page543.html">上一页</a><span>...</span><a href="清实录光绪朝实录_page539.html">539</a><a href="清实录光绪朝实录_page540.html">540</a><a href="清实录光绪朝实录_page541.html">541</a><a href="清实录光绪朝实录_page542.html">542</a><a href="清实录光绪朝实录_page543.html">543</a><span class="current-page">544</span><a href="清实录光绪朝实录_page545.html">545</a><a href="清实录光绪朝实录_page546.html">546</a><a href="清实录光绪朝实录_page547.html">547</a><a href="清实录光绪朝实录_page548.html">548</a><a href="清实录光绪朝实录_page549.html">549</a><span>...</span><a href="清实录光绪朝实录_page545.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
