<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 459 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 459 页/共 502 页
  </h1>
  <div class="content">
   ○以四川剿匪出力。赏知州李英粲、千总冯义德、花翎。府经历胥星炜、蓝翎余升叙有差。　　

○以克复贵州修文县城。赏守备谌永昌、千总赵德光、赵德新、花翎把总保定基等蓝翎。余升叙复官有差。　　

○以闻警退回、及带兵逃走。革四川都司赵应熊、千总刘应琨职严行审办。　　

○予河南阵亡千总郭自泰、把总李心式、外委吴占魁、祭葬世职。　　

○予四川阵亡知县肃庆、县丞良鉴、都司戴贵发、守备李复慎、韩有功、千总周成就、李武芳、王化成、把总萧玉堂、梁正和、外委李文松等、祭葬世职。　　

○辛亥。谕军机大臣等、本日据桂良等奏、夷务情形一摺。据称、接到夷酋照会内、有所请各款。必得一概允准。不容再事商量。如有一款不准。即行带兵北犯之语。又据该酋声称、＜口英＞口□佛两国进京。每处约计四五百人。并须另派数十人、先期进京。观看京中房屋。察其情形。实欲藉此沿途窥我虚实。请将通州防兵如何撤避。免致该夷窥见生疑藉口等语。夷性狂悖。已将所请断难一概允准。并不许其来京多带从人。及先期派人来京。严谕桂良等、设法挽回开导矣。僧格林沁、瑞麟、前奏办理通州防守情形。当经谕令照办。当此夷情叵测。僧格林沁等、即将所办战守事宜。赶紧豫备。严加防范。又据载垣等呈递桂良等信函。内有据＜口英＞酋口□额口□尔唫遣人送信云。伊国派有进京买物之人。行至距津百余里地方。为官兵盘获。现已派员赴通。请将盘获之人释放等语。著僧格林沁等、即将所获之人解回天津。交桂良等办理。并著饬令官兵、照旧严密巡查。嗣后如有此等藉端窥探奸细人等。仍应上紧缉拏。不得因此次盘获之人解回天津。以致稍涉疏忽。将此密谕知之。　　

○又谕、据桂良等奏、夷务急迫、不得已将所求各款允准、及该夷索讨赔项、设法商办各摺片。并据载垣军机大臣等、将桂良等所寄信函呈览。该夷狂悖异常。动辄虚声恫噶意图挟制。桂良等照覆＜口英＞口□佛。将所求各款、概为允许。固系暂示羁縻。然前屡降谕旨。如欲天津通商、及占踞海口。断不可允许。该大臣今既允许。不过因该夷酋不肯晤面起见。如晤面时。仍当设法挽救。消弭此事。万不可以现在议抚。任听该夷肆意要求。漫无限制。天津通商一层。八年原约。本系以登州牛庄所抵。今若允许。岂非又多此口岸。该大臣等、当据理与之辩论。傥该夷决意不从。祗准每年来津通商几次。并先行知照中国。以便派人接进海口。不准携带兵船。亦不准在大沽天津建盖夷楼。其应如何议立章程。桂良等自应奏明请旨。听候办理。不得擅行允许。总应互相商议。亦不准为该夷所挟。事事迁就。至该夷进京换约。必须令其先将内河兵船、海光寺一带马队撤回。并将兵船、概行退出海口。按照咪夷少带从人。方准来京换约。其先期派人进口、探看沿途光景、及京中房屋。断不准应许。当与言明。如该两国来京。中国自有一定章程。即驻京之处。亦应听中国指定。不能俾该夷自行选勘。坦然明示。该夷不必自生疑虑也。索赔兵费一层。现当库款支绌之时。桂良等何尚未悉情形。岂复有余款先付现银之理。即使有款可付。奚异于开门揖盗。该大臣等、仍应与之言明宽定限期。并由何项扣还。尤不可允其先付现银。通州撤避防兵一节。即直告以尔国既带有兵船来津。则中国防兵。亦万不能撤去。桂良等膺此重任。自当义正辞严。与之理论。以杜该夷无厌之求。总之桂良等初次办法。已为该夷所恫喝。今既允许海口。津城隐患已伏。若仍畏葸迁就。一步不如一步。名为保全大局。实则多启戎心。将来若终岁不能撤防。岁需帑饷。姑置弗论。盘踞久则祸发愈大。现在不患决裂之堪虞。惟当筹既战之后。作何了局之法。桂良等断不准一误再误。致将来不可救药。该夷桀骜性成。断难理谕。岂能保其必不北犯。即使再与决战。议抚之人。更有理据。何必顾忌若此。顺逆原在该夷。朕不肯责诸桂良等。将此由六百里密谕知之。　　

○加浙江黄岩镇总兵官黄彬提督衔。统带江苏镇扬一带各起师船。　　

○壬子。谕内阁、翁同书奏、兵练收抚各圩一摺。沙河兵练。自攻拔程圩后。声威益壮。经翁同书饬令苗沛霖等、统带得胜之师。于六月二十六日。进劄板桥集地方。遍谕从前被胁各圩。果能杀捻投诚。即准收抚。当有展沟阚疃等处地方。闻风响应。各将从逆捻首捦斩。献功赎罪。其余附近大小各圩。俱一律薙发投诚。于本月初四日。齐至板桥集。即经苗沛霖妥为安置。旬日之间。兵不血刃。共收抚六十余圩。淝河以南。渐就肃清。办理甚为妥速。布政使衔四川川北道苗沛霖。著交部从优议叙。以示鼓励。　　

○谕军机大臣等、本日据桂良等奏、接到＜口英＞口□佛罢兵照会、并议减赔偿现银、及吧酋即欲先期进京一摺。该夷照会内。明谓俟条款议妥后、方能罢兵。该大臣等、并未细心阅看。讵知该夷包藏祸心。焉得谓之罢兵。桂良等惟当仍遵前旨。与之言明。索赔兵费一层。仍应宽定限期。并由何项扣还。斟酌妥办。所有先付现银之处。断不准允许。至进京换约一层。务令该夷先将兵船马队。全行退出海口。并不准多带从人。方准来京。桂良等拟令恒祺、崇厚、伴送夷酋吧嗄口

□礼先行进京之处。著不准行。即将来准其进京换约。亦不得任令该夷酋随带护卫兵将。总须商定随带从人数目。方为妥善。所有以上各条。均须与该夷议定。奏明请旨。如尚未议定。二十二日。不准即与该夷盖印画押。该大臣等、惟当刚柔互用。极力挽回。不准以顾大局为词。再行渎请。致滋贻误。将此由六百里加紧密谕知之。　　

○又谕、前据春佑奏、访拏要犯吴金榜解京。当即解交僧格林沁审办。本日据庆昀奏、因访拏吴金榜未获。先将该犯妻室人等、解送步军统领衙门讯究。据该都统原奏、所列该犯雇工韩双喜供词。于吴金榜、关四等、句结夷人、窝藏盗匪。颇有确据。该大臣提讯此案时。正可切实根究。毋任狡展。该犯妻室人等、俟解到京后。即行解往通州。归案严讯。正在寄谕间。接据桂良等奏报、＜口英＞口□佛二酋、欲每国先给银一百万。方议罢兵。并口□额酋定于二十一日。与桂良等晤面。二十二日。将现言各条、当面盖印画押后。即行令吧嗄口□礼、随带数十人进京。观看沿途及京中房屋住址。桂良等已派恒祺、崇厚、伴送进京等语。该夷包藏祸心。欲藉此窥我虚实。已严谕桂良等、设法挽回。第恐该夷桀骜性成。或竟派人先期来京看视。如来人无多。仍即盘获解津。交桂良等办理。傥该夷带兵而来。即设法拦阻。以未奉谕旨、不能令其过去为词。阻令回津。如该夷不遵理谕。先行开衅。著即督兵截击。以戢凶锋。如恒祺、崇厚、伴送同来。即传旨令。其仍行伴送回津。毋许进京。是为至要。该大臣赶紧整兵严备。以防不测。并著谕知瑞麟。一体会商严防。毋稍大意。将此密谕知之。　　

○又谕、前据焦祐瀛等奏、遵筹团练事宜。密为布置。拟在武清静海二县地方。筹办豫备迎剿尾追之策。所筹尚合机宜。本日据惠亲王等、呈递焦祐瀛等信函。内称夷酋吧嗄口□礼等、欲在天津设立马头。傥不准、即带兵北犯。并又调夷兵二千来津。如无照会允许。即居住官署。带兵前进。无可再商等语。该夷桀骜性成。断难理谕。其肆意要求。多方挟制。无非以所请不遂。即可藉口占踞津城。将来势必决裂。亦难保不意图北犯。若待彼时再筹集团堵御。则已著著落后。亟应早为布置。以期有备无患。著焦祐瀛等、赶紧于津郡附近地方。如武清静海等处。召募壮勇。扼要严防。设该夷有北犯情形。一面迎头截击。一面跟踪追剿。务使该夷于由津至京要隘处所。节节阻拦。不敢长驱直入。至津城若为该夷占踞。势必箝制百姓。如广东之摉查兵器。定海之苛派巡费。尔时虽欲团练而不能。后悔何及。现在绅士中之贤者。固无不志切同仇。保全乡里。至市间商贾负贩人等。或恩愚鲁无知。难保无希图夷利。暂顾目前。其无业游民。亦恐为夷人所句结。惟有密为劝谕。设法招徕。勿使贪利忘害。为该夷诱致。转为所用。前据文煜奏、山东烟台铺民逃避。该夷诱令搬回。照常开张。所掳广勇。私告各铺。尔等不可信以为实。搬回必致抢掳。我等皆为其所愚等语。可见该夷愚弄小民。啖以重利。一被其诱胁。苦累即不可胜言。名为绝不扰民。实则为害甚大。焦祐瀛等、可即将此意开导居民。毋为所惑。以期人心固结。是为至要。将此由六百里密谕知之。　　

○又谕、庆昀奏、访查通夷要犯现经他往、先将家室人等解送讯究一摺。要犯吴三即吴金榜、已经热河访获解京。由京解往通州、交僧格林沁审办矣。据庆昀奏、该犯雇工韩双喜供词。有吴金榜、与关四、认识强盗。来往分银。并吴金榜、关四、句结俄夷。商议买马送往天津。若有兵来。即在元宝沟屯聚之语。是潘志和前供、元宝沟地方紧要之说。不为无因。该处山川。是何形势。其通草地之路。共有几处。通于何方。并现在有无盗匪及夷人屯聚。亟应确切查明。认真严拏。以杜后患。著庆昀密派妥员。前往该处详细查勘。迅速具奏。该都统前奏、正白旗地方。有刨穵黄蓍民人、聚众持械。驱逐不去。此项人数众多。难保无匪徒藉穵黄蓍为名。潜谋滋事。即著密札各群总管、及驻防出青官厂。加意防护。认真盘查。不可稍存大意。张家口为俄夷往来熟径。久有通商之意。恐有该夷藏匿。及内地汉奸暗通消息。务当不动声色。多设侦探。遴派明干之员。密赴远近一带。时常访查。遇有形迹可疑之人。即行盘获究办。勿令遂其奸计。是为至要。将此密谕知之。　　

○又谕、文煜奏、请驰赴通州一带、协同防剿一摺。夷人屯聚津城、及大沽海口。现饬桂良等前往议抚。夷情狂悖。决裂仍在意中。不能不严为防备。该抚所称分调各省官兵。一时不能俱到。山东距京较近。理宜即就东省所调官兵统带前进。协同堵御等语。现在通州一带防剿事宜。由僧格林沁等严密布置。山东地方。亦关紧要。文煜著勿庸自行赴通。即将所有先后派拨山东官兵。迅催管带之员。赶赴通防。勿稍迟误。其山东沿海防务。仍应慎密筹办。不可稍涉疏虞。将此由五百里谕令知之。　　

○予安徽阵亡团总卫千总陆长庆、把总吴文瑞、外委王定国、卢文德、祭葬世职。六品军功武生李声和等、旌恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。七月。癸丑。谕军机大臣等、据桂良等奏、接奉严谕、沥陈急迫情形、并夷酋必欲先期进京、及夷人借住盐政官署各摺片。天津通商一节。前曾谕桂良等、必须先令该夷将兵船马队全行退出海口议定每年来津几次。不可建盖夷楼。方准允许。其应如何立定章程条款。桂良等亦须奏明请旨。听候办理。断不能以该夷现在屯聚津城。任其肆行要挟。即与以盖用关防凭据。至先期进京之处。即当严词以告。现在条款尚未议定。换约与否。亦尚未定。吧嗄口□礼遽欲先行进京。其意何居。显非真心换约可知。如谓观看房屋。将来议定条约后。该两国来京少带从人。自有一定章程。豫备款待。中国以诚信待人。该夷酋亦无所用其疑虑。如条约未定。断不能允其先行进京。其索赔兵费一节。务须遵照前旨。宽定限期。由广东关税分成扣还。酌量妥议。若两月为期。无论无款可筹。即使有可措给。亦岂能任听该夷坐索。致启觊觎之心。断不能轻为允许。另片奏、夷人搬入盐政衙署。经阻不允等语。可向该夷理论。既系和好。如何占踞官署。应即令退出。所有该署文案稿件。事关紧要。著即设法移出。妥为收存。傥有疏失。惟该大臣等是问。桂良等身膺重任。既不能设法挽回。力图补救。而又怯懦无能。徒以顾大局为词。转贻后患。两次谕旨。已逐层严示。该大臣等自应懔遵妥办。勿为该夷所慑。致干重咎。将此由六百里加紧密谕知之。　　

○又谕、昨因夷人欲先派人进京。当谕僧格林沁等、设法拦阻。并整军设防以备截击。因思夷人占踞北塘后。该处久无探报。该夷诡计多端。傥分队由北塘一路径奔甯河、宝坻、三河。北趋顺义等县。既不经由天津。亦可绕过通州。不可不严为防范。现在张家湾及通州一带大路。已有僧格林沁、瑞麟、分屯重兵。扼要驻劄。其甯河等处。路途纷歧。在在可通。即著僧格林沁等、札饬该地方官。随时探明禀报大营。并著该大臣等多设侦探。四出探听。如探夷人有从此路举兵北来信息。立即拨兵前往。奋力截击。其余来往行人。亦一体盘查。以防奸细窥伺路径。毋稍疏忽。将此谕令知之。　　

○又谕、据御史梁经先奏、陕西刀匪回匪抢劫各案。层见叠出。该匪巢穴。即在蒲富临渭四邑之交。二百余里。一片辽阔。并无城池。虽渭南之下邽镇、临潼之关山镇、各设有县丞。职分卑小。难资弹压。该县等、又以四邑交界。互相推诿。以致盗风日炽。惟添设县治。庶缉捕责有攸归。下邽之地。处四邑之中。汉唐皆有县治。关山镇、亦尚有围墙丞署。若割四邑之地。于该处改设下邽县城。修筑较易。而渭南临潼两县丞。即可裁撤。至修葺城池、衙署、学校等项。前有修华岳庙余银交商生息。可以提取动用等语。著谭廷襄察看该处情形。是否可行。并修筑城池等经费。有无窒碍之处。详细查明具奏。将此谕令知之。　　

○又谕、前因张家口监督治昌奏、税局并未设有底簿。并查询各件已详细咨覆。当谕令庆昀、按照所陈各情详细具奏矣。本日复据治昌奏、请饬照监督原议。令大境门官兵、盘诘进口马匹。并边墙缺口处所、一律堵塞。责成守口弁兵、严查偷漏。毋任讹索各摺片。并将原咨章程呈览。私贩马匹。例禁綦严。现当查禁接济之时。尤当倍加周密。该处马匹进口。是否应由大境门官兵先行盘诘。开单加用戳记。再行报税。抑或由税局书役人等、自行稽查。该都统咨文所称、加用戳记。碍难照办。有何碍窒之处。著庆昀查明具奏。至治昌所称、堵塞边墙缺口。责成守口弁兵、严查偷漏。并禁止藉端讹索各条。著该都统按照该监督所奏。一并查核覆奏。该都统惟当秉公核办。固不可任听该监督有意推诿。亦不得偏执己见。总期于公事有裨。是为至要。将此谕令知之。　　

○命吉林将军景淳、黑龙江将军特普钦、各拣调马队余丁一千名。挑选猎户一千名。派员管带。并命西安将军托明阿、陕西巡抚谭廷襄、饬催原调续调官兵。均驰赴通州。听候调遣。　　

○甲寅。谕内阁、德楞额等奏、官军剿灭幅匪、江南山东边界一律肃清一摺。江南山东等处幅匪。于四月间句结捻匪。意图内应。经德楞额等、亲统马步兵勇。会督地方各官。极力剿洗。并据记名副都统富尔荪等、先后禀报各路拏获匪首多名。夺获器械无算。立将幅匪数千名全行剿灭。边界一律肃清。办理尚属妥速。所有打仗尤为出力之员。著该副都统等保奏。候朕施恩。毋许冒滥。　　

○谕军机大臣等、据僧格林沁等奏、酌撤马步官兵、以免该夷窥伺一摺。张家湾等处马步各队。业经该大臣等量为移拨。以防该夷窥探虚实。仍须多发哨探。如有北犯之信。即行调拨截击。不可稍有疏虞。至藉端窥探奸细人等。仍须上紧缉拏。不得稍涉松懈。致令漏网。其潘志和、关四、吴金榜等三犯。既经讯有通夷端倪尚须研究确情。以便密为防范。吴金榜并有开垦官荒牵涉未结之案。著即将该三犯暂行羁禁。以备质对。事定后再行处治。傥军务紧急。即将该三犯立时正法。将此密谕知之。　　

○又谕庞钟璐奏、上海、常熟、情形危急。请饬援救一摺据称江阴逆匪。于七月初间、连日出扑。向东焚掠。现在贼踪离常熟不过二三十里。请饬江北诸军、速往援救等语江北防兵。本不甚多。近因冯子材带兵由丹阳进援金坛。李若珠拨兵二千名助剿。嗣薛焕因上海危迫又调去勇五百名。并长龙船全行援沪。水路各军。无可再拨。势未能兼顾常熟。仍著庞钟璐、剀切晓谕绅民团勇。竭力防剿。一面督同知县周沐润等、力筹保卫。一面催令编修赵曾向、速邀江北民勇前来救援。其粮饷前经谕令曾国藩、薛焕、设法筹拨。俟解到时。妥为散给以资接济。至上海被围甚亟。前谕瑞昌等、迅拨精锐四五千名、驰往应援。谅已赶到。仍著庞钟璐随时侦探俟上海围解即可会同薛焕、将各路援兵分顾常熟。以杜贼氛。将此由六百里谕令知之。　　

○又谕、李若珠奏、派拨师船赴援上海、并请饬上游师船迅速下驶、以资防剿一摺。据称逆匪自复陷松郡。大股窜至上海城外。民团官军。多被冲散。存城兵勇无多。现在该县三面被围。情形万分危急业经派令都司姜德、管带练勇五百名、驾船前往并派曾秉忠、管驾长龙等船、顺流赴沪。现在长江下游。务须多派艇师。节节防备。请饬杨载福、迅催上海师船、克期下驶、兼顾南北等语。上海为江南饷源所自出。且与北岸唇齿相关。傥有疏虞。关系甚重。曾秉忠一军。驻劄江阴靖江一带。原为策应上下游而设。现已全帮调赴上海。则长江更觉空虚。现闻逆匪有在苏造船之说。万一乘虚而入。剿办愈难得手。前有旨、令吴全美、李德麟等。统带全部师船。驶往下游。迄今未见东下。殊属延缓。著杨载福、查明该总兵等师船。是否江路梗阻。抑系沿途逗遛。迅饬不分昼夜驶赴下游听候调遣。毋得再涉迟延。致有贻误。将此由六百里谕令知之。　　

○云南学政翰林院侍读学士颜宗仪、因病解任。命翰林院编修张锡嵘、提督云南学政。　　

○命陕甘总督乐斌、挑选猎户二千名。派员管带。驰赴通州。听候调遣。　　

○以不守营规、及带队偷安。革火器营参领孝顺布、山西副将穆腾额职。仍留营效力。　　

○予直隶天津阵亡委翼长阿克东阿、祭葬世职。　　

○乙卯。朱谕惠亲王等、中国以天下之势。而受累于蠢兹逆夷。廿载于兹。战抚两难。诚堪浩叹。盖谋国者务为长久之计。应变者尤赖握要之图。朕不惮详思。夜以继昼。恐召对时、事有或遗。因缕晰而细言之。一、大沽为津郡门户。门户既失。则蕞尔之城。已在该夷掌握。通商一层。许与不许等。该夷既占炮台、及三岔河等处。将来多集兵力。只能野搏。断不能肉身与船炮争锋。朕初意未尝不善。以桂良此次抵津。不许津郡则必战。引之深入。决战之后。则明言新条不算。仍引旧约。如再不能。则以津城通商、换驻京一款。斯则可矣。今既经该大臣等已允通商。只可就议条款。暂示羁縻。决裂之时。将桂良等撤下。或即斥革。办到何地步。再因时处置。一、索费一层。多方要挟。必遂其欲而后止。无论二百万不能当时付与。即有此款。亦断无此理。城下之盟。古之所耻。若再靦颜奉币。则中国尚有人耶。一、带兵换约。谓各有戒心。不得不防。若既议抚。何必拥兵。若拥兵而来。显怀莫测。即使迁就进京。必仍有断难应允之条款。彼时欲战不能。欲允不可。况陆续潜来之夷队。虽有兵而不能阻。煽惑依附之匪类。虽严示而不能禁。大患切肤。一决即内溃于心。京师重地。尚可问乎。以上二条。若桂良等丧心病狂、擅自应许。不惟违旨畏夷。是直举国家而奉之。朕即将该大臣等立寘典刑。以饬纲纪。再与该夷决战。一、吧酋进京一层。两国既经议和。一切供给。自应饬该司妥为筹办。何必先来踏勘。况该夷酋惊吠狂嗥。亦必多为挟制。既来则不肯走。与带兵换约一事。其害相等。断断不能应许。一、津城大沽。不能即时退兵一层。既经议抚。则应罢兵。岂有以刃和颈而索偿之理。况此条与赔费为一事。互相牵连。不过再为添偿地步决裂之后亦可以向该夷索费。为消弭之法。一、决战宜早不宜迟。趁秋冬之令。用我所长。制彼所短。若迟至明岁春夏之交。则该夷又必广募黑夷。举四国之力。与我争衡。再句通发逆。远近交攻。支持颇觉费手。以上各条。竭朕心思。手书示专亲王、载垣、端华、肃顺、军机大臣等。办法亦只能如此。若别有良谋。可再详细面陈。勿稍缄默。　　

○朱谕载垣、穆荫、除面奉旨允许酌办几条外。如再有要求。可许则许。亦不必请旨。如万难允许之条。一面发报。一面知照僧格林沁、督兵开仗。载垣等、即赶紧撤回扈驾。　　

○谕内阁、王有龄奏、请将已故道员恤典撤销、并将带勇逃出省城之员严议一摺。本年二月间。逆匪窜扑杭州省城。前署浙江盐运使金衢严道缪梓、总办营务。偏执己见。创议株守。不肯派兵出城击贼。以致省垣被陷。实属咎无可逭。所有该故员已得恤典。著即行撤销。缪梓之子候选同知缪植礼、所带勇丁。先经内乱。城陷时、该员复行逃出。著即行革职。以示惩儆。　　

○又谕、王有龄奏、浙省需米甚殷、援案招商、恳请免税等语。浙江军糈民食。需米甚殷。现经该抚出示招商。购买台米洋米并咨闽广等省。一体招商运米赴浙。所有经由水陆各关口。著准其一律免税。以广招徕而资接济。俟该省米粮充裕。即行停止。　　

○又谕、景廉奏、吐尔扈特汗喀屯、请留已故前诺们罕门徒一摺。已革诺们罕阿旺扎木巴勒楚勒齐木。既在吐尔扈特病故。著准其留葬该处佑安寺。其门徒二十三人。并准其留于吐尔扈特游牧。　　

○谕军机大臣等、本日据桂良等两次驰奏、夷酋不遵开导。拟设法羁縻。并夷情危急。恳俯允所请各摺片。并钞录照会各件呈览。此次该夷酋等来桂良等行寓。索看全权大臣等敕旨。照会内、复以桂良并无画押之权为嫌。其意无非欲桂良等即行允许。遂其以兵挟和之计。该大臣等仍当勿避艰难。剀切开导。中国所授钦差大臣。即尔国所谓全权大臣。名异而实同。如事属可行。亦不妨先允后奏。事属不可行。亦不能一概应允。前所谓无不可商者。原系两国彼此斟酌何去何从。并非将尔国一面之词。悉行听从。始谓之全权大臣也。如天津通商一节。桂良等业经允许。必须议定条款。进京后绝无增添更改之处。方无后患。如带兵换约一节。事属万不可行。两国既经换约。即系和好。何得又带多人前来。足见尔国猜疑未化。傥不能相信。桂良即可自许留于天津。俟两国换约后、再行进京。以释其疑。况通州一带。现在驻有重兵。尔国人众前来。必不放过。因不放过而互相用武。是衅由尔国所启。不得归咎中国。且通州非议和之地。该处亦无议和之人。如吧嗄口□礼来京先行踏看一层。已谕知僧格林沁。该夷酋行抵何处、即行拦回。桂良等断不可令其前来。致令起衅。至赔偿兵费一节。此闲即使允许。尚须行文广东省凑拨。辗转尚须时日。断不能以两月为期、由京付给现银。以上各条。该大臣等务须层层驳辩。明晰开示。使夷情不致骤形决裂。以期渐就范围。方为不负委任。前派恒祺为帮办大臣。原因其熟悉夷情。藉可往来挽救。初不料其随同桂良、惟命是听。一筹莫展。至此次江苏委员蓝蔚雯等。俟薛焕专派为夷务而来。到津已久。亦不闻有一辞之赞。吧嗄口□礼亦系＜口英＞国帮办。彼既可来。我即可往。该大臣惟当饬令恒祺、率同蓝蔚雯等、前往该酋处、设法劝导。实力挽回。方为妥善。本日示惠亲王等朱谕内等二三条。著钞给桂良等阅看。正在寄谕间。据桂良等驰奏、夷酋决意带兵北上等语。桂良接奉此旨。如该夷尚未北犯。自应在津郡、遵照所谕各层、极力挽回。傥该夷业已北犯。即不必再与议和照会。致该夷执为凭据。将此由六百里加紧密谕知之。　　

○又谕、据桂良等叠奏、夷酋不遵开导、并夷情危急情形各一摺。据称夷酋吧嗄口□礼。以不允先期进京。拟即不候伴送、先行启程等语。并据桂良等、将该夷酋照会呈览。内有桂良并无画押之权、欲带夷兵赴通州另议之语。已谕令桂良等、设法暂事羁縻矣。夷人狂悖桀骜。心怀叵测。诚恐桂良等难于挽回。径行北犯。著僧格林沁等、即行严密防堵。并于各路多设侦探。不可稍涉大意。傥口□额噶二酋。肆其狂悖。径行带兵北来。或吧嗄口□礼以先行来京察看房屋为词。径行北来。即著僧格林沁等督兵截回。如该夷不肯听从。擅行闯越。著僧格林沁等即行剿办。毋得坐误事机。本日复据桂良等寄惠亲王等信函一件。内有夷酋进京时。由河西务分路。不过通州。欲进广渠门行走。并携带帐房百数十架、沿途栖止等语。夷情诡谲多端。必于无兵处所前进。著僧格林沁等、即于河西务分达广渠门道路、扼要严防。毋稍疏虞。至三汊河来源。以南运河为大。八年夏间。曾经乌尔棍泰、前赴德州四女寺、挑穵引河。由该处洩水入海。彼时三汊河下游。水势即形浅弱。著僧格林沁、即行派员前往德州。将四女寺牐坝、即行启放。并知照文煜、派员会同办理。如有淤浅之处。务当星夜挑穵。并设法将南运河正身筑坝堵闭。务令水势日落。该夷大船阁浅。自不能久踞津河。于制夷事宜。不无裨益。其由津郡通州赴京行人。并著僧格林沁等严行盘查。毋令奸细溷迹。除侦探兵役外。其余一概不许来往。正在寄谕间。据桂良等驰奏、＜口英＞口□佛两夷酋、准于即日带兵径赴通州。再为定约。并云沿途如见有防兵、即行开仗等语。该夷等不候理谕。遽欲北来。实属凶悍已极。著僧格林沁、瑞麟、将前后路官军、速行派拨整齐。严兵以待。傥该夷竟敢逞其凶横。肆行奔窜。即著前路官军、迎头拦剿。并于凡可由津至京各要隘、严行扼截。不得稍有疏忽。其后路官军、应如何策应之处。均著妥为筹画。毋任夷踪得以滋蔓。是为至要。将此由六百里密谕知之。　　

○又谕、据亦祐瀛等奏、沥陈御夷之策办理拮据各摺片。览奏已悉。惟该少卿等、并未将天津民情是否忿恨该夷。抑或外强中乾。及附近各处民团。除武清静海外。其余能否兴办。详细具奏。现在该夷肆行狂悖。所求各款。断难允准。刻下惟有与之决战。战后再抚。舍此别无办法。所有攻剿事机。必须迅速办理。通州一带。已有大兵迎剿。若再能使该夷有后顾之忧。则剿办愈可得手。前据文谦奏、已拨银三万两、解交焦祜瀛等应用。现据该少卿等奏称尚未收到。著即赶紧知照恒福、派员提解。有此款项。即可招集民团。立悬重赏。许以破格优奖。或俟该夷北犯时、跟踪追剿。或于夜间轮流暗击。使其刻无休息。以疲其力。总使步步牵制。使该夷跋前疐后。攻剿方有把握。该少卿等务当不避艰难。迅速举办。以助兵力。切勿以有碍抚局为虑。将此由六百里加紧密谕知之。　　

○又谕、据景廉奏、俄夷贸易人等。原由博罗霍吉尔卡伦行走。兹据该夷咨请、嗣后冬春间、改由霍尔果斯卡伦行走。与原定章程不符。请旨遵行各等语。俄夷赴伊犁贸易人等。向由博罗霍吉尔卡伦行走。兹请改道。难保无别有他意。惟上年因积雪难行。曾经扎拉芬泰、许其由霍尔果斯卡伦行走。嗣后冬春间。所有俄夷贸易人等。著准其暂由霍尔果斯卡伦行走。以示体恤。但事关边陲。必须慎重以垂久远。著景廉查明该处情形。以后如见有窒碍难行之处。仍当奏明停止。毋滋流弊。另片奏、总管英秀、前因在塔尔巴哈台参赞大臣任内、办理哈萨克袭爵错误一案。供词狡展。谕令解伊犁交扎拉芬泰审讯。现在该将军病故。毋庸另派大员。即著景廉提集人证。严行审讯具奏。将此谕令知之。　　

○又谕、前因都兴阿奏、屡调马步各军、未经筹拨。当经谕令官文等、速调马队、并得力兵勇三四千名。派赴都兴阿军营。带往江北防剿。随据官文等、将无可调拨情形驰奏。复批令懔遵前旨筹拨矣。本日据曾国藩奏称、淮徐民风刚劲。不患无可招之勇。而患无训练之人。已函商都兴阿。祇须酌带楚师千人、前来江北。到防以后。以楚师之营制。练淮徐之勇丁。可期得力等语。所筹系因楚军无可调拨。为因才于地之计。尚属妥善。著官文、胡林翼、即行调派马步得力兵勇千名。配齐军装粮械。令其速赴都兴阿军营。为数既属无多。不得再行推诿。都兴阿于此项官兵到后。著即统带启程。前往江北。到防以后。应如何于淮徐等属抽调勇丁、加以训练、藉资防剿之处。即著与曾国藩会商办理。将此由六百里各谕令知之。　　

○又谕、曾国藩奏、接奉谕旨、统筹全局一摺。据称李元度等兵勇。约须七八月间到徽。左宗棠须九月中旬到徽。到齐以后。亟须分攻广德。救援甯国。未能急议规复苏常。至嘉兴上海。亦暂难兼顾。都兴阿督办江北军务。尚未启程。已函商官文等。令该将军酌带楚师千人、驰往江北。到防后以楚军之营制。练淮徐之勇丁。可期得力等语。苏省贼氛延蔓。急盼援兵。而该大臣部下兵将未齐。骤难进剿。亦属实情。著俟李元度等陆续到徽后。应如何攻剿广德、派援甯国。即照议迅速办理。至淮徐勇丁可用。都兴阿即可无须多带兵勇前往江北。所筹亦属妥善。再本日据瑞昌等奏、探闻贼目李秀成住居苏城。并不设备。贼数不满千人。时于胥盘两门之外、观看田稻。无锡城内之贼。亦不过三四百人。均甚畏民团等语。苏城之贼。围攻上海。其空虚亦在意中。著曾国藩确行侦探。如该处及无锡两城。果系贼匪无多。即著檄调劲旅。间道出奇。前往规复。亦不可失此机会。不必专俟兵勇到齐。转涉拘泥也。将此由六百里谕令知之。　　

○又谕、本日据文兴等奏、乌什经费支绌。甘省每年祗拨银一二千两。不足两月支发。请将八九两年欠解经费银四万三千七百余两。饬令甘省于年内解齐。其十年经费银二万三千五百余两。亦即陆续筹解各等语。乌什地处边陲。偪近外夷。官兵巡防弹压。关系紧要。若令枵腹荷戈。实不足以资防守。该处劝捐接济。亦属不敷。前谕谭廷襄、于陕西捐款项下拨银十五万两。解赴甘省。以济伊犁等处兵饷。著乐斌、林扬祖、于此款解到时。酌量拨解乌什经费。以济要需其余各城。务须一律均匀。不得专顾一处。是为至要。将此谕令知之。　　

○钦差大臣两江总督曾国藩、奏谢授缺恩。得旨。卿数载军营。历练已深。惟不可师心自用。务期虚己用人。和衷共济。但不可无定见耳。　　

○命怡亲王载垣、兵部尚书穆荫、为钦差大臣。往通州筹办抚局。　　

○命署户部右侍郎袁希祖、往天津查办团练。　　

○以浙江火药不敷。命江西、福建、湖北、湖南、广东、各督抚筹拨解往。　　

○修乌什城垣并营汛卡伦。从办事大臣文兴等请也。　　

○丙辰。谕内阁、王梦龄奏、湖河涨漫、设法筹堵抚恤一摺。南河高宝等处。因上游山泉涨发。挟同积潦下注。当经道员朱善张、将高邮车逻坝南关新坝启放。并督率民夫赴工抢办。旋因风雨交作。人力难施。自露筋镇至金湾一带。无工处所。闲段漫塌百余丈。小民荡析离居。深堪悯恻。著王梦龄委派妥员。会同地方官绅董。赶紧设法堵筑。劝捐筹办。并严饬各属认真防护。勿令再有疏虞。其被水灾民。务当加意妥为抚恤。使无失所。
  </div>
  <div class="pagination">
   <a href="清实录咸丰朝实录_page458.html">
    上一页
   </a>
   <span>
    ...
   </span>
   <a href="清实录咸丰朝实录_page454.html">
    454
   </a>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <a href="清实录咸丰朝实录_page457.html">
    457
   </a>
   <a href="清实录咸丰朝实录_page458.html">
    458
   </a>
   <span class="current-page">
    459
   </span>
   <a href="清实录咸丰朝实录_page460.html">
    460
   </a>
   <a href="清实录咸丰朝实录_page461.html">
    461
   </a>
   <a href="清实录咸丰朝实录_page462.html">
    462
   </a>
   <a href="清实录咸丰朝实录_page463.html">
    463
   </a>
   <a href="清实录咸丰朝实录_page464.html">
    464
   </a>
   <span>
    ...
   </span>
   <a href="清实录咸丰朝实录_page460.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
