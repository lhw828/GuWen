<!DOCTYPE html>
<html>
<head>
    <meta charset="UTF-8">
    <title>后汉书补逸 - 第 2 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书补逸 - 第 2 页/共 50 页</h1>
    <div class="content">　　【案此见范循吏传序一本作屠耆国献】
　　大防真定王自击筑
　　建武二年天下野谷旅生麻菽尤盛
　　【案范书同注云旅寄也不因播种而生今字书作稆想古字通耳】
　　建武三年幸舂陵祠园庙大置酒与父老故人相乐十九年幸汝南顿丘令舍大置酒赐吏民复南顿田租一年
　　【案世祖行幸故乡不续唱大风歌是其识髙处】
　　郏县有凤髙八尺五采羣鸟并从行列葢地数顷停一十七日
　　【案此建武十七年事郏属颍川郡范云有五凤】
　　五年初起太学诸生吏子弟及民以义助作上自齐归幸太学赐博士弟子
　　【案时齐地初平上自齐归即汲汲于幸学深得止戈之义纲目书初起太学帝还视之易幸为视从古也陆机洛阳记曰太学在洛阳城故开阳门】
　　光武封新野主子邓泛为吴房侯伯父姊子周均为富波侯追封外祖樊重为夀张侯重子丹为射阳侯孙茂为平望侯囗彛乡侯从子冲更父侯后父隂隆宣阳侯子识原鹿侯就为信阳侯皇考女弟子来歙征羌侯弟由宜西侯以寜平公主子李雄为新市侯后父郭昌为阳安侯子防緜曼侯兄子竟新郪侯匡发干侯以姨子冯邯为钟离侯
　　上以天下既定思念欲完功臣爵土不令以吏职为过故皆以列侯就第
　　【案张南轩以为防邓冯贾之徒识明而行修正宜与共图政光武之不任功臣殊非大公之义然其保全勲旧之意亦笃矣但不宜以吏事责三公耳】
　　光武闵伤前代权臣大盛外戚与政上浊明主下危臣子故后族隂郭之家不过九卿亲属荣位不能及许史王氏之半
　　【案世祖之于外戚贻谋最善而子孙紊制犹有召祸如梁窦者】
　　诏曰刺史太守多为诈巧不务实核苟以度田为名聚人田中并度庐屋里落聚人遮道啼呼
　　【案范书十六年河南尹张伋及诸郡守十余人坐度田不实下狱死诏葢为此也】
　　光武数召诸将置酒赏赐坐席之间以要其死力当此之时贼檄日以百数忧不可胜上犹以余闲讲经艺【案光武投戈讲艺与髙祖溺冠嫚骂者其优劣不辨自明】
　　建武二十五年乌桓献貂豹皮诣阙朝贺
　　中元元年上幸长安祠长陵还洛阳宫是时醴泉出于京师郡国饮醴泉者痼疾皆愈独眇蹇者不瘥
　　【案尚书中日俊乂在官则醴泉出是时中兴名佐师师备朝宜有此瑞】
　　有赤草生于水涯郡国上甘露降羣臣上言地只灵应而朱草萌宜命太史撰具郡国所上上不聴是以史官鲜纪
　　【案光武情存损挹郡国上瑞辄抑而不当葢惧为谄子嗤耳谦冲之徳千载美焉贤于史官之纪逺矣】
　　上以日食避正殿读防多御坐庑下渉露中风发疾苦甚左右有白大司马吏病苦如此不能动揺自强从公出乘以车行数里病差四月二日车驾宿偃师病差数日入南阳界到叶以车骑省留数日行黎阳兵马千余匹遂到章陵起居平愈
　　【案世祖每日食即下诏求直言至是复避正殿冐风露可谓敬天矣】
　　中元元年初起明堂灵台辟雍及北郊兆试宣布图防于天下
　　【案光武起三雍之仪复先代之典皇乎中兴盛事也乃杂以图防岂非明徳之疵】
　　明帝
　　建武四年皇子阳生丰下鋭上顔赤色有似尧上以赤色名之曰阳年十三通春秋上循其颈曰吴季子【案明帝讳阳一名庄袁书载之范书直作庄时东海王彊己立为太子吴季子之称胡为来哉废立之事萌于循颈矣范作十嵗通春秋余阙】
　　明帝以东海王立为皇太子治尚书备师法兼通四经畧举大义博观羣书以助术学
　　【案显宗是时师桓荣通尚书也】
　　孝明帝世祖中子也母光烈皇后初让尊位为贵人故帝年十二以皇子立为东海公三嵗进爵为王防而聪明叡智容貌壮丽世祖异焉数问以政议应对敏逹谋虑甚深温恭好学敬爱师傅所以承事兄弟亲密九族内外周洽世祖愈珍上徳后立为皇太子
　　【案显宗毓质青宫实以徳见重非潜谋夺嫡者故本书详载之】
　　建武时天下垦田不实诏下州郡检其事帝见陈留吏牍上有书曰颍川农可问河南南阳不可问帝诘吏吏抵言于长夀街得之帝怒时明帝年十二在幄后曰吏受郡敕当欲以垦田相方耳帝曰即如此何故言河南南阳不可问对曰河南帝城多近臣南阳帝乡多近亲田宅逾制不可为凖帝令诘问乃首服如显宗言【案国法之行必始于贵近勲戚近臣田宅逾制至不可诘问制何以立法何以行东海公知之矣】
　　明帝光武第四子隂后所生即阼长思慕至逾年正月当谒原陵夣先帝太后如平生欢朝率百官上陵上伏御牀视太后镜奁中物感动悲涕令易脂泽妆具左右皆泣莫敢仰视
　　明帝夜梦见先帝太后觉悲不能寐明旦上陵树叶有甘露上令百官采之
　　【案孔子称舜五十而慕可知慕为孝之至明帝即阼以后思慕日深至夜卜诸夣寐其慕也其孝也文亦冩得精彩极腴极古】
　　明帝幸南阳旧宅召校官子弟作雅乐奏鹿鸣上自御埙篪和之以娱嘉賔
　　【案此永平十年南巡事范同】
　　元年营造明堂辟雍灵台
　　【案诸儒及旧説皆以明堂辟雍灵台三事不同明堂宗祀之所辟雍教导之所灵台望之所三辅黄图以为明堂辟雍同管子以为明堂灵台同蔡邕直以明堂清庙辟雍太学为一地其説小异今此营造分列其名即明三事不同也自光武末书起三雍至是益甚古典之复非二主后先表章之功乎】
　　永平十三年二月耕借田毕赐观者食有一诸生前言善哉文王之遇太公也上书版曰生非太公予亦非文王
　　【案腐儒妄自夸大书版二言伟哉人君之度也范不载】
　　帝至长安有三老上章云见陛下甚喜帝令上殿欲观上衣因举虎头衣以畏三老
　　帝幸南阳所在见吏劳赐歩行观部署不用辇
　　永平六年庐江出寳鼎太守王雄献之纳于太庙诏曰易鼎足象三公岂非公卿奉职得其理乎
　　【案范书作王雒山出寳鼎庐江太守献之注云雒或作雄不知何以与本书舛误若此】
　　显宗西廵三老怀章大言上曰属者所言削章不如饱饭
　　【案帝书恢而谢诸生削章以戯三老歩曽却辇畏只观衣想见宸逰偕乐视民如子景象】
　　明帝封太后弟隂兴为鲖阳侯子传隠强侯隂盛为无锡侯楚王舅子许昌龙舒侯
　　帝作夀陵制令流水而已陵东北作庑长三丈五歩外为小厨财足祠祀
　　【案明帝允恭克俭省薄坟陵汉文之后一人而已】
　　帝于皇子之封皆减旧制尝案舆地图皇后在傍言钜鹿乐成广平各数县租谷百万帝食满二千万止诸小王皆当畧与楚淮阳相比什减三四我子不当与先帝子等者也
　　【案范明徳后纪云帝将封王子悉半诸国后以为言帝曰我子岂宜与先帝子等乎文较明净夫诸王非后出而请益封帝不敢与先帝子同而俭其制孝慈之徳并卓千古】
　　永平二年正月辛未宗祀光武于明堂祀毕升灵台望云物大赦天下
　　永平二年十一月诏京兆右扶风以中牢祀萧何霍光出郡钱谷给萧何子孙在三里内者悉令侍祠
　　【案范书有帝幸园陵过式其墓二语汉与功臣不薄此言惟东京当之】
　　章帝
　　章帝明帝子也以至孝称孜孜膝下
　　【案范论称帝奉承明徳太后尽心孝道葢虽帝天性亦显宗之锡类深也】
　　元和元年赦天下系囚在四月丙子以前减死罪一等勿笞诣金城而又不及亡命未发觉者郭躬上封事曰伏惟大恩莫不荡宥罪死以下并更生而亡命捕得独不霑泽臣以为赦前犯死罪而系在赦后者可皆勿笞诣金城以全人命有益于边上善之即下诏赦焉【案时因改元故下赦书也范但记亡命者赎各有差不详】
　　元和二年二月帝东巡狩泰山至于岱宗祡望秩山川羣神大赦天下祀五帝于汶上明堂耕于定陶
　　【案范书同】
　　章帝赐尚书剑各一手署姓名韩棱楚龙泉郅焘蜀汉文陈宠鍜成一室两刄其余皆平剑其时论者以为棱渊深有谋故得龙泉焘明逹有文章故得文劒宠敦朴有善于内不见于外故得鍜成劒皆因名而表意【案孝章以明帝苛切事从寛厚故明良交泰有三代风赐劒而手署姓名各当其才则随材器使之之道在是矣史称帝素知人信哉范载韩棱传中鍜成作椎成】
　　章帝元和二年凤凰三十九麒麟五十一白虎二十九黄龙四青龙黄鹄鸾鸟神马神雀九尾狐三足乌赤乌白兎白鹿白燕白鹊甘露嘉秬秠明珠芝英华苹朱草连理实日月不絶载于史官不可胜纪
　　【案人主侈言符瑞则祯祥入告者踵接矣章帝十三年中符应几数百千得母为谄子笑乎】
　　帝至岱宗祡望毕白鹤三十从西南来经祀坛上【案范纪作黄鹄三十】
　　和帝
　　孝和皇帝章帝中子也上自岐嶷至于总角孝顺聪明寛和仁孝帝由是深珍之以为宜承天位年四嵗立为太子初治尚书遂兼览书传好古乐道无所不照上以五经义异书传意殊亲幸东观览书林阅篇籍朝无宠族惠泽沾濡外忧庻绩内勤经艺自左右近臣皆诵诗书徳教在寛仁恕并洽是以黎元宁康万国恊和符瑞八十余品帝让而不宣故靡得而纪
　　【案此系本书论賛范但録符瑞三言而已】
　　九年冬十月改殡梁皇后于承光宫仪比敬园初后葬有阙窦后崩后乃议改葬
　　【案范书改葬恭懐梁皇后于西陵】
　　十年五月京师大雨南山水流出至东郊坏人庐舍【案前三月已下修利隄防之诏而水灾仍至坏庐舍则有司奉法之不行也】
　　九真言嘉禾生禾百五十六本七百六十八穗
　　元兴元年五月右扶风雍地裂
　　和帝召诸儒鲁平与侍中贾达尚书令黄香等相难平善对事罢朝特颁赐履袜
　　【案和帝雅好书史故命诸儒论难帝亲裁焉东京文治于斯为盛】
　　孝和元年诏有司京师离宫园池悉以假贫人
　　和帝二年二月壬午日食时史官不觉涿郡言之六月雨雹大如雁子
　　单于乞降赐玉具劒羽葢车一驷中郎将持节卫防焉【案时匃奴右谷蠧王于除鞬自立为单于因款塞也】
　　秭归山髙四百余文崩填谿水压杀百余人
　　【案秭归县属南郡古之防国】
　　安帝
　　安帝延光三年黄龙见歴城又见诸县
　　永初七年郡国蝗飞过
　　【案范纪是时京师大风蝗虫飞过雒阳安帝即位以来灾异仍兴殆无虚月葢桓灵之变先兆之矣】
　　永初元年徼外羌龙矫等六种慕义来降二年徼外羌薄申等八种举众降
　　【案此皆蜀郡徼外也】
　　新城山泉水大出突壊人田水深三丈
　　二年六月雨雹大如芋魁鸡子风拔树发屋
　　【案范书时京师及郡国四十大水又大风雨雹】
　　三年雁门乌桓及鲜卑叛五原郡兵败于髙梁谷【案髙梁范作高渠梁渠字傍必有一譌】
　　六年正月甲寅皇太后率大臣命妇谒宗庙
　　【案范书作七年春正月庚戍章懐注云续汉袁山松谢沈书古今注并同东观则范之误可知】
　　新野君薨赠以玉赤绶赙钱三千万布三万匹【案新野君隂氏和帝废后邓太后愍之生则汤沐供邑殁则赙赠有加厚徳载福符于坤寜者也】
　　汉阳人杜琦反自称安汉将军汉阳故吏杜习手刺杀之
　　日南地坼长八百十里广五十六里
　　安定太守杜恢与司马钧等并威击羌恢乗胜深入为虏所害钧拥兵不救收下狱
　　【案时右扶风仲光虎牙都尉耿溥同杜恢击先零大败并殁钧未尝与战故下狱自杀】
　　虔人种羌大豪恬狼等诣度辽将军降
</div>
    <div class="pagination">
<a href="后汉书补逸.html">上一页</a><a href="后汉书补逸.html">1</a><span class="current-page">2</span><a href="后汉书补逸_page3.html">3</a><a href="后汉书补逸_page4.html">4</a><a href="后汉书补逸_page5.html">5</a><a href="后汉书补逸_page6.html">6</a><a href="后汉书补逸_page7.html">7</a><span>...</span><a href="后汉书补逸_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
