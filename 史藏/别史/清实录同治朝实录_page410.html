<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 410 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 410 页/共 505 页</h1>
    <div class="content">○戊辰。谕军机大臣等、曾璧光奏、黔省筹办捐饷一摺。据称黔省地处极边。民穷财尽。专赖捐输一项接济。甘省既准另拨省分自行办捐。黔省事同一律。亦须酌设专局。缓急方有所资。除山西陕西河南三省仍归该省专设甘捐外。所有广东山东两省。应仍归黔省设局专办。此外浙江福建二省。应与江苏湖北湖南等省。并照部议仿江西办捐章程。统由各省督抚自设收捐总局。所收捐项。本省毋庸留支。作为甘黔两省军饷各半提解。仍由黔遴员分赴浙江等省帮办等语。黔省地方瘠苦。周达武现统所部抵黔。军饷支绌。自系实在情形。著左宗棠按照所陈各节。与曾璧光妥为筹办。其余各省。并著曾璧光咨商各该督抚会同办理。务臻妥协。曾璧光原摺。著钞给左宗棠阅看。将此由五百里各谕令知之。　　

○巴林头等台吉阿拉玛斯巴咱尔于养心门内瞻觐。　　

○己巳。谕内阁、前因溥楙等奏、章京多福呈诉祭田掯租。先后禀词互异。当派宝珣、贺寿慈、前往会同溥楙等秉公讯究。兹据该侍郎等奏称、连日提讯。该章京供词闪烁。并据供出该员原禀户部清单。系家住东交民巷之户部书吏陈秀峰给稿誊钞。请将该章京革职审讯。并请饬拏陈秀峰到案质审等语。防御多福、著暂行革职。交宝珣等从严讯究。并著步军统领衙门顺天府五城、将书吏陈秀峰一体严拏务获。派员押解前往。归案讯办。毋任漏网。　　

○谕军机大臣等、定安奏、毅军会击回匪。连获胜仗一摺。陕回余彦禄等众踞匿通昌。骑贼窜及保丰一带。经提督刘廷派队驰击。捦斩多名。该提督即会同金顺所部各军。进剿通昌。连获胜仗。现因各队裹粮将完。统军暂回石觜。此次余逆等众。虽经官军击败。仍未大受惩创。通昌踞匪。尚有二千余人。难保不乘虚窜扰。石觜为各军屯粮之所。尤关紧要。著定安饬令刘廷。一面将石觜磴口平罗等处严密防守。以通粮运。一面勤加侦探。遇贼即击。务将此股贼匪悉数歼除。毋留余孽。将此由五百里谕令知之。　　

○又谕、本年十月闲。突有贼匪四午余名。扑陷乌里雅苏台。据张廷岳等探明。系属肃州回股。该匪徒现已沿途饱掠。仍回肃州。若不将丑类悉数歼除。大为沿边之患。台站辽阔。贼踪来去自如。本年春夏闲。时有零股窜扰察哈尔库伦乌里雅苏台之事。至冬闲竟成大股。窜陷乌城。是肃回出边滋事者。实繁有徒。肃州一带。贼巢正复不少。成禄办理肃州军务。未能一律肃清。以致匪徒充斥。蹂躏地方。亟应趁此贼股回巢。痛加剿洗。及早铲除。傥任伏莽潜藏。乘隙再逞。必又掣动内地兵力。成禄本令暂驻关外。就近兼顾肃州。著即振刷精神。迅将该处贼巢埽除净尽。务绝根株。左宗棠亦当统筹全局。拨兵会剿。不准稍存膜视。再据张廷岳等奏、探闻有贼千余。在乌喇特地方游弋。图扰甯夏粮道。并著左宗棠随时知照定安、金顺、勤加侦探。妥为防范。将此由五百里各谕令知之。　　

○又谕、张廷岳、阿尔塔什达奏、遵设转运粮台。及应行筹办各事宜。并宣大官兵不可遽停。暨拨兵防守推河各摺片。口外用兵。转运最关紧要。张廷岳等拟在察哈尔所属之霍呢齐台。及乌城所属之推河台两处。设立转运粮台。揆之道里远近。尚属适中。即著福济、文盛等、按照所陈。妥为筹办。并各拨官兵分赴该两处戍守。以资防护。乌城退出贼匪。虽已饱掠回肃。而乌喇特地方。尚有贼匪千余。难保不乘虚窜突。且库伦获贼供称。有探明库属路径。拟于明春扑犯等语。是边外防守。仍不可一日稍松。致蹈乌城覆辙。达尔济头起马队。前据文盛等奏、已咨令由赛尔乌苏转西前进。察哈尔后起马队。亦已定期起程。此时计已陆续进发。文盛等即当将驼只帐房等项妥速筹画。催令宣大官兵赶紧出口。迅赴库伦。以资防剿。毋得再以冰冻草枯支应艰难为词。因循贻误。至宣大两处之兵。均系派往戍守库伦。张廷岳等拟将大同官兵月需粮食。由推河粮台支领。宣化官兵月需粮食。由霍呢齐粮台支领。霍呢齐尚距赛尔乌苏不远。推河则在库伦大西。转输不易。仍著张廷岳等斟酌情形。力任其难。毋得稍涉推诿。致误事机。喀尔喀四部落地方。时有土匪窃发。著张廷岳等随时严拏惩办。务绝根株。所请饬令西路统兵大臣直捣肃州贼巢一节。已谕令左宗棠、成禄、相机办理矣。张廷岳等因锦丕勒多尔济劄调东两盟蒙古官兵驻扎推河。已将协防官兵二百名全数撤回。即著锦丕勒多尔济、将此项撤回官兵。归并西两盟派出各军。分布要隘。藉资备御。将此由六百里各谕令知之。　　

○旌表守正捐躯河南邓州民段承信妻宋氏。　　

○科尔沁扎萨克图谢图亲王巴宝多尔济等五人、苏尼特扎萨克郡王托第布木等二人、扎噜特镇国公达瓦甯保、阿巴噶卓哩克图郡王刚噶尔伦布等二人、敖汉贝子达克沁、翁牛特辅国公克什克阿尔毕济琥、克什克腾扎萨克公衔头等台吉毕玛拉吉哩第、乌珠穆沁公衔头等台吉堆代扎布、巴林二等台吉色旺诺尔布、喀尔喀扎萨克头等台吉拉布坦多尔济等二人、于养心门内瞻觐。　　

○庚午。谕内阁、浙江学政徐树铭奏、采访儒修各摺片。览其所奏。请将已革翰林院编修俞樾赏还原衔。交翰林院带领引见。听候录用。署秀水县学教谕谭廷献等饬部即选。特予召试。秀水县举人赵铭、并江西拔贡生杨希闵等、均比照博学宏词及拔贡优贡朝考之例。特予廷试各等语。实堪诧异。俞樾前于咸丰年闲。在河南学政任内。因出题割裂。荒谬已极。奉旨革职之员。何得擅请录用。至召试博学宏词。必须特旨举行。即拔贡优贡朝考之例。亦系国家定制。非凭空所能比拟。徐树铭辄为俞樾乞恩。意存尝试。并胪举多人。遽请特予廷试。实属私心自用。谬妄糊涂。所请均不准行。徐树铭著交部严加议处。寻议、徐树铭应降四级调用。不准抵销。从之。　　

○又谕、都兴阿奏、差役疏纵盗犯。分别拟办一摺。奉天盗犯刘万才、经都兴阿讯明。饬令押赴市曹正法。乃该犯于收禁时。贿属散役薛义存等、暗地更换木枸。致该犯于押提出狱时。乘闲脱逃。薛义存行至半途。并故意落后。一任该犯远扬。讯据薛义存供认。确有受贿另换刑具知情故纵等弊。实属不法已极。若照寻常疏纵盗犯办理。殊不足以昭炯戒。薛义存著即行正法。并著都兴阿等将逃犯刘万才赶紧缉拏务获。毋任漏纲。寻奏、刘万才逃至大瓢尔屯地方。纠众行劫。经官兵追捕。该犯情急自戕。报闻。　　

○两江总督曾国藩奏、甫经莅任。请将本年军政展缓办理。从之。　　

○湖广总督李瀚章等奏、鄂省应造漕运剥船。请将价银解赴直隶代造。下部知之。　　

○改铸呼图克图印信。颁给喇嘛棍噶扎勒参。从定边左副将军福济请也。　　

○辛未。谕军机大臣等、刘岳昭、岑毓英奏、攻克邓川浪穹两城。并马如龙伤痊进兵各摺片。邓川浪穹两城。久为贼踞。经刘岳昭等派令总兵杨玉科督兵进剿。先将浪穹县城攻克。旋即分兵进攻邓川。立时克复。并先后攻拔凤羽白米庄长邑村炼铁桥后各贼巢。捦斩甚多。剿办尚为得手。杨玉科裹创力战。实属奋勉可嘉。现在大理北路。业已肃清。贼势愈孤。著刘岳昭、岑毓英、饬令该总兵。将收复地方分兵固守。毋稍疏虞。一面相度机宜。稳慎进取。并著饬令李维述等合力攻剿。以期捣穴捦渠。早除巨患。马如龙伤疾已痊。现拟出省剿贼。具见任事勇往。著刘岳昭等赶紧筹给饷项。俾得克日起程。将东沟等处贼巢迅筹埽荡。前据刘岳昭等奏、澂江业已合围。近日攻剿情形若何。即饬岑毓宝等力图攻克。毋稍迟延。将此由六百里各谕令知之。　　

○山西巡抚何璟奏、动碾常平仓谷一千五百石。拨运陕西。作抵晋省应解办赈银两。报闻。又奏、边境尚未肃清。请将本年军政展缓办理从之。　　

○以故敖汉郡王布彦德勒格哷固噜克齐继子察克达尔扎布袭爵。　　

○以记名总兵官杨玉科为云南开化镇总兵官。　　

○以筹办善后妥协。予云南撤任副将杨盛宗以总兵官＜??闲＞放。　　

○以云南克复寻甸等城出力。赏总兵官杨致林、刘令集、副将吴奇忠、一品封典。副将李文才、廖复胜、李敬修、范有恒、游击韩徽、巴图鲁名号。知府苏长丰、参将刘青照等花翎。知县德生等蓝翎。余加衔升叙有差。　　



大清穆宗继天开运受中居正保大定功圣智诚孝信敏恭宽毅皇帝实录卷之三百　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。十二月。壬申。孝和睿皇后忌辰。遣官祭昌西陵。　　

○谕军机大臣等、成禄奏、大队暂驻高台。听候谕旨。暨甘凉贼股。亟须剿办山丹县城被贼窜扰各摺片。成被所部头起三营出关后。始接据左宗棠来咨。因将后队暂停候旨。刻下肃州一带。伏莽尚多。必须悉数歼除。免致延蔓。成禄后队既扎高台。正可督率各营就近摉捕。著懔遵本月初八日谕旨。将肃州贼巢痛加剿洗。尽绝根株。凉州所属之镇番及甘郡城下。均有贼股屯聚。山丹高台两县。复有匪踪。尤须慑以兵力。成禄后队。著即驻扎高台。将关内附近地方随时防剿。以遏狂氛。其头起三营。业已出关。应否折回。或即在关外分扎。著成禄妥为调度。至张掖等处运省仓粮。前已准成禄提用。著左宗棠饬令该地方官源源运济。毋令缺乏。甘凉两郡。贼股已不下二三万。若不及早埽除。必至四出为患。著左宗棠迅即拨兵前赴甘凉一带。探踪追剿。以勘西路肃清。成禄请调吉林黑龙江马队。交常顺统带赴营。前已未允所请。仍著毋庸置议。山丹被贼阑入。何以杨占鳌派防兵勇。次日始入城堵剿。署知县张秉恬、及署提督杨占鳌、贻误情形著左宗棠查明具奏。署游击孙启后拒贼身死并其余各员下落。著一并查奏。原片著钞给左宗棠阅看。成禄另片奏请赴海疆效力。此时津案业经办结。所请著毋庸议。将此由五百里各谕令知之。　　

○以甘肃高台击退窜匪。予千总巨兴德以守备用。并赏花翎。韩福等蓝翎。余升叙有差。　　

○追予山东曹县阵亡千总袁熩、监生李奂若、赏恤加等。并予建祠。　　

○追予山东东阿等处殉难州同周洛书等绅民妇女三百六十五员名口分别旌恤如例。并予建祠。　　

○癸酉。孝德显皇后忌辰。遣官祭定陵。　　

○谕内阁、桂清奏、请严密繙译乡会试及考试拔贡关防一摺。繙译乡会试及考试八旗拔贡。均系国家抡才大典如该侍郎所奏。近日考试繙译。归并文场。关防不能严密。士子专占一号。既不免有代债等弊。且士子十六日出场。十八日始行奏派阅卷。十七日一日竟无关防。亦难保无请托情事至考试八旗拔贡。卷面虽揭浮签。仍将佐领之名。注于旗分之下。殊不足以昭慎密。著自明年会试起。繙译乡会试。均改复旧制。其考试八旗拔贡。并著自同治癸酉科为始。由部颁发卷面字式。永远遵行。以重关防而杜弊窦。　　

○又谕、李瀚章、郭柏荫奏、查明庸劣不职各员。请分别降革勒休一摺。湖北施南府同知熊兆鼎、心性粗浮。不谙吏治。蒲圻县知县杨思谦、委靡不振。声名平常。试用知县谭惠海、才具平庸。办事竭蹶。均著以原品休致。候补知州姚时熙、遇事颟顸。居心贪鄙。试用通判庄文波、品地卑污。人亦委琐。东湖县知县窦达生、使酒任性。心地糊涂。通山县知县张炳元、治理乖谬。才具平常。候补知县李良璧、人极粗庸。嗜好甚重。补用知县宾淩汉、性情鄙诈。办事乖方。均著即行革职。南漳县知县赵文蔚、才欠开展。听断未娴。著开缺以州判降补。以肃吏治。　　

○谕军机大臣等、单懋谦奏、再陈陵工西堡泊岸屡形一摺据称泊岸情次被冲。实由河水漫溢。自上冲淘所致。河身被淤渐高。若以虚悬无根之桩囤。松散易泻之沙士。冲淘于波浪中。工程难期稳固。钜款即属虚糜。仍请仿照西堡迤西石堤办理等语。陵工关系甚重近年苏子河水势涨发自应妥筹办理。以为一劳永逸之计。著都兴阿、奕庆、按照所奏情形。详细斟酌。奏明办理。并将泊岸应行酌镶柴埽以资保护之处。一并确查具奏。原摺著钞给阅看。将此各谕令知之。　　

○又谕、何璟奏、奉调大同官兵。仍饬由张家口出边一摺。山西大同镇官兵。业经何璟筹拨粮饷。齐集天镇。取道张家口行走。系由赛尔乌苏往库伦大路。若令折回大同向归化出口。程途既多纡折。驼只又艰于供应。察哈尔本有调拨商都等处及借用锡林郭勒十旗驼只。轮转驮载。足敷应用。所有奉调大同官兵。著照何璟所请。饬由张家口出边。以期便捷。仍令暂扎天镇。由何璟探明。接续进发。免致拥挤。应需军火饷项。该抚务当按月筹解。撽令归绥粮台转运接济。毋稍缺乏。此项官兵到口时。著文成、杜嘎尔、随时出料。饬令分起出边。需用驼只等项。会饬台站妥为应付。不得稍涉推诿。察哈尔后起马队。及宣化吉林黑龙江官兵。何日出口。如何分起前进。著文盛等赶紧料理。毋稍延缓。并著随时奏闻。将此由五百里各谕令知之。　　

○又谕、锦丕勒多尔济奏、调集蒙古官兵。豫筹堵剿一摺。前因贼匪退窜。当经谕令锦丕勒多尔济即驻乌城。会同福济、荣全、筹办一切。兹据奏称、现驻乌城附近台站。饬西两部落于前调官兵二千名内。拣派千名。择有水草地方分扎。操练备调。其余千名。仍令各防该旗游牧边境。该参赞整齐蒙兵。即前往扼要堵御等语。逆回现虽远扬。难保不乘虚回窜。即著锦丕勒多尔济确探贼情。熟审地势。整顿蒙古官兵。饬往扼要防剿。一切进止机宜。福济、荣全、锦丕勒多尔济、仍当会同商办。并将东窜库伦恰克图两路要队豫为防范。毋稍疏虞。其科布多一带。兵力本单。贼踪纷窜靡常。亦应妥筹防守。棍噶札勒参一军。即著知照奎昌等饬令暂驻科城。如续有贼匪回窜。仍即劄调来乌助剿。以厚兵力。该将军等务当多设侦探。先事防维。毋致临时竭蹶。再蹈覆辙。将此由五百里各谕令知之。　　

○命翰林院修撰徐郙仍在南书房行走。　　

○旌表守正捐躯四川永川县民石生福妻高氏。　　

○乙亥。谕内阁、御史许廷桂奏、请饬各部堂官常川进署等语。在京各衙门堂官。皆有应办之事。职守攸关。自应常川进署。与司员等遇事讲求。岂容稍涉懈弛。若如该御史所奏。各部堂官近来进署办事者甚少。司员每于该堂官听宣直日之便。携稿至朝房呈画。甚至赴私宅画行。此等情形。实难保其必无。嗣后各部院堂官。务须逐日到署。将各该衙门公事认真办理。力戒因循泄沓之风。毋得仍蹈故辙致员谆谆诰诫至意。　　

○又谕、御史许廷桂奏、请整额吏治一摺。向来捐纳人员试用期满。劳绩人员到省一年。均由该督抚察看甄别。必须严定去留。方足以示劝惩。近来该督抚于各项人员甄别时。大率填注笼统考语。概予留用。虽有繁＜??闲＞之分。从无降斥之请。致定例皆属具文。殊非核实之道。嗣后著各直省督抚恪遵定例。于道府州县等官到省时。无论捐纳劳绩。认真察看。如果系为守兼优。堪膺民社之员。即出具切实考语。分别繁＜??闲＞。奏明补用。如才具未能胜任。即秉公参劾。或酌量改补降补毋稍姑容。其实缺及正途人员。亦应随时考核。以肃官文。　　

○又谕、前据李鸿章奏、保前任詹事府右中允冯桂芬、请赏加三品卿衔。当经降旨允准。嗣经吏部以核与定章不符奏驳。兹据李鸿章奏称、冯桂芬品端学邃。体用兼赅。恳恩奖励等语。冯桂芬著改为赏加三品衔。以昭激劝。　　

○又谕、定安奏、营弁奉差酿命。畏罪潜逃。请旨斥革严缉。并请将副都统交部察议一摺。花翎都司衔尽先守备陕西汉中镇城守营额外外委齐步云、于本年五月闲。因富勒珲差委办驼运粮。在茂明妥旗属打忽尔梁地方。率同兵丁十名。与秃舍八旗蒙古阿尧尔等互斗。枪伤阿尧尔身死。并据齐步云禀称。未滋事之先。因蒙古不允充差。曾具禀派领催奎亮回营投递。由台吉免＜?目王＞之家。派令鲁勒扎布引路西去。至今未回。嗣据鲁勒扎希等供称。奎亮被打身死。经定安咨提齐步云归案审讯。乃该弁始则藉病耽延。继复乘闲逃逸。显有情虚畏罪情事。齐步云著即行斥革一面由定安咨行陕甘总督、陕西山西各巡抚、饬令地方文武一体严拏务获。解交绥远城归案讯办。并著定安咨会西路各军营。如遇齐步云投营。即行拏获。解赴归绥。毋任漏网。并将致死阿尧尔奎亮两案一并按律惩办。副都统富勒珲派员不慎。亦有失察之咎。著交部察议。　　

○命车臣汗贝勒干丹丹准车林、贝子德济特多尔济、图谢图汗头等台吉齐默恃多尔济、在御前行走。图谢图汗贝子那木济勒都布、车臣汗头等台吉车林端都布、在乾清门行走。　　

○以山西绥远城等处剿匪运粮出力。予侍卫额勒恒额等加衔升叙有差。　　

○以山西绥远城官兵援剿茂明安马贼出力。予都司冉凤文等加衔升叙有差。上奉慈安皇太后慈禧皇太后幸漱芳斋。侍午膳。　　

○谕军机大臣等、户部奏理各国事务衙门奏、广东徵收洋药正税。请饬自行核实办理一摺。据称接据赫德申称。香澳并徵洋药正税。粤省既不承办。该省洋药税走私甚多。拟在附近香澳等处。设立公所。代关纳税。已将巡查洋税之轮船调赴广东。委副税务司专司其事。每月需经费银一万两。年终计可多徵洋药税银四五十万两等语。广东洋药税偷漏甚多。该省虽派有轮船查缉。甚不足恃。若谓徵税不便于商情。何以赫德独能办理。使瑞麟等果能兴利除弊。则税务自日有起色。何至洋人越俎代谋。据该税务司所称每年多徵之数。可至四五十万。是已确有把握。惟华商纳税。系该省应办事件。地方官吏岂可置身事外。著瑞麟、崇礼、按照赫德原申各节。及户部等衙门此次所奏。即于收厘处所。带收正税。由该督等自行商办。总在巡缉认真严防偷漏。毋得任令委员蒙混。以除从前积弊月需经费银两。淮由该督等自行核定。正税按三十两之数徵收。仍于年终将总数报部。惟利源所在。洋人每生觊觎。现如自行商办。必实无走私偷漏情弊。方为核实办公。不至为洋人所窃笑。该督等务即详定章程。斟酌妥办。不得稍事颟顸。亦不准稍涉推诿。原摺著钞给阅看。将此由五百谕知瑞麟、并传谕崇礼知之。　　

○又谕、前据魁玉、张之万奏、审明故督马新贻被刺一案。摺内所称。该故督任浙抚时。叠剿海盗。甯台两属。捦斩甚多。仍有匪党漏网。以致张言□文祥挟仇行刺。并风闻浙省刺案尚不止一起。粤省又长特力入署之案等语。如果属实。是盗匪肆意横行。此风断不可长。亟须严拏务获。净绝根株。著瑞麟、杨昌浚、各饬地方实力查拏。严行惩办。以息盗风而靖疆圉。并将该省有无此等案件。查明据实具奏。将此各谕令知之。　　

○又谕、英桂、王凯泰奏、捕获江省斋匪。现饬根究摉缉一摺。福建崇安浦城交界之黄柏山及铁厂山一带。聚有江西斋匪多人。希图起事。经各该营县拏获匪犯王马吉等八名。讯系听从匪首张燮理等纠邀入党。张燮理先在江省。与朱葛亮等结拜弟兄。约期围攻浦城。句约难民入关滋事。因官军剿捕各散。朱葛亮等屯聚江西铅山县之十三都。捕拏未获。闽省现派弁勇。密赴江西购捕匪首。著刘坤一严饬该地方官。查明首夥人数。及朱葛亮、彭洪胜等、实在踪迹。会同严密摉捕。毋令一名漏网。此次斋匪希图入关滋事。虽经立时扑灭。逸匪远扬。犹恐伏莽潜藏。乘隙句结。邵武各属。均与江西毗连。崇安浦城。又与浙省连界。必须一体认真盘查。毋任此拏彼窜。著英桂、王凯泰、杨昌浚、刘坤一、各饬所属。查探匪踪。摉捕净尽。务绝根株。江西抚州一带难民。千百成群。由九江至湖坊。虽因闽省有兵堵截。未敢入关。此起难民。究竟如何安插。已否遣散。英桂、王凯泰、刘坤一、务当悉心会商。妥筹安置。毋稍之意。将此各谕令知之。　　

○又谕、英桂等奏、福建厦门地方。访有遣散游勇。听纠结会。当经饬属严拏。旋据该官文武陆续拏获哨弁曾广幅、暨会夥叶兆红、曾作华、林步云、吴小章等犯。讯据该犯曾广幅供认听从张大源即张淙源等结会不讳。并缴出八卦图布等件。当于讯明后正法。自犯张大源已改名张备修。逃回湖南原籍。现饬访拏等语。著英桂、王凯泰、仍饬各该地方官认真访拏。并据刘昆督饬所属。将逸犯张大源即张备修严密缉获。解交福建归案讯办。毋任漏网。将此由四百里各谕令知之。　　

○又谕、李鹤年奏、奉拨防军。诗缓调往。何璟奏、布置河防各一摺。前因甘肃甯灵一带。贼匪被剿穷蹙。恐其窜扰蒙古地方。当谕李鹤年饬令驻扎潼关之李承先一军。调回北路。以厚兵力。兹据该抚以李承先所部本属无多。现在派往韩城等处追剿回匪。刻下金积堡踞回。势蹙思窜。恐零匪溃勇。乘闲出关。豫省边防吃紧。该军情暂缓移动。所奏亦属实在情形。李承先一军。即准其暂缓调往。并著李鹤年饬令会同马德昭严密巡防。以顾豫省门户。如宋庆必须添兵。即令该军迅速前往。以资得力。著刘铭传酌度办理。金积贼巢。日久未拔。王疃踞匪。尚在负嵎。陕省此山游匪。出没靡常。晋省河防。正关紧要。何璟布置一切。尚属周妥。仍著饬令李庆翱等军联络声势。实力梭巡。毋稍松懈。延榆绥一带。偪近晋疆。并著蒋志章、刘铭传、分派得力队伍。力图兼顾。王名滔新募略式四营。前经蒋志章派令由韩城前赴宜川。力扼龙王辿要津一带。著该抚饬令迅速到防。俾资堵御。将此由五百里各谕令知之。　　

○又谕、甘肃金积堡逆回马化龙负固日久叠经谆谕左宗棠督饬将士。迅图剿洗。该大臣自十一月十九日奏到击败柳林沟等处援贼。以后未见奏报。朝廷殊深廑系。本日据李鹤年、何璟摺内。均有马化漋自縳投诚之说。该逆狼子野心。屡降屡叛。此次如有乞降情事。恐系缓兵溃围之计。近日金积堡围攻情形。究竟若何。该大臣务当悉心察度贼情。万不可为贼所绐。仍当严饬在事各军一面遏贼援应之路。一面激励将弁。星速设法歼除。毋得敷衍了事。随贼诡谋。致贻后患。并将现在军情据实驰奏。将此由六百里谕令知之。　　

○又谕、文盛、杜嘎尔奏、达尔济一军。行抵赛尔乌苏。阻滞不能前进一摺。据称达尔济一军。现已行抵赛尔乌苏。惟查推河等处台站官兵。寥寥无几。驼马帐房等项。数亦无多。且管理五台之台吉吹扎普等。被警后迄未归台。拜达拉克等十台。亦被贼扰。又无毡房。哈尔尼敦起。至沙拉嘎勒卓特台。虽未被扰。而积雪深厚。生畜疲□□穴□又□。大兵不能前进。现饬该总管暂在赛尔乌苏迤西各台。分队驻扎。豫备进发等语。推河以北溃散各台。叠经谕令福济等、赶紧设复。以利师行。乃为日已久。而台站仍未整顿。实属因循疲玩。塞外风雪严寒。粮食稀少。傥分扎各军因天寒饷缺。或有哗溃之虞。福济等岂能当此重咎耶。即著该将军等迅将哈尔尼敦等二十台站应备驼只薪水蒙古包等项。无分画夜。赶紧一律豫备妥协。并将援兵乘骑。派员解赴经过各台。俾大军得以遄行。不至阻滞。毋得再有迟延。自干罪戾。文盛、杜嘎尔、仍当督饬达尔济约束附循。设法相机前进。并催后起各队。接续进发。毋稍观望。前窜乌城贼匪。首逆系何名姓。现在究窜何处。并著福济等查明据实具奏。将此由六百里谕令知之。　　

</div>
    <div class="pagination">
<a href="清实录同治朝实录_page409.html">上一页</a><span>...</span><a href="清实录同治朝实录_page405.html">405</a><a href="清实录同治朝实录_page406.html">406</a><a href="清实录同治朝实录_page407.html">407</a><a href="清实录同治朝实录_page408.html">408</a><a href="清实录同治朝实录_page409.html">409</a><span class="current-page">410</span><a href="清实录同治朝实录_page411.html">411</a><a href="清实录同治朝实录_page412.html">412</a><a href="清实录同治朝实录_page413.html">413</a><a href="清实录同治朝实录_page414.html">414</a><a href="清实录同治朝实录_page415.html">415</a><span>...</span><a href="清实录同治朝实录_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
