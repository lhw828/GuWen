<!DOCTYPE html>
<html>
 <head>
  <meta charset="utf-8"/>
  <title>
   明实录孝宗实录 - 第 4 页/共 128 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录孝宗实录 - 第 4 页/共 128 页
  </h1>
  <div class="content">
   ○庚子巡抚辽东都察院右副都御史刘潺乞致仕不允
　　○赐辽府镇国将军豪邽当阳县孔家湾洲地一叚从其请也
　　○户部言长芦运司前存积盐课已得旨召商报中但正统五年至成化十六年盐课年代既远又近例不许越境鬻盐以故□人益不愿报中请于原拟之价各递减银二分从之
　　○命给晋府庶人钟鋡子奇浟续婚财礼如例从其请也
　　○吏部听选监生杨玺上＜锍-釒＞言八事一崇大化谓殷周之时营建祖庙太祖居中百世不迁其子孙以世递为昭穆各有门堂寝室而墙宇四周其制甚备我朝  太庙之建以祖宗之神同于一殿夫父坐子立姑尊妇卑礼也今皆坐享窃恐未安乞命礼部博求礼制仿殷周营建以奉岁享则名分正而大化崇矣一尊圣道谓国学祀孔子所以崇德报功尊圣道也然以四配言之其从祀则颜路渊之父曾皙参之父孔鲤伋之父孔弗伋之叔享祀之之时为子与侄者列于正殿而为父叔者顾在两庑似失尊卑之序且祭用丁日取阴火文明之象而大臣奉命至者乃以丙夜二更祀之殊非其时又国学非古璧雍之制亦为阙典乞于大成殿后别建一堂以孔子父叔梁纥居中旁列颜路曾皙孔鲤孔弗祀之仍乞封号如其子爵其大臣祭毕复命许于祭之次日庶得从容行礼并请国学周围凿池建桥以复古制则所以崇圣道者在是矣一肃风纪谓御史本司风纪之官旧制尝于进士行人推官知县考满教官及听选监生内选用故往往得人近例止于行人推官知县而进士教官监生皆不得与所以求言路者狭矣乞谕吏部选用御史仍遵旧制为是一重守令谓守令亲民之官其职甚重朝廷每选慈祥恺悌出自科贡者用之他途不预然政有异绩者往往未久即迁譬之赤子方乳哺于慈母而翁姑即以他事委之则赤子失所养矣乞敕抚按等官考察守令中有善最者以礼奖劝俟九年秩满然后不次超擢庶得久任而民受其福一慎选举谓各布政司三年大比例用教官以司考校然布按二司官各举所知用之不复旌别未必一一得人乞谕礼部凡遇乡试之年请令在京各衙门堂上及科道部属官推举教官学行老成者然后聘用仍如两京例以翰林院官二员主考临期＜锍-釒＞名奏请如举用非人则责归举主仍追夺币礼示罚一便盐课谓四川盐井煎盐柴薪无地可采且井眼崩竭煎办甚艰商人久不得支灶丁往往有追陪逃窜之患乞令户部转行抚按等官会议如一县盐井若干灶丁若干岁课若干该纳过仓粮若干类造文册七本分送布政司府州县并提举盐课司各执一本量地远近灶户自纳依年注豁令其煎办货卖岁以为常不必召商开中而边储自实矣一通钞法谓国初钞法或征商税或收户口或赎罪折杖与铜钱兼行近来各处有司废格不用一切徵银则钞之在官而散于民者一贯不能直钱一文在民而征于官者一贯乃收银二分五厘亏官损民为甚乞行天下仍遵旧制钞贯与铜钱兼行不许别徵银货等物阻坏钞法一正人心谓诏旨令罢永昌寺工役而殿宇门墙辉煌如故窃恐臣下复进祸福之说工役再兴民何以堪乞拆毁其木植砖瓦等料以备公用余地给还军民或给与国学前后迁徙小民居之以示下人知所向背命下其奏于所司
　　○辛丑吏部尚书李裕以科道论列乞致仕允之李孜省尝援裕为族兄弟故骤致进用
　　○赐宁府镇国将军觐炼并夫人鲁府镇国将军当沕辅国将军当湘当湟宁化王府奉国将军奇＜氵隺＞晋府镇国将军奇湭诰命冠服如制
　　○壬寅户部言前命给事中御史查盘两广布政司仓库积贮颇多除银两钱钞硝黄等物仍留本处存贮其金器珍珠珊瑚鹤顶玳瑁象牙香药蔷薇露之类请籍取至京以备供用从之
　　○庆府真宁王长子寘金□晓因赐其父祭葬请诣阙谢恩  上贻书止之
　　○癸卯罢都察院右都御史刘敷以科道论列也敷前已致仕复因李孜省起用故言者深诋之云
　　○甲辰内阁大学士刘吉再乞致仕上曰卿文学老成操履端慎朕方倚任不允休致
　　○开设浙江湖州府孝丰县割安吉县之九乡及长兴县之三乡隶之
　　○乙巳翰林院编修刘忠丁忧服阕复除原职
　　○河南布政司右参议叶萱丁忧服阕复除福建右参议巡视矿场
　　○起致仕南京兵部尚书王恕为吏部尚书改南京兵部尚书马文升为都察院左都御史南京礼部尚书耿裕为南京兵部尚书参赞机务升户部右侍郎李嗣刑部右侍郎程宗俱本部左侍郎巡抚左佥都御史叶淇为户部右侍郎右副都御史彭韶为刑部右侍郎
　　○巡按直隶监察御史司马垔上＜锍-釒＞言至治大要在  陛下一心此心须涵养省察而大学中庸二书乃涵养省察之法度也宜精访天下儒臣之德性端明学识纯正者数人朝夕从容讲究务使理欲昭然又必时接臣僚访问政治以其所知所存验之于行又言  圣母之终不能无疑然  太皇太后  皇太后所以保护  陛下之恩亦至似宜少抑悲思从容审察弗伤两宫之意于凡  先帝所行尤当含弘广大以盖其愆毋轻信希觊之徒为己甚之举又言  先帝所用大臣其间多才行足称任使亦有谨畏固禄之流若乃媢嫉奸贪无耻者不过数人耳亦望  陛下从容审察而去之不必大为更张以骇视听下至贩卖宝石射利之徒耗费库藏固可痛惩然亦望考核首从始末不致延及无辜而追徵之法亦须酌量轻重毋使小人归怨先帝是皆  陛下孝心之所推也至如言事之人言虽过当然亦臣子义气务为含容方见  圣德之厚其他各处镇守内臣贻害不小尤望决意取回如南京守备必不可已亦惟精选廉靖老成者一二人足矣命所司知之
　　○命后军都督府带俸都督佥事卢钦充副总兵协守宣府
　　○命武功左卫署指挥同知王宣分守通州
　　○丁未敕谕礼部曰朕惟古者天子九庙而祖功宗德百世不祧其他则以次祧迁有常制焉恭惟  太祖高皇帝混一区宇肇正纲常追祀  德懿熙仁四祖同殿异位情文具称  列圣相承昭穆有序至于  皇祖考英宗睿皇帝九庙已备兹者  皇考继天凝道诚明仁敬崇文肃武宏德圣孝纯皇帝山陵将毕升祔有期当定祧迁之制矧惟  皇妣孝穆慈慧恭恪庄僖崇天承圣皇太后祔葬毕日宜有奉享  神主之礼尔礼部其会文武大臣并詹事府国子监翰林院堂上左右春坊及科道掌印官详稽古制斟酌情文议处以闻务遵典礼足垂万世用成朕尊  祖敬  亲之大孝钦哉故谕
　　○戊申增设云南景东府税课司
　　○己酉南京狭西等道监察御史缪樗等言八事一曰勤正学欲  上锐意经术慎择讲官居宫苑之时少居讲筵之时多撮其要语揭诸座隅凡方术不正之书骄奢淫逸之事悉屏不御二曰择正人谓迩年士俗日偷苟趋利禄辅相台省鲜克得人如内阁学士尹直礼部侍郎黄景俱奔竞憸邪妨贤病国都御史刘敷通政司参议陈琬太仆寺卿李温少卿林凤大理寺丞宋经俱夤缘阿附进不以正侍郎万翼通政张苗太常寺少卿牛纶俱恃势幸进尚书杜铭鸿胪寺周暠府尹于冕掌国子监事太常寺卿徐琼俱贪恋忘归乞并投远方或放归田里其致仕餋病等官有素著名望者亦乞以礼起用三曰复旧制谓  皇明祖训内官之设止于供事内府今地方机务边城要地及钱粮课办市舶等事内官率多干预乞敕廷臣议处凡在外镇守分守守备内官照正统年间原设者斟酌去留南京守备止择清谨者一人与文武大臣共理留务余各关各局量留二名监督虽内府库局衙门亦乞俱照原额设官禁其收受钱粮不得刁艰需觅凡有公务一从该部干理四曰务节俭谓迩者宫掖之间颇尚玩好弃千金仅易一珠献才宝輙沾一命镇守守备内官征歛民财远市珍异花鸟进贡络绎于道乞躬行节俭以先天下凡百玩好悉皆斥绝五曰慎名器谓迩者贿赂途开廉耻道丧曲艺贱夫玷于清班权门厮役授以京秩乞敕吏兵二部通查中外文武大小官员除发身正途及征战有功者余一切革去军民匠医责归本役六曰一政令谓  皇上嗣位之初颁下明诏如盐课不得求讨地土不投献取回添差官员停止额外织造进贡之类远近传诵人人称快第恐嗜利小人阴结近习巧为奏请万一得遂其奸将使纶綍反汗前弊复生乞戒近臣不许朦胧奏行违者治罪七曰饬武备谓承平日久兵玩将骄猝有缓急何以济用乞敕两京兵部及各处抚按等官将内外将领多方推选惟求实效其有失机误事者必罪不赦内外军旗舍余役占买闲者悉令退出精壮者时加操练老弱者量与轻差军三民七科派除遭运城垣军器外余悉禁止官有剥害必治以罪其该用从人照文识皂隶事例定与军余轮流更替内听兵部外听按察司并附近府州验拨造册备照八曰斥异端谓迩者憸邪之士每假方术游惰之民多投释老甚至番僧夷种接迹中华上渎  先皇售其邪说遂致崇侈名号大创法场糜费财力乞将一切左道冒寇之徒悉置典刑其原系中国者编籍为民系外夷者屏归本土禁止左右不得诡词引进创盖寺观仍敕两京礼部并各处抚按等官将中外寺观并僧道名籍一一查勘照例量留其不系古迹不守清规者悉令拆毁还俗命下其奏于所司
　　○庚戍命故定西侯蒋琬之子骥袭侯爵
　　○礼部尚书周洪谟上＜锍-釒＞言御制各寺观碑记及遣祭谕祭各王府并大臣文字代言之臣多有用字讹谬者宜令改正以示将来又近日撰  先帝谥议有阴寓诋毁之意宜逮治万安等罪以为人臣欺罔不忠之之戒  上命六部都察院通政司大理寺同翰林院会议以为洪谟所奏止是指摘文字一二异同非有关于朝廷大经大法使其言皆是亦何补于治况言多纰缪徒为烦渎洪谟曰御制太学碑云在宫城之艮隅宫城当改作都城议以为自古帝王所居之城或曰皇城或曰帝城或曰宫城或曰禁城随人所称初无分别今国子监在皇城东北碑文所言宫城即皇城也不必再改洪谟曰御制灵济宫碑云在宫城之西当改作皇城之西民庶苍惶当改惶为黄议以为宫城之西即皇城之西也古韵惶字注云惑也恐也遽也又苍惶亦作黄皇然则苍惶苍黄古人通用洪谟曰御制东岳庙碑云辅神之贵者皆肖像如其生古昔圣贤曾生人世可言肖像如其生今东岳辅神非曾生人世者当改为如其式议以为此类贵神世传皆有姓名貌像故碑言如是今洪谟欲改为如其式不知有何式可肖洪谟曰御制灵明显佑宫碑云禁城艮隅海子滨古者天子所居谓之禁禁城指皇城言禁城艮隅则是在皇城内艮隅非皇城外艮隅也今显佑宫实在都城坎位不在禁城艮隅议以为本宫在皇城之北少东非正北也洪谟乃谓在坎位是自谬耳洪谟曰御制大慈延福宫碑云卜吉址于城东城指都城言城之东是在城外今延福宫在都城朝阳门不可言城东议以为本宫正在皇城之东非差也洪谟曰敕谕百官云文恬武嬉出唐韩愈平淮西碑文按韵府群玉当作熙字议以为韩愈盖言当时太平日久将相偷安嬉戏以致淮西反叛似用嬉字为优洪谟曰御制龙纹春景诗云省耕岁岁来东阡韵书云路南北曰阡东西曰陌今误以为东阡万里郊圻晴皞皞古云城外百里为郊邦畿千里为圻万里郊圻是尽天下四海皆为郊圻矣议以为礼部韵注云路皆曰阡韩文亦有东阡西陌又圻字与畿字同周礼夏官畿内方千里曰国畿国畿之外又有九畿曰侯甸男采卫蛮夷镇番每畿东西北南各五百里则所云东阡万里郊畿皆是洪谟曰御制祭赵府仪宾崔端文营魂不爽祭都御史李侃文灵其不爽按韵书爽者明也又差也今言魂灵不爽则是魂灵不明议以为不爽正不差之意诗小雅蓼萧篇云其德不爽韩愈祭竹林神文神无爽其聪明祭文盖取诸此洪谟又言中庸合外内之道及金縢曲礼传注输字巽字俱宜改议以为合内外与合外内文义皆通其输字巽字官板原是纾字异字恐近时书坊私刻错写合行改正洪谟又谓  先帝谥议游豫绝稀于田猎为诋毁然议以为论语子绝四注云绝无之尽者盖绝稀即绝无也谥议实是称颂  先帝圣德殊无诋毁之意况谥议系礼部掌行当时百官集议洪谟何不明言改正今既进呈乃妄行陈奏希恩于己嫁祸于人  上曰御制文字既考据不差周洪谟偏执浅见妄肆诋毁本当重治姑贷之仍罚俸两月
　　○太子少保礼部尚书周洪谟乞致仕不允
　　○礼科给事中韩重等言礼部尚书周洪谟赋性迂疏行事偏执泥古不达时宜任情罔循众论惛耄无为久瘝庶务敢挟一己之见闻妄议  列圣之制作况其所辩特词章之末节非国家之大体乞明正其罪以为挟私欺妄之戒监察御史刘宪等亦以为言  上俱答曰洪谟挟私偏执已夺俸两月矣已之
　　明孝宗敬皇帝实录卷之六终
　明孝宗敬皇帝实录卷之七
　　成化二十三年十一月辛亥郑府朝邑王祁镕薨王郑靖王第四子母妃张氏宣德八年生正统八年册封至是薨年五十五讣闻辍朝一日赐祭葬如制谥曰荣简
　　○癸丑赐乐安王府福宁县主并仪宾张暠镇安王府杜城郡君并仪宾乔廷录诰命冠服如制
　　○吏科左给事中宋琮等言比因兵部尚书兼翰林院学士等官尹直等奸贪不法奔竞无耻臣等科道官交论之  皇上已令尚书李裕都御史刘敷致仕去臣等窃以尹直及礼部左侍郎黄景奸贪奔竞比之李裕等为甚如进士李文祥御史汤鼐姜洪庶吉士邹智及南京十三道官相继论奏此可见好善恶恶天下之同情也且尹直自南京转任兵部以至入阁黄景自部属升任通政以至侍郎未尝一经推举其附托奸人而进不待辩说自明矣况其自陈皆不实言不职之罪乃饰非强辩自叙年劳又皆诬称  先帝见知特加任用此又奸邪不忠欺罔不法之尤甚者也伏望  皇上断自宸衷明正其罪罢归田里则公道昭明人心痛快监察御史许斌等亦以为言  上曰尔等言是尹直黄景既进用不合公论直令致仕给驿还乡景冠带间住时论快之
　　○甲寅礼部进  孝穆慈慧皇太后祔葬  茂陵仪注一本月二十二日太常寺奏致斋文武百官宿于本衙门致斋三日二十六日遣官以祔葬告  天地  宗庙  社稷  上亲告  宪宗纯皇帝几筵  上素服内导引官导  上诣拜位奏四拜奠帛献酒读祀再四拜焚帛祀礼毕二十七日辰时开土启  玄宫祭告  陵园执事官陈牲醴如常仪设奉迁官拜位于  享殿前内侍引奉迁官诣拜位赞四拜奠帛献酒读祀又四拜焚帛祀礼毕别遣官祭告  后土执事官陈酒馔如常仪赞再拜酹酒读祀再拜礼毕是日免朝既启  玄宫见  梓宫行祭告礼执事官陈酒馔如常仪设奉迁官拜位于  梓宫前内侍引奉迁官诣拜位行礼如前仪既奉迁  梓宫至享殿拂拭安奉讫执事官陈酒馔如常仪设奉迁官拜位于  梓宫前内侍引奉迁官诣拜位行礼如前仪圹内原安奉玄纁玉璧五谷等物就瘗于圹侧十二月初六日遣太常寺官祭  梓宫所经过桥梁初七日辰时奉迁  梓宫启行先期一日司礼监礼部锦衣卫及执事官设大昇轝于  享殿门□二外葬仪以次陈列于外各衙门分官素服乌纱帽黑角带诣  陵园以俟奉送是日免朝执事官陈酒馔如常仪设奉迁官拜位于  梓宫前内侍引奉迁官诣拜位行启奠礼如前仪毕执事官升彻去帏幕等物内侍彻启奠执事官进龙輴于  享殿下设  真亭神主舆谥册宝舆于殿前毕执事官陈酒馔拜位如常仪内侍引奉迁官诣拜位行祖奠礼如前仪毕内侍官于  梓宫前奏请灵驾进发内侍先捧谥册宝次捧  神主铭旌俱由殿中门出安奉舆内执事官升奉起  梓宫降殿内侍官奏请  梓宫升龙輴执事官奉登龙輴讫以帏幕障饰  梓宫遂启行执翣者分列左右内侍擎伞扇侍卫如仪仪仗居前谥册宝舆  神主与真亭铭旌以次行  梓宫至  陵园门外内侍官奏请  梓宫升大昇轝安奉讫执事官陈牲醴拜位如常仪内侍引奉迁官诣拜位行遣奠礼如前仪内侍官奏请  灵驾进发司礼监官率仪卫谥册宝舆等前行鼓乐前导葬仪等以次前行沿途军民人等遇  梓宫至皆俯伏候  梓宫过而兴  大昇轝行每程宿顿于席殿内仪仗等物贮于小席房内将至  陵有司先设席  享殿于  茂陵献殿之右执事官龙輴于  享殿门外候  大昇轝至礼官奏请  灵驾降轝升龙輴诣  享殿执事官奉  梓宫升龙輴由中门入奉迁官由左门入诣  享殿上安奉讫谥册宝舆  神主舆仍陈于前执事官陈酒馔如常仪设奉迁官拜位于  梓宫前内侍引奉迁官行安神礼如前仪百官陪拜于  享殿外传赞行礼同是日遣官以祔葬祭告  后土并  天寿山执事官陈酒馔常仪赞再拜酹酒读祝再拜礼毕别遣官祭告  长陵  献陵  景陵  裕陵执事官陈酒馔如常仪赞四拜奠酒读祝再四拜毕十七日将掩  玄宫执事官陈酒馔如常仪设奉迁官拜位于  梓宫前内侍引奉迁官诣拜位行迁奠礼如前仪毕内侍复引奉迁官诣  梓宫前内侍奉请  灵驾赴  玄宫奉迁官俯伏兴执事官升奉起  梓宫进  皇堂安奉讫内侍奉谥宝置于前以次陈列冥器等物毕内执事官陈酒馔于  皇堂门外奉玉币案置香案前设奉迁官拜位前内侍引奉迁官诣拜位赞四拜奠酒请进赠执事官捧玉币跪进于奉迁官之右奉迁官受玉币献毕以授内执事捧入  皇堂安奉讫赞俯伏兴四拜赠礼毕内侍出遂掩  玄宫执事官陈牲醴于  玄宫前如常仪内侍引奉迁官诣拜位行享礼如前仪礼毕祭谢  后土并  天寿山及祭告  宪宗纯皇帝别遣官以祔葬毕祭告  长陵献陵  景陵  裕陵
　　○赵府汤阴王长子见准乞出城葬其母妃彭氏从之命即以是日回府
　　○是日晓刻大风扬尘蔽空良久息
　　○乙卯敕吏部少保刘吉升少傅兼太子太师吏部尚书加俸一级大学士如故侍郎徐溥升礼部尚书兼文渊阁大学士
　　○升詹事府少詹事刘健为礼部右侍郎兼翰林院学士入内阁参预机务少詹事兼侍读学士杨守陈吏部右侍郎右庶子汪谐左谕德程敏政俱少詹事兼侍讲学士左谕德傅瀚右谕德陆＜釒戈＞左中允周经俱太常寺少卿兼侍读侍读学士李杰左庶子仍兼侍读学士右谕德谢迁吴宽俱左庶子兼侍读仍加俸一级侍读董越侍讲王臣俱右庶子兼侍讲太常寺卿兼正字谢宇工部右侍郎掌通政司事录青宫旧劳也
　　○听选监生许鉴上＜锍-釒＞陈五事一钦天监官多不谙天文天文生又不肯习学所以考验推步欠精乞命监副张绅或致仕太常寺卿童轩掌监事选人习学补用宜令本监堂上官于天文历数阴阳每科推选二人委以教训通选各官生子弟六十人专习其业以次听用一国子监纳马纳粟监生壅塞选途欲令已仕者罢之未仕冠带荣身但近因救荒权开此例大信已行义难遽革惟宜申命有司不可复启幸端一孔子庙廷孔伋曾参坐于孔鲤曾点之上请行议改且孔子无一命以及其亲请加圣父叔梁纥谥号别于大成殿后立殿祀享一京城内外军民于父母之丧殊无哀戚专以延僧道设醮为务宜通行禁约一  祖训条章一书乞常置左右与经书参讲礼部覆议宜如所奏惟庙祀之礼难遽更易  上以童轩前已致仕姑已之余如所议
　　○山西汾州民吕彦聪以父王犯死罪乞以身代死诏不允
　　○夜顺圣川地震有声
　　○丙辰礼部进  宪宗纯皇帝梓宫发引至祔享仪注一十二月初七日太常寺奏斋戒文武百官宿于本衙门是日敕大臣一人护丧并领在途诸祭祀事其把总内官及入  皇堂内官内使匠作各奉敕行事禁屠宰至葬毕日止禁音乐至祔  庙日止各衙门俱预定送葬官员姓名以请十一日十二日百官俱衰服晨诣思善门外哭临自是至奉迎  神主还京日俱免朝一十一日遣官以葬期告  天地  宗庙  社稷  上衰服告  几筵内侍陈酒馔如常仪内导引官导  上诣拜位亲王以下俱衰服各就拜位奏四拜奠帛献酒读祝再四拜举哀哀止焚帛祝礼毕一十二日遣内官祭告乾清宫门隆宗门思善门并桥右顺门午门端门承天门御桥大明门遣太常寺官祭告玉河桥德胜门并桥清河桥沙河安济桥朝宗桥关王朝天将庙灵济宫城隍庙东岳庙真武庙一十二日晚  上衰服告辞  几筵内侍陈牲醴如常仪内导引官导上诣拜位行礼如前仪毕次  圣慈仁寿太皇太后祭次  皇太后及宫眷祭次  英庙皇妃及宫眷祭次  宪庙皇妃及宫眷祭次  中宫及宫眷次兴岐益衡雍五王祭次重庆等长公主祭次皇女祭俱如前仪次内官内使祭一十三日梓宫启行先一日司礼监礼部锦衣卫官督诸执事设  大昇轝于午门内列葬仪于午门外至大明门外内侍陈酒馔拜位如常仪内导引官导  上衰服诣拜位亲王以下各衰服就拜位行启奠礼如前仪内导引官导  上于  几筵殿内稍东西向立亲王以下于丹陛上稍东西向立执事者升彻帏幕等物拂拭梓宫内侍彻启奠内执事官进龙輴于  几筵殿下设真亭神帛舆谥册宝舆于丹陛上内侍陈酒馔拜位如常仪内导引官导  上衰服诣拜位亲王以下各衰服就拜位行祖奠礼如前仪毕内导引官导  上诣殿上  梓宫前稍东西向立亲王以下俱于丹陛上稍东西向立内侍奏请灵驾进发内侍先捧谥册宝由殿中门出置于舆内次捧神帛由中门出安奉于舆内神帛箱置于后次真亭安置讫内侍铭旌由中门出执事官升奉起  梓宫内执事持翣分左右障护  梓宫降殿内侍奏请  梓宫升龙輴执事官奉登龙輴讫以彩色帏幕障饰  梓宫遂启行执翣者仍分列左右内侍擎伞扇侍卫如仪仪仗居前仪仗用荐日所御者谥册宝舆神帛舆真亭铭旌以次先行内导引官导  上由殿左门出亲王以下及宫眷皆哭后随宫眷哭于帏中  梓宫至午门内内侍官奏请  梓宫升大昇轝执事者安奉讫宫眷立于  梓宫之右内执事陈牲醴如常仪设  上拜位于前亲王以下拜位于后进帛进爵读祝官各随地之所宜立内导引官导  上诣拜位亲王以下各就拜位行遣奠礼如前仪毕内侍官奏请灵驾进发司礼监官率仪卫谥宝舆等前行  上哭尽哀内侍官奏请  上还宫宫眷俱还  梓宫由午门中门出葬仪等以次前行亲王以下哭送太常寺先设香烛于  太庙中执事官设褥位于香案前  梓宫至端门外少驻导引官导亲王一人易淡色服诣神帛舆前跪礼官跪于亲王之左奏请  宪宗纯皇帝朝  祖礼官兴亲王俯伏兴诣舆捧神帛由庙街左门入跪置神帛于褥位兴亲王立于神帛后赞礼赞跪亲王跪礼官跪于亲王之左奏  宪宗纯皇帝谒辞礼官兴亲王俯伏兴行五拜三叩头礼毕亲王跪捧神帛兴仍由庙街左门出至舆前以神帛安奉讫礼官奏请灵驾进发亲王仍衰服并各王以下随行  梓宫出至大明中门外亲王俱还宫百官俱衰服步送至德胜门外俟祭毕而还其应执事及分送官骑送至  陵俟事毕而还沿途市巷军民人等遇  梓宫至皆跪俯伏举哀候  梓宫过而兴  梓宫在途并至  陵朝夕奠哭临俱护丧官行礼大昇轝行缘途每程俱宿顿于席殿内仪仗等物贮席房内  梓宫至顺天府前皇亲命妇及文武官命妇祭至土城外公候伯及五府六部都察院等衙门官员耆老人等祭至清河国师禅师僧道官祭至沙河皇亲及驸马都尉等祭  梓宫至陵执事官先陈龙輴于献殿门外候大昇轝至礼官奏请灵驾降轝升龙輴诣献殿执事官奉  梓宫升龙輴由中门入护丧官由左门入诣献殿上安奉讫谥册宝舆等仍陈于前行安神礼执事陈酒馔设护丧官拜位内侍官引护丧官诣拜位赞四拜跪奠帛献酒读祝俯伏兴再四拜举哀哀止焚帛祝礼毕是日遣官祭告  后土并  天寿山及  长陵  献陵  景陵  裕陵十七日将掩  玄宫行迁奠礼执事官陈酒馔内侍引护丧官诣拜位行礼如前仪退内侍复引护丧官诣  梓宫前跪内侍奏请灵驾赴  玄宫护丧官俯伏兴执事官升奉迁  梓宫进  皇堂安奉讫内侍官奉谥册宝置于前陈列冥器等物仍于献殿上设灵座以俟奉安  神主遂行赠礼内执事官陈酒馔于  皇堂门外奉玉币案至香案前内侍引护丧官诣拜位赞四拜跪献酒赞进赠执事官捧玉弊跪进于护丧官之右护丧官受玉币献毕授内执事捧入  皇堂安置讫赞俯伏兴四拜举哀兴哀止赠礼毕内侍出遂掩玄宫行享礼执事官陈牲醴于  玄宫前内侍引护丧官诣拜位行礼如前仪百官俱于  陵下传赞行礼同遂题神主内侍设香案于  玄宫门外陈酒馔如常仪设题主案于香案前西向设护丧官拜位于前北向内侍盥手出主于案上题主官盥手西向题主毕内侍奉安于  神座藏神帛于箱中置座后内侍奏请  宪宗继天凝道诚明仁敬崇文肃武宏德圣孝纯皇帝神灵上神主行礼如前仪毕内侍启匮覆主奏请  宪宗纯皇帝神主降座升舆内侍奉  神主升灵舆至献殿上内侍奏请  宪宗纯皇帝神主降舆升座奉  神主即座讫行安神礼如前仪是日别遣官以掩  玄宫祭谢  后土并  天寿山及遣官以葬毕告  长陵  献陵  景陵  裕陵遂虞祭执事官陈酒馔于  神主前内侍引护丧官就拜位赞四拜跪初献奠帛献酒读祝亚献终献再四拜举哀哀止焚帛祝礼毕内侍官捧神帛箱埋于殿前屏处洁地焚丧仪于野遂奏请  神主降座升舆还京灵舆进行仪仗侍卫如仪护丧官后随在途仍朝夕奠是日既初虞十八日再虞三虞四虞十九日五虞俱在途六虞在城外俱护丧官行礼二十日  神主至京安神后七虞明日八虞又明日九虞俱  上亲行礼  神主之还先于城外置幄次锦衣卫备仪卫教坊司备鼓吹设而不作文武百官衰服出城奉迎  神主至幄次百官行五拜三叩头礼  神主进行百官后随至午门外仪卫等退  上及亲王俱衰服奉迎于午门内  神主至  上举哀步行前导亲王后随至宫门外  圣慈仁寿太皇太后  皇太后  英庙皇妃  宪庙皇妃  中宫及公主宫眷等迎于宫门内举哀以次后随  神主至几筵殿内  圣慈仁寿太皇太后  皇太后以下立于殿西稍北东向  上立于殿东稍南西向亲王立于丹陛上稍东西向内侍官奏请  宪宗纯皇帝神主降舆升座  上捧  神主安奉于灵座讫行安神礼内执事官陈牲醴如仪内导引官导  上诣拜位亲王俱入就拜位奏四拜兴跪献酒读祝再四拜举哀哀止焚祝毕  皇太后以下入拜位举哀行谒见四拜礼百官于思善门外传唱行礼同既安神内侍官复陈酒馔拜位如常仪内导引官导  上及亲王俱衰服诣拜位行七虞礼四拜初献奠帛献酒读祝亚献终献再四拜举哀哀止焚帛祝二十一日八虞如前仪是日  上素翼善冠素服腰经御西角门百官行奉慰礼二十二日九虞如前仪二十三日卒哭是后罢朝夕奠内侍官陈牲醴如常仪  上及亲王俱衰服就位行礼如前仪毕内侍官彻去祭物复陈酒馔如常仪  上仍衰服以明日请  神主祔享  太庙告于  几筵亲王以下衰服各就位行礼如前仪二十四日  神主祔  太庙前期三日斋戒前一日遣官以祔享祭告  太庙至日太常寺官设牲醴于  太庙如时享之仪乐设而不作设  宪宗纯皇帝御座于宣庙前殿御座之次锦衣卫设仪卫于午门外是日早内执事官设酒馔于  几筵设  宪宗纯皇帝衣冠于  几筵前进  神主辇于殿前设衣冠舆于丹陛上设  上拜位于  几筵殿上正中设亲王拜位于殿前丹陛上  上衰服内导引官导引诣拜位亲王各衰服诣拜位奏四拜举哀哀止各立于拜位之东西向内侍官诣灵座前奏请  宪宗纯皇帝神主降座升辇诣  太庙祔享  上捧  神主由殿中门出安奉于辇内执事官捧衣冠置于舆后随  内侍擎伞扇如仪至思善门外亲王退  上于右顺门具祭服升辂后随至午门外仪卫如仪至  太庙南门外俱分列左右  上降辂太常寺官导  上诣辇前跪太常寺官奏请  宪宗纯皇帝神主降辇诣  太庙祔享  上俯伏兴搢圭诣辇捧  神主由左门入内侍官捧衣冠随入赞礼赞乐舞生就位执事官各司其事赞迎神  神主至丹陛上赞礼赞  宪宗纯皇帝谒  庙内侍官捧衣冠立  宪宗纯皇帝御座之下引赞赞诣神位前至  一庙  上捧  神主置褥位立  神主后出圭行四拜礼以次诣  八庙礼俱同谒  庙毕  上搢圭捧  神主北向立太常寺官唱赐坐内侍官捧衣冠安于座内  上捧  神主安于衣冠前出圭立于傍导引官导  上诣拜位行祭礼如时享之仪文官五品以上武官四品以上各祭服随行礼礼毕导引官导引  上诣  宪宗纯皇帝神主前太常寺官奏请  宪宗纯皇帝神主还  几筵  上搢圭捧  神主由  庙左门出太常寺官捧  各庙衣冠及  宪宗纯皇帝衣冠以次安置于  太庙后殿原室  神主出至  太庙门外安奉于辇内伞扇仪卫导从俱如来仪  上出圭升辂后随至午门外仪卫止  上至思善门外降辂仍易衰服后随  神主辇至  几筵殿前内侍官奏请  宪宗纯皇帝神主降辇升座  上捧  神主升座讫内侍设酒馔如常仪内导引官导  上诣拜位行安神礼四拜献酒读祝举哀焚祝文毕  上释服还宫明日  上黑翼善冠浅淡色衣黑犀角带御奉天门百官浅淡色服乌纱帽黑角带行奉慰礼
　　○大学士刘吉徐溥学士刘健上＜锍-釒＞辞免新命  上曰卿等学行老成效劳有年特兹升任所辞不允
　　○升国子监掌监事礼部右侍郎丘浚为本部尚书掌詹事府事吏部右侍郎刘宣为本部左侍郎浚尝撰大学衍义补以为宋儒真德秀所撰大学衍义四十三卷于大学八条目中有格物致知诚意正心修身齐家之要而无治国平天下之要乃仿德秀凡例采辑五经诸史百氏之言补之其治国平天下之要十有二目曰正朝廷曰正百官曰固邦本曰制国用曰明礼乐曰秩祭祀曰崇教化曰备规制曰慎刑宪曰严武备曰驭夷狄曰成功化又于十二目之中分条目一百十有九共为书一百六十卷又补前书一卷目录三卷至是具表上进  上曰览卿所纂书考据精详论述该博有补政治朕甚嘉之已升职尚书仍赏银二十两纻丝二表里其誊副本下福建书坊刊行
　　○贵州宣慰使司宣慰使安贵荣以赐敕奖励遣舍人安能等谢恩并程番府及程番长官司土官遣头目王信等年例贡马各赐彩叚钞锭有差
　　○丁巳南京兵部尚书参赞机务耿裕辞免新命且乞致仕不允
　　○巡按直隶监察御史汤鼐上＜锍-釒＞言  陛下初即大位视朝之余宜御文华殿择侍从之官端方谨厚如少詹事刘健右谕德谢迁通敏直谅如右谕德程敏政右谕德吴宽等置之左右少降辞色自  皇明祖训祖训条章而始命其讲解敷析间取典谟训诰及贞观政要通鉴纲目大学衍义等书日命讲说二三篇考验历代帝王兴哀治辞存亡之由以为鉴戒至如吏部尚书李裕内阁学士尹直礼部侍郎黄景都御史刘敷素称奸邪奔兢无耻或夤缘太监尚铭梁芳韦兴陈喜等以进用或附会小人李孜省邓常恩等以欺罔  先帝坏天下之士风败国家之礼法又太监萧敬李荣曩因科道弹劾罢黜后夤缘复用遂掇拾言者之罪贬窜殆尽致言官皆委靡不振而内外小人益肆奔竞伏望明正典刑勿事姑息及将传奉得官之人编发烟瘴边方以示戒于天下臣言所未尽者乞许科道再从实指奏然后慎选端方有气节学识能轻富贵之人如致仕尚书王竑王恕巡抚都御史彭韶致仕佥事张懋等量其才德擢任内阁吏部都察院并取回前贬窜言事之官以激厉天下气节以培植国家元气命脉  上曰祖训诸书朕常敬览萧敬已别用李荣亦调  孝陵神宫监去矣其余官员贤否进退公论已定下其奏于所司
　　○南京工科给事中章应玄等言五事一曰餋圣心以端治本谓人主之心惟在所餋讲学所以涵餋此心然所谓学则有邪正之别惟抑私邪以抗公道明义理以绝神奸端出治之本清应物之源则所学而心亦正矣二曰接贤臣以图治道谓自古愿治之君及我朝  列圣莫不访群臣以隆至治  皇上退朝之暇宜御便殿命内阁府部大臣或文学侍从或科道官更番请对以待顾问凡朝廷大政事军民大利病使各极言得失惟是之从三曰重爵赏以杜幸门谓近年以来内外职官倍于旧额兼之纳粟传奉者不许管军管事所关俸料截日住支仍照诸司职掌裁革冗员以清仕途则名器自重而侥幸之门塞矣四曰节财用以固邦本谓府库之积皆出于民非有功于民者不宜得之迩来宠锡无功之人金帛钜万不节之费所不忍言乞爱惜民财除  上供物用犒劳外夷及有功正赏外其余滥赏一切禁止五曰审舆论以公黜陟谓人主用人莫先于公论两京文武大臣贤否不同宜询于众而进退之进退出于公论则用人之道矣＜锍-釒＞上得旨玄应等所言多系见行所司知之
　　○戊午命逮间住少监梁芳韦兴陈喜及谪戍人李孜省邓常恩赵玉芝吴猷黄大经黄越等于锦衣卫狱以印绶监太监蒋琮言芳等邪术害正又假造寺观庙塔费库藏银不可胜纪罪大罚轻故也
　　○掌詹事府事礼部尚书丘浚辞免新命不允
　　○巡抚山东都察院右副都御史吴节巡抚延绥右副都御史黄绫乞致仕不允
　　○己未监察御史陈孜言九事一谨修身人君一身万事根本  皇上宜于万几之暇亲近儒臣讲论治道以修其身则家国治而天下平矣一慎政务国家政务我  太祖太宗既设司礼监掌行又命内阁大学士共理内外相维可否相济近来政务之决间有大学士不与闻者今后政务不分大小俱下司礼监及内阁公同商确取自  圣裁其有极重大者乞敕多官计议奏请区处一明赏罚国家大柄惟赏与罚近来人心巧于趋避赏罚不当间亦有之宜大开公道杜绝幸门凡有功者虽疏远亦赏有罪者虽贵近不宥劝惩之道无过于此一任贤才乞敕两京大臣并文职及在外巡抚巡按布按二司官府州县正官于见任文武官内及山林隐逸之士与京官自陈致仕养病者各举所知随其材器开报吏兵二部奏请量用每二年推举一次一选边将辽东宣府大同榆林宁夏甘肃等处皆边方重地其间将官闻望素著者使仍旧任其才力不堪者取回于举用将材并间住将官内择人代之各边巡抚都御史不称者亦于腹里巡抚官内调用一禁奢侈近年以来风俗侈靡财用困乏乞申明见行事例严加禁约一储钱粮乞清查天下司府州县库内见在钱帛并各处运盐司提举司未曾开中盐课及今收成之际在京命户部在外命巡抚官并布政司查筭岁支数目多方籴买在京务足十数年之积沿边五年腹里三年此后陆续措置务足前数一重农事乞于天下布政司府州县各添设劝农官或命巡抚按于前项衙门内选其廉干者一员专理其事一实军伍近来军卫逃亡事故者多乞通行各处清军御史等官清理解补其逃移死绝者将该管地方遇例入籍人户自正统元年以后者并一向不曾附籍潜住客户尽数查出各遣才干官一员前去各户原籍查理如系军户者缺伍就令解补不缺亦令听继已入籍者将户籍改正未入籍者容令入籍不必发遣查明无名籍者务湏追究以革其脱军之弊命下其奏于所司
　　○辛酉以  孝穆慈慧皇太后开土启  玄宫奉迁祔葬  茂陵遣英国公张懋告  天地驸马都尉周景告  宗庙襄城候李瑾告社稷
　　○改工部右侍郎张悦为礼部右侍郎
　　○巡抚狭西都察院右副都御史贾奭乞致仕不允
　　○彭城卫千户陈祯奏科道官以言为责近年每遭谴责遂致敢言之士索然无闻内阁经筵之设所以慱询军民利病讲求圣贤之道然朝廷每遇政务当议内阁大臣未得亲奉  天颜面陈得失经筵亦虚旷弥旬不过徒设名色而已天下方镇内外官动以进贡为名假一科十而府州县官转相效尤民力告竭至如建立皇庄仍遣内臣董之为害非细夫天下一家尺地莫非王土又何用皇庄而已乞令该部通查两京科道等官但系陈言调除远方悉令改任近地以开纳言之门其可议事并经筵讲说务令内阁大臣与讲官时赐接见无所阻隔仍乞遣官丈量庄田顷亩悉拨小民佃种起科通谕各王府并皇亲家自后毋再奏乞庄田并方镇官毋再进贡方物永为定制则天下生民得享太平之治于无穷矣命下其奏于所司○先是裁革传升武职凡功升功袭及通事之类皆以例混降有品高而降级卑者有品卑而降级反高者有旨命更议以闻于是兵部摘一百三员请旨革传升品秩而还其原职或带俸或管伍从之内百户周辅叚瑁原因阵亡袭职指挥使杨铭前使虏庭有随侍功皆职任如故既而又列上七十四员  上以指挥使孙镇系恩授无嗣不许承袭千户杨能降百户百户杨荣刘源俱止终本身副千户赵永降所镇抚其余见在者各照前例降革查功次定职役者各准所拟令带俸食粮差操无功革闲者已之
　　○壬戍遣礼部右侍郎张悦告  后土
　　○是日免朝○礼部尚书周洪谟会五府各部都察院翰林院等衙门议祧迁之制及孝穆慈慧皇太后奉享之礼上奏曰臣等窃谓礼必缘情而立义常事当据古以证令谨按成周之制天子七庙三昭三穆与太祖之庙而七文王武王为宗不在数中故为九庙盖以后稷为始祖文武为世室皆百世不迁其余则以次而祧前乎周则□以契为祖而汤与三宗百世不迁后乎周则宋以禧祖为祖而太祖与太宗百世不迁于时僖祖祧迁虽曰迭有异议而大儒程颐朱熹皆以奉僖祖为祖为得礼之正而合于人心之同盖万物本乎天人本乎祖尊祖之祀及报本反始之义历代有国者固莫之有改也国朝  太祖高皇帝肇建丕图追祀  四祖迨至  英宗睿皇帝龙驭上宾遂备九庙在当时则  德祖尊为高祖以上盖无可推之亲在今日则  德祖尊为始祖以下固有可祧之主洪惟  太祖高皇帝  太宗文皇帝功德隆盛如周文武万世不祧  懿祖而下以次递迁寔惟古制今伏遇  宪宗纯皇帝神主当升祔  太庙  懿祖皇帝神主义当奉祧谓宜于  太庙寝殿之后略仿古夹室之意别建一殿九室以事奉藏况古有祫祭谓合祧庙与未祧之主于太祖之庙而祭之故为之祫祫者合也今亦宜于岁暮之祭奉迎  懿祖皇帝神主仍居旧位以享祫祭之礼则每岁一祭视古三年一祫于礼为有加矣但今  宪宗纯皇帝神主升祔在迩而  太庙后殿一时未及营建臣等欲暂请  懿祖皇帝神主奉安于  德祖皇帝室内之左西向以俟后殿之成此亦古所谓毁庙之主藏于太祖之庙之义也又按周礼春官大司乐之职歌中吕舞大濩以享先妣谓姜嫄也是帝喾之妃后稷之母故特立庙以祭之至宋则元德懿德二皇太后俱有别庙之享章献章懿二皇太后遂有奉慈之建每岁五享四时荐新上食并同太庙今恭遇  孝穆慈慧恭恪庄僖崇天承圣皇太后祔葬  茂陵所有  神主宜于  奉先殿傍近宫室改为别庙以礼安奉岁时祭享悉如  太庙  奉先殿之仪仍乞敕奉迁官于祔葬毕日奉  神主于茂陵殿以俟二十四日  宪宗纯皇帝祔享  太庙礼毕然后启行二十六日文武百官各素服出城奉迎自大明门入就赴别庙安奉如仪以是参稽乎情文庶几咸合乎典礼  上是其议第以  奉先殿傍近无宫室堪改别庙者命再议以闻礼部覆会官上议曰禁掖之严固非外廷所敢知古今之制则惟旧史有可考谨按宋史太宗懿德皇后以太祖开宝八年薨太宗即位追册定谥神主享于别庙又二十余年始祔太庙元德皇太后乃真宗之母以太平兴国二年薨至真宗即位尊为皇太后咸平三祔葬永熙陵神主享于别庙又十四年始祔太庙真宗章献皇太后以仁明道二年崩葬永定陵西北神主享于奉慈庙又十四年始祔太庙章懿皇太后乃仁宗之母以明道元年薨二年尊为皇太后陪葬永定陵神主享于奉慈庙亦至庆历五年始与章献皇太后同祔太庙当时议礼之臣皆据成周特建庙以祀姜嫄而言故有别庙奉慈之制此盖古今之通义也故臣等议谓  孝穆慈慧皇太后祔葬毕日  神主亦宜特建别庙奉享  庶合古制但  奉先殿既无傍近宫室堪以改作宜于  宪宗纯皇帝神主几筵殿之右别设幄殿一所同殿异位以事奉享仍乞敕内官监于宫中相度吉地俟明春二月以后营建别庙完日迁奉  神主享祀如仪庶为允当  上以众议既考据明白从之
　　○南京大理寺右寺丞屠勋丁忧□□复除原职
　　○移京储米五千石于隆庆卫仓以河南等处所派本仓粮灾荒未至也
　　○癸亥兵部右侍郎万翼乞归餋病许之时翼丁母忧服阕起复至途次闻父安致仕遂乞归
　　○大学士刘吉言臣闻天生贤才以资世用在人君审其高下而举用之如贤者不用而所用非贤则拂人心违天道而咎徵见恭惟我  先帝宽仁之德知人之明度越前代帝王远甚然当时廷臣如给事中贺钦赵艮刘昂董旻御史强珍于大节徐镛张淮戴中刘宇员外郎林俊等皆因言事伤直及诖误微过略加谴斥调出外任所以使之动心忍性增益其所不能此天地生物之仁也今  皇上龙飞励精图治中外大臣特加简用人心欣悦如贺钦等人多惜其才悯其情而望其起用者乞敕吏部审其才行拟升方面佐贰或知府等官庶人心益悦而天道顺矣臣又见近年以来吏部举用官员太拘资格徒使才智超卓者疲于岁月而志不获伸精力既衰者资格虽及而用不见效今后巡抚及布政按察使有缺宜不拘方面佐贰大小及知府皆得推举其品级相应者吏部仍照例拟升果其人才望可以超拔而品级未相应则会官举奏取自  上裁如举用不当罪有所归庶几贤才不壅而众职得人欲服人心而消天谴莫有先于此者  上是其言命吏部议处以闻
　　○命岁给肃王贡錝禄米一千石本色七分折色三分王前为汾川王时尝有罪革禄米之半既进封肃王诏仍半给至是王乞全给故有是命
　　○武成后卫左所带俸指挥使王佐为都指挥佥事济阳卫指挥佥事杨政为指挥同知济阳卫左所带俸指挥使单暠等三十九员各署职一级舍人张锐等一百一十名俱与冠带以  东宫侍从劳也
　　○甲子冬至节  上祭  宪宗纯皇帝几筵遣驸马都尉蔡震杨伟祭  长陵  献陵  景陵  裕陵
　　○遣驸马都尉游泰祭  景皇帝陵寝○遣内官祭  恭让章皇后陵寝
　　○遣驸马都尉王增祭  孝穆皇太后陵寝
　　○免百官行贺礼并免给官吏人等节钱其王府及四夷进表笺人员仍给赏有差
　　○命户部运银三万两于山西折支代府郡王将军以下禄米
　　○朝鲜国王李娎遣陪臣同知中枢府事卞宗仍户曹判书李封等进香并奉慰表文方物命免引奏陈设赐宴不用乐并赐袭衣彩叚等物有差○巡按直隶御史姜洪上＜锍-釒＞言八事一曰正君心谓自古天下治乱系君心邪正请时加兢业持守此心则治道所出者正矣二曰务圣学请  上御经筵无间寒暑讲官进说经史宜兼及善恶庶知所劝惩三曰纳谏诤谓近日诏书无诸人言事之条而科道有言事不实之禁进士李文祥以言事被逐闻者骇愕请开御前奏事之例俾科道时获论诤讲官日见咨访庶下情上通四曰辨邪正谓内外大臣奸邪者多如司礼太监萧敬之赋性阴险既退复用大学士万安刘吉之浮沉取荣老不知退学士尹直礼部侍郎黄景之奸邪无耻吏部侍郎刘宣都察院都御史刘敷老儒无为吏部尚书李裕依附李孜省贪冒无忌户部尚书李敏大理寺丞宋经谄事梁芳资其荐引刑部尚书杜铭年力衰迈进取弥锐请皆罢归田里或谪之远方以为人臣不忠之戒致仕尚书王恕王竑李秉俱才德高茂志节忠贞去任侍讲谢铎编修张元桢检讨陈献章佥事章懋评事黄仲昭俱学问渊博议论持正御史强珍徐镛于大节给事中王徽萧显贺钦主事王纯员外郎林俊俱忠直敢言武臣则指挥同知许宁廉能骁勇军民推服至于在位之臣内则太监怀恩逈出同辈忠清守法外则尚书余子俊马文升都御史彭韶少詹事杨守陈侍郎张悦或才或行皆堪任使请礼召用信任勿疑庶文武得人政事修举五曰禁近习谓我  太祖高皇帝内府虽设监局然一监止四五人一局止二三人官不过四品未有干预朝廷之政者近年员数益多布列中外恃势纵横害政已甚如梁芳陈喜辈虽已贬黜然泛设之数尚未裁革请悉取回以免民害其内臣安静忠谨者宜奖劝之俾之改过从善六曰黜异端谓近年营造寺观岁无宁日僧尼道士充满道路番僧有法王国师之号道士有真人天师之称又有方士怪诞者冒滥赏赐恩幸无比灵宫护国永昌等寺相继营建殚费力财不可胜计宜降福祥然频年水旱灾异百姓流离  先帝寻亦晏驾其法之不足信者如此  皇上近日革退法王番僧及方士邪人然内府尚或有佛道精舍胡鬼塑像未蒙撤毁以绝群疑天下僧道寺观尚未蒙查究以清奸伪若以为嗣位之初未欲惊骇此辈请自一二十年且不令给度不修寺观使自销铄则异端害之弊亦渐可革矣七曰省进奉谓南方上进之物如时鲜叚匹兵器之类或荐太庙或供国用固不可缺其余花石禽鸟请皆禁止勿进其玩不急之物筛簸板枋巾帽染皂之类请令京师有司自造供用庶免内臣监运驿递兵民困苦之累八曰慎始终谓晋武帝初焚雉头裘而末年穷游宴以启衅唐玄宗初焚珠玉锦绣而晚年信谗恣欲以起祸乞以此为戒而以□三宗周成康为法  上曰所言多已施行其干系朝廷大臣者自有处置所司知之
　　○土鲁番兀也思王为其使臣火者马哈麻等十三人奏乞职事兵部言各夷原无授职敕书又无捷报劳绩但今甘肃方有警请于常格赏赐外少加彩币以慰其意从之
　　○乙丑赐晋府镇国将军钟鉊第三子名曰奇涑辅国将军奇潭第三子曰表搤代府镇国将军仕塛嫡长子曰成镔仕□□土殳□庶第八子曰成鋀成镊长子曰聪溜辽府益阳王恩锢第三子曰宠潪靖江王府镇国中尉相昂庶长子曰规寤相谅庶长子曰规邃沈府唐山王诠铍嫡第三子曰勋汩晋府辅国将军钟鎎第三子曰奇漫钟鏔第二子曰奇汫第三子曰奇＜氵阁＞钟铦第二子曰奇涸钟镗嫡长子曰奇□□眄镇安王府镇国将军公镬庶第七子曰诚颒
　　○巡抚顺天等府右副都御史彭韶劾奏黄花镇守备奉御孙鉴在镇年久人情稔熟都指挥王玉扶同行事纪律不严请俱罢之  上命罢玉鉴仍留守备
　　明孝宗敬皇帝实录卷之七终
　明孝宗敬皇帝实录卷之八
　　成化二十三年十二月丙寅朔遣襄城侯李瑾代省牲于南郊以  梓宫在殡也
　　○辽东参将都指挥同知周俊分守开原都指挥佥事徐珍为贼所袭损伤军士下巡按御史拟失误军机当斩都察院覆俊等失已不及十人坐以死罪情轻律重诏俊珍俱免充军俊革去参将仍降二级珍降二级
　　○直隶平乡内丘柏乡等县被盗劫库藏命停顺德真定等处提督巡捕指挥使陈经俸令戴罪捕盗别委官代之其府州县卫所巡捕守备等官失于防御命巡按御史逮问
　　○丁卯礼部进祧主仪注一成化二十三年十二月初六日奉祧  懿祖皇帝神主前三日太常寺奏致斋本部奏请遣官祭告
　　○太庙至日行祭告礼庙各一犊一是日  上以祧庙告  宪宗皇帝几筵内侍官陈设酒馔如常仪  上素服四拜奠帛献酒读祝再四拜焚帛祝礼毕一日是太常寺官同内执事官奉迁懿祖皇帝后殿神主衣冠于  德祖皇帝室内之左西向凡奉享床慢诸仪物暂迁贮于神库伺后殿成仍奉安一以次递迁  熙祖皇帝以下神主及衣冠床幔诸仪物于各室一奉祧  懿祖皇帝前殿御座于神库  熙祖皇帝以下御座各以次递迁候本月二十四日  宪宗皇帝神主祔庙别设御座于宣宗皇帝神位之下一  奉先殿懿祖皇帝神位奉迁于  德祖皇帝神位之左凡衣冠床幔诸仪物亦收贮于神库宜焚化者于洁地焚之自  熙宗以下神位递迁如次
　　○命奉安  孝穆慈慧恭恪庄僖崇天承圣皇太后神主之殿曰  奉慈殿
　　○命释凤阳高墙内郑府庶人见濍并家属回居于怀庆府城内月给薪米如江西奠埨例
　　○荆州府知府沃类言本府常积仓粮亏折至二十余万石事涉王府有司不能治命遣给事中御史各一员往核治之
　　○戊辰  宪宗纯皇帝之丧至是以百日  上以  梓宫在殡仍不释服视事百官素服朝参如旧
　　○赐各王府及天下诸司进庆贺表笺人员彩叚钞锭有差
　　○唐王芝北庆王邃塀以  上初嗣位请诣阙称贺  上各贻书止之
　　○琉球国中山王尚真遣陪臣马审礼等进表笺贡方物谢恩赐宴并赐冠带衣服彩叚等物有差仍命使臣领诏书并赐国王王妃文锦彩叚等物回国开读给赐
　　○南京兵部尚书马文升以左都督御史召至京自陈老疾乞致仕  上曰卿历练风纪朕以简用不允休致
　　○增设狭西临洮巩昌二府通判各一员专督屯田水利以巡抚甘肃都御史罗明言势豪侵占武臣不能禁治故也
　　○是日晓刻木稼
　　○己巳升巡抚四川都察院右副都御史刘璋为工部右侍郎广西按察使闵圭为右佥都御史整饬蓟州等处兵备兼巡抚顺天等府地方调巡抚山西右佥都御史左钰巡抚大同赞理军务
　　○户部言成化中万喜等辞还钦赐庄田内河间府三所已赐都督同知张峦余顺天保定等处十所俱奉旨令有司守视峦复并乞管业  上命有司守视如旧
　　○庚午以即位遣右春坊右庶子兼翰林院侍讲董越工科右给事中王敞充正副使颁诏于朝鲜国翰林院侍讲刘戬刑科给事中吕献充正副使颁诏于安南国并赐各国王及妃币帛文锦越等各赐金织衣一袭钞百锭
　　○分守马兰谷等营左参将都指挥使王＜王已＞乞致仕许之
　　○辛未以奉祧  懿祖皇帝神主遣驸马都尉周景祭告  太庙
　　○以江西旱灾令军民舍余纳银粟得授散官冠带立牌坊吏典承差得减役赴部听选阴阳医生僧道得免考照决选用各以多寡为差俱用为赈饥之备至明年十二月终止从巡抚都御史李昂奏也
　　○赠故内阁制敕房书办山东布政使司左参议凌晖为太常寺少卿仍赐祭给驿归其丧以春宫正字旧劳也
　　○壬申礼部进  奉慈殿奉安  孝穆皇太后神主仪注一成化二十三年十二月十七日  孝穆慈慧皇太后祔葬毕奉迁官奉安  神主于  茂陵献殿少西南向至二十四日早内侍官请神主降座升舆还京既  神主升舆进行沿途侍卫如仪二十六日  神主还至城外幄次内执事备仪卫教坊司备女乐设而不作是日免朝文武百官各素服乌纱帽黑角带序列于幄前行五拜三叩头礼  神主进行百官后从  神主入大明门至午门外仪卫等退内导引官导  上黑翼善冠素服黑犀带及亲王俱素服奉迎于午门内  神主至  上步行前导亲王后随至宝善门外  中宫及宫眷等迎于门内以次后随先诣  奉慈殿序立于殿西稍北东向内侍官先于  奉先殿丹陛上正中设褥位  神主舆至  奉先殿门外少驻  上易浅淡色服亲王以下俱易服伺于门外内导引官导  上诣  神主舆前跪内侍官跪于  上左奏请  孝穆皇太后神主谒  奉先殿  上俯伏兴诣舆捧神主由殿左门入至  奉先殿跪置  神主于褥位  上俯伏兴赞行五拜三叩头礼毕  上跪捧  神主兴由殿左门出安奉于舆内内侍官于  宪宗纯皇帝几筵殿香案前设褥位  神主舆至  几筵殿门外内导引官导  上诣  神主舆前跪  上俯伏兴诣舆捧  神主入跪置  神主于褥位  上俯伏兴赞四拜礼毕  上跪捧  神主舆出至殿门外安奉于舆内至  奉慈殿门外内侍官于  神主舆前跪奏请  孝穆皇太后神主降舆升座  上捧  神主由殿中门入安奉于  神座讫行安神礼内执事官陈设牲醴如仪内导引官导  上诣拜位亲王以下入就拜位赞四拜兴赞行初献礼赞跪奠帛献酒读祝毕俯伏兴亚献献酒终献献酒赞四拜焚帛祝赞礼毕  中宫以下入拜位行谒见四拜○韩府襄陵王范址奏请率弟及子侄诣京行奉慰礼  上贻书止之
　　○贵州布政司右参政何淡乞致仕以便养亲许之
　　○癸酉设分守参将兵备副使各一员于江西赣州之会昌县初巡抚副都御史李昂言赣州界福建广东湖广之间流劫之贼动以千计云合乌散去来无常将殄之以威则道路崎崄不便用武将守之以兵则士苦暴露飞挽为难请于本府之会昌县设行都指挥使司分福建之上杭武平汀州前三千户所升江西会昌信丰二千户所为卫并南安一所隶之分兵了守使犬牙相制设巡检司于安远县之双桥龙南县之下历并隶行都司使互为掎角庶盗贼可除而地方以安兵部覆议谓江西地狭兵寡难以置司请如梧州中制两广之意设分守参将兵备副使各一员于会昌县以福建三千户所江西南安瑞金二千户所隶之益选民快六七千人分屯操守于事为宜其双桥下历二巡司如议开设奏上悉从之
　　○吏部覆议大学士刘吉奏举降点官员升用今酌量致仕御史强珍南京刑部员外郎林俊俱堪任按察司副使养病给事中贺钦云南石旧县知县董旻堪任布政司参议四川卢山县知县赵艮云鹤庆军民府推官于大节四川雅州判官张淮戴中堪任按察司佥事云南姚州判官刘昂狭西临潼县知县徐镛贵州施秉县知县刘宇堪任知府待有缺升用从之
　　○甲戌命留守左卫带俸署都指挥佥事张怀分守马兰谷等营
　　○复除四川布政司右参议李衍为狭西右参议以丁忧服阕也
  </div>
  <div class="pagination">
   <a href="明实录孝宗实录_page3.html">
    上一页
   </a>
   <a href="明实录孝宗实录.html">
    1
   </a>
   <a href="明实录孝宗实录_page2.html">
    2
   </a>
   <a href="明实录孝宗实录_page3.html">
    3
   </a>
   <span class="current-page">
    4
   </span>
   <a href="明实录孝宗实录_page5.html">
    5
   </a>
   <a href="明实录孝宗实录_page6.html">
    6
   </a>
   <a href="明实录孝宗实录_page7.html">
    7
   </a>
   <a href="明实录孝宗实录_page8.html">
    8
   </a>
   <a href="明实录孝宗实录_page9.html">
    9
   </a>
   <span>
    ...
   </span>
   <a href="明实录孝宗实录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
