<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1441 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1441 页/共 1860 页</h1>
    <div class="content">○是月。协办大学士户部尚书英廉奏覆、查李侍尧在京家人连国雄、八十五、从前以京中无质证之人。难加研讯。所带银数。究未确实。今看差官张曜等供。是前供确有隐匿情弊。现在严讯。得旨、此事尔所办过宽矣。何必　　

○调任河东河道总督李奉翰奏、臣起程赴豫。从铜沛丰砀一带。察看大河水势。俱由中泓畅注。循轨顺流。溜势并无改移。埽坝均属隐固。豫境新河。溜势亦甚畅达。仪工自合龙后。臣阿桂等昼夜督饬抢镶追压。业已闭气。大溜全归新河。现在商酌善后工程。得旨嘉奖　　

○巡视济宁漕务给事中索兴阿奏、自济宁历兖、沂、泰、济、四府州属。查勘泉源。有数泉丛聚。在跬步以内者。亦有零星错处。相距各数十里以外者。诸泉中有石泉。有沙泉。有土泉。旺弱情形。亦复不等。缘冬春雨雪频沾。地脉滋润。泉源较往年加旺。于漕运有益。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百一


大清高宗法天隆运至诚先觉体元立极敷文奋武孝慈神圣纯皇帝实录卷之一千一百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。三月庚辰朔。遣官祭唐臣张巡、许远祠、陆贽祠、故大学士陈元龙、陈世倌等墓　　

○谕、朕銮辂时巡凡大学士祠墓、在三十里内者。例俱遣官致祭。已故尚书钱陈群。向在内廷行走。人品学问俱优。著加恩派达椿前往致祭。以示眷念旧臣之意　　

○又谕、据李奉翰奏。山东距嘉主簿李奉瑞、系伊亲弟。河南卫河通判李亨特系伊第二子山东寿东主簿冯埬系伊姑表兄弟。俱隶河工。例应回避。又直隶布政司黄检、系李亨特妻兄。将来掣补。并请回避直隶等语。李亨特一员。现据陈辉祖奏、请随往南河差委。业已准行。其李奉瑞、冯埬、二员俱著照例回避。交部另行铨补　　

○以散秩大臣公观音保、为泰陵总管内务府大臣　　

○以广东高廉道奇丰额、为贵州按察使　　

○是日、御舟驻跸石门镇。　　

○辛巳。上幸海宁州。观潮　　

○遣官祭海神庙　　

○谕军机大臣等、昨据和珅奏到摺内。有李侍尧家人七十五名字。大约即系八十五。伊系李侍尧得用之人。其私蓄必肥。且伊等每藉家主势力。积蓄私财。盈千累百。及至家主遇有事故。又复脱然事外。另投一主。甚为可恶。英廉前次审讯时。并未根究及此。殊属疎漏。即查办李侍尧家产时。亦未将八十五等财产、一并办及。著传谕英廉。即将八十五、严行审讯。并将其所有赀财。严密查封。又李侍尧家人张永受。前寄银至七千两之多。连国雄、亦系伊家得用家奴。所有伊二人财产。并著一并严密查抄。毋任丝毫偷漏寄顿　　

○又谕曰、巴图等奏称。喀尔喀等游牧地方窄狭。欲向西北移展。现与车布登扎布、前赴科布多。会同明善商办等语。喀尔喀西北。皆系杜尔伯特、土尔扈特、交界地方。此项地、若果系从前杜尔伯特归附时。自喀尔喀地内、分给杜尔伯特游牧。今因喀尔喀游牧窄狭。将杜尔伯特向外移展。仍给喀尔喀。令其游牧。自属可行。如杜尔伯特等现在游牧。本非喀尔喀旧地。今以喀尔喀游牧窄狭。将我军威所得、赏给杜尔伯特之地。给与喀尔喀等游牧。不准于理未协。恐喀尔喀等向西北移展。而杜尔伯特、土尔扈特之地。将俱被占矣。此则断不可行。著传谕巴图等。伊三人、惟当筹度于杜尔伯特、喀尔喀、生计有益。不致互起争端。详议奏闻　　

○是日、驻跸安澜园行宫。翼日如之　　

○壬午上幸尖山　　

○赐扈从王公大臣、及浙江官员等食　　

○谕、海宁州石塘工程。所以保卫沿海城郭田庐。民生攸系。从前四次亲临。指授机宜。筑塘保护。连年潮汛安澜。各工俱为稳固。今朕巡幸浙江。入疆伊始。即亲往阅视。石塘工程。尚多完好。惟绕海宁城之鱼鳞石塘。内有工二十余丈。外系条石作墙。内填块石。历年久远。为潮汐冲刷。底桩霉朽。兼有裂缝蹲矬之处。又城东八里之将字号、至陈文港密字号。止有石塘工七段。约共长一百五六十丈。地当险要。塘身单薄。亦微有裂缝。此塘为全城保障。塘下坦水。所以捍护塘工。皆不可不豫为筹办。著将两处塘工。均改建鱼鳞石工。俾一律坚稳。并添建坦水。以垂永久。该督抚即派妥员、确勘估计具奏。又石塘迤上。前经筑有柴塘四千二百余丈。现尚完整。究不如石塘之巩固。虽老盐仓有不可下椿为石塘之处。经朕亲见。然不可下桩处。未必四千余丈皆然。朕于民瘼所系。从不惜帑省工。俾资保护。著该督抚、即将该工内柴塘、可以改建石塘之处。一并派委诚妥大员。据实逐段勘估。奏闻办理。如计今岁秋前可以办竣。即拨帑赶紧兴修。若秋间不能完竣。则竟俟秋后办理。该督抚其董率所属。悉心经画。以期工坚料实。无滥无浮。务期濒海群黎。永享安恬之福。以副朕先事豫筹至意　　

○定边左副将军巴图、参赞大臣车布登扎布、恒山保奏。据科布多地方、驻班扎萨克图汗齐旺巴勒斋部落、公职衔多岳特呈称、世受国恩。复蒙将革去之公职赏还。情愿在科布多驻班效力行走等语。科布多驻班。原系两部落轮差。非扎萨克图汗所应专驻。多岳特此请。不过希冀实授公爵。殊属取巧。断不可行。应加驳饬得旨、是。知道了　　

○以镶红旗汉军都统奎林、为乌噜木齐都统　　

○癸未。御书杭州风神庙扁曰、扬和底绩　　

○遣官祭禹陵、南镇之神　　

○遣官祭海潮神庙、江潮神庙。并唐臣钱镠祠、宋臣岳飞墓、明臣于谦墓、故大学士徐本、梁诗正、尚书徐潮等墓　　

○谕、前以庚子年为朕七旬万寿恐内外臣工。欲申祝嘏。屡经宣谕饬禁。此次南巡回銮后。一俟北郊礼成。即启程幸避暑山庄。各督抚等。皆不必前来称祝。更恐外省督抚。不能仰体朕怀。闻因七旬万寿。有取九九之义。购备贡品。夸方斗靡。甚至力有不逮。而随众效尤。勉为充数。尤属不必。各省督抚。身任封疆。惟当大法小廉。奉公勤职。副朕委任。本不当以进奉见长。著再传谕各督抚。今年八月庆辰。一切仍照常例。若借七旬万寿为名、多事繁文。以申媚兹之悃。不但为朕所不取。且现经降旨、令奏事处、届期遇有多进贡物者。一概不准接收。诸臣其善体朕意。毋得藉词请觐。致增烦费。转滋扰渎。将此通谕各督抚知之　　

○谕军机大臣曰、奎林、已授为乌噜木齐都统。伊抵任时。索诺木策凌、将诸事交代。即速驰驿来京。索诺木策凌接到此信。无庸疑惧。并非因伊办事不善。令其回京。朕欲授为将军。是以令奎林更换。著即传谕知之　　

○又谕曰、国泰自二月初六日、在顺河集送驾后。至今一月。未见有奏事之摺。袁守侗等在直隶。比山东较远。已经屡次奏报得雨。岂东省月余竟未得雨。亦无应行入告之件。现当农务方兴。地方情雨。朕深系念。前奎林自京驰至行在。始询悉山东得雨情形。业经传旨询问。何以国泰尚未奏及。且该省藩臬两司。今日俱有请安之摺。国泰何以转未具摺。伊为人素不若此。朕恐其体本瘦弱。近日或因卧疾。不能发摺。转为廑念。将此由四百里传谕问之。令其即行明晰覆奏。寻奏、臣自二月初六日以后。共奏事三次。请安三次。因差弁未妥。以致延误。得旨、总是汝误。何必巧言　　

○是日、驻跸杭州府行宫　　

○翼日如之　　

○甲申。上幸秋涛宫。阅水师　　

○祭先蚕之神。遣妃行礼　　

○以左都御史申保、为镶红旗汉军都统　　

○调护军统领永福、为右翼前锋统领　　

○乙酉。上阅兵　　

○谕、朕临莅浙江。所有该省办差各兵。业已加恩赏赉。其福建绿营兵丁。调至浙江。并著一体加恩赏给两月钱粮　　

○又谕、据三宝奏、上年福建省钦赐举人郭钟岳。年一百岁。又陈应腾、年八十八岁。宋耀、年八十五岁。该举人等情殷感激。现由福建来至浙省谢恩等语。郭钟岳等、以海隅寒畯。年臻大耋。兹因翠华南莅。远涉迎銮。著各赏御书墨刻。缎二匹。荷包一对。郭钟岳、寿跻百龄。尤为熙朝人瑞。著加恩赏给进士。以示优眷耆儒至意。　　

○谕军机大臣等、据李侍尧等奏、建水县属纳楼土司普济、主使吴义、谋死白易岩。陷害堂弟普清。且在省会地方、贮运重赀。潜图行贿。该建水令、竟毫无见闻。又称普清致死白易岩是实。其中不能保无彼此交结夤缘情事。请将土司普济、并建水县知县周恭先、均革职严讯等语。普济、周恭先、俱著革职。至此案犯证既众。疑窦多端。自应逐一究出实情。以成信谳。此旨到时。如和珅、喀宁阿、尚在云南省城。即提集人犯。会同舒常、严审定拟。如和珅等业已自滇起程。或提集人犯尚需时日。则和珅驰驿先回。喀宁阿留滇。同舒常审拟具奏。将此由六百里传谕知之　　

○以礼部左侍郎谢墉、为会试知贡举。礼部尚书德保、曹秀先、为正考官。兵部尚书周煌内阁学士胡高望、为副考官　　

○以兵部侍郎博清额、为理藩院尚书。内阁学士玛兴阿、为兵部侍郎。　　

○以正蓝旗蒙古副都统伍岱、为正白旗护军统领　　

○是日、驻跸圣因寺行宫至辛卯皆如之　　

○丙戌。赐扈从王公大臣等食　　

○以主事职衔诺穆亲、为镶白旗满洲副都统　　

○丁亥。祭先农之神。遣理郡王弘＜日为＞行礼　　

○谕、此次浙省办理差务。所用银两。内公捐养廉银五万四千五百两。著加恩于盐道库项银两内、照数赏给。毋庸扣捐养廉　　

○又谕、朕清跸时巡。临莅江浙。原因廑念河工海塘。亲临阅视。兼以省方问俗。顺时行庆。非为游观计也。前屡经降旨。所有经过地方。止须扫除跸路。一切供顿。毋庸踵事增华。令浙省仍有添建屋宇、点缀灯彩之事。兼多华缛。未免徒滋繁费。朕心实所不取。三宝、王亶望、均著传旨申饬。嗣后如再有似此过费者。朕必加以严谴。不能宽贷也　　

○又谕曰、浙江巡抚王亶望之母邓氏。年逾八秩。著加恩赏给御书扁额。并大缎二匹。貂皮四张　　
</div>
    <div class="pagination">
<a href="清实录乾隆朝实录_page1440.html">上一页</a><span>...</span><a href="清实录乾隆朝实录_page1436.html">1436</a><a href="清实录乾隆朝实录_page1437.html">1437</a><a href="清实录乾隆朝实录_page1438.html">1438</a><a href="清实录乾隆朝实录_page1439.html">1439</a><a href="清实录乾隆朝实录_page1440.html">1440</a><span class="current-page">1441</span><a href="清实录乾隆朝实录_page1442.html">1442</a><a href="清实录乾隆朝实录_page1443.html">1443</a><a href="清实录乾隆朝实录_page1444.html">1444</a><a href="清实录乾隆朝实录_page1445.html">1445</a><a href="清实录乾隆朝实录_page1446.html">1446</a><span>...</span><a href="清实录乾隆朝实录_page1442.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
