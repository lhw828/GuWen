<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 223 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 223 页/共 505 页</h1>
    <div class="content">
○又谕、前据皂保奏请＜??闲＞员署理副都统等缺。本日已命富尔荪署理吉林副都统安住之缺。并将定安赏给二品顶带。署理伯都讷副都统高福之缺矣。惟富尔荪告假回旗。定安亦回旗补行穿孝。现在吉林地方紧要办事需员。著阿克敦布、廉至、传知富尔荪、不必俟假期届满。定安亦无庸俟穿孝期满。均即迅速前赴署任。毋得稍涉迟延。将此各谕令知之。　　

○又谕、骆秉章奏、筹拨甘省粮台及新疆饷项一摺。所陈甘省军情。统帅不一。新疆事势。鞭长莫及。俄兵助剿。国体有关各节。均属洞中窾要。俄兵助剿一节。此时已成罢论。惟新疆糜烂。各城日事呼吁。朝廷亦不能置之不理。甘肃遍地回氛。出关之军。尚为牵掣。而饷需奇窘。尤为他省所无。若非力筹接济。俾资饱腾。不独回疆无举办之期。即甘省且有沦胥之势。该督此次筹解甘饷二万两。西路用兵之费二万两。于甘省情形。仍属杯水车薪。万难有济。著崇实、骆秉章、按照历次谕拨甘饷及新疆饷数目。源源解济。迅速筹拨。毋误要需。其毛震寿前在川省筹捐款项三十万之数。并著崇实、骆秉章、懔遵昨日寄谕。迅速催齐。陆续解济。藉资周转。将此由五百里各谕令知之。　　

○命留京办事工部尚书文祥在神机营住宿。毋庸在内直宿。　　

○以镶黄旗汉军副都统富尔荪署吉林副都统。赏降调齐齐哈尔副都统定安二品顶带。署伯都讷副都统。　　

○丙寅。以文宗显皇帝孝德显皇后梓宫奉安山陵。并恭奉神牌黄舆回京。免经过之大兴、通、三河、蓟、遵化、五州县地方本年额赋。　　

○以翰林院检讨董文涣署日讲起居注官。　　

○句到新疆、广东、福建、奉天、陕西、情实罪犯。停决陕西斩犯一人。余三十七人予句。　　

○丁卯。谕内阁、前因巡视北城给事中孙楫奏、张大控被王大打伤一案。该城给事中哲臣不取保状。亦不会商孙楫。辄令家人执持字条。将王姓发保。当经降旨令哲臣明白回奏。兹据哲臣奏称、该城应办之事。皆系与汉员面商。若不遇坐城日期。满汉均系交司坊官手条遵办。王大一犯。先经该城副指挥沈桂森私行责押。该给事中与孙楫面属帮办副指挥李世贤、将张大验伤取保。沈桂森延未遵办。是以遣家人持图章字条。传知该坊。令将王大取保。并无令家人带回字样。复因孙楫未经议定坐城日期。以致不能面商等语。该给事中等各执一词。著都察院堂官秉公查办。毋稍瞻徇。　　

○又谕、御史王师曾奏、获谴较重人员。请不准留营差遣。以杜幸进等语。所奏不为无见。近年获谴人员。往往在各省军营逗遛差委。或以奔竞结大吏之知。或以矫饰为起用之计。一朝任事。故熊复萌。最足为人心风俗之害。著各直省督抚及各路统兵大臣嗣后遇有各项废员。除因公挂误。才具可用者。准其留营差委。以观后效。俟著有劳绩。仍准据实保奏外。其被参斥革。情节较重。及军营偾事各员。均不准留营效力。以肃营制而儆官邪。　　

○又谕、刘蓉奏、发遣官犯呈请赎罪一摺。据称已革左副都御史王履谦、已革前署浙江杭嘉湖道刘齐昂、已革从九品衔井维宪、均系发遣新疆官犯。援照新疆赎罪章程。捐银赎罪。请旨定夺等语。王履谦前在浙江本籍办团。诸多贻误。迨绍兴府城失陷。该革员复苍黄远遁。诿罪于人。至刘齐昂系因浙江省城失守获咎。井维宪在陕西商南有摊银馈贼情事。该革员等从前所犯之罪。情节较重。所请捐银赎罪之处。著不准行。即著刘蓉迅将该革员等押赴新疆戌所。不许逗遛。　　

○又谕、前因联捷奏参知县托克绅等于官兵起程时。不将口粮车辆。如数给发。玩视军务。当经降旨将托克绅等交部严加议处。兹据刘蓉奏称联捷所部黑龙江马队官兵。于到省时。咸长二县。支给一日口粮等项银一百二十两零。酒席油烛等项钱七百四十千零。以后驻省口粮。均系随营粮台委员支发。是以该二县不复筹给。至联捷起程西行时。该二县供应车二百余辆。马匹人夫。均甚丰足。按例核算。尚多支车一百七十九辆。马骡一百匹头。夫三百十六名。委无玩误情事。且查该员等平素居官勤奋。请开复严议处分等语。署陕西咸甯县知县托克绅、署长安县知县马纶笃、既据刘蓉查明供支联捷兵差尚无玩误。且平日官声尚好。均著加恩准其开复原参严议处分。并照例仍留本任。至联捷前被御史汪朝棨奏参沿途需索逗遛等情。当交杨岳斌秉公查办。此次刘蓉摺内所陈联捷勒折钱文例外需索各节。著杨岳斌汇入汪朝棨前奏。一并详查具奏、毋稍徇隐。　　

○谕军机大臣等、阎敬铭奏、发捻各股。经官军截退。现踞菏泽东明。并请留傅振邦各摺片。赖汶洸等股匪。窜入东境。经杨飞熊、王心安等军。随地截剿。该逆由曹州向西北驶窜。现俱聚于菏泽东明两县境。阎敬铭现饬杨飞熊等两军稳扎曹县菏泽两处。察看贼势。以为动静。并令潘鼎新督率淮勇六营驰赴钜野。兼顾郓城。余营仍留济甯。以顾南路运河。布置尚为周密。惟河水现在浅涸。贼踪飘忽异常。务当加意严防。不可稍形松懈。黄河水势日消。尤当饬令管带炮船之都司杨长林、会同直隶炮船。严布濮范水套。梭织巡逻。以防偷渡。并著饬令卫荣光等严督防河各勇。联络民团。妥为布置。其省城防务。即著饬令丁宝桢督办。至青州一带。为东省膏腴腹地。即著阎敬铭饬令傅振邦前赴青莱一带。挑选各营兵丁千名。归其管带。择要扼守。如兵力尚形单弱。并著阎敬铭添拨兵勇妥筹布置。恩夔亦须督练满洲官兵。豫筹防范。不可稍涉大意。该副都统如已起程来京陛见。著于接奉谕旨后。赶紧折回青州。办理防务。青石关一路。最关紧要。阎敬铭总须视贼所向。迎头截击。豫杜贼窜该处之路。方为妥善。畿南一带防务。尤关紧要。刘长佑现赴京东一带查看桥道。距省较远。所有畿南一带防务。即著李鹤年暂行督办。并著饬令余承恩、范梁、杨毓楠、实力扼防其安住所带之马队。即由李鹤年饬令由威县曲周一带。前赴大名。相机截剿。黄河炮船。饬令严密巡防。以固藩篱。李鹤年仍毋庸出省。所有省南防务情形。并准由该臬司专摺具奏。山西泽潞蒲解防务。王榕吉、陈湜当力加整饬。不可以贼踪稍远。稍形懈弛豫省河北一带。与直东地界甚近。吴昌寿当饬杨长春、崔廷桂等军。严防窜突。认真截剿。皖省亳宿一带。乔松年当饬在防将士严密堵遏。毋稍松懈。正在寄谕闲。据曾国藩奏、贼窜东境。现筹布置一摺。与阎敬铭所奏。情形大略相同。曾国藩现饬张树栅、色尔固善、马步各队。驰赴山东协剿。并调临淮勇丁二千续往。著即饬令迅速前赴东省。其移扎归德之周盛波一军。并调赴徐州之临淮一军。均可与豫省东路之兵。联络声势。防贼回窜。并饬潘鼎新一军力扼运河。东省各军均由曾国藩妥为调度。贼势现在东趋。曾国藩仍可驻扎徐州。就近督剿。暂缓驰赴许州。另片密陈湖北军务。仍请全归官文节制调遣等语。官文职任兼圻。叠经谕令将鄂省防剿事宜妥为布置。本未宽其责任。朝廷所以未经明降谕旨者。亦与曾国藩现奏之意相符。惟曾国藩现在督师剿贼。所有楚省派出援军。亦应统归节制调遣。以期呼应较灵。原片著即留中。又另片奏、金国琛现有查拏滋闹勇丁等事。未便遽令赴甘等语。即著照所请办理。将此由六百里谕知曾国藩、刘长佑、乔松年、吴昌寿、阎敬铭、恩夔、并传谕王榕吉、陈湜、李鹤年知之。　　

○又谕、杨岳斌奏、官军攻克白季村逆堡。并黎献一军进规肃州情形各摺片。杨能格奏、固原兵勇溃变。平固泾庆。情形危急。并雷正绾所部。请旨派员统摄各摺片。昨据德兴阿、刘蓉奏、甘省军情猝变。陕西局势可虞。已谕令都兴阿等调拨兵勇。妥筹防剿。现据杨能格奏称、固原各营兵勇。纷纷溃变。由前敌炭山散回。窜扰固原平凉。围偪泾州。声言即到庆阳等语。当此回逆鸱张。岂可复令兵勇溃乱。患生肘腋。著都兴阿、穆图善、懔遵前旨。迅饬金顺、西蒙克西克、两起马队。驰赴陕甘交界一带相机扼堵。德兴阿、刘蓉、赶紧添拨数营。驰往探踪拦截。至庆阳仅止数营。不敷防剿。杨岳斌远在省城。文报往返。动逾数旬。深恐鞭长莫及。所有该处防军。及陕省派出之杨得胜、鄢太愚等军。均著暂归杨能格就近调遣。以防不虞。雷正绾所部各军。在甘剿贼。颇著战功。此次因挫败之后。号令不行。以致生变。著派总兵魏添应、暂行统摄雷正绾所部全营。责令安抚整顿。并著剀切晓谕。如能悔罪归营。必当宽其既往。予以自新。其从前出力未经请奖各案。并准由杨岳斌督饬雷正绾查明。奏请奖励。杨能格当督饬魏添应妥为开导。申明约束。以靖乱萌。毋得敷衍了事。曹克忠一军。甫解盐茶之围。即将白季村逆堡奋勇攻克。甚属可嘉。道员黎献督兵进攻肃州踞逆。屡挫贼锋。剿办甚属出力。著饬令该道员迅速攻剿。力拔坚城。期与王斌一军会合一处。肃清出关道路。毋稍迟缓。其成禄、联捷、鹤龄各军。并著该督传旨严催迅速出关。不准藉端逗遛。将此由六百里谕知都兴阿、穆图善、杨岳斌、德兴阿、刘蓉、并传谕杨能格知之。　　

○又谕、昨据德兴阿等奏、提督雷正绾在固原兵变各情。当经谕知杨岳斌等、传谕雷正绾令其立功自效。本日据杨能格奏、雷正绾自金积堡失利之后。革去帮办。所部兵勇。本因甘省地极寒苦。粮饷俱缺。视为畏途。惟以保举为奖励之地。该提督于以前克复城寨等案。尚有积压未办保奏者。既革帮办。则保举绝望。以致纷纷溃变。雷正绾弹压不止。屡思自尽各等语。与德兴阿等所奏情形略异。自是德兴阿刘蓉相距较远。且系接据州县禀呈。不及杨能格之闻见真确。雷正绾所部兵勇。粮饷缺乏。因思哗溃。而该提督辄思自尽。其情甚为可悯。前已严谕崇实等迅速拨解饷需。解到时即可散给。屡次出力员弁。并谕杨岳斌查明未经奖叙者。即行保奖矣。该提督自入甘省后。屡著战功。朝廷深为嘉许。其金积堡挫败之事。咎有应得。该提督膺国家干城爪牙之寄。方当奋勉自效。以赎前愆。从前带兵各员。均有身获重咎。后来仍任统帅者。其功罪皆视其人之自取。岂得因一蹶之后。遽作自尽之计。甚属有辜期望。著杨岳斌、德兴阿、刘蓉、杨能格、传谕该提督拊循将士。共图奋勉立功。则朝廷许其自新。必当衡其战绩。立沛恩施。如此剀切开导。谅雷正绾具有天良。必能感激图报也。将此由六百里密谕杨岳斌、德兴阿、刘蓉、并传谕杨能格知之。　　

○以故杜尔伯特扎萨克头等台吉诺尔布子鄂齐尔、噶尔玛子车德恩多尔济、各袭职。　　

○以杀贼立功。释陕西已革武举刘登云罪。　　

○以骨□凡法营私。陕西知县仁麟、通判陈士彬、革职讯办。　　

○予甘肃白季村阵亡知府柳炯等祭葬世职。　　

○予陕西各属阵亡殉难绅民雷占春等暨妇女二万九千三百八十五名口分别旌恤如例。　　

○戊辰。谕内阁、平步青著照料钟郡王读书。　　

○谕军机大臣等、恩合等奏、兵勇剿贼获胜情形。并请将张鼎镛饬回辽阳本任各摺片。盗匪由广甯界之小黑山窜至中安正安等堡经高春等督勇追截。该逆逸入新民厅之新立屯、及叶马台等处。丰恩等统率兵勇分路□□穴□又

□捕。虽经进剿获胜。而该匪于小黑山杀伤兵勇。烧毁营房。新立屯之战。外委马振东死之。亦伤亡兵勇多名。是此次官军不过小有斩捦。并未痛加埽荡。而贼势鸱张如昔。亦未能稍戢凶锋。著恩合、富平阿、宝珣、严檄派出之丰恩等、务将该匪认真□□穴□又□捕。悉数歼除。以期地方次第肃清。毋得有名无实。致令贼势日张。贻后日无穷之患。此次出力官弁。著恩合等暂行存记。俟续著劳绩。再行奏请奖励。丰恩所部。既据恩合等奏称足敷剿办。即著饬令张鼎镛仍回辽阳本任。该员所带之勇。并著撤回。酌量去留。妥为办理。将此由五百里各谕令知之。　　

○又谕、昨据曾国藩等奏、发捻各股现窜东境。官军追剿各情形。当经谕令曾国藩仍驻徐州。就近督剿。任赖各逆。结党东趋。得潘鼎新一军迎头截击。曾国藩复派张树珊等驰往协剿。自可无虞北窜。惟张总愚一股。尚在南阳一带盘旋。现经官文派姜玉顺等、会合豫军攻剿。该匪被剿穷蹙。不西趋秦境。必北扰晋疆。陕省与豫省毗连处甚多。路路可通。山西省虽有黄河之隔。而霜降水落。抢渡甚易。该省素称完善。且为畿辅屏蔽。稍有疏失。关系非轻。曾国藩现在徐州调度。正当吃紧。若复令分兵进驻豫西边境。实有鞭长莫及之势。曾国藩昨奏请因时制宜。勖以力之所能及。先剿东路。不必遽赴许州。权衡缓急。悉合机宜。但河洛现无重兵。豫省又无著名宿将可以调派。该处居天下之中。空虚可虑。因思李鸿章谋勇素著。且年力壮盛。可以亲历行闲。著即亲自督带杨鼎勋等军。驰赴河洛一带扼要驻扎。将豫西股匪迅图扑灭。兼顾山陕门户。俾西路张总愚等股匪。不至阑入。保全完善。一俟西路剿匪事竣。即行驰回两江总督署任。似此东西两路。通力合作。曾国藩既无西顾之忧。得以专注东路。则剿办更易得手。至李鸿章此次带兵赴豫。或由水路取道襄樊。或径赴清淮。循河西上。均由曾国藩、李鸿章、斟酌妥办。目前东南各省。渐就肃清。即粤东余孽。叠据左宗棠奏报汪逆势穷思窜。屡被官军击败。党与星散。屡屡投诚。阱兽釜鱼。歼除在即。惟盛京马贼。逐渐狓猖。竟敢与官军接仗。将来非大加剿洗不可。甘省回匪。势焰甚炽。而陶茂林部勇。一溃再溃。近日雷正绾一军。又复纷纷效尤。并有围扑泾州庆阳之信。甯夏久未攻拔。而灵州回匪。出没于定边花马池一带。若叛勇与回匪句结。延及陕省。为害不可胜言。是东南军务。渐次告竣。而东北西北两路军情。办理尚无头绪。朝廷虑及皖豫发捻一日不除。则邻省防兵一日不撤。既糜饷需。又耗兵力。盛京甘肃。势难兼顾。宵旰实深焦灼。是以特谕李鸿章督兵赴豫。与曾国藩两路夹攻。俾发捻股匪。克日殄除。直东皖豫。一律廓清。然后腾出兵力。相机调遣。似于大局甚有裨益。曾国藩、李鸿章、均以天下为己任。谅必以此旨为然。如或别有所见。亦不妨据实奏闻。以备采择。至两江总督。事繁任重。李鸿章带兵出省。不可无人署理。吴棠办事认真。且在清淮驻守有年。于军务亦能整顿。即著吴棠署理两江总督。其漕运总督印务。即交与李宗羲暂行署理。江苏巡抚与洋人交涉事件颇多。丁日昌籍隶粤东。熟悉洋务。以之署理江苏巡抚。可期胜任。曾国藩等接奉此旨。彼此函商。如果意见相同。即著迅速覆奏。再明降谕旨。分饬遵行。将此由六百里各谕令知之。　　

○又谕、左宗棠等奏、各军分路进剿。克获大捷。现筹办理情形。刘坤一奏、驰抵江西任事。赴粤会剿各军叠获胜仗各一摺。汪逆盘踞镇平。叠经官军剿败。急思觅路逃窜。遣党至分水坳一带。图由闽边窜犯江西。高连升、黄少春等、分路纵击。杀贼甚多。汪逆复逃回镇平。席宝田由平远进扼东石。连获大捷。斩馘及招降者甚众。逆众折窜大柘。复经娄云庆击败。江闽等军入粤。先后败贼。贼势已蹙。惟汪逆人数尚多。难免横流旁溢之患。左宗棠现饬高连升等由镇平北路东路东南路进偪。而席宝田、娄云庆、与驻篁乡堡等处之兵。皆已严为之备。著左宗棠、刘坤一、即檄饬各军实力进攻。毋任窜逸。左宗棠当懔遵叠次谕旨。迅赴粤境。调度各军。以一事权。刘坤一仍檄催刘连捷等速抵南安定南。以固江省门户。一面严催入粤之席宝田、娄云庆各军会合闽粤各军协力围剿。投诚一股。人数甚众。著妥为安插。毋稍大意。左宗棠奏长乐逆首林振扬已将伪来王陆顺得捦献。到营输诚。粤东腾出龙长兵力。自可速进镇平西南。与各路援军互为掎角。著瑞麟、郭嵩焘、檄令卓兴等移扎镇平。听左宗棠调遣。以资得力。将此由六百里各谕令知之。　　

○直隶总督刘长佑奏发捻分窜兰考。扰及黄河东岸。现饬水陆各军严防。得旨、即著严饬余承恩等扼要驻守。相机防剿。一面咨会阎敬铭联络声势。一体严防。并懔遵昨日寄谕。责成李鹤年实力督办。毋稍大意。　　

○补铸浙江嘉兴县知县、乌程归安长兴武康等县县丞、乌程长兴德清等县主簿、嘉兴协副将、抚标中军参将、绍兴协左右两营守备、各印信关防条记。从巡抚马新贻请也。　　

○以广东镇平剿匪获胜。赏守备刘甫田花翎。余升叙有差。予阵亡参将许贵元、都司杨兴元、守备刘得芳、把总张万明、祭葬世职加等。　　

○句到四川情实罪犯。停决斩犯六人。余五十六人予句。　　

○己巳。以恭悬定陵明楼隆恩殿隆恩门扁额。前期遣官告祭文宗显皇帝孝德显皇后几筵。　　

○谕内阁、前因曾国藩等奏称已革护理九江镇总兵万泰功堪掩过。恳请开复原官。当经降旨允准。兹据兵部奏称、江西瑞州新昌等府州县城失守。均系该护总兵统辖之地。若以保守九江一城。即邀宽典。核与历办成案不符。请旨办理等语。万泰虽有失防统辖属境处分。惟据曾国藩等奏称在九江府城防守紧要之际。势难兼顾。其保守郡城之功。实堪掩过。万泰著准其开复都司原官。其从前记名总兵之处。著即撤销。以示限制。　　

○谕军机大臣等、林鸿年奏、请调阶州得胜楚军。并请招商垫办铜厂各摺片。阶州周达武一军。昨经刘蓉等奏甘省雷正绾陶茂林等溃勇麕至。陕边吃紧。请调周达武所部李辉武五营赴陕。业经寄谕崇实、骆秉章、将此军赶紧调派入秦。林鸿年此奏。自尚未悉前旨。该抚现由叙州进扎昭通。而唐友耕刘岳昭两军。尚为黔匪牵掣。急切尚难入滇。著崇实、骆秉章、斟酌情形。如有可调之军。即另行抽拨一旅。随同林鸿年进扎昭通。以壮声势。俟唐友耕等入滇。再将此军撤回。所需月饷。即由川省筹给。毋令缺乏。林鸿年摺所称近闻东回派队出迎。诚恐蜂拥而来。无从弹压等语。滇省逆回拒命。惟迤西一带叛迹昭著。其东路如东川昭通等属回民。非不可用。此时该抚初入滇境。该地方汉回团练。自必相率出迎。正当开诚布公。示以坦白。使汉民有所禀承。回民亦不生疑贰。则以后滇事方可著手。古人推心置腹。虽犷悍不庭。犹能抚为己用。惟在莅任之初。群情观听。足以慑服其心耳。该抚其妥思服称。毋得心存畏葸。致误事机。所称云南厂地久废。砂丁失业。流而为匪。藩库又无铜本可放。后患更为可虑。请将东川之厂。暂行招商垫办。抽收课厘等语。自系权宜办法。即著照所请行。惟事同创始。尤须慎择廉干公正之员。妥为兴办。以免别滋事端。一俟军务竣后。仍即行由官办运。以复旧章。将此由五百里各谕令知之。　　

○安徽巡抚乔松年奏、捻匪屡败。将由归德以窜曹州。现饬各军追剿。并防回窜。得旨、亳宿一带。乔松年务饬在防将弁实力防范。毋令再行回窜。如窜近皖省边界。仍饬出境迎剿。毋令畛域。又奏请饬曾国藩无庸驻扎许州。批、军情旦夕异宜。该抚惟当相机妥办。曾国藩前已有旨令其仍驻徐州矣。　　

○以通贼陷城。云南参将张兆绶革职讯办。　　

○予安徽雉河集阵亡游击刘廷干、守备黄中庸、祭葬世职加等。伤亡都司杨正坤祭葬世职。　　

○庚午。遣官祭都城隍之神。　　

○谕军机大臣等、恩合等奏、大股贼匪回窜。仍留兵勇攻剿。并富平阿暂缓起程各摺片。贼匪大股千余名。由吉林回窜昌图厅接壤八家子一带。经恩合等派令丰恩等带队至法库边门迎剿。并留张鼎镛所带勇丁六百余名。会合进击。惟此起股匪。党与众多。盘踞未散。其由西追窜之逸匪。尚有二百余名。亦向北奔逸。该匪等往返滋扰。总未大受惩创。若再不亟图扑灭。势将益形滋蔓。办理更属棘手。恩合务当严檄在事文武实力追捕。总以殄尽为期。不得有名无实。纵令奔逸。贼匪既由吉林回窜。何以未见追兵赶到。著皂保迅饬派出之追兵。跟踪会剿。力图埽荡。毋再迁延。致滋贻误。富平阿虽甫经到任。惟丰恩等兵勇后路。亦须有兵接应。著恩合等相度情形。如须富平阿带队出者。即随时酌量办理。此时追捕紧要。恩合等务须饬令丰恩随贼所向。尽力穷追。不可因爱惜经费。得有胜仗。即行撤兵。如果饷需支绌。不敷应用。即著奏明请旨。盛京现有兵力。是否足资剿捕。如尚须添兵助剿。亦著迅将情形据实奏闻。以便调拨邻近地方兵丁前往会剿。张鼎镛前已准恩合等所奏令回本任。所带之勇。并准撤回。此次据奏请将张鼎镛所部之勇暂留。著照所拟。即严饬该员会合恩科、丰恩等、实力剿洗。以期迅殄丑类。前据清安奏、条陈奉省缉捕事宜一摺。尚属切要。著恩合、宝珣、认真办理。该侍郎原摺。著钞给阅看。将此由五百里各谕令知之。　　

○又谕、王榕吉奏、请调臬司旧部。并江南炮船赴晋演造一摺。据称臬司陈湜前在金陵。相知有素者。候补副将陈仁贵、何鸣高、王清和、即选参将呼延霖、萧绍珂、朱友和、王三湘、黄德亮、游击黄高志、李善庆等、均系练习行阵。堪胜将领之员。请饬调来晋等语。晋省防务需人。自应添调得力将弁以资教演。即著曾国藩、李鸿章、李瀚章等、查明陈仁贵等现在何处。即饬迅速赴晋。交陈湜调遣。晋省弁兵不习水战。造办炮船。亦未合式。现在江南炮船甚多。并著曾国藩、李鸿章、拣派营官一员。管带炮船十数只。广募舵工船匠。由运河入黄。泝流赴晋。务于河冰未结之前驰往。不可稍涉迟缓。王榕吉另片奏、提督黄仁遗等赴直投效。并非陈湜旧部。惟筹防需人。请饬刘长佑拣选都司一员。弁兵五十名赴晋等语。即著刘长佑于黄仁遗等员内。照陈湜所请。拣择知兵之都司一员。管带技艺娴熟之弁兵五十名赴晋。一并交陈湜调遣。又据王榕吉奏、查看边防情形。惟雁门关及杀虎口为最要等语。现在该处边墙。多有坍塌。如有应行修补之处。著王榕吉会同德勒克多尔济妥商筹办。至前谕河南于沿河一带。造办炮船。以资守御。现在捻逆扰及东明菏泽。河防尤关紧要。该省究竟办理若何。即著吴昌寿查明具奏。毋得稍涉具文。致有疏失。将此由六百里谕知曾国藩、李鸿章、刘长佑、吴昌寿、李瀚章、并传谕王榕吉、陈湜知之。　　

○河东河道总督张之万奏本年河工。改办甎石。并险工叠出。力筹抢办。报闻。　　

○修福建台湾战船。从巡抚徐宗干请也。　　

○辛未。谕内阁、朕恭奉慈安皇太后慈禧皇太后敬诣隆福寺。奉移皇考文宗显皇帝皇妣孝德显皇后梓宫。至定陵永远奉安山陵。礼成后。恭奉神牌黄舆回京。所有经行道路。宜较常时倍加整肃。前已有旨令顺天府府尹直隶总督严行稽查。著再申谕管道大臣认真办理。不得稍涉疏懈。刘长佑即将分段弁兵员名人数查明。咨交管道大臣督率稽查。概不准随扈执事员役车马践蹋。如有疏纵。或被人参奏。或一经查知。惟管道大臣是问。并著刘长佑饬知沿途地方官敬谨看守。一体管束。并勤加修治。以昭慎重。　　

○谕军机大臣等、麒庆奏、拏获盗犯。请旨遵办等语。热河现获盗犯杨广厚。既讯有持械抢劫得赃情事。且与纪盛汶所供年貌住址。均属相符。其为正盗无疑。即著就地正法。以昭炯戒。嗣后续获各盗。均著于讯明后即行正法。免致久稽显戮。窝贼之辛三辛四、前经谕令麒庆派役往拏。解京严讯。该犯等充当乡长。不难按名拘拏。何以一月之久。尚未弋获。著懔遵前旨。迅速捕获解京。毋再迟延。将此谕令知之。　　

○壬申。谕内阁、阿克敦布等奏、讯明太仆寺牧群固山达监守自盗。牧长亏短官群一摺。此案乌勒哲依达赖除本管牧长亏群扶同徇隐轻罪不议外。惟以管群之员。胆敢抵换官马十三匹。侵蚀官马十八匹。实属骨□凡法营私。著照所拟即行革职。杖一百流二千里。并永不叙用。以儆官邪。亏群牧长。除齐默持业经病故外。其党苏伦扎布等十四员。均著革去顶带。仍留牧长差使。并各加鞭责一百。牧副色博克巴勒卓尔等十五名。均著鞭责八十。所亏马匹。责令照数赔补归群。委署固山达色德锡礼色丕勒等二员。均著暂行革去顶带。失察之翼长们都巴雅尔。著降一级留任。原告拉普坦假公济私。殊属不合。著交部察议。总管拉什于各牧长亏群。毫无觉察。迨经拉普坦具控。又复徇庇。并不即时究办。著交部严加议处。至官拴马一项。系各牧群巧立名目。私将官马自行乘骑。积弊相沿。殊属不成事体。著察哈尔都统等通饬各牧群总管等。嗣后将官拴马名目永远革除。傥敢阳奉阴违。仍藉名私乘官马。一经查出。即行从严参办。　　

○谕军机大臣等、官文等奏、楚军赴豫剿贼获胜。南阳解围。吴昌寿奏、南北两路分途剿办。请调安住所部赴豫各摺片。张总愚股匪。游弋于南阳新野一带。复于八月十五日猛扑南阳府城。经楚豫两省官军分路击剿。楚军于瓦店东北获胜。南阳之贼尽行败窜。豫军击退扑城贼匪。复克周寨毕寨等处。惟此次两省之军。仅毙贼数百人。并未大加惩创。该逆现过铜河以东。扰及唐县暨裕州以南南阳以北地方。是南阳虽已解围。而贼势并未稍衰。伺隙乘虚。又将复逞。著官文、郑敦谨、严饬姜玉顺等军。并力追剿。不准稍分畛域。吴昌寿现饬张学醇接带陈国瑞五营。与善庆马队。驰会张曜等军前后夹击。务即合两省兵力。将此贼就宛裕一带实力歼除。以收夹击之效。毋得彼此观望。致误戎机。淅川为入郧门户。且偪近商雒。尤当督饬各军严防窜越。扰及陕疆。阜阳之贼。由兰考扰及山东。现聚于菏泽东明境内。已叠据曾国藩、阎敬铭、先后驰奏。寄谕直东豫各督抚严防河岸。杜其北趋。著吴昌寿严饬马德昭五营。及河北镇道杨长春等。力扼黄河。以防偷渡。并将黄河船只。一律提归北岸。其蒋希夷一军。一俟稍为休息。仍饬绕出贼前。与曾国藩派赴山东之张树珊、色尔固善等军。联络夹击。毋任贼势愈趋而北。安住所带马队千名。现赴大名一带堵剿。河北之防。至关紧要。吴昌寿所请调赴豫省之处。著毋庸议。其富森保、托伦布等马队。自系已随色尔固善派赴山东。如该逆大股回窜河南。此军自可跟追赴豫。著曾国藩妥筹调遣。此外如有可拨马队。即著曾国藩先行酌量抽拨赴豫。归吴昌寿詷遣。庶该逆南趋。亦有骑兵截剿。不至任贼奔突。方为妥善。将此由六百里各谕令知之。　　

○又谕、本日据联捷驰奏、续收各回村。捦斩首要。并著名回首递禀乞降。及历陈雷正绾兵变情。事各一摺。又据成禄奏、堵剿西窜逆回获胜各摺片。马化漋珑向都兴阿处投诚。该将军以既不献城。又不缴械。恐不可信。是以未准。此次该逆竟赴联捷军营乞降。是否慑于军威。抑或因联捷张贴不论汉回止分良莠谕旨。遂各闻风而至。联捷又何以不将招抚各节。咨商杨岳斌会同办理。恐联捷一意主抚。反为该逆回所绐。杨岳斌身任兼圻。责无旁贷。著即将联捷续收各回村。及投诚之马化漋等。细加访察。如果出自真诚。自应准其就抚。妥为安插。如或意存反覆。藉投诚为缓兵之计。仍当痛加剿洗。以儆凶顽。一切均著杨岳斌斟酌妥办。毋失事机。又据称雷正绾接到公文。知己被人参奏。遂放声大哭。摔弃顶帽。伊弟雷恒制造官偪兵反旗号。拥众退回固原。通判郑声文反覆劝导。雷正绾颇有转机。而雷恒犷悍不从。劫杀营官金占元。句合赫明堂、穆三、马化漋等抢掠。固原已失等语。雷正绾一军滋事。节据刘蓉等奏闻。杨岳斌何以尚未奏到。该督现在作何办法。著即遵照本月初二初五等日密谕。委派妥员。前往雷正绾营中。开诚布公。剀切譬喻。该提督具有天良。应不至被雷恒一人所胁。自取重罪也。陶茂林部勇。一溃再溃。殊属不成事体。前据刘蓉奏称该营勇丁。不服杨岳斌委员点验。致又溃变。此风断不可长。著该督确遵前旨。迅将该营溃变之由。及陶茂林统率不善之处。据实参办。以儆效尤。至成禄奏、平番逆回滋扰。该提督派兵在碾盘湾剿败后。窜至窑街。复有米拉沟悍回。突来接应。杨岳斌函致该提督移军东向。会剿销罕头等语。成禄、联捷、本系出关援剿之师。岂可任其藉词逗遛。所有平番等处回匪。即著杨岳斌调派得力兵勇。前往截剿。一面催令成禄联捷等克日拔营。由肃州转战而前。关外各城。待援孔亟。毋得再事迁延。致滋贻误。将此由六百里谕令知之。　　

○又谕、林鸿年奏、现扎叙州。必须藉兵力前进。并仿照川省捐输办法。以济滇饷各摺。杨盛宗在昭通熟悉滇情。该抚称其雄长一方。正可藉其声势。妥为驾驭。次第进取。至滇省难办情形。朝廷早已洞悉。该抚由知府不数年闲擢任封圻。原冀力为其难。仔肩重寄。仍党懔遵叠次谕旨。审度时势。相机筹办。以副委任。滇饷固必取给于川。惟云南陕甘。同时在川并举劝捐。于民力恐有妨碍。前日寄谕甚明。本日林鸿年拟于成都等八府。资绵等四州厅。饬委行营司道及萧浚兰等、分途委员。会同川省地方官办理之处。著崇实、骆秉章、懔遵前月二十六日寄谕。妥商办法。务令兵饷有著。不令林鸿年得有藉口。劳崇光在黔。曾否起身。现在林鸿年已赴叙州。将次入滇。该督身任兼圻。岂能坐视不顾。著即迅速启行。不准再有延缓。致干重咎。将此由六百里各谕令知之。　　

○礼部等衙门奏、文宗显皇帝梓宫奉安山陵后。各项庆典筵宴。拟分别举行缓办。如所请行。　　

○拨河南军需局擡枪五百杆。鸟枪一千杆。解赴乌噜木齐提督成禄军营备用。　　

○蠲缓河南尉氏、洧川、鄢陵、邓、汝阳、上蔡、正阳、新蔡、西平、罗山、扶沟、许、临颍、襄城、郾城、光、光山、息、十八州县被扰地方新旧额赋有差。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五十四　　

</div>
    <div class="pagination">
<a href="清实录同治朝实录_page222.html">上一页</a><span>...</span><a href="清实录同治朝实录_page218.html">218</a><a href="清实录同治朝实录_page219.html">219</a><a href="清实录同治朝实录_page220.html">220</a><a href="清实录同治朝实录_page221.html">221</a><a href="清实录同治朝实录_page222.html">222</a><span class="current-page">223</span><a href="清实录同治朝实录_page224.html">224</a><a href="清实录同治朝实录_page225.html">225</a><a href="清实录同治朝实录_page226.html">226</a><a href="清实录同治朝实录_page227.html">227</a><a href="清实录同治朝实录_page228.html">228</a><span>...</span><a href="清实录同治朝实录_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
