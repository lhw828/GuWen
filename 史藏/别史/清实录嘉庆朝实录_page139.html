<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 139 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 139 页/共 523 页</h1>
    <div class="content">○缓徵山东淄川、新城、邹、汶上、朝城、利津、蒲台、沾化、莘、冠、嘉祥、十一县、及临清卫、旱灾本年漕粮十分之三。　　

○癸巳。颁发广东博罗县罗浮山葛仙庙、御书扁额。曰惠民佑顺。　　

○缓徵湖北公安、潜江、松滋、监利、汉川、天门、荆门、京山、通城、九州县水灾旱灾新旧漕粮额赋有差。并给各都垸军民一月口粮。　　

○甲午。调喀喇沙尔办事大臣绷武布、为库尔喀喇乌苏领队大臣。库尔喀喇乌苏领队大臣明兴、为喀喇沙尔办事大臣。　　

○以直隶督标中军副将武尔衮泰、为正定镇总兵官。　　

○乙未。孝慈高皇后忌辰。遣官祭福陵。　　

○谕军机大臣等、额勒登保奏、王姓股匪。并彭光俊带领六七百人。经富翰、孙清元、追入陕境。喜明穆克登布、分路截剿。连接五仗。将该匪擒斩过半。余向川省逃遁。额勒登保以刻下贼匪窥伺陕境。拟暂扎安、紫、一带。东顾楚境。西策川界。自应如此办理。惠龄于带兵打仗竟不足恃。可将南山零匪。交伊搜捕。所有陕境事宜。仍专交额勒登保督办。湖北专交德楞泰督办。川省专交勒保督办。额勒登保等当遇贼即剿。严防边境。务于十月内蒇功。然不可因朕万寿庆节。有心迎合。草率竣事。总应于迅速之中。办理完善。以期一劳永逸。将此各传谕知之。　　

○铸给云南新拨缅宁营左军守备关防。从总督琅玕请也。　　

○旌表守正捐躯直隶平乡县民柴希贤妻王氏。。　　

○缓徵甘肃宁夏、平罗、宁朔、灵、中卫、五州县属、水灾本年额赋。　　

○丙申。上诣大高殿行礼。　　

○还宫。　　

○谕军机大臣等、琅玕奏、江内犭□栗匪。俱经驯服。现在购觅顺夷。过江擒拏首逆。览奏俱悉。此次杵卜可吉利湾等处犭□栗犭□粟。既经悔过出投。十分畏惧。江内地方。实已肃清。琅玕将各寨安抚。出示晓谕。所办尚是。恒乍绷潜逃江外。自不值重烦兵力。兹责令头人过江。设法擒拏。该处有提督乌大经、总兵张玉龙、督办。琅玕自不必在彼驻劄。该督现往威远。查办猓黑滋事一案。其首逆杨金等亦已窜至江外。须饬令镇道严密购线。查拏首犯。加意防堵。琅玕即遵旨回省办事。将此谕令知之。　　

○吴熊光奏报、兴山县寨勇歼毙黄号首逆唐明万。得旨嘉奖。赏寨目陈允安等、顶带并蓝翎。　　

○免云南犭□栗匪滋扰、及兵差经过之维西、丽江、中甸、剑川、鹤庆、云龙、太和、赵、宾川、邓川、浪穹、云南、楚雄、镇南、大姚、南安、定远、姚、保山、永平、蒙化、永北、二十二厅州县、本年额赋有差。　　

○缓徵浙江西安、龙游、东阳、浦江、建德、淳安、桐庐、金华、兰溪、义乌、永康、武义、汤溪、江山、常山、开化、遂安、寿昌、缙云、宣平、诸暨、嵊、富阳、二十三县、衢州所、杭严卫、旱灾新旧额赋。　　

○上以孟冬时享太庙。自是日始。齐戒三日。　　

○丁酉。孝敬宪皇后忌辰。遣官祭泰陵。　　

○谕内阁、向来内阁呈进本章。凡遇礼部太常寺等衙门具题之件。有关坛庙典礼者。奏事处进呈时。敬列于是日各本章之前。并豫备盥洗。候朕浣手。敬谨披阅。至每日批览奏摺。奏事处先将外省所递奏摺呈阅后。始将各部院衙门事件。以次进呈。此内有关系大祀典礼者。亦一律照常呈递。殊不足以彰诚敬。嗣后礼部太常寺及各衙门具奏事件。除封奏照常呈进外。其恭遇天地祖宗大祀。各项典礼仪注。或奏摺及绿头牌内有称述尊号之处。本系露封陈奏者。奏事处即应照进本之例。先行呈递。敬候披阅。以昭慎重。　　

○谕军机大臣等、楚境贼匪。昨已专交德楞泰督办。该参赞当督饬将领。克日埽除。如果境内肃清。川省未净。德楞泰系成都将军。应移师入川。协同捕净。目下功届垂成。以剿为正。不可徒事招抚。耽延时日。将此传谕知之。　　

○改四川原设达州学正、为绥定府教授。保县训导为罗江县训导。太平县训导、为达县训导。添设绥定府训导、理番厅教谕、太平厅训导、各一员。裁茂州训导、保县教谕、汶川县训导、各缺。定新设绥定府学额十五名。达县学额八名。太平厅学额八名。罗江县学额六名。理番厅学额六名。裁绵州学额四名。从总督勒保请也。　　

○戊戌。谕军机大臣等、前因湖南永绥一厅。孤悬苗境。不足以资控制。经黔楚督抚会议将该厅协移驻花园茶洞。业经议覆准行。兹据初彭龄奏称、该处自建城设汛以来。民苗错处已久。一旦官民内移。一切商贩不至。购买为难苗人既不愿官兵移彻。欲行控阻。该处百姓。亦未必尽愿舍田庐而去。永绥一厅。准其内移。原系因时度地。筹议变通。期于苗民两便。今楚苗既欲控阻。而百姓又不乐从。自须会商熟筹。以为久远之计。初彭龄甫经到黔。百龄亦到任未久。办理苗疆事务。自不如傅鼐之熟谙。但移驻一事。或竟系伊一人偏见。亦未可定。高杞甫任湖南巡抚。从前并未入议。无所用其回护。著会同黔楚两省督抚体察情形。悉心筹议。总期于官民妥便。苗众愿从。方属可行。并著绘图贴说。详悉具奏。其均田一事。是否舆情所愿。亦著一并妥议。总之抚绥外夷之道。动不如静。若无必不可已之情节。总宜率由旧章。拘守之人。总无大谬。好更张者。终有差讹也。将此各传谕知之。　　

○缓徵江苏清河、桃源、安东、铜山、萧、砀山、邳、宿迁、雎宁、句容、江浦、六合、山阳、盐城、阜宁、东台、兴化、赣榆、十八州县、淮安、大河、徐州、三卫、水灾旱灾新旧漕粮额赋。　　

○赈江苏海、沭阳、二州县、被水灾民。并免本年漕粮额赋。　　

○是月。湖北按察使乔人杰奏报到任、得旨、楚省刑名。颇不易治。此外教匪虽平。嗣后恐有挟嫌报复等事。须秉公办理。方可服人之心。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。冬。十月。己亥朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后殡宫。　　

○遣官祭端慧皇太子园寝。　　

○颁嘉庆八年时宪书。　　

○封未婚守节之科尔沁二等台吉济尔墨特聘妻裕郡王亮焕女、为和硕格格。　　

○赈安徽宿、灵璧、泗、盱眙、五河、五州县、被水灾民。　　

○庚子。上御乾清门听政。　　

○幸圆明园。　　

○以通政使司副使邵自昌、为光禄寺卿。　　

○辛丑。两江总督费淳南河河道总督吴璥奏报、秋汛安澜。得旨嘉奖下部议叙。　　

○壬寅。上以万寿节。御同乐园。赐王以下文武大臣、蒙古王公等食。至乙巳皆如之。　　

○癸卯。谕内阁、本日据吉庆驰奏、将博罗县结会滋事之首恶陈烂屐四、擒获凌迟正法。余匪即就肃清。已明降谕旨宣示矣。陈烂屐四在博罗地方。制造兵械旗帜。占据山险。恃为巢穴。纠众多至万余。其蓄谋已非一日。且该犯之父陈士庄、系捐纳按察司照磨。可见家道尚属殷裕。并非迫于饥寒。为结会敛钱之计。竟系有心谋为不轨。该地方官若能乘其甫经纠集。人数未多将一二为首之犯。设法缉拏。按律惩治。其余党自必闻风解散。可期立即消弭。即地方官失察之咎。亦不过照例参处。所保全者何限。乃外省积习。遇有此等匪徒。并不早为惩办。又或存化大为小之见。豫为属员规避处分。总欲袒庇不肖州县。而忍陷无辜小民于水火锋镝。遂至日久因循。匪党无所畏惧。四出焚掠。附近村庄。既遭荼毒。迨逆迹既彰。势不得不慑以兵威。加之诛戮。其临阵歼毙、及擒捕正法者。动辄数千。可见平时之姑息养奸。必致酿成巨案。所伤人命转多。即以世俗阴功之说而言。孰重孰轻。亦不辨自明矣。著传谕各督抚、嗣后应严饬地方官。平日务当留心化导。俾无知小民。皆知安分畏法。如或有不肖匪徒。倡谋滋事。或小有抢掠。或造作逆词该州县一有风闻。即当趁其未经蠢动之初。将为首者上紧缉拏。立时办竣。毋任彼此勾结。致启事端。即如博罗一案。幸该匪等尚未肆窜蔓延。得以克期捕获。然已歼戮多人同案抵罪者。亦复不少。虽顽民自作不靖而朕心良用恻然。该督抚等、惟当勉思抚驭。禁暴戢奸。勿俾苞蘖潜滋。以副朕谆谆教诫至意。将此通谕知之。　　

○以擒获博罗首逆陈烂屐四功。两广总督吉庆、下部议叙。赏提督孙全谋、骑都尉世职。守备宁舒、唐文才、花翎知县杨桂荫、蓝翎。擢千总钟鸣贵、为都司赏花翎拔兵丁汪高、叶开云、为把总。赏蓝翎余赏赉有差。　　

○甲辰。万寿节遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。皇子及王以下文武大臣官员蒙古王公等、行庆贺礼。　　

○乙巳。给江苏砀山、丰、沛、铜山、肃、五县、被水灾民一月口粮。　　

○丙午。拨两淮运库银二十二万两。浙江运库银二十八万两。解往河南。以备军需。　　

○丁未。谕军机大臣等、惠龄摺称通饬带兵镇将等、每与贼匪对敌、须先招呼投出免死等语。现当贼匪穷蹙之时。所有零星窜匪。多系积年老教。怙恶不悛。有何可惜。如投出者系被裹难民。或胁从夥党。尚可加之宽宥。傥为首老教。稔恶已久。节经晓谕。尚敢仍前抗拒。即使招呼投出。亦不过为一时苟免之计。殊不可信。惟当以上紧搜剿为正办。万不可先存招抚之见。将此谕令知之。　　

○戊申。皇后千秋节。宫内行礼如仪。停止筵宴、及在外公主福晋命妇行礼。　　
</div>
    <div class="pagination">
<a href="清实录嘉庆朝实录_page138.html">上一页</a><span>...</span><a href="清实录嘉庆朝实录_page134.html">134</a><a href="清实录嘉庆朝实录_page135.html">135</a><a href="清实录嘉庆朝实录_page136.html">136</a><a href="清实录嘉庆朝实录_page137.html">137</a><a href="清实录嘉庆朝实录_page138.html">138</a><span class="current-page">139</span><a href="清实录嘉庆朝实录_page140.html">140</a><a href="清实录嘉庆朝实录_page141.html">141</a><a href="清实录嘉庆朝实录_page142.html">142</a><a href="清实录嘉庆朝实录_page143.html">143</a><a href="清实录嘉庆朝实录_page144.html">144</a><span>...</span><a href="清实录嘉庆朝实录_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
