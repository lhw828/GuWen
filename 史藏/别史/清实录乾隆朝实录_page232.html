<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 232 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 232 页/共 1860 页
  </h1>
  <div class="content">
   ○乙亥。上诣畅春园、问皇太后安。　　

○还宫。　　

○谕。刑部、论海保之案。理应从重治罪。但将伊治罪。朕心有所不忍。海保之罪。著宽免释放。　　

○是日起。上以夏至祭地于方泽。斋戒三日。　　

○丙子。漕运总督顾琮奏、本年粮艘过淮。因去冬回空到次较迟。是以本年兑足开行。未能如限。又值黄河水浅。必须起剥加纤。动輙需时。方能前进。闻济宁以上。俱有浅阻。现严督趱行。得旨、顾琮历任。不肯实心任事。今为总漕。又不能速催南运。致有迟误。且逾时始行奏闻。著该部察议具奏。　　

○丁丑。准噶尔部人咱木巴喇克尔伯来降。命赏给安插如例。　　

○戊寅。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○己卯。大学士等议覆、湖广总督孙嘉淦奏称、毛田、长安、两处。亲加相度。毛田四山陡。立无平畴。难以移驻大营。而长安土厚泉甘。实属险要之区。驻兵最妥。惟声援必须布置。运道亦须开通。查城、绥、两县。止有九峝。应设游击一员。守备二员。照例添设千把。游击带兵五百名、驻劄长安。左营守备带兵二百名、驻城步之老寨。右营守备带兵二百名、驻绥宁之镇彝哨。俱离长安不远。使三营互为犄角。统归靖州协管辖等语。查与前贵州总督张广泗原议、在长安五寨、移驻城绥一协之处相符。其应于长安设兵。已无疑义。再现今楚省尚有贴防兵二千一百余名。应减去一千一百余名。留一千名、分驻长安等处。俟新兵抽竣。渐次减彻。并设理猺同知。亦驻劄长安。照例设把总一员。兵一百名。即召募本地民人。以资巡缉。再长安西北八十里。乃绥宁临口司地方。水路上通靖州。靖州之米。船运直抵临口。距长安陆路八十里。商贾通行。今长安既隶靖协管辖。即令靖州承办兵粮。较城步运道。实多省便。并令绥宁营守备。移驻该口防护。再长安土性坚实。止须修筑土堡。不必建砖城。工料尚属易办。如此则声援既已不孤。粮运又复近便。自应悉如所议。妥协办理。其抽拨兵丁、减彻堡卒等事宜。应令该督筹办题请。从之。　　

○又议覆、湖广总督孙嘉淦奏、苗猺秉性顽蠢、反覆不常。全在约束得宜。方可以潜消其衅。今苗疆文员怯懦。不敢深入峝寨。一切争讼劫杀等事。多属武弁管理。因而汛兵营目。借端需索。以致激成事端。嗣从应请谕令该省督抚、严饬苗地有司。凡刑名劫夺等案。务须亲身经理。如属怯懦无能。不得滥膺其任。武弁止许协缉查。亦不得竟行剖断。再苗人散居无统。各有头人。为众苗所服。今应于各寨中。用其头人为寨长。一峝中取头人所信服者。立为峝长。使约朿寨长。而统于县令。如有过犯。县令易置之。每峝长一名。照镇筸土百户之例减半。每年给工食银十二两。统计城步五峝。设正副长十名。绥宁四峝。设正副长八名。又于扶一、扶二、六甲、六马、等处。添设五名。所需无多。应即于现清出各峝叛产租谷内给发。如此以苗治苗。兵端可息。均应如所奏。酌量办理。从之。　　

○礼部等部会同内务府议覆、礼部左侍郎张廷璐奏称、京师旧设有会同馆南北二处。为各国贡使居住之所。设如朝鲜、琉球、等国使臣。同时并集。临期未免周章。若借住寺庙。兵丁看守。固属不便。于规制亦觉非体。请令内务府、将空闲官房。指定一二处。以备各国贡使届期分住。应如所奏。从之。　　

○庚辰。谕、春夏以来。京师雨泽愆期。仰望殷切。十七日夜。荷蒙上天降赐甘霖。秋成可冀。朕心为万姓称庆。今年畿辅远近地方。得雨多寡不等。有先后沾足者。有未曾普遍者。是以二麦收成分数。丰歉不齐。日据高斌奏报、朕时刻留心体察。如磁州、永年、曲周、邯郸、成安、肥乡、广平、鸡泽、等八州县。麦收甚为歉薄。计此时去夏田收获尚远。贫乏之民。糊口维艰。恐致失所。应加恩于常格之外。著于六月内。将穷民给赈一个月。以资接济。并令各该州县。动银购买高粱谷豆荍麦等项耔种。因地随时。借给补种。以待有秋。再将现存仓谷。减价平粜。倘有不敷。即于邻近仓贮盈余州县。拨运济用。仍俟赴豫采买麦粮到日。多拨平粜。著该部即速行文该督高斌、转饬有司实力奉行。　　

○谕军机大臣等、周学健条奏江南水利一案。经大学士九卿等议、令交与江南总督、会同该督抚、详加确勘。相度机宜。妥议具题等语。朕已降旨依议。但朕思从前许容、任苏州巡抚时。曾言每年若费银二三百万两。自然水患可免。盖许容听信地方人之言。欲以取悦于众。而伊之属员。又造言以兴动之。思借工程以为开销钱粮计。故有此论耳。及汪漋等、在彼办理二三年。亦惟地方人之言是听。究未竣局。朕曾询问高斌、伊所奏亦同。此番周学健奉差江南。伊既有专心办理赈济之事。时日匆忙。其于水道情形。亦不过采访于地方官民而已。廷议令交德沛等、详查再定。但德沛素有好行其惠之习。或有误听人言之处。亦未可知。尔等可将从前情节。密寄信与德沛、令其确勘实在情形。据实具奏。若果于地方实在有益。即多费帑金。朕亦不惜。若稍有滥冒虚糜。则不可耳。　　

○户部议覆、大学士等奏称、据中允孙人龙奏、滇省营汛不敷兵米。例于三站以内拨运协济。不给脚价。系内地州县为然。今迤西新辟之维西、中甸、添兵驻劄。边境苦寒。非内地可比。所有拨运鹤庆、丽江、剑川、三府州米粮。自应官为雇运。若又扣除三站脚价。未免苦累。应如大学士等议准免扣之处。行令督抚遵照办理。从之。　　

○又议准、湖南巡抚许容遵旨覆奏、畸零瘠薄地土。或迥在山坡。地势稍平。无虞雨水。及溪涧之旁。高滩阪隰。不至常淹。有宜禾稻者。一亩以上。照水田则例。以六年限升科。有宜杂粮者。二亩以上。照旱田则例。以十年限升科。若地极零星。不及一二亩。获利既微。应长免升科。其余峰岭湖泽之隙。不成丘段者。听民栽树种蔬。并免升科。从之。　　

○又议准、贵州总督兼管巡抚张广泗疏称、铜厂之旺衰。视民力之多寡。现据铜川河铜矿各户。因工本不敷。停炉甚众。请暂照格得、八地、二厂例。一九抽课。俟将来矿砂大旺。再照二八抽收。从之。　　

○辛巳。孝恭仁皇后忌辰。遣官祭景陵。　　

○定加增甘省兵粮折色例。谕、甘肃地方。远在边陲。土瘠兵贫。非内地可比。向来散给兵丁口粮。俱系四本八折。而仓贮不敷之处。又于四本之中。多给折色。是兵丁之得本色愈少矣。每当米价昂贵之时。所领折色。不敷籴米之用。度日未免艰难。朕心深为轸念。用加特恩。著将旧例每粮一石。折银一两者。增银二钱。定为一两二钱之数。料豆亦照此加增。从乾隆七年秋季为始。永著为例。俾边远寒苦兵丁。俯仰宽裕。他省亦不得援例以请。该部可即传谕陕甘督抚知之。　　

○大学士等会同工部议覆、钦差左都御史刘统勋、调任闽浙总督宗室德沛、浙江巡抚常安奏称、亲勘仁、宁、一带柴塘。自老盐仓迤西、至观音堂止。护沙滩尽无存。又自观音堂迤西。涨沙仅存数丈。或数十丈以至数百丈不等。较从前涨沙绵亘、塘堤平稳之时。已迥不相同。相机抢护。实为目前急务。又据杭州将军傅森奏称、观音堂迤西等处。复经沙坍里许。水抵塘根各等语。应令该抚等、作速办料抢修。至所称改建石塘。乃系经久之图。惟现在试桩艰涩。夫价必增。不免偷减。请豫备物料。俟水缓沙停。乘机兴筑。每年先以三百丈为率。查新任总督那苏图、将次到浙。再令确勘。如意见果同。即行改建。仍令该抚悉心筹画。务期工归实用。帑不虚糜。其开槽建石。即在柴塘后身。旧有柴工尚存。无须加筑坦水。请添马牙关石桩一道。以资巩固。惟签桩处所。较比鱼鳞石塘原估之数。量为加增。亦应令该抚转饬工员、据实估报。不得浮冒。再北岸之盐、平、仁、钱、等县、及南岸之山、会、萧、上、等县、江海塘工。既称北坍南涨。形与昔殊。随时补苴。足资捍御。其有巳估未修、及檄议未估之处。应令该抚详慎分别办理。至称目今抢修。需柴正殷。请照时价、每百斤给银九分。应如所奏。免致误工。但不得著为成例。嗣后遇柴薪充裕之年。即严饬各员、减价购买。从之。　　

○又议覆、钦差侍郎周学健、调任两江总督那苏图、安徽巡抚张楷奏称、查洪泽一湖。居安、汴、二河之下游。为淮水五湖之壑。藉以敌黄济运。必须中泓深广。去路通畅。而后容洩得宜。不致泛溢。查湖之西北一带。底渐淤高。且全湖之水。全藉清口上流张福、裴家场、三岔、三引河分洩。而河面只宽数丈。及一二十丈不等。是容洩之路皆隘也。倘遇夏秋。淮黄并涨。聚七十二山河之水。全势奔注。万一不能容纳。下游一带堤工。难保无冲漫之患。应行令江南总河、会同该督抚、相度机宜。将上游之孟山、杨疃、土山、崔家、陵子、五湖。及安、汴、二河淤垫处所。设法疏浚。使水分减。并将上流三引河。及湖内浅塞之处。及时开通宽广。以资畅达。统令详议题请办理。再庐、凤、颍、等属。应行挑浚河沟。前经总办水利大臣汪漋等、勘定急工十二处。缓工六十二处内。巳兴修者。应令儹辨完竣。其尚未兴修各工。仍令覆勘。倘有碍水道。修浚无益者。即行停止。如有关蓄洩。即及时兴举。并查明民修工程。实系连年被灾地方。照兴工代赈之例。酌量办理。至宿州灵璧、二州县。尚有未经勘议兴修之处。亦应如所奏。行令饬属查明。即行题请开浚。从之。　　

○户部议准、署两广总督庆复等疏称、粤西僻处边徼。通省社谷无多。现有追贮应给垦户工本银一万二千四百八十两零。请于秋收后采买谷石。分贮各州县社仓。以备民间贷借。从之。　　

○旌表守正被戕之河南沈邱县民武绍先女、武氏。　　

○壬午。上御勤政殿听政。　　

○诣畅春园、问皇太后安。　　

○以太仆寺卿熊晖吉、为大理寺卿。　　

○以山东布政使黄叔琳、为詹事府詹事兼翰林院侍读学士。　　

○添给陕西大荔县羌北镇新设县丞、蒲城县永丰镇新设巡检、二员俸工银。从总督尹继善请也。　　

○癸未。谕、粤西地处遥边。汉土交错。村寨最易藏奸。而文武官弁。稽察废弛。相沿成习。以故逆首李梅、自雍正八年。在广东散劄事发。逃入粤西。十年有余。复同李彩等、往来北流、播州、容、贵、郁、博、等处。勾结匪徒。为地方之害。幸得发觉。次第就擒。然巳蔓延多时。兵民劳顿。此皆平日各州县文武。不能查察防范之所致也。似此怠忽养奸。不可无以示惩。著将李梅自某年月逃过粤西、某年月住在何处、又某年月转移何处、夥同李彩等、往来各州县。辗转联结起止日期。分别多寡。该督抚一一核明。分别题参议处。以儆怠玩。至于李梅、李彩两案内文武官弁。出力获贼。著有劳绩者。亦著查明题请议叙。该部即遵谕行。　　

○谕大学士等、陈宏谋、保荐人员单内。有原任御史李元直。朕将李元直平日为人居官如何。询问大学士等、令其各据所知回奏。乃大学士数人。并未商议。佥称李元直任巡察台湾御史时。一路招摇。浮躁生事。不可复用。彼此回奏之处。不约而同。似此躁妄之员。不知陈宏谋、如何于废员之中。力行保荐。且称伊近年在家养亲读书。颇知变化气质。陈宏谋、与伊相隔路远。何以知其变化气质。此等荐引。不能无私。可传旨申饬之。　　

○又谕大学士等、朕览张楷所奏、米粮价值清单。乃系本年二月分者。今巳五月杪。始奏二月粮价。太觉迟缓。可传旨训饬之。　　

○户部议准、广西巡抚杨锡绂疏报、全州乌雅扑地亩。被水冲成沙石。垦不成田。请将额徵银米、自乾隆七年为始。照数开除。从之。　　

○工部议覆、署两广总督庆复疏称、粤省贮备三年火药。现据委员运回西硝。与阳山县收买民硝。并新炉煎办。业经足数。应将新炉停止。惟旧炉二十座。附近陈土。早经采尽。须赴邻郡买运供煎。需费较繁。请每百斤增给价银二钱。并阳山县挑运硝泥脚价。亦一体加给。再增城县旧炉。现亦采办甚艰。应仍收买阳山县民硝。以充营匠之用。均应如所请。从之。　　

○甲申。盛京刑部侍郎兆惠奏、查科尔沁蒙古人等。前抵奉天。遇有命盗案件。向由将军审明报部。经乾隆三年奉天将军博第奏准、移咨盛京刑部。即照蒙古条例定拟。缮摺具奏。但臣部所有蒙古条例。皆系蒙古字样。并未繙清。臣部虽有蒙古司员。不识蒙古文字。恐是非莫辨。关系匪轻。请令理藩院、将蒙古条例繙清。以裨引用。得旨。如所请行。下部知之。　　

○谕、明史纲目。据该馆奏称草本编纂将竣。著即陆续进呈。　　

○乙酉。免甘肃各处屯民借欠银粮。谕、甘省凉州府属之柳林湖。肃州所属之三清湾。柔远堡、毛目城、双树墪。九坝。等处各屯民户。旧借牛具口粮。共银八万一千八百七十余两。原请自乾隆二年起、分作五年带徵。迄今年限巳满。除巳完外。柳林湖、未完银二万七千七百八十余两。三清湾、柔远堡、未完银八千六百一十余两。毛目城、未完银五千八百二十余两。双树墪、九坝、未完银二百七千余两。粟米一十五石二斗零。白面五千四百九十九斤。例应如数催徵完纳者。又查口外之安西、柳沟、布隆吉、沙州、等处屯民。原借牛具口粮。共银五万七百八十余两。粮二万一千四百四十余石。除巳完外。安西卫、未完银一千二百六十余两。柳沟、布隆吉、未完银八十余两。粮二百七十余石。沙州卫、未完银三万五千五百四十余两。粮八千三百一十余石。亦应如数催完者。朕思此等屯户。原系招徕穷民。素无蓄积。自开垦以来。若遇年谷丰收。尚可完缴旧项。倘值收成歉薄。则力量维艰。应加体恤。况此借欠之项。乃屯民领借制备牛具口粮。以为公田之用。非小民自种地亩者可比。今历年已久。带徵为难。著加恩全行豁免。以息追呼之扰。该部即传谕该督抚知之。　　

○吏部议覆、通政使司奏称、臣工章疏。上达阙廷。律以敬事之诚。自宜详慎校对。乃各省本内字画。错讹不少。请嗣后各督、抚、提、镇、将军、都统、副都统、题奏本章内。如有奉旨饬行者。仍遵旨饬行。其奉特旨交部查议者。照在京各衙门错误本章之例议处。从之。　　

○兵部议奏、川陕总督尹继善疏覆、四川提督郑文焕奏称、夔州一协。及所属巫山、梁万、两营。在重庆下游。毗连楚省。为巴渝锁钥。水陆要衢。向隶提督管辖。惟远在川东。距提督驻劄地方。陆路一千八九百里。水路二千四五百里不等。中隔重庆一镇。遇紧要机宜。文檄往返。动輙经旬。查重庆与夔州、列戍相望。如将该一协二营。改归重庆镇统辖。设有紧要事件。令其就近请商。仍报提臣查核。应如所请。从之。　　

○旌表守正捐躯之直隶平乡县民豆保住妻、苗氏　　

○丙戌。谕大学士等、高斌所奏张家、独石、二口外地方定界一事。朕已批令军机大臣等议奏。但高斌摺内、称蒙古为夷人。甚为错误。向来称准噶尔为夷人。至于内扎萨克。乃本朝之臣仆也。岂可以夷人称之。从前孙嘉淦、曾经错误。朕严加训谕。今高斌此摺。虽据李质粹来文。然高斌具奏时。亦当改正。并告李质粹知之。尔等可传旨训谕高斌。　　

○又谕、两江总督德沛到宁。传谕那苏图、此次办理赈务。虽不甚妥协。但其心无他意。恐起百姓刁风之故。福建漳、泉、二府。向有刁民聚众喧哗之风。更非江南可比。令其留心斟酌。妥协办理。浙江海塘。所关紧要。务须留心查办。　　

○丁亥。上诣畅春园、问皇太后安。　　

○谕、据浙江提督裴鉽奏称、江南商民徐维华等五十三人。被风飘入琉球国叶壁山地方。彼处官员。捞救人货。供给养赡。该国王遣都通事阮为标、护送福建交卸等语。中国商民。被风飘入外洋。该琉球国王加意照看。养赡资送。不令失所。甚属可嘉。著该部行文传旨嘉奖之。其遣来之都通事阮为标、著该督抚赏赉之。　　

○户部议覆、漕运总督顾琮疏称、漕船成造。各有定额。若额内减少。固虑装运不敷。额外加增。徒致虚糜料价。查浙省之台前等三帮船只。因减存年久。历将应兑漕粮。分洒通帮装运。并无挂欠负重之虞。可议长减。又宁、严、衢、三帮船只。兑运额粮。原非负重。不应增船分运。至温州前帮、增船四只。杭州前卫后帮、增船三只。因各该帮、每船装米九百余石。船身负重。现在均匀装运。相安无异。且前项增减漕船。统计一千二百一十四只。较之雍正四年原定额数。止少一只。亦无多寡悬殊等语。应如所请。将台前等三帮减船八只。并额外增设之宁波前帮九只。严州所三只。衢州所二只。均令减歇。其温、杭、二帮船七只。原在通省定额内。即以现在应运漕白。共船一千二百一十四只。作为定额。嗣后如有不肖官丁。任意增减。该督据实参处治罪。从之。　　

○又议准、广西巡抚杨锡绂疏报、怀集县属之荔枝山矿。礲残沙竭。开采不效。请封闭。从之。　　

○兵部议覆、江苏巡抚陈大受疏称、抚标左右二营。仅马步战守兵五百四十五名。并无续添。苏州营原额兵七百五十四名。续于昆山、新阳、二县。添设右营守备。又于阊、齐、门外、虎邱山塘、等处。添设左营守备。并添拨弁兵一千二百十六名。分驻防守。至马步十不及二。更替差操。尚在不敷。查营制虽添兵伍。均系旧有抽拨。与额外新添者有间。应如所请。照旧存留。并无庸改马为步。改步为守。从之。　　

○是月。江苏巡抚陈大受奏、莅任一载。节饬所属文武员弁。上紧整理各事宜。得旨。不必欲速。不可偷安。因时制宜。实心行之。　　

○又奏、各州县收漕。现饬属仍照乾隆五年以前小口斛式。制造发用。报闻。　　

○浙江巡抚常安奏报、徵收关税盈溢银两。得旨。看汝颇有以钱粮为重之意。夫贪婪无耻者。固朕所不容。而为大臣者。亦不可仅仅以慎重钱粮为称职也。若因朕此旨而一切不问。即汝虽洁清。而或被属员欺隐。亦不可耳。　　

○湖广总督孙嘉淦奏、近闻京城例禁铺户囤钱。恐终致价昂。公私均有未便。请弛禁以便商民。得旨。新定例亦不过救目前耳。非可久行也。所奏知道了。
  </div>
  <div class="pagination">
   <a href="清实录乾隆朝实录_page231.html">
    上一页
   </a>
   <span>
    ...
   </span>
   <a href="清实录乾隆朝实录_page227.html">
    227
   </a>
   <a href="清实录乾隆朝实录_page228.html">
    228
   </a>
   <a href="清实录乾隆朝实录_page229.html">
    229
   </a>
   <a href="清实录乾隆朝实录_page230.html">
    230
   </a>
   <a href="清实录乾隆朝实录_page231.html">
    231
   </a>
   <span class="current-page">
    232
   </span>
   <a href="清实录乾隆朝实录_page233.html">
    233
   </a>
   <a href="清实录乾隆朝实录_page234.html">
    234
   </a>
   <a href="清实录乾隆朝实录_page235.html">
    235
   </a>
   <a href="清实录乾隆朝实录_page236.html">
    236
   </a>
   <a href="清实录乾隆朝实录_page237.html">
    237
   </a>
   <span>
    ...
   </span>
   <a href="清实录乾隆朝实录_page233.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
