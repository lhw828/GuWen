<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 808 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 808 页/共 1860 页
  </h1>
  <div class="content">
   ○署江西巡抚阿思哈奏、江省军屯。先经奏请立限清查。今查出税漏及新生之丁。四万二千三百余名。私行典卖屯田。四百五十余顷。其脱漏奸丁。现调各丁家谱及保甲门牌册。互相参考。尚易查办。惟典卖屯田。情形不一。即议以取赎。亦须地方官亲为料理。方归实济。现将典卖地亩。逐一酌办。取赎归军。其民人久佃屯田。率经百十余年及数十余年不等。应仍令原人佃种。酌加余租。给军济运。至荒屯一项。所在皆有。如赣州一府。多至五百余顷。皆系山头地角。难以开垦。现在彻底清查。宽其已往。尽令地主自首。在军者归军垦报。在民者增租给丁。此次清理之后。即为定制。得旨、惟在据实妥办。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十五


大清高宗法天隆运至诚先觉体元立极敷文奋武孝慈神圣纯皇帝实录卷之五百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年己卯。五月。庚辰朔。谕军机大臣等、回部将次竣事。应照平定伊犁之例。绘画舆图。明安图、傅作霖、著赏银二百两。西洋人高慎思、吁请同行。亦赏银二百两。二等侍卫什长乌林泰、乾清门行走蓝翎侍卫德保、赏银各一百两。德保仍授为三等侍卫。整装驰驿前往。　　

○吏部议奏、江苏长洲县童生曹永楷。贿嘱书吏高世华。包揽传递。考取案首应将失察之长洲县知县刘若洙。照例罚俸一年。总督尹继善、巡抚陈宏谋、学政李因培。不行参处。请照例分别降罚。得旨、吏部议覆长洲县知县刘若洙失察传递一案。以该学政李因培既经查出。不行参处。仅行文记过。至奏闻之时。又不将行文记过之处声明。止称移咨督抚。应照含糊具题例。降一级留任。自应照例办理。但该学政虽词涉含糊。此案究系由伊奏闻。今尹继善、陈宏谋、均不过议以罚俸。而李因培转议以降级留任。似觉处分稍重。不知者将谓部臣有上下其手者矣。李因培亦著照尹继善、陈宏谋、所得处分罚俸九个月。如有纪录。亦准抵销。　　

○奉恩将军纳延乞休。以其子达福、袭职。　　

○奉恩将军保纲故。以其嗣子博尔和、袭职。　　

○辛巳。上诣畅春园、问皇太后安。　　

○谕、前因陕西与甘肃毗连之各厅州县。年来亦有承办军需差务。小民踊跃急公。深堪轸念。特降旨该督。令其查明奏闻。今据吴达善将办差各属分晰查奏前来。所有出力最多之潼关、华阴、华州、渭南、临潼、咸宁、长安、咸阳、醴泉、兴平、乾州、永寿、邠州、长武、府谷神木、葭州、怀远、榆林、定边、靖边、等二十一厅州县。本年额徵地丁银粮。著加恩普免十分之三。其同官、高陵、泾阳、三原、富平、盩厔、鄠县、蓝田、耀州、大荔、蒲城、澄城、韩城、白水、郃阳、朝邑、凤翔、岐山、宝鸡、扶风、陇州、汧阳、麟游、郿县、三水、淳化、武功、等二十七州县。本年额徵地丁银粮。加恩普免十分之二。南郑、褒城、宁羌、沔县、城固、洋县、西乡、略阳、凤县、商州、商南、雒南、镇安、山阳、鄜州、洛川、中部、等十七州县。本年额徵地丁银粮。加恩普免十分之一。以示一体优恤。加惠黎元至意。该部遵谕速行。　　

○刑部议覆、署湖北巡抚庄有恭奏称、徒配人犯、及自内部外省解回管束者。原解地方。业将年貌开载。中途仍有顶替情事。询系贿差顶替。将佥差之员。照失察衙役犯赃例。分别议处。如止于失察。照失察例罚俸一年。转解之员。照不行详查例。罚俸六个月。如原文内未经开载。将原解之员。照违令公罪律。罚俸九月。混行接解之地方官。照疎忽例。罚俸三月。应如所奏从之。　　

○总督管甘肃巡抚吴达善奏、巴里坤一路台站。自今春改设山南以来。两路俱会哈密迤西。而哈密、辟展、两处。均有运贮粮石。其由辟展至托克三、哈喇沙尔、库车、阿克苏、等处。俱设粮台。兼有收获屯粮。请自五月后。不必由巴里坤办运。径从哈密、辟展、等处拨运。其辟展至阿克苏。各就近分台拨运。更按各地情形。在百里以内者。令各台兵。按月自赴粮台。或屯所。随便支取。其自托克三、及乌噜木齐以东。地尚平坦。酌雇商车分送。自哈喇沙尔、至阿克苏。合计所需粮数。每月不过数十石。应即于各粮台现有驼只内。每月量拨二三十只。即可运送一次。沿途分给。需驼无多。自可通融办理。报闻。　　

○调福建汀州镇总兵李勋、为贵州古州镇总兵。以福建台湾北路协副将编柱、为汀州镇总兵。　　

○壬午。孝诚仁皇后忌辰。遣官祭景陵。　　

○参赞大臣舒赫德奏、臣等议定各城回人粮马价值。均因其所愿。回众无不踊跃。并行文乌什、库车、等处一体办理。现购买回人马一百匹。驼九十只。派官兵百名。运送枪炮军器。于四月十一日自阿克苏起程往和阗。至和阗甫经安集应及时耕作。臣与永贵等会商。携带银两缎布。以备奖赏。谕军机大臣等、前谕舒赫德同霍集斯前往和阗。特为堵截逆贼霍集占等逃逸。今富德已从和阗进兵。阿克苏亦属要地。仍令驻劄办事。曾屡降谕旨。今业经前往。接得此旨。即将官兵等、及运往军需。交与富德办理。仍轻骑转回阿克苏。亦传谕兆惠等知之。　　

○癸未。谕、前经降旨。令方观承将本年先到漕粮。截留四十万石。存贮天津以备赈粜之需。现今雨泽未敷。近京州县。粮价稍昂。民食恐未能充裕。著再截留漕粮二十万石。于景州以北。至天津一带水次州县。酌量分贮。以资接济。该部即遵谕行。　　

○谕军机大臣等、近京地方。雨泽愆期。粮价尚未平减。闻景州一带。更觉昂贵。现已降旨。令将运过德州之漕粮。再行截留二十万石。酌贮水次州县。以资接济。现在京城内外及通州等处。设厂平粜。市价未至腾踊。著传谕方观承、酌勘各该处情形。如果粮价过昂。即可动项减粜。或用仓储谷石。或用截拨漕米。照时价酌减。以平市价。该督其董率属员。妥协经理。务使米谷流通。民食不致拮据。至截留之法。仍照北仓之例。则船轻易进。一举两得。　　

○又谕、据胡宝瑔奏称、准方观承咨、酌留天津等处麦石。令将豫省麦价运费查明知会。再将直省运脚。核定成本。酌减出粜等语。方观承所办非是。平粜粮石。原以接济民食。自应就发粜地方市价。量为酌减。不致奸商买囤。如市价与官价减至相等。则官价又可酌减。以次使市价平至如常而止。未可于采买拨运之处。核算成本脚费。以定减粜价值。若如此拘牵办理。无论由各府州县运至水次。水陆远近不齐。脚价定非一律。且使采买粮石于价值平贱之处。即以此贱价为减粜之准。则或于市价贵贱大相悬殊。势必至囤户奸牙。骫法牟利。纷纷争买。以为将来居奇之地。则官难为继。于民食毫无裨益。若必计较成本。不令亏折。则各省漕粮运费。每石核计六七两不等。此时拨运出粜。亦可与市价相较量耶。总之现在酌留豫麦二万石。分拨天津等处充粜。祇宜就各该地方时价酌减。俾民间买食宽裕。不致拮据。毋使市侩藉以囤积。此乃平粜本意。正不必以成本运脚。鳃鳃过计。转于便民裕食之道。致有拘碍也。可将此传谕知之。　　

○又谕、据钟音奏、陕省河渠一摺。内称龙洞渠岁修。业经另摺具奏等语。检阅本日该抚奏摺。并无此件。今军机大臣始查出从前奏报动支公项摺内。有岁修泾阳县龙洞渠。估需工料。照例动支一款。如果即系此摺。自应声明从前业经奏过。分晰声明。方可一目了然。乃以另摺具奏为词。而同日之内。并无另奏之摺。此等细事。朕岂能一一为之记忆。殊属牵混。陈奏之体。务在明切。钟音岂未知之耶。著传旨申饬。　　

○又谕曰、兆惠等奏称、前询问霍集斯、据云乌什虽有通喀什噶尔之路。而地险多石。水泉不足。往叶尔羌渡河亦难。今伊已抵富德军营。应行文令其就近询问等语。乌什一路。行走既难。富德仍即自和阗进兵。防御喀喇土伯特等要隘。朕详察霍集斯情形。似以擒获霍集占等后。回酋无出其右者。意在总统回部。曾密谕兆惠等、留心防范。但霍集斯虽不可信。从前曾擒献达瓦齐。此次纳降。又随将军等在叶尔羌效力。若骤行究治。回人未免惊疑。著再密谕兆惠等、霍集斯此时如情形叵测。不得姑息从事。或不过恃功率意。即暂示包容。事竣后同伊来京。照达瓦齐之例安置。亦属妥协。兆惠等宜加意慎密。以合机宜。　　

○引见京察一等礼部郎中素敏等、四十二员。得旨、素敏、李本璋、素赫琛、灵泰、书世图、良卿、广福、明安、梁永年、书隆阿、纳坤、福盛额、兴海、柏琨、福勒贺、李本、素章阿、多隆武、龚同、长舒、兴安、索柱、积昌、诚泰、西蒙额、甘运筹、德善、觉罗法明、瑭琦、觉罗阿永阿、四达、宋越、李嵩、闵鹗元、蔡鸿业、海龄、海成、松禄、蔡观澜、陶其愫、吕光亨、隆广、俱准其一等。加一级。　　

○旌表守正捐躯之山东博平县民高德成妻王氏。　　

○甲申。上诣畅春园、问皇太后安。　　

○谕军机大臣等、据王进泰奏、时值春操。赴崇明查看。止有出巡船五只。其余各营战船。俱交厂修造。无船可操。请将崇明镇暨沿海各营届修船只。先行趱修一半。以应秋操。余船缓至来岁接修等语。所见甚是。已有旨交议矣。沿海营汛。练习水师。全在驾驶战舰。出洋操演。方足以明训练而修军实。如遇届修之期。即当豫为确估工料。速行趱办。以应操期。何至各营俱藉词无船。尽行停操。则将来凡遇修造之年。各营官兵。势必经年不复登舟操演。设船专为巡防。今乃因修造需时。转致无船可操。倘遇紧要哨探。亦将以无船为词。付之不问耶。其实所谓三年修造。亦不过虚应故事。徒循旧例。为冒销之故。且冀掩其废弛之积弊耳。似此因循玩忽。实为各省相沿陋习。且小修即以半年为期。大修拆造。又当何如。再定例虽载如五年大修之后。其船尚堪驾用。无须拆造者。再加小修一次。亦不过视为具文。此等船只。即现在尚堪驾用。而年限已满。例得拆造。又孰以不须拆造。而不为开销帑项之计。至于修理战船。若仅委营员制造。无人稽察。则必至扣克侵肥。无裨实用。若令文员监造交营。则又多方搜求。不肯收受。国家承平日久。一切武备。鲜知实力整顿。而不肖员弁。凡遇兴修。又往往视为利薮。置公务于不顾。此等弊窦。在实心任事之督抚等。自能留心察访。厘剔积习。俾属员知所畏惧。不敢生玩忽舞弊之意。尹继善历任江省此种弊端。未尝不知。特好为模棱。姑置膜视。所为统辖封疆者安在乎。著传谕该督详悉查明。现在交厂兴修船只。分别勒限。督催完竣。查验出水。毋令久稽时日。致误操期。各营如有冗多无用船只。应行裁汰者。即为裁汰。以期实效。其各省凡有水师营汛。并著各督抚留心稽察。一体查明办理。并将此传谕知之。　　

○又谕曰、五吉奏称、提督阎相师、咨取火药铅丸等件。查从前因内地解送辟展驼只。已经搭运。而杨宁等所领绿旗兵。所携亦多。今驼只已全过哈密。续解尚需时日等语。军营进剿兵丁。均属效力。所有需用器械。宜量其有无缓急。通融支给。不可彼此歧视。阎相师队内火药铅丸。即有不足。自当于杨宁队内取用。必欲按营分领。殊属拘泥。嗣后内地所送军需。兆惠等须酌量派拨。勿分彼此。但军前火器最要。不妨宽裕贮备。五吉等既称陆续送至辟展。定长等亦当于粮运之便。转解阿克苏。俱著传谕知之。　　

○乙酉。谕曰、李侍尧参奏碣石镇总兵书德、侵那公帑。玩视巡洋。参将何勇、游击洪就、刘汉文、迎合上司。通同弊混。均干法纪。请旨革审等语。书德身系旗员。加恩擢用。畀以节镇重任。乃敢将存公帑项。私自提取。浮冒支销。侵渔入已。而怠玩巡洋。混捏妄报。情罪累累。负恩殊甚。书德著革职拏问。何勇、洪就、刘汉文、俱著革职。交与总督、将所参情节。一并严审定拟具奏。　　

○又谕、据山西巡抚塔永宁奏称、晋省现在产盐。所有购买鄂尔多斯蒙古盐觔之处。著停止。　　

○谕军机大臣等、克勒底雅、塔克回人等。闻官兵将至。擒获贼人所用头目。争先迎降。甚属可嘉。著富德至和阗日。将伊等功次查奏。候朕加恩。至从前克勒底雅回人玛墨里提布、哈子鄂斯璊。为贼内应。以致城陷。此二贼当查拏正法。若已随阿布都克埒木逃去。则进剿时。亦当留心查办。不可致令漏网。　　

○又谕曰、富德等现从和阗进兵。若阿克苏办给马匹。从巴尔楚克路。与兆惠同行。必致迟误。业已咨行兆惠。自必先为办给。至解送马匹。务使不致疲乏以归实用。但内地马匹。送至阿克苏分给两路。而富德一路。则仍须远送和阗。且伊又不及亲身查验。以公义权之。纵不择其膘壮者解送。亦当均匀分拨。然官兵等惟图便已。亦情势所必有。兆惠统辖全军。自当秉公查办。并传谕富德知之。　　

○引见京察一等刑部笔帖式兆泰等、四十一员。得旨、兆泰、德魁、萨哈纳、五查里、宝格、舒翼、观柱、巴扬阿、勒善、台履善、苏龄阿、萨哈布、扎隆阿、伊清额、西敏、常海、珷仑布、嵩山、觉罗雅和图、魏梦龙、伊三、那沾普宁、庆安、和隆武、巴克唐阿、朝璧、玉保、诚格、阿克东阿、玛尔洪阿、增禄、明福、萨琪尔图、广福、八十、锦齐显、达赖、嘉德、福宁、巴达尔虎、俱准其一等。加一级。　　

○以山东胶州协副将七十、为广东碣石镇总兵。　　

○丙戌。谕军机大臣等、昨谕兆惠等、将办送富德马匹。秉公挑选。先行起程。但此次所办马匹。若交与永德等往送。则人数无多。不敷照管。且永德已谕令随努三、回乌噜木齐。办理哈萨克贸易事务。此时业经前来。亦未可定。内地办解马匹。系达勒当阿、哈达哈等护送。应将伊等分为两队。往和阗者。著达勒当阿、傅景等带领。即在富德军营行走。增添兵丁。更于进剿有益。兆惠如亦须增兵。则先派西安满洲兵五百名。达什达瓦厄鲁特兵丁二百名。前往和阗。其余官兵。著哈达哈、伊柱、官长保等带领。在兆惠军营行走。俱著传谕知之。　　

○戊子。上诣畅春园、问皇太后安。　　

○谕、据巡漕御史宁泰等奏称、拏获盗卖漕米之扬州三帮旗丁达潘等。请旨饬审定拟。运弁郭攀。有无知情徇纵、及该帮总运失察之处。应俟审定日。交部分别议处等语。重运漕船。盗买盗卖。均干法纪。昨据佟琳参奏镇江帮旗丁。盗卖粮米。今此案又经发觉。可见若辈藐法网利。积弊相仍。不可不严加惩治。著交与方观承、将此案情节。严行究审定拟具奏。　　

○又谕、昨因近京州县。粮价稍昂。已降旨将先到漕粮。截留四十万石。存贮北仓。又于景州以北一带水次州县。截贮二十万石以备拨用。但此时雨泽尚未沾霈。且距秋成尚远。不可不先事豫筹。著再截留二十万石。分贮景州以北水次州县。以资接济。交与总督方观承、会同漕督杨锡绂。于现到漕船内、遵照前旨妥协办理。　　

○陕甘总督吴达善参奏、白土路营游击安宛、私役兵丁。庸懦无能。请革职审拟。得旨、这所参安宛。著革职。其私役兵丁、庸懦无能情由、及案内有名犯证。该抚审拟具奏。游击安宛。前经提督齐大勇保举堪胜总兵。引见时。因其人材平常。不准记名。并降旨申饬。夫参游都守。不拘资格。准其一体保荐。原以备干城之选。必才略出众。实能表率营伍。方可越次登诸荐剡。非为一二不肖武弁。开幸进之阶也。此在各省督臣。尚或不至于苟且塞责。而提督中所保人员。多不能无瞻顾假借之处。即如安宛现以庸懦无能被参。是偏裨之任。尚不能胜。又何足膺专阃之寄。查安宛系直隶人。齐大勇与安宛谊属桑梓。徇私滥保。殊失慎重储材之意。齐大勇并著交部严加议处。又谕曰、营伍兵丁。皆有巡防差操之责。非该管官弁所可私行役使。现据总督吴达善。以游击安宛、私役兵丁题参革审。荆州将军嵩椿。违例派兵护送额尔德蒙额家口赴任。复经兵部参奏。而从前都赉升任进京。至派驻防官兵数十人跟随。由此观之。其未经发觉。如此三人之所为者。又不知凡几。各省官弁。即遇公务他往。尚不得以在伍额兵。私充仆从。况赴任引见。皆系伊等私事。此种陋习。旷役废公。于营伍甚有关系。嗣后著通行饬禁。倘有阳奉阴违。仍蹈故辙者。该将军提督等定行从重议处。　　

○谕军机大臣等、吴达善题参游击安宛、私役兵丁庸懦无能一案。已降旨革审矣。本内所称该游击进京时。曾带兵丁许魁、杨武、岳良贤等三名。跟随伺候。何以许魁一人。并未带同回任。即使中途脱逃。亦应查其于何处逸去。现在作何下落。且伊既有母妻在家。亦必无恝然他往。不思旋归之理。其同行之夥兵杨武、岳良贤、二人。皆可询问。本内所奏情迹。殊未明晰。著传谕吴达善、将许魁脱逃情由并现在曾否回籍。抑或另有别情之处。详晰查明奏闻。寻奏、安宛私役兵丁许魁、杨武等。许魁在途脱逃。据平利县知县黄宽禀称。业经缉获。现在归案质审。得旨、此人既获。更易明白矣。知县可谓能事。向日如何。　　

○己丑。谕、据萨拉善奏、吉林城内失火。延烧旗民草房七百一十七间。什物口粮。焚毁殆尽。当青黄不接之际。请将仓谷借给兵民。于秋收后归款。豫借给官兵半年俸饷。为葺屋之费。其银按季坐扣。朕已将所借银两赏给矣。谷石仍令秋收后交还。未免拮据。著加恩亦行赏给。此次被灾较重。虽赏给银米接济抚恤尚恐未周。著萨拉善查明奏闻。候朕加恩　　

○引见京察一等掌京畿道监察御史瑺泰等、四十二员。得旨、瑺泰、耀泰、耀成、法良、陈大复、姚成烈、保琳、善著、萨哈产、巴杨阿、觉罗福庆、依齐纳、博纯、福顺、世昌、永宁、立柱、钱琦、伊勒图、五格、雅隆阿、西春、书德、敷钟泰、穆金泰、九格、黄钟、图起、海明、张宏渶、张为木□□口、钱载、纪昀、图勒炳阿、伍佛保、福善、西登额、金焘、雅兰泰、左衢、佛佑、阿昌阿、俱准其一等。加一级。　　

○吏部议准、盛京兵部侍郎果勒敏。奏称、威远堡等处十五边口笔帖式。定以历俸八年。遇盛京五部将军衙门笔帖式缺出。按次调补。仍将调补之员。报部注册所遗边口笔帖式员缺。于考取应用人员照例拟补。其现任各边口笔帖式内。有历俸已满八年者。即照此例办理。倘遇盛京五部将军衙门笔帖式缺出。无合例调补之人。仍将应补人员拟补送部。从之。　　

○旌表守正捐躯之直隶清河县民苏新室妻徐氏。　　

○庚寅。谕军机大臣等、现在畿甸地方。尚未得有透雨。蝗孽易于萌生。业据该府尹等督同地方有司。分路扑捕。但州县印官。或因政务殷繁。未能周行乡曲。难免遗漏。若佐杂等官。原系闲曹。及此蝗蝻初萌、尚未蔓延之时。令其分行村落。于附近水草处。董率农民之熟谙田务者。协同悉心搜捕。见有蠕动。即为根寻窟穴。尽数扑灭。日逐巡行。络绎周遍。务期净尽。至雨泽滂沛之后。再行停止。仍令监司大员。亲巡各邑。察其勤惰。以别劝惩。庶得弭患未然之道。但州县官各专司地方。不得因分委佐杂。遂自弛其力也。将此传谕刘纶、熊学鹏、方观承、知之。　　

○又谕、据定长等奏称。现在辟展存贮衣履等件。请分给由哈密、运粮送驼之西安等处满洲绿旗兵丁。其不足者。支取布疋制给。所用银两。在各兵钱粮内。照数扣还等语。此次兵丁挽运军需。甚属劳苦。著加恩将所给衣履等件动用银两。即行赏给。不必扣还。以示优恤。　　

○引见京察一等太常寺寺丞诺穆浑等、三十六员。得旨、诺穆浑、富贵、察朗阿、达敏、王元瑛、素楞额、宝阁、觉罗那丹金、觉罗班济兰、色楞、宁保、扎什、荪扎齐、金鉴什勒密、德亨、保住、喜常、白士杰、永德、倭欣、福保、揆义、通明、玛兴阿、木尔讷、科灵阿、沙精阿、光玺、明德保、杨开鼎、观音保、实麟、杨德荣、袁琮、福贵、俱准其一等。加一级。　　

○建四川清溪县管家山等处营房望楼。从署督岳钟璜请也。　　

○辛卯。上诣黑龙潭祈雨。　　

○户部议覆、御史吴龙光疏称、出借仓谷。例有徵收不及处分。其买补足额。定于秋成后及时办理。州县官或避采买之烦。藉口于原价不敷。或虑经手后难于交代。值道府盘查。只呈验谷价。致虚实贮。殊非设仓本意。请敕下各督抚。严饬所属。勒限弥补。于一年内、将已买未买数目。报部查核。道府为专司盘核大员。若并未买足。遽行出结。即照例指参。社仓谷石。虽系民间义捐之项。亦宜交地方官查察。应如所奏。从之。
  </div>
  <div class="pagination">
   <a href="清实录乾隆朝实录_page807.html">
    上一页
   </a>
   <span>
    ...
   </span>
   <a href="清实录乾隆朝实录_page803.html">
    803
   </a>
   <a href="清实录乾隆朝实录_page804.html">
    804
   </a>
   <a href="清实录乾隆朝实录_page805.html">
    805
   </a>
   <a href="清实录乾隆朝实录_page806.html">
    806
   </a>
   <a href="清实录乾隆朝实录_page807.html">
    807
   </a>
   <span class="current-page">
    808
   </span>
   <a href="清实录乾隆朝实录_page809.html">
    809
   </a>
   <a href="清实录乾隆朝实录_page810.html">
    810
   </a>
   <a href="清实录乾隆朝实录_page811.html">
    811
   </a>
   <a href="清实录乾隆朝实录_page812.html">
    812
   </a>
   <a href="清实录乾隆朝实录_page813.html">
    813
   </a>
   <span>
    ...
   </span>
   <a href="清实录乾隆朝实录_page809.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
