<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 315 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 315 页/共 1860 页</h1>
    <div class="content">○江苏巡抚陈大受奏、江南松江、太仓、二府州属。沿海塘工。每年伏秋二汛抢修。碎石、桩木、柴草。在所必需。前经常镇道张传焲、请发塘工平余银两。采办碎石一千方备用。除柴草易办外。惟桩木一项。须赴浙省乍浦等处采买。兹据宝山县详请、于平余项内。豫买木植万根。设厂备贮等因。得旨。知道了。此等事、不可令其掣肘。以致贻误工程。又不可无所稽察。任其浮冒也。　　

○署安徽巡抚准泰奏、安省因凤、颍、泗、等府州属。连年被灾。赈饥平粜。所贮仓谷正需及时买补。仰恳将到任盘查仓谷、三月奏闻之案。宽至秋收买补完竣之后逐一查明。于来年三月具奏得旨。著照所请行然须实力稽察。不可虚应故事而已。　　

○江西布政使彭家屏奏、江省五六月间。雨泽稀少。各县所得、先后不齐。七月初旬。迭沛甘霖。早禾受旱者。亦复抽发。晚稻十分畅茂。惟永丰、玉山、二县村庄。不免偏旱。现已查勘赈恤。得旨。所奏俱悉。闻江西受旱颇重。此奏不无粉饰乎。一切料理妥协为之。以期实惠及民。　　

○署闽浙总督、福建巡抚周学健奏、浙省各属被水成灾。其在守分乡农。犹知静候赈济。平日不务生业、游手好闲之徒。煽诱愚民。劫窃私贩。势所必至。文员日事查赈。势难兼顾稽察防范事宜。随令督标将弁。前往被灾各县巡查。并饬驻防弁兵、约束灾民。严戢奸匪。得旨。汝如此实心任事。甚可嘉也。　　

○又奏、浙省各属被灾后。有绍兴府属、上虞县奸民金为章等、哄诱贫民。肆行勒借富户谷米。该县遣役拘拏。负固不服。伏思此等奸民。断不容稍纵。致长刁风。当即严饬设法擒获。得旨。告之马尔泰、此事不可稍纵。将如何处分之处。摺奏以闻。　　

○又奏、闽省台郡、于七月初旬。风雨猛骤。鹿耳门外。损坏商船。淹毙人口。业经委勘外。其余晚禾秀发。可望丰收。内地漳泉一带。于八月十六七日。连得大雨。海潮上涌。城市村庄。间有被水之处。近省地方。七八两月。未得十分透雨。节次遣弁查勘。均不至水旱成灾。得旨。所奏俱悉。其被水被旱处。虽不成灾。亦应抚恤。毋致失所也。　　

○又奏、台郡凤山县民邱子刚等、因越界筑坝、引水灌田。俱被生番戕害。查向来内地民人。或侵入番境。致被残害。生番罕有无故逸入内地。戕杀民人者。是欲保全内地民人。惟有严越界之禁。今邱子刚等被害。皆缘不遵禁令。衅由自致。见惟严饬通事土目。晓以利害。谕以国法。俾知畏惧。渐令侦缉正凶。毋许轻举妄动。致生事端。得旨。所奏俱悉。只可如此办理。　　

○又奏、闽省福、兴、泉、漳。地窄人稠。民食官储。内地则赖上游延、建、邵、三府所余。外地则藉台郡所产。迩年动拨平粜。未经买补甚多。今岁早稻丰收。晚禾亦皆畅茂。正可乘此秋成。采买补足。现拨司库银两。分发台郡各厅县。收获后、即照市价平买。毋累农民。得旨。所办甚妥。知道了。　　

○河南巡抚硕色奏、前据四川按察使姜顺龙奏称、东省有蚕二种。食椿叶者名椿蚕。食柞叶者名山蚕。请饬抚臣、将餧养之法。移咨各省。以收蚕利。查豫省开封、彰德怀庆、河南、南阳、汝宁及汝州、陕州、光州、等府州属。产有柞槲等树。可餧山蚕。近有东省人民。携茧来豫。夥同放养。俱已得种得法。其余祥符等七十九州县。不产青柞等树者。或植桑以养家蚕。或纺绵以织布疋。应就土俗民情所便。时为劝导。不使游惰成风。得旨。所奏俱悉。行之以实。不懈不扰可也。　　

○又奏、谢降级从宽留任恩。得旨。汝自守有余。而猷为不足。以后当加意奋勉。若以姑息为得计。则未必然。　　

○又奏、豫省今岁雨水调匀。收成丰稔。合计实有九分。现粮价平减。士民欣庆。得旨。览奏曷胜欣慰。既富矣。又何加焉。曰教之。汝亦尝留心于此乎。若夫似雅尔图之有名无实。则不如无耳。　　

○河南南阳镇总兵萧良金奏报、秋禾丰稔。所属各营汛、合有九分。米价平减。得旨。此等奏报。须据实直陈。不可稍涉粉饰。至汝为总兵。整饬营伍。乃汝之责。况南阳因武备废弛。故降调韩应魁而用汝。今到任亦将半载。全未奏及汝整饬营伍之事。甚属疎忽。若因朕此旨。而勉强陈奏。无料理之实迹。则汝罪愈重矣。远者尚不能欺隐。况汝河南为四通之区耶。　　

○川陕总督公庆复奏、卜隆吉一营。并所辖之桥湾营。东至靖逆、仅一百三四十里。请就近统归靖逆协副将兼管。再、踏实一营。离瓜州营仅百里。亦请就便改归瓜州营参将兼管。一切事件。由该副参查察。提臣仍统为节制。得旨。著照所请行。下部知之。　　

○又会同陕西巡抚陈宏谋奏、查陕省河山四塞。舟楫鲜通。钱文流通甚少。价日昂贵惟当开采铜觔。鼓铸接济。兹有宝玉堂、王家梁、竹林洞、铜洞坡、青子沟、五处。验有铜信。现有商民等情愿自出工本。先行采试。并闻华阴县属之华阳川。产有铅矿。应请一并开采。以供搭配鼓铸。得旨。若不滋扰而可多得铜觔。自是好事。总须妥协为之。　　

○西安将军博第奏、西安驻防兵丁。生计风俗。近来甚觉颓靡。盖缘差役不均。且逋负深重。以致技艺生疎。抵任以来。即饬八旗员弁等、将借放重债。一切酗酒赌博等事。严行禁止。复为酌定喜丧事宜。衣服制度。均派差役。俾力革前非。勤习技艺。得旨。所奏不为不悉。亦只在尔力行而已。勉之。　　

○河州镇总兵周仪奏、自简任边疆。惟有督率将弁。整饬武备。按期训练兵丁。不敢稍有废弛。得旨。惟在实力训练。兵丁之生熟。一望而知。非若他事可掩也。勉之。　　

○两广总督那苏图奏报到粤日期。并请训谕。得旨。汝在闽省。诸事尚属合宜。惟稍有因循之意。以致与周学健不合。则汝之短处耳。此后改此微失。以成全璧。则朕之所望者也。至两粤开采一事。颇为目下急务。盖不开采、铜觔何由得裕。而办理少有不妥。诸弊丛生。有利什而害百者。不可不加之意也。　　

○署广东巡抚、广州将军策楞奏、粤东商贩鲜通。产米亦少。每遇青黄不接。无不仰给官仓。查各属仓储。自历年平粜。存价未补者甚多。今岁幸遇丰收。现督同藩司、公别地方之繁简。水次之远近。出产之有无。价值之贵贱。发价酌买。渐次弥补。得旨。所见甚是。妥协为之。　　

○又奏、据暹罗国头目沙大库呈称、从前暹邦需用铜器。因无匠作。特采买本地红铜。装载进广。觅匠制造。嗣因铜器例禁出洋。未蒙许载回国。伏恳俯准给还等情。查定例、铜器不许出口。原指贩运内地铜觔出洋者而言。暹罗自行买备进口倩工制造。与兴贩不同。请降旨恩准给还。得旨。所见是。然亦无庸特降谕旨。即称汝奏闻。转传朕旨给与可也。　　

○署广西巡抚托庸奏、查土忠州土牧黄鉴、滥徵苛派。土民纷纷控告。该土牧同土幕梁奕卿、捏造红字告示文书。语多狂悖。希图诬陷土民。现质讯明确。候督臣会疏题参。得旨。此事得无隐饰耶。此等事、断不可存将就了事之念。以隐贻后患。然又不可张大之以惑乱人心也。　　

○云南总督兼管巡抚事务张允随奏、金沙江上下两游。共一千三百余里。应开凿大小八十三滩。其中最险之蜈蜙岭等、一十五滩。改修旱路。下游计六十四滩。又开修那比渡、至副官村、南岸一带旱路。工程业经过半。各滩凡遇中洪汹涌。不能行舟者。筑坝逼水。将滩石烧煅。凿出船路。以避中流之险。次险者、亦将水面水底。碍船巨石凿去。于两岸绝壁上凿出高低纤路一万余丈。又将横木滩、至新开滩、陆路千余里、蒙茸陡绝之区。开路建桥。以便行旅。查金沙江、自古不通舟楫。自乾隆七年。上游开通。川楚商船。赴金沙厂以上地方贸易者渐多。现试运铜觔至河口滩者。四十三万三千余觔。转运至黄草坪者。十万二千三百余觔。下游告竣。即可运至泸州。直达京局。就目下情形计算。每年可运铜百余万斤。较陆运之费。可省十之二三。并将来川省商民。闻风贩运。盐米流通。民食亦可资接济。得旨。所奏俱悉。若果实如所言。自是美举。　　

○贵州总督、兼管巡抚事务张广泗奏、前署贵州布政使陈德荣、自京回任。谨述谕旨云。传谕总督张广泗、武备万不可废弛。伏惟黔省疆土新辟。苗猓杂居。犷猂难制。且界连滇、楚、西粤。四面环夷。其地皆叠嶂层峦。在在险隘。武备尤为紧要。比年以来。军装器械。渐次修整。至教演之法。弓箭鸟枪。各兵止知虚演架势。现勤加训练。俾资实用。所演阵势。从前三才五花之名。于黔地丛林深箐。复嶂重冈。概无可用。现亦略为变通。仿明戚继光、御倭所制鸳鸯阵遗意。将弓箭枪炮刀牌。朋成队伍。于山林狭隘之区。皆可左右冲击。首尾照应。并饬提镇各臣。共遵谕旨。务期益加训练。得旨。各省谁不云实力奉行。今年讷亲所察。即其明效大验也。朕亦惟观其行而始信其言耳。　　

○贵州古州镇总兵崔杰奏、巡查营伍情形。得旨。所奏俱悉。不可虚应故事。巡查一番。必有巡查之实迹。而又不可生事滋扰也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十五


大清高宗法天隆运至诚先觉体元立极敷文奋武孝慈神圣纯皇帝实录卷之二百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。冬。十月。甲辰朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣大高殿行礼。　　

○幸瀛台。　　

○颁乾隆十年时宪书。　　

○赐内阁、御书扁曰调和元气。　　

○顺天府行乡饮酒礼。　　

○乙巳。上诣畅春园、问皇太后安。　　

○幸圆明园。　　

○丙午。谕军机大臣等、据喀尔吉善奏称、德州满汉兵丁互吵一案。已经究审。将绿旗兵丁孟文明白文学满洲披甲阿立、白五义、讷佟保、照不应重律。分别杖惩鞭责发落。免其革退。该管将备、该旗骁骑校等均属约束不严。各记大过一次等语。喀尔吉善办理此事。失之过轻。国家设立驻防满兵原是弹压地方卫护百姓之意。必与绿旗兵丁、和辑相安。始为有益。若满兵轻视绿旗恃强凌弱。固属不可。倘绿旗兵丁藉称受满兵欺凌动辄鼓聚喧闹。此风亦不可长。看来此案内之满汉兵丁、俱系多事不法之人。岂可朦胧完结。仍留营伍。以致他人效尤。自以革退名粮为是。至于该管将备、该骁骑校、平日所司何事。一任兵丁纵肆妄为。漫无约束。自应严加处分。或此时不便即行明参。则于别案纠劾之。或将来填入军政内。以示惩儆。可寄信与喀尔吉善、令其另行办理。　　

○调西安副都统奇尔丹、为青州副都统。　　

○大学士鄂尔泰等、议覆调任两广总督马尔泰奏称、广西省明江土思州地方。新太协右营龙馗等营拨防之权相等隘。及镇安协拨防之荣劳等隘。共五十余逼近交阯。所设关隘。或据险要。或扼总路。或于商民出入贸易之所设立。官弁兼同土勇、防范巡查。即间罅。散漫之处。已俱垒石建栅。迁隆土峝之板蒙等隘。思陵土州之叫荒等隘。下雷土州之下骨等隘。共三十余。紧连交阯。各土司等、自设隘目。带土勇巡查。应行捍蔽处所。木石堵塞。已为详慎。土思州之那陶等六隘。及小镇安地方之那蒿等卡。官兵星罗棋布。俱属得宜。至南、太、镇、三府。沿边关隘。自建卡拨守以来。奉行尚未周密。应令各该地方官、相其险易。及时增培。每年冬月、沿边查勘一次。垒石坍塌者修之。建栅朽坏者补之。濠沟淤积者浚之。再镇安协、与镇安府。因交阯保乐地方。匪徒滋扰。请于原设隘卡外。多设新卡安兵。查右江一镇三营。兵制原属单薄。即通省标营。亦未便更议抽拨。惟于平却魁劳等六卡。似应添设。镇安协原制兵七百五名。酌量险易缓急。足资防守。将来果有不敷。再于右江镇标、酌拨弹压。再由村一隘。当年题定封禁。原以平而、水口、两关既开。商民得出入贸易。殊不知交阯驱驴地方。为货物聚集之所。距由隘不远。径捷利倍。宁明商贩、多愿从由口出入。况明江汛、近设新太协右营守备驻防。客商尤为辏集。即明江五十三寨、无业贫民。挑担营生。亦藉就近为商雇觅。由隘一开。诚属便商利民。惟是边民非比齐民。若不立法防范。使出入有数可稽。恐奸匪隐混窜逸。查宁明州向置会馆。设立客长。以为由隘出入之公所。应令该州、慎选老成殷实数人充当。凡客货出隘。许客长将客人姓名籍贯货物。及发往何处。一一注册。报该州查实。给与印票。并刊立木榜。不许客长藉端需索。其五十三寨挑夫。亦令该洲、将姓名住址。造册取结。给与印票。令理土同知、于该隘查明印票。给腰牌放行。有印票腰牌者。方许放入。其入关客人姓名。从何处卖货入内。令该同知注册。报宁明州查对。倘有滥给印票者。责在宁明州。滥给腰牌、私放出入者。责在理土同知。凡客人在外贸易者。彼处若有回头客货。自应略为等待。应酌给半月限期。过期即饬头人、保人、严询究处。是由村一隘。实因便商养民起见。应请嗣后开放。责地方官慎密稽查。其平而、水口、两关。俱属河道。虽设弁兵防守。当夏秋水发之时。夜深人静。一槎飞渡。应设立铁炼、横江拦截。每月逢五逢十开放。夜则锁截。至商贩由平而、水口、出关贸易者。止许在太源、牧马、附近之处交易。从由隘出口贸易者。止许在谅山、驱驴、附近处交易。不得逗遛交境。倘冒险远出。许夷官拦回责处。又现在逗遛番地者。给半年限期。概令夷官查明、陆续驱回。安插原籍。如无籍可归者。分拨梧、浔、平、柳、等府安插。又从前在彼已娶番妇。生有子女。与夷人结有姻娅。并庐墓田业。情甘异域者。照例安插彼处。永不许进口。嗣后如有商民、在彼私娶番妇者。应令该夷官查明离异。驱逐进口。押回原籍。交地方官、照例杖责。以上各条。如果实力奉行有效。三年之后。请将现任办理之文武边员。督抚提臣秉公核实。分别奏请交部议叙。倘有因循怠忽贻误边防者、即参。查该督等、所议条款。已经勘验明确。因地制宜。均应如所请。遵照办理。从之。　　

○丁未。谕、朕此次恭奏皇太后前往汤山。著庄亲王、大学士鄂尔泰、张廷玉、尚书公讷亲、在京总理事务。　　

○又谕、明年二月会试。天气尚未和暖。搜检时不无寒冷。且各省俱须覆试。士子到京。未免稍迟。著改期于三月举行。该部即豫行晓谕知之。　　

○己酉。谕、大学士陈世倌、假满回京。著入阁办事。　　

○革额尔图内大臣职。降补西安副都统。效力赎罪。　　

○赈恤山西文水、陵川、二县。被水灾民。　　

○庚戌。上诣畅春园、问皇太后安。　　

○谕、据四川巡抚纪山奏称、川省士习。久患浮嚣。每遇科场。肆行无忌。或捏造揭帖。捉影捕风。或不归号房。觅人代倩。倚恃人众。动辄喧哗。习以为常。已非一日。臣会同学政蒋蔚、宣布皇恩。丁宁告戒。今科严加搜检。又逐号稽查。士子皆恪守场规。并无怀挟越号之事。盖因学臣蒋蔚、居官清正。训士严明。凡事认真。不务粉饰。是以士子信之。其言易入。理合奏明等语。蒋蔚实心教士。甚属可嘉。今年乃更换学政之期。蒋蔚著再留任三年。　　

○旌表守正捐躯之直隶雄县民张达妻吕氏。　　

○辛亥。工部议覆、河东河道总督完颜伟疏称、仪封汛北岸杨家桥堤工。对岸淤长沙滩。全黄大溜北趋。直偪堤根。亟应乘时挑挖引河一道。分顺水势。应自王家庄起、至赵家寨前止。共工七百七十五丈五尺。于河库银内、先行给发兴挑。照例动拨司库本年地丁银两归款。应如所请。从之。　　

○壬子。大学士鄂尔泰等奏、京师近年以来。钱价昂贵。实由耗散多端。若不官为查禁。设法疏通。则弊端难杜。钱亦无由充裕。谨据现在情形。公同酌议八条。一、京城内外、镕铜打造铜器铺户。宜官为稽查。查京城内外、八旗三营地方。现有镕铜大局六处。铜铺四百三十二座。内货卖已成铜器不设炉铺户六十八座外。设炉铺户三百六十四座。逐日镕化打造。京城废铜器无几。崇文门过税之铜。每年仅三百万斤。断不敷打造之用。势必出于销钱。应将炉座铺户。于京城内外、八旗三营地方。现在查出官房三十六处。计七百九十一间。即令伊等搬住开设。镕铜打造。其所住房、免纳官租一年。以为搬移之费。一年后照例纳租。所有官房内、开设各铺户。交步军统领等衙门、派拨官弁稽查。将每日进铺铜觔若干。并镕化打造、出铺铜觔若干。逐日验明。如出数浮多。即行禀报根究。一、京城各当铺。宜酌量借给赀本银。收钱发市流转。查京城内外、官民大小当铺。共六七百座。钱文出入最多。现在平减钱价。各当铺如得官借赀本。收钱上市发卖。在当铺既多添赀本。而在市逐日又多添钱文发卖。两有裨益。应将京城各当铺。无论官民。每大当赀本丰厚。应派给银三千两。听其营运。将所领银两。存留作本。每一日交制钱二十四串。军送官局。上市发卖。每制钱一串。加钱十文为局费。其卖出银、仍交各当铺收回作本。至于小当赀本、原有多寡不等。有情愿借银者。准赴局具呈。查明现有架本。酌量借给。所缴钱文。并卖钱易回银两。俱照大当一例办理。再借给大小当铺赀本。约银五六十万两。核算每日可收钱数千串。须设公局收贮。派员经理。查有正阳门外、布巷官房一所。地安门外、鼓楼东官房一所。应作为钱局。至收钱、发银、造册、文票、俱用顺天府治中印信为凭。其局内书算人等。令管局官挑补。所有市上原卖钱文。每制钱一串内、少腰串钱二文。以为局内官役饭食纸张等项之用。俟一年后、如果钱价平减。将该管钱局官、交部议叙。倘有侵克亏那。据实查参。一、官米局卖米钱文。不必存贮局内。查八旗、内务府、设米局二十七处。于乾隆三年三月议准、每局各给银二千五百两作本。收买米石。并给米□夋米二千石平粜。其收买粜卖出入银钱。向系各该旗、内务府、办理。再本年发给八旗、内务府、及五城各厂、平粜米。俱系将卖米钱。三日一次。赴市易银交部。各在案。今现在议卖官钱。应令八旗、内务府、将卖米钱不必存贮局内。二十七局、分为三班。于三日内、每日将九局卖米钱。轮流上市易银。仍交各该局收贮。其五城各厂卖米钱。亦毋庸存贮厂内。仍照旧三日一次。将钱上市易银。交纳户部。所有二项上市钱。均应派出管理官钱之员。一体发卖。一、京城各当铺。现在积钱。宜酌钱数送局。一并发市。查京城当铺六七百座。每于秋冬之际。存贮钱最多。此项虽系各当铺营运之赀本。以济小民一时之缓急。但堆积过多。未能流通。转于民用不便。现在钱价昂贵。议开官钱局平价。而开设之始。钱尚不能充裕。在各当铺时当冬令。正值闲贮之际。应将京城内外。大小当铺。无论官民。每大当一、彻出制钱三百串。小当一、彻出制钱一百串。俱自行运送官局。交局员发卖。陆续易银给还。如运局钱卖将及半。各当铺陆续运送补足。倘小当一时不能如数。令将一百串之数。陆续送足交局。如已经领借官局赀本。前项钱免交。一、钱市经纪。宜归并一处。官为稽查。以杜擡价。查钱市向设经纪十二名。各铺户有高擡钱价者。责成经纪严谕平减。不许垄断。但该经纪等、散居各处。早晚时价。难归画一。向无专员约束。或与钱铺通同勒索。查正阳门外、为商贾云集之地。应令经纪等、聚集一处。每日上市。招集买卖铺户商人。遵照官定市价。公平交易。以杜私买私卖之弊。一、京城客粮店。收买杂粮。宜禁止行使钱文。查京城九门七市。每遇秋成。外来各种粮食。俱系车马载运。投店卖钱。即用车马运回。成千累万。断不能日用行使。或有不肖奸商。在彼收买贩卖。或乡僻之民。收积藏贮。应请九门七市杂粮店。俱用银收买杂粮。一、京城钱文。宜严禁出京兴贩。查国宝本贵流通。但京城都会之地。各省经营贸易。络绎往来。奸商将钱装载出京。于价贵处、兴贩射利。再闽广商船。由海洋直达天津。回空时、概用钱文压载。运至本地货卖。又各省漕船回空。亦多载钱文。兴贩获利。京局所铸之钱。岂能供外省各处之用。此等兴贩流弊。不得不严查防范。应请嗣后出京客商。除携盘费钱外。不许将制钱、马＜?马犬＞车载出京。一、近京地方囤钱。宜严行查禁。查近京直隶所属、各村庄镇集。每多富户。将粮草货物卖钱去串。堆积一室。以防盗窃。此等乡愚。祗图一己蓄积。遂致钱文不能流通。向来原有明禁。恐日久懈弛。应行文直隶总督。转饬各该州县、示谕乡农富户。不许囤钱至一百串以上。臣等伏思京城钱贵之由。大约不出八条之内。但举行之初。不便于图利之奸民。未免滋物议浮言。而于亿万兵民之日用。大有利益。现既派员经理。若不专委大臣督办。恐无统率。查钱粮乃户部所司。稽查禁约、乃步军统领专责。一切铺户商民、则府尹所属。应请专交兼管户部事务尚书公讷亲、户部尚书海望、步军统领舒赫德、并令顺天府府尹蒋炳、协同办理。从之。　　
</div>
    <div class="pagination">
<a href="清实录乾隆朝实录_page314.html">上一页</a><span>...</span><a href="清实录乾隆朝实录_page310.html">310</a><a href="清实录乾隆朝实录_page311.html">311</a><a href="清实录乾隆朝实录_page312.html">312</a><a href="清实录乾隆朝实录_page313.html">313</a><a href="清实录乾隆朝实录_page314.html">314</a><span class="current-page">315</span><a href="清实录乾隆朝实录_page316.html">316</a><a href="清实录乾隆朝实录_page317.html">317</a><a href="清实录乾隆朝实录_page318.html">318</a><a href="清实录乾隆朝实录_page319.html">319</a><a href="清实录乾隆朝实录_page320.html">320</a><span>...</span><a href="清实录乾隆朝实录_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
