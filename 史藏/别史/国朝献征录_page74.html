<!DOCTYPE html>
<html>
<head>
    <meta charset="UTF-8">
    <title>国朝献征录 - 第 74 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 74 页/共 245 页</h1>
    <div class="content">　　通议大夫刑部左侍郎东桥杨公大章墓志铭（吕本） 
　　刑部右侍郎枫潭万公虞恺墓志铭（王锡爵） 

　　○刑部侍郎黎光传（黄佐） 

　　黄佐 
　　黎光字仲辉东莞人博学能文倜傥有奇气洪武壬子膺乡荐释褐拜监察御史正色立朝卓有风裁常廵历苏州民罹水灾缺餐具实以闻得蒙赈济存活者甚众及廵历凤阳所上封事皆切时弊遂受知于上其在朝也执法不阿为御史大夫陈宁所忌升刑部侍郎纔三阅月陈以他事中之竟卒于谪所人皆情之 

　　○胡公子昭忠节祠记（刘应□） 

　　刘应□ 
　　刑部左侍郎胡公以革除初死建文难自永乐历弘治俱以时禁未解宦游者惮弗敢谈后御史熊公相廵按四川立祠于荣县祀之时正德八年去兹又七十年余矣寻庙宇倾圯蜀之学士大夫谈靖难革除事者俱彷佛未究其详至于胡公事尤懵懵焉鲜有悉其颠末者万历甲戍监司田公分宪川柬其除患剔蠹□罚敕法罔有遗力焉而敷政覃化之余又恒以风教为首务适部使者孙公暨郡守朱公□□公同心锐意崇尚每诸有司来谒者辄以其邑之行谊风俗古今人才下询爰诹博访恐砥名励行者晦弗彰也不数月大足令康君果来言胡公事胡公事载在县志者略不可详然其出处之大节仗义之危行则固有以备其履历者夫君臣之义纲常之懿乃生人无所解于其心者恒人或竞荣而迷道或怵势而屈身或历难而易虑则秉懿之赋在厥心者亦将解之以糜于世而罔知所以自振焉者淊淊也乃胡公当靖难渡江之际首倡大义抗节不屈彼岂乐刀锯之惨而恶爵禄之縻耶记称其富经术性方介其再从方孝孺游汉中蜀献王有问学日广道德日隆之赠则其抱蓄于胸次者固不凡而禀赋于天真者与人异故当利害临大节乃能脱然不怵于势不竞于荣若中流之砥柱屹然等华岳而不可移也嗟乎杰哉　文皇帝为　高帝之子建文寔　高庙之孙革除诸公忠建文所以忠　高帝也　文皇帝当诸公之死曰彼食其禄自当尽其心耳　昭皇帝亦曰若方孝孺辈俱忠臣也永乐中先后诏复诸公家而胡公与焉提挽纲常培植国家亿万载祚运于不朁者胡公之节义其关系世道岂尠小哉田公仍饬邑令康君芟地鸠材于县郡之南建祠立石而又定其常需命有司春秋祭飨复遣裔胡兴先等令之世守祠宇夫庙貌森严岁祀无斁且复其家恤其后俾之世守堂宇于亡穷敦谊崇化之典不其伟与胡公讳子昭字仲常初名志高志谓　太祖改今名往来从学方孝孺讲明理学蜀献王重之以明经儒士荐为荣县训导建文初升翰林检讨进刑部左侍郎靖难师渡江建文四年九月死之时年四十一父名复初母郭氏皆年八十余子五人给缉继等谪戍女金奴没为官婢弟胡子义初名志远亦膺荐辟分教威远后升山东按察司佥事遇兄事弃官匿丹棱有怀乡诗载在志牒语意悲壮盖有得于兄之教而伯仲□□者也蜀嘉定志谓二公为荣县人然备考胡氏家谱及子孙作佛事录籍并永乐赦复其家勘合俱为重庆大足人记帖明甚而荣县则子昭初训导所经地也或曰志远为蜀府典宝或曰子昭为史官升兵部侍郎刑部尚书或又曰子昭无子止一女名金奴记载互异以时讳不敢彰灼其事故彼此舛误然胡公孤忠劲节所以扶植人纪纲维世道者在天地间自耿耿不磨也其它又曷足深论耶若夫楹椽瓦石之细祠堂栋宇之度则有司存又何暇悉记哉余惟服当时同难共事一门父子兄弟之谊高御史熊公之令图而又叹今部使者采览监司田公之表朱公之振拔邑令康公之经度足以风世哉足以风世哉 

　　○北京刑部右侍郎杨泰（实录） 

　　北京刑部右侍郎杨泰 【 永乐十一年三月】 

　　实录 
　　泰淮安山阳人洪武中由国子生历工户二科左给事中升户科都事中擢北平按察司佥事永乐元年以守城功升北京行太仆寺右少卿改通政司左通政升侍郎六年卒 

　　○刑部侍郎刘公李虒传 

　　刘季箎讳韶以字行浙江余姚人也洪武甲戍进士授行人使云南四川朝鲜馈赆一无所受事闻　赐钞袭衣丁丑进陜西左参政民有逋赋积岁不能输有司峻刑督之公至慨然曰民困不能输为之父母忍督责之邪乃下令缓其征民皆感激假贷以输陜不产碙砂而岁有课额为奏罢之洪渠水溢为民患乃设法治堰水不病民召为刑部侍郎狱多平反尤重人命陜人王某为强盗所引逮至而盗巳伏法不能自白乃召盗之妻子使识之而听其词竟得实王免于诬有典守钱谷而亏兑者诬引千余人为辨而释之河阳逆旅夜有朱赵二人异室而宿朱怨家后追至乃悞杀赵朱实不知也主人疑朱杀之执送官考掠诬服公独疑之曰是邂逅相聚非素有负且计其装非有图也特缓其狱竟得杀赵者杨州人胡氏夜有贼入其室杀人而遗刀尸傍旦视之刀柄有私识则其邻苏氏也官捕鞫之苏氏曰家失此刀久矣不服既备极诸刑竟诬服公潜使人怀刀往视其邻一童子识之曰此我家物也遂得贼而释苏永乐乙酉纂修大典　命少师姚广孝及尚书郑赐监修而难其副乃以　命季箎讨论裁决人多服之庚寅坐失出人罪左迁两淮盐运副未行改工部营缮主事躬勤治职不以崇卑为意 

　　○刑部右侍郎樊公敬传（实录） 

　　实录 
　　樊敬字守一郓城人洪武辛未进士初授左春坊司谏改行人司副擢鸿胪寺丞累至大卿永乐八年以左通政镇守真定抚安军民十六年　车驾北征时以广惠伯刘才总兵王友行师失律命敬驰至军中斩之抚师而归十八年复以行军司马镇守济宁抚操十万壮士指挥等官得自除授总兵以下悉许节制违令者斩其委重如此宣德元年以刑部右侍郎清理江北军务二年大征安南遣敬转饷深入蛮方樵苏不后敬镇济宁时过其故里驻节城南草堂四方学士多歌咏之 

　　○刑部右侍郎曹弘传 

　　曹弘字文渊湖广长沙人永乐乙未进士授刑部主事升员外郎宣德庚戌朝廷以东南诸处粮赋不充而民疲于趋事特命廷臣荐可当重任者往抚治之得弘等五人俱拜为侍郎弘授敕廵抚山东淮扬等处事集而民不扰一方赖之以安正统三年十二月得疾卒千扬州年四十有八讣闻遣官谕祭命有司归丧治葬 

　　○刑部右侍郎叶春传 

　　刑部右侍郎叶春浙江海盐县人初为礼部主□□主事升郎中再升两淮盐运使改福建布政司右参政宣德三年调四川未赴任奏浙江土豪为民患郡县不能制　上命大理寺卿熊槩锦衣卫指挥任启及春廵抚苏常及浙西诸郡察捕强豪□安良善春虽行事于其乡能持公道既还升右侍郎居无几遘疾卒时宣德八年六月讣闻赐祭命有司治葬 

　　○叶侍郎墓志铭（杨士奇） 

　　杨士奇 
　　宣德元年　朝廷以苏松常镇嘉湖诸郡奸吏土豪肆为贪虐以毒细民久而愈甚特降　玺书命大理卿胡槩参政叶春廵历访察务去恶以宁善后又益以锦衣卫指挥任启监察御史赖瑛槩等奉　命所至秉公推明行之以果无所屈挠于是暴者以仆困者以起横者以折弱者以立上之泽下流下之隐上达数郡之内氛翳廓清畎亩闾阎咸有生气时事之裁制一董于胡然在叶之乡邦知之素明而行之无私叶益有助焉竣事还奏　上嘉之数人者皆进官春进刑部右侍郎岁中得风疾　上命太医视疗久未瘳奏乞归从之后竟不起八年六月十八日也春字景旸世家嘉兴之海盐其先本林氏考讳祥幼丧父母鞠于表兄叶某遂叶氏景旸幼警敏知学有才识洪武中举自邑史历事吏部者六年永乐初礼部尚书李志刚知其通练能谨荐于　朝擢主客清吏司主事阶承事郎以勤敏周密为上官所重三年升本部郎中阶奉议大夫进奉政大夫丁内艰去服阕仍旧职三考以绩最升两淮都转盐运使岁余丁外艰服阕改福建布政司右参政仁庙嗣位来朝遂与广西右布政使周　同被　玺书廵视应天镇江苏常湖松杭州嘉兴八郡访民利害而建革之岁余归　今上嗣位景旸复诣苏常诸郡者再巳改四川布政司右参政未行又二年而拜侍郎之命又二年而卒春秋六十有四娶吴子男三长懋次　次森女一适吴孙男七观鼎升璇玑玉衡其葬在县之大易乡平湖之原于是懋奉事状介翰林庶吉士　赵智来拜乞墓铭辞而不获乃叙而铭之铭曰 
　　仕历中外才际时和厚靖惠敦执持恭勤劼毖励职司行于乡邦公弗私登贰六官荷眷知六十考终乐全归来世有考视刻辞 

　　○刑部右侍郎陈鼎（实录） 

　　实录 
　　陈鼎字重器广东新兴县人举进士为监察御史廵按江西有声擢建昌知府赐玺书奖论驰传赴任建昌有王府官校恃威羣行市井掠财伤人鼎擒捕正之以法由是敛迹寻荐升都察院右副都御史未几改刑部右侍郎正统二年十二月以疾卒遣官葬祭鼎持巳廉莅事慎虽居显职而淡泊如初 

　　○刑部侍郎丁铉传（实录） 

　　实录 
　　丁镃字永时直隶南陵县人由揩书生员预修永乐大典永乐十七年授行在户部主事继调吏部文选司复调礼部祠祭司二十一年　驾北征洪熙元年升本司员外郎宣德四年丁父忧服阕调户部正统初升浙江盐运使以廉能称九年述职来京　上嘉镃治行超卓宴赉甚厚仍命吏部纪名以待升用十四年升河南右布政使景泰元年召还升刑部左侍郎巳而为御史所劾令致仕至是卒讣闻遣官谕祭命有司为营葬事 

　　○刑部左侍郎丁镃传（实录） 

　　实录 
　　丁铉字用济江西丰城县人以进士任太常博士历工吏刑三部员外郎寻署刑部郎中有政声正统三年升刑部侍郎铉宅心平恕时论称之尝奉敕运茶西蜀奏减其常数以俟丰岁又尝持节封松滋王有所赐与悉辞弗受寻又赈饥江淮暨山东河南抚循劳来出于至诚大发仓廪悉停不急之务民气勃然铉为人姿貌洁白恂恂寡言退然若无所能人及任事绰有余地至是随驾行死于难遣官赐祭赠刑部尚书录其子琥为大理寺评事 

　　○刑部左侍郎罗公绮传（崔铣） 

　　崔铣 
　　罗绮字尚絅磁州人宣德庚戌进士授监察御史迁大理少卿刑部左侍郎使虏庭还时松潘蛮叛熏卜韩胡都指挥克罗俄监粲攻下杂谷夺其安抚司印土豪王永陷关堡杀人取货都御史寇深不能治　上降玺书命绮代之绮雄伟有谋能断出奇□捷十不失一□布恩信临以兵威未期克罗俄监粲悔过献印禽□族废松潘皆山山截案罗立番得利即奔岩洞匿木箐深不可测饷道出两山间绝艰险民负戴僦五致一羣番伺隙出辄夺米去绮曰不大威之不惩招募材武得禅师智中国师绰领牌头尤弄柯皆豪健各令统兵夜衔枚分道捣贼巢绮亦介冑从之火且攻破扑爬诸寨禽剧贼卓劳阿儿结十余人戮之绮志在招降自是破剔体面一切以简易治与接杯酒欢番人畏幕终绮任不敢叛后改副都御史亦坐是罢归绮博学多智能属文然少绳检既还磁滏水西作绿野堂号煮诗道人绮与乡民王俊不相能俊如京告绮前在松潘受番人金暨器具诏□绮官籍其家 

　　○刑部侍郎刘清传（雷礼） 

　　雷礼 
　　刘清字廉夫直隶滁州人正统七年中应天乡试□二冉登戊辰进士改庶吉士性疏朗不羁然强记为文如流水下笔率数千言立就兄定安道蚤世其事寡嫂尽礼及己巳之变虏犯德胜门百官分地守御凡三日夜即帅卫士督发甚勤知名拜兵科给事中廵视紫荆关口雅有威望事宁还朝是时行查山苗叛悖乱　朝廷以清久在兵谙戎事命佐都督毛福寿讨之是时礼部尚书童轩赠以诗曰明时仕宦作参军　帝令南征慰远人紫气横空金剑冷彩云炫日锦袍新指麾雷动红莲晓谈笑风生细柳春会见捷书驰报日定将勋业照麒麟于是进兵香炉山常以所得廪赐颁将士即将士无不人人奋厉奏捷授刑部右侍郎寻丁内艰奉　诏夺情还部天顺元年以事忤廷臣指左还四川参政卒四十五清倜傥有风致不为委琐龌龊喜为诗诗豪荡直致即老妪少童可解其得之易如其文晚号樗庵又号水月主人今其家有樗庵集 
　　水东日记云刘侍郎廉夫清余同年乡举自负文武才筹边论兵历历如见景泰初为庶吉士上书论时事见用也先犯土城诸公主保卫京师廉夫主追击虏忤意既而出赞湖广军事王靖远都御史王来皆有论荐还　朝吏部拟迁本科　内批升刑部右侍郎廉夫素嗜酒不拘细行颇不恊士论天顺初改四川参政闻有诗云一封　诏下九重天台省诸公尽左迁自笑风流老参政画船箫鼓下西川 

　　○正议大夫资治尹刑部左侍郎孔公文英墓志铭 

　　公讳文英字世杰系出宣圣之裔大父讳彦明娶曹氏父志学娶蒋氏自彦明值宋季兵作徙家武安再徙邯郸父志学又徙陜西安化县遂家焉比再世皆积行隐德弗耀于时志学生五子次即公也公生有美质其父遣入县庠从良师友习举子业中永乐十五年乡试登辛丑科进士宣德元年初知江西庐陵县未几以事至京师擢任浙江道监察御史三年累奉玺书廵视北直隶民瘼事讫条奏所以消弭之方大荷宠赉值浙江萸岩有徤讼者构捏齐民三千人相聚诪张为非公奉勑谕俾往体量鞫问公至则取其文状究察端绪所自起遂得其所以构造者皆罗织之词一讯众情皆服立遣诖连之众独械首讼一夫来京处治人皆交口以明果称之十年丁内艰正统纪元廷臣奉诏选能御史分理天下军政公以廷臣荐乃驿召至京改河南道奉勑清理江西军伍九年满考升支五品俸仍理前事正统五年升湖广按察使九年丁外艰部属军民状公生平之迹相率诉御史乞留御史会奏得旨报可夺情起复莅事后以事至京师景泰纪元　今皇上诏择有文武才谋可镇边关者吏部以公名上遂升大理寺卿俾奉勑镇守紫荆关及提督缘边军务公至练兵有法设险有要弛置得宜关备大饰内外晏然无警军民皆得以乐生与事六年春上以刑部左侍郎员缺且边关无事乃驿召公补其缺次年为景泰七年二月卒于官诏如例遣官谕祭修坟安葬公性资温厚居家孝友接人谦和于世利澹然寡嗜好既力学尤通吏事登科为名进士治邑为贤令尹出入风宪纲纪卓然镇守边关事功就绪入贰秋官庶狱明慎其行历官大节可见如此 

　　○前刑部右侍郎黄公仕儁墓表（周洪谟） 

　　周洪谟 
　　公讳仕儁字庭臣姓黄氏世为富顺人祖讳桂林父讳智皆以公贵赠刑部右侍郎毋张氏封太淑人公生未晬而孤太淑人抚育之自幼颖敏绝人书一再读即成诵甫弱冠于五经四书诸史悉通大义入邑庠为弟子员一时流辈皆师事之宣德戊午领四川乡荐第一壬戌登刘俨榜进士以仪观文学选兵科右给事中公在言路知无不言然小心谨恪凡所论奏必委曲开谕以俟　上裁未尝以言事得罪三载秩满复膺　勑命升本科左给事中久之升太仆寺左少卿先是马多耗每岁民鬻子女以偿公往凤阳等府廵视孳生马疋见军民以车载小口卖以买马者相继于道归即疏其可矜之状　上为尽蠲所负时北虏寇边　上命公偕左都御史王翱经制其事王方以风节重天下同列鲜当意者公出谋发虑出人意表王深器之遂相与欢洽如平生还朝言天下大利害前后章奏凡数十上多见采纳丁丑　英宗皇帝复正大位简贤图治而公进刑部右侍郎公治狱平恕务得其情民有犯奸者女诬以强狱成法当死公独疑之请再鞫不一其语具得诬状会山东凶有　旨择大臣赈济众皆荐公乃奉　勑以行得便宜行事公处置有方全活者甚众一旦坐累贬广西参议逾三载公念太淑人老遂以疾力辞　诏许之乃归成都买田宅居巳而与公同坐累者相继登用故旧怂俑心公起公弗从日引觞赋诗以为乐于于如也公天性至孝大淑人春秋高不能行爱游院落园圃间公亲扶或自负不以委人及卒时公年巳七十礼七十不行丧而公哀毁踰制每念不及事其先君子终身为恨岁时感泣为人温恭乐易不为崖岸峭绝之行接人无贤愚贵贱皆有恩礼而待亲戚尤笃其自奉俭约虽贵食不兼味一裘十数年不易至于周人之急则无少吝贫不能殓者为买棺居成都时邻妇有亡首饰者其舅姑责之切欲自尽公为制补成化甲午卒所著有诗文二十卷藏于家素工草书笔力遒劲有锺王家法乡人得之者重如珍璧 

　　○通议大夫刑部左侍郎赠刑部尚书谥恭敏廖 公庄传（袁袠） 

　　袁袠 
　　廖庄字安止江西吉水人也宣德五年进士选庶吉士十年擢刑科给事中正统六年陜右饥命庄赈之率以便宜行事全活者甚众比还多所建白时杨士奇当国家人有不法者庄率同列抗论之八年升大理寺左寺丞十一年升南京大理寺左少卿景泰五年上疏请朝谒南宫及加恩礼于　上皇其略曰臣仕中朝十余年间见　上皇临朝遣使册命郕邸岁时令朝臣谒贺于东廊恩礼隆洽羣下感动今　上皇深居南内问安侍养大闻旷阙非所以笃忠爱友悌之谊慰天心而召和气也且　上皇之子犹子也宜令亲近儒臣讲明经义辅成德器以端国家之本以系天下之心由是忤旨明年丁母忧入见命挞于庭几死明日谪河州定羌驿丞舆曳就道天顺元年召还为大理左少卿时母服未几闻外艰遂陈情命赐祭葬特恩也服阕调南京大理寺五年升南京礼部右侍郎七年调南京刑部成化改元御史有言庄者　上斥不听迁刑部左侍郎且曰庄大节可取踰年病卒赠刑部尚书谥恭敏庄坦直然性刚急数面折人尤笃故旧客尝满座既拜法官所亲或劝稍谢往来以远嫌议庄笑曰臣门如市臣心如水吾无愧吾心而巳既没无以为敛乡之仕于朝者裒贷以相之 

　　○刑部左侍郎曾翚传 

　　曾翚字时升江西泰和县人宣德八年进士授刑部主事迁员外郎郎中景泰元年升广西右参政承檄核大狱有杀人者致金数十斤峻拒之因具狱寻改河南天顺五年升山东右布政使戚畹欲夺民田部使者方依违翚极言不可乃巳成化元年转河南左布政使时荆襄盗起豫峙银粟以备犒饷官军赖之四年召为刑部左侍郎仍给从二品俸六年廵视考察官吏首去布政使张清人颇为之不平九年乞致仕去　上登极以照例进阶资善大夫弘治四年正月卒于家赐祭葬如例翚性质实历官四十余年勤慎不渝所在供职同列心师事之晚节家居不入城府殁之日家无余资乡人高之 

　　○资政大夫刑部左侍郎曾公翚神道碑（何乔新） 

　　何乔新 
　　弘治四年春正月十有五日刑部左侍郎曾公以疾卒于家吉安府以闻　圣天子嗟悼特命谕祭营葬费皆官给之公讳翚字时升世居泰和之上模曾祖德荣贤而蚤世祖存吾考忠良再世不仕而以德义闻俱以公贵赠刑部左侍郎妣刘氏继母郭氏俱赠淑人公幼颕敏嗜学书一过目终身不忘宣德壬子以书经中江西乡试明年会试中第二名廷对　赐同进士出身观政工部奉部檄往陜西治　永兴王葬事藩臬故旧馈遗悉拒不受归谒少师杨文贞公文贞知公拒馈事大加奖慰除刑部山西司主事公治狱证逮讯鞫务求其情老于法家者自以为不及丁父忧去服阕改刑部浙江司正统七年海寇作乱沿海卫所多以无备偾事　英庙命户部侍郎焦公往饬兵备焦公奏以公从行凡将士有辠者悉属公治之而守战方略一惟公言是用及还焦公语朝士大夫曰曾主事有猷有为可大用也文贞公闻焦公言亟欲荐擢会薨不果九年升陜西司员外郎大司寇金公濂以诸司奏牍浩穰命公典之狱有关权贵者诸司或局蹐不敢治金公常以属公公无所左右一断以法由是贤声益着奉府诬奏廵抚都御史陈僖敏公私于乐妇朝论疑骇公逮乐人治之立得其情遂劾奏者妄而白僖敏之诬寻升湖广司郎中时有例方面有缺命大臣各举所知先公时为吏部侍郎素知公贤遂以公荐升广西布政司右参政广西租赋多逋征督苛急民不堪戎伍迯而支粮饷如故公乃稽逋租之籍谕令渐输戎伍实数停其给繇是边储渐充思明土官知府黄銶与都指挥黄鈜族兄弟也鈜杀銶父子诈言为盗所杀狱久不决公奉台檄会勘鈜以黄金二十斤贿公请缓其狱公拒不纳具　奏其辠会鈜以阴谋得脱且征用之众为公危公自若也太平府与交趾邻永乐中运盐以饷征交之师及兵罢盐留太平者岁拨民丁看守民苦之公具奏以盐折俸而罢遣守者民皆欢呼丁郭淑人忧去服阕改河南时清军御史务多得军以补伍公与共事叹曰兵民异籍岂可诬也有可辨者辄为辨之会言事者谓天下多冤狱请委官审辨河南以属公公精察详审多所平反　英庙复辟公来朝因言每岁兑军粮运至临清仓复出兑军出纳多弊乞改永次交兑为便　上允所请至今行之南阳□县多流民众议一切驱逐人情汹汹公曰彼不过徭役耳急之且变生遂与廵抚恊谋止之众乃安天顺五年升山东右布政使所居官署相传有妖前任者不敢居公居之不疑既而妻子殁于署众因劝公它徙公曰死生命也妖何能为山东旧苦塞河之役又洊罹水旱公殚心赈恤凡河役所需多方区画不以烦民曹州奸氓有指民新垦田为无粮者以献戚畹部使者檄公丈量公曰旧令许民垦荒永为世业今欲丈量起科得无不可乎部使者深然之遂止成化元年转河南左布政使河南人皆喜曰吾父母来矣荆襄盗起公念　朝廷出师征讨必道河南预命郡县储粮饷具茭刍兵至给之民以不扰岁饥民缺食而赏军需银数万两公私无所措公会计开封仓粮甚多乃出官粮百余万石平价粜之饥民赖以济而军赏亦无缺四年升刑部左侍郎仍给从二品俸明年　宪庙命公廵视浙江许便宜行事公徧历郡县问民疾苦考吏治得失庶官以不职黜者数百人皆以为当省重役减官租谪奸吏禁刁讼局匠死绝者减其岁造之额银场矿绝者停其岁输之课官司冗滥者革之廵徼当设者增之民皆称便踰年乃归中贵怙宠杀人事觉公具奏逮治奏上不报众为公危之越三日奏下卒从公请部台科道皆吐舌以为难九年公自陈老疾恳乞致仕　上念公实多病许之及辞特　命光禄寺赐宴公既抵家绝迹不至城府每风日清羙徜徉泉石间歌咏以自适廵按藩臬议岁拨皂隶四名送公家供役公辞不受会有　诏文臣致仕者五品以上进一阶廉且贫者岁给半俸有司以告公奉例进阶资善大夫卒辞俸及得微疾子孙侍者觉稍异问所苦公笑曰吾今日得正而毙矣诵曾子启手启足之言溘然而逝公廉慎君子也清月翟若不胜衣及其有所执万夫莫夺不可以祸福动也自入仕以恬退自守深耻奔竞为郎中时或语以一造大臣门公卿可立致公笑而不应其执法未尝少狥或谓非保身保家之道公曰吾所知者法耳它非所恤也公之位不满其德故施于用者不尽所蕴然所谓古之大臣者公无愧焉 

　　○刑部右侍郎林公鹗墓志铭（丘浚） 

　　丘浚 
　　成化十二年十二月丁丑刑部右侍郎林公卒于位皇上震悼命翰林院撰文礼部官谕祭工部营葬事其　谕祭之文有曰存心正大操履端方有守有为贤声日着士大夫凡与公厚者方以公不幸不极其用而遽尔陨逝为憾及得谕祭之文莫不感叹称诵咸以谓　皇言虽简而公平生大槩尽见于此死且不朽矣公讳鹗字一鹗其上世自闽之长溪徙台之黄岩近析邑之太平乡为县故今为太平县人曾大父讳飬民号石林大父讳从参俱不仕父讳纯仕为湖口县训导母赵氏生母程氏公登辛未进士第明年拜江西道监察御史阶承事郎三年考称给　勑进阶文林郎赠父如巳官封嫡母太孺人丁丑擢镇江知府壬午当道者以镇江事简而公才长于治剧请与苏州知府姚堂两易其地　诏如□谋公在苏州仅一年超拜江西按察使又三年即迁□布政使寻转左庚寅拜南京刑部右侍郎阶嘉议大夫未几□太孺人忧服除召为刑部右侍通前任满考锡　□进阶通议大夫赠祖及父皆刑部右侍郎母赵加赠淑人生母程始封大淑人公始终历六官再守大郡贰刑曹于两京出入中外率称官守其为御史□适　朝廷方重台谏一时言事之臣捃摭过实公独持大体略细故有所不言言必当其实与山阴沈性齐名而简静过之时举以总三法司奏案士论推重尝监京府试大臣子有不预荐者意考试官故黜落之以沽强直名诬其取士不公公邑人林挺适入试在中列疑公有私逮挺考讯将中公以法及吊所试卷考验皆如格事遂得白　英庙复辟凡前日言事臣过讦者率左迁其官特召大臣擢其得大体者知大郡公得镇江　陛辞召见谕以擢用之意赐食大官兼给钞为道里费公感　上知遇至郡举偏补弊凡前政之废弛者次第兴举之未尝一言暴前人非其调苏郡俗喜夸诈好兴作公一切镇之以静其所建革必详审至再然后施行苏人以公有雅望责旦夕效于是颇有后言久而见公所处置事一一各有深意然后帖然大服镇江曹河经孟渎颇险言者请凿河自七里港引金山上流通丹阳以避之廵抚主其议公以其迂远而多石且坏民田庐墓甚多言于大臣请按京口闸甘露坝故迹因而浚之以通舟楫春夏以闸秋冬以坝则道里近而功力省从其言果便至今过者必指曰此林太守之功也苏学庙像岁久多剥落或欲因其旧而修饰之公奋然曰塑像非古我　太祖于太学易以木主百年夷俗乃革彼未坏者犹当毁之幸遇其坏易以木主有何不可或以坏圣贤像为疑公曰此泥土耳岂圣贤孔子生于佛教未入中国之前乌识所谓泥像哉况古人席地而坐政不如此闻者皆服廉宪江西一时僚贰分廵各道者人异其见往往用巳意出入于法公一正之以律多所平反广信民妄传天神夏尚书等远近惊疑公榜谕之且戮其魁其恠遂息又尝以岁饥奏减恒赋十五万石禁乐户买良为娼遏岭南峒寇不□入境江西士大夫至今称良方面者必归焉在刑部三年罪无大小必加研审其或未当必从容请于大司寇务得其情合于法而后巳故狱经公者咸称无冤云公事之暇辄危坐阅书史临古帖作楷书夜分乃止五鼓辄起率以为常闻人有异书必求之既得手自校雠有未安者访善本是正奉身俭薄甚简言语少嗜好待下过严而于交游不苟合事母程淑人尤极其孝敬母性严终日侍立未尝少暇以辞色有所不惬意则跪请移时虽终夜不敢离左右家事大小必以咨决焉于乎若公者岂古所谓笃行君子者□ 

　　○通议大夫刑部右侍郎太平林公神道碑（长洲吴宽） 

　　长洲吴宽 
</div>
    <div class="pagination">
<a href="国朝献征录_page73.html">上一页</a><span>...</span><a href="国朝献征录_page69.html">69</a><a href="国朝献征录_page70.html">70</a><a href="国朝献征录_page71.html">71</a><a href="国朝献征录_page72.html">72</a><a href="国朝献征录_page73.html">73</a><span class="current-page">74</span><a href="国朝献征录_page75.html">75</a><a href="国朝献征录_page76.html">76</a><a href="国朝献征录_page77.html">77</a><a href="国朝献征录_page78.html">78</a><a href="国朝献征录_page79.html">79</a><span>...</span><a href="国朝献征录_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
