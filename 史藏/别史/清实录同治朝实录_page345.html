<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 345 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 345 页/共 505 页</h1>
    <div class="content">○以甘肃甯夏满营缉匪出力。赏协领玛鲁堪等花翎。前锋罕都吞等六品蓝翎。余加衔升叙有差。　　

○予故湖南学政升任大学士祁寯藻入祀名宦祠。从巡抚刘昆请也。　　

○庚戌。以直隶固守省城并协防运河出力。赏知府刘树堂、都司曾士贵等花翎。知县王桐吉等蓝翎。余加衔升叙开复有差。　　

○辛亥。谕军机大臣等、前经军机大臣会同户部议奏。筹拨左宗棠西征实饷。当经谕令曾国藩等、于各海关六成洋税项下。凑拨银一百万两。兹因左宗棠奏请增拨钜款。复据军机大臣会同户部具奏。分别筹拨。左宗棠奉命四征。饷项刻不容缓。所有前拨之洋税一百万两。著两江闽浙两湖各总督。江苏浙江湖北各巡抚、福州将军、粤海关监督、懔遵本年八月二十五日谕旨。将奉拨左宗棠军饷。江海关银五十万两。闽海关银二十万两。江汉关银十五万两。粤海关银十万两。浙海关银五万两。共银一百万两。统于本年年底。埽数解齐。毋得迟延蒂欠。左宗棠所请借贷洋银一节。自可毋庸再议。陕西现在无款可筹。遇有急需。实难设措。著山西巡抚于河东盐课项下。提拨银二十万两。四川总督于川省盐课项下。提拨银二十万两。迅速解陕。仍于四川欠解协甘饷银、并采买甘粮等款。及河东欠解甘饷内。分别划除。左宗棠于各路协饷到齐后。仍将此次提拨河东四川银共四十万两。分协甘肃。以抵欠款而免轇轕。至左宗棠所称、陕西每年缺饷一百四十余万两。甘肃每年缺饷三百余万两。请自明年为始。每年提拨实银四百万两。分解陕甘一节。历次户部奏令各省月协陕甘两省军饷。统计不下七百数十万两。此次左宗棠通盘筹画。仅请拨银四百万两。自系为事必求实。饷归有著起见。现在正供之外。各项收款。以厘金为大宗。尤以江苏安徽江西浙江湖北广东福建七省厘金为最旺。著各该督抚等速行定议。各该省厘金。除必需之款酌留接济外。每省每月究可提存若干。迅速覆奏。听候指拨。现届捻匪肃清。陕甘军情正急。剿贼之任。责在统兵将帅。筹饷之事。责在东南疆臣。均属无可推诿。各该省督抚等受恩深重。务当秉公酌议。力全大局。以纾朝廷西顾之忧。傥敢各存私见。以本省用项较多为辞。一奏塞责。置西北大局于不顾。则是有心贻误。必不能曲为宽宥也。将此由六百里谕知曾国藩、左宗棠、文煜、马新贻、吴棠、英桂、瑞麟、郑敦谨、郭柏荫、丁日昌、卞宝第、李瀚章、刘坤一、李福泰、并传谕吴坤修、何璟、师曾知之。　　

○又谕、穆图善奏、进剿河州口匪获胜。请饬速解饷银一摺。河州回匪投诚后。延不呈缴马匹等项。意存反覆。自难稍事姑容。现经穆图善派令总兵范铭、攻克绿麻景古城等处贼巢。叠挫凶锋。剿办尚为得手。穆图善现在亲赴狄道。督军进剿。著即激励诸军。奋力攻击。迅图埽荡。如有畏罪投诚者。当察其是否真心悔悟。不可轻堕术中。致误战事。大军后路。尤宜妥筹兼顾。其西甯回匪。仍当会商玉通相机办理。甘省饷需支绌。军士枵腹荷戈。殊深廑念。据穆图善奏称、各省应解甘饷。除江西九江关协济银二十万两。山西河东四川省城解到银数万两外。其余由鄂台经收各省协饷。数月之久。仍未解到。著户部迅即行令应协甘饷省分各督抚。赶紧筹解。源源接济。并饬鄂台将匀拨甘省饷银。速即拨解。毋再延缓。致误大局。将此由五百里谕令知之。　　

○命工部尚书郑敦谨、都察院左都御史毛昶熙、吏部左侍郎沈桂芬、镶白旗汉军副都统满庆、在紫禁城骑马。　　

○壬子。上奉慈安皇太后慈禧皇太后幸漱芳斋。侍午膳。　　

○癸丑。慈禧皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣平安室慈禧皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○甲寅。上奉慈安皇太后慈禧皇太后幸漱芳斋。侍午膳。　　

○乙卯。谕军机大臣等、文麟奏、驰抵哈密。筹办情形一摺。哈密自被贼扰后。城垣坍塌。地方雕敝。文麟现已抵任。自应将善后事宜。妥为筹办。应否改设城垣。或将旧城重加修葺。著即相度地势。详慎办理。葫芦沟等处。现有贼匪窜扰。并著派兵摉剿。毋任滋蔓。威仪等营。分扎哈密塔尔纳沁等处。如已足敷分布。即可将巴里坤派来之兵。撤归本城。惟哈密巴里坤两处。唇齿相依。文麟务当随时咨商伊勒屯等。互相联络。以壮声援。哈密军食缺乏。全恃后路转运。景廉现驻安西。著将安敦玉应办粮石设法催齐。源源运解。并著文麟将蔡巴什湖屯田认真兴办。暨塔尔纳沁附近雪山一带屯田。渐次推广。俾资接济。该城筹办善后及应发兵饷。需用孔亟。著郑敦谨将应解新疆饷银宽为筹拨。迅速报解。并著定安、麟兴、荣全、锦丕勒多尔济、于山西饷银解到时。即行转交该城催饷委员。押解赴营。毋稍延缓。嗣后遇有指拨哈密之饷。他处不得擅行截留。致误要需。将此由五百里各谕令知之。　　

○丙辰。谕军机大臣等、穆图善奏、官军渡洮。击贼获胜。现饬诸军由高家集进剿一摺。河州踞匪。与甘肃省垣。仅一洮河之隔。经穆图善亲督诸军渡河会剿。将高家集坚巢攻拔。以次平毁邓家湾大草滩清水沟苏家集等处贼堡。共毙贼数千。救出难民甚多。夺获军粮器械无算。剿办尚为得手。所有出力各员弁。准穆图善存记。俟续有战绩。再请奖励。阵亡将士。并著查明请恤。贼匪现奔窜泰子寺。势渐穷蹙。该处城大而坚。山高路险。必须先将附近各贼垒埽荡。以全军四面围攻。乃可一鼓歼灭。即著穆图善激励各将弁。乘此声威。由巴池沟等处转战而前。迅复河州。为埽穴捦渠之计。其投诚良回。并著穆图善妥为安抚。以示招徕。将此由五百里谕令知之。　　

○准山东省截留漕粮八万石。赈济南武定两府属灾民。　　

○丁巳。谕内阁、前派礼亲王世铎、睿亲王德长等、恭送文宗显皇帝圣容。实录。圣训。前赴盛京供奉尊藏。现在业经礼成。钦惟我皇考文宗显皇帝云日垂型。乾坤合撰。十一年功文巍焕。亿万世谟烈光昭。实录圣训。卷册闳富。昭示来兹。今者上仪叠举。同莅陪都。周道兼旬。暄和应序。礼成之时。风清日耀。天宇昌明。并值册宝玉牒。同时尊庋。仰维在天默佑。吉事有祥。实深敬慰。所有派往护从之王大臣官员等。祇肃随行。恪恭将事。允宜特加恩叙。礼亲王世铎、睿亲王德长、尚书全庆、万青藜、署尚书毛昶熙、侍郎英元、及乾清门侍卫、大门侍卫、暨派出随往之提调、纂修、收掌、及执事各官。并恭送册宝玉牒随往执事各员。均著交部议叙。其由京恭送至山海关之前锋统领察杭阿、直隶道员副将等、自关外迎护之侍郎清安、副都统清凯、府尹恩锡、接送随护之副都统长善、安图、署副都统古尼音布、并关内外承办棚座桥道各官员。著查明一并交部分别量予议叙。派出沿途护送满汉官员兵丁。著查明食俸官员。咨部议叙。食饷兵丁。每人赏给半月钱粮。以示朕锡类推恩。有加无已至意。　　

○又谕、刑部奏、遵议已革大员罪名一摺。已革布伦托海办事大臣李云麟、不知体恤民勇。以致造言煽变。实属抚驭无方。该部议以发往新疆。系属照例办理。惟该革员在新疆获咎。未便再行发往。李云麟著改发黑龙江充当苦差。以示惩儆。　　

○又谕、丁宝桢奏、知县交款解清。请旨遵行一摺。山东临邑县知县李毓泰。前在署城武县任内。交代逾限。经丁宝桢奏参革职。暂予留任。兹据该抚奏称、该员交代迟延。实因捻逆窜扰。道路戒严。以致应解银两。未能及时起解。被参后随将正杂银三千四百两零。解赴军营充饷。交代业经清结。且该员办理城守。均属妥协。与贼接仗。颇有斩捦。尚属著有微劳。李毓泰著准其开复原参革职处分。并免交捐复银两。嗣后不得援以为例。　　

○山东巡抚丁宝桢奏、省城新建昭忠祠。请列入祀典。下部知之。　　

○予山东滕县阵亡守备郭龄鳌祭葬世职加等。　　

○蠲缓山东齐河、济阳、禹城、临邑、陵、德、德平、平原、惠民、阳信、商河、海丰、沾化、东阿、滨、乐陵、历城、长清、聊城、博平、茌平、清平、高唐、夏津、莘、二十五州县。暨德州、东昌、临清、各卫被灾被扰地方新旧额赋并永阜场灶地钱粮有差。　　

○戊午。上奉慈安皇太后慈禧皇太后幸漱芳斋。侍午膳。　　

○谕军机大臣等、户部奏、统筹军需全局。并遵议胡大任条陈一摺。军兴以来。用兵省分。需饷较多。或由本省筹画。或由他省协济。头绪纷繁。章程不能画一。现在发捻各逆。次第殄灭。而各省未裁之营。尚复不少。虚糜饷项。伊于胡底。著各该督抚迅议章程。分别遣留。专案奏报。其裁撤各营原拨各省协饷。即可概行停解。所有从前协拨之饷。著截清年月银数。开单具奏。如有必须协拨者。并著专案奏明。听候部议。至陕甘云贵数省。军务紧要。前以筹饷艰难。未能大张挞伐。现幸中原肃清。自可厚积饷需。藉资攻剿。前经谕令江苏江西安徽湖北广东浙江福建等七省督抚。将厘金一项每月可酌提若干接济外省。奏明办理。著仍遵前旨。迅速筹议。限于年内奏到。该督抚等受恩深重。当知顾全大局。不至迟延观望。致误事机。其厘金报部章程。并著照两淮盐厘格式。每年分两次奏报。以归＜??闲＞易。至各省军务既平。所有捐输一款。自应专供陕甘云贵之用。除江西一省业经刘坤一奏明办理外。其江苏等六省。六应仿照办理。著该督抚等一并筹议具奏。原摺均著钞给阅看。另片奏、广东从前抽厘济饷。坐贾行商。一律抽收。集款其钜。自蒋益澧改为止徵行商。不徵坐贾。遂至走漏包私。利归中饱。收数大不如前等语。著瑞麟、李福泰、体察情形。应如何将抽厘章程变通整顿之处。妥筹办理。原片著钞给阅看。将此由五百里谕知官文、曾国藩、马新贻、英桂、瑞麟、郭柏荫、丁日昌、丁宝桢、刘坤一、卞宝第、李瀚章、李福泰、并传谕吴坤修、何璟知之。　　

○又谕、侍郎胡家玉奏、请浚黄河故道以利漕运一摺。黄水迁徙以来。不遵故道。频年泛溢堪虞。该侍郎拟请趁此时疏浚河身。高培河堤。令河循故道。由云梯关入海。江广之漕运可行。直东之水患可纾。并请将直隶山东河南安徽等省及清淮一带留而不撤之勇各数千人。仿古人发卒治河之法。令各营将领各带所部。分段挑掘等语。果能如此办理。将旧河深通。决上游之水。掣溜东行。自是一劳永逸之计。且勇非坐食。饷不虚糜。尤为策之善者。著曾国藩、李鸿章、马新贻、张之万、苏廷魁、李鹤年、丁宝桢、吴坤修各按该侍郎所奏。悉心体察。彼此会商。奏明兴办。以重河道而利漕运。另片奏、制造军船。拟令江西等省先行试办。酌徵本色。规复全漕等语。著曾国藩、李鸿章、马新贻、通盘筹画。一并妥议具奏。原摺片均著钞给阅看。将此谕知曾国藩、李鸿章、马新贻、张之万、苏廷魁、李鹤年、丁宝桢、并传谕吴坤修知之。　　

○命服阕侍郎李鸿藻仍在弘德殿军机大臣上行走。并署礼部左侍郎。　　

○命山东布政使潘鼎新赴陕西军营。交钦差大臣左宗棠差委。　　

大清穆宗继天开运受中居正保大定功圣智诚孝信敏恭宽毅皇帝实录卷之二百四十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。十月。己未。谕军机大臣等、定安等奏、添兵扼守沿河一摺。萨托清等处。河段绵长。防兵单薄。花定一带。时有贼匪窜扰。该处东西两岸。路径纷歧。自应添兵扼守。以固冬防。现据马升将备调之大同镇兵。派拨一千五百名赴包头。五百名赴托克托城。分布扼扎。即著定安等檄令此项官兵克期出口。严密布置。一面就现有兵力。梭织巡防。毋稍松懈。现在时近隆冬。河冰将次冻结。防务极为紧要。该将军等务当加意慎重。厚集兵力。俾固边防。万不可掉以轻心。致有疏失。其萨托清沿河一带道路。及扼要驻兵处所。均著详细绘图呈览。将此由五百里各谕令知之。　　

○以光禄寺卿胡瑞澜为大理寺卿。　　

○赏河南等省丁卯科乡试年老诸生李步云等五十五人举人副榜有差。　　

○拨外火器营火箭五百枝。解赴绥远城备用。　　

○庚申。谕军机大臣等、李鹤年奏、檄催豫军克期入晋。遵饬张曜改赴榆林。请将陕省募勇滋事员弁惩办各摺片。张曜一军。已于本月初九日北渡。即著李鹤年飞催该提督。兼程前进。迅赴榆林。与金顺联络防剿。以固秦晋北路。并严催宋庆赶将旧部招集。星速由豫入晋。驻扎汾州。以重防务。该军应需赀粮等项。著李鹤年先为制备。俾宋庆回豫后即可趱行。免致稽延贻误。豫军西征。饷需军火。转运最关紧要。李鹤年已派员在泽州地方设局经理。并著郑敦谨一体督饬妥办。毋令稍有缺乏。怀庆府属地方。于左宗棠督师过境时。突有游勇冒充官军滋事。劫抢伤人之案。层见叠出。该处疮痍未复。何堪再遭扰害。即著李鹤年饬令杨长春。会同地方官严密查拏。尽法惩治。以靖闾阎。并著左宗棠严查。如有随营游勇在外滋扰者。即照军法从事。毋稍徇护。刘典以亲军缺额。派副将刘秀桃、参将陈凤林、赴豫招募步队数百人充补。该员等辄滥收马步至三千余名之众。沿途漫无约束。淫掠殴抢。叠毙民命。阌乡一县。被害呈诉者。已一百五十余起。其他可知。殊堪痛恨。刘秀桃、陈凤林、著即革职。并著刘典将纵勇肆扰各节。逐细查明。按律究治。并勒令将犯事勇丁交出。押解赴豫正法枭示。以昭炯戒。此项新募之勇到营后。如须酌量遣撤。务当另派妥员分起押送。毋使再滋事端。将此由六百里各谕令知之。　　

○湖南巡抚刘昆奏、添调兵勇赴黔剿办苗匪。得旨、著即檄饬黄润昌统率所部。迅赴沅州。会商席宝田相机前进。并力攻剿。　　

○以克复甘肃贵德厅城暨北川新城。赏同知明良、都司衔马本源等花翎。余加衔升叙开复有差。　　

○以科布多守城出力。赏土尔扈特郡王凌扎楝鲁布亲王衔。余升叙有差。予阵亡台吉班第祭葬世职。　　

○蠲缓河南祥符、安阳、汤阴、临漳、内黄、林、武安、涉、汲、新乡、辉、获嘉、淇、延津、滑、浚、封邱、考城、河内、济源、修武、武陟、孟、温、原武、阳武、二十六县被灾被扰地方新旧额赋有差。　　

○辛酉。谕内阁、都察院奏、江苏职员赵曾向等、遣抱以文员带勇阵亡恳请优恤建祠等语。赴该衙门呈诉。江苏已故候补知府于酉□享儒、于咸丰十年在常州府城殉难。业经降旨照知府阵亡例议给世职。所请优恤加衔之处。著毋庸议。其死事地方及该知府原籍。准其捐建专祠。所有同时殉难之幕友文生沈应乾等九名。并准其一并附祀。　　

○壬戌。命署礼部左侍郎李鸿藻在紫禁城骑马。　　

○癸亥。谕军机大臣等、苏凤文奏、逸匪麕聚越南。复窥太郡。现筹进剿。并各属剿办土匪情形各摺片。贼匪吴亚终等、遁入越南境内。麕聚谅平木马九葑等处。分股扰及太平边境。虽经冯子材派兵分剿。攻破丁村坝墟等处贼巢。而该匪复敢攻扰龙州下冻。窜踞凭祥土州。匪势甚为狓猖。太郡各属。与越南边境相连。该处防兵甚单。难保该逆不乘隙回窜。且此贼一日不平。非特内地不能安堵。即越南边境被扰。朝廷一视同仁。亦岂能置之不顾。著苏凤文会商冯子材。督饬官军。会合夷兵。迅图进剿。务将此股贼匪悉数歼除。不得以贼去稍远。停兵不进。敷衍目前。致成不了之局。所有应用军饷等项。并著源源筹解。毋令缺乏。其太郡防务。并著饬令徐延旭添募劲勇。认真堵御。毋稍疏懈。来宾象州等处。伏莽尚多。苏凤文当分饬在事文武。实力剿办。次第廓清。并饬宾武永等州县查拏逸匪。妥筹善后。俾地方日有起色。另片奏、据冯子材咨称、道员覃远琎收复归顺州城。有给贼银两之事。如果属实。荒谬已极。著苏凤文确切查明。据实参办。毋稍含混。将此由五百里各谕令知之。　　

○以陕西道员黄鼎捐输军饷。永广四川崇庆州学额一名。　　

○以藐法潜逃。广西都司赵佐清革职拏办。　　

○甲子。谕内阁、都察院奏、已革知县以被参屈抑等词。赴该衙门呈诉。据称已革知县白振采、前被人以曾充家丁奏参查办革职。兹据呈称。该革员系由书吏报捐。向无白升之名。被参屈抑等语。此案业经查办议结。该革员复于事后呈诉。是否被斥挟嫌。抑系实有冤抑。著曾璧光确切查明。据实覆奏。已革知县白振采。该部照例解往贵州。听候讯办。所有该革员原呈。并著都察院咨钞曾璧光办理。　　

○又谕、英桂、卞宝第奏、甄别正佐各员。请分别降革查办一摺。福建永福县知县李心＜??闲＞、年力渐衰。难胜民社。惟系举人出身。尚堪司铎。著以教职铨选。上杭县知县博尔欢泰、才具平庸。著以府经历县丞降补。闽清县知县陈宝清、善于趋避。霞浦县知县马腾骏、不洽舆情。均著开缺留省察看。同安县教谕李庚、在连江县教谕任内。营私舞法。控案累累。按察司司狱鲁经、前署龙岩州雁石巡检任内。擅受民词。营求署缺。均著革职。晋江县知县王衢、泉州府经历张晖翰、淡水厅艋舺县丞陈澧、闽清县典史邢吉霖、云霄厅照磨薛光藻、顺昌县典史黄鹏飞、该六员延不到省。著即开缺。并著查明实在下落。分别参办。　　

○谕军机大臣等、都察院奏、同知陈泰琨、遣抱刘升以捐购军火赴营投效等词。赴该衙门呈诉。据称该同知籍隶广东南海。曾随戈登办理洋枪队。及协带常胜军克复昆山等处。现在购觅花旗新样马枪三十杆。子药六千出。七门手枪一百杆。铜帽子药一万。出。步兵枪四百杆。铜帽十万颗。洋火药二千斤。寄存上海。拟赴山东军营投效。适闻凯撤。请发往云南各等语。该同知以情殷报效。购备军火。愿赴军营效力。其志尚属可嘉。但所称寄存上海各军火。是否实有其事。著马新贻、丁日昌、确切查明。如果所称军火等项实已购备。即著给咨饬令该同知携带军火。迅赴云南。听候刘岳昭、岑毓英、差遣。傥所诉不实。并著奏明办理。抱告家丁刘升。著都察院照例交兵部解赴江甯。交马新贻等质问后释放。将此各谕令知之。寻奏、陈泰琨捐购军火。查验属实。遵即饬赴云南投效。报闻。　　

○又谕、苏廷魁、李鹤年奏、收到部拨饷银。择日兴工。请催续拨及指拨各款。并将荥工情形绘图呈览一摺。荥工口门塌宽二百十丈。大溜约有六分。目前客水逐渐见落。亟宜乘此进占堵合。即著苏延魁、李鹤年、先尽解到部饷。催办物料。克日兴工。并严饬在工文武员弁。力祛浮糜。实心办理。如有藉工作弊者。立置重典。以儆效尤。惟户部前拨库款四十万两。迄今两月之久。仅据解到头二三批三十万两。第四批迄未解到。指拨各省协款。并无一处报解。殊属任意延玩。著顺天府迅将原拨第四批部款及续拨部款六十万起解日期。查明咨部。一面严催该委员等星速趱行。并著官文派委结实可靠之员接解。限十一月上旬。悉数到工。沿途州县。先期饬令多备车辆。挨站递送。毋许片刻停留。傥该员等不知缓急。仍前迟滞。即著该署督府尹等指名严参。原拨两淮盐厘闽海关洋税二十九万两。曾国藩、马新贻、英桂、丁日昌、计应早已拨齐。并著将续拨江海关洋税十万两。添拨闽海关洋税五万两。一律措解。续拨江汉关洋税银五万两。郭柏荫、何璟、亦当赶紧筹解。以上各款。均勒限十二月以前。解到工次。不准丝毫拖欠。该署河督等、一面遴派妥员。分路催提。一面督饬在工各员。无分昼夜。上紧兴办。务于年内蒇事。另片奏、请设立总局。并调员留工掌坝等语。候补道姜篪、即著该署河督等饬令驻扎工次。会同开归道综理总局事务。需南琅盐井提举曹文振、著准其留工管坝。暂且毋庸开缺另选。俟全工合龙。如能得力。准由该署河督等奏请奖励。再行开缺。将此谕知万青藜王榕吉、并由六百里谕知官文、曾国藩、马新贻、英桂、郭柏荫、苏廷魁、李鹤年、丁日昌、并传谕何璟知之。　　

○追予山东博山阵亡道员李泽长祭葬世职加等。建专祠。　　

○予山东各属殉难拔贡生吴鹏等绅民妇女二千五百四十五名口分别旌恤如例。并予建祠。　　

○乙丑。谕内阁、御史袁方城奏、故员滥列乡贤。请旨饬查一摺。据称前四川巴县捐纳训导廖春瀛、学问平常。并无片善足述。该县绅民滥举乡贤。远近传为笑柄等语。著四川总督学政秉公确切查明。据实覆奏。　　

</div>
    <div class="pagination">
<a href="清实录同治朝实录_page344.html">上一页</a><span>...</span><a href="清实录同治朝实录_page340.html">340</a><a href="清实录同治朝实录_page341.html">341</a><a href="清实录同治朝实录_page342.html">342</a><a href="清实录同治朝实录_page343.html">343</a><a href="清实录同治朝实录_page344.html">344</a><span class="current-page">345</span><a href="清实录同治朝实录_page346.html">346</a><a href="清实录同治朝实录_page347.html">347</a><a href="清实录同治朝实录_page348.html">348</a><a href="清实录同治朝实录_page349.html">349</a><a href="清实录同治朝实录_page350.html">350</a><span>...</span><a href="清实录同治朝实录_page346.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
