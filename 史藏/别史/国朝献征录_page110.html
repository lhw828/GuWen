<!DOCTYPE html>
<html>
<head>
    <meta charset="UTF-8">
    <title>国朝献征录 - 第 110 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 110 页/共 245 页</h1>
    <div class="content">
　　○都察院右佥都御史汪霖传（实录） 

　　都察院右佥都御史汪霖传 【 蓟镇】 

　　实录 
　　汪霖字润夫直隶六安州人景泰甲□进士授监察御史征两广纪功还升大理左寺丞秩满升右少卿寻升都察院右佥都御史整饬蓟州山海等处边备兼巡抚顺天等府成化十六年四月卒赐祭如例霖温恭俭素不立崖岸在太理时亦仅仅循常辙惟巡抚京邑时汪直势熖可畏所经行处守臣极力奉承之惟恐后屡往辽海道霖部内霖待以常礼直怒有不平语或以语霖待之不改其常直久之怒亦解其后奉承者因之以败君子以是多霖 

　　○都察院右佥都御史左鈓传（实录） 

　　都察院右佥都御史左鈓传 【 山西】 

　　实录 
　　左鈓字廷珍直隶阜城县人自举人选授监察御史陛陜西按察司佥事理环庆等处兵备迁副使成化十四年预征岷州番贼以功升从三品俸十八年进按察使十九年召入都察院右佥都御史巡抚辽东改莅大同既而召入理院事二十二年复命巡抚山西兼都督鴈门诸关弘治改元以言官劾之致仕三年七月卒赐祭葬如例鈓人通敏有权略善以言语中人意初韩王取假子自绍事败连岁不决鈓佥事承□之一讯得实时称其才又尝以事忤太监汪直辄以□说免祸云 

　　○都察院左佥都御史杨继宗传 

　　都察院左佥都御史杨继宗传 【 云南】 

　　巡抚云南都察院左佥都御史杨继宗字承芳山西阳城县人天顺元年进士授刑部主事升嘉兴知府九载秩满超拜浙江按察使以母丧服阕起右佥都御史整饬蓟州等处边备兼巡抚顺天等府治中陈翼□奏左迁云南按察副使进湖广按察使未几复擢右佥都御史巡抚云南道卒时弘治元年十月也讣闻遣有司致祭继宗廉介峭直人莫敢犯而政恒便于民其在刑部时悯狱囚多庾死者每时其饮食令三日一栉沐全活甚众在嘉兴惟以一苍头自随有富民张姓者坐侵盗官绢系狱御史张斆按临日即入狱点囚指问曰是无失主继宗曰朝廷即失主又曰无原告继宗曰知府即原告御史惭而退布按司官行部者事毕即去不敢久留其境既去民怀其善政立去思碑在浙江宪度甚肃初藩臬诸司所用多取办于民中官镇守者供亿日费万钱继宗一切革去以忧解任时悉取廨舍中器物籍付有司箧中惟书数卷衣数袭而巳及御史时畿内多权贵庄田有侵占民间者夺而还之其风力如此继宗历官中外所至有声而其行事虽未免过当然气节有足尚者 

　　○杨公清政录（吴道贤） 

　　吴道贤 
　　公名继宗性资鲠直言动不凡棱棱有风山观政刑部即有能誉时福建司缺员每淹禁数百人尚书轩公命公往听之不旬日曲直皆判众论奇之　金吾千户李□偏爱欲袭其庶子诬嫡子不孝将决公疑而冉□之竟得其情　河间府获强盗遣里甲张文郭礼解送京师中途遇夜盗自释刑具而逃张语郭曰人言纵盗者罪与盗同予二人俱死不若留一人汝母老寡兄弟汝可解人予盗可全汝母子之命郭感谢张以刑具自服到司公疑其言动非盗疑而审之得实二人遂俱得活其盗后亦人所擒云　嘉兴素难治王忠肃公以公荐公不携家累止苍头一人若旅寓然六事备举尤加意学校三四载积粟数百万岁饥民赖全活而浙东数郡又移以赈之下车属吏参谒即戒之曰近民之职惟守与令而巳其长贤则僚佐皆贤尔四民之父母庶官之视效可不谨哉尔有不职较之僚佐必加罪焉我不轻贷自是终公之任官属少以墨败者　每昧爽时□书毕即销倒批文恐妨民日力凡上司文移至期□五日完少濡滞即责当该官吏其准民词虑有不能自达者自是日无限期门无阻遏巡守每经岁一至郡府治安静而公犹缺然不自满足谓七邑之众我岂能悉得其理往往谕四境有冤狱听令上司告理而民终无片纸只词赴诉□额赋有夏秋二税夏税视秋仅百一而会计催征之法里胥比并之劳与秋等粮长缘是侵渔数倍况时值耕种小民不堪暴敛往往逃窜堕业公乃立法并于秋粮中征之由是民得安于田亩公后会计秋税岁得羡余若干补其数故终公之任夏税悉蠲民至今德之　国初民不乐仕学校乏人每提学考选里胥必以其雠应而人又多以计脱公叹曰人才国家之利器今若此何以国乎乃广建社学择师教八岁以上不就学者罚其父兄岁终羣试进其秀者补弟子员复其家赒其不给时与诸生讲解经义点窜文字季考先德行次文学以劝惩之□刻惜阴警世二及方正学宗仪九首颁示学者□□□学寔自公始□郡之科徭往往出泒于丁田公□□假是以营私者乃预据每县黄册通籍每年丁田之大数凡若干科徭定额凡若干计亩及丁该银凡若干其抛荒优免加泒者不与□每岁发县按而行之其田多力寡者使之出银定柴薪皂隶之类田少力众者使之出力定祗候弓兵之类裒多益寡彼此均平用是民无漏报官无擅科今有定额不出五千而违例敛至万计曰空闲银民于是乎重困而益思公不置云　民俗嗜鬬辄压溺小儿以诬人被诬者虽不至抵偿然检勘再三则吏仵里胥及勘官之不廉者乘机需索所费不赀往往家破而身或不保公知之时加晓谕有犯者必反坐如律若毁其什物而有所诈取仍追偿之自是民知所儆而小儿之获全者多矣　府县编佥铺户以供买办官多以贱直与之亦有全不给而反罪焉者且所买动至千百或贩易以规利及官府所有又高价散之民不能堪怨讟载道公一切革去之市井晏然　土豪张某纵恶害民盗贼多窝聚而归其赃家益饶裕且交结权要府县相视以目莫敢发一言公下车时张某刼桐乡起解官绢公廉之得实缚而寘之法会当道行郡张厚赂之召公谕以张无原告辞公曰知府朝廷之民牧也而张所盗者官绢何原若欲原告请以　朝廷失主杨某原告当道语塞惭愧夜半驰去张竟以罪死于狱人咸快之　成化间清军孔御史按郡里老多被棰楚至死者公揭示要衢曰孔清军打死人役赴府报名孔见之无如公何而刑酷如故公入告之曰治贵识体今公以侍御清戎但当剔奸刬弊劝惩官吏而巳若逐里清审此有司之事非宪臣体也孔不能折乃委其事于府临行亦欲讦公之短直入公衙公遂引入卧内几上惟图书数卷床头一衣箧公复启而示之孔愧服而去　属亢旱苗尽稿深忧之于是去冠带跣足走烈日祷于城隍引罪自祷毕须云起雨下如注田野沾足秋大熟　于郡邑学官皆优以宾礼见必茶话移时乃去宾兴有宴必列之上坐曰吾郡父母诸君则教吾子弟者也义同宾主岂可与属吏班哉其有倦教亦谯让之曰有司废法贪墨其害止于一时然未尝不受天道之报学官不能尽心教人致误人家子弟其遗害有不可言他日天道报应又将何如耶自是师儒各相砥砺惟恐有过云　临春秋大祭不惟品物丰洁且极其诚敬斋宿必拉僚佐处于郡之庆嘉亭令不得有铺设床褥之费虽其它郡厉之祀恭恪亦不少替既至坛亲取其羔大尝之有不精洁必责之执事　凡义夫节妇孝子顺孙必廉访之虽未应奏请旌表者亦必亲过其闾诱掖奖劝使民知善之荣重禁民之游手无赖者博奕樗蒲之具人不得鬻而宿娼之戒尤严毁滛房殆尽至于符箓师巫邪术之家皆痛惩之　政清讼简长吏按部往往不越宿而去时有中贵人以监织造来闻在他郡横加棰楚以要重贿公戒堂长弗之赂惟远候之彼亦稔知公名重其遣人相迓也因问公嗜食何物公北人好食面众以是对既至即欵公于舟中以金杯行酒公执而笑曰是无乃太僭也乎巳而曰郡民难于供应请无久驻中贵遂辞去　嘉兴七县钱粮视他郡浩繁粮长人役有多收斛面尖头事发公叹曰是弊自上始设无所规取下之人敢纵放如此哉于是先革管粮官吏之赂遗后治其罪故比时征收石米但增三升而巳顷年以来少至四五斗多则陪而征之不知其利何归也　生员汪颐家墓田与豪右地宅相界欲兼并不得遂诬以不法事比提学按郡试诸生唱名独不及颐公问焉提学公曰颐有发其过恶者将黜之公曰颐在学有文行必以地界之故仇家所讦耳请视其状果然颐得白后历官王府教授　郡民有怀悦者家富多善行公每保全之既满去悦子生员沐送至苏公谕之曰财者累也我去汝家亦自此多事矣汝当策励以持门户既出百金赆公笑而却之后果有以军事诬怀者家道竟以不振　凡民一见问姓名虽数岁无不识者秀水民周可立公尝见而识之未几以罪匿捕之弗得后几年更名立复充他图老人以乡民违法事呈公公曰尔非周可立乎吾求尔数载不获今以违法告人耶若违法则莫如尔者周股栗服罪于是人皆悚惧莫敢有欺　乡士大夫素服公刚介不敢以私嘱然遇祝贺期虽龙钟老疾皆扶笻而至当隆冬时礼毕则炽炉围坐款以酒数行有不至者必人问之自是举行大礼肃然如在　朝廷焉且知其人未尝不恤其后有知县赵完居官廉谨家甚贫未几县佥其孙宣府门子公见其雅饬问之乃完之孙也即日免役仍责其县之定均徭者　雅持俭素食用不厌粗粝尝饭同僚于外馆所具惟菜肉而巳他官或至罗列则语之曰此无乃民之膏脂乎及乡饮宾兴之宴则务欲丰腆若出二人其丰俭适宜如此冬夏之服惟纱一袭必用本等绣补参谒上官无异乎居虽朝觐谒见必服之或曰不可公曰此乃制服也舍此将安服耶当道知其人亦弗之讶□成化初中官□直用事窃弄威福势倾中外大臣将相多出入其门公朝　觐至京直闻公名而未识欲得一见公执不往人皆公危公不意直亦敬惮之　郡张升者父子兄弟号四凶结党害人事发则以赂免公召语之曰汝辈恶日久若能改过不汝咎后犯又赂臬司欲脱之公不从父子俱寘极刑民歌曰虎死害除其乐何如乌府受赂黄堂不输　属邑有孤子王得儿生七岁父母早没家甚富俗称十万王家族人利其有将阴害之公闻之以其家赀尽贮府库长而有室乃尽还之　狱有重囚久系者赂遗狱卒皆纵其锁匣一夕逃者七人公遣人捕之弗得祷于城隍庙越数日忽梦神告囚所匿处遣人搜之果得其三其四亦近城人所获公之行孚于神明有如此者　公能察识天文凡言水旱阴晴辄验秋将纳□时天极晴霁人多缓穑事以俟坚好公忽属耆老而谓之曰大两不日至矣农人宜急收刈言之数次人不以意既而大雨浃旬禾之在田者生耳民皆神之　兵书项襄毅公在　宪庙时掌都察院婿千户沈祯怙势恶公每升堂佥一白牌令隶立府桥呼曰告沈祯者入其父子青衣小帽当府门跪伏凡月余得其状百余俱未有重情乃徐召其父子入谕之曰吾欲汝改过善保尔身家密将其词粘连卷封志一木桶中公秩满临行付架阁库收贮语其吏曰日后嘉兴有大事方启此桶人不以意终公九年沈犹不敢大肆及公去势益张未几项落职回东厂访得祯恶状　朝廷遣法司按治将抄没其家监察御史侣公责府县祯恶卷案无得官吏酷受棰楚一老吏忽念曰杨公行时留此桶试启观之乃卷案一封上批曰权豪势要之家赃官束手难行日后充军充军乃祯恶事也送入察院侣公见而叹曰杨先生神人也即依拟将祯问辽东军后宥回前此乡人欲公立庙祯子轮首出银十两且曰吾家向无公在必无所顾忌后来必抄没矣今得存其家是公之赐也　郡在黄龙辛亥由拳野稻自生遂名郡以禾兴距今成化癸巳几千三百年矣适公在郡嘉禾盛生每茎离根二节间又生一茎秀二穗或离根三节节间又生一茎秀三穗或生四茎五茎秀四五穗经历司莲缸栽稻二本亦如之郡民范俊等献于公谓公德政征公谢曰郡志古有是瑞此气运□□使然耳然人益重其谦德云公守郡九载去之日郡父老拥车前不使行有抱其履欲解留者彷徨道□久不能遣骅门拆公命取箧中衣谢父老父老前争得衣公遽得登舟行　自郡守擢按察使至浙即榜示曰访得镇守府三察院布按二司及分守分巡道书手某某等舞法害人自本职到任之后许令自新否则问遣如法越数日尚有倚恋镇守府者公往缚之曰此辈但知利巳不知坏上人名节我当悉扫除之镇守亦听公执法莫如公何　公在按察时有常积仓官十余员以亏粮监并岁久至鬻子女以偿者公悯之莫谕其故适仓官送月俸至命量之正数外尚余四五斗较他衙亦然且曰此常规耳公因悟前仓官亏粮之故出而审之得其实欲奏　闻众惧请于公公曰俸者民之膏脂也食之而能尽职尚有天殃况正数之外乃其子女所易食其余是食其子女也于心忍乎众因愿捐俸设法补之以释其罪俱得起送　藩臬诸司供用什物皆取办下民镇守中官供给日费万钱公一切革去彼权贵者亦自望风裁省民受其福公至浙素知所属官员贪残民大害即召而与之约誓曰闾阎凶顽一乡之害士大夫皆知民除之不知巳身万民之害所谓责人则明责巳则昏如子女玉帛之兼致车马器玩之并取大肆贪酷作进秩之阶广交势要结固位之具害无筭今与所属约誓欲除在民之害先除在巳之害二害咸除一方乃宁以是大小官僚恐惧奉法无敢犯者　成化庚子乡试公监试官得二上卷即具服焚香再拜同事者诘之答曰人臣以得士功二子皆奇才也他日当大魁天下吾朝廷得人贺耳及开卷乃王华李旻也复曰儒士王华当作首但非由学校作养无以激劝后人因以李旻首后王华中辛丑状元李旻亦中甲辰状元众咸服其知人　吕文懿公原在内阁尝闻　宪庙以廉吏问汪直直以公对后公掌浙臬每发镇守张庆之弊庆兄敏在司礼时　上前以语中伤公　上曰得非不要钱之杨继宗乎敏惶惧因遗书于庆曰可善周之　圣上巳知其人不久擢去矣　闻太夫人讣即日奔丧命吏检其所用什物归于官其行也惟大明律一册衣数袭而巳制终诏起升右佥都御史整饬蓟州巡抚顺天地方　蓟密迩京辇皇亲太监公侯驸马都督等官管庄家人义男侵占军民田土园圃及种蒲藕芦苇湖荡根株盘据其来有日无敢问者公至被害者望风赴愬公曰巡抚以抚恤军民职舍此将何抚乎自　上赐及价买外审系侵占军民者悉夺而还之豪贵敛迹畿甸肃然公抚临黑水湾石门塞黄土岭等处关塞皆块石干砌或道路茅塞或倒塌污秽或用鎗架作营门公仰而叹曰朝廷差镇守腹心巡抚巡关耳目总兵藩翰腹心之臣欺心不言耳目之官蒙蔽不奏藩翰之寄废弛不修逓相欺罔延至今日如保障何即命各分守参将等官加倍修砌检卒守瞭一时关塞壮丽士卒精强虏寇畏矣　公谓天寿山守备廖太监等曰庆成经筵　皇上至尊无对中坐文武百官东西序爵而坐其余臣民宴客之礼皆宾上主下或宾东主西此古今定礼也近来内臣妄自尊大在上中坐令客东西坐僭行君臣宴享之礼殊失宾主之仪无乃不可乎廖太监等虽势倾中外闻僭行宴享数语竟莫能难卒从公议云□成化乙巳正旦星变有声如雷二月地震二次费县平地崩陷涌出水泉太山摇动声响如雷　上震恐下诏求言公上疏历指内臣及文武大小官员大肆贪残民心嗟怨天出笑异又曰宵人在位播恶于众官民供给日费万钱天人共怒王□难容又曰乞查旧例取回镇守等官又曰臣効王□确论如镇守必贤如怀恩者任之如巡抚漕运必贤如周忱李秉王竑者任之布政宪使贤如王恕轩輗者任之知府必贤如崔恭王宇者任之下此斗筲之人不堪任使疏上不报公上疏语逆龙鳞衡突内竖未几假疏浚河源事左迁云南按察司副使众多不平其亲旧多公危者公慨然曰韩魏公有言天下事见得理是便做勿计生死祸福吾何憾耶即日就道畧不介意至云南榜示曰按察官员专以按察奸弊职今本职按察得奸弊三事一事二司官新任吹毛求疵凌辱土官军职索要银两各官畏惧送银多者千两日后纔不寻事一事二司官出巡带吏典门子家人索要有司常例多者或十两五两或二两三两间有好官不从吏典人等拨置本官辄将好官叱骂凌辱一事二司官私役银铜钖木漆竹皮画针银等匠针银马鞍妆奁及置造百般器物岁无虚日有司效尤一体置造或朝觐进表考满送回原籍行李多者八九十扛少者六七十扛复任从新再造又因公差乃复送回复任从新又造新任官员踵谁置造全无忌惮劳民伤财罔有止极榜出观者叹其□切一时官僚无不震惧时适洞猺猖獗官军数万临之不能下公毅然往论之署其旗曰云南副使杨继宗入其穴众皆罗拜曰闻公名久矣今至此某等再生日也因诘其生乱之故奏　闻区处众帖然听抚公之足以服远夷者又如此　公尝称海隅童穉妇女见官有廉能干济者咸称包待制自古以来名公巨卿历代有人独称包公一人此豪杰士也寿止六十四岁吾初仕欲学包公终不能及今巳六十有三比此公止争一岁上疏乞致仕不报公自以不及包然包严而克公严而惠论者犹以过于拯云　擢湖广按察使初下车未视篆命祗候者汲清水二三百桶将按察司堂上梁栋下砖石及公座等处洗刷一次明日亦如之又明日亦如之涤去贪污之气三日升堂即榜示曰按察不明赃官相庆又曰以迎送谨慎馈送才能又曰属官放肆贪赃积至万余两而贪心不足纵恶殴死人至十余命酷暴犹不少减又曰将风宪官知善不举见恶不拿发烟瘴地面安置之条畧不介意一时官吏股栗更善如畏神明然寻升左佥都巡抚云南都布按三司官皆□□友视篆之日举公礼参拜毕公出位降阶另拜二拜曰明日幸相谅三司官俱不解其意次日疏三司中贪酷不职者八人奏闻俱落职民　云南土官袭职镇守三司掯要保勘银多至三二千两三司承行吏典要银多至一二百两赍本人要银多至一千余两各官相沿例因循年久全无忌惮公廉知其弊以奏　闻于上畧□臣至云南纔知此弊若臣不至其地终身不知臣年老多疾臣若不言恐臣死后仍无人肯言此弊终不能革乞将前项官员俱发充军朝野传诵以能尽言　松韶孙子尝谓云南名宦惟祠王恕老先生一人单车赴任尝曰本欲携苍头一人犹恐子民嗟怨有语曰王恕若来天有眼陈祯不去地无皮少时读书家君尝教之曰学王恕杨继宗二老先生可也及长始知杨公清明正直不忝王公历官二十余年行李萧然第宅田产无增于旧惟祠堂坟墓祭器等项则极其庄严精洁坚固拟王公焉呜呼若公者亦无间然矣 

　　○左佥都御史宁杲传（弇州别记） 

　　左佥都御史宁杲传 【 定】 

　　弇州别记 
　　杲蓬莱人弘治丙辰进士任御史杲人内深果鸷好杀戮其天性也正统初北边盗大起瑾建议立四镇捕盗御史使得将家属不限期日贼尽乃返而杲御史薛凤鸣皆瑾门下人杲得定凤鸣得河南凤鸣至则日夜与守备挟伎妾纵饮瑾知之怒谪充弓手而杲颇严赏格募虣勇自将掩捕贼得首虏辄鸣金鼓盛军容迎之取生寇手屠披其膓胃断手足分悬于四门瑾益才杲超擢左佥都御史抚定会瑾诛罢归寻以千金赂朱宁起参政复原官徼贼刘六等大破之遂纵所部兵屠村堡掠城镇取金帛妇女枭男子首充贼级人更苦之言官列杲诸罪状按验得实而竟尼宁故不行今　皇帝初即位捕杲下狱论弃市竟缘赦戍辽左 

　　○都察院右佥都御史王哲传（实录） 

　　都察院右佥都御史王哲传 【 江西】 

　　实录 
　　王哲字思德直隶吴江人弘治庚戌进士由监察御史升山东按察司副使整饬临清兵备未几升广东按察使正德四年升南京都察院右佥都御史管理操江明年改都察院右佥都御史巡视江西寻改巡抚又明年以疾乞归正德八年九月卒赐祭如例哲御史颇有风裁巡按江西时镇守太监董让怙势骄纵至隐盗贼不以闻哲首劾之其副使于临清也外夷来朝贡者私市盐事觉哲请没入之而返其直人称得柔远体后江西巡抚病不能事事时逆藩宸濠常以计去守臣不附巳者哲自濠所宴饮归而病或谓濠中以毒云 

　　○中宪大夫都察院右佥都御史王公墓志铭 

　　正德五年庚午江西盗起　朝廷选宪臣有风力者往治之佥以公举乃自南京都察院右佥都御史改都察院奉　敕巡视于时江西大夫士来问弭盗术公曰在安民既至斥贪吏去苛政民之强恃力富恃资刑恃赎者束手屏气不得逞盗闻皆有向化心大夫士又交叹曰公来晚矣未几疾作泣送不忍去云始公以御史按江西所至恤民隐作士气表先贤祠墓董镇守怙势凌侮缙绅至匿贼盗不以闻人莫敢何问公首劾其不法数事　上切责镇守且以治盗事付公公严督有司遂擒盗魁赐敕奖谕时天旱种不入土公亲录系囚释其所当原者数百人翌日雨是岁有秋又善断疑狱民有女奴自逃其仇指故杀讼于官狱既成公覆讯见其有冤色使人密访女奴所在得之民家得不坐又有大家被盗因诬其所怨者赂镇守欲置诸法公察其诬而出之镇守怒众亦以疑后盗出始皆愧服以不可及民之谣曰江西有一哲六月飞霜雪天下有十哲太平无休歇至今论巡按之贤者必以公首称云十六年升山东按察司副使守备临清举持纲领不屑细琐民安之夷人入觐私市盐罔利事觉公谓不治则法废治之则非所以柔远人乃请没盐于官仍给原直与之时□瑾初横中贵人有忤瑾斥南京者道死临清公置棺埋之人公危公不恤也正德三年改任本司寻以抚按交荐可大用迁广东按察使未几进南京都察院右佥都御史领操江事公言操军危弱异日有警不能支其后流贼弄兵江上果如公所虑至是有江西之命再改巡抚其病实以忧劳所致疾中犹日以江西事念踰年病且愈吏部奏将起用而公不可作矣时年五十有七曩岁公初归予言江西都司有以赃革任者福建林公俊来巡视复用之公不可林怒移文语侵公公不以介意且谕三司曰林公先朝名臣处断必不苟意者甲禀不详所误且令再具事本末以请林公大悔吾即罢其人弗用因重爱公比归赋诗赠别送之数程此予所亲闻者而状不及则公之嘉言善行遗逸者多矣 

　　○都察院左佥都御史北山杨公武墓志铭（王九思） 

　　都察院左佥都御史北山杨公武墓志铭 【 宣□】 

　　王九思 
　　公姓杨氏讳武字宗文陜西岐山人也岐山在北公爱之故自谓北山先世葢弘农震之后唐末避兵岐下遂家焉曾祖文秀精星历术胜国末识东南天子气杖剑归我　高祖以功授百户后辞归终于家祖贵博学能文章乃不第岁贡大学终太学生父礼隐者配孺人庞氏生子全企继孺人羽氏生公公且免身母梦月堕其怀故公之生也神骨特异不幸父母早逝鞠于伯兄全而后恃以底成立者伯兄力也公举进士之明年丁巳出知淄川县是时县治久废公下车锄恶弭盗修缮城池疏理冤滞劝课耕织积敖仓之粟振帷薄之风拓庙学之规崇乡贤之祀兴诗书之教赈贫乏之□葢乏科者且百年乃相继举者数人彬彬与名邑□矣公善用智以此听讼辄得其情葢有盗市人稷米者求之不得公摄其邻居者数十人跪之于庭而漫理他事不问巳忽厉声曰吾得盗米者矣其一人色动良久复厉声言之其人愈益色动公指之曰第几行第几人是盗米者其人遂服又盗田园瓜瓠者是夜大风雨根蔓俱尽公疑其雠家也乃令印取夜盗者足迹布于庭摄村中之于壮者令履其上而曰合其迹者即盗也其最后一人展转有难色且气促甚公执而讯之果雠家而盗者也瓜瓠宛然在焉又一行路者于路傍枕石睡熟囊中千钱人盗去公令舁其石于庭鞭之数十而许人纵观不与禁乃潜使人于门外候之有窥觇不入者即擒之果得一人盗钱者也闻鞭石事甚奇不能不来入则又不敢求其钱费十文尔余以还□石者此数事予皆闻诸淄川细民葢典史陈璝者黄岩老吏也尝悔慢公公怒鞭之于庭璝急诬奏公于是淄川民十辈走阙下公讼冤尝见予予故闻诸善政云公尝出视淄河谓可溉田指示疏凿处皆值故渠岁旱蝗飞蔽天公忧甚斋沐祭蝗蝗息徒行祷雨甚苦天降时雨竟以有年于是抚巡都御史御史前后荐而辛酉春考绩于吏部其年冬起浙江道监察御史乙丑清理河南军务及查盘军器前后凡三年尺籍器物罔不精审而风裁凛然正德丁卯代归刷卷京畿道明年戊辰出按顺天诸郡县时刘瑾用事事多牵制不可行公荡然无所回避虽不及于祸然犹罚米百余石至于□任丘边氏中伤之祸辨密云李顺杀人之诬即刘珪亦称其御史也己巳擢大理寺左寺丞受敕勘视大同边务若屯田不均军役耗损诸弊政厘正裁革弹劾不少避边人诵焉明年庚午超拜都察院左佥都御史巡抚宣府地方葢所谓北门锁钥者公毅然当之而时论亦以非公不可冀将大有矣未几瑾败言者不问才能堪否辄以乡人辞公由是罢归其里舍乃于城外置墅构宝穑之堂以农务艺植花竹必成行列一器一物罔不精好性不喜酒而风致甚高往年戊寅尝与德涵太史过予同游南山紫阁诸峰信宿然后别去嘉靖甲申予往寿德涵寻又归女得再会公而己丑冬会葬康生子宽幸复会然是时公巳被疾数年矣风致赖□执予手不胜眷约予亦戚戚不忍别呜呼□意□竟不起也葢壬辰十一月二十一日云距生天顺甲申四月十四日六十九岁 

　　○都察院右佥都御史谢□传（实录） 

　　都察院右佥都御史谢□传 【 大同】 

　　实录 
　　谢绶字朝章山东朝城县人成化甲辰进士授任丘知县弘治初进南京四川道监察御史升湖广按察司佥事守制改四川正德五年升南京太仆寺少卿六年升大理寺少卿旋升都察院右佥都御史巡抚大同赞理军务明年闰五月卒赐祭如例绶性刚介其在任丘得民心有指挥奉巡按御史之命道任丘不游绶收鞫下狱□而释之其人愬于巡按巡按遣兵隶来絷绶绶即往任丘吏民危之相率随行者以千计绶止之吏民默踵其后以理直御史竟不能加害其历官之政多类此 

　　○中宪大夫都察院右佥都御史西楼谢公绶神道碑（于慎行） 

　　于慎行 
　　谢公讳绶字朝章别号西楼先生其上世潞人国初徙家朝城邑望族大父郁举明经仕阜城丞父珊赠如公官母某氏累封恭人赠公任侠好施尝梦一老父谓曰若昔解裘衣我得免于冻舁而后显于东上巳而公降儿时器宇端凝不妄笑语十岁能属文学使毕公瑜异之成化丁酉举山东省试甲辰第进士授任丘知县其治□刑缓征修举废坠日夜问民疾苦劝课农桑以暇□校诣主执经问难出其门诸邝闵边刘诸公皆至卿寺满考上状召拜南台御史内监蒋琮南京守备怙宠放恣至凿雨花台起第公上疏劾琮　孝庙震怒立逮琮下吏庾死狱中巳改北道条陈时政六条亦见嘉纳出按宣大大将李翊朘削军士憍蹇不法前使莫问也公列翊罪状劾罢之一军肃然改按两浙值岁大饥民多死官织作纨绮费以巨万公奏请裁罢　上亦欣然从之其时　孝庙虚怀受谏公又以廉直见知故所言辄听如此晋湖广按察副使比谳平允楚人德之正德初逆瑾擅权朝士多纳交者独公无所问遗且与抗礼瑾大恨公乃钩浙中未决狱罚谷千斛调四川险远地公曰分当死国险何足避以单车二仆往幕吏或以□败属公讯状吏夜进千金公固无意法之及见贿入乃怒召其人伏庭下秉烛傅爰书且日狱成吏人股栗岁余瑾诛晋南太仆少卿寻召大理少卿尝录死罪千余皆谓不冤拜都察院右佥都御史巡抚大同其时虏酋也先方舟庐百余里葆聚塞下数入侵盗公至镇简练军实垦田殖谷威名流闻酋大詟服部落远徙不敢近□□又□□险阨虏骑零抄出入辄要击之多所杀□□书褒万焉公之在边日对将吏商军方略夜治文书按图籍指画山川险易及虏中曲折皆如身履尤好抚恤士卒调给刍粮燕犒无不周至竟以劳成疾卒于军府讣闻诏守臣临祭如法后邑诸生荐其行履祀之学官 

　　○佥都御史前国□监祭酒虎谷先生王公云凤墓志铭（吕柟） 

　　吕柟 
　　呜呼虎谷先生有作人化俗之文有攘夷戡乱之武有因时明礼之材有援古修乐之具其提学关中时柟所造士亲见仪范身奉教约虽使思孟设科无以过之当其志固欲使天下人各得其所也乃今巳矣呜呼痛哉先生年十九岁中成化癸卯乡举明年甲辰举进士丁未除礼部主客司主事清忠效官独立不惧无故足不蹑公卿门不赴无名饮宴或谤其矫激久亦自息　宪宗弗豫礼部沿旧典□斋醮先生言于礼部尚书周公洪范曰祈祷固臣□□□□行于佛老宫非礼若坛于南郊隙地大臣率属祷于天三日可不克用弘治庚戌土鲁番贡狮子先生商于司郎中欲却之不从遂袖藁以见于部侍郎周公经尚书耿公裕皆然之司郎中怒乃又婉曲与语疏入得允天下传盛事辛亥升祠祭司员外郎乙卯部尚书倪公岳因灾□倡府部院疏弊政用先生四事草一惩邪慝二□□度三停减斋醮四议处　宗室言甚剀切丙辰□□中他日倪公默语先生曰朝廷必欲度僧柰何先生曰□力争之曰势巳成矣先生乃疏列千余言三二皆不报僧道通中贵欲□度撼以危言先生不动久之　命下度僧不多而逃军囚匠不与时人皆喜其有回天之力神乐观道士多赌赙奸盗教坊司或买良娼锦衣卫校尉获贼又诬娼巧取其资渐以成风先生皆疏题禁绝之又奏准天下郡县皆立名宦乡祠贤后人式并祠薛文清公于乡而凡斥韩王微銮之道号禁吉府土木之科扰　上皆嘉纳由此识其名丁巳京城风霾踰旬各处天鸣地震先生陈修德弭灾之道大意纳忠言罢左道斋醮传奉诸事　上遂下诏求直言先生又代部尚书及诸大臣条二十三事一勤圣学二接羣臣三奋刚断四复早朝五苏军卫六恤军士七清军匠八重名器九禁私讨十惜财用十一崇俭德十二减妄费十三停踏勘十四节供应十五停斋醮十六专巡逻十七宽马价十八恤夫役十九慎工作二十谨服用二十一疏淹禁二十二开言路二十三修武备时阉李广与寿宁侯表里通恶怨彻中外人莫敢言先生乃又独上疏乞斩广泄神人愤以弭灾变广怒令道士设醮呪死术以舒恨亦不验乃令校数伺先生□入十二月□圣驾郊天看牲回诬以驾后□□□锦衣卫戊午三月谪知河南陜州命下怡□就道比至问民疾苦兴利袪害惟恐后州城高阜井深二百尺民难于水乃劝富僧□唐人长子广济渠水入城民皆踊跃自受百状皆与别白匹夫匹妇得言其情口讯手判仍应他务人以刘穆之之风沈姓兄弟因□事讼则买瓮遗之兄弟感谢灵宝有诬民杀夫而有其妻者邑吏鍜炼成□先生察得其情其妻皆出之尚书许公进之侄犯法亦治如律许公称君子谢其相信之深雨雹伤禾乃单骑遍勘村落穿林入谷晚宿民舍自出米菜食之里老亦自裹糗粮以从每催征严令禁酒里老不敢求索有势豪谋利病民者痛治之以戒众而又表贤者之闾讲程朱之学毁尼僧寺以正风俗拆太山庙以给学田于是士民翕然怀服拟诸古循良吏己未冬朝觐科道官上疏言先生及布政周瑛等经术气节抚善锄强才行政绩不凡欲照天顺四年例赐衣服楮币宴于礼部不果行十月季广因先生奏渐疏于　上惧诛饮毒死阅月乃升先生陕西按察司佥事提督学校道过陜州父老拥舆号泣如见父母久之始获出郭至则教人先德行后文艺锄刁恶拔信善崇正□□□□□政肃清三秦风动豪杰之士莫不兴□先生教人读书自小学近思录始次及各经史语学者以圣贤之道曰立志以坚趋向之方主敬以养清明之气读书以究事物之理慎行以致践履之实勿妄意高远忽于日用之常勿过诡习出乎人情之外故以五要肃士心以九容□士身以十有一行正士习以九戒敦士礼立四科以待众士以二十一过禁士愆立十政以收士辛酉升□使整饬洮河岷州边备州染夷俗颇乖礼法乃申孝弟革宿弊所按部赃污官吏有望风而逋者军法严明边卒悦畏西戎远遁条疏八事禁约三十余事皆可常行甲子考绩都御史杨公用宁及御史季春交荐其贤乃复改提学□中士子相贺曰王先生复来后学得依归矣于是士子益自策励甚至有骈肩接踵向往于道骎骎乎复周汉之旧者矣正德丁卯升山东按察使关防凛然人不敢犯虽同僚事乖理法者亦必曰慎勿使先生知且叹服曰王公非今按察也郡县吏之贤否博询诸讼者密记之以行奖责一时畏若神明时刘瑾专横因前官阴使校尉至山东缉访亦无刺举事因以寝八月丁母夫人忧归己巳服阕升国子监□□先生始被命欲坚辞友有遗书言执政者诵　太祖寰中士夫不君用者当杀身灭家语于是先生父大司徒公曰吾老矣汝置我何处乎不得巳收拾平生诗文付门生周朝着藏之泣而就道至无所馈瑾怒欲重以祸竟不能得时国学教废先生朝夕讲说约束太严诽谤四出值瑾苛政人皆危之先生不动六馆士子卒感服先生欲更六堂名教诸生读小学以上达瑾闻怒曰王云凤乱成法欲代邢让死耶先生以道不行怏怏求去会瑾下狱遂上疏乞致仕时相有忌先生者乃改南京通政司右通政先生复上疏陈乞准回籍养病壬申御史杨祯邦通政使丁凤都御史石邦秀交荐其贤　上命巡抚宣府地方先生上疏以疾辞不允乃上杨太宰书其畧曰山中屡问忠谠之言近者留王昂一疏尤人所传颂不闻唐介初贬时潞公有此也执事于是加人一等矣然介虽贬未几而复其殿中侍御史今昂既不获还之青琐则推荐超升在执事笔端耳他日秉史笔者书此一行岂不足以照耀千古哉每恨李文达近称贤相然恶罗伦沦落以死摈斥岳正坎坷终身极贫之陆布政反不得超擢今文达之富贵安在哉一时快意可畧也后人是非之公天下指视之严史氏纪载之实可畏也每日光阴之过者不可补岁月之来者未可追且用舍之间士风所系扶持正人则善类庆而士风振进奖邪人则善类沮而士风颓惟云凤于执事可以此言进故不复忌讳况今两耳皆聋调治不瘥只当耕田纳税畎亩之闲民养亲读书忘岁月之不我岂有梦寐更着冠束带耶伏望周旋其间以必得遁藏幸纵猿鹿于林莽之外投鱼虾于浩月洱干之中某未死之年皆执事之肠也稿传京师人争录通先生再欲辞避尚书迫之行不获巳奉敕之镇豪猾久揽粮草者闻风遁迹至以便宜从事将官犯法依律重轻罚米至万余石用足军食先生号令严明法度整肃自参将以下颐指气使莫敢喘息练习军士率有纪律日戒谕防卫如贼在目前虏畏不敢轻入北门锁钥时论归之两阅月丁父尚书公丧归将士遮道感泣有馈以香帛者不受乙亥二月服阕八月除职如故清理浙江盐法先生上疏乞致仕不允且促使供职先生复上疏恳乞致仕　上不允准养病病痊起用先生曰吾志遂矣先生生而神气清彻举止端重异羣儿年十一岁与乡人立适□□□□同含生或借其扇潜与妓女赴人宴先生知□移以扇还掷之地少年趋向之正即异流俗类若此长益刻苦自励颕悟出羣六经百家言一诵辄不忘文章顷刻立就二十登进士相识以花红迎贺却之曰乌用是炫耀哉众叹其不可及观户部山东司政时广东陈先生白沙陜西薛先生显思负重名及门者尊之若程朱先生闻其言论评之人以允先生负经济之学以尧舜君民心天下想见风采累辞不出人以道未大行恨先生天资豪迈状貌魁异知识卓越器度宏远博学力行以圣贤标的居无惰容自少至老如一日常曰一息不□便与天道不相似理明义精视国家生民利害若切于身遇事敢机动矢发无留碍一有弛张上下向应虽权力弗能龃龉临死生祸福之际有定见不苟趋避守官清介人不敢干以私历任三十年治行可采旌擢之典独后于人时论称屈恬不动念拜官力辞再三乃巳一不得志即奉身而退人以进退合义称尤笃孝友执亲丧勺水三日不入口卧苫枕块哀毁骨立妻妾不同寝处有父在一衣不私制　钱不□蓄自负奖拔善类终始不渝疾恶甚严不少假□□□□空茹蔬衣敝澹然自乐门庭内外斩斩五尺童子非呼唤不敢入宜人李氏贞顺庄谨先生相敬如宾邑宰有贪酷者不时戒谕里人困苦恒注意区处之或诬罪至死力白于官得出后学执经问难语谆谆忘倦与人接貌庄气和言与心孚可畏而亲谈当世纲纪不振则感慨泣下言及奸臣贪官怒气勃然须发亦奋有击搏之状忧国之诚老而弥笃或杖竹于门马夸驴于野不改布衣时行旅农夫见者叹息有曰此人入朝天下有福然不理于谗佞之口乃信于愚朴之民天理在人心有不可得而泯灭者如此于书无所不读尤邃于性理之学书法草隶篆自成一家端劲如其人四方人多求之文有气力不假雕刻模仿而出入古格滔滔不竭诗赋亦清奇古雅所著书有小学章句博趣斋稿读四书私记若干卷先生为学守敬义事君秉忠诚功业树中外声名满朝野道德文章政事皆可拟之古人云讳云凤字应韶居山西和顺之虎谷因号焉父讳佐南京户□尚□母马氏封淑人感奇梦生先生于成化乙酉□月二十五日卒于正德十二年七月二十二日 

　　○□□□右佥都御史吴世忠传 

　　□□□右佥都御史吴世忠传 【 延□】 

　　□□□□□贞江西金溪县人弘治庚戌进士授兵科□事中历吏科左右给事中升湖广布政司左参议刘瑾时坐累降山东按察司佥事入尚宝寺少卿升大理寺寺丞右少卿正德癸酉擢都察院右佥都御史巡抚延绥世忠鲠介有文学在谏垣遇事敢言凡荐劾皆惬公论尝论方孝孺练子宁之忠宜表祀闻者骇之巡历荆襄锐意兴革豪猾屏迹巡抚留心边务虏在河套出师逐之既失利乃以疾辞其人近厚所得俸余辄分助诸兄以孝友称于乡瑾尝遣逻卒至胡藩或诬同官胡姓者以罪胡吴声相近误逮□忠世忠隐忍受之不辩亦不复言瑾诛后胡以告人皆服世忠之器度不可及世忠才不逮志而用亦弗究家尸立一年而卒知者惜之 

　　○左佥都御史王纯传（实录） 

　　左佥都御史王纯传 【 宣府】 

　　实录 
　　左佥都御史王纯字希文浙江慈溪县人弘治癸丑进士授大理寺右评事历左寺正升江西按察同佥事领兵备平瑞州贼升河南按察司副使领颕州兵备兼理淮阳诸府屯田未几改广东以父丧去逆瑾恶之矫诏罚输边粟千石服阕改云南金齿兵备升大理寺右少卿时有上变告山东归善王谋不车丸者纯奉诏往鞫之同事者欲深治其狱纯不诡随平反甚众转左少卿未几升都察院左佥都御史巡抚宣府时　上于宣府有所营建纯疏止之不报会与同事中贵不恊遂以疾乞致仕得请还正德十四年三月卒纯精于法比性敦朴居官清白众谓用未究其才云 

　　○佥都御史恒山张公璇墓志铭（王崇庆） 

　　佥都御史恒山张公璇墓志铭 【 宁夏】 

　　王崇庆 
　　公讳璇字仲齐别号恒山定晋州人也先世有讳伯远者居郡城之北曰新庄生荣荣以红巾盗起避地出国朝平定乃复归业荣生信然俱弗仕信然生子男三季曰矩者是恒山之父云矩少州从事晚年饬躬励行尤崇义让封文林郎浙江道监察御史追赠大理寺丞妣苑氏封孺人加赠宜人葢生恒山公者也恒山兄弟二人长讳某仕至山西岢岚州知州恒山生而聪慧英发自儿时即有大志年十四入郡庠刻励向学一时并游者皆推让之户曹李君梦阳见其文遂大惊异　孝庙甲子果发解正德戊辰举进士己巳考侍御史第一再考实授复居第一台卿屠公滽每指所试狱词曰是书生乃有老吏笔如此寻掌道事会边帅马澄乞讨蟒衣恒山上疏劾之风采动朝宁未几巡茶陜西会逆瑾煽虐凡官秦地者必先纳交其亲识族属恒山独以命义一切拒之莫敢以私干者时将官曹雄结姻于瑾佩征西大将军印厥子入京过陜城抚按藩臬多趋承者恒山独不礼雄子衔之肆毁于瑾使人伺察者三卒无所得辛未复巡按山东是时大盗刘六刘七刼掠诸省而山东甚台中被差者多假告而去恒山则慨然请行至则檄下诸郡县治城池练兵士严诘察守御计巡历所及问民疾苦去吏贪残复请蠲赋税表忠烈东人以得更生幸先是巡抚都御史张凤任情虐下恒山劾之宰执有欲庇之者恒山再疏其言动之非文移之谬宰执虽甚怒凤竟罢去左辖姜洪廉正人也不能謟事旧按陆姓者陆遂劾其年迈昏妄恒山力与白之朝论争传其疏先是阉人谷大用督兵剿贼谩无成功恒山疏陈三事一曰罢征未果二曰冗兵太多三曰事权不一葢指宦者地方害也　上嘉纳之寻诏大用回无何贼出东莱□上会佥事许君逵牛君鸾及边将刘睴许太辈会兵迎入恒山分命把截指授方畧贼始遁去遂劾各官怠缓纵弛者俱蒙罚治贼平抚镇以奏捷会恒山曰参官吾职也至于奏捷即诸公事吾或附名是偕众邀赏也遂不具奏职者以知大体后以公论有文绮白金之赐癸酉还京甲戌春值干清宫灾恒□率同僚御史条陈八事还宫阃复司香早视朝御经筵掣边军去番僧革皇店谨滥功言极剀切　上虽未纳亦不之罪既而复差南畿提学是时学政宽弛富室宦家子弟滥名庠校者甚众及就试多曳白者恒山于是严条约公劝惩革浮靡振笃实虽势豪无复假借人以严毅公明陈天台以来鲜比乙亥转大理右寺丞丙子寻丁母忧己卯免丧转左寺丞嘉靖壬午总制侍郎臧公凤疏荐大同巡抚不果旋转右少卿赞佐大理后先五年参驳枉纵卿长或少偏狥恒山即反复论辩必使归于是而后巳癸未转右佥都御史巡抚宁夏首劾总兵大将之退怯者诸将三军莫不凛然庆庶人台沈先倡寘鐇之变漏网免诛流恶边陲正德以来抚斯地者莫敢谁何恒山至赴诉者盈庭乃愤然剪其枝叶渐及根株庶人始有惧意又以谋复护卫奏下礼兵二部移文勘报恒山据法以闻事遂寝庶人憾之阴结官犯谋中伤暮夜闻□罪人就擒恒山以其反状奏　上遣中官宪□□□庶人徧图救援勘官利之动掩覆恒山与□□亦固有提解之命即获庶人纳贿私单总镇喜□持此　上闻助逆者当复何说恒山曰柰何此败满朝缙绅乎遂引火焚之比至京仰赖　上□□得还原职及婴变故后百念淡然遂上疏乞归□□□侍兄太守公田园觞咏若将终身西夏士人感恒山遏乱之功建生祠肖像祀两京台谏诸君子皆先后荐于　朝南科丘司谏九仞且特疏谓台沈之恶不减宸濠恒山之功不下王守仁然当国者受庶人赂若罔闻知公论惜之己丑诏求耆旧南北言官刘君世杨周君煦一时疏上同荐乃起都察院提督操江恒山乃振纪纲勤较阅严访缉明赏罚官吏畏威乐于因循者若以过先是　上之建四郊也恒山恊诸御史万公镗上疏行　旨夺俸南礼部侍郎黄绾恃宠贪污御史张寅劾之黄即奏辨且自陈议礼功并示其背剌尽忠报国四字冀动　上心寅复劾其罔上并行都察院勘焉尚书某谓黄背实有字非罔也恒山正色曰原其刺字之意始欲求美官今幸免国法不能抑彼尚欲诬正人乎尚书默然恒山得薄谪方相臣张孚敬观政大理也建议大礼张以书示恒山谓廷尉郑公岳曰张言未可诬也自是秉用遂感恒山知巳且示欲显用意恒山因善辞之自后吏曹推山西巡抚北台副佥大理廊河道侍郎凡屡疏俱不果用张柏既罢而李公时继之尝出送王太宰琼文中有大德大才大功之语恒山乃笑而弗言李殊有愧色及入相而贪声着恒山薄之因与绝交云给事中徐俊民黄侍郎乡人也深恨发黄之奸乃劾恒山不能捕盗棰挞军官疏入李阴喜其合巳葢自是恒山归矣会长郎集今饶州府君以工部郎署过家乃率诸孙捧觞膝下恒山及其兄州牧权甚且谓彼忌我者将以去官辱安知我之乐如是耶由是酿酒栽花治田种圃日惟从事娱老又尝自慰曰坐上客常满尊中酒不空吾当不让孔北海矣癸巳诏复冠带戊戌诏复许致仕两京部院大臣台谏多连疏荐之者方拟起用乃辛丑冬十一月偶感风寒延至壬寅夏四月二十九日卒享年六十又六云所著有家藏集东巡录抚宁录若干卷 

　　○都察院右佥都御史一泉王君德明墓表（崔桐） 

　　崔桐 
　　世有介丈夫秉义励操与时龃龉者可谓穷乎斯固世俗之所穷也君子以达焉有若风靡波驰终身富贵者可谓达乎斯固世俗之所达也君子以穷焉余考一泉王君之出处而重有感也夫君清宛人讳德明号一泉余日在史馆君遣其子举人闉问业于余门闻之馆寮曰是其父能文章举甲子乡试戊辰进士主司崔后渠奇其文可以魁天下者也余索其所文得经义若干首古文若干首果有奇气可诵也又闻之朝士大夫曰是其父有异政章章在人耳目者也余求其实筮仕封丘知县刘瑾党廖鹏荼毒河南三司以下咸受指使君独不屈上官以异巳苦以难平之讼君易易理之庚午乡举鹏之子铠籍祥符货文士代笔御史辈拟以魁选君发其奸亦取列第六无何给事中陈鼎劾铠除名君声益章既□嘉善宽粮长之积逋均豪猾之隐税兴学校建射圃以振作寒畯且设兵阅武卒成桃源之捷时有御史按浙愤嘉善之不善事也多方挫折君不屈明年御史败竟免中伤晋户部主事运大同军储不□□□监临清钞解税倍昔晋兵部郎中乞养痾家居葢耿介有而薄于势利者也丁亥余出补藩臬于君不相闻者余十年庚子余承乏国子祭酒闉来谒闻君巳不作四年矣问君末节于闉乃知出守怀庆会岁饥君减征损费贷栗散居多所全活是岁禾麦诸瑞迭见　天子以贤褒以金币晋太常少卿晋右佥都御史巡抚山西大同之变提兵境上声援劾奏避事文臣纳赂将官者以振风纪且以计得石州巨寇常诚心悉平其党独以治吏太严防奸太密贪夫固侧目伺之会行法宗人竟坐免台臣尝数荐之未及起而卒寔嘉靖丁酉九月十有八日也得年五十有六遡君之世本元学土盘之裔传至明善开善中忠忠生浩浩生息君父也赠都御史嗟平一泉□□□至其终棱棱风节动违时好虽数遭拂□而□然特立无所沮夺是世人虽欲竆之君亦何往而不达也哉 

　　○右佥都御史三欧阳公重墓志铭（罗洪先） 

　　右佥都御史三欧阳公重墓志铭 【 云南】 

　　罗洪先 
　　公名重字子重别号三崖吉安庐陵人也吉安着姓欧阳氏最繁公出安福令万衍后世居钓源二十世祖观善徙水陂高祖宪文　明初仕翰林检阅曾祖用坚祖元器考权以公贵封奉直大夫刑部郎中母萧氏封宜人年二十二举弘治甲子乡试戊辰礼部中式廷试进士出身第五人初授刑部浙江司主事进承德郎历员外郎改山西司郎中进奉直大夫擢四川按察司副使提督学校以母忧去服除补云南督学转浙江按察使未上擢都察院右佥都御史奉勑总理苏松粮储兼巡抚应天等处会寻甸贼安铨反以公熟于滇事遂改巡抚云南二年致仕公人眉目皎晳温美望之如羽人处子比居官刻厉谨约数以职守忤权幸有武夫侠客顾望而寒心者尝曰先民有言君子全身远害惟有不仕而巳既官又避祸有是理乎故自入仕以来未尝一日不治事亦未尝一事不守法法有所在即朝议曲解宥不敢听法有不可虽俗情习隐忍不能甘始刑部逆瑾柄国擅生杀百官除拜必诣私宅蒲伏叩头如□□礼瑾兄死百官往哭必四□以序班籍名验至否公独违众不一往瑾不加害瑾败而余党钱宁张锐诬逮缙绅前后相踵公于田昆扈仁李稳余祜樊凖之狱皆出死力相争即严旨切责不动锐不胜忿以他事中公下廷尉久之索瘢不得竟还职于是狱之根株难治者众多逊公尝决囚南直隶勘事河南浙江囚每临讯不更阅辞人出数言轻重其罪各中情隐其郡县如监司或欲有所出入公即历历摘招大语相诘如经生背诵书不错一字难者眙目咢噤口人皆称神其后两督学即又善说书史指画经义士人宗之安铨之变斩关杀吏攻围镇城而阿迷嶍峨新兴蒙自武定腾冲诸贼相煽且起是时老挝潜通交趾木邦孟养与缅甸孟密互相雠杀师□纳楼思陀八寨广南亦佐威□皆乱势亟矣公闻命自金陵昼夜行三十五日入□不四月铨等授首　上以银币劳公公谓前都御史傅习以死勤事而身享其成不可上疏固辞且以滇夷兽面鸟言不易驯伏有司恃险远恣□割则狞狰跳踯相报苟拊狥不至兵革未有休息时也于是籍诸郡县残破者给食散种差其免租之限如含薄糜哺弱子而于诸夷或判□□□怨争携党与而归种落则如投善剂以消毒□减月例家火以宽农核武官职田以代俸止苍石玩器之害定土官替习之规又如积余饟以充虚槖至若盐铁铜钱商税之办纳徭役里甲之疏数税粮输积之远近军屯民田之隐漏又皆酌地力时变而精研之则治家者之于□盐零碎葢藏之不遗筭也　上既知公可任数下玺书褒公公益感奋而总兵沐绍勋以上公世守兹土与镇守巨珰杜唐表里奸掊刻境内岁且至数十万公巳切齿而近岁　上供金宝浮羡过正直且二倍皆出唐所指挥会当进奉公请得禁治诸弊　诏从之而唐庇私人不受理公遂疏唐不法数十事复以他事疏绍勋两人并力行贿撼公使去公疏此两人至十余上两人益惧嗾军上以索粮不得呌嚣丑公公既伐其隐谋乃更自以三疏乞休而辅臣方角党求胜至是贿者所乘卒右两人坐公不能调停与致仕且连巡按御史谪调给事中论捄者夺俸一月公请自坐除名赎御史追夺巳俸赎给事中不听公虑所言不效来者借口实将事体更坏于是复上两人交构状以佞人不可不远累数千言明巳非辅臣党人愿弛前此党□□□逐臣葢公巳离滇久矣不以去位嫌而以□□虑不以去官辱而以完名荣闻者莫不危公恐□　上怒而公之恳欵若未效百一于君父前者郎中时　干清宫灾应诏陈言五事中如早朝账房番僧宫市皆人所难言至指老兄党者即宁锐诸人且尝其反噬者也顾断断不肯释口岂所谓胥靡□险故耶正德间权□用事公数数相忤不及祸　今上初号治朝公又屡受知遇宜得展布矣乃卒权幸所中致仕时年纔四十七家居视入仕之目多使得就日力以尽展布其可称述何阻将有靳之然者岂非命乎其后边方多故许大宰赞数荐其才不报无一长物出余俸治室庐与兄弟共居无□□长□□子周贫恤寡称其力不懈也公既廉□□□□□□城市二含许未尝一见郡县官即在□□□□□□□人乡与邻者若不知有公即相见不□□□□□人难一至是也洪先尝闻公于外父太仆曾公则巳想慕其人乃今读状与诸奏□既□生同郡未□议面以快所欲见又悔近其居不及侍语以请所欲闻然幸铭墓传其平生以酬所欲得犹可以自解也 

</div>
    <div class="pagination">
<a href="国朝献征录_page109.html">上一页</a><span>...</span><a href="国朝献征录_page105.html">105</a><a href="国朝献征录_page106.html">106</a><a href="国朝献征录_page107.html">107</a><a href="国朝献征录_page108.html">108</a><a href="国朝献征录_page109.html">109</a><span class="current-page">110</span><a href="国朝献征录_page111.html">111</a><a href="国朝献征录_page112.html">112</a><a href="国朝献征录_page113.html">113</a><a href="国朝献征录_page114.html">114</a><a href="国朝献征录_page115.html">115</a><span>...</span><a href="国朝献征录_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
