<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 481 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 481 页/共 523 页</h1>
    <div class="content">臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆二十三年。戊寅。九月。丙申朔。上恭谒福陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○临宏毅公额亦都墓赐奠。　　

○赏宏毅公额亦都后裔散秩大臣公那苏巴图、在乾清门行走。理藩院尚书和世泰、太子少保。大理寺少卿成宁、副都统衔。署正白旗汉军副都统。已革尚书福庆、以郎中用。　　

○是日。驻跸马关桥御营。　　

○丁酉。上恭诣福陵。行大飨礼。礼成。即恭谒昭陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○临武勋王扬古利墓赐奠。　　

○谕内阁、绵恩等参奏、本日由马关桥至瓦子峪、道路泥泞、请将富俊等、交行在兵部严加议处一摺。本日朕恭诣福陵。行大飨礼。并恭谒昭陵。典礼攸关。尤应豫备整肃。昨日午刻雨势已止。今晨跸路所经。泞潦载途。无寸步平整。辙迹纵横。亦漫无管束。朕策马前行。泥深几于没踝。道旁见有站道官兵。及迎銮百姓。并无畚锸修治。地方文武员弁。亦无一人料理。实属怠玩。富俊等督率无方。咎无可辞。姑念富俊年老。办理诸务。尚属妥协。惟此一事疏忽。免其治罪。伊本年七十生辰。朕本拟赏御书扁额福字。并优加锡赉。现在扁额福字业已书就。仍行赏给。其余概行裁彻。仍罚俸一年。以示薄惩。和福、著降一级。补授金州城守尉。多福、人本平庸。兼管奉天府府尹事务。地方州县。皆其所属。一无调度。不胜侍郎之任。著以六部郎中降补。瑞麟、现任奉天府府尹。地方是其专责。其咎视多福尤重。姑念伊甫经到任。格外从宽。伊前因五台差务赏戴花翎。著拔去花翎。仍罚俸二年。本日自马关桥至瓦子峪道路。俱系承德县承办。知县窦心传、著即革职。其富俊参奏派往修垫道路颟顸从事之协领阿尔嵩阿、依克唐阿、佐领绪英、著各实降一级调用。　　

○又谕、绵课等奏、查明科场条例先经刊刻错误、颁发后续行更正、分别定拟一摺。礼部颁行科场条例。恭载高宗纯皇帝庙号。有刊刻错误字样。于颁发后始行校出更正。非寻常错误可比。原校不慎之郎中孔昭虍□攵、著即革职。穆克登额、戴均元、宝兴、多山、姚文田、著交吏部都察院严加议处。速行由报具奏。多山、著即回京候议。　　

○调刑部右侍郎穆彰阿、为兵部右侍郎。以锦州副都统文孚、为刑部右侍郎。兼镶白旗汉军副都统。兵部右侍郎明兴阿、为盛京户部侍郎。兼管奉天府府尹事。通政使司通政使常起、为盛京工部侍郎。　　

○以署正白旗汉军副都统成宁、为正蓝旗汉军副都统。调正蓝旗汉军副都统富祥、为盛京副都统。以金州城守尉东明、为锦州副都统。　　

○以户部尚书景安、为满洲繙译乡试正考官。都察院左副都御史齐布森、为副考官。内阁侍读学士布彦图、为蒙古考官。　　

○予三陵守卫官员加一级。并赏赉如例。　　

○旌表守正捐躯江西乐平县民程文炳妻朱氏。　　

○是日。驻跸瓦子峪御营。　　

○戊戌。上恭诣昭陵。行大飨礼。王以下文武大臣官员、均随行礼。　　

○至盛京。诣太庙尊藏册宝前行礼。　　

○御崇政殿。赐皇子亲藩等宴。并赏赉有差。　　

○遣官祭福陵之寿康太妃。昭陵之懿靖大贵妃。康惠淑妃。并公主园寝。其亲王、贝勒、及大臣等墓。以次遣官往奠。　　

○遣官祭长白山辽阳太子河巨流河浑河北海松花江诸神。　　

○遣官祭辽太祖陵。　　

○御制再举东巡展谒三陵大礼庆成记曰。盛京为大清肇基之始。嗣服瞻依。典至重也。三陵巍然在望。水源木本。绍统传心。奠献展禋。不可阙也。洪惟太祖高皇帝兴京建业。辽沈开疆。太宗文皇帝受玺承天。肇造区夏。景铄炽昌。丰功俊德。备载于开国方略。自唐虞以来。未有若斯之盛者也。世祖章皇帝定鼎燕京。抚绥中外。圣祖仁皇帝三谒珠邱。致敬尽礼。世宗宪皇帝在潜、奉命往谒祖陵。是以未举是典。我皇考高宗纯皇帝丙辰御极。癸亥展祀。敬诵圣制盛京赋。巍焕天文。聿昭美备。仰窥以祖宗之心为心居其要一言赅众理。传奕禩子子孙孙。钦承勿替。大清景运隆长。实系于此也。甲戌再莅。遂至吉林。望祀长白。钜典弥隆。孝思益展矣。戊戌三诣留都。九月丁亥上谕、夫以朕之景仰前型。勤恳若是。必三至乃得晓然于心。凡我子子孙孙、绍登大统者。可不体朕志以为志。眷怀辽沈旧疆。再三周历。蕲于祖宗遗绪。身亲而目睹哉。又谕云、我后世子孙。诚能遵朕此上□日。处尊位而常缅前劳。览当年原巘而兴思。拜旧里松楸而感怆。自必凛然于天眷之何以久膺。憬然于先泽之何以善继。知守成之难。兢兢业业。永保勿坠。则我大清累洽重熙之盛。洵可绵延于亿万斯年矣。非然者。或轻视故都。而惮于远涉。或偶诣祖陵。视同延揽古迹。而漠不动心。是则忘本而泯良。设有其人。即为国家之不幸。实不愿我后嗣之若此也。子若孙可不恪奉朕训而知儆惧乎。又谕云、或我子孙。尚知遵朕此上

□日。欲莅陪京。而其时无识之臣工。妄以为人主当端处法宫。综理庶政。不宜轻出关外。此即我朝之乱臣贼子。当律以悖命之罪。诛之毋赦。煌煌圣训。敬守钦遵。曷敢少忽乎。癸卯八月。四巡盛京。自承德山庄。取道柳条边。经由蒙古部落。特命子臣及二王随扈。奠献三陵。敬谨襄事。长宁寺、实胜寺、拜瞻衣冠弧矢。清宁宫神幔葛灯。子臣等跪聆天语。铭泐五中。乙卯九月三日。宣谕立子臣为皇太子。敬悉癸卯谒祖陵时。已将子臣之名默告列圣。子臣承此隆恩。实不忍少懈展谒三陵之寸衷。礼也。亦情也。爰于嘉庆乙丑秋。举行谒陵大礼。悉遵旧章。作颂纪事。至今又十有二年矣。祭不欲疏。疏则怠。怠则忘。是以再举东巡。以伸积慕。携皇次子旻宁皇四子绵忻、同来瞻礼。庶几仰副我皇考谆谆垂训、以盛京为根本重地、后世不可不再三周历之圣上□日。感天佑而钦祖功。承先猷而启后嗣。予小子躬承授玺。亲聆训政。兢业守成。而致祭三陵。时巡旧国。为传心之大经大法。言念及此。奚可不溯此典。实不敢废此典。又何忍阙此典也。子若孙稍存偷安耽逸之心。竟阙此典。则为大不孝。非大清国之福。天祖必降灾于其身。百官士庶。若妄言阻止。则为大不忠。非大清国之人。必应遵圣训立置诸法。断不可恕。况乱臣贼子。岂可容乎。盖盛京为国家大本。三陵为发祥始基。躬亲祀事。稍抒悫忱。诚要务也。彼昏愚无识、习惰偷安之徒。比拟游观。又以劳民藉口。竟不知我朝旧制。巡狩之典。除道成梁。皆出官帑。令行禁止。丝毫不累百姓。属车所经由之处。蠲租赐复。禁踏田禾。夹路就瞻。欢腾鼓舞。方遂其望幸之忱。全无困苦之态。此予屡随銮辂多年、耳濡目染、躬亲阅历者也。敬诵圣制南巡记云。今岁甲辰。携诸皇子以来。俾视予躬之如何无欲。扈跸诸臣及仆役之如何守法。地方大吏之如何奉公。民人之如何瞻觐亲近。有不如此未可言南巡。我皇考垂训。盛京不可不去。南巡必宜迟。即不去亦可。礼典重轻。大相悬殊。岂可相提并论乎。景仰前猷。凛承庭训。尽此诚敬之微忱。分别重轻之典故。此心日久自明矣。伏读圣制盛京赋。融会浃洽于深衷。奚能述作于楮墨哉。恭依颂言。敬和元韵。稍抒寸诚。昭哉嗣服。毋忘先烈。期永保我大清万年景命。遂予之深愿。续成颂曰。戊寅秋仲。敬诣沈阳。越十三载。再举省方。深感帝佑。普锡丰穰。旧都建极。巩固金墉。八门四塔。奥义蕴藏。殿阁正寝。制备九重。开创鸿业。奕叶繁昌。我考四巡。训言叠沛。木本水源。心传意会。盛典昭明。湛恩汪濊。夏凊冬温。训政是赖。莠净良安。靖内绥外。郅治保邦。席丰履泰。寻绎恩纶。曷敢怠懈。天作皇清。开基拓土。五部政修。八旗劲旅。作邑设营。爰居爰处。虍□攵谒祖陵。聿瞻庭宁。宴赉群藩。币颁耆老。赐复蠲租。溥及比户。感荷考恩。迥超往古。才疏德薄。兢业承基。引长勿替。宵旰萦思。秋霜春露。凄怆瞻依。鸣銮遵路。禾茂时和。修祀展礼。备蒇上仪。名王扈卫。及高句丽。心孚情洽。班联久随。执豕侑神。清宁閟寝。长白发祥。式廓辽沈。东壁霞绷。悬幔留枕。晓旭曈昽。云霞淰淰。万福之原。陈置祭品。敷训渺躬。跪聆接衽。铭泐五中。圣谟虍□攵禀。永念率由。临下有赫。衍庆凝祥。矞皇舄奕。基自天开。福由仁积。仔肩守成。御众推赤。故国再巡。宫门重辟。敬绍考言。长钦祖德。聚我宗盟。畋田宅宅。崇政朝会。十亭布筵。礼蒇典备。六御和鸾。记以述志。载赓颂言。圣孝首谕。告我君臣。钦哉无怠。惕若藐躬。存诚永慕。心坚志惴。绳武受祜。统绪长绵。　　

○谕内阁、前因京城宗室支派蕃衍。盛京风俗淳厚。物产丰饶。酌量移居。以养以教。前已按名给饷。计岁授租。筑室畀产。俾安生业。兹朕再莅陪都。体察迩年市值加增。恐食指稍多之户。所得饷租。尚不敷养赡。著加恩将移驻盛京宗室月食饷银三两之户。每年于盛京户部内仓额徵粟米项下。每户赏给二十二仓石。春秋两季照数给领。俾生计益臻宽裕。用示朕布惠推恩至意。　　

○予扈从王、公大臣官员、纪录加级有差。　　

○旌表守正捐躯安徽怀宁县民妇李氏。　　

○是日。驻跸盛京旧宫。至庚戌皆如之。　　

○己亥。上御嘉荫堂。赐扈从王、公、大臣、蒙古王、贝勒、贝子、公、额驸、台吉、及盛京吉林将军等食。并赏赉有差。　　

○谕内阁、朕此次巡幸盛京。谕令军机大臣、将缘事发往盛京、吉林、黑龙江、三处之官犯。查明原犯案由具奏。兹据开单呈览。朕详加披阅。凯音布、因派查泰陵工程。率意欲上宝城查勘。并妄称墙身臌裂。其心究为慎重起见。延福、侵用工程银两七次。免勾减等。发往盛京。曾在工程处出力。良禧、代匠役请分料钱。系属办公错误。吉纶、在步军统领任内获咎。仅予革职。其在山东巡抚任内废弛。亦非止吉纶一人。高勋、鸡奸典雇幼童。其所奸系先经犯奸之人。孟屺瞻、收养难民子女为婢妾。其时亦不止孟屺瞻一人。伊在军营曾有微劳。富广、因怀疑诬指莫氏因奸勒毙其夫。莫氏本系再醮之妇。王召南、与雇工人妻通奸。致本夫自毙其妻。核其情节。均尚非不可原宥。凯音布、延福、良禧、吉纶、高勋、孟屺瞻、富广、王召南、俱著施恩释回旗籍。其余各官犯。情节较重。俱不准释回。　　

○又谕、朕此次巡幸盛京。谕令富俊将缘事发往盛京、吉林、黑龙江、三处之宗室觉罗等原犯案由。查明具奏。兹据富俊开单呈览。朕详加披阅。恩福、因醉后用盌片划伤头皮。讹赖邻居姚元宝钱文。恒伯、在科布多参赞大臣任内。令属员在蒙古地方挖煤。私借铺户银两。隆顺、在仓监督任内。误揭张景泗改廒挪米。敬徵、屏翰、充当族长。失察海康等习教从逆。桂芬、读祝错误。庆杰、在热河副都统任内。收受属员馈送分金。绷武布、前在吉林。收受秀林帮缴官项等银。核其情节。均尚非不可原宥。除敬徵、绷武布、庆杰、另行降上□日加恩外。恩福、恒伯、隆顺、屏翰、桂芬、俱著加恩释放回京。伊等家属。并准其一并带回。其余各犯。情罪较重。俱不准释回。明岁庆典。亦毋庸查办。　　

○又谕、朕昨阅富俊查奏发遣盛京等处宗室觉罗犯事案由。已降上□日施恩。将恩福等八人。分别释放录用矣。恩福、于乾隆三十二年。因醉后划伤头皮。讹赖邻人钱文。当时宗人府王公等。即以恩福下贱不堪。奏请重责四十板。发往盛京充当苦差。五十余年。未经释回。可见彼时宗室。率皆安分自重。小有过愆。已干谴谪。近年来宗室等所犯罪辜。如扳折官厅枪架。不顾行检等事。层见叠出。较之恩福案情。何啻倍蓰。若不严加教诫。必致风气愈趋愈下。著传谕管理宗人府王公等。务于平日尽心训迪。俾宗室等父教其子。兄诫其弟。各知敦品励行。争自濯磨。罔干宪典。用副朕教诲成全至意。　　

○赏扈从蒙古王、贝勒、贝子、银有差。　　

○免盛京户部庄头本年应交仓粮。　　

○庚子。上诣天坛堂子行礼。　　

○御崇政殿。皇子及扈从王、公、大臣官员蒙古王、贝勒、贝子、公、额驸、台吉、盛京文武官员、朝鲜国使臣等、行庆贺礼。　　

○诣文庙瞻礼。　　

○临克勤郡王岳托墓赐奠。　　

○予奉天、吉林、办差官员各加一级。　　

○赐朝鲜国王李玜、御制诗章。御书福字。并赏赉国王及陪臣如例。　　

○命奉天、吉林、黑龙江等处。除十恶死罪不赦外。余一应各罪。俱减等发落。军流以下等罪、免。　　

○辛丑。上御大政殿。赐皇子及扈从王、公大臣、蒙古王、贝勒、贝子、公、额驸、台吉、盛京文武官员、朝鲜国使臣等宴。并赏赉有差。　　

○免奉天兴京、承德、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州等十五处旗地、本年应纳米豆草束十分之五。并二十二年以前积欠。　　

○免奉天内务府庄头二十二年以前积欠。　　

○壬寅。上诣地坛行礼。　　

○临直义公费英东墓赐奠。　　

○赏直义公费英东后裔乾清门侍卫公盛贵散秩大臣。　　

○癸卯上诣清宁宫祭神赐皇子、及扈从王、公大臣、蒙古王、贝勒贝子、公额驸盛京吉林将军等、食胙。　　

○命奉天所属各学岁考广额一次。六名以上者。广额三名。四五名者。广额二名。二三名者。广额一名。　　

○免盛京官员借支俸饷银四万两有奇。　　

</div>
    <div class="pagination">
<a href="清实录嘉庆朝实录_page480.html">上一页</a><span>...</span><a href="清实录嘉庆朝实录_page476.html">476</a><a href="清实录嘉庆朝实录_page477.html">477</a><a href="清实录嘉庆朝实录_page478.html">478</a><a href="清实录嘉庆朝实录_page479.html">479</a><a href="清实录嘉庆朝实录_page480.html">480</a><span class="current-page">481</span><a href="清实录嘉庆朝实录_page482.html">482</a><a href="清实录嘉庆朝实录_page483.html">483</a><a href="清实录嘉庆朝实录_page484.html">484</a><a href="清实录嘉庆朝实录_page485.html">485</a><a href="清实录嘉庆朝实录_page486.html">486</a><span>...</span><a href="清实录嘉庆朝实录_page482.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
