<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 810 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 810 页/共 848 页
  </h1>
  <div class="content">
   ○谕军机大臣等、本日据武攀凤奏、患病恳恩开缺。并请简放一摺。已降旨准其开缺回籍。并令该督派员署理台湾镇总兵矣。台湾为海疆重地。民情素称浮动。且时有匪徒窃发。非熟悉情形得力之员。不足以资控驭。著刘韵珂于闽浙两省总兵人员内。择其材力胜任者。奏请调补。或副将中有出色之员。堪膺海疆专阃之任。亦著据实保奏。候朕简用。将此谕令知之。　　

○又谕、林则徐等奏、保山县七哨匪徒打夺解省人证。随又焚烧县署。残杀城内回民。现在筹办情形一摺。览奏已悉。云南永昌汉回互相讐杀。前经调兵剿办。甫就扑灭。乃顽悍之徒。藐法已久。兹复因永昌府县会营押解京控犯证。该匪等辄敢于中途劫去。旋又拥入城内。焚烧保山县署。监犯尽行放出。先经招复之回民。现被摉杀无存。镇道府县、俱被围困在城。道路梗塞。文报沉滞。不法已极。必应痛加剿洗。方足挽回积习。林则徐现已檄调各营精兵。分投进剿。并已亲往大理府督办。荣玉材业经带兵前往。务当筹画万全。操必胜之权。相机攻剿。固当分别良莠。不可妄杀无辜。致失众心。尤不可再示姑容。稍留余孽。总期一鼓作气。悉数歼除。方足大昭惩创。所称镇道府县、皆被困窘在城。每日市粮。限数出粜。现在曾否解围。该镇道等如何著落。著即查明由驿具奏。其澜沧江为赴永昌必由之路。江桥板片。现被匪等拆断。聚众把守。尤当迅即设法击散贼众。修复桥道铁索。俾文报得通。剿办方能得力。至军需经费。除于盐课项下借动十万两外。所有云南贵州两省现收捐输之款。并准其先行动支。以济急需。程矞采在省督催各路官兵。筹办粮饷。俱当悉心商办。务使兵威远振。汉回各匪尽皆慑服。断不可稍有挫失。以靖边圉而除凶顽。将此由四百里各谕令知之。　　

○以剿办湖南新宁县会匪。予巡抚陆费瑔、提督王宗贵、总兵官英俊、优叙。赏盐法道杨炳堃、千总熊钊、花翎。举人江忠源等蓝翎。余升叙有差。　　

○以防剿楚粤交界地方会匪。予广西提督马殿甲优叙。赏巡抚郑祖琛、按察使冯德馨、在籍道员顾椿、知府糜良泽、副将伊农阿、参将成保、游击舒春、何廷标、千总张周南、李庆龙、花翎。巡检徐源等蓝翎。余升叙有差。　　

○贷湖南永绥、凤凰、二厅被兵苗寨耔种。　　

○壬戌。谕内阁、吴文镕奏、棍徒挟仇焚抢。拒捕伤兵。现委文武大员前往扑捕一摺。此案江西临川县棍徒周详彩等、始则设局敛钱。按粮私徵。继因周详彩被绅士等作线拏获。其党周景幅等胆敢挟仇焚抢。赃逾钜万。拒捕伤兵。不法已极。必应痛加惩创。该抚现已派拨省兵。饬委文武大员。管带前往。著即催令迅速掩捕。务将首要各犯悉数捦获。从严惩办。断不准一名漏网。以靖地方。　　

○又谕、内务府幼丁关六儿、胆敢起意偷砍红桩内松树。虽均系细小树株。惟所砍已至二十八株之多。且该犯住在大圈之内。自应习闻例禁。乃敢纠夥盗砍。实属暋不畏法。关六儿、著即处斩。所有疏防失事之文武员弁。登时拏获首犯。续将夥犯全数弋获。功过尚足相抵。著加恩免其议处。　　

○又谕、太监郭洪鹏、逃走四次。曾经发打牲乌拉为奴。期满释回后。仍敢潜逃在外。持刀伤人。怙恶逞凶。不法已极。著发往黑龙江给官兵为奴。遇赦不赦。嗣后遇有在逃太监在外滋事。除伤人至死按律问拟外。但有执持金刃伤人。确有可据者。俱著照此办理。至鸦片烟案内在逃之高老、著步军统领顺天府五城暨直隶总督一体饬拏务获。归案究办。　　

○以查拏江西长宁、崇义、两县匪犯。予县丞朱宗彝等议叙有差。　　

○癸亥。上诣绮春园问皇太后安。　　

○谕内阁、前因御史戴絅孙奏、四川＜?口固＞噜匪犯为患。请饬州县团练。当交四川总督妥议具奏。兹据琦善奏称、团练事宜。害多益少等语。四川省现办匪徒各案。率多充当团民团首之人。往往藉口练团。制造枪炮。流弊不可胜言。据该督体察情形。惟举行保甲。实为弭盗良法。朕思保甲历久可行。如果认真编查。奸匪何由托足。岂独四川所当遵行。中外皆不易此法。但恐日久生懈。视为具文。遂将前人良法美意。尽行弃置。反欲别改章程。创立新意。行之不效。继以废弛。缉捕之疏。实由于此。著该督即照所议情形。严饬各属核实查办。总期于除暴安良。行有实效。无得徒托空言也。勉之。　　

○又谕、琦善奏、遵查玩误边务各员弁。据实参奏一摺。上年四川夷匪潜出雷波厅滋扰。该管将弁畏葸失事。当谕该督确切查明。据实具奏。兹据奏称此次夷匪滋扰。系由通判刘绍文、于赏夷银两。掯留不发。继虽交出。又不亲往散给。且代商人私开画龙坪险路。致夷匪从此窜入。并与署参将曾得胜、争论兵丁口粮。以致失于策应。实属任性乖张。贻误事机。游击曾得胜、护理边防参将。当贼匪出巢焚扰。辄挟刘绍文不允给与兵粮之嫌。坐视不救。有心贻误。尤属荒谬。前署守备降补外委朱定国、与刘绍文结拜师生。唆令文武不和。复敢引疾规避。苟且偷生。虽均分别降革。不足以示惩儆。降调通判刘绍文、降调千总朱定国、著一并革职。并已革游击曾得胜、均即发往新疆。效力赎罪。以为玩误边防。畏怯卑鄙者戒。　　

○又谕、琦善奏、请将妄行具禀争执委署之府经历革职一摺。四川试用府经历徐宗瀚、于丁忧服阕到省时。具禀争执署事。实属逞私妄渎。徐宗瀚著即革职。以为佐杂谬妄者戒。　　

○谕军机大臣等、琦善奏、地方文武拏获纠夥抢劫之＜?口固＞噜匪徒。可否宽免处分等语。川省匪徒为害。近经缉获多起。摺内陈叙牵引甚多。此次另片所称地方文武现获各犯。究指何案。宽免文武处分。系属何员。难以含糊降旨。著琦善分晰明确。遇便具奏。再行酌量降旨。将此谕令知之。　　

○四川总督琦善奏、川省兵力素弱。现令各镇协拣派兵丁。赴省教练。俟学成回营。转相教习。至四厅兵丁。均系就地召募。恐与夷人认识往来。嗣后遇本营兵丁。拔补千总外委。即为调防。以杜流弊。得旨、如此用心。又能得当。不但不负委任。实安边之良策。朕甚嘉悦之至。　　

○举行道光二十七年大计。奉天卓异官一员。年老官一员。直隶卓异官十八员。有疾官一员。年老官四员。不谨官三员。浮躁官一员。热河卓异官一员。江苏卓异官八员。不谨官三员。才力不及官三员。年老官一员。罢软官一员。浮躁官一员。安徽卓异官八员。罢软官四员。才力不及官一员。年老官二员。有疾官一员。江西卓异官十一员。罢软官一员。不谨官一员。年老官四员。有疾官二员。浙江卓异官十二员。不谨官一员。才力不及官二员。年老官五员。福建卓异官十员。年老官三员。有疾官一员。浮躁官二员。不谨官三员。湖北卓异官十员。不谨官三员。年老官二员。有疾官一员。才力不及官一员。浮躁官一员。湖南卓异官十员。才力不及官三员。年老官六员。不谨官一员。浮躁官一员。河南卓异官十员。不谨官一员。年老官二员。有疾官一员。才力不及官一员。山东卓异官十三员。不谨官二员。才力不及官五员。年老官一员。浮躁官一员。山西卓异官十二员。才力不及官三员。年老官四员。有疾官二员。陕西卓异官八员。才力不及官二员。有疾官一员。年老官四员。甘肃卓异官八员。才力不及官一员。云南卓异官十员。罢软官一员。不谨官五员。年老官一员。有疾官一员。贵州卓异官六员。才力不及官一员。浮躁官一员。不谨官一员。罢软官二员。年老官一员。广东卓异官十一员。不谨官四员。罢软官二员。年老官五员。有疾官一员。才力不及官一员。广西卓异官八员。不谨官二员。罢软官四员。南河卓异官一员。罢软官一员。东河卓异官一员。年老官一员。分别议叙处分如例。　　

○甲子。谕内阁、杨殿邦奏、请将漕标候补庸劣帮弁革职等语。所奏是。漕标候补卫守备陈传芹、居心狡诈。惟利是图。候补卫千总袁守仁、人本平庸。兼又喜事。考验步射。甚不合式。著一并革职。以示惩儆。　　

○又谕、杨殿邦奏参、玩视漕务之千总一摺。上年大河二帮千总王泽、兼管回空事务。擅自离船。任听水手停泊。回淮后又不销差。实属胆玩。王泽著即革职。以昭炯戒。　　

○谕军机大臣等、本日据杨殿邦奏、拏获洋盗讯有曾赴崇明上海等处各供。当将案犯解赴苏州审办。并究出在逃首夥逸犯多名等语。海洋盗贼肆行劫掠。为害商贾。所关匪细。现当海运漕米沙船陆续放洋之时。固当严密梭巡。不可失事。即寻常商船往来洋面。亦应随时保护。不可稍有疏虞。若如该漕督所奏、江南洋面。劫案络绎不绝。并有伤毙人命掳船勒赎情事。佘山一带。复有盗船伺劫商米。似此明目张胆。何以严法纪而靖海疆。著李星沅、陆建瀛、严饬水师将弁。认真缉捕。于海汊纷歧。容易窝藏奸宄处所。实力摉查。邻境交界地方。尤当知照会同堵缉。不得稍分畛域。务期将匪犯悉数捦拏。不留余孽。现在海运沙船陆续北上。不患不加意巡织。即运米事竣。亦应饬属常川摉捕。毋稍疏懈。俾安行旅。至金三案内、在逃首夥高发波等二十余犯。即通饬各属、并移会邻封。迅速摉捕。按律惩办。无令一名漏网。杨殿邦原片。著钞给阅看。将此各谕令知之。　　

○乙丑。谕内阁、朕此次恭谒西陵。启銮后。著派睿亲王仁寿、定郡王载铨、大学士穆彰阿、卓秉恬、留京办事。　　

○又谕、萨迎阿奏、伊犁续派防堵官兵原领俸赏银两。请照案分别办理一摺。此次伊犁续派在齐兰戈壁防堵之满汉各兵丁。所领赏银。著加恩概免扣缴。其满汉各营官弁。所领俸银。著仍照旧案。饬令自道光二十八年夏季起。分作四年。在于该官弁应得俸廉银内按季扣还。　　

○又谕、布彦泰等奏、酌派官兵、请委总兵统带出卡一摺。此次哲布尊丹巴呼图克图之呼毕勒罕前往库伦。经行青海地面。著派凉州镇总兵杨录之、驰往西宁。统带哈勒吉那添派之蒙古兵及汉兵、迅速出卡。前赴柴达木边界迎护前进。务当加意慎重。小心防护。俾得安谧过境。毋稍疏失。用示朕怀柔至意。　　

○又谕、讷尔经额奏、请将承审要案不能迅速之员交部议处。并宽免失察文武各员处分等语。此案冀克俭、藉教煽惑。图产谋命。该府县等初讯未能究出实情。虽于提省后随同审明。究属办理不能迅速。前署肥乡县知县候补知州姚崇禄、前署广平府知府另案降调易州直隶州知州卢兰馨、委员候补知府张光第、均著交部议处。至此案文武各员。于冀克俭踵习好话教传徒拜会。虽失察于前。尚能先自访获。功过尚足相抵。所有该地方历任文武各员。应得处分。均著加恩宽免。　　

○以故喀尔喀扎萨克辅国公达锡多尔济子鼐当素伦、袭爵。　　

○以剿捕广西思恩府土属盗匪。赏游击秦绍谦、署游击马芳春、花翎。知府彭舒萼等升叙有差。　　

○以赍送文报出力。赏英吉沙尔回子达乌塔等蓝翎。　　

○丙寅。旌表守正捐躯河南临颍县民钱三媳王氏。　　

○丁卯。谕内阁、前据经额布等奏、遵议查勘吉林辉发土门江二处协缉章程。并筹拨缉捕经费一摺。当交军机大臣议奏。兹据该大臣等核议具奏。吉林地方。或与盛京山界毗连。或与朝鲜隔江为界。均宜一体清厘。毋任奸民窜入。著经额布等照议于每年统巡。及钦派大臣巡查之年。慎重选择协领防御各员、会同各卡弁兵。责成认真巡缉。实力查办具奏。毋得日久视为具文。傥有垦田构舍匪徒。立即查拏。并将田舍平毁。设或此拏彼窜。迅即知照邻封。协同追捕。无令远扬。总期法立而弊除。不可始勤而终怠。庶奸萌永杜。而边界肃清矣。　　

○又谕、琦善奏、学政嗜酒任气等语。四川学政徐士谷、嗜酒任气。外间啧有烦言。按试保宁府。将应名稍迟之文童四百余人。逐出不准入场。又将具保之廪生责打。实属任性粗率。若使解任讯问。尚有何辞。姑念其尚无赃私款迹。该督亦奏称关防尚知严密。徐士谷、著加恩免究。仍交部严加议处。即来京听候部议。　　

○谕军机大臣等、据户部奏、密陈部库情形。请饬直省大吏统筹全局以实京饷一摺。部库每岁例支各款。均系京饷要需。万难缺缓。各省积欠。其应解部库及属库应解司库各款。共银八百万两有奇。前经户部奏催。立限完报。乃完解银两。以及报拨各款。甚属寥寥。所有户部前奏应解部库及属库应解司库各款银两。著各直省督抚等、迅速按照户部前次单开数目。于此次接奉谕旨之日起。限三个月埽数通完。其登记银两。亦即催令入拨。届期仍各专摺覆奏。并督饬藩运各司。各就所入酌盈剂虚。于支销各项。统计核减。各该督抚等惟当激发天良。视国事如家事。认真筹画。务令应完解者速即完解。应核删者立即核删。庶几部库渐充。京饷悉裕。支款不致短绌。而要需无费周章矣。原摺著钞给阅看。将此谕知各督抚府尹、并传谕长芦盐政知之。　　

○命右春坊右庶子支清彦、提督四川学政。　　

○戊辰。上御勤政殿听政。　　

○谕军机大臣等、有人奏、山东盗贼复行肆劫。请饬查严办一摺。上年山东盗贼滋扰。乃甫经查办之后。现在该匪等复行肆出。如滕县郗山地方。已有抢劫殷姓粮行之案。章邱县等处地方。劫案屡出。茌平县劫案。该县官令事主将盗劫字□□羕删改。方肯办理。劫案层见叠出。已属不成事体。如果认真查拏。自可渐就肃清。若如所奏。该地方官复欲讳匿。是纵盗殃民。尤为可恶。不可不严行查办。著张澧中严饬所属。访查巢穴。务使按名弋获。并将著名渠魁悉数捦拏。余党自可解散。其讳盗一案。即著查明据实参办。并严饬该地方官。嗣后不得稍有讳匿情事。以除奸宄而安善良。原摺著钞给阅看。将此谕令知之。　　

○以太仆寺少卿绵森、叶尔羌参赞大臣奕山、詹事府少詹事叶觐仪、为内阁学士。兼礼部侍郎衔。通政使司通政使恒毓、为都察院左副都御史。　　

○喀尔喀扎萨克亲王车林多尔济、因病赏假。以贝勒济木丕勒多尔济、署盟长印务。　　

○己巳。遣官祭贤良祠。　　

○达赖喇嘛班禅额尔德尼、遣使表进贡物。赐敕裦奖。赏赉如例。　　

○命前任山东曹州镇总兵官祺寿休致。　　

○庚午。孝昭仁皇后忌辰。遣官祭景陵。　　

○谕内阁、昨日镶黄旗满洲将东陵应放防御人员。带领引见。其所拟正陪。箭射均属软弱至极。本应驳回另行拣选。惟念伊等所射尚属不踰规矩。仍著拟正之和绷额补授。拟陪之德楞额记名矣。该贝子等此次拣选太不经心。载容、景崇、倭什讷、著严行申饬。嗣后如再似此拣选。不特将该员等驳回另行拣选。定将该管贝子等交部从重议处。决不宽贷。　　

○又谕、昨日镶黄旗满洲将吉林补放骁骑校人员。带领引见。拟陪之委笔帖式领催全升、箭射无准。著毋庸记名。全升箭射既已如此生疏。岂可留其领催。全升著革去领催。作为马甲。该将军等著交部议处。　　

○又谕、都察院奏、查明各省京控咨交案件逾限。并上次展限已逾。仍未审结各案。开具清单呈览。各省民人来京具控。经各衙门咨交之后。该管上司自应勒限严催。迅速审办。兹据都察院查明。该衙门咨交各省逾限未结。统计二十二案之多。步军统领衙门咨交各省逾限未结。统计九案之多。任意积压。玩泄已极。著吏部即将承审逾限各督抚将军都统府尹及委审各员。应得处分。查取职名。分别议处。并著该督抚等迅速审办完结。毋任延宕。致干咎戾。　　

○又谕、经额布等奏、查明宁古塔短贮库项。当经照数完交。尚无亏那情弊等语。此项宁古塔短贮库项三千数百余两。业据该将军等派员查系徵完地丁税课等款。先经通融收钱。嗣因地偏银少。艰于易换。以致交库迟延。现在已将短项照数完交。并无侵那情事。尚可免其参办。惟库贮所关至重。岂容任意通融。辄将折收钱文外存铺户。延不易银完交。日久难免滋弊。且宁古塔一城如此。恐各城似此玩延者亦复不少。嗣后该将军等、务当随时认真查核。俾各城徵收银款。按年实贮在库。断不准虚报虚收。经此次查办之后。如有仍前玩忽。致库项日久悬宕。一经察出。即将承办之员。从严参处。以防弊混而重库储。　　

○又谕、吉明等奏、英吉沙尔换防期满弁兵。请给路行盐粮一摺。上年回匪滋事。该弁兵等守城两月。屡次派出打仗。著有微劳。现当班满撤回。所有各营弁兵五百八十余员名。著加恩自肃州以西。准照征兵之例。支给路行盐粮。以示体恤。其肃州以东。仍照防兵之例办理。　　

○又谕、都察院奏、河南武举赵祥云、遣抱告呈控铺夥常懋林等、在禹州地方被盗劫银拒伤。该州壮役黄棨等、拏获盗首。旋即卖放。并有差保窝藏夥盗等情。如果属实。不法已极。著交鄂顺安、饬属严拏逸犯。勿任漏网。壮役黄棨等、并著严讯确情。按律定拟具奏。抱告秦玉柱、该部照例解往备质。寻巡抚潘铎奏、讯明罗得、任老六等、行劫常懋林银两属实。依律拟斩立决。差役黄棨拏获罪应充军之夥盗韩八、并不小心管解。以致乘间脱逃。依例拟杖徒。下部议。从之。　　

○以福建督标中军副将吕恒安、为台湾镇总兵官。　　

○以缉捕出力。予福建游击周向辰等议叙有差。　　

○以追捕布噜特贼匪出力。赏叶尔羌五品伯克泰来、六品顶带明巴什迈买底敏、花翎。六品顶带回子阿布都尔希特等、蓝翎。余升叙有差。　　

○辛未。上诣绮春园问皇太后安。　　

○上命皇四子奕詝成大婚礼。
  </div>
  <div class="pagination">
   <a href="清实录道光朝实录_page809.html">
    上一页
   </a>
   <span>
    ...
   </span>
   <a href="清实录道光朝实录_page805.html">
    805
   </a>
   <a href="清实录道光朝实录_page806.html">
    806
   </a>
   <a href="清实录道光朝实录_page807.html">
    807
   </a>
   <a href="清实录道光朝实录_page808.html">
    808
   </a>
   <a href="清实录道光朝实录_page809.html">
    809
   </a>
   <span class="current-page">
    810
   </span>
   <a href="清实录道光朝实录_page811.html">
    811
   </a>
   <a href="清实录道光朝实录_page812.html">
    812
   </a>
   <a href="清实录道光朝实录_page813.html">
    813
   </a>
   <a href="清实录道光朝实录_page814.html">
    814
   </a>
   <a href="清实录道光朝实录_page815.html">
    815
   </a>
   <span>
    ...
   </span>
   <a href="清实录道光朝实录_page811.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
