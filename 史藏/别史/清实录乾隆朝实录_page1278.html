<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1278 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1278 页/共 1860 页
  </h1>
  <div class="content">
   ○又谕。本日军机大臣。会同户部酌议。旗人补放绿营官员阵亡。其予荫子孙。年未及岁者。请照旗员品级。减一等支给半俸一摺。所办非是。旗人简用绿营之后。即与汉员之任绿营者无异。遇有应行议恤之事。惟照绿营给以荫生。初无区别。若因本系旗人。悯其子孙。酌予半俸。而汉员子孙。置之不论。则是均一绿营官员。独于优恤。歧而二之。岂朕一视同仁之道。虽绿营之恇怯无能。临事退缩。实不足动朕之怜惜。然其中岂无一二奋勇出力。临阵捐躯者。则同系为国效命之人。其未经及岁之子孙。独不得同邀养瞻。殊未平允嗣后无论旗人补用绿营。及绿营中汉员。遇有阵亡议荫。其子孙未及岁者。俱著一体加恩。赏给马粮一分。以示优恤维均之至意。该部即照此例行。著为令　　

○谕军机大臣等吏部奏。孔昭焕参罚案件。请照办差官员。一例开复一摺。所办甚属非是。孔昭焕。所得处分。俱系私罪。例不应开复。该抚率行咨请。已属错误。吏部理应照例驳斥。何得辄据奏请。岂以孔昭焕。系大学士于敏中儿女姻亲。意存瞻徇耶。此案论理本不应准。姑念孔昭焕究经办理差务。且其为人。尚无大过。较之伊父孔广棨。似觉稍胜。是以格外加恩。准其开复。但该堂官等之办理非是。亦不可不知。将此饬谕知之　　

○又谕曰。吏部据徐绩咨请孔昭焕参罚案件。援照办差官员之例。奏请开复。所办非是。孔昭焕降罚处分。俱系私罪。本不应援例开复。该抚当时。即应驳回。何得率行咨请。吏部亦应将该抚咨文议驳。不应据咨奏办。均属不当于理。第念孔昭焕。究系曾经办理差务。是以格外加恩。准予开复。而该抚之办理错误。不可不知。至今年东省雨水短少。较畿辅尤甚。前经传旨询问。嗣于该抚粮价战内。又经批询。昨虽据该抚。将济东等属得雨处所。开单奏报。但所得俱在数寸以内。仍属无益。现据河臣奏报。济宁上下运河水浅。盼雨尚殷。日内京畿近地。渐已沾被甘霖。而热河行在。昨日下午。更得雨□澍雨深透。于田功大为得济。未稔畿南一带。能否一体均沾。山左相隔尤远。更不知能否遍及。著传谕徐绩。即将各属现在曾否得雨沾足情形。迅速由驿覆奏。以慰廑念。亦不得稍有讳饰。致干咎戾。寻奏。孔昭焕私罪处分。例不应咨请开复。臣遽行咨部。实属错误。至东省雨泽。统计已有一百零四处。大概沾足。其余惟八州县。未报得雨。现在天气连阴。可冀一律普被。而运河则自二十一。二。等日雨后水势增长。粮船足资浮送。得旨欣慰览之　　

○宗人府奏。固山贝子允祁之孙永瑶娶妻。请领恩赏银两。现任王公子孙。例不应给。当即驳回。得旨。所办尚是。自定例以来。现任王公子孙娶妻。从未领过恩赏银两。允祁尤非他人可比。伊孙永瑶娶妻。辄咨行该旗领取。甚属卑鄙不堪。嗣后恒亲王。怡亲王。之锦字辈孙等。准给恩赏银两。其和亲王。果亲王。之绵字辈孙。即不准给。至奕字辈孙等。再行给与。将此永著为令　　

○仓场侍郎申保。倪承宽奏。向例各省漕船。交纳正供之外。有三升八合余米交仓。官为给价。乾隆二十七年。三十三年。三十六年。因丁力艰难。准令将应交余米。宽俟下年搭解。查今岁运河水浅。起剥一切。所费较多。请将本年未到各帮。应交余米。准其随便售卖。俟下运交仓。以纾丁力。并应遴委妥员。随在稽察。如有藉端多卖者。即照盗卖漕粮例。从重治罪。得旨。依议速行　　

○丙子。以故贵州丰宁下长官土司杨绶侄士进。袭职　　

○丁丑。定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。自本月初二日后。雨雪连绵。官兵靡不愤急。初五日。贼于雨雾之中。在罗博瓦山坡。添建新碉二座。当经海兰察。额森特。福康安。密派兵八百名。直扑碉根。毁墙而入。砍死数贼。余俱逃溃。即将贼碉拆毁。现今已交夏至。此后雨雪稍稀。自当各路合攻。以期迅速集事。谕军机大臣等。连日盼望阿桂进兵之信甚切。今据阿桂等奏。近日军营情形。尚因雨雪。未能冞入。实为愤懑。而贼人复乘雨雾。添建新碉。更堪切齿。海兰察。额森特。福康安等。即于大雨中歼戮数贼。拆毁其碉。足以壮我军之气。而破贼人之胆。于军务甚为有益。福康安。正当幼年。藉此练习成人。于彼亦属甚好。计阿桂拜摺次日。即交夏至。向后雨雪。谅必渐稀。阿桂自当相机速进。以期迅奏肤功。从前曾谕阿桂等。凡遇经过高山。务当谒诚祷祀。冀山神之默为相佑。利我军行。且以金川用兵情事而论。朕实本无欲办之心。乃逆酋索诺木等。敢于负恩反噬。罪恶贯盈。实有不得不办之势。并非朕黩武穷兵。是曲在贼而直在我。仰邀上天照鉴。自必嘉佑官军。而潜褫逆贼之魄。至所在山神。代天司化。亦当助顺锄逆。上体昊苍。若非时雨雪。必贼扎达所为。岂有正神转听贼人驱使。为此背理妄行之事。况将军等。既已虔祷而不应。即属邪氛。从来邪不胜正。或于雨雪来处。用大炮迎击。如韩愈之驱鳄鱼。亦属正理。著阿桂斟酌行之　　

○旌表守正捐躯之湖北钟祥县民田荣妻陶氏　　

○戊寅。谕军机大臣等。据弘晌奏。现在广宁城属。坡台子。大黑山。等处。所有蝗蝻。俱由口外飞入。恐口外尚有蝻孽。一面咨行直隶总督。及喀喇沁贝子。一体搜捕等语。所办甚是。但俟其咨文到时。始行遣人扑捕。道路窎远。未免迟滞。口外附近地方。俱隶热河道管辖。著派明善保。前往塔子沟等处。悉心搜扑。务令净尽。并著谕令贝子扎拉丰阿。即派副台吉理事等官。带领官兵。于附近地方。即速扑灭净尽。将此传谕弘晌知之　　

○己卯。上奉皇太后幸一片雪。侍早晚膳　　

○谕军机大臣等。今岁四五月间。河南屡报得雨。并称麦已丰收。而直隶。山东。两省。盼雨甚切。朕于本月二十二日。驻跸热河。即得雨□澍雨滂沱。十分透足。而京师于二十二。二十四。等日。并得透雨。今日周元理奏。保定省城。亦于二十四日。昼间得雨四寸。夜间又得雨五寸。近省各属。俱属相同。且云气遍布。雨势绵密。所被必广等语。据所奏情形。畿辅雨俱透足。并似普雨。迤南更应较大。则山左亦必优沾。晚禾自当及时赶种。秋成仍可望有年。至直隶今岁麦收。虽不免稍减分数。然近畿向不专恃二麦。前谕何煟。购办麦一二十万石。原为京畿豫筹接济。今直隶雨已透足。秋粮或仍得丰盈。更不急需于此。著传谕何煟。酌量该省情形。如麦价甚平。即采买十余万石。贮备拨济。倘或市值未能平减。不可因官购麦石。转致市籴骤昂。有碍民食。何煟务须不动声色。妥为筹办。仍即据实奏闻。又前据何煟奏。洹河启闭事宜。议于五月望前。开放济运。五月望后。蓄以灌田。业经九卿覆准。嗣据何煟奏。百泉。丹河。酌济运河亦然。此系何煟因漕渠水短。设法调剂。固属不分畛域。但昨日何煟以省城等处。得雨三寸余。即据以入告。可见豫省雨泽。现亦未为沾渥。今已五月下旬。农田正需水用。洹丹诸河。皆民间陂塘所资。恐洩下涓流。于运河缓不及济。而于沟畎有亏。甚属未便。且运河水少。必须大雨时行。方能增长。此等补偏救弊之方。恐未必遽能有益。而就目下雨势而论。既已落动。则气机沛注。可期裨助河漕。著传谕何煟。此时洹丹等河。当以灌田为重。不可因济运。复为开放。并谕姚立德。现在不得复行借润邻疆。至漕运固有定期。但因水浅偶羁。非无故迟延可比。况此后雨水宣通。不虞阻滞。亦不致多逾期限。即或抵通稍晚。则回空趱令遄行。仍可不误冬兑。嘉谟亦惟照常督催勿懈可耳。将此并谕嘉谟知之　　

○庚辰。旌表守正捐躯之直隶藳城民段宗武妻郑氏　　

○辛巳。谕军机大臣等毕沅奏。宁羌州地方。试采铜矿一摺。已经该部议覆准行。陕省即产有铜矿。如果躧探得实。开采有方。足资本省配铸。可省赴滇脚价。自属甚便。但矿厂初开。经理殊为不易。其砂线之是否旺盛。能否源源济用。必须确切躧访。真知灼见。方可举行。周居安等呈请一面之词。恐难全信。即覆勘有因。亦不宜轻率从事。必须先为试办。且勿遽涉声张。俟试采数月后。果系矿砂旺产。供用有余。于以裨公务而利民生。自为一举两得。即应经久议开。虽前人未曾办及。而地不爱宝。因时而出。亦富厘所常有。如甘肃之采炼金沙。行之有效。未尝不善。若其原呈之处。不过偶露铜苗。一经试采。即不能应手而得。仍归有名无实。则工作繁费。恐致徒劳。而矿徒群集。易聚难散。皆不得不慎之于始。倘试采无效。亦不妨奏明停止。断不可稍有回护。再其地为入川孔道。且境属汉中。毗连楚省。山硐容易藏奸。即使铜厂果开。其查察亦宜尽力。况现在军务尚未全竣。一切厘核之法。更宜加倍周详。即将来凯旋以后。其于川省啯匪之混入者。尤当加意稽防。如能化莠为良。固属好事。否则不可容留滋蔓。此皆开矿时之必当先事熟筹者。所谓有治人。无治法。惟在该抚董率该道府。切实措施。功过皆令有所专责。则承办者。自不敢玩忽因循。毕沅自简用封疆以来。办事颇为认真。尚堪倚任。此等地方公事。固不可过于顾虑。坐失自然之利。亦不得急于求效。致昧未然之防。毕沅当善体朕意。实心妥办。仍将试采后。是否可以长行之处。据实覆奏。将此传谕知之　　

○吏部带领京察保送一等之刑部郎中姜晟一员。补行引见。得旨。姜晟准其京察一等加一级　　

○壬午。上诣皇太后行宫问安　　

○谕曰。嵇璜。现在管带兵部印钥。所有此次应行引见人员。著周煌。带赴热河　　

○谕军机大臣等。富勒浑奏。据驻劄西宁署侍郎福禄咨称。郭罗克番子。及噶布舒番子托殷罗诺依。引路杀死扎萨克公里塔尔属下蒙古阿萨。剌伤察罕。抢去马牛羊只等因。随派道员查礼。同游击龚学圣。前往查拏等语。郭罗克等番子。肆行杀人抢劫。福禄既咨行富勒浑。绶等。即应奏闻。何以并未奏及。其指引郭罗克道路之托殷罗诺依。或是另一部落人。或即青海厄鲁特。福禄咨内。亦未声明。著传谕福禄。一并明白覆奏。再郭罗克番子抢劫。固属常事。然亦由防守不严所致。此案既经富勒浑遣人往拏。福禄亦应派委干员。协同查办。务期全行拏获。严惩示儆。嗣后著福禄不时训饬青海。哈萨克。令其严加防范。遇抢劫郭匪。即行剿办　　

○定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。前此筹议绕截喇穆喇穆贼人后路。久经部署妥协。因崖险泥深。未能攻扑。当于十三日夜。分兵进发。至十四日。雨雪大作。海兰察等带兵。不避雨雪。直向喇穆高峰大碉。速夺碉卡石卡三座。杀贼十余名。额森特。福康安等。亦带兵由喇穆喇穆丫口木城背后前进。连夺石卡二座。毙贼数名。普尔普等。进抵碉根。与海兰察合攻。杀贼十余人。余俱逃遁。至乌什哈达等。进攻罗博瓦山冈下木城石碉。有贼百余。从内冲出。侍卫额勒登保。即行迎击。复见山坳内一队贼人。欲出救援。乌什哈达等。复率兵截击。贼皆负伤逃窜。保宁等。一闻枪响。知官兵业已进攻。随斜上攻扑山腿各碉。又令成德等。攻贼木城。砍杀贼众过半。正在围击。贼众蜂拥救援。败回碉内。抵死拒守。各队随以次彻回。臣等拟于罗博瓦山冈下。添筑炮台。尽力轰击。因该处林箐深密。派兵砍取。并令先行埋伏。果有贼百余。来犯砍木之兵。伏兵齐起。歼毙多名。至十六日黎明。成德见有骑马两贼诱敌。因派兵截其后路。成德即亲率官兵二百。冲入箐林。又见贼兵二百余。伏于树内。放枪抗拒。我兵正在击杀。适特成额等。带兵赶到。贼又见哈萨尔图。与游击福敏泰等。已上山梁。合兵下压。遂纷纷逃窜。我兵尾随追杀。复毙贼十余名。余贼逃回碉卡。共计三次杀贼五六十人。而受伤窜去者。更复不少。贼气自必日形消阻。谕。此次官兵。出其不意。歼贼五六十人。其带伤遁回。更为不少。自足以碎其胆而褫其魄。但现在夏至已逾半月。向后晴霁必多。阿桂当乘时相机功剿。以期迅速奏功　　

○又奏。贼众现在多病瘟疫。询之脱出土汉各兵。所见相同。似非捏饰。惟是困兽犹斗。此时相持既久。贼番或别生诡计。偷劫营卡。亦不可不防。但现在既无小金川番人。潜为内应。夹坝前来。经不能竟占要紧地方。肆其抄截。臣阿桂现又令富勒。浑等。将河北之零星营卡。竟移设于河南。当此水涨溜急之时。桥座俱经拆毁。皮船又难渡急流。似可不虑其滋扰。且自添派吉林。索伦。劲旅以来。大兵声势日增。贼众岂能久为支拒。近因雨雪连绵。辄多稽阻。今时令已交仲夏。向后畅晴。即可力攻冞入。得旨嘉奖　　

○是月。大学士管两江总督高晋奏。江宁省城。于五月十七。八。两日。得雨四寸。二十日。又得雨五寸。高下田畴。均已沾足。连日浓云密布。所及甚远。三省自己一律均沾。得旨。欣慰览之。京畿北省。皆获透足雨泽矣　　

○署湖广总督湖北巡抚陈辉祖奏。沔阳州民。请于蔡口添建天井石闸二座。估需工料银三千三百余两。愿按田亩出银。自为修筑。查该处添建石闸。以捍外涨而疏内涌。启闭节宣。口内数万粮田。均资保护。并于水道无碍。应如所请。报闻　　

○大学士伯两广总督李侍尧奏。船商冯万兴。装载货物。领照前往咖喇吧贸易。因风漂至安南。仍将原货载回。当即传询。据称。见海面往来兵船甚多。风闻安南国王之兄。向来分驻西山。近日率众至安南城争战。枪炮之声。昼夜不绝。不敢在彼停泊。查广西左江一带。壤接安南。该国内讧之际。保无夷民窜入滋事。现在密饬员弁。留心防范。得旨。好。足见留心。知道了。彼国自乱。祇可听之。但或于缅贼有牵连之故否。宜细访其故。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十九


大清高宗法天隆运至诚先觉体元立极敷文奋武孝慈神圣纯皇帝实录卷之九百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。六月。癸未朔。吏部议覆。浙江巡抚三宝疏称。海宁州城西北三十里之长安镇。居民稠密。为来往米布货物聚集之区。又为私盐出没要隘。素多窃匪。巡缉宜严。该处虽设有千总一员。专司巡缉私盐。因系武弁。民人非其所属。请将该州州判。移驻该镇。俾其就近弹压。以资佐理。仍照旧定为在外请补之缺。并铸给印信。其衙署。即将该州判现在之署。变价移建。应如所请。从之　　

○旌表守正捐躯之江西临川县民邹诚祖妻车氏。河南封邱县民王满囤妻孟氏　　

○甲申。侍卫桂林奏。接准将军阿桂札称。科多一带。逼近贼境。南路设驻兵丁。应从纳木觉尔宗起。格宗之兵。即移归该处。而科多。日古鲁。防兵。均移驻河南塔克撒。荣寨达实喜等处。其自美诺至纳木觉尔宗路迳。改从河南。由舍隆。达实喜。一带行走。始为周密。此时河涨溜急。贼人谅难过河滋扰。查僧格宗一带。山势陡险。前横大河。我兵仰攻。不能得势。比来潜放夹坝渐多。焉知非金川派来贼匪。藉此出没。以窥我虚实。似非尽系窘蹙穷番。只图觅食。况当噶尔拉一带。地居扼要。倘贼番突来肆扰。官兵限于地势。恐有挫失。今如此一转移间。则我兵已得地利。贼番失所凭依。自无他虑。臣现在分路相度地势。安设官兵。嘱令敖成。汪腾龙。分别赶办。并令侍卫哈青阿。往来照料。谕军机大臣等。桂林奏。南路应在纳木觉尔宗。及塔克撒。荣寨。达实喜等处。移兵防守。并已嘱令敖成。汪腾龙。上紧赶办。所办甚好。现当河涨之时。我兵移驻河南。据其要害。贼自无由潜出滋扰。惟当严饬派出防守之员。督饬各兵。认真守御。勿稍偷安疎懈。又据称。比来潜放夹坝。渐觉日多。焉知非金川派来贼匪。藉此出没。以窥我虚实。似非尽系窘蹙穷番。止图觅食者所为等语。此见亦是。但阿桂进剿得利。若直抵勒乌围。则贼番自顾不暇。并此必不敢轻出。此等夹坝贼匪。情节甚为可恶。著将军等留心。于平定金川后。派兵搜捕。剿洗尽净。勿使稍留余孽　　

○军机大臣等议覆。前因铁甲不能适用。酌议各省驻防。及绿营兵丁。一体改造棉甲。交各织造。分年制办。查棉甲一项。惟京城满洲兵丁。及各省驻防多兵处所。间有调遣出征之事。给用原属得济。若驻防兵少地方。向为调拨所不及。即可无须棉甲。至绿营兵丁。本未谙用棉甲。即制给亦属虚置。臣等酌议。驻防内如荆州。青州。广州。凉庄。西安。宁夏。察哈尔。俱系兵多地方。应各制给棉甲三分之一。共六千四百八十五副。其余均无庸添造。从之　　

○乙酉。豁除江苏江宁县。乾隆三十八年。占废坍没屯田二顷九十五亩有奇额赋　　

○丙戌。上奉皇太后幸卷阿胜境。侍早晚膳　　

○吏部议奏。户部右侍郎兼管顺天府府尹蒋赐棨奏称。向例。凡本族同在一省。为本管上司下属。不拘服制。概令官小者回避。又道府等官。如有同胞及同祖兄弟叔侄。同在一省。为同知。通判。州县。等官者。虽非该管本属。亦令官小者回避。原因道府职尊。近支官既同省。易为嘱托。故杜其渐。惟近姻密戚。如母之父及兄弟。妻之父及兄弟。已之女婿。嫡甥。及本身儿女姻亲。中表兄弟。子妇之亲兄弟。凡系本管上司下属。例亦令官小者回避。其隔属非本管者。不令回避。请将此等近姻密戚。亦照近支官在同省例。虽隔属非本管者。亦令官小者一体回避。应如所奏。至回避人员。如系总督兼辖省分。酌量对调。如无总督兼辖省分。臣部于该员邻省内。签掣一省。行令该督抚给咨。赴掣定省分。遇相当缺出。尽先题补。若一省续有回避之员。轮掣他省。以免多占邻省额缺。该员所遗缺。应题应选。仍照例遵办。从之。　　

○豁除顺天大兴县。乾隆三十八年。开挖泡子废田三十七亩额赋　　

○旌表守正捐躯之湖北汉川县民阮组相妻周氏　　

○丁亥。谕曰。吏部奏。原任广东龙川县知县汪承雨□澍。捐复原官一摺。甚属非是。汪承雨□澍。系汪由敦之子。汪由敦为国家得力大臣。朕每追念惋惜。伊子如果成材。深欲为之培植。即尚无大故。亦仍与格外姑容。今汪承雨□澍。因衙役徐海。诈赃毙命。将白役张五一。刑求诬服。所犯非但私罪。且以酷被劾。其情尤重。朕之恶酷吏。甚于恶贪官。贪官永不叙用。岂酷吏转可复令登进乎。且汪承雨□澍。今春在盘山接驾。业已查阅原案。使其尚可弃瑕录用。朕彼时即已加恩。何待彼自行捐复。其案情具在。酷虐显然。在外在内。俱难令其复行供职。岂能以汪由敦之故。废公义而曲徇恩施乎。至汪承雨□澍原拟杖流。论理本不应捐赎。彼时尚因念及伊父汪由敦。又以其母年老。特予矜怜。允从其请。朕办理己未免失之姑息。此时即再欲加恩。亦祗可令其捐一职衔。俾得顶带荣身足矣。岂可复令重列仕途。贻害地方。又何以惩酷暴而肃吏治乎。吏部堂官。前此为衍圣公孔昭焕奏请开复一案。办理即属错误。自因孔昭焕。为大学士于敏中儿女姻亲。为之瞻徇。第以孔昭焕业已加恩。故未将吏部堂官议处。仅予传旨申饬。该堂官理应稍加儆畏。何得复有此奏。汪由敦。系舒赫德业师。今为汪承雨□澍具奏。显然周旋世谊。其余众堂官。又从而随同瞻顾耳。吏部堂官。著交都察院严加议处。至现在捐复人员。并著吏兵二部查核。如有私罪情重之案。即奏明扣除。不准捐复。勿任冒滥　　

○又谕。前据仓场侍郎申保等奏。二三进末到各帮。应交余米。请准其随便售卖一摺。因彼时运河水势未充。转漕稍为费力。姑允所请。今据巡漕给事中王猷奏。若令帮丁在途售卖余米。恐有将正米一并朦混多卖之弊。请仍照往例办理等语所奏自属正办。旬日以来。近畿及豫东两省。连得透雨。本日又据姚立德奏称。各河水势加宽。至浅处亦有水六七八尺不等。南北运渠。可以遄行无滞。毋庸起剥等语。是河水充裕之后。粮艘浮送有资。自无须多费丁力。所有各帮应交余米。仍著照往例。于抵通后。再行售卖。以防弊混　　

○云南提督长清。副都统富兴奏。据穆塔尔。赓噶。禀称。十二日已刻。见美卧沟。有贼四五十人行走。即率土兵搜捕。贼众惶窘。滚岩扑水。死者甚多。计杀贼二名。生擒小头目一名。定边右副将军广州将军明亮。参赞大臣副都统富德奏。臣等公同商酌。将所有侍卫章京将领备弁。除留绒布。及随赴正地外。其余俱酌存两路应用。二十一日。已将章谷新到之黔兵二千。先令赶赴吉地。而自大营调往之满汉屯土各兵五千余人。亦即分起前进。臣明亮。于二十六日。压后起程。土都司丹津扎布。并革布什咱土兵。俱在彼等候。到日必须面为驾驭。并详询该处形势。以便相机进兵。倘正地后路丛杂。臣亦必步步审量。不敢冒昧。谕军机大臣等。穆塔尔。赓噶。此次甚属奋勉出力。著各赏缀二匹传旨嘉奖。其出力之土兵。并著长清等。查明奖赏。以示鼓励。至明亮奏。现于五月二十六日起身。前赴正地。其绒布寨军营各处所有官兵。一经抽动。贼人断无不知。恐见我兵数分开。势或单弱。乘隙潜来滋扰。不可不力为歼戮。其马尼一带后路。尤当设法紧防。此乃富德专责。不宜稍懈。如遇有应奏事件。一面知会明亮。一面即速专摺具奏　　

○戊子。督理粮饷四川总督富勒浑奏。查大板昭。撒纳。一带。为西北军营吃紧后路。大板昭尤为存贮军粮总汇之区。山势亘连。路径交错。臣时刻留心详询番人。并派将弁等。分头巡逻。其中深沟曲径。多与贼境相通。近日冰雪消化。更非冬春可比。益当加紧搜查。现准长清。于后路满兵内。抽拨三百名。又于川省存营兵内。抽调二百名。并屯练土兵数十名。分安大板昭。撒纳。一带。以资搜剿。臣一面督饬将备。仍由正路会哨。以靖地方。一面派勇干将弁。带领屯土各兵。密赴各山梁沟口。实力剿查。务使贼番不敢窥伺。再大板昭。与谷噶丫口最近。山后尚有小路。可出喇穆喇穆之南。今我兵每日搜山。既可与军营声气联络。并使贼人不知我兵底里。自必分力防守。似可稍牵其势。报闻。　　

○己丑。上诣皇太后行宫问安　　

○庚寅。谕。据阿桂奏。五月二十二日。贼人三四百人。乘夜围住游击福敏泰等营卡。随经放枪赶杀。追至把总杨遇春所守木卡。见贼人蚁集呐喊。遂高声传号。杨遇春在卡内应声答号。施放连环枪。直下攻扑。贼皆纷纷逃溃。杨遇春卡内。只有官兵五十余人。而贼众二三百。自二更至五更。已将木卡砍开。杨遇春并不稍为动摇。竟合力击退等语。福敏泰。杨遇春。奋勉出力。甚属可嘉。现据阿桂另摺奏称。军营出有各缺。福敏泰。著即升补甘肃兰州城守营参将。杨遇春。即著升补湖南永绥协守备。以示奖励。其原请升之效力副将温有哲。游击多永峨。千总张维华。三员。著阿桂等。遇有军营缺出。再行奏补。其余俱照阿桂所请。湖南长安营游击员缺。著拜灵阿补授。所遗湖北郧阳协中军都司员缺。著王国定补授。又甘肃西宁镇标前营都司员缺。著陈登龙补授。所遗四川松潘镇左营守备员缺。著刘天德补授。该部知道。　　

○谕军机大臣等。据军机处转奏。热河道明善保。至东土默特。据扎萨克贝勒索诺木巴勒珠尔报称。乌塔图。苏巴尔罕。巴巴盖。等处。俱有蝗蝻。多自盛京辽河等处飞来。已咨行盛京将军。现在率领民人蒙古扑拏等语。前据弘晌奏。广宁城属坡台子等处蝗蝻。俱由口外飞来。特派热河道明善保。前往搜扑。寻据弘晌奏。坡台子等处蝗蝻。俱已扑净。今辽河等处。河以复起蝗蝻。或系从前扑除未净。或系他处萌发。著传谕弘晌。即速带弁兵。前往搜扑。务期净尽。不可稍存推委之意。将此一并传谕明善保知之　　

○又谕曰。阿桂等奏。十八。二十。二十二。等日。俱有贼众潜来侵扰。将弁等守御严密。贼不能犯。并经阿桂豫先设伏。因得堵截歼剿。杀贼甚多等语。贼人此时。尚敢为困兽之斗。经各卡官兵。实力抵击。均堪嘉奖。著阿桂等。查明记其功绩。俟大功告成时。一并咨部优叙。至游击福敏泰。于本卡击退贼人后。复与都司纳奇善。各带兵分为两翼下压。赶至把总杨遇春卡边。高声传号。经杨遇春在卡内应声答号。因即施放连环枪。直下攻扑。贼人败遁。官兵乘势追杀。直至箐边而止。并称杨遇春卡内。只有官兵五十余。贼众二三百人。自二更攻至五更。已将木卡砍开缺口。不能稍有动摇等语。杨遇春。竭力守卡。贼不能动。甚属可嘉。而福敏泰。于追贼之际。奋勇应援。亦足嘉奖。现在军营。正需勇干将弁。此等出力人员。自宜亟加拔擢。以示鼓励。适阿桂奏到题升各员内。有参将守备等缺。已降旨将福敏泰。升补参将。杨遇春。超升守备。各路将军参赞。可将此谕知将领弁兵等。俾其益知奋勉。至福敏泰同往带兵追贼。尚有都司纳奇善。而放枪应援杨遇春木卡时。止称福敏泰等。纳奇善是否在内。未经叙明。著阿桂确查。追贼援卡时。若纳奇善一体出力。即将福敏泰所遗游击之缺。令其升补。否则照其劳绩记档。俟功成。一并议叙。又奏称。瓦寺土都司楞真。带领土兵。临阵杀贼。实为出力奋勇。即行赏戴花翎等语。所办亦好。土都司如此出力。自当逾格奖励。楞真。著赏给参将衔。遇有参将缺出。即将楞真奏补。亦无不可。并将此传谕在营各土司土兵知悉。俾其益加奋勉。又另摺奏称。此次后路轶出贼人。颇为不少。后路袤延。几四五百里。实亦鞭长莫及等语。科多。破碉。巴木通。各处。现交富勒浑。长清。旺保禄等。实力分防。而阿桂近日差往之穆塔尔等。帮同搜剿。甚为出力。惟在伊等防守弗疎。巡查得法。自可无虞滋事。该提督等。当勉为之。况昨经富勒浑奏。抽调川省存营兵二百名。同屯土兵数十名。分安大板昭。撒纳。一带。以资防剿。是凡系紧要处所。俱已派兵守御。办理亦妥。阿桂。务须从长妥计。迅奏肤功以膺茂赏　　

○旌表守正被戕之山东武城县民苑成妻王氏　　

○壬辰。上奉皇太后幸卷阿胜境。侍早晚膳。翼日如之　　

○谕。据何煟奏到。现在设法沟麦。俟买足二十万石。奏请拨用等语。已于摺内批示。前因春夏以来。近畿雨泽。未能沾足。麦收稍减分数。恐向后市价渐增。民食不无拮据。降旨何煟。令其在豫省购麦一二十万石。豫备拨济。嗣于五月下旬。畿补甘霖叠沛。可以转歉为丰。即经传谕该督。令其酌量情形。采买十余万石。以敷接济。计何煟拜发此摺时。尚未接奉前旨。现今直隶各属。雨水优沾。晚田俱一律补种。仍可盼望有秋。况前据周元理奏报。二麦收成。大约在七分左右。与每岁不甚相悬。尚足敷闾阎日用。即稍不充裕。亦有外来麦石。可供售籴。无藉官为接济。著传谕何煟。所奏发价购买麦石之处。如已购得若干。或十万。或数万。俱运贮水次。奏闻。听候拨用。设或全未购办。亦即饬令停止。不可因朕前旨。稍涉拘泥。即豫省麦多价贱。商贩自能源源载运流通。仍于京畿民食有益。将此谕令何煟知之。仍著将现办情形。即行覆奏。寻奏臣密筹购办麦十二万石。现饬运赴卫辉水次兑收暂贮漕仓。纳六月二十五日内。可全数运齐。报闻　　

○参赞大臣伍岱奏。五月二十五日夜有贼二百余人。潜来滋扰。委署前锋章京七十五。巴彦图。护军校巴彦泰等。即带兵施放枪炮。杀贼甚多。余俱奔窜。臣旋派满汉兵五百余。乘夜攻其不备。贼匪知觉抵御。官兵奋勇争先。连伤数贼。余匪躲入碉内。臣因一面令官兵缓彻。一面令巴图鲁侍卫巴三泰。带兵埋伏。贼见兵退。出碉窥探。又经伏兵击毙多名。得旨嘉奖　　

○办理粮饷浙江布政使郝硕奏。查各站限满应换长夫。多有仍留本站谋生。临时应募。充当客夫者。臣思此项人夫。供役既久。道路熟悉。一切均为得力。若于更换时。逐一查询。如有情愿留站者。即行知该州县。给发安家银两。于本籍换班夫内。按数扣除。不特免雇募之烦。亦可省口粮之费。而内地解换夫数既灭。到站自更迅速。得旨嘉奖　　

○癸巳。军机大臣等。议覆。江苏巡抚萨载。奏动支耗羡摺内。开有添办红铜七千三百余觔一款。谕令查核。查制造器皿。向以洋铜质净。较胜滇铜。是以遇有应办之件。俱取洋铜供用。乾隆二十八年。颜料库。以各省额解红铜。不敷支用。奏请行令江苏等省。每年添办七千斤。核计每年所解。余支用开除外。现在尚存四万三千三百余觔。又户部宝泉局。从前亦存有洋铜。供造办等处领用。乾隆三十四年。因库存无多。奏明交江苏巡抚。于年例额解外。添办二十万斤。节年支销所余。亦尚存有十四万八千余觔。查滇铜虽不及洋铜质净。而炼至十分足色。亦不甚相悬。粗重器皿。原可即以滇铜陶炼成造。纵镕化稍有折耗。亦可照色加补。较之采买价值。尚多节省。今户局。及颜料库。二处。既贮有十余万斤。足供各处支用。请嗣后将江苏等省额办铜觔。一并停止。如遇需用时。令造办等处核明。非洋铜不可。即支取洋铜。其余概用滇铜炼造。俟该两处铜觔将次用完。再行奏请办运。从之
  </div>
  <div class="pagination">
   <a href="清实录乾隆朝实录_page1277.html">
    上一页
   </a>
   <span>
    ...
   </span>
   <a href="清实录乾隆朝实录_page1273.html">
    1273
   </a>
   <a href="清实录乾隆朝实录_page1274.html">
    1274
   </a>
   <a href="清实录乾隆朝实录_page1275.html">
    1275
   </a>
   <a href="清实录乾隆朝实录_page1276.html">
    1276
   </a>
   <a href="清实录乾隆朝实录_page1277.html">
    1277
   </a>
   <span class="current-page">
    1278
   </span>
   <a href="清实录乾隆朝实录_page1279.html">
    1279
   </a>
   <a href="清实录乾隆朝实录_page1280.html">
    1280
   </a>
   <a href="清实录乾隆朝实录_page1281.html">
    1281
   </a>
   <a href="清实录乾隆朝实录_page1282.html">
    1282
   </a>
   <a href="清实录乾隆朝实录_page1283.html">
    1283
   </a>
   <span>
    ...
   </span>
   <a href="清实录乾隆朝实录_page1279.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
