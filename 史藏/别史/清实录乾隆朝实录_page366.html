<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 366 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 366 页/共 1860 页</h1>
    <div class="content">文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。夏。四月。丙寅朔。享太庙。上亲诣行礼。　　

○诣皇太后宫问安。　　

○丁卯。谕军机大臣等。据巡抚陈大受奏称。江南阜宁县水涸之后。陆续种麦。今春冻伤。不能畅发等语。朕从前因阜宁地方。邻近海滨。上年被灾较重。已于闰三月初四日。降旨加赈一个月。想陈大受具奏之日。尚未接到此旨。著传谕陈大受、于加赈之外。或借给耔种。赶种秋禾。或减价平粜。以资民食。令其悉心体察。善为办理。其余被灾州县。现在情形若何。有应须接济之处。一体照此抚恤。速行奏闻。寻奏、阜宁被灾较重。已遵旨加赈一月。足资接济。至已种二麦、冻损之低田。及未种续涸地亩。无力乏种者。约计四千四百余顷。均经借给耔种。赶种秋禾。又县境放生、横沟、二河。正在兴工挑浚。饬令多雇本邑民夫。以工代赈。其存仓米谷。不拘常例。减价出粜。并于邻邑、协拨谷石济粜。又徐州府属铜山、丰县、睢宁、雨雹间损二麦。贫户借给耔种。其余上年被灾州县。并无应照阜邑办理之处。得旨、览奏、稍慰朕怀。　　

○大学士等遵旨议奏、各学教习期满。即予议叙。较伊等原班。选用已速。若再予即用。则比各项议叙人员。选用更速。实为过优。查各学教习。并无议叙即用者。惟咸安宫、景山、向有即用之例。应请嗣后、除奉特旨即用外。其以知县用之教习。交吏部归伊本学议叙班次选用。至咸安宫、景山、教习选用班次。请一并交吏部、酌定办理。得旨、是。寻议、咸安宫、景山、教习选用班次。除进士教习期满。奉旨以主事用者。仍照旧例办理。其进士、举人、教习期满。以知县用者。应照各学举人教习之例。归双月各按本班、于两班后选用一人。以教职用者。亦照各学举人教职班次、四选一升后。选用一人。并请各按本班、以从前所积之缺。一并计算选用。从之。　　

○旌表守正被戕之四川射洪县民张吉安女张氏。　　

○戊辰。上御乾清门听政。　　

○兵部议准、山西巡抚阿里衮疏称、右卫驻防旗营内。正红、镶红、镶蓝、三旗官署兵房。在兔毛河之东。三旗并列。贴近河身。实为危险。应请将正红、镶红、镶蓝、三旗官署兵房。移建于镶红、镶蓝、两旗空地之内。其正蓝旗圈墙外。应筑土霸。正黄旗圈墙外。应筑石堤。从之。　　

○工部议准、协办大学士吏部尚书兼管直隶河道总督高斌疏称、通州、张家湾、二处。于水利案内。新建板坝要工。必须专员经管。查通州州同一员。州判一员。每岁粮船抵通时。照看过坝。此外并无事务。请将通州新建板坝。及堤岸排桩各工。责令州同管理。仍驻通州。张家湾新建板坝。及堤岸排桩各工。责令州判管理。分驻张家湾。归务关同知统辖。于务关、杨村、两厅河兵内。各抽拨二十名。分发州同、州判、管辖。一切修防事宜。均令该员、督率河兵办理、其土坝、石坝、二处催趱粮运。土坝仍委州同管理。石坝仍委州判管理。俸廉役食等项。概仍其旧。但二缺向由部选。今管河务。非谙练之员。不能胜任。请改为兼河之缺。于河员内照例拣补。并请换给通州分管土坝兼河务州同、通州分管石坝兼河务州判关防。从之。　　

○己巳。以太仆寺卿介福、为内阁学士、兼礼部侍郎。　　

○庚午。上诣皇太后宫问安。　　

○户部等部议覆、大学士川陕总督公庆复等奏称、川省三齐等三十六寨番民。归隶茂州管辖。筹酌管束事宜。一、查明番地四至。立碑定界。俾民番各安疆土。一、三十六寨。每寨择老成谨慎者。设正副头人各一名。将所管户口。造册送州稽查。其户婚钱债细事。令头人秉公排解。不服、赴州控断。并将头人功过。立簿查核。年底分别赏罚。一、番民每岁纳麦粮六十石。编入赋役全书。责令各头人、督催完纳。就近兑支威茂协营兵米。一、番寨山头地角。旷土尽多。饬地方官令各头人、按户分段给垦。免其升科。一、番民既入版图。即与编氓无异。应于该寨适中之地。设立讲约所。该州暨儒学等官。朔望轮往。传集番民。宣讲圣谕广训。及整饬地方利弊文告。并于律例中、择其易犯之条。繙译讲解。晓谕化导。其子弟秀异可读书者。送州义学肄业。果能渐通文理。照土司苗猺子弟应试之例。准其考试一、新附生番。未便骤绳以法。或犯命盗等事。暂照夷例归结。十年后照内地一体办理。均应如所奏行。从之。　　

○授多罗淳郡王第三女县君之壻宝林、为固山额驸。　　

○旌表守正捐躯之江苏邳州民赵起志妻顾氏。　　

○辛未。谕、据山东巡抚喀尔吉善奏称、按察使王芥园、于上年冬月抱病。迄今医治未痊。恳请解任。回籍就医调摄。免致有误公事等语。王芥园、著准其回籍调理。俟病痊之日来京。该部奏闻请旨。其山东按察使员缺。著唐绥祖补授。谕旨到日。即速赴任。不必来京请训。唐绥祖未到任之先。著照该抚所请。令赵晁暂行署理。　　

○谕军机大臣等、据准泰奏称、广东潮州府属之饶平县。与福建漳州府属之诏安县。壤地毗连。二月十二三日。有诏邑妇女幼孩人等。经过饶邑黄冈地方者甚多。访因该处百姓。先闻福建将军、拟于二月内。自兴化、泉州、漳州、抵漳浦龟镇下船。由铜山、南澳、黄冈、回闽。又称、福建巡抚、委漳州府知府到诏安、查点保甲。又汀漳道、及漳州府通判、亦奉委查地方营汛炮台等项。有诏安县属白叶等乡。并附近县城百姓。纷纷搬走。漳浦百姓。亦纷纷搬逃等语。臣随即批令文武官弁、稽察防范。不得惊张滋事。旋又据禀称、诏安县民、因从前有赖石之事。漳浦县有陈作之事。今见官员到境。恐为旧案、欲行抄杀。故致惊疑逃走。今已宁帖。将军到诏。即由漳浦之云霄一带、查察税务旋省。亦未至南澳黄冈等语。朕览准泰所奏。福建官员、查点保甲、及营汛炮台。将军查察税务。俱系地方常有之事。何至民间指称旧案。惊惶逃走。此皆民风不淳。民心不静。积习嚣凌之明验也。此案现据准泰奏称、民情已经宁帖。而马尔泰、周学健、并未奏闻。可传旨询问之。并谕伊等、身为封疆大臣。教养斯民。是其专责。当时时留心。善为经理。务思化导安辑之法。使之移风易俗。革薄从忠。共为良民。毋蹈法网。此凡为督抚者之所当加意。而在闽省乖漓之区。尤为切要之务。何得忽视之。寻据马尔泰奏、漳浦、诏安、毗连粤省。人情素为浇悍。顷奉廷寄。始知准泰奏有漳浦、诏安、民人惊窜入粤一事。除一面密行严询该管镇道。有无漳诏二邑、百姓搬逃之事。并令详加察核。若果有招称旧案。因而惶怖逃窜。文武官员。匿不具报。当一并据实劾奏。如或别有他故。亦当廉得实情具奏。得旨、毋隐毋饰。据实详查。速行办理。又据周学健奏、漳浦、诏安、民人惊窜入粤一事。据准泰原奏、二月十二十三两日。诏邑妇女幼孩。经过黄冈者甚多。其地其时。确凿可据。臣当即密饬该道府。据实查核。佥称实无其事。且将军新柱、于本年二三月间。在漳泉一带。巡查税口。亦毫无闻见。现在严谕道府各官。实力安辑地方。毋得纷扰。仍留心察访。据实奏报。得旨、览奏俱悉。　　

○军机大臣等议覆、四川巡抚纪山疏称、驻藏粮务同知。并抚标在藏随粮兵丁。应同驻藏大臣。一齐更换。但现在粮务同知于学谦、及抚标在藏随粮兵丁。限满之年、与各官兵更替日期。不能恰合。请略为变通。令其于满限后。仍在藏多驻岁时。俟换班到日。一齐彻回。所支藏饷。计三年。并豫储银、通计二十万两。途长难解。亦应俟换班之年。照例请拨。即交粮务同知、随驻藏大臣。及绿旗官兵等同行。以免零星单运。再西藏办理粮务。原议于同知内、拣选派往。今查川省同知十员中、除地方紧要者。共有六缺。不便差派。其余四员。不敷委用。请将通判十员。一体拣派。均应如所请办理。从之。　　

○壬申。上诣皇太后宫问安。　　

○谕军机大臣等、浙江拏获采生折割等犯。穷凶极恶。其惨毒之处。为人所不忍听闻。自应从重治罪。以快人心。以断后患。乃常安审拟过于宽纵。不足蔽其辜。部驳甚是。已于本内批发。可传谕常安、令其悉心研究。另行定拟。以成信谳。寻据常安奏、采生折割一案。除将未题各犯。悉心研鞫。其正犯、俟奉到部驳情节。严究办理。得旨、此案汝特过疎纵。不经心矣。若再如此。朕不汝贷。至办理此案。岂可似寻常命盗案。任意迟延。当行审拟具题正法。以快人心。看汝全不似从前勤敏之心矣。戒之。汝非不知朕者。　　

○工部议准、山西巡抚阿里衮疏称、大同、朔平、二府所属州县。乾隆十年。夏雨愆期。秋禾复被偏灾。业经题请赈恤。并将新旧钱粮。分别蠲缓带徵。复于闰三月、加赈一月。小民已承厚泽。惟是地近塞垣。砂土瘠薄。气候较迟。麦收须俟六七月。秋获则在八九月。值灾歉后。谋食艰难。该州县地处边疆。城垣自宜修整。若以工代赈。地方民生。均有裨益。查应州、大同、山阴、灵邱、阳高、天镇、朔州、马邑、等八州县城垣。均应修葺。饬令各州县。务于四月初旬。同时兴举。该道府稽查、催儧完竣。庶灾地穷黎。糊口有资。边方城郭。乘时修葺巩固。得旨、依议速行。　　

○甘肃庄浪土司指挥佥事鲁甸邦故。以其子鲁万策袭职。四川八乌笼土百户罗藏丙朱故。无子、以其侄罗藏七立袭职。广西永定长官司韦廷璧病废。以其子韦日隆袭职。贵州小平伐长官司宋光远故。以其子宋德彰袭职。　　

○癸酉。上诣皇太后宫问安。　　

○皇七子永琮生。　　

○钦差协办大学士吏部尚书高斌等议奏、上下两江。众水汇聚。地势低洼。每遇伏秋汛涨。一时宣洩不及。频扩时有水患。经督臣尹继善等、将江南被水地方。一切河道堤堰。应行修筑事宜。查明奏请挑浚各河。兴修堤堰闸坝等工。部议择最急者。先行估修。余分别缓急。次第办理。并以臣高斌、曾任南河。现奉差江南。奏交臣再行酌核。臣接到部咨。即亲赴各处查勘源流。相度形势。同督臣尹继善、河臣顾琮、逐加核议。如原奏毛城铺迤下之洪沟河一带。于离河稍远处。坚筑子堰。并修补旧有堤堰。酌建涵洞。濉河、自灰谷堆至霸王城。两岸筑堰。今细按形势。应自灰谷堆迤上之符离桥起。一律接筑。并疏通湖洼沟渠各口。分建涵洞、斗门、相机启闭。天然闸河、挑浚河身。改顺河尾。并于大山头筑坝。不使东注。疏通彭家沟。以洩积水。其邳州沂河两岸。加培子堰。以资捍卫。海州前后沭河两岸。接筑子堰。酌建涵洞。以资启闭。阜宁之放生河、横沟河、清河之史家荡、民便河、安东之尤家荡、桃源之刘老涧河、学城积水河、挑通筑堰建洞。以免泛溢。以上均应列为急工。照部议一面办理。一面奏闻。至濉河、自濉溪口至灰谷堆以上。挑切滩嘴。查该处崖高河低。并未通身阻塞。且河形弯曲。非挑切所能直顺。无庸议举。但河身间段淤浅之处。应酌量挑浚。方能畅流无阻。并应入急工。其五湖以下之峰山闸河、挑直河身。培筑子堰。谢家沟、挑挖宽深。分洩濉水入汴。与濉河南北两岸黄疃桥等处。疏河建洞。以及颍州之淝河、宋汤河、蒙城之黄河、北淝河、挑浅筑埂。建设桥座。沭阳以下之南北六塘河。接筑子堰。酌建涵洞。港河挑浚河身。筑堰建闸。通青伊湖之高墟口。王家沟、通蔷薇河之王官口、下坊口、并盐城之九曲河、山阳之吉家桥河、一律挑浚。酌建桥洞。以上均应列为缓工。俟急工办竣。今冬水涸。再加确估办理。又沭阳之滂沟荡、汤家沟、酌量疏浚。并滥泥洪、上下增筑子堰。酌建涵洞桥座等工。多系村庄小水。不甚紧要。今应列为次缓。俟缓工办竣。再加详审奏办。其余如海州之蔷薇河、已于水利案内。挑浚宽通。即三洞闸座。欲改建于洪门口。亦为捍御海潮起见。但闸门建于河尾。有碍宣洩。此二段工。应毋庸议。得旨、大学士会同该部议奏。寻议、应如所请。行令该督等、陆续确估题报。次第兴修。得旨、依议速行。　　

○又议奏、江苏省海、沭、赣、三州县。地处海滨。最为洼下。每至伏秋水发。山东沭沂诸水。奔腾直注。宣洩不及。易于淹漫。此抚臣陈大受、所以有分疏之请也。查沭河、发源于山东马耳等山。由马陵山折入沭阳。会归涟河入海。中间虽有佃头岭、地势稍平。查即马陵山腰断处。山根石脚。难以开通。且分入赣榆之沙河。河小水大。亦难容纳。实可毋庸开浚。至沂水、由骆马湖洩入六塘河。至钱家集、分南北二股。俱由运盐河入海。查盐河、系盐柴并运将入海之武障、义泽、六里、等河。煞坝蓄水。以致不能畅洩。今酌议于武障、义泽、六里、三河。添建滚水石坝。诚属蓄洩两便。原议高于河底五尺。系坝下尺寸。恐盐河浅深不一。应以上下河身。一律俱有五尺之水。酌定准则。建立坝脊。又赣榆之三公河。系分承县境小沙河之水。由北入海。近因淤塞。自应挑浚深通。又围子河、在赣榆之东南。经仙邱镇、范家口、入海。上段多有淤浅之处。亦应开挑深广。又大沙河、发源苍山。经黄家围、大沙河镇、入海。迤下一带岸低。水泛难免淹浸。应于南岸添筑子堰。以上均应行修筑之工。惟是水利案内。工程既多。未便同时并举。应将武障、义泽、六里、等滚坝。并挑挖三公河。先为兴工。其围子、大沙、二河工程。俟坝工竣续办。得旨、大学士会同该部议奏、寻议、应如所请。行令该督抚分别先后。确估题报兴修。得旨、依议速行。　　

○是日起。上以常雩、祀天于圜丘。斋戒三日。　　

○甲戌。谕军机大臣等、据总督策楞查奏、宁明州知州蒋曰棠、栽赃煆炼土知州闭有光、贿和教供一案。不必发往东省审理。托庸、前已降旨交部察议。现在部议革职。尚未具题。俟新抚臣到任后。听其审理。尔等可传谕策楞知之。　　

○乙亥。上诣南郊斋宫斋宿。　　

○准噶尔部人博克等来降。赏给安插如例。　　

○丙子。常雩、祀天于圜丘上亲诣行礼。　　

○丁丑。谕曰、两淮盐政吉庆、请将宁国等九县、壅积食盐。派拨淮南纲商。于江广口岸分年报运融销。户部照例议以不准。从前淮北山、清、等八州县、食盐壅滞。经该盐政奏请通融酌销。曾降旨暂准行销。今淮南宁国等县、壅积食盐。通融行销。事同一例。著准其所请。交与该盐政、遵照淮北之旨。一体办理。　　

○又谕曰、白钟山、身任总河。乃怠玩河工。匿灾不报。深负朕简用之恩。已经降旨革职。但伊系河员出身。于工程尚为谙练。著发往江南。交与尹继善、顾琮、于现议修工程内。择要紧之处。派伊管理监修。不令出赀。亦不必给与养廉。如伊实心效力。俟四五年后。酌量以同知题补。　　

○谕军机大臣等、白钟山、现已降旨革职。朕念其平日熟悉河工。特发往江南。交与尹继善等、派工效力。以赎前愆。尔等可传谕尹继善、伊向与白钟山交好。朕所知悉。此番若仍有护庇之意。徇情宽待。令其优游河干。以待年限。朕必有所闻。彼时惟向尹继善是问。　　

○又谕、军机处、乃系机要重地。凡事俱应慎密。不容宣洩。今乃有在京直隶、江南、浙江、等处提塘。串通军机处写字之人。将不发抄之事件。抄寄该省督抚者。朕看此情节。在提塘等微末之人。不过以此博督抚之欢心。在督抚亦乐其不时私递。得闻京师信息。此皆浅陋之见。且非始于今日。朕已将督抚等、从宽免其查究。但那苏图、尹继善、陈大受、魏定国、常安等。俱为封疆大臣。似此行私报密等事。甚不光明。若有见闻。即当据实查办。何得身蹈其事。不能自检。尚得谓之正已率属乎。著密行传谕申饬之。　　

○命翰林院侍讲学士周长发、侍讲蔡新、以原衔充日讲起居注官。　　

○戊寅。兵部议奏、官员废弛营伍。定例革职。但在任久暂不同。如任事日久。不实力操练。以致废弛者。自应议革。倘到任未及一年。营伍久已废弛。虽尽心训练。一时骤难见功。若与在任已久之员。一并议革。似未平允。请嗣后武职官员。经该督抚以废弛营伍题参者。令于本内、将该员任事久暂。及该处营伍向来情形。据实声明。如到任已满一年者。照旧例革职。半年以上者。革职留任。三月以上者。降四级留任。令其加意整顿。以观后效。三月以下者。暂免议处。从之。　　

○调云南临元镇总兵官郑文焕、为开化镇总兵官。　　

○墨尔根城副都统阿尔赛故。赐祭葬如例。　　

○己卯。上诣皇太后宫问安。　　

○军机大臣等议覆、直隶总督那苏图奏称、热河、喀喇河屯、化育沟、等处。驻劄新旧满兵官房。节年坍塌。共二千七百二十一间。亟需修理。应如所请。备办工料。于明春兴工。即令热河总管就近料理。悉心妥办。从之。　　

○吏部议奏、署广西巡抚托庸、于鼓铸铜觔一事。从前奏请三七抽课。屡经奉旨询问。以为事属可行。及至试行八月。不能有效。复请照前办理。而价值更为增多。始则有意更张。继又回护已短。巧为掩饰。全无大臣之体。殊属溺职。应照例革职。得旨、托庸、著革职。广西巡抚员缺。著布政使鄂昌署理。布政使员缺。著按察使李锡秦署理。按察使员缺著湖南驿盐道钟昭署理。　　

○户部议覆、四川巡抚纪山疏请、资州、并资阳县、猝被水灾。计淹浸仓谷、三千八百七十余石。俱霉烂无用。请照例豁免。其水浸色变谷、共二万五千四百四十余石。请减价粜卖。除将粜价银两、买谷贮仓。抵补原额外。其不敷谷石。亦请一并豁免。均应如所请。从之。　　

○旌表守正捐躯之河南陕州民李添命妻王氏。　　

○庚辰。上御太和殿视朝。文武升转各官谢恩。　　

○谕军机大臣等、湖南驿盐道钟昭、已命署广西按察使。但从前有永州府革职知府曹璨、揭部文内。有宁远县民周希玉、殴死卢仲义身死一案。该府审系冒风身死、拟流。署臬司以初报额颅偏左伤深三分。若引伤风。必干部驳。将伤风身死情由删去。批示该府。来岁秋审。自必宽减。司中如此办理甚多。不必过虑等语。此系钟昭所批。自必有向伊询问之处。尔等可传谕杨锡绂、爱必达、伊等询问后。再令钟昭、赴广西新任。　　

○兵部议准、湖广总督鄂弥达疏称、提、镇、统辖地方。必须营制联属。气势相通。方于控驭应援有裨。湖南永顺一协、旧属提标管辖。嗣于乾隆六年、署督臣那苏图、以镇筸镇东南之乾州、与永顺协东南之土蛮坡相接。将永顺一协、奏准改隶镇筸镇管辖。查永顺至镇筸、陆路五百余里。崇山峻岭。天晴尚行六七日。阴雨溪涨。则难计日。若由永顺至常德。止三百里。其水路至常、至筸、均五百里有奇。赴筸、从辰州逆流而上。总须八九日。赴常、从辰州顺流而下。不过四五日。至于申文考缺等事。由镇而提。或二十余日。或一月有余。若径至常。不过数日。应请照旧制。永顺协、仍属常德提标管辖。至辰州一协、又在永顺之下游。至常水陆俱止三百余里。镇辖尤多不便。应请一并改隶提辖。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十四


大清高宗法天隆运至诚先觉体元立极敷文奋武孝慈神圣纯皇帝实录卷之二百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　
</div>
    <div class="pagination">
<a href="清实录乾隆朝实录_page365.html">上一页</a><span>...</span><a href="清实录乾隆朝实录_page361.html">361</a><a href="清实录乾隆朝实录_page362.html">362</a><a href="清实录乾隆朝实录_page363.html">363</a><a href="清实录乾隆朝实录_page364.html">364</a><a href="清实录乾隆朝实录_page365.html">365</a><span class="current-page">366</span><a href="清实录乾隆朝实录_page367.html">367</a><a href="清实录乾隆朝实录_page368.html">368</a><a href="清实录乾隆朝实录_page369.html">369</a><a href="清实录乾隆朝实录_page370.html">370</a><a href="清实录乾隆朝实录_page371.html">371</a><span>...</span><a href="清实录乾隆朝实录_page367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
