<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 6 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 6 页/共 59 页</h1>
    <div class="content">　　○吏部右侍郎林树声以疾不能赴任乞在籍调理许之
　　○升南京工部员外郎宋继先为浙江按察司佥事
　　○工科给事中李贞元劾奏大学士高拱刚愎褊急无大臣体外姑为求退之状而内怀患失之心屡劾屡辨屡留屡出中外指目转相非笑非盛世所宜有愿亟赐罢免或特加优礼以示曲全有旨责元贞渎扰令拱安心供职拱不自安力请去位  上曰朕屡旨留卿特出眷知宜以君命为重人言不必介意
　　○升江西南赣团操指挥佥事王如澄为署都指挥佥事佥书广东都司事
　　○丙午礼部覆户科左给事中何起鸣言往事西番进狮子光禄寺日饲一羊损上供之费以养无用又南京进鲜马快船承天府增进香米等物扰害地方俱当诏罢太常寺岁用牲三千有余例以行户上纳价未及领而上纳之费已数倍当令科道官会同该寺给散牲价及稽察奸弊得旨进鲜船骚扰及太常寺一切宿弊如议禁革承天府香米等物及外夷珍禽异兽即行停止不许进献
　　○礼部尚书高仪等言人君绍极继统乃天命维新之会臣民观化之时惟我  皇上嗣登宝位已四月于兹矣一时群臣感遇昌期胥竭诚款谋猷入告惟恐或后如大学士陈以勤首先献纳条为十事以为  圣明保大嗣服之助已蒙温旨嘉纳其他科道等官咸有论奏亦各奉有俞旨臣等祥阅诸臣之＜锍-釒＞中间条列虽有不同至于请御文华殿召见辅臣大臣面加询问亲决庶政一事则甚有禆于  圣治今日要务信莫有先于此者臣等切惟唐虞君臣萃聚一堂都俞吁咈情意罔间上帝导下之言也则曰予违汝弼又恐其不尽言也则曰汝无面从所以君臣道合血脉流通古今称盛世莫及我朝  列圣相承每每接见辅弼廷访大臣或同游咏和或燕对无时明良喜起庶事咸熙国家万世太平之业端肇于此惟我  皇上登极数日即出御门朝宁威仪已复  祖宗之旧但大庭之上体统森严拜起唯诺势相悬隔若止循例具文上有怀而不得下问下有见而不敢上陈窃恐情意既不相接见闻未免日壅诸司奏牍中外事机岂能一一尽白于  圣衷耶今  山陵已毕典礼就绪经筵日讲复赐举行惟便殿亲政尚未之及伏望  皇上仰稽  列圣之盛典俯纳诸臣之忠言自今开讲以后每日朝罢即御文华殿除内阁辅臣日侍讲读自宜随入供事其六部都察院大臣仍乞  皇上不时召见即将览过题奏干系大赏罚大黜陟大典礼大刑狱大军机大会计与凡一切大政令当斟酌详议者特降清问许部院官陈述始末内阁辅臣即拟可否  皇上加以睿断亲赐裁答傥有疑难虽再三□确然后答旨亦无不可科道掌印官每次各轮二员随进如诸臣陈述未详议拟未当者许公同评正至于辅臣讲读之余仍乞  皇上亲发玉音咨询治道或以章＜锍-釒＞应票拟者令即在御前看详面请宸断如此则万机之理日熟于  圣衷四海之治可运于掌上矣  上报可然其事境寝不行
　　○命应城伯孙文栋佥书南京前军都督府事万全都司佥书署都指挥佥事许南金掌本司事
　　○巡关御史陈省劾奏原任墙子岭参将冯诏及蓟镇总兵官王孟夏朘削无厌大坏边事乞罢孟夏追论诏未尽之罪兵部覆议诏已谪戍勿论孟夏素称勇敢请降用以责后效  上报可降孟夏为游击将军
　　○丁未  上初御经筵赐宴于会极门并赐知经筵同知经筵侍班大臣及进讲展书执事等官白金宝钞彩叚表里有差
　　○复驸马都尉邬景和原职景和  先帝时入侍直赞意颇不乐  先帝觉而远之后于谢赏＜锍-釒＞引马革褁尸语诏下法司问状削籍为民至是给事中张卤御史陈联芳等＜锍-釒＞称景和帝室亲臣素负忠直无罪被摈公论惜之遂复其官
　　○海西脱木河等卫女直夷人都指挥那台失等来朝贡马宴赉如例
　　○升原任吏科都给事中尹相礼科都给事中魏良弼为太常寺少卿户科给事中张选为通政司左参议南京浙江道御史冯恩为大理寺寺丞大理寺寺正毋德隆南京兵部职方司主事刘世龙为尚宝司少卿各致仕吏部言相等  先朝遗直宜以次叙用而年皆七十以上例得引年宜升秩致仕以示优厚故有是命
　　○升密云城守备指挥佥事费懋甫为署都指挥佥事掌四川都司事
　　○工部覆御史李惟观奏言城河闸坝工程宜定为规制以三岁一举用省积久浩大之费广源青龙二闸相距密迩宜令闸官兼摄并汰原派闸夫之一从之
　　○戊申户部尚书葛守礼等奏直隶山东等处土旷民贫流移日众者以有司变法乱常起科太重而徵派不均也夫因田制赋按籍编差国有常经今不论籍之上下惟计田之多寡故民皆弃田以避役且河之南北山之东西土地硗瘠岁入甚寡正赋尚不能给矧复重之以差役乎往臣在河南亲睹其害近且行之直隶浸淫及于山东矣山东沂费郯滕之间荒田弥望招垦莫有应者今行此法将举山东为沂费郯滕也夫工匠佣力自给以无田而免差富商大贾操赀无筭亦以无田而免差至袯襫胼胝终岁勤动者乃更受其困此所谓舛也乞下明诏正田赋之规罢科差之法使小民不离南亩则流移渐复农事可兴又国初徵纳钱粮户部开定仓库名目及石数价值行各省分派小民照仓上纳完欠之数了然可稽其法甚便近年定为一条鞭法不论仓口不开石数止开每亩该银若干吏书因缘为奸增减洒派弊端百出此派之法变也至于收角□羊乃又变为一串铃法谓之夥收分角□羊收者不角□羊角□羊者不收收者获积余之资角□羊者任赔补之累是岂得为平乎且钱粮必分数明而后稽查审今混而为一是为那移者地也不惟不便于民抑不便于官宜敕所司查复旧规其一条鞭等法悉为停罢庶税额均而徵派便矣  上曰尔等以司计司农为职兹所奏悉举行其他可以足国裕民者宜勿避嫌怨尽心干理以副朝廷委任之意
　　○升赏居庸关及土木等处获功阵亡官军王恺等二百四十人有差
　　○己酉升大理寺右寺丞王诤为本寺左寺丞尚宝司丞海瑞为大理寺右寺丞南京太仆寺卿袁洪愈为南京光禄寺卿
　　○吏部覆主事郭谏臣奏一正一真人荒淫不检不当复令世袭宜行所司查议应否永为革除一本朝重典非军功不得世袭皇亲玉田伯蒋荣安平伯方承裕宜止终本身照泰和伯陈万言例仍著为令甲身后不许再袭一衍圣公或遇亲丧自今仍令守制其袭封一事所司代为奏请令其守护印信候服满起送承袭服内免其入贺一太常鸿胪礼乐之司自今正卿宜仍用进士令其参酌礼仪约束官属其别途出身者太常寺至少卿而止鸿胪至左少卿而止秩满之日止许加俸其制诰两房中书官不得升列九卿一两司方面员缺宜于本省及邻省就近迁转令刻期赴任一府县官贤能者宜行久任之法其治行卓异者知府历二三考得升参政以上知县历二三考得升左右给事中以上得旨允行
　　○庚戌改南京刑部尚书赵大佑为南京兵部尚书参赞机务
　　○改礼部右侍郎兼翰林院学士殷士儋为吏部右侍郎仍兼学士经筵日讲如故
　　○升通政使司通政使樊深为刑部右侍郎
　　○大学士高拱复上＜锍-釒＞求去  上慰留不允
　　○命神枢营副将署都督佥事李世忠充总兵官镇守蓟州永平山海等处
　　○升赏宣大二镇平远堡等处获功阵亡官军叚元崇等九十五人有差
　　○辛亥升中都留守司领班指挥使沃允谦为署都指挥佥事佥书万全都司事
　　○以辽阳诸路招还被虏人口千五十人及降夷六十五人升总兵官王治道一级及参将赵应昌备御指挥刘承武赉予有差
　　○壬子复郑世子载堉冠带以郑王复爵也
　　○礼部进  圣驾亲祭  方泽仪注一前期四日  上御皇极殿太常寺奏祭祀如常仪一是日早  上御皇极门太常寺堂上官奏请  圣驾诣  方泽致祭锦衣卫官备法驾设板舆于皇极门下中门内侍官跪请  上升舆锦衣卫官跪奏起舆  上常服乘舆由午门端门承天门长安左门安定门诣  北郊坛外西门内北门之左降舆导驾官导  上至具服殿具祭服出导驾官导  上由内壝右棂星门入行大祭礼如常仪祭毕仍导  上至具服殿易常服还宫
　　○升浙江按察司副使沈应时山西按察司副使李玳俱布政使司右参政四川成都府知府刘侃为按察司副使刑部员外郎栗魁周为按察司佥事俱狭西
　　○刑部尚书黄光昇以疾乞致仕许之仍赐驰驿以归
　　○先是嘉靖四十五年八月广东贼张韶南黄仕良等流劫南雄始兴等处分守参政郭应聘督兵攻之斩首一百七十有奇俘获称是至是抚臣李佑以捷闻  上命赏佑及应聘银币有差诸有功者御史核奏
　　○癸丑荫原任狭西监察御史浦鋐嫡孙朝柱为国子生以鋐死廷杖也
　　○甲寅诏追赠故新建伯南京兵部尚书王守仁为新建侯谥文成赐祭七坛太保左都督周尚文为太傅谥武襄少傅兼太子太傅户部尚书谨身殿大学士蒋冕为少师谥文定少保兼太子太傅户部尚书乔宇为少傅谥庄简各祭九坛礼部尚书汪俊为太子少保谥文庄祭二坛太子少保户部尚书王杲为太子太保祭四坛刑部尚书喻茂坚为太子少保祭二坛各命有司治葬詹事府少詹事黄佐为礼部侍郎都察院右佥都御史朱方为右副都御史各祭一坛南京礼部右侍郎吕楠为礼部部尚书谥文简太子太保吏部尚书武英殿大学士石珤为少保改谥文介追夺尚书顾可学徐可成侍郎朱隆禧郭文英赠谥诰命及仆其谕祭等碑夺侍郎张电诰命先是礼科都给事中辛自修河南道监察御史王好问等各＜锍-釒＞言冕等勋业闻望虽有不同然立朝大节皆无可议当酌赐恤典楠为耆儒宿学而谥号未定珤以名德硕辅而谥曰文隐当为补改可成黄冠杂流文英匠作鄙役本士论所不齿而可学以方术隆禧以药物并冒恩宠尤大得罪于名教电以儒士习书遂滥卿贰悉当追论以示创惩礼部议覆俱从之自修等又请追夺原任工部尚书甘为霖祭葬礼部议为霖人品虽庸劣然与异端杂流不同宜优容勿论报可
　　○升太仆寺少卿李一元为鸿胪寺卿
　　○勒山西布政司左参议谷钟秀河东都转运盐使司运使王潺冠带闲住以山西巡抚王继洛论奏也
　　○兵部覆巡抚南赣都御史吴百朋奏龙南下历安远等县巢贼虽已就抚而余党尚炽防御犹当戒严宜令赣州府捕盗通判龙南县捕盗主簿各移驻下历新城领赣营及本县操兵五百人守之本府捕盗事则以属管粮通判兼理其下历巡司宜移于高砂莲塘协力守御仍建社学训子弟以开其自新之途又岑冈巢贼食尽势孤宜饬广中守臣及时议处并录知府黄扆建议安抚之功  上皆从之
　　○平虏卫地震
　　明穆宗庄皇帝实录卷之七
大明穆宗庄皇帝实录卷之八
　　隆庆元年五月乙卯朔
　　○改南京礼部右侍郎裴宇为南京吏部右侍郎巡抚应天等处右副都御史谢登之为通政使
　　○升南京都察院右都御史孙植为南京刑部尚书南京大理寺卿吴悌为南京刑部右侍郎
　　○升大理寺卿管国子监祭酒林＜火廉＞为礼部右侍郎兼翰林院学士仍充经筵讲官
　　○升神机营练勇参将孙国臣充神机营副将
　　○丙辰
　　○升兵部署郎中欧阳谷为山西左参议襄阳府知府王可信为河东都转运盐使
　　○巡按狭西御史温如玉以套虏数犯边境杀掠无算请治总督侍郎霍冀及巡按都御史王遴罪兵部议遴已降俸勿论冀承积弱之后猝难振举姑令及时修饬勉策后勋从之
　　○初南京应天等五卫军人防守浦子口其食盐俱赴买于龙江关已而江浦县李天澜谓浦子口隶本县令买食盐本县引盐不得越江以启私贩巡盐御史已主其议而浦守御及诸军坚执以为不便相持久之遂互相攻讦诸军大噪击杀部民大澜仅以身免至是南京郭乾言二臣本以私忿相殴法当究治仍乞酌议盐以杜争端得  旨买盐地方仍旧行事干军民有不便者自宜奏诉守御官乃敢纵军暴横殊不畏朝廷法度平及军人首事者南京兵部逮至法司重究以闻
　　○丁巳
　　○礼部覆给事中曹当勉奏宗藩子侄莫非王室懿亲  皇上即位覃恩当施由近始凡慰闻劝奖及赈恤贫乏诸事请下抚按核实本部议行至于名封婚礼各府所奏动以千数而本部必待核实乃为题覆是以日壅月积废阁甚多臣等议以为选择婚配在于民间诚宜慎重其名封本府既以保勘及宗人府本部册籍看详无异宜即题请其内外衙门需求许本宗奏陈及会五城缉事衙门访治从之
　　○以大祀方泽  上亲告  太庙请  太祖高皇帝配
　　○戊午
　　○改南京吏部尚书毛恺为刑部尚书恺＜锍-釒＞辞不允
　　○己未
　　○端午节罢百官宴
　　○遣内官祭中霤之神
　　○河工成先是黄河决新集庞家屯等处泛滥徐沛间故道沮洳不可复没尚书朱衡议从南阳以南东至夏村又东至留城凡一百四十一里故都御史盛应期所凿河形在焉又其地阜黄河即至昭阳湖不能复东乃凿旧渠因深广之引鮕鱼诸泉薛砂诸河注其中坝三河口＜锍-釒＞旧河筑马家桥堤遏河之出飞云桥者使尽入秦沟自留城至赤龙津又五十三里凡为闸八减水闸二十为坝十有二为堤三万五千二百八十丈有奇石堤三十里已而凿黄家口导薛河入赤山湖凿黄浦导沙河入独山湖凡为枝河八旱则资以济漕潦则洩之昭阳湖由是运道遂通
　　○升赏大同左卫应朔等处获功阵亡官军纪伦等九十一人
　　○庚申
　　○升提督四夷馆太常寺少卿林润为都察院右佥都御史总理粮储巡抚应天等处
　　○起原任礼部左侍郎陈升为南京礼部左侍郎改南京国子监祭酒王杰为国子监祭酒
　　○升赏狭西七里口小山等处获功官军万私等七十六人
　　○辛酉  上亲祀池于  方泽  孝忠敬皇帝忌辰  奉先殿行祭礼遣彭城伯张熊祭  泰陵
　　○癸亥
　　○升浙江道御史高荐芳为太仆寺少卿
　　○复故刑部尚书吴原职赠太子少保初原问拟等罪忤旨落职吏部并叙其巡抚四川提督南赣时军功故有是命
　　○升江西布政司左布政使范惟一为南京太仆寺卿浙江布政司左参议殷从俭为河南按察司副使
　　○以擒斩广东贼首王西桥等升总兵官俞大猷为署都督同知提督侍郎吴桂芳俸一级分巡副使张子弘为按察司按察使管伸威兵备事分守参将王诏游击将军魏宗瀚各一级仍与分守等官陈祀等各赏银币有差其失事指挥等官任元相等下御史逮问
　　○总理河道尚书朱衡言河工告成宜分管理黄河上自漕县直抵豊县堤界新河自南阳起至朱家口而南及黄河自豊县堤界而南可属之徐州兵备道其预防黄河缮理新河事宜皆听计画合用失力黄河调闸溜浅夫新河得调曹单等县堤夫互相协助其和贮山东漕河徭夫工食及河道工食两有事许呈请支费诸管河官员悉凭二道委用又请于曹县上下筑缕水坝修扫水台以防秋水冲决之患其工费于两淮工本银及山东河南料价之给  上皆从之  诏运船过临清免其带砖以漕军重困也
　　○甲子  太祖高皇帝忌辰  奉先殿行祭礼  谕礼部朕将以十二日出幸邸所司祇候毋怠礼部尚书高仪等以巡幸无名恐开逸游之端＜锍-釒＞请停寝礼部都给事中何起鸣河南道御史王好问等亦＜锍-釒＞谏不从改太仆寺少卿徐公遴为太常寺少卿提督四夷馆
　　○复除南京户科给事中陆凤仪于吏科  诏复大学士杨廷和尚书王廷相梁材刘讱聂豹翟鹏侍郎江晓程文德曾锐杨守谦商大节张汉副都御史孙继鲁等原职
　　○户部请以钱粮文册定式颁行天下自嘉靖三十六年至四十五年凡起运京边钱粮完欠起角□羊追徵数目及贫民不能纳完者备记册中自州县以达府自府达布政司于来岁入觐送户部查考如有隐漏那移侵欺及不如式者参治得  旨文册如议行应参官员部臣具以名闻
　　○虏犯大同任达沟等处参将刘国引兵御之战西山及谢洼斩首二十余级夺获马匹二千余虏引还事闻  上命赏国银币
　　○吏科都给事中朱绘等言湖广施州卫中路安抚司应袭覃大宁一日奉五上语多不实情究治因言迩来游民潜聚京师鼓扇刁风大为奸利宜一切禁缉都察院议以土官覃璧争印相杀及磁不当辖四川二事下抚按官看报奸民潜住者令五城御史及厂卫严行缉究从之
　　○总理河道尚书朱衡条议新河应举事宜一改移官夫改拨新河留城马家桥夏村宋家口杨庄西柳庄马家口八闸应役其沛县宋家口此入山东界中宜割属济宁主事各提调兑管以便约束一逮议提夫议以新河南自留城至佃户屯此自南阳至新桥桥新筑堤岸及三河口坝堰俱建铺设夫防护修理即以旧河提夫充役一查复浅夫除防守堤坝外俱应留用仍如南旺事例三年两挑与南河徭夫并力闾睿一改移驿递议移沛县泗亭驿递运所于三河口山东河桥驿各亭递运所于南阳沛县夫厂于河口令豊萧等县协济如故一分定职掌议自宋家口以南至白洋浅属南河郎中督理自宋家口以北属北河郎中督理各州县掌印官管河等官悉听察举其沽头分田移建夏村徐州沛县鱼台管河官移驻濒河以便巡视一申明漕规议令徐淮临德管仓主事严限催督运船查革私载迁延希图寄囤等弊一蠲免税粮议新河独山等处水占地土免其租税及南阳一带积水之地立法猪水以济运道  上皆从之
　　○大同大雨雹
　　○乙丑
　　○太常寺官祭京城隍之神朝鲜国王李峘遣陪臣礼曹参判宋赞等赍表陈慰别遣户曹参书郑宗荣等进香  诏进香于  永陵献殿门外行礼赐其使织金衣彩叚布有差礼部以  山陵虽与而使者以陈慰进香至与他朝贡者不同请仍赐宴于辽东都司从之
　　○礼部请举幸学之典从之
　　○升江西右布政使曹三旸为左布政使右参议崔近思为左参议俱本省
　　○升五军营练勇参将李节佥书南京右府事起原任狭西总兵署都督佥书徐仁为神机营练勇将军
　　○丙寅  仁宗昭皇帝忌辰遣成安伯郑应乾祭  献陵  上出幸潘邸文武堂上官及科道掌印官俱扈从是日还
　　○巡抚河南右副都御史孟养性以疾乞归许之
　　○丁卯
　　○遣太常寺官祭前汉将军寿亭侯
　　○礼部奏纂修  世宗实录事迹令各省提学官采辑编汇赍送史馆免差官采访从之
　　○升山西按察使程瑶为江西右布政使
　　○己巳
　　○升延安府知府周国卿为狭西按察司副使
　　○以是年春汛福建擒斩倭贼功赉巡抚涂泽民总兵戚继光左布政使刘光济银币有差
　　○兵部覆狭西督抚等官霍冀等奏本镇下马关为套虏冲斥之区乞增设游击一员领募军三千员曰固原北路游击将军与三路游击更番八卫其本关守备仍移驻镇戎所防守又所募军人宜用战马三千余匹乞发太仆银二万五千六百余两从之  上从其议
　　○庚午  诏罢宝抵县等处采取鱼鲜自今荐新  上供俱令光禄寺备办毋得奏遣内官著为令
　　○升河南彰德府同知为山东按察司佥事
　　○以嘉靖四十五年延绥镇招徕降人六百余名赏总兵官郭琥及参将李希靖银币有差
　　○辛未
　　○升右春坊右谕德兼翰林院侍读吕调阳为南京国子监祭酒
　　○改巡抚辽东右佥都御史刘应节巡抚河南
　　○改南京工部尚书刘采为南京吏部尚书升协理京营戎政兵部右侍郎唐宗皋为南京右都御史巡抚湖广右副都御史方廉为南京大理寺卿
　　○升吏科都给事中杨思忠为太仆寺少卿
　　○壬申
</div>
    <div class="pagination">
<a href="明实录穆宗实录_page5.html">上一页</a><a href="明实录穆宗实录.html">1</a><a href="明实录穆宗实录_page2.html">2</a><a href="明实录穆宗实录_page3.html">3</a><a href="明实录穆宗实录_page4.html">4</a><a href="明实录穆宗实录_page5.html">5</a><span class="current-page">6</span><a href="明实录穆宗实录_page7.html">7</a><a href="明实录穆宗实录_page8.html">8</a><a href="明实录穆宗实录_page9.html">9</a><a href="明实录穆宗实录_page10.html">10</a><a href="明实录穆宗实录_page11.html">11</a><span>...</span><a href="明实录穆宗实录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
