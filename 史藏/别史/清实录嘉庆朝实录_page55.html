<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 55 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 55 页/共 523 页</h1>
    <div class="content">
○丙午。上诣观德殿几筵前供奠。　　

○以前任太仆寺卿阎泰和、为太仆寺卿。　　

○丁未。遣官祭历代帝王庙。　　

○以吏部尚书朱圭、工部尚书那彦成、为国史馆副总裁官。　　

○旌表守正捐躯安徽阜阳县民李子京女李氏。　　

○戊申。上诣观德殿几筵前供奠。　　

○以光禄寺卿赓音布、为太常寺卿。　　

○漕运总督梁肯堂、以年老命来京另候简用。以前任山西巡抚蒋兆奎、为漕运总督。　　

○庚戌。上诣观德殿几筵前供奠。　　

○谕内阁、刑部查奏在监人犯。经朕详核案情。内总兵黄瑞、副将朱士奉、游击何天标、都司福宁阿、四名。均因未能严防卡汛。致贼窜逸。各有应得之罪。但朱士奉。身受枪石伤数处。何天标、亦受枪予伤数处。尚系实力御贼。朱士奉、著降一等赏给参将。何天标、降一等赏给都司。如伤未痊愈。即令回籍调养。若已就痊可。即发往四川军营。自备资斧。交勒保差委。至黄瑞、福宁阿、并未受伤。黄瑞、著降四等赏给都司。福宁阿既系旗人。著赏给护军校。亦俱发往四川军营。自备资斧。交勒保差委。与朱士奉等效力赎罪。至伊辙布子之哈青、钱受椿之子钱三幼子、年俱幼穉。毫无知识。且伊辙布钱受椿年长之子。皆已发遣。哈青、钱三幼子、均著加恩释放。各回旗籍。年及岁时。亦免其发遣。　　

○辛亥。谕军机大臣等、据陕甘学政宋澍、条奏军营事宜。一称带兵大员。舍贼不追。先奏胜仗。致贼远窜。其弊起于粉饰。讳败为胜。易罚为赏。将备等因而观望挟制。不能令行禁止。一称带兵大员。已离川省。总统耳目有所不及。陕楚督抚碍于情面。一任坐失机宜。并不报明总统。一称大兵追贼。州县豫备粮饷。早则被贼擒掠。迟则尾随不及。带兵者以贻误藉词需索。地方官畏其参奏。百计逢迎。一称贼匪蹂躏之区。多系往来熟径。南山一带。岂无险要可扼。而川省官兵日事尾追。奔驰疲乏。陕楚之兵。分投堵御。亦形单弱。以上军营积弊。自皆系实在情形。著勒保留心整饬。以肃戎行。　　

○缓徵山东曹、单、城武、济宁、金乡、鱼台、嘉祥、邹、滕、峄、十州县、及临清、济宁、二卫、水灾新旧额赋。　　

○壬子。上诣观德殿几筵前供奠。　　

○谕内阁、现在会试届期。士子文艺诗策内。于朕名自应敬避。如遇上一字。著将面字偏旁。缺写一撇一点。书作禺□□字。下一字。将右旁第二火字改写又字。书作□王□(火□又)□字。其单用禺字页字炎字。俱毋庸缺笔。至乾隆六十年以前所刊书籍。凡遇朕名字样。不必更改。自嘉庆元年以后所刊书籍。著照此缺笔改写。　　

○又谕、向来大逆缘坐人犯。按律办理。原其以实犯叛逆。自应申明宪典。用示惩创。至比照大逆缘坐人犯。则与实犯者不同。即如从前徐述夔、王锡侯、皆因其著作狂悖。将家属子孙。遂比照大逆缘坐定拟。殊不知文字诗句。原可意为轩轾。况此等人犯。生长本朝。自其祖父高曾。仰沐深仁厚泽。已百数十余年。岂复系怀胜国。而挟仇抵隙者。遂不免藉词挟制。指摘疵瑕。是偶以笔墨之不检。至与叛逆同科。既开告讦之端。复失情法之当。著交邢部。除实犯大逆应行缘生人犯。毋庸查办外。凡比照大逆人犯。其家属子孙。或已经发遣。或尚禁囹圄。即详晰查明。注写案由。开单具奏、候朕核夺降旨。　　

○以詹事府詹事钱樾、为内阁学士。兼礼部侍郎衔。大理寺少卿刘湄、为太常寺卿。　　

○癸丑。谕内阁、据富俊奏、阿勒坦淖尔乌梁海总管车伯克、蒙克济克、因纳官貂前来。各求赏戴花翎。蒙克济克年甫十五岁。应请毋庸赏戴。车伯克应请赏给等语。车伯克、蒙克济克、俱在卡伦外阿勒坦淖尔乌梁海地方居住。从前伊祖父皆曾赏戴花翎。蒙克济克虽年未及岁。然亦同在卡伦外居住。车伯克、蒙克济克、俱著加恩赏戴花翎。以示恩荣。　　

○谕军机大臣等、朕闻武昌府同知常丹葵。前岁因奉文查缉刘之协、任意吓诈村民。连累无辜至数千人。非刑拷打。极为惨酷。及聂杰人约谋拒捕。常丹葵尚不知收敛安尉。以致激成事端。是邪匪所称官逼民反。皆由该同知起衅。实为罪首。不可不确切审讯。严行惩治。著传谕景安。即将常丹葵革职拏问。派委妥员迅速解京。交刑部严审定拟具奏、如所派之员不妥。致令有畏罪自尽之事。皆景安之咎。　　

○又谕、有人参奏湖北学政陈崇本、校士衡文、任情去取。去岁考录遗才。尤为不公。及肆为豪侈。所带仆婢众多。衙署不容。添盖广厦等语。陈崇本身任学政。理宜秉公考试。方为克称厥职。如果实有不公之事。必应严查究办。著传谕祖之望密为查访。该学政考试时。于某府某县生童。任情去取。及考录遗才。如何不公。必须确有其人。确有其事。实在证据。并有无携带多人。及衙署添建房屋等事。即作为该司查出。具摺参奏、毋稍瞻徇。　　

○陕甘总督宜绵奏、请添四川守兵一万名。陕西甘肃兵一万名。湖北河南兵各五千名。从之。　　

○以故阿拉善额鲁特扎萨克贝子朋素克孙多尔济巴勒、袭爵。　　

○予故都察院左都御史舒常、祭葬。谥恪僖。　　

○甲寅。孝昭仁皇后忌辰。遣官祭景陵。　　

○上诣观德殿几筵前供奠。　　

○谕内阁、勒保奏成都副都统一缺。现在军营出力人员内。俱属人地未宜。请旨简放等语。成都副都统。著明兴补授。明兴、前已有旨令其接办川省粮饷。务须加意撙节。设法趱运。以期源源接济。无误要需。用副委任。又据奏忠州知州吉兴。办事不能振作。且于民情未洽。请令休致等语。此时忠州堵御贼匪。及抚绥事宜。均关紧要。必须干员经理。吉兴著即休致。若有别项劣迹。据实参奏、以儆官邪。如无。亦不必苛求也。同知刘清。居官素称清正。深得民心。所有忠州知州员缺。即著刘清补授。仍赏给知府职衔。以示奖励。　　

○又谕、昨有人条奏贵州学政向来取进童生。例缴红案银三两八两不等、后则愈加愈多。廪保书役藉端需索。遂至四五十两等语。因令军机大臣传询差满贵州学政谈祖绶。据称各省学政。俱有棚规。一切书役饭食及朱价卷价棚厂等费。皆取给于此。惟贵州并无棚规。向于童生取进后。令出红案银两。每各自一二两至五六两。作为出考费用。谈祖绶按试各府时。亦相沿办理。但止令量力缴进。从无多至四五十两之事。此等棚规红案银两。原系相沿陋规。贵州学政养廉本少。距京较远。学政挈其家属。延请幕友。前赴任所。需费自不免稍多。而该省并无棚规。出考一切费用。令新进童生量为致送。其事亦尚在情理之中。即各省学政棚规。亦系陋习相循。贴补考费。非私卖秀才可比。若将棚规红案银两概行裁革。则学政办公谒蹶。岂转令其取录不公。营私纳贿耶。况各省地方官所得各项陋规。不一而足。尚难一一禁止。乃独于读书寒畯出身。膺衡文之任者。过事搜求刻核。亦殊属无谓。惟此项红案银两。祇应令新进童生量力交送。总不得过五六两之数。其实在无力者。即当量为减免。不得强令交纳。在学政既可从容办公。而新进寒微。亦可共邀体恤。傥该学政等于规外复加多索。甚或于校士时有骫法婪赃之事。则必重治其罪。不稍宽贷也。将此通谕知之。　　

○谕军机大臣等、勒保另摺所称督率额勒登保等为正路。以七十五等一路、及富成一路、为偏师。勒保在川省梁山大竹一带适中之地。驻劄督办。布置亦为合宜。看来不似从前之一味粉饰。向来军营恶习。打仗时派令乡勇在前。绿营兵丁次之。满洲吉林索伦兵丁又次之。而贼匪亦推难民杭我颜行。真正邪匪在后观望。是日令乡勇与难民交锋。无怪有兵贼不相逢之谚语也。嗣后总宜以劲旅当先。率领乡勇随同奋击。即偶有挫衄。亦兵家常事。伤亡兵丁。不妨据实开报、给予恩恤。勿稍掩饰也。将此谕令知之。　　

○勒保奏报、吉林黑龙江官兵征剿川匪出力。佐领富珠禄等、升擢有差。　　

○旌表守正捐躯直隶雄县民刘均妻萧氏。广西阳朔县民李发章女李氏。　　

○乙卯。谕内阁。前因和珅悖妄不法。黩货营私。情罪重大。革职拏问时。即派定亲王绵恩等抄没家产。节据查出正珠手串二百余挂。其余珍宝金玉。不可胜计。已屡降谕旨。将和珅种种罪状。明白宣示。兹又据绵恩等查出正珠朝珠一挂呈览。朕视之殊为骇异。正珠朝珠。为乘舆服用珍物。岂臣下所应收藏。若云贡献所需。则绦辫何以皆用香色。其非豫备呈进明甚。因询据绵恩奏称。曾讯之和珅家人。供称和珅日间不敢带用。往往于灯下无人时。私自悬挂。临镜徘徊。对影谈笑。其语言声息甚低。即家人亦不得闻悉。此种情状。竟有谋为不轨之意。若此事败露于正月十八日以前。即不照叛逆凌迟处死。亦当予以大辟。今已赐令自尽。幸逃显戮。姑免磔尸。至伊子丰绅殷德。若知有此物不行举发。即当照大逆缘坐律办理。今经绵恩等再四讯究。实不知情。著加恩免其追问。但不应仍叨世袭伯爵。丰绅殷德、著革去伯爵。停其世袭。赏给散秩大臣衔。当差行走。绵恩、淳颖、緼布、佶山、能细心查出。使和珅逆迹不致掩覆。办理甚为认真。均著交部议叙。　　

○谕军机大臣等、明亮等奏、追击张汉朝一股贼匪打仗情形。尚属认真办贼。惟摺内有镇将带兵防堵。均系有名无实二语。未能明晰。究系何人在何处防堵不力。著明亮等即查明指名严参。不可回护。至教匪俱系内地人民。竟敢聚众叛逆。陷城戕官。实为罪大恶极。渠魁逆党。皆当悉数歼擒。以申国宪。前次降旨安抚。系专指迫胁难民而言。至于助逆凶徒。原不在赦宥之例。明亮等督兵剿贼。惟应奋勇进攻。不得徒事招降。致使凶顽漏网。将此谕令知之。　　

○又谕、有人条奏军营安抚事宜。所称不便者数端。一谓首恶渠魁。必须擒获。其余党逆。抗拒焚烧。若并许投降。与迫胁者同邀宽典。转致愚顽藐法。桀黠生心。一谓剿办余匪。若徒以官招利诱。在贼或疑为兵力不加。在兵且恃为受降省事。况贼不尽降。则兵不能彻。兵若不彻。则贼又生疑。一谓贼徒至少不下数万。即小半来归。必须搭盖寮棚。以资栖止。发给赈粮。以济口食。愿归本地。须给盘缠。愿占流籍。须分产业。地方既不能猝办应付。必累饥寒。几复草窃为奸。转增内贼。一谓从贼之人。素信邪教。虽经安抚。易为煽惑。官吏稍有侵欺。徒众立能变乱。请一面招集。一面攻擒。使之困极求生。真心悔惧。然后开示公信。予以自新等语。以上数条。所言实切事理。著传谕勒保留心体察。酌量采取。　　

○命内阁学士文宁、教习庶吉士。　　

○以工部左侍郎緼布、为武英殿总裁官。　　

○以内阁学士铁保、为盛京兵部侍郎。　　

○丙辰。上诣观德殿几筵前供奠。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、本日张长庚递到请安摺一件。内祇叩慰睿怀四字。各省督抚藩臬等、闻知大行太上皇帝升遐。多有陈叙哀悃。劝慰朕躬者。亦有专具请安之摺者。令张长庚于请安字样之下。添缮叩慰睿怀四字。从未见有此款式。况湖北地方不为无事。现在川陕窜匪是否相距已远。民情是否一律宁贴。自应附便陈奏、乃并无一语提及。可见地方大吏。于民情漠不关心。甚属不合。张长庚著饬行。仍著据实回奏。　　

○调正白旗蒙古副都统达椿、为正白旗满洲副都统。　　

○丁巳。以清明观德殿致祭。前期遣官祭孝淑皇后瑸宫。　　

○谕内阁、据御史沈琨条奏、停止会试覆试。试卷免填添注涂改字样一摺。已交大学士会同礼部议奏矣。因思庶吉士散馆、翰林大考、京官考差、各试卷。向俱另纸起草。近年始有添写草藳之例。夫试卷之有草藳。原以核对笔迹。杜代倩改窜之弊。若已登仕版之人。在内廷考校。非乡会试及小试可比。且试卷并不易书。即将原卷呈览。草藳进呈。亦于体制未协。嗣后翰林京官各试卷。均毋庸添写草藳。又乡会试头场文字。承题小讲限用夫盖甚矣及今夫且夫尝思等字。亦皆起自近年。其实此等虚字。即不限用。亦属无关弊窦。真正关节。原不在此。此例并著停止。　　

○谕军机大臣等、昨据张长庚递到奏摺于请安字样之下。添缮叩慰睿怀四字。曾经降旨训饬。本日祖之望递到请安摺一件。缮写字样。亦与张长庚相同。若非同城彼此酌定。安能如此画一、看来此摺竟系商同缮写。设遇举劾所属官吏。应行密奏之处。亦皆似此通同一气。其弊将不可胜言。现在臣工陈奏、无非直达。若封疆大员。仍踵扶同陋习。则是虽无壅蔽于朕前。早已徇隐于外省。究何益于政治耶。祖之望。著饬行。　　

○又谕、原任大学士朱轼、孙嘉淦、居官清正。其子孙现无出仕之人。著传谕伯麟、张诚基、查明朱轼孙嘉淦子孙。择其尚明白者。送部带领引见。　　

○以故喀喇沁郡王扎拉丰阿子丹巴多尔济、为镇国公。　　

○以故巴林郡王巴图子索特纳木多尔济、袭爵。　　

○拨部库银二百五十万两。解往四川。以备军需。　　

○戊午。上诣观德殿几筵前供奠。　　

○遣官祭贤良祠。　　

○谕内阁、昨经降旨于部库内。拨银二百五十万两。解川备用矣。节次解赴川陕军需。朕从前即闻有在途被贼劫掠之事。伊等俱匿不奏闻。即昨日福宁奏筹计粮饷摺内。亦有各驿站间被贼扰。俱令改道安设。雇觅健夫。将紧要文报绕山步送之语。恒瑞奏永保赍送经略印信。随路探听。斟酌行走。至今尚未到勒保军营。可见川陕边界一带。道途不无梗塞。现在饷银经过。不可不加慎重。给事中广兴。著加副都御史衔。于头起饷银起程时。即押带前往。并派巴图鲁副都统纶布春。及侍卫等共二十员。分起管解饷银。前赴川省。并著广兴沿途察看情形。如有略需兵力护送之处。即于经过地方酌量调拨弁兵。更替护饷前进。即或途次遇有滋扰贼匪。广兴。及巴图鲁侍卫等、惟当以保护饷银为重。不必意图见长。舍而剿贼。或至不能兼顾。此为最要。至广兴于头起饷银解到达州后。即留于福宁军营暂驻旬月。观其作何运拨。作何支放。是否各营大小将弁兵勇。一律按例供支。不致有多少偏枯之处。即将该处办理情形。据实由驿具奏、其巴图鲁侍卫等、于饷银陆续解到后。著福宁等酌留三五员。在达州军需局保护粮饷。其余俱著驰赴经略处。交与勒保。即查明从前带兵侍卫旗员内。或因连岁奔驰。稍形疲乏。或因打仗受伤。留营调养者。或不能出力。怯懦无能者。酌令回京。即将此次到营之巴图鲁侍卫等、令其更换带兵。既可期于得力。亦所以示体恤。　　

○又谕、胡季堂奏、查明抄案粮食。请赏借文安大城二县被水村民一摺。文安大城二县。年前被水淹浸。现在低洼处所。积水未消。自应量为接济。著照所请。将查抄和珅家人呼什图米麦谷豆杂粮一万一千六十五石零。以八成拨给文安县。以二成拨给大城县。赏给被水村民。作为口粮。其已涸之地。无力购种者。即于此内借给耔种。均俟丰收年分。再行免息交仓。俾东作之际。早资耕种。民力得就宽舒。　　
</div>
    <div class="pagination">
<a href="清实录嘉庆朝实录_page54.html">上一页</a><span>...</span><a href="清实录嘉庆朝实录_page50.html">50</a><a href="清实录嘉庆朝实录_page51.html">51</a><a href="清实录嘉庆朝实录_page52.html">52</a><a href="清实录嘉庆朝实录_page53.html">53</a><a href="清实录嘉庆朝实录_page54.html">54</a><span class="current-page">55</span><a href="清实录嘉庆朝实录_page56.html">56</a><a href="清实录嘉庆朝实录_page57.html">57</a><a href="清实录嘉庆朝实录_page58.html">58</a><a href="清实录嘉庆朝实录_page59.html">59</a><a href="清实录嘉庆朝实录_page60.html">60</a><span>...</span><a href="清实录嘉庆朝实录_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
