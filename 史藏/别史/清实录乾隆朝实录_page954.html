<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 954 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 954 页/共 1860 页</h1>
    <div class="content">○甲午上诣皇太后宫问安　　

○谕据辅德奏布政使富明安系伊同族例应回避等语富明安久任司道应令出力报效著派往巴里坤办理事务更换温敏回京其江西布政使员缺著张逢尧补授　　

○礼部议覆广西左江镇总兵蔡卜年奏称总督巡阅按临各镇总兵迎送接见会典内并未开载请定仪注等语查总兵见总督与司道见总督仪同其总督按临各镇迎送接见照司道初见总督仪从之　　

○豁除甘肃安定县坍没房租额徵银六十两五钱有奇　　

○乙未。谕据方观承奏原任巡抚周人骥现在病故所有承修完县城工银两除已办工程及现存物料外家产不敷抵补应押令家属到工督修完报等语周人骥既已病故其未竣城工银两著加恩宽免所有应行接修工程著该督即于直隶城工项内动用报销　　

○又谕闻国多欢两耳重听似此何能办事国多欢回京调理俟愈后留京录用其黑龙江将军员缺著富僧阿调补所遗荆州将军员缺著色克慎补授福州将军员缺著明福调补其所遗广州将军员缺著扬宁补授　　

○谕军机大臣等阿思哈奏甘凉一带山木出口之处请派员稽察一摺盖为多留木植荫雪灌田起见所言殊切事理著将原摺钞录于该督杨应琚奏事之便寄与阅看令其留心查办以利农田　　

○定升用汉典籍中书例吏部议奏汉典籍中书请于六年俸满照汉郎中升用知府例按俸截取令大学士分别内用外用送部带领引见请旨记名以主事同知分别注册统归双月照特用人员例五缺后升用一人从之　　

○兵部议准调任甘肃巡抚常钧奏称甘省前因军务殷繁将驿站改移同知通判管理请仍归县管红城苦水二驿系平番县地方靖边大河二驿系武威县地方应归各该县管钱粮由县支销。责令该府核办从之　　

○以左副都御史蒋檙为兵部右侍郎　　

○以热河兵备道良卿为云南按察使　　

○以浙江衢州镇总兵永泰为直隶古北口提督云南曲浔镇总兵李时升为陕西固原提督　　

○丙申。军机大臣等议奏据巴禄奏称庄浪派往伊犁兵按三丁给车一辆一户物件给车一辆由地方官及旗人等备办但伊犁路远一过哈密即无地方官员须令总督由陕西派员押送复按佐领派员分管又马恐前后不接致有贻误处须豫定条例等语应如所请查乌噜木齐现有马应令巴禄等于兵过时将行远疲乏者量予补换从之　　

○吏部议准湖北布政使柏琨奏请更正事宜一各官赴任文凭乾隆七年部臣以缴凭迟延行令藩司赍送经原署广西布政使唐绥祖奏准封交抚臣转发而楚省相沿藩司咨送嗣后请由该藩司查明造册声明有无违限同文凭送抚覆核咨部一现在办理捐免保举执照应否缴销例无明文未能画一请将此项执照于户部行知后即行申缴督抚按季送部其候补候选各员。俟领凭赴任后随将捐免保举执照同原捐各照并缴督抚汇送从之　　

○兵部议准驻藏副都统富鼐奏称西藏三十九部番子头目各分游牧头目缺出西藏行文西宁办事大臣转行报部给照徒劳驿站空缺久悬请将西藏管辖之千户百户长缺出袭职等事即令驻藏大臣就近查明咨部给照从之　　

○山东巡抚崔应阶疏报乾隆二十七年新城潍县二县垦水田地三十顷五十九亩有奇　　

○旌表守正捐躯之河南杞县民刘二妮妻王氏　　

○丁酉。谕据托庸奏亳州怀宁二城现在修竣将来如续有坍卸即照今次捐修例听民自为经理修补一摺其言难。为慎重工程起见但此端一开有司奉行不善必致为闾阎苦累不可不防其渐城垣所以卫民如遇应修之时士民中有急公任事出赀承修者原有议叙之例以示鼓励至现在完竣之处保固自在工员与地方官使竟定为民修不惟在事者得以藉口且恐不肖胥吏从中因缘苛派所关尤非浅解设现今修理之城垣附近居民转或有偷窃砖料作践等情事自宜严禁犯者治以应得之罪可耳何得竟定为闾阎认修之例致滋弊累耶托庸著饬行仍将此通谕各督抚知之　　

○又谕曰健锐营前锋富昆困将民人老儿扼吭毙命该管大臣等解送刑部由刑部审讯定罪缮摺具奏健锐营为操演之营数年以来戎行效力朕录用多人一切施恩之处较他处加重伊等理宜感戴朕恩循分安居乃至酣饮无节将幼。童扼吭毙命甚属不堪此皆由该管翼长章京等平日约束不严所致该管大臣等理宜将富昆严审治罪示戒于众将该翼长章京等参奏议处乃视若寻常案件送交刑部甚属不合。著将该翼长等俱交部严加议处其该管大臣等亦著交部查议富昆著交该大臣严行夹讯。定拟具奏　　

○谕军机大臣等庄有恭奏酌筹苏松太三属水利疏浚事宜一摺所奏殊未明晰而于办理之法亦未为妥协地方应办工程既经动帑兴修即应派委干员实心经理若以官修之项转假手于乡绅不独势有难行又安保无不肖侵渔之事若谓此种工程原为士民生计而起乡绅等俱踊跃出赀自效则应量其工段分别酌予议叙以示奖劝又不应有支款扣还之事即云现在工程大者已取给于官其余不得不兼资民力然摺内所支已有十八万余两其余即须增用亦不过正项中十分之一二何必更藉士民输效以启无穷弊端乎至于按田起夫其说更不可行各省大小工程听无业贫民赴工食力自于官私两有裨益若定为按亩拨夫则吏胥保长之高下其中科派累民何所不可岂国家为民兴利除弊之意著传谕庄有恭将该处实在筹办缘由详悉具摺奏闻　　

○户部议准直隶总督方观承奏称乐亭县新桥海口税银春夏秋由榛子镇巡检徵收冬季由典史徵收实不画一请改归该县徵收又出入捕鱼船只向系巡检稽查榛子镇距新桥二百里县治距新桥二十里请即责成该县稽查从之　　

○兵部议准山海关副都统富当阿奏称山海关喜峰口永平府玉田县三河县等处骁骑校缺出向由各本处于本旗一二名领催内拣选甚难得人请照补放防守尉佐领防御例由各处本旗委署骁骑校前锋领催内拣补从之　　

大清高宗法天隆运至诚先觉体元立极敷文奋武孝慈神圣纯皇帝实录卷之七百


大清高宗法天隆运至诚先觉体元立极敷文奋武孝慈神圣纯皇帝实录卷之七百一　　

乾隆二十八年癸未十二月戊戌谕曰崔应阶奏请挑荆山桥旧河一摺所见甚是东省南阳昭阳微山等湖汇为巨浸每遇水涨之时洼地常遭漫淹济宁鱼台二属适当下游之冲田庐所关綦重前曾特派钦差同地方大员办理朕上次南巡复经亲临阅视面谕河督诸臣随宜设法筹办但桥畔河淤日增日积非大加兴挑。何以去沮洳而资利导著派协办大学士公兆惠于明岁初春驰驿前往会同尹继善叶存仁崔应阶相度会议奏请兴工崔应阶已于摺内批示。不必来京陛见尹继善亦著于新正计量日期前直荆山桥俟兆惠到日熟筹妥办　　

○又谕琉球国疏请购买丝觔部臣议驳自属遵循例禁第念该国为海澨远藩织纴无资不足以供章服据奏情词恳切著加恩照＜?口英＞咭唎国例准其岁买土丝五千斤二蚕湖丝三十斤用示嘉惠外洋至意余悉饬禁如旧所有稽察各关口岸及出入地方。仍加意核查以杜影射　　

○谕军机大臣等户部议覆萨哈岱奏请起解浒墅关税添平一摺萨哈岱则以加平二十七两五钱之项系久定章程如同正项必于此外每两添平一分方与库平相准部议则以银库原定加平二十七两五钱即系按市平加至库平之数。已敷添办不便于例外议增各执一说其中委曲尚未甚明晰银库原定添平之项即系按市平加算起解时如果足数弹兑何至尚有不敷但该关向来行用市平究与库平轻重若干其于徵收税银秤兑是否毫厘不爽俱难悬定其余杂项饭食。概请加平之处果否实在情形。著传谕尹继善逐一确查据实详悉具奏　　

○军机大臣等议奏据吉泰奏称请将大仆寺两翼由军营彻回护军二百一十三名护军校八员等俟牧丁额缺出后陵续充补即可陆续裁减等语应如所奏办理。从之　　

○吏部议准浙江巡抚熊学鹏奏称宁海县亭旁地方现系县丞驻答离县甚远民情刁悍。山径险阻又南界临海乱山。遇有缉拏越界躲避辗转关移动需特日请将台州府同知移驻亭旁以便缉拏其县丞应回驻县城从之　　

○兵部议准广西左江镇总兵蔡卜年奏称各协营调集汛兵至该营驻劄城内操演兵离汛守必疎巡哨概不调验恐荒技艺请嗣后钦差督抚提镇巡阅营伍其经过塘汛便道阅验无庸调集该营驻劄处合操其偏僻汛兵在十名上者调验一半留一半防守不足十名者无庸调集该巡阅大臣委员验详查验不实者参处从之　　

○予故大学士蒋溥入祀江苏乡贤祠从巡抚庄有恭请也　　

○以故二等男赛又阿叔噶鱼第白宁弟白忠三等男松禄族兄苏尔泰松龄子永泰各袭爵　　

○以故奉恩将军舒明子忠灵佛尔恒额弟蒙格图。萨穆达子素松额各袭职　　

○旌表守正捐躯之河南沈邱县民张廷臣女张氏　　

○己亥。上诣皇太后宫问安　　

○御乾清门听政　　

○谕曰两江总督尹继善等合辞具奏、请于乾隆乙酉年。再举南巡之典以慰臣民仰望一摺。朕惟江浙地广民殷一切吏治农功均关要计且襟江带河滨湖近海之区筹画泽国田庐无一不重萦宵旰。前以壬午岁恭奉安舆。时巡周览凡淮河水志节宣牐坝启闭。以及杭属塘工勘建柴石料段诸事宜曾与封疆大吏目击手画以期利济群生。年来叠经督抚等疏报下河郡邑汛水恬流并无漫溢惟是浙中海潮涨沙虽有起机大溜尚未趋赴中亹是深所廑念而新修柴石诸塘亦当亲阅其工以便随时指示又近日特遣大臣督修水利如濉河荆山桥等处亦为数省灌输吃紧关键所以验前功而程后效正惟其时。矧东南岁事频告丰登洪惟圣母皇太后福履康宁弥臻纯嘏于是承欢行庆答士民望幸之忱稽典实为允协著照所请准于乙酉之春诹吉南巡其河工海塘应亲临省视者即行先期豫备至前次灯彩繁文。暨扈从人员。雇觅巨舟并签占公馆诸禁。已屡颁谕旨。即朕所过行宫道路。距上届为日匪遥。祇须洒扫洁蠲。足供顿憩不得稍事增华劳费。副朕仰承慈豫。俯顺舆情之至意。将此通谕各该衙门知之　　

○巴里坤办事原任巡抚钟音等奏、巴里坤台站。由洮赉站起。至那呼站止。相隔一百四五十里。因俱系戈壁。并无水泉。故未设立腰站今委员踏看。掘出井水二处。请即于井旁。各盖房三间。从别站内通融。派兵四名。马八匹。分交二处作为腰站应付驰递事件。报闻　　

○以顺天府府尹罗源汉、为左副都御史　　

○以正红旗满洲副都统阿永阿、镶蓝旗满洲副都统集福、对调。　　

○以山西平阳协副将拜陵阿、为浙江衢州镇总兵。广西平乐协副将李云标为云南曲浔镇总兵　　

○旌表守正捐躯之江苏元和县民高某妻杜氏　　

○庚子。谕军机大臣等据总兵吴应铨奏、在满城县方顺桥地方。遗失朱批奏摺。已报明地方官。并呈报该督吴达善、移咨直隶总督饬查等语。该镇既有遗失奏摺。曾经报明地方官。何以不即查获。该督亦何以并不奏闻。著将此传旨询问方观承令其查明具奏　　

○礼部奏休致左都御史梅珏成病故。系奉旨休致之员。例不请恤。查该员休致后奉恩赏给全俸。可否照原衔依一品例谕祭葬并应否与谥。又遗疏请入籍江宁。应否准其入籍。得旨著照原衔给与祭葬仍著与谥准其入籍江宁寻予祭葬谥文穆辛丑谕从前外任道府以下各官由京赴任加恩借给养廉以资路费原属体恤伊等俾免重利揭借之累嗣因伊等竟有既借官项仍复揭借多金致市侩随任索取遂登参牍者是以部议停止今思外任人员得缺之始。资斧维艰转令垄断之徒以官项既停乘间居奇。行李益致拮据是豫借养廉一事本属善政为一二不自爱惜之员辄行中止。未免因噎废食嗣后仍著加恩。准其借给但赴任人员内。情形各有不同从前一概准借。并无区别现在应作何分晰妥办。及扣还时遇有无著人员。应作何通融还项之处著该部详定章程。妥议具奏寻议酌借银数。扣还限期著追摊扣俱照原例外其捐班有力者。不准借支丁忧终养告病起复降调前任借款扣抵未完。应将未完项截算借支全未扣缴者不准续借。已经借支之告病降补一年外不领文赴补者及终养丁忧养亲事毕服阕后。一年不领文赴补者该旗籍勒限著追升调丁忧起复参休告病未扣养廉病故实在无著者于原任地方摊扣从之　　

○谕军机大臣等陈宏谋奏河工办料责成道员稽核。及酌改参游并不分赔之例一摺前据高晋以河工料物繁多请定厅营互相稽察之处分议定分辖各道专司核报曾经降旨允行第管河各道往往不能实力逐处亲验。或但委员代查据文率报徒成具文。安保厅营互结之中。必无朋比分巴之事。又河防遇有失事。仍应文武分赔。而参游同有修防之责抢护则独邀议叙。遇事则并不分赔于情理亦未允协。著将陈宏谋此摺。抄寄该督等、令其阅看。悉心妥议具奏。寻直隶总督方观承奏、直隶河工。原系各该道查办。但向不具结。嗣后各该道查验后。具结详报。结报不实参处。惟河营武弁。并未设有参游。设失事。应文武分赔处。俱遵例办理。报闻。两江总督尹继善、江南河道总督高晋奏、河工各该道查验结报。法极周详。惟河工分赔例。定于雍正五年。河工参游。系雍正六年添设。是以原例未及。沿河府州县。亦有防守之责。请嗣后堤岸在保固限外冲决。照例准销十分之六。余四股。该道府参游厅营府州县汛员摊赔河东河道总督叶存仁奏、河工办料做工。责成该管河道。亲查结报。立法更周。如道不实力查验请照徇庇例议处再豫东黄军两河。仅设守备千把并无参游其失事派令分赔处。无庸议。均得旨、如所议行　　

○又谕、直隶向来各处城工有废员出赀承修。并地方官自行动支罚项。及拨解别省多余之款。交令应用者历年仅有奏报兴修并声明完工之摺而报销核实并无专案其中工帑赢绌若何。与开除实存确数。均无从稽核。此项工款。即或不行报部亦当报明军机处查办。且如办理行宫等事本应取给于此而每称出自养廉之余伊等应得养廉亦需留以自给何不即于此项库贮内酌量协济即如景州现有应修行宫亦当画一妥办俾地方官不得藉口济私而库贮亦归明晰著传谕该督将该省办理城工等项每年动存各款并现今实在各数详悉奏闻如有不敷自当酌项发给嗣后每年应如何专摺汇奏。以凭检核之处著一并酌议具奏　　

○吏部议准。户部侍郎兼管顺天府府尹钱汝诚奏称嗣后考职就职议叙及书吏年满候选人员有籍隶大宛二县及顺天府属各州县。不准由该地方官呈请更改姓名籍贯。并取印结赴部呈请之处。一概停止倘有寄籍改归及出继归宗名同祖讳为词混请改易者该地方官确查有假冒情弊按律治罪从之　　

○以吏部尚书陈宏谋充经筵讲官　　

○以服阕礼部侍郎吕炽为左副都御史　　

○壬寅。谕宁郡王弘晈既经患病。朝期俱不能到著停其食俸其本年朝期不到二十五次之德瑾著革去辅国公陪祀四次不到之永顺、承德、僧图、俱著交部察议　　
</div>
    <div class="pagination">
<a href="清实录乾隆朝实录_page953.html">上一页</a><span>...</span><a href="清实录乾隆朝实录_page949.html">949</a><a href="清实录乾隆朝实录_page950.html">950</a><a href="清实录乾隆朝实录_page951.html">951</a><a href="清实录乾隆朝实录_page952.html">952</a><a href="清实录乾隆朝实录_page953.html">953</a><span class="current-page">954</span><a href="清实录乾隆朝实录_page955.html">955</a><a href="清实录乾隆朝实录_page956.html">956</a><a href="清实录乾隆朝实录_page957.html">957</a><a href="清实录乾隆朝实录_page958.html">958</a><a href="清实录乾隆朝实录_page959.html">959</a><span>...</span><a href="清实录乾隆朝实录_page955.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
