<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 469 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 469 页/共 1316 页</h1>
    <div class="content">○云贵总督岑毓英等奏、滇省旧设五成战兵。现拟抽调三成编营操练。分防紧要营汛。互相更调。以期内外周密边腹一气。并裁并粤勇添练土勇。以固边防。下部知之。摺包　　

○命直隶总督李鸿章、会同葡国使臣在天津互换条约。洋务　　

○以记名副都统伊克坦为广州汉军副都统。明发予染瘴病故云南记名提督杨春林等赏恤加等。摺包壬戌。孝贤纯皇后忌辰。遣官祭裕陵。　　

○谕军机大臣等、锡纶奏、知县携带卷宗。逗遛京城请暂革查解等语。候选知县徐桂芬、前在金顺营中。将善后案卷。与收支底簿。携带北上。经锡纶屡饬携回伊犁。该员迄今并未前往。殊属玩延。徐桂芬著暂行革职。并著顺天府将该员严查务获。同所带卷宗底簿。一并押解伊犁办理。原片著钞给阅看。将此谕令知之。现月　　

○乌里雅苏台将军杜嘎尔等奏、乌里雅苏台所属沿边卡伦。及西北两路军台。向章三年往查一次。所属驼马。即由经过喀尔喀诸部落供用。近因该部落频年灾沴。差务难支。拟请宽年限。每届十年查阅一次。以恤蒙力。下部议行。摺包予故科尔沁忠亲王僧格林沁在奉天省城建立专祠。从将军庆裕等请也。摺包　　

○癸亥。盛京户部侍郎启秀因病解职。调兵部右侍郎绵宜为盛京户部侍郎。理藩院左侍郎崇礼为兵部右侍郎。以内阁学士恩棠为理藩院左侍郎。现月　　

○甲子。杭州将军古尼音布因病解职。以正蓝旗蒙古都统长善为杭州将军。明发　　

○以奉宸苑卿崇光为镶红旗汉军副都统。明发以捐助赈银。予江苏道员朱宗浚等建坊。　　

○抚恤广西融县被火灾民。摺包　　

○乙丑。谕内阁、阎敬铭奏、病久未痊。吁恳开缺一摺。阎敬铭著再赏假两个月。现月　　

○以理藩院尚书绍祺为正蓝旗蒙古都统。明发　　

○以捐助赈银赏还已革福建道员盛世丰记名道员李凤苞衔翎。摺包　　

○予台湾剿番病故游击陶麟徵及澎湖阵亡从九李秾等赏恤加等。摺包　　

○丙寅。谕军机大臣等、都察院奏、陕西监生曹维泗、以会匪诱胁劫掠等词。呈请代奏一摺。据称会匪蔓延秦陇楚蜀接壤地面。均有匪徒肆行劫掠。该监生移居竹山。伊侄曹尚植由沔县路过略阳。有被会匪迫胁入夥等情。所呈是否属实。著裕禄、奎斌、叶伯英确切查明。据实覆奏。至所控棍徒何宣等、霸占田庄一案。并著该督抚归案讯办。原摺呈均著钞给阅看。原告监生曹维泗、著解往湖北备质。将此各谕令知之。寻湖广总督裕禄等奏、查明湖北郧阳各属。现无会匪潜结。署陕西布政使文光奏、遵查陕省境内安静。并无会匪句结蔓延。及逼人入夥情事。监生曹维泗所呈各节。皆属子虚。均报闻。现月摺包　　

○又谕、文硕奏、班禅额尔德呢之呼毕勒罕所出幼童。察验属实。掣定奏闻一摺。本年正月十五日。由驻藏大臣亲往布达拉山。会同第穆呼图克图、苏勒挪们罕罗普藏敦珠、率领喇嘛徒众唪经。由奔巴金瓶掣出仑珠甲错之名。定为呼毕勒罕。当日天气清和。诸事吉祥阖藏众僧。不胜欢感。第穆呼图克图等、取名诺们多罗罗普藏图普单曲吉依木格勒克拉木捷、甚属吉祥。朕心实深嘉悦。著加恩赏给呼毕勒罕大哈达一方。珊瑚珠一串。玉如意一柄。第穆呼图克图哈达一方。嵌玉如意一柄。苏哷诺们哈达一方。嵌玉如意一柄。交该大臣传谕该第穆呼图克图等、并阖藏众喇嘛等、将该呼毕勒罕妥为照料。以副朕振兴黄教之至意。明发　　

○以出洋期满。予驻德使署随员同知姚文栋等升叙有差。摺包　　

○以贻误工需。革河南知县王义铨等职。摺包　　

○戊辰。谕内阁、阎敬铭奏、恳恩收回赏假成命。仍准开缺一摺。阎敬铭甫逾七旬。精力素好。虽有肝气旧疾。步履稍形艰涩。并非重症。惟当体念时艰。勉酬恩遇。岂容遽萌退志。阎敬铭仍著赏假两月。调理就愈。即行销假。所请收回成命之处著毋庸议。现月　　

○驻藏帮办大臣升泰奏、接奉谕旨。兼程赴藏豫饬驻藏委员传谕商上番官。毋再妄思复仇。出兵设卡。自贻祸患。得旨、即著迅速赴任。懔遵叠次谕旨。妥筹办理。摺包　　

○己巳圣祖仁皇帝诞辰。遣官祭奉先殿。　　

○江西巡抚德馨奏永新县乌石山产铁甚旺。采取试炼。亦甚精美。现饬炉商开炉镕铸。徵纳税银。以期上裕国课。下利民生。下部议行摺包　　

○以筹解甘饷出力。予四川总督刘秉璋优叙、赏布政使崧蕃头品顶戴。摺包　　

○庚午。谕内阁、前据刘锦棠、锡纶、奏参贪劣不法各员。当经降旨。将知府游春泽等先行革职。并谕令将该革员等贪劣各节。彻底严查惩办办。兹据查明情节。分别定拟具奏。已革知府游春泽、已革直隶州知州李永祜、前在伊犁军营。充当善后局员。浮开捏报。照部咨核计。已不下二十七万余两之多。此外尚有亏欠漏列各员之款。所犯情节甚重。游春泽、李永祜、应得罪名。著刑部定拟具奏。并著两江四川云贵各总督、贵州巡抚、将该革员等原籍及寄寓地方财产。严密查抄充抵。并偿还亏欠漏列各员款项。已革参将周元庆、有恃势婪赃确据。著发往军台。充当苦差。不准纳赎。已革都司李占奎、有婪赃嫁祸之案。著俟饬将坎吉巴易欠价缴清后。发往军台。充当苦差。已革都司万铭、营利肥私。著永不叙用。递解回籍。交地方官严加管束。已革协领和陈泰、尚无朋比侵蚀确据。已革直隶州知州许文、失查腐面。致溃勇得以藉口。该二员业经革职。均著毋庸置议。已革佐领贵庆、查无招摇情事。著仍留伊犁军营效力。已革道员王金海、查无紊乱饷章封殖情弊。惟于营勇变乱时。未能切实开导。著开复原参处分。赏还花翎勇号。以同知降补。已革主簿周炳南、前控李永祜。尚无不合。著注销原参处分。并开复原官。另片奏、请将前参各员开复等语。已革知府吴炳鑫、原参各节。既系游春泽捏辞蒙禀。实无亏款。已革协领恩祥、亦无抗延情事。吴炳鑫、著注销原参监追之案。与恩祥均著开复原官衔翎。现月　　

○补行引见京察光禄寺卿冯尔昌、顺天府府丞何桂芬、国子监司业多欢、得旨、均著照旧供职。现月　　

○以亏短银两。革山西天镇县知县王家坊职。籍产备抵。摺包　　

○辛未。谕军机大臣等、刘锦棠奏前署安西直隶州知州廖溥明、欠缴该军各项经费银五千四百两。前安肃道叶毓桐、欠缴转运经费银一千三百四两零。该员等现已回籍。迄未缴解等语。公款关系紧要。岂容日久宕延。著刘秉璋、陈彝、转饬各该原籍地方官。传知该员等、迅速如数解缴。毋任迟缓。原片均著钞给阅看。将此各谕令知之。现月　　

○以办理交涉出力。予总理各国事务衙门章京陈诚等升叙、加衔有差。摺包　　

○以繙书房行走人员期满。予提调官继恩等升叙加衔有差。摺

包

　　

○壬申。福建台湾巡抚刘铭传奏、洋商入内地购买土货。应令完纳子口半税。亟应声明约章。划清界限。以示限制而杜觊觎。　　

○又奏、台湾府城。并非通商口岸。应查照英约内载明府城口。据定口字立论。俾洋商不得违约置辩。均下所司知之。摺包　　

○癸酉。谕内阁、本日顺天府府丞何桂芬具摺谢恩。据称现患喉症。未递膳牌等语。何桂芬既称患病。何以并不请假。殊属非是。著于二十五日豫备召见。现月　　

○直隶总督李鸿章奏、京旗各府庄田。请豫议灾年减收租项章程。得旨、王公贝勒等庄田。遇有灾歉。作何减收。著仍遵前旨。自行体察情形办理。所请豫议章程之处。著毋庸议。摺包　　

○又奏、保定省城驻防旗营。差操繁重与省外事＜闲＞者不同。自俸饷减成后。官兵拮据殊甚。拟请酌加二成俸饷。以示体恤。如所请行。摺包　　

○以记名总兵万国本为福建台湾镇总兵官。现月　　

○追予援护朝鲜阵亡淮军千总王志春等、赏恤加等。摺包　　

○甲戌。穆宗毅皇帝诞辰。上诣奉先殿寿皇殿行礼。内记注　　

○塔尔巴哈台参赞大臣额尔庆额奏、塔尔巴哈台土著汉民甚稀。膏腴半属荒废。现抽调甘肃携眷制兵。来塔驻防。酌量发给籽种。认地开垦。俟三年后按亩升科。下部知之。摺包　　

○予伊犁军营病故记名提督殷华廷、王天才等、照军营例赏恤加等。摺包　　

○丙子。上御黄幄、阅侍卫步射。内记注　　

○谕军机大臣等、有人奏、河南盗风日炽。抢案叠出。本年二月闲。已经遣散之工赈营。聚而为匪。朱仙镇及临颍太康等县所属地方。均有抢劫拒捕、伤毙事主之案。陈留杞县一带。甚至白昼行劫等语。该省猝遭水患。小民流离困苦。若如所奏。劫盗横行。闾阎被害。更恐句结蔓延。酿成巨患。著倪文蔚查明被劫各案。严饬文武员弁。认真缉捕。获犯惩办。该地方官如有逼勒事主。讳盗为窃情事。即行从严参办。毋稍姑容。前调嵩武军马步三营。是否足敷弹压。如须添调。即著酌量具奏、另片奏、省城火药局。有贼匪数百人。持械突入。抢去火药铅子数十箱等语。省垣有此重案。何以未据该抚具奏。著李鸿藻、倪文蔚、确切查明。将失事之员。据实参办。至所称河工发款。层层克扣。此等积习。牢不可破。殊堪痛恨。著李鸿藻、李鹤年、倪文蔚、严密访查。傥有不肖工员。仍蹈前辙。立即严参治罪。不准稍涉瞻徇。原摺片、均著钞给阅看。将此由四百里各谕令知之。寻李鸿藻等奏、省城药局。失去火药铅子。实系兵丁等监守自盗。看守军装千总王树霈、业已斥革。应俟审明定议。委用提督曹国安、接统未久。获犯迅速。业已交部议处。应免再议。至郑工人众。加意巡防。工次尚称安静。又片称、河工发款。层层克扣。难保必无此弊。惟有随时体察。有办理不善者。即行撤差惩办。近日各员奉公守法。人夫实无因口食不敷散工之事。报闻。又倪文蔚奏、遵查遣散工赈营。均安静散归。并无聚而为匪陈留杞县一带。亦无白昼行劫之事。惟太康县刘楶家被劫一案。已据营县报获案犯。批饬严审。仍饬勒缉夥犯。追赃惩办。前调嵩武马步三营。分布工次。勉供巡缉。惟库款支绌。筹饷艰难。未敢遽议添调。得旨、仍著严饬将各案赃犯。缉获惩办。摺包　　

○又谕、云南澂江府知府彭泽春、著岑毓英、谭钧培、悉心察看。如竟不能胜任。即行据实参奏。毋稍迁就。将此各谕令知之。现月　　

○又谕、贵州粮储道黄元善、著岑毓英、潘霨、悉心察看。如竟不能胜任。即行据实参奏。毋稍迁就。将此各谕令知之。现月　　

○又谕。山东督粮道铎洛仑、青州府知府裕彬、著张曜悉心察看。如竟不能胜任。即行据实参奏。毋稍迁就。将此谕令知之。现月　　

○命河南开归陈许道鞠捷昌、广东肇阳罗道孔宪珏、湖北荆宜施道广毓、广东雷州府知府成治、开缺送部引见。现月　　

○以捐助郑工银两。开复已革上驷院郎中德生原官。摺包　　

○以擅受妄断。革吉林马队佐领台祥职。摺包　　

○丁丑。谕军机大臣等、有人奏、请饬拏棍徒一摺。据称京师安定门外等处。棍徒奎家五虎等、招集游勇匪党。肆行抢劫。并有贩私拒捕情事。著步军统领衙门、顺天府、五城御史、查明所奏各案。将滋事匪犯。一体严拏。务获惩办。另片奏、顺天府昌平州属吉寺村匪徒王洪裕、抢掠妇女。王玉昇等、贩盐拒捕等语。著顺天府查明饬缉究办。原摺片、著分别钞给阅看。将此各谕令知之。现月　　

○己卯。上以孟夏享太庙。自是日始、斋戒三日。　　

</div>
    <div class="pagination">
<a href="清实录光绪朝实录_page468.html">上一页</a><span>...</span><a href="清实录光绪朝实录_page464.html">464</a><a href="清实录光绪朝实录_page465.html">465</a><a href="清实录光绪朝实录_page466.html">466</a><a href="清实录光绪朝实录_page467.html">467</a><a href="清实录光绪朝实录_page468.html">468</a><span class="current-page">469</span><a href="清实录光绪朝实录_page470.html">470</a><a href="清实录光绪朝实录_page471.html">471</a><a href="清实录光绪朝实录_page472.html">472</a><a href="清实录光绪朝实录_page473.html">473</a><a href="清实录光绪朝实录_page474.html">474</a><span>...</span><a href="清实录光绪朝实录_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
