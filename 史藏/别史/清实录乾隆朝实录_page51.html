<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 51 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 51 页/共 1860 页</h1>
    <div class="content">
○总理事务王大臣议覆、山西巡抚觉罗石麟疏言、晋省口外。附近宁朔卫之刘家窰等十四村。居民有垦熟地四百余顷。因在察哈尔镶蓝旗界内。前经赏给右卫驻防兵丁。民人皆向旗兵交租。于雍正十三年。察哈尔总管广锡。又请给还蒙古游牧。令居民于收获后迁居。民情甚为恋恋。查刘家窰等村。民人建屋而居。耕田而食。已二十余年。一旦令其移徙。则谋生托足。皆致失所。且蒙古向年以来。并不藉此游牧。莫若照丰川卫之例。令宁朔卫守备、会同该总管。将此民地查明亩数。仍准居住耕种。照例交租。散给应得地亩之蒙古等收领。应如所请。从之。　　

○以建威将军岱林布、为江宁将军。军营参赞大臣王常、为建威将军。镶蓝旗满洲副都统雅尔图。为参赞大臣。锡勒璊、为镶蓝旗满洲副都统。　　

○戊子。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵。　　

○遣官祭孝敬宪皇后。　　

○遣官祭太岁之神。　　

○上诣皇太后宫问安。　　

○已丑。上诣皇太后宫问安。　　

○是月。署湖广总督史贻直奏、署提臣颜清如、口传谕旨。命臣等办理筸头山猺人一案。现在设法布置。务期擒获盗首。酌宽夥犯。开其自新之路。涣其胁从之徒。不敢仿效贵州办理。得旨、此事全在尔等督抚、详筹料理。务期妥协。固不可烦扰滋事。亦不可苟且完局。必使顽苗知有国法可畏。恩德可归。然后为苗疆永久宁谧之道。颜清如所传朕旨。止记一边矣。　　

○两广总督鄂弥达奏、办理苗疆军务。有明晰干练、屡著劳绩之广南韶连道冯元方。桂林府知府杨廷璋。大官田同知李毓元。及土田州知州岑应祺。相应据实奏闻。得旨、知道了。似此出力而且明练之员。卿省有应升之缺。即当题补。以奖劳员。或于例不合。摺奏前来亦可。至于土官。更宜酌加奖赏。以励其余。　　

○又奏报、高、雷、廉、琼、四府、米价渐长。已将三水县仓谷。由海运往。并将高、雷、二属、代琼山县买备监谷三万石。截留平粜。得旨、昨据谭行义奏报、米价已至渐长。青黄不接之时。甚有可虞。卿其尽心料理。毋致小民乏食。　　

○山东巡抚法敏奏、到任后已行事宜。一、严禁绅衿抗粮。一、密拏邪教党与。一、命案并无别伤。审系自尽身故。律得免罪者。即行省释。使讹诈者知不能拖累。自尽者知例无抵偿。刁风可以渐息。一、申严打降之禁。一、稽察防汛之兵。使居住营房、以联声势。一、查禁窝娼赌博。以清盗源。得旨、凡外省督抚。以至藩臬司道。数年以来。谁不摺奏。谁不各出己见。要之于到任时。皆有一番经济。而日久则懈焉。汝切不可出此。汝摺中所奏。朕亦不敢全信。要之日久行与朕看。　　

○又奏报得雪日期。得旨、来岁丰稔。今岁如何预定得。只可尽人事以俟天眷。不可恃岁功而忽治理。　　

○广西按察使黄士杰奏言、南宁、太平、庆远、思恩、镇安、等府。所属土司共四十五员。向因土官例不给俸。又无养廉。所以各司旧有田例之名。即系按田取租。其租银较民田加重。又有租外各项科派。土民剥削难堪。以致往往滋事请将广西各土司。俱照流官之例。给与养廉。将其所收田例。对半折减。并禁革杂派名色。得旨、此事颇有关系。不可冒昧举行。汝寄与督臣。传朕旨、听其酌议。　　

○是年、旌表孝子、直隶等省万物育等二十人。孝义、河南马国正等三人。孝妇、浙江孟氏一口。守节合例、八旗满洲法僧妻纳喇氏等二百八十五口。蒙古敦住克妻龚氏等七十九口。汉军蔺佳遇继妻周氏等二百八口。直隶等省吴曰仁妻骆氏等九百九十九口。夫亡殉节、直隶等省张崇鼎妻孙氏等五口。未婚守志、镶黄旗汉军邓其璋聘妻吴氏等五口。江苏等省徐曾询聘妻朱氏等二十口。义民、河南王携等三名。百岁寿民、妇、安徽等省李元甫等六十三名口。各给银建坊如例。　　

○一产三男胡在梁等、一十三家。大清高宗法天隆运至诚先觉体元立极敷文奋武孝慈神圣纯皇帝实录卷之三十三


大清高宗法天隆运至诚先觉体元立极敷文奋武孝慈神圣纯皇帝实录卷之三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。春正月庚寅朔。上诣奉先殿行礼。　　

○诣堂子行礼。　　

○诣寿康宫、问皇太后安。遵懿旨。停止诸王大臣行庆贺礼。　　

○诣大高殿、寿皇殿行礼。　　

○遣官祭太庙后殿。　　

○辛卯。上诣皇太后宫问安。　　

○壬辰。是日起。上以孟春享太庙。斋戒三日。　　

○癸巳。给浙江佐杂官养廉。谕总理事务王大臣。向来江浙等省。佐杂微员。未曾议给养廉。朕因江南地方。事务颇繁。差遣络绎。已于上年特颁谕旨。赏给养廉。以资其食用。今思浙省事务差遣。亦属繁多。微员等俸少力薄。所当一体加恩者。著大学士嵇曾筠、将应给各官。查照江南之例。从乾隆二年为始。赏给养廉之项。俾伊等不至匮乏。其银数若干。并应动何项银两。亦著大学士嵇曾筠、定议奏闻。　　

○减山西太谷等十州县屯粮科则。谕曰。各省屯粮科则。轻重不一。朕闻山西所属、太谷、祁县、徐沟、清源、交城、朔州、马邑、左云、右玉、偏关、等。十州县之屯粮。有较之民田过重者。有同一屯地。而徵粮之本折。多寡不同者。有同一科则。而额粮之重轻。相去悬殊者。念此屯民。皆吾赤子。若地瘠粮重。未免输纳维艰。著该抚石麟、转饬各州县有司。秉公确查。各就原额粮则之重者。酌量裁减。具题请旨。俾轻重各得其宜。输粮不致竭蹷。以示朕爱养屯民之至意。　　

○甲午。减台湾番饷及澎湖、淡水、两厅丁银。谕总理事务王大臣向来台湾丁银。重于内地。朕已加恩仿照内地之例。酌中减则。每丁徵银二钱。以纾民力。今闻台地番黎。大小计九十六社。有每年输纳之项。名曰番饷。按丁徵收。有多至二两、一两有余、及五六钱、不等者。朕思民番皆吾赤子。原无歧视。所输番饷。即百姓之丁银也。著照民丁之例。每丁徵银二钱。其余悉行裁减。该督抚可转饬地方官。出示晓谕。实力奉行。务令番民均沾实惠。又闻澎粮厅、淡防厅、均有额编人丁。每丁徵银四钱有零。从前未曾裁减。亦著照台湾四县之例行。　　

○又谕、雍正十二年以前。各省未完钱粮。已于恩诏内、悉行豁免。查各省截留漕船。有应追之银米。不在恩诏豁免之内。但念旗丁近年以来。尚属急公效力。其从前挂欠之项。事隔数年。此时责令完补。未免力量艰难。著漕运总督补熙、详悉查明。将雍正十二年以前。各省截留漕船。应追行粮漕赠盘耗等项。除已完外。其未完者。准照地丁钱粮之例。一概宽免。以示朕格外加恩之至意。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉如例。停止筵宴。　　

○是日、立春。顺天府进土牛春山宝座。　　

○乙未。享太庙。上亲诣行礼。　　

○诣皇太后宫问安。　　

○遣官祭太岁之神。　　

○丙申。世祖章皇帝。忌辰。遣官祭孝陵。　　

○上诣奉先殿行礼。　　

○丁酉。上诣皇太后宫问安。　　

○戊戌。上诣大高殿行礼。　　

○是日起。上以祈谷于上帝。斋戒三日。　　

○己亥谕总理事务王大臣。上年腊月。蒋溥奏称、伊父大学士蒋廷锡。蒙恩准入乡贤祠。恳于今年正月。给假回籍办理等语、蒋溥著给假四个月前往。　　

○庚子。谕总理事务王大臣。据原任江西巡抚俞兆岳奏报乾隆元年。九江、赣州两关税课赢余银两。较前任共减收九万有余。此事现已交与该部及新任巡抚岳浚。查核奏闻。朕前因各省关税。于正额之外。每多无名之费恣意科索苦累商民。是以降旨厘剔弊端将应行减除者。概令禁止。全在督抚大臣等。督率司榷之员。洁己奉公。实力遵行。以副朕轻徭薄赋。加惠商民之至意。今就江西一省言之。已少收银十万两。推之各省。则约计百有余万矣。如果商民得沾实惠。即更逾此数。亦朕所乐闻。有何吝惜。但从来关榷税务。与百物价值。原系相为表里。如果关税减轻。则物价亦必平贱。若税轻而价仍不减。群情亦不能帖服。此一定之理也。今京师货物价值。日见腾贵。而外省亦复不减于前。是各关所减课银。商民并未沾被恩泽。徒饱吏胥之囊槖耳。我皇考临御以来。澄清吏治。凡此等官侵吏蚀之习久已弊绝风清。今督抚诸臣。如不能稽察属员。被其朦混。则庸懦无能。有忝封疆之任若或己身稍有染指。则名节有亏。朕一经摈斥之后。断不复加录用也。可将此旨传谕各省督抚令其各行稽查。深自警省。若错会朕厘剔弊端。藏富于民之意。又欲多报赢余。以致商民受困。识见鄙陋其罪更不可逭矣。　　

○命两江总督赵宏恩来京陛见。以刑部尚书公庆复为两江总督。　　

○调兵部尚书那苏图、为刑部尚书。以内大臣公讷亲、为兵部尚书。　　

○辛丑。祈谷于上帝。上亲诣行礼。　　

○诣皇太后宫问安。　　

○癸卯。上诣皇太后宫问安。　　

○甲辰上诣奉先殿、大高殿、寿皇殿行礼。　　

○诣皇太后宫问安。大清高宗法天隆运至诚先觉体元立极敷文奋武孝慈神圣纯皇帝实录卷之三十四

</div>
    <div class="pagination">
<a href="清实录乾隆朝实录_page50.html">上一页</a><span>...</span><a href="清实录乾隆朝实录_page46.html">46</a><a href="清实录乾隆朝实录_page47.html">47</a><a href="清实录乾隆朝实录_page48.html">48</a><a href="清实录乾隆朝实录_page49.html">49</a><a href="清实录乾隆朝实录_page50.html">50</a><span class="current-page">51</span><a href="清实录乾隆朝实录_page52.html">52</a><a href="清实录乾隆朝实录_page53.html">53</a><a href="清实录乾隆朝实录_page54.html">54</a><a href="清实录乾隆朝实录_page55.html">55</a><a href="清实录乾隆朝实录_page56.html">56</a><span>...</span><a href="清实录乾隆朝实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
