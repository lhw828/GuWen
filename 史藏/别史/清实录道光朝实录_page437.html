<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 437 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 437 页/共 848 页</h1>
    <div class="content">
○赠故刑部尚书明山、太子太保。予祭葬。　　

○癸巳。铸给山东兖州府泉河通判关防。从河道总督吴邦庆请也。　　

○甲午。上诣绮春园问皇太后安。　　

○御含辉楼。阅侍卫骑射。　　

○孝慎皇后殡宫月祭。遣官行礼。　　

○乙未。谕内阁、讷尔经额奏、查明湖南私垸情形。并钱粮徵解全完。亦无违例。蠲缓侵隐情弊一摺。前据户部奏驳、吴荣光请更正安乡县官田误作私垸各情节。当降旨交讷尔经额逐一分晰确查。据实覆奏。兹据该督奏称、安乡添围等私垸二十六处。与各官垸本属相连。所有应徵十一十二两年地丁正耗银四千四十两零。即在该县解支存留驿站两项钱粮之内。实未违例蠲缓。私垸钱粮。亦无蠲缓后私徵侵隐情弊。请将私垸钱粮仍照旧案。与官垸湖田一律蠲缓。著照所请、湖南安乡县私垸钱粮。嗣后遇有灾歉之年。准其与官垸湖田。一律查办蠲缓。并著湖南巡抚将道光十三年私垸被淹田亩。核定蠲缓钱粮确数。专案奏明请旨。刊刻誊黄。遍行晓谕。至安乡县私垸二十六处。均有应完钱粮。如仍循私垸之名。易致混淆。著将免毁禁修之添围等二十三处。改为民垸。并将业已刨毁私埂之景港等三处。归入低洼湖田。一并造册送部备查。其他滨湖州县内。如有完粮私垸。亦著照此办理。　　

○以故科尔沁扎萨克图郡王敏珠尔多尔济子索特纳木伦布木、袭爵。


大清宣宗效天符运立中体正至文圣武智勇仁慈俭勤孝敏成皇帝实录卷之二百五十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十四年。甲午。夏。四月。丙申朔。享太庙。遣定亲王奕绍、恭代行礼。　　

○谕军机大臣等、御史帅方蔚奏、芦商于浙江借买场盐。把持牟利一摺。前据富呢扬阿奏、两浙场盐缺产。请借买芦盐。当降旨著长芦盐政祝麟、俟浙江委员到后。即作速秤掣。给发照票。毋稍迟误。兹据该御史奏称、浙省委员商人。已于二月间行抵津门。迄今月余。买盐章程。尚未议定。缘各场灶户原积有滩盐。每斤值银二厘有奇。价甚轻减。芦商则欲令浙端在伊等所存坨盐内售买。坨盐每斤四厘有奇。较之滩盐贵至加倍。浙商因坨盐价贵。不欲承买。以致日久逗留等语。借引济民。事关紧要。不容稍有延缓。若如该御史所奏、芦商居奇专利。任意刁难。浙省委员等抵津已久。若不令其赶早买运。必致迟误。著直隶总督会同长芦盐政秉公查办。毋任芦商阻挠。把持牟利。迅速令浙江委员等买掣。及时运行。以济民食。至浙商向有夹带灌包诸弊。此次借买芦盐。价值悬殊。该商等惟利是图。难保无藉端影射情事。著长芦盐政严行稽察。毋令乘机滋弊。以肃鹾政。将此谕知琦善。并传谕祝麟知之。　　

○旌表守正捐躯山东高密县民乔得中女顺嫚。　　

○丁酉。谕内阁、铁麟等奏、陈明清查太平仓积弊。部议格碍难行。请仍以放代盘一摺。太平仓亏缺米石。盈余参差不一。必应彻底清厘。以清弊混。兹据该仓场侍郎等奏、通盘量验。人夫扛运斛量。工饭所费甚钜。米石又多损耗。至丈量核算。现已查明有那移多寡之弊。即难保无堆垫遮掩之虞。于盈亏实数。易滋蒙蔽。若照常轮流支放。该仓一时未能放竣。即不能坐派新漕等语。著照所请、准其以放代盘。自六月为始。八月放竣。如彼时该仓尚未腾空。应进新粮。著于附近之裕丰、万安、储济等仓暂行寄贮。俟陈粮放竣。再饬进运。以符定例。并责成该仓场侍郎等严行查察。不准那新掩旧。以防弊窦。又另片奏、该仓现贮米石。粳米较多。其不敷搭放之稄米。应于别仓抵放之处。著该部照例办理。　　

○又谕、本日据仓场侍郎铁麟等奏、续行查出太平仓米石亏缺。并盈余参差不一。复据署查仓给事中萨霖奏、续经查出廒座不清。米石亏短各情形。据实参奏。解任太平仓监督寿昌、文明、俱著革职。交刑部提同节次送部之花户李经武等、严行审讯。按律定拟具奏。至铁麟等请于例放甲米内、将米数较多之旗分。劄行太平仓按月按放。于七月底将该仓实贮之米。埽数放竣。著户部核议办理。寻刑部奏、李经武身充花户。于放米时向关米人捏称米色不好。并票卖米。欺诈取再。请从重发往伊犁充当苦差。李文贵、马逵等、代买俸票。分得钱文。请分别问拟流徒。寿昌得受李经武钱财。请从重发往乌噜木齐效力赎罪。文明讯未得赃。惟于书役屡次舞弊。均未查出。实属昏愦。业已革职。应毋庸议。从之。　　

○又谕、给事中黄爵滋奏、综核名实一摺。朕详加披阅。如书院所以育材。今州县书院。率多废圮。或以无品无学之。滥充山长。保甲所以察奸。今则州县率以虚册申报。任听胥吏需索门牌钱文。近年东南各省。水患特甚。总由堤防失修。或修筑不能坚固。常平义社等仓。地方官侵那掩饰。亏缺既多。荒歉无备。营弁克扣兵饷。私役兵丁。又何以约束训练。海洋巡逻兵卒。率多勾通夷商。偷漏违禁税物。私自贸易。上官于属员不能尽心教导。难期振作。国家陈纲立纪。治具彰明。至为详备。必须实力奉行。方能百事毕举。断不容因循苟且。视为具文。以致渐形废弛。著通谕各直省督抚、严饬地方官兴复书院。选择山长。稽查保甲。不得任听胥吏骚扰。修复水利。费归实用。筹备积贮。以备偏灾。毋许稍有亏缺。严禁扣饷派兵积弊。阅兵时尤应稽核兵数之虚实。查究巡兵偷漏洋税。严禁纹银出洋。及私铸洋银。并尽心教导属员。加意造就人材。总须实心督饬。实力整顿。有弊必禁。有禁必严。要在随时讲求。认真查办。断不准以奉行虚文了事。务期吏治民风。蒸蒸日上。无负朕谆切诰诫之至意。　　

○旌表守正捐躯山东兰山县民李拔妻王氏。　　

○戊戌。上诣时应宫。昭显庙。拈香。　　

○还宫。　　

○江苏巡抚林则徐奏、上年灾区较广。经官绅捐钱施粥。收养童孩病丐。并捐修各工代赈。民情渐有起色。得旨、览奏稍慰。　　

○以捐修江苏常熟、昭文、二县城垣。予前任道员额腾伊等升叙有差。　　

○除直隶乐亭县水冲官地五亩租银。　　

○贷江苏苏州、松江、常州、镇江、太仓、五府州属灾缺漕项银。　　

○抚恤琉球国遭风难夷如例。　　

○以常雩祀天于圜丘。自是日始。斋戒三日。　　

○己亥。谕内阁、麟庆奏、请定减洩黄河盛涨水志。并修浚十八里屯等闸下河堰一摺。据称南河徐州地方。设有减水闸坝。分洩异涨。现惟北岸之苏家山、南岸之天然闸、十八里屯等三处。尚皆可用。向以徐州府城北门工志桩存水丈尺。为启放准则。嘉庆二十四年。经黎世序奏明、定以一丈八尺为度。道光六年。复经张井等奏明、改定为二丈七尺。兹据该署河督察看情形。所有启放准则。请照黎世序原奏加增七尺。较张井等前议酌减二尺。著照所请、定为二丈五尺。嗣后责成徐州道府、就近察看水势。总须长逾定志。始准启放。一经水落。即行堵闭。俾合机宜而昭信守。现在除天然闸下河道毋庸估挑外。所有十八里屯头闸起。至虎山腰止。河底淤垫。著酌量挑浚展宽。其东西束水堤、及天然闸下东堰。均著择要帮培。并照旧酌抛碎石。以卫民田而利水道。该署河督务督饬该管道撙节估计。核实办理。　　

○军机大臣会同户工二部议奏、湖广总督讷尔经额等奏、请酌展筹备事例。令在湖北报捐。借充工用。查湖北堤塍。向系民捐民修。如有不敷。借款垫办。分年摊徵。又各省办理堤工。保固限内溃塌。著落原办之员赔修。至军民如愿捐修。即可援案奏请议叙。所请应毋庸议。从之。　　

○缓徵江苏上元、江宁、句容、溧水、高淳、江浦、六合、山阳、盐城、阜宁、清河、安东、高邮、泰、东台、江都、甘泉、仪徵、兴化、宝应、铜山、萧、宿迁、沛、丰、砀山、邳、睢宁、海、沐阳、赣榆、泰兴、三十二州县暨淮安、大河、扬州、徐州、四卫积歉庄屯正杂旧赋。　　

○庚子。上诣南郊斋宫斋宿。　　

○命礼部右侍郎文庆、理藩院右侍郎奕泽、内阁学士恩桂、通政使司通政使受庆、大理寺卿容照、詹事府少詹事惟勤、翰林院侍读学士明训、光禄寺少卿文溥、乾清门侍卫文煇、庆兴、敬谨查看天坛及各坛树株。　　

○辛丑。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○谕内阁、祝麟奏、遵查浙商买运芦盐情形。前据御史帅方蔚奏、芦商于浙江借买场盐。把持牟利。当交琦善会同长芦盐政祝麟秉公查办。兹据该盐政奏称、此次浙商借买芦盐。先据浙江巡抚咨请于存坨盐内收买。缘各场产盐之滩。分列沿海。既不能令船就滩装载。且散漫无稽。易滋勾通透漏等弊。现在浙商于三月初五日先后到齐。其管解银两之运判钟秀、于十七日始到。即于二十三日。经芦商浙商公同议定价值。每斤祇三厘有奇。并无四厘有奇之数。且坨盐卤尽。可免伤耗。比之赴场收买。较为便利。天津海船。于江浙水线不熟。惟南来沙船。可以装运。著俟沙船驶抵天津。该盐政即严饬所属赶紧秤掣。装运开行。无稍迟误。至浙商向有夹带灌包诸弊。该盐政务当严加查察。傥有前项弊端。著即从重究办。毋得稍有姑息。以济民食而肃鹾政。　　

○壬寅。谕内阁、前据姚元之奏、请将绞犯刘双庆改拟罪名。当降旨交大学士军机大臣、会同刑部侍郎赵盛奎核议具奏。兹据查明、请仍照刑部原议定罪。所议甚是。此案刘变庆因戏蹬伤王锦。越两日身死。刑部原奏、科以戏杀之罪。尚与律意相符。若仅照过失杀律收赎。殊未允当。况律文一定。案情万端。如舍律引案。是正律之外。又增援情之条。条例太多。易滋弊窦。所有刘双庆一案。著仍照刑部原议办理。本日姚元之奏请再议之处。著毋庸议。　　

○又谕、讷尔经额等奏、遵旨审明扰累苗疆各款。并请将办理不善各员、分别严议议处一摺。此案湖南署保靖县知县谢元谟、于捐办书院老棚。既以捐钱最多之胡光国等、详请议叙。给予扁额。其捐钱至五十千以上者。并不按其银数多寡。照例奖励。妄立崇义堂名目。设牌致祭。实属有乖体制。谢元谟著交部严加议处。辰沅道翟声焕、于巡阅赏号。未经核实给发。并失察谢我谟妄立崇义堂。致祭捐输之人。又于石求旺等控案。未能认真究办。实属草率疏忽。翟声焕著一并交部议处。　　

○以詹事府少詹事惟勤、为詹事。　　

○命伊犁领队大臣华山泰来京。以镶黄旗蒙古副都统那桑阿、为伊犁领队大臣。　　

○章嘉呼图克图因母故请假回原游牧。允之。并赏银三百两。　　

○癸卯。谕内阁、恩铭奏、过淮帮船米石短少一摺。漕粮为天庾正供。不容颗粒短少。兹据署漕督恩铭查明、安徽池州帮第十五号旗丁王本标船。短少米一百七十余石之多。各帮修艌船身。置备器具。本有应得钱粮可领。该丁既将津贴米六十三石。向漕书折给钱文。足敷修艌等项之用。何至又向该县豫借米一百石。显有折色侵肥情弊。该帮领运千总王大用、于该旗丁借米扣还、及折色盗卖等事。毫无觉察。形同木偶。王大用著即革职。王本标著革去从九品职衔。其扶同出结之舵工王文启、著枷责革役。不准复充。该署漕督即责令该弁王大用、仍照旧督率该丁王本标、管押赴通。俟该帮船粮全数交仓后。再行离任。并将王本标革运。递解原籍。押令归屯。另佥殷丁接充。傥交仓米石仍有短缺。即将该弁丁从重治罪。至建德县知县费开荣、豫借旗丁米石。既属私自通融。辄复扣留正供。以致上船米石短少。殊属办理不善。惟究系该旗丁一面之词。是否属实。著安徽巡抚详细查办。其监兑总运官池州府通判姜昱、所管帮船米数亏短。亦难辞咎。著交部议处。　　

○又谕、芦坤奏、韶州府属文武各员。歼捦盗匪多名一摺。此案盗匪蒙叫化等、聚党二百四五十人。结盟抢劫。扰害闾阎。经韶州府属文武各员督饬兵役。注意穷摉。将蒙叫化并其夥党先后歼捦多名。惟尚有要犯吴亨仔等未获。著该督仍严饬各该文武员弁上紧摉拏。务在必得。以绝根株。其所获各犯。或已解道府。或分解各县。若按名提省。道远人多。且此等积恶盗犯。非就地审办。不足以儆匪类而快人心。该督一俟祁＜?土贡＞到省交卸抚篆后。赴南雄韶州一带查阅营伍。著即顺道至后。亲督该道府等详晰审讯。就近分别惩办。以昭炯戒。　　

○以本年乡试。考试应开列试差人员于圆明园正大光明殿。　　

○以故奉恩将军绵遵子奕成、袭职。　　

○以正蓝旗满洲副都统奕礼、兼署镶黄旗蒙古副都统。　　

○甲辰。谕军机大臣等、寄谕河南巡抚杨国桢。本日据步军统领衙门奏、浙江金华县民人刘正字即刘西山、呈称分发河南候补县廖汉章、系伊亲戚。廖汉章之胞侄廖庆禧、率领伊叔跃沧、德彰、并伊叔祖秋发、及祥符县生员王隽、入毛里教。此教盛于闽浙之间。而在河南仅廖庆禧及王隽等数人。互相倡和。著该抚细加察访。该省是否实有其人。实有其事。如果属实。即著将案内人证。派员解往浙江。交富呢扬阿等归案审办。将此谕令知之。　　

○又谕、本日据步军统领衙门奏称、浙江金华县民人刘正字即刘西山、呈称分发河南候补县廖汉章、系伊亲戚。廖汉章之胞侄廖庆禧、率领伊叔跃沧、德彰、并伊叔祖秋发、及祥符县生员王隽、入毛里教。此教无男女长幼之别。聚众烧香。谓之点腊。互相淫嬲。谓之碰缘。为首者谓之佛祖。每岁除夕。用红纸大书值日功曹免见。诸神免参。调之示优。能劝十人入教者。则升一级。给有擅木印信。廖庆禧之印。去夏五月二十八日。伊兄庆桢已为带回浙江兰溪。其相见礼。以先入教者为尊。亲长亦甘侍立。此风盛于闽浙之间。而在河南仅廖庆禧及王隽等数人。互相倡和。去冬十一月。廖汉章差遣公出。廖庆禧高坐说法。廖秋发听讲。违弟子礼。廖庆禧肆行殴打。将其发辫揪落。并立有服罪字据。伊曾经劝说。以触伊怒。绝其饮食等语。案关传习邪教。虚实均应彻底根究。著该抚等派委妥员。详晰查访。该地方是否实有习教各情。廖庆桢曾否带回檀木印信。一并确切查明。即督同臬司刘韵珂、提集案内人证。悉心研鞫。务期水落石出。毋枉毋纵。以成信谳而净根株。将此谕知富呢扬阿、并传谕刘韵珂知之。寻巡抚乌尔恭额奏、准河南巡抚杨国桢、将被控人等解浙。讯明廖庆禧等并无习教传徒、及揪殴廖秋发情事。均免置议。刘正字挟嫌编造名目。赴京越控。拨发边远充军。下部议。从之。　　

○两广总督卢坤奏、据署儋州知州诸镇等、会议办理黎匪善后事宜八条。一、酌留弁兵。以慎防闲。一、团练乡勇。以资守御。一、摉捕余匪。以断根株。一、查拏汉奸。以绝煽惑。一、设立墟场。以通有无。一、禁越界往来。以杜勾串。一、讲求水利。以免荒旱。一、筹拨经费。以备缓急。俟与抚臣祁＜?土贡＞会商筹办。得旨、总要行之有益。持之以久。方为妥善。　　

○以办理广东黎匪妥速。予知州诸镇等升叙有差。　　

○予故科尔沁扎萨克多罗扎萨克图郡王敏珠尔多尔济、乌珠穆沁扎萨克和硕车臣亲王多尔济济克默特纳木济勒、浩齐特扎萨克多罗额尔德尼郡王额林沁诺尔布、叶尔羌阿奇木伯克郡王衔贝勒阿布都尔满、祭如例。　　

</div>
    <div class="pagination">
<a href="清实录道光朝实录_page436.html">上一页</a><span>...</span><a href="清实录道光朝实录_page432.html">432</a><a href="清实录道光朝实录_page433.html">433</a><a href="清实录道光朝实录_page434.html">434</a><a href="清实录道光朝实录_page435.html">435</a><a href="清实录道光朝实录_page436.html">436</a><span class="current-page">437</span><a href="清实录道光朝实录_page438.html">438</a><a href="清实录道光朝实录_page439.html">439</a><a href="清实录道光朝实录_page440.html">440</a><a href="清实录道光朝实录_page441.html">441</a><a href="清实录道光朝实录_page442.html">442</a><span>...</span><a href="清实录道光朝实录_page438.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
