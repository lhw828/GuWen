<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 347 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 347 页/共 518 页</h1>
    <div class="content">○总理盐法都御史鄢懋卿奏河南南阳汝宁二府原系两淮行盐地方后令河东与两淮并行遂致争辩不已今宜酌远近为分土汝宁属淮北盐运自寿州河入南阳属河东盐运自陕西入惟舞阳一县地界汝南之间水路可通仍行淮盐便自后各守分地不得越境私鬻两淮河东行盐地方有山路险远舟楫不通者奸民私相煎贩官盐日阻宜按地里远近户口多寡分上中下三则某府几何某县几何派定成数令各商连盐分投其地有司责土商转卖又淮南行盐地方颇阔而淮北甚狭近复以南阳府十二州县割附河东宜将滁州并属县拨补之江西旧派淮盐三十九万引后因峡江地方设官桥以杜广盐私贩复增二十万引今袁吉南赣尽食广盐而峡江之桥寻以停毁宜将增数除免为便下户部议覆俱允行之
○宣大总督李文进巡抚迟凤翔等以七月中宣府捷闻请叙副总兵马芳等功兵部覆奏  上命赏文进银三十两纻丝二表里凤翔及总兵官李贤各二十两二表里马芳升秩二级参将孙吴戴恩丁淳参议杨巍各二十两一表里参将王孟夏等军门分别犒赏
　　○降左军都督府带俸都督佥事王朝用为百户闲住以遣祠  陵寝复命不敬故也
　　○丙申行大享礼于  玄极宝殿命成国公朱希忠代
　　○己亥福建山贼袭破镇海卫城事闻诏下各卫所掌印巡捕镇抚等官田有麟等二十五人于巡按御史问
　　○庚子郎中许汝骥自蓟镇阅兵还上言蓟镇西以居庸为内户而宣府其外门也恃怀来四海冶以为之蔽东以山海为内户而辽东其外门也恃前屯宁远以为之蔽今屯戍日空止恃叛服不常之属夷而欲以控制强虏其可得乎臣窃考蓟镇之军有三继补之军以丁继丁多脱籍而鲜实召补之军以人代役率萃涣而易离新募之军设法充数多骄惰而难用军之名目日众奸弊日滋此所以愈补而愈不充也先是郎中唐顺之徐善庆佥谓选将练兵可以御虏其说既施行矣而成效未睹其弊盖有六马将官私役卖闲弊一精卒健马多选为大将亲军独遗老弱守边弊二科歛无艺弊三废闲将官冗食皆取之军弊四属夷挟赏无厌弊五给饷不时弊六此所以屡练而不精也因敷述补练便宜以上其说甚备兵部乃列其所奏为十四事酌议覆行之一余丁以备继补之数宜尽丽尺籍遇缺按册顶补毋使隐避一各处城操官军行兵备等道逐一查点防守毋得役占一蓟镇新募游兵五枝原系停免河南入卫之兵岁解二食以给各兵今愆期不至宜行该省抚按官作速徵解一兵备宪臣止听督抚官节制镇守衙门不得牵掣其副参有缺止于武臣中选署毋使宪臣兼摄一蓟镇总挑选各区之兵常住三屯诚为弊政宜行查革及武职占役者尽数掣回一废弃各官在镇听用多致害事宜量留其谋勇可用者余皆革退一各区置立文簿将兵马多寡钱粮盈缩之数登记明白以便稽查一各官兵以拒守为首功斩获为次功御虏有功虽无擒斩所升职级一体世袭哨夜人等哨报大举得实即同擒斩一各区参游等官炤旧防守信地一遇应援宜与兵备道会议行事不得偏执己见致误事机一蓟镇军营收粮文移俱无印信难以稽考宜行议处或权借附近卫所印信行之一各区战台逐一修筑务令附近塞垣以济实用一桩朋等银宜行兵备道立限追徵以备买马镇守等官毋得追取一属夷到边宜宣恩威然后抚赏使知感激如有扑捉要求即行剿杀  上曰先年以蓟镇调用边兵非远谋下令补练土兵以免常调总督镇巡官漫不用心每岁惟恃调发坐困供饷何有纪极今又三年差官阅视却称炤旧不堪战守各官不畏明旨敢尔欺肆许论既革任待查明总兵张承勋革任下御史逮系并所劾赃罪问报巡抚张玭姑降一级调任副总兵袁正等五十六人降实职三级留供职副使张邦彦等五人罚俸半年杨选其严加督率训练若再无效重治不宥余如拟
　　○虏六万余骑犯居庸岔道口官军御之原任总兵姜应熊先进遇虏于南沟虏纵骑围之应熊身被五创堕马参将胡镇麾所部兵力战射伤数虏夺应熊以归虏遁去
　　○辛丑以灾伤免南直隶扬州淮安凤扬庐州等府所属州县及两淮运司正官入觐
　　○苏松常镇杭嘉湖七府大水平地水深数尺累月不退抚臣以闻因请破例蠲恤  上从部议命停徵是岁秋粮仍改折起运改兑米有差其七府事例罚赎银俱留充赈
　　○命提督京城巡捕署都督佥事李琦充总兵官镇守宁夏
　　○  上谕辅臣曰朕闻虏入已久恃各边小有备贼稍知畏可于诸城堡遍给火器以御之仍坚守勿战以仰奉  上天保祐之意于是部臣杨博言今岁虏谋异常在西者分入宣云以诱我蓟西之兵在东者分屯辽右以窥我蓟东之怠大意垂涎畿甸欲为深入之计仰蒙  宸谕中外戒严虏遂西侵宣大今塞外早寒势无能为臣谨如  圣谕传示边臣  上曰然蓟镇火器工部亦以时多给之
　　○广贼袁三等自江西流入福建界攻崇安县陷之寻转掠至浙江犯龙泉县
　　○壬寅通政使李登云三载秩满荫其子萼为国子生
　　○诏修景王湖广府第
　　○甲辰升刑部右侍郎叶镗为本部左侍郎都察院左副都御史鄢懋卿为刑部右侍郎提督南京粮储右副都御史吕光洵为南京工部右侍郎
　　○命巡抚四川右副都御史罗崇奎以原职总督湖广川贵军务
　　○封故吉王载均长子翊镇为吉世子赐敕管理府事翊镇年甫八岁从其祖母马氏请也
　　○以水灾免南京锦衣卫并扬州等卫屯田子粒有差
　　○以狭西固原宁夏地震伤人发太仓银八千两并留本省事例银三千两赈恤
　　○命神机营副将署都督佥事孙膑充总兵官镇守蓟州永平山海等处
　　○总督浙直福建尚书胡宗宪奏浙江倭寇自四月以来合谋连＜舟宗＞屡犯宁台温等境我师御之战于海者六战于陆者十有二计前后擒斩一千四百二十六人焚溺死者无筭今已荡平其文武效劳诸臣则参将戚继光督战功最而佥事唐尧臣义乌知县赵大河等亦宜并录  上嘉诸臣功诏宗宪加少保总兵卢镗升俸二级继光升都指挥使各赏银二十两二表里大河升按察司佥事专理操练土兵温处参将牛天赐升秩二级副  凌云翼王春泽佥事唐尧臣参将吕圻等十九人各升俸  级布政胡尧臣胡松参议唐爱副使李侨各赏银币有差通判吴成器等行军门分别犒赏下失事把总王彦忠刘震亨刘用光三人于御史问
　　○乙巳总督蓟辽保定都御史杨选条上地方极弊十五事一本镇军士防守修工粮饷独薄加以抚夷之扣除仓廪之不继是故逃亡提解老弱行乞此主兵不振之弊也一边兵入卫为其谙晓虏情熟经战阵足为防御用也今狭西三镇其率之而来者羸马残械空拳祼体殆居其半此边兵不振之弊也一宁山德州天津河间通州左等卫每年有春秋两班军士涿鹿兴州中等四卫有下三千之军分地摆守此辈浮脆不武即使营伍充足尚不堪用矧又逃者数多住者无食此班军不振之弊也一本镇旧募军有昌平密云遵化永平四枝新募军有山海关曹家寨二枝各军应募不过利安家银两及月粮行粮而已今粮多欠缺安家无银司兵者每煦煦慰附恐其逃散而又何敢申法令以教演哉此募兵不振之弊也一主兵粮大半出于民运客兵粮全数出于内帑每年终会计上＜锍-釒＞多为户部题削加以帑发过期商价拖欠民运不来灾沴岁有处处受敌处处缺备此粮饷不振之弊也一蓟镇月粮给本色者尚可保一家给折色者不能赡一身乃又在东数区常至四五阅月而不给在西数区常二三阅月而不给此月粮不敷之弊也一山狭入卫兵马七月初已上关隘类给以一升五合之行粮加以糠秕沙土之插和此辈去家千百里为国家终岁勤瘁乃其日给之粮不获一饱乃又有间支折色又或十余日无支者如之何不典卖衣甲冻馁而逃也此行粮不敷之弊也一近年议讨抚夷之资户部给银七千两兵部给银三千两止充三分之一之用赏薄不餍夷欲则戕害墩军隐藏虏讯边将为所要挟无以应之乃至迫军采柴科歛军需以充其费此抚夷不衷之弊也一凡训练军士必其衣食足器械备勤有赏惰有罚然后士艺可精今也平居缺粮工役无歇枵腹祼体手持敝器名曰大操寔同儿戏比其迄事有罚无赏此训练不行之弊也一宣大狭西将领所畜家丁平居则出边赶马以图印卖有警则按伏斩获以图升赏故壮士乐为之今蓟镇既无赶马斩获之利而月粮行粮折支间支悉与他军士同尖哨虽月粮二石亦常数月不给故皆不得其用此家丁尖哨不力之弊也一蓟镇边防固不容一虏之入然果修筑城堡使处处可以防护居民按伏兵马不唯坐制零寇亦且预伐虏谋今乃泥于不容虏入之说堂堂之谋遂弃而不讲此城堡不修之弊也一今之将领平居犯罪惟参临阵逗遛不斩间有拟问仍复夤缘地近京都辄于中贵一或抗忤执法立见群谤沸腾此展布不舒之弊也一本镇马匹近年以边鄙多虞夏秋军士不暇下场采草其春冬料豆又每过期不支支又折色每料九斗折银不满三钱夫以半年无料一年无草而折料复不能办本色之半此马匹不壮之弊也一边镇一切钱粮收支悉户部郎中所司督抚无与比及会计郎中呈应用之数督抚会题部辄裁减督抚虑不给用曲意节缩至将主兵应上边者无警暂留本城及遇寇警闻报督发近者犹或可及远者多不能赴此形迹误事之弊也一狭西入卫之兵初年止是秋初调到秋毕放还后因狡虏专袭撤兵之虚遂议每秋留延绥兵一枝再防一年固原宁夏各兵一枝再备冬春至次年四五月换班以致各兵在家日少行路与戍守日多且赏赉渐薄盘费不充马死不偿负戴更苦此久戍疲劳之弊也且言臣抱懑含忧已非一日今所陈止于蓟州一镇而辽保可知诸边又可知然臣祗言其弊而不为之画者良以诸臣建非白不善督臣奉行非不至而其机有不系于军门者徒议而无益也莫若庙堂省署定议而下之臣臣遵议而见之事于势为便＜锍-釒＞入得旨选所陈蓟镇弊状前官全不经心日事因循即今当何整理兵部其悉心议处以闻既而尚书杨博覆奏请敕各边总督镇巡官搜简士马资给铠伏以振边军令直隶山东抚按官计处辎粮补充什伍以振班军岁发户部银一万两兵部银五千两以充抚赏阅操之际赏罚并行以精训练仿甘肃墩院之制以修城堡正将领失事罪以肃军法优给卫兵路费以作士气议入  上曰蓟镇督抚诸臣遇警辄张皇告急惟调客兵防守图保目前无事日延一日何有为国忠计者边兵之调初谓权宜今已十一年未见减撤却又重加挑选何时而已不独供饷繁费人情政体皆非所宜兹所议亦只循常题覆目今如何练主兵方可免调边兵卿博历任兹镇宜竭尽忠谋大破常格整理其仍别议以闻于是博又议上十事一各区主兵虽有总副参游等官为之训练而尤宜以兵备为之监督督抚时阅视之仍以赎锾优其犒赏且久任兵备以责其成一陕西三镇客兵久疲延绥尤甚宜将延绥游击时达所统游兵一千五百名免其徵调其他仍旧请敕边臣慎加简阅俟主兵精练岁减一枝一边兵既欲渐撤请选京营为八部部足三千人骑居十一为传报步十九为列守以春秋二季番戍居庸镇边二区各领以参将二人佐击二人务期练习整肃一请遣户部侍郎一员量兼宪职专理昌蓟二镇主客军储今岁获颇丰请户部发银十万两仍借发工部银十三万两令乘时鬻刍粟补给兵饷岁一更代俟后规模既定仍以总督兼之一请稽核前后所发各区大器责其试用一请分定各区主兵使习知险易毋以更番易地其应援客兵听临时斟酌不在此限一兵家之法先则制人宜令封疆之臣按行塞垣之外相地战守毋恃边墙为固仍优哨探之赏仿墩院之制设险预防一属夷向化则怀之以惠作奸则威之以法抚赏之资取之帑银及本镇香课禁毋剥及贫军一山海关一片石等地距蓟镇数百里而军士就给其粮不便宜令督饷郎中随宜酌处本折兼支各从其便一请搜简废弃将领用之练兵御虏以收使过之效议入  上俱从之工部银亦准借发惟督储侍郎罢不遣
　　○丁未升太仆寺少卿徐绅为都察院右佥都御史
　　○戊申升通政使司右通政李秦为左通政改南京右通政王爚为右通政
　　○己酉致仕南京户部尚书卢绅卒赐祭葬如例绅陕西咸宁县人嘉靖癸未进士授四川遂宁知县升工部主事历郎中按察司副使顺天府尹户部侍郎至今官致仕归至是卒绅性诚悫务修实行故居官所至虽无显声而去后恒见思其孝友恭俭关中人士以为楷云
　　○升南京操江右佥都御史万虞恺为右副都御史巡抚应天河南左布政使雷贺为都察院右副都御史巡抚四川
　　○以采木事竣诏总督湖广川贵都御史李宪卿工部郎中李佑张国珍俱回京按察司副使王有为张正和俱赴部改选
　　○升协同漕运参将署都指挥同知马阳辉为署都督佥事提督京城内外巡捕以分守肃州右参将署都指挥佥事吴鼎充左副总兵协守甘州
　　○壬子选授知县李邦义陈瓒林命陆凤仪俱给事中邦义兵科瓒刑科命工科凤仪南京户科推官韩君恩陈万言张士佩知县成守节熊逈俱试监察御史君恩狭西道守节四川道逈云南道万言贵州道士佩南京江西道
　　○调原任甘肃巡抚右佥都御史胡汝霖为南京右通政
　　○以旱灾免保定河间真定顺德广平大名等府并各卫所税粮有差
　　○癸丑升礼科都给事中谢登之为太仆寺少卿
　　○刑科上应决罪囚  上曰五月苦旱应祷垂霖秋赐禾祥玄庥不偶恩至感焉今年暂免刑其系狱如故
　　○甲寅总督都御史杨选条上蓟镇边事谓主兵多缺募兵多逃哨探不实马匹不壮皆因刍粮不充惜小费而误大计下户部议蓟镇主兵粮饷旧派山东河南北直隶折色二十七万九千五百余两民屯漕运本色二十四万七千余石未尝藉内帑而给也客兵所发上一二万而已自庚戌虏犯内地渐加京运年例今主兵饷全增至七十五万有奇穵运漕粮不与焉若营伍缺逃则食宜赢余何乃更称不足耶凡军月粮一石哨探之士月二石势难再加至于马匹倒损由军士侵克草料非本折不足之过中间惟催民运一事则诚如选言宜申饬之  上曰杨选之奏缺食为急所议民运逋负未见作何整理还会同兵部悉心计议以闻
　　○乙卯少保兼太子太保兵部尚书杨博一品三年考满遣中官赍赐羊酒宝钞
　　○丙辰命采木都察院左副都御史李宪卿回院协理升南京大理寺右寺丞闾东为南京都察院右佥都御史提督操江
　　明世宗肃皇帝实录卷之五百一



明世宗肃皇帝实录卷之五百二
　　嘉靖四十年十月丁巳朔时享
　　太庙命驸马都尉李和代
　　○钦天监进明年大统历颁赐群臣
　　○戊午  孝洁皇后忌辰  内殿行祭礼遣都督佥事沉至祭陵寝
　　○庚申敕故南渭誉橎弟镇国将军誉枞管理府事
　　○升浙江道御史莫如士为南京大理寺右寺丞
　　○辛酉怀仁王梭榭言近年各府宗室多假禄粮不给越关入奏朝廷曲加赦宥止革其爵廪之会同馆遣官伴送还府輙擅遣白牌僣称爵号舆马冠盖充斥道途所过关津候吏无不被需索者其愚顽无知之徒輙相放效乐于革爵冀享前利百方戒约不能禁止今后越关至京者请革其供应及沿途驿递应付止令顺天府解回其府亲邻佑知而不举者坐彼无所利可不禁而止矣
　　上是其言仍赐王敕令约束宗人
　　○发银五千两于辽东赏军户部奏各边军功升赏原有定格后议不愿升者赏银五十两人始多辞升受赏夫爵人以官随时可行赏人以财有限难继今后各镇军功宜照旧拟升若重赏之典但偶一为之即于本镇贮库银两处给不得滥请诏可
　　○山东巡抚都御史朱衡奏登莱青三府地濒大海东近辽左南通浙直国家设军分守甚严日者辽左告饥暂议弛登莱□禁以济之其青州迤西之路未许通行今富民猾商遂假道赴临清抵苏杭淮扬兴贩货物海岛亡命阴相构结俾二百年慎固之防一旦尽撤顷者直倭患非后事之镜乎宜申明禁约停止为便兵部覆奏报可
　　○壬戌复协守宣府副总兵都督佥事马芳为左都督仍旧协守芳初以左都督潘家口失事降二级主是复以宣府乾庄子等堡却虏功升二级故也
　　○癸亥遣户部主事黄可大毛自道易道谈催查民运边粮可大山东自道河南道谈北直隶
　　○兵部覆南京兵部尚书李遂奏请定议南京增设都督坐营官许其奏带家兵大教场坐营都督八十人神机营小教场六十人本部奏带都指挥二员三十人俱于见在收充数内拨取合五营计之共九百三十员名月给本折米二石岁给犒赏银五两米出南京户部银出南京地租禁不得多收滥费报如议
　　○甲子升工科左给事中丘岳为都给事中吏科右给事中陈嘉谟兵科右给事中徐师曾为左给事中吏科给事中李瑜户科给事中江一川为右给事中岳礼科嘉谟兵科师曾一川刑科瑜吏科
　　○总理盐法都御史鄢懋卿条陈八事一定盐法谓盐课先年通行者以开中数少引价高近来废格者以开中数多引价贱今欲复开中之旧革工本之数则新增军饷岁发年例无从而给若尽将余盐开边则边□困余盐外再收浮盐则内商困乞今后盐引一正一余兼发正盐赴边报中余盐纳司解部永为遵守一议引价谓边□不便守支往往卖引内□苦被勒减引价故报中日少今后边商持勘合赴运司时即令内商照引通融泒拨如行盐万引五千引千引者各泒其半依钦定价值给与勒抑者罪之一查空引谓奸商不缴旧引展转贩卖以致新引不行乞遵限年之法千引以上十年千引以下五年支尽离场截角开除踰限者以私盐论一预造引谓边□不乐报中由运司关引太迟积累至百万守侯至四五年者新旧混淆真伪莫辨今后各运司计岁用盐引几何预赴南京户部刷印编次给□为便一委专官谓仪淮二所□侩贿通官吏私卖私买朦胧搭单顶堆越掣奸弊百出宜每年委运同运副监督掣卖按季开报岁终易之一缴退引谓有司追缴退引宜将额课定则每岁缴引不及三分之二者逮问不及三分之一者降调全无者罢黜且旧行止两淮及府官而已宜令行盐地方州县官一体遵行一查通关谓各场虚出通关全无实课致□候久私贩盛行宜申明律例限完销缴一溥赈济谓两淮两浙河东俱有赈济惟山东长芦独无宜照例每盐一引纳银一分以恤灶户下户部议覆悉允行
　　○丁卯荫故兵部左侍郎张珩子一人为国子生以边功叙录也
　　○闽广流贼自邵武转掠铅山贵溪等处总督胡宗宪檄参将戚继光自浙江引兵赴之破贼上坊巢擒斩六百人贼奔建宁还攻陷宜黄县为南赣兵所败始遁
　　○戊辰巡按直隶御史黄纪勘上九月中虏犯居庸岔道官军力战退虏请录总督都御史杨选总兵官宣府李贤昌平何淮兵备副使栗永禄为事总兵官姜应熊参将胡镇等功  上从部拟升选兵部右侍郎兼都察院右佥都御史总督如故赏银四十两纻丝三表里胡镇升二级姜应熊准复原职推用仍各赏银三十两二表里李贤何淮栗永禄及参将等官李康民窦淮林爵等各升俸一级有功官军死事者升赏叙录如例本兵杨博葛缙郭乾各赍银币有差
　　○庚午兵部尚书杨博言江西之寇始于南赣巢贼合广西□兵益以本卿恶少遂至蔓延不至前奉诏督责诸臣以九月报平而今且过期不效请更申饬诸臣克期荡平仍令照边防事例半月一驰奏贼情臣又惟御史叚顾言生长边陲素闲韬略可就委以兵事守制海道副使谭纶尝练土兵足称智勇今以守制回籍桑梓多故之时宜令墨衰效用以靖地方且闽广之贼所倚重者数巢穴耳使以劲兵乘虚捣瑕攻其必救贼必牵于内顾乱乃可平＜锍-釒＞入  上曰贼猖獗日甚地方官漫不为念欺  天祸国胡宗宪其督率各官克期进剿如仍前怠玩论奏治罪顾言敕令协计用兵有功并叙纶准暂起复领浙兵杀贼
　　○山东巡抚都御史朱衡言本省春秋两班官军额当三万二千五百八十四人今赴操一万九千三百三十七人余皆缺伍乃领班官坐少军例降调几五十人非其罪也臣请籍其见存者畨上逃亡者勾补而户绝者住勾各掌印领班官少军事例酌量另议兵部覆是其议谓凤阳河南当一如之宜下抚按尽核其实以赴操直不足则以城操军余及卫所杂役人暂补仍督清军官照名勾补今后少军计脱班至十之三以上者所领班官住俸十五降一级十八降一级调卫报可
　　○辛未寿光阁成
　　○癸酉升都察院右佥都御史霍冀为户部右侍郎兼都察院右佥都御史总理宣大蓟镇粮饷初兵部奉诏条上蓟镇兵食事宜请遣户部侍郎一员专理该镇粮饷得旨报罢已蓟辽总督杨选告军储匮急诏下户部令仍同兵部从长议奏间  上以其事问大学士徐阶阶对边臣称缺食户部复称给发数多中间弊源必有所在宜即令二部查理之  上曰在外曰食无在内曰出之不少却何之耶祗应专济诸奸贪耳命部查理恐无真实行者况  祖宪具在不畏焉阶复对奸贪侵冒诚有之然亦有逋课在民者宜选差廉能侍郎一员赴蓟镇等处查催  上曰然催字非苦催者催职不得人耳正赋不逋内出自不费多不知正数官不得用果在民否此乃查理为宜乃谕吏部曰蓟镇宣大主客兵粮饷缺乏民运拖欠内外互相推诿可专遣侍郎一员往彼清查整理即会推才干堪任者以闻于是部以总督仓场户部侍郎林应亮应诏已报可令兼宪职往矣已而兵科都给事中张益言应亮非宜请更令练达精敏不惮任劳怨者是时户部左侍郎刘大实右侍郎赵贞吉咸辞避不往吏部乃以都察院右佥都御史霍冀太仆寺卿王国光名请  上遂用冀令调应亮南京
　　○甲戌  诚孝昭皇后忌辰遣玉田伯蒋荣祭  献陵
　　○工科给事中曾廷芝论劾巡抚宣府都御史迟凤翔贪污残酷有旨逮京讯治起原任操江右佥都御史赵孔昭代之
　　○以灾伤免辽东各卫所屯粮有差
○礼科都给事中丘岳奏今岁应天乡试录文既已传布乃考试官谕德吴情屡行更易侍读胡杰与之同事不能救正乞分别究治得旨情杰俱调外任已调情广东市舶司提举杰广平府通判
　　○丁丑遣永康侯徐乔松等为正使太常寺少卿谢敏行等为副使持节册封唐敬王宇温世子宙栐为唐王蜀康王承爚庶第二子宣址为江安王代王廷琦庶第三子鼐钰为永庆王溧阳王聪氵□軓嫡长子俊椐为溧阳王周府鲁山王睦椤嫡长子勤火□而为鲁山王修武王庶长子朝堋为修武王南城兵马副指挥李尚贤女李氏为益阳王妃晋府宁河王奇沄嫡长子袁楠为宁河王肃府铅山王真瀞嫡第二子弼＜余＞为铅山王夫人王氏进封铅山王妃沈府永年王恬＜火定＞嫡长子珵封为永年王清源王勋瀳庶长子胤木□乃为清源王夫人栗氏进封清源王妃荆府永新王厚熿嫡长子载壕为永新王夫人陈氏进封永新王妃伊府方城王褒熇为第三子珂墦为方城王襄府枣阳王祐楒庶第二子厚爥为枣阳王东城兵马副指挥董尚德女董氏为德世子妃原任山西按察司副使陈梦鹤女陈氏为衡府□河王妃徽恭王厚爝庶第十子载土□坐为孟津王庶第十一子载土□夜为上蔡王寍府乐安王拱椤嫡长子多火□庚为乐安王夫人王氏进封乐安王妃代府灵丘王聪滆玄长孙鼐镰为灵丘王监生王汝愚女王氏为灵丘王妃
　　○升尚宝司少卿徐应为南京尚宝司
　　○刑科给事中侯廷柱等言属裁革各衙门工役冗食宜据册定数内府一万七千一百七十名锦衣卫一万六千四百名光禄寺三千六百名太常寺一千一百名此后有缺上许在册余丁充补不得夤缘滥收从之
　　○戊寅故南京兵部尚书湛若水曾孙寿鲁奏其祖赠官＜锍-釒＞下吏部覆言若水学行醇正士望所归宜允其请  上怒曰若水伪学乱正昔为礼部参劾此奏乃为之浮词夸誉其以状对于是尚书欧阳必进等惶恐谢罪  上责其狥情沽誉诏夺必进少保兼太子太保止以尚书供职右侍郎张永明停俸二月验封司郎中降俸二级员外以下各一级惟左侍郎严讷以在直不问
　　○癸未诏福建等道试监察御史郝杰伍令申佐郑洛杨柏颜鲸孙梦豸吴守邹应龙各实授
　　○礼部奏四方所进鲜芝共七百六十九本其五色盈尺者尚不多得请申谕明年加意采取从之
　　○淮王厚焘得白鴈一双于鄱湖以献  上嘉王诚敬赐白金文币遣驸马都尉谢诏告  太庙群臣＜锍-釒＞贺
　　○命分守庄浪参将署都指挥佥事王勋充副总兵官协守宁夏
　　○丙戌兵科都给事中张益奏响者  皇上轸念边饷特敕大臣往理之虑至远也第稽察粮饷者户部之职本部左侍郎刘大实右侍郎赵贞吉廷臣舍弗推而以佥都御史霍冀应诏惟二臣才识不逮故公论去之也宜以居位不称职例令致仕吏部覆其言是  上命大实贞吉闲住责吏部曰必进等既知二臣不堪何不先言其以状对必进及侍郎严讷张永明上＜锍-釒＞引罪得旨降必进俸二级永明一级讷免究该司官各夺俸二月
　　○命协守宣府副总兵左都督马芳充本处镇守总兵官
　　○直隶巡按御史黄纪劾奏黄花镇守备太监纪阳贪残不法大坏边防因言边关守备太监之设其来已久荷  皇上洞烛边情尽行裁革独留黄花镇一人以保重地臣谓本镇既有兵备又有参将守备等官则训练防守自不乏人太监似为虚设兄此辈类多贪残怯怀原非可寄以兵柄者请并革之＜锍-釒＞入  上诏锦衣卫逮阳赴京员缺不必更补已而阳捕至亦讦纪索贿不得挟私妄奏  上乃命并逮纪送镇抚司与阳面质纪坐调为大理寺评事
　　明世宗肃皇帝实录卷之五百二



明世宗肃皇帝实录卷之五百三
　　嘉靖四十年十一月丁亥朔起服阕原任湖广巡抚右佥都御史赵炳然协管院事
　　○巡按福建御史李廷龙类奏七月至九月广东之程乡贼三饶贼塘下南安之倭贼及各路之流贼出没诸郡无日不报警其福兴泉三府则苦海贼汀漳二府则苦山贼与流贼迭出为患而内地奸民佐之今崇安南靖二城相继告陷矣延宁二府近亦苦兵矣时事至此宜痛绳失事诸臣以法然后灭贼可期  上从部议降福建行都司掌印署都指挥佥事张岳漳州府知府桂嘉孝海道副使邵梗建宁兵备佥事曹司贤俸各三级下漳州等卫指挥百户等官覃显宗等八人于巡按御史论罪
　　○兵部覆蓟辽保定总督杨选奏本镇旧设标兵一枝东西应援顾此失彼请于延绥大同游兵及原募标兵内选取三千人益以辽保募兵家丁三千人通分二部给马匹铠仗令参将胡镇统领操练其家丁月粮军士行粮俱给本色以优其餋标兵既振则边兵可渐减矣报如议
　　○以寿光阁清熙殿工完诏太监袁亨等各加恩二等于通等各一等管工侍郎徐杲荫一子为鸿胪寺序班仍赏银二十两纻丝二表里镇远侯顾寰等兵部侍郎葛缙等工部主事李键等各赉银币有差
　　○己丑命宣府总兵都督佥事李贤佥书中军都督府府事
　　○庚寅  上以大祀天寒出所御服赐都督朱希孝
　　○辛卯以冬至遣清平伯吴家彦兴安伯徐梦旸广宁伯刘允中都督佥事沉至分祭  八陵指挥同知文承武祭  恭仁康定景皇帝都指挥陈书祭  孝洁皇后及哀冲  庄敬二太子中官祭  恭让章皇后各陵坟
　　○朝鲜国王李峘遣工曹参判李龟琛等贺冬至贡马及方物宴赉如例
　　○壬辰冬至大祀  天于圜丘先期视牲请配及是日行礼俱命成国公朱希忠代
　　○癸巳  上不御殿文武群臣朝服诣大朝门行五拜三叩头礼仍＜锍-釒＞贺罢群臣宴赐节钱钞王府进贺人员及四夷朝贡使仍宴于阙左门
　　○甲午敕加太子少保礼部尚书袁炜太子太保改户部尚书兼武英殿大学士入内阁典机务炜＜锍-釒＞辞  上优诏不允
　　○戊戌诏豊润伯曹松子文炳袭祖爵
　　○庚子命太子少保礼部尚书兼翰林院学士掌詹事府事郭朴回部管事寻命吏部尚书欧阳必进致仕改朴为吏部尚书兼官如故时礼部尚书缺吏部会推朴及南京礼部尚书李玑堪任  上用朴而责会推诸臣曰文撰诸臣久不擅改兹以朴例拟何也具以状对必进等谢罪  上曰文撰诸臣夙夜匪懈迁转虽不宜淹滞常调擅改亦不可也兹会推诸臣俱不尽心然专执在吏正姑不问必进往固勤慎自连转后百凡专肆大失大臣体姑与致仕员缺朴即代之谕朴勿辞朴上章陈谢  上褒谕曰卿性资纯谨撰奉勤诚遵命即任朕心嘉悦宜慎评庶职先于守令以副简用至意
　　○巡按御史董学奏本年九月内大同零贼出没总兵刘汉遣平虏城守备刘晋臣领兵追逐为贼所执因参汉衰病屡失机宜及参将郑晓俱当究治诏革汉职下按臣讯治晓降级改调别用
　　○辛丑  上谕礼部曰时屇深冬未见正白农民切望朕竭诚躬祷奏告斋戒如例行会大风  上复谕曰风变祷雪兼禳未宜缓也其亟议行之乃遣成国公朱希忠等分告  郊  庙  社稷神祗坛及朝天等六宫庙停刑禁屠百官青衣斋戒
　　○癸卯升顺天府尹吕时中为户部右侍郎总督仓场督理西苑农事
　　○甲辰  孝惠皇后忌辰遣玉田伯蒋荣祭  茂陵
</div>
    <div class="pagination">
<a href="明实录世宗实录_page346.html">上一页</a><span>...</span><a href="明实录世宗实录_page342.html">342</a><a href="明实录世宗实录_page343.html">343</a><a href="明实录世宗实录_page344.html">344</a><a href="明实录世宗实录_page345.html">345</a><a href="明实录世宗实录_page346.html">346</a><span class="current-page">347</span><a href="明实录世宗实录_page348.html">348</a><a href="明实录世宗实录_page349.html">349</a><a href="明实录世宗实录_page350.html">350</a><a href="明实录世宗实录_page351.html">351</a><a href="明实录世宗实录_page352.html">352</a><span>...</span><a href="明实录世宗实录_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
