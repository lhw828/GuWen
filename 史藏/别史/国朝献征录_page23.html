<!DOCTYPE html>
<html>
<head>
    <meta charset="UTF-8">
    <title>国朝献征录 - 第 23 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 23 页/共 245 页</h1>
    <div class="content">　　明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官任辅导公兼右春坊谕德授奉训大夫日分直进讲经史四年春公得寒疾命中官以御医来视赐药物五年奉　命往甘肃同总兵议边务察视守备还奏称一旨六年夏丧父给传归既葬遂命起复是年冬丧母公奏归守制时巳下诏巡北京不许七年春内阁胡公及公金公奉命扈从甘肃总兵何福奏降虏脱脱不花等率部落来归命公往同福处置还奏　上悦遂奉命持节往亦集乃之地封福宁远侯八年春奏车驾北征本雅失理公三人仍扈从至驴驹河命公先赍勑还报　皇太子复还北京冬扈从还南京九年春奏奔母丧遣中使护送既还　皇太子命公侍诸皇孙学且命公曰严则有成公尽心不怠重修　高皇帝实录命胡广胡俨黄淮及公总裁冬甘肃守帅西宁侯宋琥奏叛寇老的罕逃居赤斤蒙古卫将边患时丰城侯李彬镇陕西遂　勑彬率师剿之且命公往与彬计度十二月还奏饷道险阻今天寒人疲马瘠不可行且小丑不足烦王师遂勑彬旋师无几叛者复归十一年春从狩北京十二年三月从征剌时　皇长孙侍行　上命胡金及公三人凡行营有暇即与讲析理义开其聪明尚宝司官阙命公兼之既还　勑翰林修性理五经四书大全公三人皆总裁十四年升翰林学士仍兼庶子扈从南归十五年春复扈从巡北京十六年夏进　高庙实录赐宴赉胡公殁公掌翰林院事益见亲密一时廷臣狎恩多纵忌公伉直发其私适太学阙祭酒众共举公实欲疏之　上不听公遂密言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所□集民兵可征用出奏示公公对云　陛下命复民业二十年矣今复征非信　上曰朕意固如此遂寝三殿灾公偕全公陈便宜十数事皆见施行重贤爱人或陷非辜必援之尚书夏原吉以兵饟不给坐系吕震言其奸侍读李时勉尝论事亦有言其卖直者皆激　上怒公悉委曲之辨解二十一年秋复扈从西征驻驆万全一切军务悉付公掌宁阳侯陈懋奏番王也先土干来归命公往议受降归奏称　旨二十二年复从北征中道军饷不继　上闻之命公与金公计其数遂如二公言遣使谕虏释其不臣之罪下令班师浙江三司奏处州之丽水福建之政和山寇刼掠请　勑两都司合兵讨之公言愚民有司所苦出不得巳兵出即良民先被害愿遣一勑使抚谕之不足烦兵　上从之卒如公言无事一日　上从容坐帐殿谕公二人曰东宫监国久熟政务此归悉付以天下事吾惟优游莫年二公对曰　皇太子孝友仁厚天下属心允称　陛下付托　上悦师次榆木川　上不豫既上宾凡沐浴袭奠饭含棺殓一切之礼悉出二公众遂推公先驰归报既至同尚书蹇公等议丧礼并即位礼　仁宗皇帝嗣位进公太常寺卿授嘉议大夫仍兼学士两职逾月进太子少傅授资善大夫兼　谨身殿太学士山陵事殷太监孟继极言公尽心丧事　上嘉叹即升公工部尚书□兼前二职赐勑褒谕三俸俱支尚书一俸全给米无几　上命范白金方寸印四枚其文曰绳愆紏缪以赐师傅公与金公同受其一皆期之直言匡辅修　文皇帝实录公预总裁　仁庙上宾时　皇太子监国南京遗诏召嗣位公往迎于德州既还命公同有司相陵地　宣宗皇帝嗣位修　仁庙实录仍预总裁高煦反在廷多怀二心惟文臣三四人劝　上亲征公其首也遂扈从讨平之师还特受骈蕃之赐马骐激变交址黎利聚众抗王师总帅孱弱不支辄与利和且利奏请立陈氏后遂以师还奏至　上以示文武大臣皆劝发兵击利　上不听竟偃兵息民公有方焉是年八月　车驾巡边至遵化闻虏逼塞下以道陿师难并进　上率铁骑数千先驰击之文臣独公从既还升少傅进荣禄大夫仍兼尚书大学士三俸俱支辞大学士俸进　两朝实录赐宴赉又范白金图书刻方直刚正四字以赐公数月　上念先朝老臣蹇义等四人皆春秋高并赐　勑褒谕命辍职务朝夕左右侍论议公预焉赐玉带并御制诗画之赐公满三载吏部以闻赐勑有忠言谠论裨益多之褒赐宴礼部遂赐少傅诰进封三代后两扈从巡边皆至洗马林而还　宣庙上宾公复偕有司相陵地　皇上嗣位公与同官三人协志合力以效裨益赐赉特厚修　宣庙实录皆总裁书成进公光禄大夫柱国少师兼尚书大学士如故赐玉带时　上日勤圣学命公同知经筵事五年谒告省墓既还京道薨春秋七十公仕于　朝四十年皆居清密考乡试者一读廷试卷者九人闿疏果毅遇事当奋前不疑于论古人必欲出新见不肯苟同议辟率归宽恕勤职事盛寒暑及小疾未尝少怠于四裔及边徼事及边将勇怯智愚靡不通知故忖量事势率豫中内笃孝友睦婣之行家故丰裕且有厚禄能济穷恤患无间疏戚喜宾客善交际虽贵盛无崖岸贵贱小大皆归心焉故闻其殁也咸有嗟咨悼惜之意所著有两京类稿玉堂遗稿训子编北征记藏于家太宗尝问荣兵与食何由以足荣对曰择将屯田训练有方耕耨有时食足而兵精矣 
【 传】 
　　其文施于国家与凡碑铭序记之散于天下者人皆传诵之其于武事尤谙练将士之勇怯馈运之难易边鄙之利害道里之迂直靡不知故凡承　顾问与计算皆能适事宜嘉谋忠画造膝而言所以裨益于上惠利于下者盖多矣 
【 传】 

　　○杨文贞公传（王直） 

　　王直 
　　太宗皇帝即位擢杨公士奇编修时方开内阁于东角门内命解缙黄淮胡广胡俨杨荣金幼孜及公七人处其中典机密寻升侍讲　上尝谕公曰朕知尔文学亲擢至此尔但尽心勿疑饶州朱季友献所著书斥濂洛关闽之说　上览之怒曰此儒之贼也时礼部尚书李至刚翰林学士解缙侍读胡广及公侍侧　上示以其书缙曰惑世诬民莫甚于此至刚曰不罪之无以示儆宜杖之摈之四裔公曰当尽毁所著书庶几不误后人广曰闻其人巳七十毁书示儆足矣　上曰谤先贤毁正道治之何拘常例也遣行人押季友还饶州会道府等官与其乡士人明谕其罪而笞以示罚悉索其所著书焚之六年冬以巡狩北京□诏天下命公视草　上称善又命与诸尚书观之兵部尚书刘隽私语公曰请以有字易自字公善之众谓二义不相□且　上既称善不必易公奏曰　国家大体当用隽言　上喜公能服善益属意于公明年　驾狩北京　皇太子监国　上命蹇义金忠黄淮与公辅导九年　上还南京一日召公问曰尔辅东宫久其所行何如公以孝敬对　上使言其实对曰凡有事　宗庙祭物祭器皆亲阅去年将时享头风作医言当汗　殿下曰汗即不敢莅祭左右请遣代斥之曰　上以命我我又遣人代乎遂亲祭祭毕汗遍体勿药病自愈每进御用物皆躬阅封识遣行不轻信下人　驾北征殿下不敢宁居恒日中昃始食　驾还而后即安　上曰此子道当然公曰古圣贤亦皆尽其当然者耳殿下天资高或有过未尝不知知之未尝不速改将来必不负　陛下付托　上悦十四年　上在北京闻高煦有异志还京欲发其事疑未决独召公问曰昨问蹇义汉府事讨曰不知若朕未有知尔辈虑有离间不敢言今朕既知矣尔言之何害公对曰臣与义事东宫外人无敢与臣言者但汉王始封国云南不肯行改青州又不行今知将徙都北京惟欲留守南京天下皆疑其心惟　陛下善处之使早有定所全父子之恩□甚　上默然起还宫后数日悉得其反状及所□战□大怒褫其冠带絷之西华门内东宫力掠解□□遂命削其两护卫处乐安州曰此去北京甚迩即其作祸可朝发而夕擒也二十二年八月　驾北征寻上宾学士杨荣归自行在以闻　仁宗皇帝即遣　皇太孙往迎梓宫时京兵皆随　驾城中空虗浮议籍籍虑赵府兵变因秘未发丧皇太孙辞行启曰出外有封章白事非印识无以防伪　上然之顾急未有所与以问公公言　上所用东宫图书今暂假之归即进纳　上即取付　太孙曰启事以此封识此亦久当归汝汝就留之既而谓公曰卿言诚是昔太行临御储位久未定浮议喧腾吾今就以付之浮议何由兴九月癸未礼部尚书吕震言于　上曰今丧服巳踰二十七日请如　太祖仿汉制易吉服　上未答震退徧请羣臣明旦释服公谓震曰今未可比此例盖洪武中有遗诏且　仁孝皇后崩　太宗皇帝衰服后仍服素衣冠绖带者数月今可遽即吉乎震厉声曰朝廷事尔每执异尚书蹇义兼取二说明旦君臣皆素衣冠黑角带遂以闻　上亦未答明口　上素冠麻衣绖出视朝文臣惟学士武臣惟英国□如□上所服罢朝　上谕左右曰吕震昨奏当易服朕听臣下易之梓宫在殡吾岂忍易士奇所执是也时天下方面大臣及羣有司皆朝京师兵部尚书李庆言于　上曰民间畜马蕃衍巳散之军伍尚□数千请令朝觐官领之少苏民力太仆苑马寺岁课其息有亏罚与民同公谓庆不可庆忿不纳公独奏曰朝廷求贤任官今乃使养马而课责与民同岂贵贤残畜之意乎明日复奏曰必行此令天下贤者谁复肯仕　上许出内批罢之巳而不闻明日公又言之　上曰偶忘之吾当即批出不爽也午刻　上御思善门召公谕曰内批岂真忘之朕闻李庆吕震辈皆忿卿朕念卿孤立恐众所伤不欲因卿言而罢今有名矣出示一章乃陕西按察使陈智言畜马不便　命公据此草勑止之公顿首言　陛下知臣臣不孤矣　上复谓公曰继今令有不便惟密与朕言李庆辈不识大体不足语也大理少卿戈谦数言事过激尚书吕震吴中都御史刘观侍郎吴廷用等交奏其卖直沽名　上颇厌之公进曰谦虽昧于大体盖亦感恩图报尔古人有言主圣则臣直惟　陛下容之　上犹不怿因免谦朝而使视事如故公又进言曰　陛下有诏求言今谦因言取咎朝臣皆以言戒且四方朝觐之臣咸在岂能尽知谦过若传之于远人将谓朝廷不能容直言　上惕然曰朕非恶言事谦言自有过者卿可以朕心谕众人公曰此非臣□尝谕当以　玺书开喻可也　上遂命公书勑引过而待谦如初令百官母以谦戒　上尝论科举之弊公曰科举当兼取南北士　上曰北人学问不逮南人公曰长才大器多出北方岂但南人可用也　上曰然则将何如公曰试卷例缄其姓名请于外书南北二字如当取百人则南六十北四十南北人才皆入彀矣　上曰卿言良是命与礼部计议以闻议定未上而宫车宴驾　宣宗即位遂行之宣德七年高煦反　车驾亲征罪人既得师还尚书陈山来迎见　上请乘势移师彰德袭执赵王则朝廷永无忧矣　上疑之以问杨荣荣力赞其决又语蹇义夏原吉二人依违其间荣遂传　旨令公草勑诰赵王公曰事当有实天地鬼神岂可欺哉今当以何辞荣曰今逆党言实与赵谋即是矣何患无辞公曰太宗皇帝惟三子今　上惟二叔其有罪者不可恕无罪者当加厚庶几仰慰　皇祖之灵荣意未解汝不草勑则吾当以闻时惟杨溥与公意合溥曰吾二人俱请入见明其大义荣先趋入公二人继之门者不纳俄复召蹇夏蹇夏以公言告之　上不怿而止驾还京师意大悟不复论彰德事矣然言者犹喋喋　上皆不听特召公曰论赵王者日益多当如何公对曰今日宗室惟赵王于　陛下最亲当思保全之岂可惑羣言　上曰吾思所以保全之道欲封羣言示之俾自处公曰更得一玺书谕之幸甚遂遣广平侯袁容都御史刘观持　勑往谕且示以众言赵王喜曰吾生矣即献护卫上表谢恩而言者顿息　上待赵王日益亲而薄陈山竟疏斥之既久召公谕曰吾待赵叔不失亲亲之礼尔有力焉赐公白金文绮楮币二年十月黎利遣人进前安南陈王嫡孙暠表乞立陈氏后辞甚恳切　上亦厌兵欲从之大臣有言此黎利之谲当益发兵诛之与之无名徒示弱于天下　上召公与谋之荣曰永乐中费数万人命得此至今劳者未息困者未苏因其请而与之便公曰荣言当从初求立陈氏后者　太宗皇帝之心求之未得乃郡县其地十数年兵民困于交址极矣此皆　祖宗之赤子体　祖宗之初心保　祖宗之赤子正　陛下盛德何谓无名汉弃珠前史以美谈何谓示弱臣侍　仁宗皇帝久圣心每憾此事愿　陛下勿疑　上意遂决公又言方面及郡守请令京官三品以上及布政按察荐举务取廉公端厚能国民者吏部审其可用奏授以官后犯赃罪并坐举者凡因保举授官而有指告其罪者先逮问余人有验然后及之庶不小人所诬年来吏员太冗请令部院同考选择而用之军民中有文学才行卓然出众及精于武略者亦宜察举唐虞之世罚弗及嗣今极刑之家有贤子苐例不许进用　上曰舜殛鲧用禹圣人至公之心也今除谋反大逆外其余犯者并听举用时有言方面官及府州正官专用保举即是恩出于下欲如洪武永乐故事皆令吏部选除　上命公与杨溥议之 
　　公等上疏曰宣德七年以前藩宪二司及府州正官多不得人百姓受害是以　宣宗皇帝勑令大臣举保自兹以后多得其人间有一二非才盖缘举主审察不至亦或实是狥私所司不行紏举以致如此大抵　宣宗皇帝求贤养民之心皆上体　祖宗之心非是有所更改昔尧舜禹汤文武及我朝　祖宗相承政皆因时损益　宣宗皇帝临御之时体　祖宗之心行仁民之政者尚多保官特其一事当时不闻异言多以得人喜唐太宗力行仁义命在京三品以上官举郡县守令后来致天下斗米三钱明监在前可无疑也　圣谕保官则恩出于下窃谓众臣举保吏部审择具名奏请　圣意允俞然后授官不允郎不得除授恩实非出于下也近年有等京官无人举保造谤语专欲隳坏　先帝良法则小人皆得升用小人日进君子日退天下何由治乎大望　圣断只依　先帝勑旨而行但所举之人有犯赃必须明正举主之罪则人知谨畏不敢滥举官必得人臣受　四朝大恩惭无寸补惟念用人贤否生民休戚　国家治忽所关是以竭诚尽言惟　圣明裁择　诏如公言公论事必当大体常扶君子而抑小人羣臣有罹谮毁者必尽诚之伸解有贪邪不悛者必正言其不可用　三朝史事皆公总裁是非悉征诸实每语同列曰天下万世之事当以天下万世之心处之如有一毫私意不论厚薄皆当获罪神明所举贤才列于中外皆能正巳恤民盖公取人必先德行而后才能无问识与不识博询于众而信乃举以此不得于公者怨诽忿毁不恤也 

　　○东里先生小传（陈赏） 

　　陈赏 
　　束里先生姓杨氏名寓字士奇一字侨仲世西昌东甲儒家先生一岁而孤四岁舅夺母志遂从适罗公子理公时举进士德安府同知以其家行岁时祀先祠恒命诸子陪礼公独不见命六岁以问母宜人泣语之故因恸甚日益感发七岁私作神主于别室祀其三世每旦入焚香谒拜出入扃钥秘无知者既久左右觇知以告德安公公旦伺先生入谒与母宜人从户外窃窥之见其进退拜俯皆感泣时巳冒罗姓遂复先生姓德安公日造之以杨氏先世文学行义之美曰小子勉之无几德安公坐累谪戌陕西母宜人以先生归而家益贫时甫九岁饘粥或不充井汲杵臼之劳皆身亲之而书册未尝去手旦暮入治家事昼出从师学巳能自贵重不逐闾巷童儿嬉狎海乘陈先生宜人世父也先生之父尝从之学及是见先生能嗣父志召而教之有所适必携以行时不能得书五经左氏传皆手抄以读母宜人喜曰儿可望承先业矣旁舍有掾曹佣书致富者雅重先生而念其贫数遣其家人请诸母宜人欲与俱去母宜人叹曰贫者士之常岂可使儿役志于是以辱祖父哉十二三习举子业寖有闻十五乡人请子弟师踰年从游者益众其友之婣有母老而贫无以资养往告先生者先生视其仪庄重问能读四书否曰能即辍从游之半教之使纳其束修母宜人闻之喜曰使儿从政其能济人而不贪吏矣闻人精一□明一义亟诣请益弱冠稍出游章贡守重礼之请摄琴江教事琴江令邵子镜一见相好邵人廉介然颇近刻先生每讽切之永丰商人过琴江关吏验无文引搜其装得伪钞数百贯送县县疑其造也榜掠不大曰我山谷人邂逅售得之不能识伪耳实不造也邵以告先生先生曰山谷人宜不办伪而视其装亦有钞乎曰有之尚数百贯然吾意以钞易得之先生曰伪造当重法奈何以意即欲寘人重法乎吾郡尝有以伪造祸蔓延数百家及孥戮何可轻也邵竟焚其伪钞止坐无文引之罪邵数与人言先生其事寖闻于外商人以白金五十两夜诣先生谒谢先生厉声曰吾何与知哉斥去之在琴江半岁去之后游湖湘间止江夏久缙绅先生皆礼重之而汉阳府学江夏县皆强聘训导不就都指挥齐让请教家塾尤敬礼之既归郡县交举明经任教职未赴会朝廷以博学征入翰林任编纂是时四方老师宿儒多在其分类纂辑总裁者独称先生精博未几有旨诸编纂悉送吏部考第高下而官之尚书张□读先生策独喜曰明达时务有用之才不但文词之工也以第一奏授亲王府审理受命之明日复召入翰林任编纂明年改翰林编修数月升侍讲永乐二年选东宫官属以本官兼左春坊左中允三年升左谕德兼侍讲先生奉职甚谨私居未　言公事所治职事虽至亲厚不得闻而亦无敢□请者遇月俸之入或得赐赉辄顾其家人曰我何才德可以当此常人施一饭之恩犹望报今吾举家享天赐何以报也惟应勉力善耳人或问先生平昔所行曰不能善亦不恶也其存心不间物我见人有乐如巳之乐有忧如巳之忧居官好奖掖士类有片善必延誉之未尝扬巳抑人士有得一职来见者必勉以守身爱民有议法刻薄必嫉之遇事是非不以私蔽公居家严厉与外人接甚和易不见崖岸性廉介自其少贱窭不肯苟事干谒及贵俭约一如布衣时所得禄赐有余一以置书籍家未尝有百缗之畜事其从兄仲基甫尽恭爱爱从子如子谆谆训之学务义虽隔数千里贻书不辍也待罗氏弟妹尤有恩意弱冠姑氏举家疫疾素所厚皆削迹先生曰吾父同产也独往留浃旬日洒扫户庭具汤粥调护安而后去竟亦无恙后客江夏尝馆于陈氏会城中大疫其家无少长悉病知先生者皆劝出舍他馆不从陈窃闻之曰先生在我砥柱也终其家尽愈不去与人交直道不阿必辅之于善有不善必戒之不从则远之及其能改又欢然好也巳所行或未当人以言亦欣然纳之平生乐简静闲暇闭户观书自适而巳恩虽微必报而未尝宿怨临利能让不事苟得妇家先塜多坏子孙贫不克修治或有举以售人者先生初丧母宜人卜宅兆未得也妇有季父素重先生者告曰吾家某所坏塜世远无遗骸术者言葬此后当贵请以赠也先生曰丈人厚意不敢忘然义有不可幽明十理□人之室而居之其能安乎且所重有后者其坟墓主耳坏而不治不可孝况又举以人哉余陈氏于公之家世笃潘杨之好先君子先生外兄而先生母宜人陈出也又视先妣内弟赏幼失怙恃宜人哀怜之稍长不能究知先德先生数召而语之使之学赏后举进士在京师数年无日不往见先生见必侍语移时或暮而后退故独知先生心及其行事多先生于赏数惓惓也尝指子稷语赏曰古之人易子而教之其意以稷属赏也赏应曰诺今拜广西按察佥事之命将远去不知再见何日而稷亦就长矣恐未有以副先生之意则述先生平昔大槩小传授稷如稷有志乎古人放而行之必自先生始余既书以授稷又存其副于家用示陈氏子孙云 
　　侍讲学士王逵讲干九四举储贰以说　皇太子疑其言问士奇对曰此宋儒胡瑷之说曰与常人言亦举此说乎对曰程子尝曰卦中六爻人人有用圣贤有圣贤用众人有众人用君有君用臣有臣用无所不通王昭素尝宋太祖言之矣讲臣非有据岂敢妄出意见 
　　广东布政徐奇朝京师载岭南土箪诸物或得其馈目以进上阅之无士奇名独召问士奇对曰徐奇自都给事中受命赴广众皆有诗文以赠其行故有此馈臣不与名者以当时臣病未往赠也今众名虽具而受否未可知且其物微甚当无他意　上遽命毁其目 
　　杨文贞公士奇以元宰归省过湖中邂逅一张参政者风驶舟上下则各举手一笑竟别抵维扬郡守令先日候无耗翊日舟至守令竟不相闻过去访友人则相与联寝语达旦自常廪外无别供乡人得以□鸡束薪相辞受其细如此其大可知也予因是又知当时上下省事殚力民务而化国日长矣予观文贞此良有本文贞雅言天下事当以天下万世心处之嗟夫末世之有天下万世之心者谁哉 
【 见胡子衡庐稿】 
　　公正统初每朝罢归邸或正襟危坐长吁不巳或独倚阑立或月下闲行通夕不寐夫人问其故不答一日早朝回忻然喜动颜色夫人问曰每朝回多忧今独喜何也曰　主少国疑担荷重任惧不克胜故多忧今早见　上聪明□□览章奏决事重任可释矣先辈忧喜一系国事如此 
【 见灼文集】 
　　李文达贤入仕初公以不识歉南杨守公友也邀之往见文达不可曰素无识而造门是求知也士夫两贤之 

　　○礼部尚书武英殿大学士金幼孜传（实录） 

　　实录 
　　太子少保礼部尚书兼武英殿大学士金幼孜江西新淦人由进士擢给事中　太宗皇帝初临御简求文学之臣改翰林院检讨又简寘内阁治密务数月升侍讲　仁宗皇帝在东宫数以春秋进讲令旨称善纂十二公事作春秋要旨三卷以进永乐五年升右春坊右谕德仍兼侍讲　太宗皇帝巡狩北京及亲征北虏皆预扈从与修□太祖高皇帝实录及五经性理大全书升翰林学士仍兼谕德实录成赐金织袭衣钞币升文渊阁大学士仍兼翰林院学士扈从北征道中兵疲　上以问羣臣皆莫敢对幼孜独请还师虽忤旨不悔　仁宗皇帝嗣位进户部尚书仍兼文渊阁大学士翰林院学士踰月升太子少保兼武英殿大学士专典内制赐大臣五人银图书其文曰绳愆紏缪喻以政务或有阙失密疏以闻用此识之幼孜与焉是年冬命持节册封梁王及赵王妃洪熙元年命兼礼部尚书三俸俱支是时以法司论死罪多冤抑命与大学士三人同审录幼孜其一也　上即位之初以内艰去及修　两朝实录起复总裁己酉命持节往宁夏册封安化宁二王妃所过询兵民休戚还奏　上嘉纳之实录成赐金织衣文绮白金鞍马宣德六年十二月得疾　工遣太医院判日往视疗竟不起　上闻嗟悼甚至遣礼部尚书胡濙阳祭赠荣禄大夫少保谥文靖勑有司给驿舟归其丧具治葬事幼孜人简易沉默温裕有容论事必正泛爱无所忤其学该博文章和平宽厚类其人不伐善不骛名其在朝廷论思献纳预有裨益眷遇虽隆而自处益谦名其燕休之室曰退庵临终家人属求恩泽于子正色曰此君子所耻言讫终清明一语不乱耳年六十有四 
　　上亲征北虏胡广杨荣及幼孜从次永安甸雪初霁　上曰雪后看山景最佳过鸡鸣山蹑野狐岭　上曰至此看山尽在下矣至兴和曰汝观地势远望似高近即渐平此阴山脊也若因山堑因壑池守兹岩险虽有铁骑千羣安能飞渡耶次鸣銮戍曰此大伯颜出其西北则小□颜东北则开平汝等观此始知塞外风景是夕驻凌霄峯　上召幼孜等至帐前夜分乃出翌日次环琼圃指示塞北山川谓幼孜等曰古交河在今哈刺火州两河相交故名交河水啮沙出唐之碑迹尚在也次小甘泉曰女直有山其巅有水色白草木豹皆白色所谓长白山是也至长清塞　上曰至此则南望北斗矣经阔滦海曰此水周围千余里干难胪朐凡七河注其中　上遂更名海玄溟池次通川甸又遥指海边石山曰此即三石山也尔等记之 
　　二十二年扈从北征至开平　上召至帷中谕曰朕梦神人语上帝好生者三是何祥也幼孜请班师上即命草诏回銮 【 以上并北征录】 

　　○直内阁国子监祭酒兼翰林院侍讲胡公俨传（黄佐） 

　　黄佐 
　　胡俨字若思江西南昌人天资颕悟自幼好学受经于伯父虞部员外郎汝器自求贤士相师友熊伯几以古文辞自高一见俨亟称其有所养以古文法授之既长博极羣书至于天文地理律历医卜皆通其说洪武丁卯举于乡第二人明年会试中副榜授华亭县学教谕时年尚少而能以师道自任劝勉诸生务实学励行检以变浮靡之习日亲讲授每至夜分虽隆寒甚暑不废父老皆称重之俄以内艰去丙子改授长垣县上疏乞近便养亲改饶之余干自是着令其在余干如华亭时士子乐从之成效居多己卯以荐升安庆桐城令政以爱民本凡可便民者以身任之民间积年逋负悉与奏免邑中虎害伤民物乃斋沐告于神虎遂灭迹表朱桐乡墓俾民奉祀尝督漕运次三山值大风雪遇中流有覆舟命仆夫援之活其被溺者三十余人捕蝗途中见饥饿病者悉命里胥扶掖就民舍给以药食是夜大风雨得免暴露存活数百十人其政行往往卓异不羣识者知其必将大用壬午军旅方殷广求材以集事御史府左副都御史练安荐于　朝称俨学足以达天人之际智足以资帷幄之筹必拔而用之乃知臣言不妄于是　召至京师未及任用而　文皇帝巳渡江矣翰林阙人吏部以俨名上　上曰俨既晓天文宜令钦天监验之且送翰林供事巳而钦天监言俨果通象纬及风云气候侍读解缙复荐之遂授翰林检讨寻升侍读直内阁与缙及胡广杨士奇金幼孜黄淮杨荣共事俨在七人中遇有顾问必从容审度而后对未尝以才智先人时论多之甲申升左春坊左谕德兼官如故侍　仁庙于东宫在讲筵凡古今治乱得失必反复敷陈以图裨益以外艰去　诏夺情道过南京入见　东宫询及民情所对皆切时事其年九月拜国子祭酒以身率诸生奉守学规以图成效一时人才翕然从化同朝公卿大夫咸推敬之　文皇帝每加礼重时国子生有以故告归者皆坐戍边俨言其情有可矜者得免　上幸太学御彝伦堂赐坐讲经从容敷畅　上俯听甚说赐赉优厚虽掌国学然朝廷有大制作若纂修　高皇帝实录及永乐大典天下图志诸书皆总裁未尝去馆阁俨既善书所进歌颂诗文词翰并美　上益简注庚寅　上北征命以祭酒兼侍讲掌翰林院事复直□内阁辅导　皇太孙监国缜密谨勑上下无间言洪熙春以疾乞致仕　赐玺书褒美加授太子宾客致仕复其子孙　赐宝楮道里费仍命有司给舟车还闲居二十余年日与学者讲求性理之学亲藩礼遇之方岳重臣咸待以师礼与之言未尝及私自处甚澹薄岁时仅足衣食尝表许逊韦丹庙请春秋致祭修白鹿书院且达于报施之理凡处是非利害可否之间必审度以求至当惟恐贻患于人羣伦中有不合即引退不与辩以故所至能全交既归田里虽声闻不至于　朝廷而在朝论旧德耆俊者必归焉馆阁旧游岁时存问不绝辄相与倡和达官显人与东南好文之士征言者足相蹑于门正统癸亥八月己酉卒年八十三计闻　诏遣官谕祭命有司营葬德望之隆国恩之厚天下之似者盖少其文以理主不尚辞藻所著有颐庵文集行于世 

　　○荣禄大夫少保礼部尚书兼武英殿大学士赠太师谥文家杨公溥传（彭韶） 

　　彭韶 
　　公讳溥字弘济湖广石首人洪武庚辰进士第授翰林编修永乐初仁宗正位东宫升司经局洗马兼编修一日东宫观汉史叹张释之不易得公进曰释之汉庭一时不易得如文帝者三代而下不易得也退采文帝事编事类以献仁宗甚悦赐书褒美汉庶人潜谋夺嫡离间宫臣公下锦衣狱垂十年家人供食数绝又　上命叵测日与死邻公励志读书不辍同难者止之曰势巳如此读书何曰朝闻道夕死可也五经诸子读之数回不以贫窭患难介于中　仁宗登极释公擢翰林学士升太常寺卿兼学士入内阁典机务洪熙改元　上于思善门开弘文阁选儒臣居之以备顾问俾公掌阁事　宣宗嗣位还公内阁宣德四年母丧去位复起不与机务九年秩满升礼部尚书学士如故　英庙立又命入内阁与士奇荣号三杨倚任尤重正统四年修　宣庙实录成进少保以年及累乞致仕不允十一年卒年七十五谥文定公人谦谨小心笃于操履接吏卒亦不敢慢尝曰士君子一言一行幽明无愧然后无□于父母生身之恩又曰人必有躬行之实然后可以训子孙初乡试首选胡俨典文衡批其所刊文曰初学当退避三舍老夫亦让一头地又曰他日立玉阶方寸地必能董子之正言而不效公孙之阿曲人以俨知人后俨祭酒公巳在禁垣位望益高终身执门生礼俨亦不让人两高之 
　　杨文定公溥执政时其子自乡来省至京邸公问曰一路守令闻孰贤其子曰儿道出江陵其令殊不贤曰云何曰即待儿苟简甚矣乃天台范理也文定默识之即荐升德安府知府甚有惠政民到今颂之再擢贵州左布政使或劝范当致书谢范公曰宰相　朝廷用人非私理也何谢竟不致一书逮后文定卒乃祭而哭之以谢知巳云遇程襄毅信公一见而奇之与论人品确有定见曰远到器也荐吏科给事中卒名臣 
【 维风编】 

　　○文华殿大学士河间权公谨传（王梴） 

　　王梴 
　　权谨字仲常其先河间人父执中徙家彭城谨始州人天性孝友十岁遭父丧即哀毁尽礼不啻如成人母李氏训之问学谨刻厉成母志兄度初举贤良授山西寿阳丞坐事谪戍谨罄资给其行妹早寡谨抚其遗孤俾成立永乐丙戌以沛人主事吕宁荐乐安令廉明仁恕山东诸郡邑最秩满转光禄署丞母病躬汤药弗効叩首吁天求以身代母愈年九十终比葬躬负土封树庐墓三年孝感乌鸣泉涌兔驯之异永乐二十二年有司以闻命驰驿赴阙又命以其事状朗诵大廷示百僚拜文华殿大学士谨辞弗称　上曰朕之除卿嘉其孝以风天下之人子者他非卿责也时恭祀文皇谨独哭之哀　上嘉赐牛羊脯醢果饵随侍　皇太子监国留京得辅导体宣德元年以疾乞归进秩通政司右参议赐白金文绮听致仕仍勑礼官旌其门谨既归崇道敦德终始不渝正统中卒子伦字民衷领永乐丁酉乡荐学行修明养亲二十年亲终隐居教授不仕伦子宇亦笃孝道伦年九十病卧宇侍汤药寝不解带既卒葬庐墓负土种树成林晨昏哀泣母卒合殡亦如之州守以闻旌表其门权氏世德抑何其绳绳济美也谨以孝表仪朝着伦宇籍其礼教举之闾阎其播徽烈而扬休声一也彼德色谇语忍心背本者视此独无赧赧哉 

　　○资善大夫礼部尚书兼华盖殿大学士邢台张公瑛墓碑（杨溥） 

　　杨溥 
　　正统元年秋九月戊戌资善大夫礼部尚书兼华盖殿大学士张公以疾卒于位享年六十有二讣闻朝廷遣官谕祭诏有司营葬如制公讳瑛字子玉世居顺德之邢台祖和兴父敬德祖妣王氏妣冯氏俱以公贵封赠如秩公自幼及长丰伟凝峻初补弟子贡于乡校克勤问学同辈咸推让之甫弱冠即以明经领丙子乡荐授陕西宁州学训导调武德卫学训武臣子弟再调淮安之宿迁县学所至严教条责实效生徒多成材者秩满擢吏科给事中稽考铨选封驳章奏克举其职　宣宗皇帝皇太孙时　太宗皇帝选文儒侍从讲学公实与焉　仁宗皇帝登大宝　宣宗正位东宫诏升左春坊左中允又升左谕德改洗马　宣宗即位首录旧劳升行在礼部右侍郎宣德改元之二月升本部左侍郎兼华盖殿大学士入内阁典制诰明年升尚书兼职如故修　太宗　仁宗两朝实录总裁官既而命莅南京礼部盖以根本之地非重臣不可也凡再奏绩当赴京　上□赐玺书以止其行其见委任若此后以父丧归于家　宣宗既遣官治葬祭乃起复公视事而公不起矣惜哉公于经史善讲解其侍　宣宗每于帝王传授心法与夫修齐治平切要之言汉唐以下人君行事可劝惩者必反复敷陈之以是日见亲厚先后赐赉攸多当起复入见时　宣宗特出御制诗词并缗钱一千锭赐之公退而语人曰古人云稽古之力予亦云然公性宽厚喜愠不见待人接物一以率本推让贤能僚□协和平居嬉嬉然若无所介意临事施□□然□□□人以此称道之而亦嘉其遭际之盛云 

　　○资政大夫户部尚书兼谨身殿大学士半溪陈公山传（雷礼） 

　　雷礼 
　　陈山字汝静福建延平府沙县人洪武癸酉举人永乐初年授奉化教谕六年召修永乐大典升吏科给事中八年丁忧十年起复到部拟升广东右布政使特留掌六科事十一年偕张瑛侍　宣皇讲读二十二年　仁宗嗣位迁左春坊左庶子洪熙元年陟行在户部左侍郎宣德元年升户部尚书兼谨身殿大学士入阁诏领大学士日侍文华殿充两朝实录总裁尝坠马伤足　上亲调药酒赐之时高煦反形巳具　上亲征命山留守师旋山迎谒请间谓宜乘胜移师彰德袭执赵王则朝廷永宁可无萧墙虞也　上召杨荣以山言谕之荣曰山之言国之大计请先勑责赵王诘其与高煦连谋六师奄至可不旋踵而擒也杨士奇杨溥执不可　上悟其非遂薄山不复任四年十月朔　上御左顺门遥见山趋朝问杨士奇曰汝试言山何如人对曰山虽侍从日久然寡学术昧大体非君子也　上曰然赵邸几所误内阁政本之地岂可令斯人溷也遂命改山辍机务专授内竖书九年疏陈致仕卒于途年七十有诗稿奏议藏于家山于诸司多所干谒人得数十金辄晨叩私第匈且拜然易之亡尽雠者 

　　


　　内阁二 

　　◆内阁二 

　　前大学士陈循 
　　大学士陈公循传（附王文　弇州别集） 
　　大学士曹文襄公鼐传 
　　直文渊阁翰林院侍读学士赠学士张文僖公传（澹园集） 
　　赠学士礼部尚书马公愉神道碑铭 
　　资善大夫兵部尚书兼翰林院学士赠少保谥文康苗公衷传（雷礼） 
　　工部尚书谨身殿大学士兼东阁大学士致仕高公榖神道碑铭（李贤） 
　　文渊阁大学上谥文宪彭公时神道碑铭（商辂） 
　　少保吏部尚书兼谨身殿大学士赠太傅谥文 毅商公辂墓志铭（尹直） 
　　少保吏部尚书兼谨身殿大学士商公辂（实录） 
　　资政大夫太子少师工部尚书直内阁玉全江公渊传（雷礼） 
　　太子少师兼礼部左侍郎翰林院学士直内阁赠太子太保礼部尚书谥文通王君一宁神道碑铭（陈循） 
　　资善大夫太子少师户部尚书兼翰林院学士尚约萧公镃传（雷礼） 
　　荣禄大夫少保吏部尚书兼谨身殿大学士□ 阁大学士赠太保谥毅愍王公文传（黄溥） 
　　通议大夫礼部左侍郎兼翰林院学士赠礼部尚书东鲁许公彬传（雷礼） 
　　通议大大夫礼部左侍郎兼翰林院学士直内阁 薛公瑄神道碑铭（李贤） 
　　大学士李文达公传（朱睦木挈） 
　　直内阁翰林院学士奉政大夫赠礼部左侍郎谥文懿吕公原神道碑铭（李贤） 
　　直内阁翰林院学士岳公正传（李东阳） 
　　兴化郡守蒙泉岳公祠记（黄仲昭） 
　　资政大夫正治上卿太子少保礼部尚书兼文渊阁大学士赠少傅谥庄靖陈公文传（刘定之） 
　　陈文（弇州别记） 
　　嘉议大夫礼部左侍郎兼翰林院学士赠礼部尚书谥文安刘公定之神道碑（彭时） 
　　少师兼太子太师吏部尚书华葢殿大学士万安传（实录） 
　　万安（弇州别记） 

　　○前大学士陈循 

　　前大学士陈循天顺五年十二月释辽东铁岭卫军陈循民循自军中遣人上疏自陈臣恭事　列圣历二十五年官至户部侍郎兼翰林院学士正统十四年八月因赞立东宫升臣尚书仍兼学士老年遭逢郕王因臣原在内阁办事能晓制书体式仍旧任用其实可否事情自有亲信后进之人臣论事不能迎合每见疏外天顺元年正月十四日因郕王不出临朝即与高榖等议请复立　东宫令礼部集百宫具题本以进内批不允臣言必须连进数本至允乃巳十七日本巳具未及进而各官巳奉迎　圣驾登宝位矣臣等当时虽知郕王有疾然实不知其不可起惟石亨一人于十二日夜宣至斋宫榻前受命代祀亲见病势难起是以十四日会议时亨佯言上有病休去烦渎阴与所亲厚者密议迎复可得大功赏臣今思亨等但欲济一巳私情不顾全国家大体况神器大位皆　皇上亲受固有之业谁得干预六军□□□□□上素所抚养之人谁不归戴当天与人归之时使亨果肯以郕王病重言之羣臣各具朝赐进表备法驾大乐恭诣南宫迎请　皇上下副羣情临朝以安万姓非但使宫禁内外不至惊骇且显天与人归之盛美天下万世之伟观而亨等阴谋诡计不及乎此卒之自取祸败宜矣臣服事　累朝曾効微劳实亨等所挤排今幸亨等结表里者相继灭亡朝廷清肃可伸冤枉伏乞　皇上矜悯放回原籍民使得老死乡邑疏入　上曰循历事朝廷年久曾効勤劳而石亨等挟私诬害今览其所奏是非明白情实可矜其放回原籍民循字德遵江西泰和县人永乐乙未廷试第一授翰林院修撰赐第万宝坊　驾幸北京命循取秘阁书诣行在遂留侍焉三殿灾诏求直言循言数事皆见嘉纳　仁庙时进侍讲宣德初命与杨溥同直南宫日承顾问又赐第玉河桥西五年升侍讲学士时御史张楷作诗以献　宣庙意其求进欲罪之循曰彼亦忠爱意事遂解佥事陈祚劝　宣庙读大学衍义语类讥诮　宣庙怒命藉其家既而问循循顿首曰俗士处远不知忌讳然其心则无他也比逮祚至竟缓其法驾每巡幸循必扈从正统初兼经筵官七年升翰林院学士九年命入文渊阁典机务十年升户部右侍郎兼学士土木之变四方多事循居中用事言见采纳寻升户部尚书兼职如故景泰元年同知经筵事二年升少保仍兼前二职三年兼太子太傅尝率同官集古帝王行事名曰勤政要典以献未几升兼文渊阁大学士纂修寰宇通志循总裁书成进兼华葢殿大学士　上复位石亨与徐有贞嗾言者劾循谪戌边至是亨等败循上疏自辩凡数千言　上察其枉赐归田里抵家一年卒循动止雍容辞气温雅文援笔立就意气层迭然槩以矩度则未尽合乡试会试考官各一廷试读卷官者四纂修　三朝实录及五经四书性理大全循皆与焉尤熟于朝廷典故宣德正统间天下仰望其风采景泰来国家多事循首当国不能大有所建明且乏廉介之誉至以争乡人坟地欲预御史周鉴王豪及其子不得乡试与王文合攻试官希求恩泽尤士论所薄循同邑萧镃亦以内阁臣与循同被劾罢民后循卒镃字孟勤宣德二年进士改翰林院庶吉士十年授编修纂　宣庙实录书成蒙宴赉寻命授内使书历九载进侍□未几升国子监祭酒景泰二年命兼翰林院学士入文渊阁参预机务寻升户部右侍郎明年升太子少师他职如故纂修寰宇通志镃总裁官书成升户部尚书仍兼太子少师学士二职镃学问该博文章有法言动温雅皆循矩度然性猜忌于事多退避云 

　　○大学士陈公循传（附王文　弇州别集） 

　　弇州别集 
　　陈循字德遵太和人也永乐中进士第一拜翰林修撰循才思敏发文不停手千言而习熟时事刚果能断累迁翰林院学士入内阁预密务进户部侍郎再进尚书时　英庙北征陷于虏虏猝至城下而循辅　郕王居守众志皇惑循乃与兵部尚书于谦合谋练将士分布诸门循从中赞决破赏格一号令又星驰檄杨洪郭登劲骑入援贼退众归功循亚于谦云而循器稍稍满忌远才技喜謟佞　郕王既即位而　英宗归自虏居南城　王无意返正循亦唯唯巳耳　王有子不得立太子太子　英宗嗣也　王召见循等宴宫中赐黄金满箧归而手诏下羣臣议所废立循顺焉加少保太子太傅循子某与少保王文子伦应乡试不第怒上书言第一者徐经故江阴贾人子千金赂学士刘俨谕德黄谏遂得冠多士而臣子各通邃明经学置弗取诏覆试经等咸当而大学士高榖面救之乃贳俨原罪而循文再疏攻之益丑特许增二子解额于是给事御史交疏言少保循文备天子股肱私其子欲挠乱国法请斥逐以戒辅职亡状　上心善之然竟亡以罪循文也未几　英宗自南城还杖循百戍边斩王文于市循有文武才尝识拔韩雍卒时名将而刻躁多私主人恶之王文初名强字千之束鹿人也貌端重有威而善辩论又刻核于吏事御史　上器重之更名曰文出授按察副使迁陕西参政入拜副都御史再迁右都御史少师杨士奇子杀人系狱文言虽非士奇使之然平日训教有状何至此寝不行又劾罢吏部尚书郭琎一时威棱肃然朝廷上下见文咸缩舌而文益骄横自若矣左都御史镒故巡抚关中荐文才以是歘起而深怪镒位巳上数众中辱之镒不较竟以计逐罢镒乃止大理少卿薛瑄有令誉执法时反文所论囚会校尉岳氏妻姿美弟尝调岳不遂而校尉病卒乃诬岳与他校尉通共杀夫文卤莽成狱过大理廉得实因劾文诏夺文俸不伏谬言瑄得岳氏金故宛转出其死行御史体以闻御史畏缘文旨答遂歹桀岳氏市曹而论瑄死久之得末减当歹桀岳氏时京师士民切齿文自若也而又附太监王振见必长跪鼠伏奔走甚欢以是莫敢折之　英宗北狩大监兴安辈利新君意殊不在返文望风旨唯唯而朝有一札子具请使迎复众议上文曰此匿名文书何者储宫建加太子太保寻入内阁加少保谨身殿大学士同列稍推让陈循高榖以下蔑如也尝与循各疏攻考官刘俨黄谏文论犹丑肆后　天子追录于谦功复官爵而文子伦改名宗彝既贵上疏白文比于谦诏追洗予谥 
　　或曰今阁臣一人兼四官非礼此不然顾其人称否耳唐虞三代盛时大禹嗣崇伯司空加百揆三官也其帅师征苗又兼士师蛮夷猾夏之职伊尹宰领阿衡又兼师保太甲称师保高宗称阿衡意当时亦有封爵非四官乎周公以鲁侯代太公太师兼冢宰领东伯召公以北燕伯入太保代周公冢宰领西伯司马毕公以列侯代周公太师领东伯皆四官也景泰时陈芳洲一人领五官矣 
【 今言】 
</div>
    <div class="pagination">
<a href="国朝献征录_page22.html">上一页</a><span>...</span><a href="国朝献征录_page18.html">18</a><a href="国朝献征录_page19.html">19</a><a href="国朝献征录_page20.html">20</a><a href="国朝献征录_page21.html">21</a><a href="国朝献征录_page22.html">22</a><span class="current-page">23</span><a href="国朝献征录_page24.html">24</a><a href="国朝献征录_page25.html">25</a><a href="国朝献征录_page26.html">26</a><a href="国朝献征录_page27.html">27</a><a href="国朝献征录_page28.html">28</a><span>...</span><a href="国朝献征录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
