<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 235 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 235 页/共 502 页
  </h1>
  <div class="content">
   ○庚子。孝淑睿皇后忌辰。遣官祭昌陵。　　

○辛丑。遣官祭历代帝王庙。　　

○谕内阁、王懿德等奏、仙游军务完竣、地方肃清一摺。福建仙游县匪徒滋事。经该督派拨兵勇进剿。攻破贼巢。捦获首要各犯。分别正法。惟逆首林俊、尚未拏获。据获犯供称、业已被火焚毙。是否属实。仍著该督等确切查究。严饬摉捕。毋令漏网。现在该处匪党尽歼。地方安静。官兵悉数凯撤。所有在事文武员弁。著该督等择其尤为出力者。酌保数员。候朕施恩。　　

○谕军机大臣等、文煜奏、逆匪窜扑沙头等处、击退窜回、现仍严密防堵一摺。瓜州逆匪。屡次攻扑沙头营盘。虽经兵勇击退。而该处为里下河最要门户。文煜所带之勇。为数无多。设该逆乘虚窜扰。则下河一带。在在堪虞。托明阿、统领全军。蕞尔瓜州。日久未能克复。若再令该逆纷纷旁窜。致完善之地。复遭蹂躏。剿办更形棘手。所有沙头等处、各路要隘。著该大臣等、严密布置。如有东窜匪党。即行水陆夹击。以杜纷扰。萨炳阿、现带兵二千名。驰赴瓜州军营。托明阿等、得此精兵援应。更足资分拨。仍一面迅图克复瓜州。毋再迁延贻患。所有此次堵剿出力员弁。准其酌量保奏。将此由五百里谕知托明阿、陈金绶、雷以諴、并传谕文煜知之。　　

○以剿办福建仙游土匪出力。赏游击张从龙、花翎。　　

○壬寅。上诣寿康宫、问皇贵太妃安。　　

○改拨山东解部银二万两。山西解部银五万两。解往山东高唐州军营。以备要需。　　

○铸给福建凤山县知县印信、兴隆里巡检条记。从巡抚吕佺孙请也。　　

○癸卯。颁四川华阳县关帝庙御书扁额、曰圣神文武。　　

○遣官祭昭忠祠。　　

○谕内阁、乐斌奏、匪徒聚众戕官攻城。现已歼捦殆尽。地方一律肃清。此股匪徒。因抢劫起衅。胆敢戕官攻城。肆行焚掠。实属罪大恶极。除张老八等业经正法外。所有现获匪党。著乐斌督饬委员严行审讯。从重按律定拟。仍严饬各该地方官。摉捕余匪。务期净绝根株。毋任漏网。　　

○云南提督荣玉材、因病解任。以四川松潘镇总兵官文祥、为云南提督。广东罗定协副将瑞琳、为四川松潘镇总兵官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。二月。甲辰。孝康章皇后忌辰。遣官祭孝陵。　　

○谕军机大臣等、本日据军机大臣、会同户部、详议钞法章程一摺。民间完纳钱粮。自咸丰六年上忙起。凡应搭官票。改换宝钞。议令直隶、山东、河南三省。先行遵办。内如部颁宝钞。令各省藩司编立号簿。盖用印信。再行解部。所有骑缝印信。篆文大略相同。恐小民难于辨认。应否添设简明标识之处。著各该督抚斟酌奏办。其各省收到宝钞。并准由各官银钱号兑卖。事属官民交涉。防范稍有未周。易启勒掯把持之弊。至酌给羡余一层。应由该督抚、体察所属情形。通盘核计。酌立定额。固未可过于苛刻。亦岂容稍涉冒滥。立法之始。不厌周详。著桂良、崇恩、英桂、各就该地方情形。悉心斟酌。妥拟详细章程。迅速具奏。总期宝钞得以流通。而兵民亦藉纾困累。原摺著钞给阅看。将此各谕令知之。　　

○又谕、僧格林沁等奏、连日剿贼情形一摺。据称贼匪现踞冯官屯。沿墙掘地。犬伏以避枪炮。一时攻剿。尚未得手。该逆窜出之后。屡被大兵痛剿。所賸狡悍之贼。谅已无多。仍当激励兵勇。设法速攻。以期及早蒇事。尤须加意慎重。勿致穷凶乘间窜突。复扰他处。湖南人刘自明、系由连镇摉获之犯。其所献地攻之法。未免旷日持久。且该犯曾为贼伪将军。是否可恃。并著该大臣确加体察。勿堕奸计。总之冯官屯、既不若高唐之有城垣可守。又不若连镇地势之宽广。该大臣既能剿除连镇大股悍匪。岂有区区残寇。不能悉数歼捦。犹待迁延时日耶。所需军饷。已于直隶山西等省饬拨。务当迅速奏功。以慰朕望。将此由六百里加紧谕知僧格林沁、并谕德勒克色楞、西淩阿、崇恩知之。　　

○又谕、袁甲三奏、通筹皖省军务、请分拨北路劲兵数万、先复庐州一摺。该省现在军情。自以急筹攻克庐城为要。现当连镇荡平。北路劲兵、原可酌量抽拨。但庐州郡城、自前年失守后。已越年余。和春、福济、所统官兵。数逾钜万。岂不能四面环攻。迅图克复。必待北路分兵。且连镇官兵、本无数万之数。除拨赴扬州外。随往高唐一带者、不过数千。即使拨往安徽。尚不能如和春等、现带官兵之多。安得有如袁甲三所请之数耶。和春等前此奏报进仗情形摺内。朕已严切批示。该提督等、惟当就现有兵力。迅速筹攻。不准再事耽延。以尚待添兵为藉口。袁甲三既驻临淮。皖省东北两路。有可进取之机。亦宜随时筹剿。不得徒以筹画剖析之词。空言入奏也。至郭世亨、王启秀二员。前据袁甲三奏、请将该员等、分别开缺调署。朕所以批令与和春福济妥商者。原以调署牧令。必须与督抚会衔。并非不准袁甲三与闻举劾。乃阅另摺覆奏、祇称往返函商。仍未联衔具奏。且援引前事。哓哓置辩。尤失敷陈之体。袁甲三、著传旨申饬。仍著福济、会同和春、袁甲三、详细酌度。如郭世亨、于颍亳地方。办理实在得力。即将该员奏补实缺知府。亦无不可。其宿州知州。应否即以王启秀接署之处。亦著一并会奏。另片奏、请将失察私铸枪炮。贩买私硝处分。分别变通等语。其如何稽察。如何拏禁。总在地方官实力办理。如果于此等私铸私贩匪徒。拏获较多。不但宽其处分。并可酌量请奖。若先将处分宽免。是豫开一宽纵之条。于缉捕转无实际。著和春、福济、袁甲三、严饬地方文武员弁。认真缉拏。总以杜绝奸萌为要。无庸另立章程。将此由六百里各谕令知之。　　

○引见内务府京察保送一等官员。得旨。此次内务府三院等处、京察一等圈出人员。著各该堂官再行出具切实考语。带领引见。圈出之堂主事常荣、营造司委署主事庆林、造办处六品库掌安奎、苑副衔堂笔帖式庆裕、福长、赞礼郎衔堂笔帖式锡祉、六品苑丞衔堂笔帖式继英、堂笔帖式麟瑞、英联、六品苑丞衔堂笔帖式连有、堂笔帖式德隆、都虞司笔帖式钟福、掌仪司笔帖式寿龄、候升主事慎刑司笔帖式祥佑、造办处、笔帖式明诚、武备院备箭固山达文汇、六品虚衔委署库掌常德、笔帖式忠广、奉宸苑主事恒恩、圆明园六品苑丞年庆、清漪园七品苑丞钟润、俱著交吏部记名。照例选用。所有一等官员笔帖式达他等员。俱著准其一等加一级。　　

○以直隶连镇军营出力。赏护军参领乌忠阿、副都统衔副都统们都巴雅尔、绰伊色楞、布勒呼、明保、玉木扎普、巴克玛特、阿穆尔、喇什林沁、色森扎普、总兵官萨炳阿、营总禄山、乌当阿、参领西蒙额、朱克多尔帕穆、噶瓦桑、协领海春、头等台吉鄂绰尔、萨音特古斯、达什拉、二等台吉拉什呢木、噶勒丹、三等台吉霍罗达、四等台吉巴彦珠噜赫、巴尔底什哩、德勒格喇桑、格苏克、鄂勒济布彦、那噶玛、绰克托、他斯哈、壁里古达赉、乌勒济桑、管辖章京特古斯济尔噶勒等、花翎。副参领张廷岳等、蓝翎。余升赏有差。　　

○乙巳。谕内阁、陶恩培奏、请饬催道员赴任等语。湖北荆宜施道雷维翰、例限久逾。延不到任。著该部饬催迅速赴任。并查明该员、因何迟延逾限之处。先行照例议处。湖北督粮道金安清、前经黄宗汉委令赴上海防剿。现在该县业已克复。并著饬催迅速赴任。此外部选及拣发该省各员。著一并饬催。并查明逾限人员。据实参奏。调任湖北按察使文俊、著迅赴新任。无庸来京请训。　　

○谕军机大臣等、杨霈奏、克复汉川、蕲水、进攻汉口、并截剿上窜贼匪一摺。又据陶恩培奏、逆贼句结兴国州通山县土匪肆扰。省垣吃紧。并请饬曾国藩、塔齐布、回军江汉各摺片。详览杨霈所奏。现在刘富成等兵勇、已至蔡店。进偪汉阳。与胡林翼等、水陆夹击。汉川既经克复。上窜岳口之贼、与汉口之贼。隔绝不通。现派兵勇分路进攻。惟该督驻劄德安。原为防贼北窜。而陶恩培奏称、逆贼句结兴国等处土匪。大肆杀掠。省垣愈形吃紧。该督与省城声息隔绝。此时总当迅速克复汉阳汉口。为保守武昌之计。该督万勿株守德安。藉词延误。况该督由北路节节进攻。距汉镇仅二百余里。能否分兵兼顾武昌。较之曾国藩等折回援应。尤为便捷。现在武昌兵力单弱。督队打仗。仅胡林翼、常恩二员。设该省稍有疏虞。贻误之罪。杨霈岂能诿卸耶。曾国藩等、前因战船损坏。全数开赴上游修理。又因陆军锐气尚盛。仍欲鼓行东下。直捣金陵。原以逆匪上窜。牵掣我师。若辗转回顾。不但前功可惜。且恐兵勇之气、不能复振。是以谕令该侍郎等、攻克九江。即合军东下。惟现在贼踞汉口汉阳。武昌情形关系紧要。设有疏失。该逆势踞上游。我兵仍系腹背受敌。应如何设法协济武昌。而与攻剿九江大局。仍无妨碍。著曾国藩等、体察现在情形。或该侍郎带兵自行前往。仍留塔齐布、会同江西兵勇、攻剿九江。务当统筹全局。斟酌办理。杨霈、曾国藩、接奉此旨。即将如何筹办情形。迅速具奏。以慰廑念。陶恩培仍当督饬胡林翼等、以剿为防。固守省垣。以待援兵之至。所需军饷。已饬邻省拨解矣。该抚片奏、省城现任候补各员。闻警逃匿等语。实出情理之外。著即查明参办。金安清等、已有旨饬催矣。将此由六百里加紧各谕令知之。　　

○复引见京察一等圈出官员。得旨。宗室和润、著交军机处记名。遇有应升缺出提奏。崇芳、景桂、沈寿嵩、董似谷、吴存义、贡璜、郭椿寿、窦奉家、文玉、文良、何栻、崇保、田祥、耿曰椿、何国琛、王友端、觉罗桂茂、恩福、暹福、钟秀、张骏、麟贵、柏春、讷勒恒额、顾文彬、安奎、恩祥、桂荣、英朴、苏彰阿、赛音博勒格图、麟趾、双麟、宋廷春、福善、俱著交军机处记名以道府用。廷曙、著记名以关差道府用。　　

○丙午。上诣寿康宫、问皇贵太妃安。　　

○遣官祭黑龙潭昭灵沛泽龙王之神。玉泉山惠济慈祐灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠、河神庙。　　

○谕内阁、英桂奏请将副将留营差委、并请饬催部推各员等语。广西梧州协副将庆德、著准其暂留河南差遣委用。俟军务完竣再行赴任。其部推都司各员。除河北镇标左营游击普庆、现在庐州军营。永城汛守备张邦瑞、现在代理江苏金山营游击外。所有推升陈州营都司杜集祥。河南营参将成龄、开封营游击蔡觐贤、彰德营参将西拉布、均著该部饬催迅速赴任。并查明该员等、如有无故迟延。致逾期限者。照例参处。　　

○谕军机大臣等、英桂奏、遵旨布置楚豫边防。并密县郑州等处剿匪情形一摺。又片奏、请饬调北路凯撤官兵、更换豫省兵勇等语。河南省外御邻氛。内捕土匪。防剿兼施。所有防堵正阳六安两处。及南阳、新野、唐县、信阳关、各要隘。在在需兵。河北各属、匪踪亦未净绝。该抚欲请调连镇得胜之兵二三千名赴皖。以便豫省防皖各兵、遣回更换。一俟高唐窜匪歼除。即行酌调赴皖。俾豫省防兵、得以撤回。供本省之用。此时豫省勇多兵少。该抚惟当仍饬牛鉴等、实力扼守。并饬张维翰等、将近皖余捻、辉县逃逆、赶紧摉捕。郑、密、禹州、各境内藏匿匪徒。亦应跟踪追剿。尽绝根株。内患既清。便可专防边隘。协济楚皖。昨据杨霈奏、克复汉川蕲水。刘富成之兵、已至蔡店。进偪汉阳。又据陶恩培奏、逆贼句结兴国通山土匪、大肆杀掠。武昌颇属吃重。襄河亦有匪＜舟宗＞。现虽南阳一带、未闻警报。防范仍须严密。光商一路、该抚已派成景、带兵驻劄。邱联恩移劄信阳。藉以控制南阳。该抚现在陈州。居中调度。务须随时侦探。何路吃紧。即往何路策应。毋稍迟延。署密县知县胡燕清、前已降旨革职。著毋庸议。并责令随同剿捕。不准稍留余孽。将此由五百里谕令知之。　　

○钦差大臣托明阿等奏、焦山水师进剿。连毁北岸贼堤。屡有斩获。得旨。水师虽有斩获。究属小胜。仍应赶紧督催。勿任疲玩。　　

○丁未。谕内阁、朕于三月初三日启銮后。著派惠亲王、大学士裕诚、尚书翁心存、文庆、左都御史联顺、留京办事。　　

○谕军机大臣等、官文等奏、仙桃镇击贼获胜、岳家口追贼失利一摺。详览所奏。贼踪距荆郡。不过百余里之遥。该处官兵、既须分布设防。又须沿河下击。实有无可抽拨之势。杨霈安坐德安。所带兵勇、至一万七千余名之多。于襄河之贼。则称为意图牵掣。于汉镇之贼。则称为势难久踞。且应赴上游。应剿汉口。尚在游移未定。究竟一月以来。所办何事。该督摺内已有贼至岳口之语。则该逆之窥伺荆襄。已无疑义。犹以收复汉川蕲水。谓为贼匪声势隔绝。抑何愦愦至此。贵升此次失利。诚不免孟浪失机。何以与贼接仗之时。仅有荆州官兵。而该督所派之李锦銮、葛以敦、蒋立松等、并未见随同援应。是该督直置荆襄门户于不顾。而终日筹画。不出杨店、蔡店、数十里之间。殊为可恨。现在荆州紧急。载增既已出城。郡城重地。亦不可无人镇守。官文所称亲督进剿之处。务须斟酌尽善。不可轻为尝试。杨霈前派各兵、著即飞催前进。并于进攻汉阳兵勇内、酌量改拨。折赴上游。以遏襄河贼势。若再事耽延。是杨霈屡次玩误。朕不能再以薄罚示惩也。逆匪由江入汉。竟分两岸北趋。显系水陆并进。昨据陶恩培奏、贼船放入襄河口内。为数不少。且有我军战舰二十余只。是该逆无船可掳之说。断不可信。李孟群等水师、仅在外江轰击。亦须追入内河。方能破其藏匿之路。其沔阳以上沿河船只。亦应一体撤赴上游。方能绝其抢掠。以武昌现在情形而论。患不在江面。而在兴国通山一路土匪。曾国藩等进攻九江。连日不知胜□若何。或酌分陆军以救武昌东路。或再添派水师、沿江而上。协济李孟群等之师。使得进剿襄河。则上游可冀得手。于浔郡事机、亦有裨益。著即妥为筹酌。迅速奏闻。贵升实在下落。仍著官文确查具奏。将此由六百里加紧各谕令知之。　　

○又谕、沈祖懋奏、贼匪窜入徽境、扰及黟县一摺。正月二十、二十一等日。贼匪大队犯石埭之琉璃岭、雾露岭。四川游击周天受、带兵迎剿。因众寡不敌。致失岭隘。贼由石埭扰及太平县。距歙县不过数十里。又分队径趋黟县之羊栈岭。二十七八等日。另股贼匪攻入黟县。有进犯休甯之信。黟县至徽州府城、祇一百四十里。沈祖懋仅带练勇二百名。在渔亭堵御。此外惟徐荣在徽防堵。兵力实形单弱。何桂清想已接到该学政咨报。著即拨兵赴徽援应。堵贼内窜之路。并著向荣、速饬邓绍良等、拨兵由南路赴黟应援。务须前后夹击。以遏逆匪猖狂之势。毋令乘虚深入徽郡为要。将此由六百里加紧谕知向荣、何桂清、并传谕沈祖懋知之。　　

○复引见内务府京察一等圈出官员。得旨。经文图、松龄、文熊、扎拉丰阿、善宝、嵩林、德溥、中福、庆连、福瑞、鹤昶、恒起、俱著交军机处记名。　　

○以山西太原城守尉富森、为荆州右翼副都统。　　

○戊申。吉林将军景淳奏、委员会办俄罗斯分界、应备船粮等项、借款垫办。得旨。将垫用若干。据实奏闻。以杜含混。　　

○己酉。谕内阁、新任江西南赣镇总兵刘开泰、前经向荣奏留镇江军营、管带官兵。现在江西防剿吃紧。著该大臣即饬刘开泰、速赴新任。毋稍迟延。　　

○谕军机大臣等、谆龄奏、廓番举动情形一摺。廓尔喀国、前欲唐古忒认出帮兵使费。已属有意寻衅。现复私给干布康松汪堆顶翎。到济咙传集村民、欲接管营官事务。巴勒布旧头人热玛松达尔。又欲进藏呈递表章。亦与由塘转递例案不符。该夷居心叵测。一切举动。甚属谬妄。惟先后呈递该大臣禀内。并无违悖之词。此次差人赴藏呈递表章禀信。亦似尚知名分。此时办理机宜。总当不动声色。严密设防。该大臣现派噶布伦汪曲结布、及粮务张祺等、先后驰往后藏定日一带。藉查办案件为名。暗为布置。如该夷呈递表文。即飞递该大臣等照例译阅。如有悖谬干求之语。一面据理驳斥。一面迅速具奏。万勿示之以弱。启该夷窥伺之心。所有藏属要隘。密加防范之处。仍当处以镇静。不得过事矜张。将此谕令知之。　　

○又谕、曾国藩、塔齐布奏、剿败扑营贼匪、并陈近日军情一摺。我军围剿浔郡。因该逆扑营。设伏诱陷。得获胜仗。而九江郡城未复。都昌匪党。又恃湖口党援。肆行占踞。前此水师之陷入内湖者、轻舟百余。精卒二千。亦久与外江声势隔绝。曾国藩恐兵心溃散。驰往南昌省垣。亲自安辑。已与陈启迈商定。将江省现造之长龙三十号。调拨应用。惟江湖水盛。既非巨舰不能压浪。若尚待鄱阳春涨。始行冲出。恐稽时日。急宜与江西所拨船只。合力设法。将支河贼＜舟宗＞剿净。驶出湖口。以便与外江战舸。联为一气。则水陆会攻。方能得力。现在水师已上援武汉。塔齐布陆军攻剿九江尤为吃重。陈启迈拟造快蟹各船。著即派员迅速督办。以便与湖南师船会同出江。吴锡光所带兵勇。既难资堵截。亦应另行筹拨。藉壮声威。王国才业已由武甯回援武汉。绕出兴国之背。虽该州一带土匪横行。王国才能否速到武昌。尚难豫料。而有此一军剿捕土匪。即可稍分武昌吃紧之势。曾国藩续由楚省招募水勇。亦恐有需时日。必得将湖内长龙一百余号、速图驶出。与塔齐布陆兵会合。迅歼丑类。克复九江。始能与武汉水师、声援联络。所需军饷。并著陈启迈、就近随时接济为要。将此由六百里加紧各谕令知之。　　

○又谕、昨因官文等奏、岳口失利。当经谕令杨霈、将调派各兵。飞催前进。并于进攻汉阳官兵内、酌拨改赴上游。以遏襄河贼势。谅已遵旨妥办。本日据陶恩培奏、贼由襄河渡江。直扑省城。经官兵击退。水军进攻汉阳。未能得手。鄂省兵力本形单弱。杨霈现派兵勇一万余人。由长江埠、滠口、新沟、蔡店各路、分兵进攻汉口汉阳。著即催令杨昌泗等迅速前进。至襄河一带贼势蔓延。官文所派之兵。能否迅抵武昌。殊难悬定。杨霈等、惟有遵照前降谕旨。一面进攻汉阳汉口。一面抽拨兵勇。折赴上游。以遏贼踪。至兴国通山土匪滋扰。最为省城之患。兹据曾国藩等奏称、现派副将王国才、管带兵勇三千余人。取道武甯。绕出兴国之背。一路剿洗到鄂。此项兵勇。即著陶恩培就近迎探催提。若兴国土匪剿除净尽。于省城防剿事机。亦有裨益。李孟群等水师、能否追入内地。与陆兵会合夹击。襄河为贼＜舟宗＞占踞。荆郡情形吃重。官文等督兵进剿。务须熟筹妥办。并将近日情形。迅速具奏。四川陕西饷银。前已有旨饬催。此项银两。均由荆襄行走。解到时。即著官文、杨霈、陶恩培、均匀分用。毋得专顾一处。致误军需。将此由六百里加紧各谕令知之。　　

○又谕、曾国藩等、在九江水陆屡获胜仗。惟水师船只。被风损坏居多。兹据奏称、拟再造巨舰。并赴楚招募水勇等语。骆秉章前奏、已饬绅士丁善庆等、赶造大三板艇五十只。并长龙快蟹等船。此时自已造办竣工。著与捐办船炮、一并备齐下驶。以资曾国藩等江面攻剿。毋稍迟误。将此由五百里谕令知之。　　

○又谕、和春、福济奏、移营进剿庐州贼众、连获大胜一摺。庐郡贼匪、向恃南路贼营为外援。经我兵于得胜门外步步进偪。捦斩三千余众。踏破贼营八处。并阵歼逆首陈宗胜等。若再乘势移营。愈偪愈近。孤城当可克复。惟皖省贼势蔓延。附近庐州一带。如舒巢等处、尚未克复。庐州之贼、虽被痛剿。援应未必尽绝。一面督兵迅图攻克庐郡。一面将七里站焦湖一带。分兵驻守。毋令得而复失。方为善策。若贼去则收复空城。贼来则仍被占踞。并或旁窜他处。更肆鸱张。和春等拥兵钜万。纵寇往来。获咎更重。据奏、首逆就诛。群盗无主。然该郡渠魁、是否实系陈宗胜。城中贼夥尚多。克复有无把握。和春等不得因有小胜。稍存玩误。至前次贼攻庐州时。朕闻实因已革知府胡元炜、驻守北门。缒城逃出。以致府城被陷。巡抚江忠源殉难。六安州失守时。知州宋培之、亦有开门迎贼之事。胡元炜、宋培之下落。前经降旨饬查。未据和春等覆奏。现闻贼匪伪示。多有胡元炜、宋培之、两人伪衔。是其降逆已属显然。和春、福济、岂皆毫无闻见。著迅速查奏。并严拏务获惩办。该抚另片奏、凤颍泗滁等属、钱粮未能输纳。拟请尽徵尽解等语。该省叠遭蹂躏。民力凋敝。自系实情。惟行军以筹饷为先。现在关税盐课等项、既多支绌。若地丁正项。亦任令各州县藉端惰徵。军需何所取给。著除尚未收复、奏请缓办之安庐池太等府州属外。其余被灾被扰较轻处所。仍严饬地方官、将应徵钱粮。实力催徵。如敢藉口迁延。即行从严参办。将此由六百里加紧谕令知之。　　

○派户部右侍郎何彤云、仓场侍郎文彩、前往天津、验收海运漕粮。署户部尚书全庆、前往通州。会同仓场侍郎李菡、办理验收事宜。　　

○以克复湖北武昌、汉阳、蕲州、广济、黄梅、府州县城。赏同知林源恩、游击阿达春、都司李新华、张启基、守备李成谋、陶藻等、花翎。守备陈光胜等、蓝翎。余升赏有差。　　

○予安徽阵亡千总颜绍楚、祭葬世职。　　

○蠲缓安徽凤阳、五河、怀远、定远、蒙城、亳、凤台、泗、霍邱、宿、太和、灵壁、阜阳、颍上、天长、盱眙、寿、全椒、来安、十九州县、被灾被贼地方。新旧额赋。并屯坐各卫、丁漕银米有差。　　

○庚戌。谕内阁、前据载龄等奏、强盗等案、请从严办理一摺当交惠亲王、恭亲王奕大学士、九卿等、妥议具奏。嗣据刑部遵议王庆云请核定抢案罪名。及御史唐壬森奏请厘剔弊端各摺片。均交原议王大臣等议奏。兹据惠亲王等、详议以闻。朕惟立法贵乎因时。安良必先除莠。康熙雍正年间。办理盗案。将法所难宥、情有可原之犯。分别正法发遣。乾隆年间。经大学士、会同刑部、议将夥盗曾经转纠党与等项。仍问拟斩决。参稽例意。原于法外施仁之中。仍寓除恶务尽之意。立法本极周详。办理无虞轻纵。无如地方官奉行不善。每办一案。把风接赃之人。常倍于入室摉赃之盗。甚或将病故在逃之犯。指为法所难宥。现获之犯。归入情有可原。以致匪徒漏网。无怪盗风日炽。嗣后凡遇盗劫之案。著照王大臣等所议。仍依强盗已行。但得财者、不分首从皆斩本律、俱拟斩决。其中把风接赃等犯。虽未分赃、亦系同恶相济。著照为首之罪。一律问拟。此外实在情有可原之犯。如年止十五□山戊不□以下被人诱胁随行上盗者。仍照本律问拟。傥地方官仍蹈积习。或另设名目。巧为开脱。一经发觉。即照讳盗例严行参办。至抢夺之案。总以人数多寡。及有无凶器为断。如果纠众夥谋。持械摉掠。凶暴情形、与强盗无异。若不从严惩办。势必酿成巨案。亦著照所议。凡聚众持械抢劫。凶暴众著者。无论白昼昏夜。均照强盗本律。不分首从。一概拟斩。以儆凶玩而靖地方。经此次严定章程之后。各该地方官、务当力图整顿。有案必惩。用副朕执法持平。明慎用刑之至意。其吏兵二部、所拟获犯保举。及讳盗处分。均依议行。至寻常盗犯。业经就获。自应按律惩办。御史唐壬森、请照格杀勿论之例。准州县便宜从事。殊非慎重刑章之道。著毋庸议。　　

○谕军机大臣等、前因有人奏、吴健彰通夷养贼各款。当降旨交怡良、吉尔杭阿、按照所参情节。逐一严审。定拟罪名具奏。并谕黄宗汉、派员访查。兹据黄宗汉奏称、查明吴健彰、实与贼首刘丽川同乡。该逆起事时。吴健彰眷属、奔避夷馆。库中存银、悉为贼有。并与夷人夥开旗昌行。及所雇船勇。俱系粤人。每有攻城之举。往往漏洩。致船勇与沪城之匪暗通信息各情。惟道库存银。是否三四十万。吴健彰所雇拖罾船价。曾否于关税取偿。其徵收关税。有无捏报隐匿。并与咪夷夥开旗昌行。有无约据。其上火轮船、与逆匪如何谈论。货船漏税、实有若干银两。未得确据。怡良近在苏省。见闻切近。吉尔杭阿、与吴健彰同在上海日久。更难诿为不知。该道拏问已久。尚未据该督抚将原参各款、查明具奏。现在上海克复。所有应讯人证、不难传集。著即逐款查明。并此外有无别项劣迹。一并确查据实参奏。毋稍徇隐。原摺著钞给阅看。将此由四百里谕令知之。　　

○又谕、黄宗汉奏、遵查交办事件、并陈徽甯防剿情形一摺。前因王茂荫奏、请将徽郡暂归浙省管辖。当经谕令黄宗汉、悉心筹画。并查办知府达秀、被参款迹。兹据奏称、该督在浙抚任内。于该郡拨兵筹饷事宜。皆经通融办理。若必改归管辖。于地方公事。权难归一。自未便轻议更张。达秀业经病故。局务另行整顿。嗣后收捐款项。著何桂清、饬令该府县等、认真核实。无任冒销。黄宗汉所奏徽甯防务。已与近日情形不同。前据沈祖懋奏、股匪攻入黟县。声言欲犯休甯。当谕令何桂清、拨兵赴援。谅已遵旨办理。现在该处带兵防堵。有徐荣、恩禧、周天受等、著即饬令协同堵御。保徽即以保浙。何桂清务当不分畛域。力杜内窜之路。所需军饷。仍源源协济。毋稍贻误。至徽甯两郡。每月防费不赀。并著责令徽州府李莼、甯国府邓瀛等、劝谕绅富。实力捐输。所有钱漕正课。设法徵收。藉资接济。将此由五百里谕令知之。
  </div>
  <div class="pagination">
   <a href="清实录咸丰朝实录_page234.html">
    上一页
   </a>
   <span>
    ...
   </span>
   <a href="清实录咸丰朝实录_page230.html">
    230
   </a>
   <a href="清实录咸丰朝实录_page231.html">
    231
   </a>
   <a href="清实录咸丰朝实录_page232.html">
    232
   </a>
   <a href="清实录咸丰朝实录_page233.html">
    233
   </a>
   <a href="清实录咸丰朝实录_page234.html">
    234
   </a>
   <span class="current-page">
    235
   </span>
   <a href="清实录咸丰朝实录_page236.html">
    236
   </a>
   <a href="清实录咸丰朝实录_page237.html">
    237
   </a>
   <a href="清实录咸丰朝实录_page238.html">
    238
   </a>
   <a href="清实录咸丰朝实录_page239.html">
    239
   </a>
   <a href="清实录咸丰朝实录_page240.html">
    240
   </a>
   <span>
    ...
   </span>
   <a href="清实录咸丰朝实录_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
