<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 81 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 81 页/共 523 页
  </h1>
  <div class="content">
   ○额勒登保等奏、龙山镇、汪家山、秀金山等处、连次剿贼出力人员。赏三等侍卫谟馨、委护军参领麒麟保、巴图鲁名号。协领布兰泰、佐领官保、毕勒屯察、防御英林、英保、游击李殿元、马鸣玉、守备屈端、杨正明、千总马正雄、花翎。骁骑校法林太等、蓝翎。余升赏有差。　　

○壬寅。上诣大高殿行礼。时应宫拈香。　　

○谕内阁、倭什布前在湖广总督任内。防堵疏懈。致川陕窜匪。阑入楚境。是以将伊革职示惩。近日倭什布在楚督率兵勇。分投堵剿。并将窜匪逼入房县南山。尚有微劳。且念其平日官声尚好。于楚省情形。亦较熟悉。虽前此疏防贻误。咎有难辞。但贼匪奔窜无定。即如陕甘督抚。亦被川省贼匪阑入境内。并未将伊等治罪。自难专责倭什布一人。倭什布。著加恩补授湖北巡抚。以观后效。不必给予顶带。仍带革职留任。俟八年无过。方准开复。并俟川陕各路军务全行告竣。再行来京陛见。高杞、著来京另候简用。　　

○举行嘉庆四年大计。奉天、卓异官一员。年老官一员。吉林、卓异官一员。直隶。卓异官十七员。不谨官一员。罢软官二员。年老官九员。有疾官一员。才力不及官一员。江西、卓异官十一员。不谨官一员。罢软官一员。年老官五员。有疾官二员。才力不及官一员。浮躁官一员。湖南、卓异官八员。不谨官二员。罢软官二员。年老官四员。有疾官一员。才力不及官二员。山东、卓异官十三员。不谨官三员。罢软官一员。年老官五员。有疾官一员。才力不及官四员。浮跸官三员。山西、卓异官十二员。罢软官一员。年老官七员。有疾官三员。才力不及官三员。浮躁官二员。广东、卓异官十三员。不谨官二员。罢软官一员。年老官七员。有疾官三员。才力不及官二员。浮躁官二员。贵州、卓异官七员。罢软官一员。年老官三员。有疾官二员。浮躁官一员。南河、卓异官二员。年老官一员。才力不及官一员。分别议叙处分如例。　　

○调山东登州镇总兵官李绍祖、为四川松潘镇总兵官。以山东文登协副将富宽、为登州镇总兵官。调四川川北镇总兵官刘之仁、为巴里坤总兵官。　　

○予四川阵亡副将关联升、祭葬世职如总兵官例。副将佟世徵、参将何之璞、都司陈腾龙、守备赵祥、王文章、蓝翎千总谭一洪、祭葬世职如例。追贼病故总兵官德宁、祭葬世职。如伤亡例。　　

○癸卯。上至吉安所颖贵太妃殡宫前酹酒。　　

○谕军机大臣等、陕境窜匪。现在沙沟一带游奕。台布专交刘之仁、多尔济扎布、剿办。并令国霖驻劄商雒。以资防守。现在陕省粮饷。固关紧要。而剿贼之事。尤为重大。台布虽赴汉中。必须随时察探。若刘之仁、多尔济扎布、所办未合机宜。仍当亲赴军营督办。不可大意。至所称贼匪总以难民前行。妇孩在后。须分兵埋伏。冲其中坚等语。切中窾要。朕早经降旨。通谕各省领兵大员。以贼匪狡诈百出。凡遇官兵迎截。先令难民及老弱在前。精锐在后。我兵总当专注贼匪精锐。及马队之贼。奋力冲击。方为得手。今台布所论。与朕意相合。深为嘉悦。但言之非艰。行之维艰。该抚当依计而行。不可虚托空言。至称贼匪必仍折回川省。此则不可。川东川北。此时兵力正单。岂可令其复行窜回。务于镇安一带。将贼匪悉力剿灭。将此谕令知之。　　

○又谕、尚书刘权之、代四川举人朱倇、条奏川省情形。如所奏欲平贼匪。必须保全蜀地。欲保蜀地。尤在保川西川南。其守御之道。尤以团练乡勇、严防潼江、为重。年来川东川北夫米等项。皆恃西南协济。今贼渡嘉陵江。顺庆所属。已被滋扰。若贼再窥潼江。则潼江以内。素未被贼之西南各处。岂能接济东北等语。所见甚是。又称各省州县中。为众论所与者。如刘清、尹英图等、朕亦知其素得民心。而川省劣员。如戴如煌等、平日任意贪虐。以致激成事端。亦朕所深知。总由该省大吏。怠玩废弛。全不以地方为事。于属员贤否。置之不问。而魁伦接办军务后。又不能妥为布置。致任贼匪抢渡嘉陵江。扰及川西完善地方。其罪甚重。现在即能将窜匪堵住。亦仅可略减其罪。断无仍任川督之理。勒保前任经略。惟知株守达州。听贼匪奔窜。是以将伊革职治罪。而办理地方事务。尚无大过。著加恩赏给三品顶带。办理四川总督事务。仍带革职留任。俟八年无过。方准开复。前因魁伦兵力有限。曾令将贼匪仍逼回川北。今据朱倇称。蓬溪南阻潼江。北阻嘉陵江。贼匪屯集之处。系属绝地。若将贼诱近合州地界。而以重兵扼住蓬溪、定远、遂宁之闲。则三面阻水。可以全股擒获等语。于该处地里险要情形。颇为明切。未必非目前一好机会。勒保须察看刑势。督兵在两处江岸之中。实力防堵。以期蹙之死地。于潼川之东。嘉陵江之西。将贼一鼓歼除。其朱倇所称官声素著之各州县。已用朱笔圈出。著勒保酌量奏请调赴军营效用。其川省贪劣各员。亦著据实严参治罪。将此谕令知之。　　

○以文华殿大学士董诰、兵部尚书傅森、户部侍郎戴衢亨、充经筵讲官。　　

○甲辰。谕军机大臣等、御史郑宗彝奏、请饬查盐务岸费一摺。湖广江西运盐口岸。向有匣费。自经裁革后。商人成本减轻。于办运实多裨益。乃日久懈弛。其毙复生。竟至有每引用至一两数钱以上之事。其运盐江船。复不遵奉官价。任意高昂。而自场灶至各口岸。无益之费。有增无减。似此种种糜费。商本日亏。于国课民生。所关匪细。著传谕姜晟。张诚基。书鲁。严饬各该岸商人。务将浮费尽行裁汰。不得复有加增。即有必不能省者。亦应令该商等酌定数目。费归实用。毋许丝毫浮冒。傥此后裁革各款。仍属有名无实。惟该督抚盐政是问。　　

○乙巳。谕内阁、本日广兴递到奏报之外。另有咨文一件送军机处。系将魁伦讦伊短处。哓哓置辩。经军机大臣即刻将广兴咨文进呈。朕详加批阅。惟索取总督令箭一事。实系广兴少年高兴。不晓事体。其咎犹小。而其另用印文。欲军机大臣代为转奏、实大不是。从前和珅。私令各省督抚等、将奏事摺底。先送伊阅看。系欲豫知所奏事件。于皇考前应对便捷。以显其能。而督抚等每致私书。将奏摺底稿封入。亦止于和珅处递送。上年正月。早经降旨饬禁。此后陈奏事件。不许将摺底先送军机处。内外衙门一体凛遵。乃广兴竟敢显然违制。以私行剖辩之事。辄用印文咨送军机处。并以若蒙垂询。恳代为转奏、私行嘱托。实向来所未有。且其咨文内称。事近分辩。不敢具摺琐渎圣听。而本日奏到之摺。另片奏称。已将分辩原委。咨明军机处查核。若朕不将奏片发出。或军机大臣等恐事涉烦渎。亦不将咨文进呈。则广兴岂非有心制军机大臣乎。况广兴既有咨文。军机大臣断不敢不即时呈览。仍须朕一一披阅。何不于摺内一并叙入。乃广兴尚称不敢烦渎。是何语耶。再广兴系专办粮饷之员。向魁伦索取总督令箭。意欲何为。虽其咨文内巧为分辩。以伊请留令箭三枝。为催趱粮饷之用。试思历来总理粮饷。如英善、福宁等、在川承办时。亦从无以总督令箭催粮之事。幸魁伦未将令箭给发。若竟依广兴所言。伊得有总督令箭。必更有越分妄为之事矣。广兴于索取令箭一事。已自认明。无可置辩。而军机处咨文一节。尤属胆大违旨。难以宽贷。广兴、著交部严加议处。　　

○以故广西南宁府忠州土知州黄璹子本文、袭职。　　

○丙午。遣官祭贤良祠。　　

○谕内阁、各省沿海水师。向例设有统巡、总巡、分巡、及专汛各员、出洋巡哨。近因各省奉行日久。渐有代巡之毙。即如统巡一官。系总兵专责。今则或以参疏游击代之。甚至以千总、把总、外委、及头目兵丁等、递相代巡。遇有参案到部。则又声明代巡之员。希图照离任官例。罚俸完结。殊非慎重海疆之道。著通谕沿海省分各督抚。嗣后均令总兵为统巡。以副参游击为总巡。以都司守备为分巡。傥总兵遇有事故。祇准副将代巡。或副将亦有事故。准令参将代巡。不得以千总外委等、滥行代替。以杜借端规避之毙。至山东水师三汛。向不参送统巡疏防职名。殊未允协。嗣后该省亦应一律遵办。以昭画一。此次通谕之后。各督抚等、务令水师各员、亲身出洋。梭织巡查。以期绥靖海洋。傥敢仍前代替。藉端推诿。一经部臣查出。或被科道纠参。则惟各该督抚等是问。将此通谕知之。　　

○谕军机大臣等、据吉庆等覆奏、总兵黄标、钱梦虎、在三沙洋面。查拏盗匪实在情形一摺。盗匪在洋肆劫。最为商民之害。沿海镇将。自当实力巡拏。俾盗匪敛迹。以期海疆绥靖。但洋面捕盗。必须生擒活口。或验明首级。方可定其真伪。此次弁兵在三沙洋面。于黑夜之中攻击匪船。盗匪因见兵船众多。且拒且逃。该兵弁等未能过船拏获活口。亦不及割取首级。在黄标钱梦虎二人。于洋面捕盗。素为出力。自无捏饰虚报情事。第恐该镇等属下员弁。或将商船认作盗船。查拏禀报、希图邀功。亦未可定。尤宜核实办理。嗣后吉庆等遇有禀报拏获洋盗案件。必须认真确查。以期毋枉毋纵。至投首之人。既免其死罪。自应妥为安插。但该匪等一时改悔投诚。难保其日久不萌故智。总宜加意防范。勿令复滋事端。为要。将此谕令知之。　　

○丁未。谕内阁、教匪滋事。起于湖北。沿及河南、陕、甘、四川、地方。往来逃窜。迄今四载有余。尚未荡平。朕心日深焦廑。推其蔓延之故。总缘领兵大员、及各督抚等、未发天良。既不能即在本境将贼匪剿灭。任其奔逸。而邻省又未能实力堵御。纵贼入境。即有能拏获一二贼首者。辄思藉此邀功。仍置余党于不问。以致辗转滋蔓。复行勾结。所至之处。荼毒生灵。劳师縻饷。不可胜计。伊等贻误之咎。实属百喙难辞。今当列其罪状。再行明白宣谕、俾众知之。如湖北教匪。在枝江宜都起事时。惠龄系湖北巡抚。在彼剿办。并未设有总统。嗣因永保由乌噜木齐回京。在西安地方、具摺请赴湖北军营。而福康安又保奏其人尚可用。是以授为总统。专剿湖北贼匪。乃永保坐拥多兵。毫无调度。贼匪在钟祥屯聚时。明亮驻劄钟祥之正南。合之东南西南三路。祇有兵三千余名。不敷防堵。永保在钟祥之北面。带兵九千余名。多寡悬殊。明亮与永保、以此遂生嫌隙。讵知贼匪不由明亮一路兵少处窜逸。转向永保北面兵多处奔逃。自此由钟祥北窜。焚掠滹河镇。窜至黄龙垱。皇考因明亮与永保彼此龃龉。恐误军务。令明亮前赴湖南专办苗匪。而永保仍前怠玩。不将贼匪在湖北境内殄灭。纵令偷渡滚河。阑入豫境。此永保首先纵贼之罪。其时景安若能在豫省各要隘。督率堵御。则贼匪前有拦截。后有追兵。亦不致肆力冲突。乃景安畏葸怯懦。有心避贼。仅在南阳株守。不发一兵。贼匪遂从武关窜往陕西。毫无阻挡。虽有庆成在河南卢氏一带打仗。稍挫贼锋。而已不能遏其西窜。此景安纵贼入豫。又复扰及陕境之罪。迨贼匪已窜至陕。秦承恩并未督率文武扼要堵截。听其由商州、镇安、逃往石泉、紫阳。而汉涨船只。又未尽泊南岸。使贼匪得以抢船径渡汉江。从汉中直窜川境。此又秦承恩纵贼入陕。又复扰及川省之罪。至四川教匪。其始不过王三槐、徐添德二人。在东乡、达州、滋扰。为数无多。彼时系英善、勒礼善、剿较。若即能奋力攻击。原不难立时扑灭。乃亦因循迟缓。致贼匪四出勾结。日聚日多。勒礼善旋在东乡被贼戕害。英善、虽带兵未久。尚未纵贼出境。办理迟误之罪。亦无可辞。至宜绵、以陕甘总督。总统军务。自到川省后。惟知在大城寨盖房居住。一年有余。并未与贼接仗。使贼匪得以从容裹掠。肆扰频年。至今未能剿尽。伊即年老多病。亦应及早切实奏恳解任。乃贪恋因循。致滋贻误。其罪实不可恕。至惠龄。系接办永保总统之事。带兵总不出力。因其在湖北时、曾将聂杰人、张正谟、刘启荣、生擒。在四川时、曾将罗其清、冉文俦、拏获。尚有微劳可录。且在军营尚无婪索赃私之据。前已降为侍郎。姑免追问。此外贻误诸人。除永保业经定拟应斩监候外。景安现已拏问。俟解京时、交军机大臣会同刑部、审讯定拟具奏。秦承恩前已革职。因伊有母丧。加恩令其回籍。今已将服阕。岂可任其安居故里。著费淳传旨、将秦承恩发往伊犁效力赎罪。押令即由籍起程。英善、著革去吏部侍郎。加恩赏四品顶带。随同和宁、仍在西藏办事。宜绵、若仍令以三等侍卫、办理乌里雅苏台参赞事务。不足示儆。著绵佐传旨、将宜绵革职。发往伊犁效力赎罪。即由该处发往。以上各员。经朕此次分别惩办。罪状昭著。嗣后各路领兵大员督抚等、任剿贼之责者。总须在本境将贼匪歼尽。不得纵令他窜。任堵御之责者。亦须在本境严密防守。不得任贼阑入。当以永保、景安、秦承恩、宜绵等、为戒。以期共知儆惕。奋勉成功。无负谆谆告诫至意。将此通谕知之。　　

○谕军机大臣等、此时陕甘川楚贼匪。分投奔窜。来往靡常。著责成各路领兵大员。自奉到谕旨之日为始。各将专办贼匪。即于本境剿尽。如甘省贼匪。专交额勒登保、那彦成、剿办。陕省贼匪。专交台布、剿办。四川贼匪。专交德楞泰、魁伦、勒保、剿办。湖北贼匪。专交松筠、明亮、倭什布、剿办。务将本境专办之贼。设法兜截。歼灭无遗。傥因剿捕紧急。窜逸出境。遂为了事。不但不能邀功。必当治以纵贼之罪。若各该省边界堵御不严。致贼窜入。亦必当重治疏防之咎。并著经略额勒登保。查明堵剿不力之员。即行据实参奏、总之堵剿各有专司。则贼匪所到之地。即不能复行窜越。而领兵大员。责成既专。亦无从推卸诿咎。庶各齐心并力。以期克日竣事。傥仍前延玩。贼匪迟完一日。不特朕心引咎。刻难自宽。内而军机大臣。外而带兵大员之罪。亦日重一日。诸臣务当凛遵训谕、勉之又勉。当以从前贻误诸人。作前车之鉴也。将此传谕知之。　　

○云贵总督书麟奏、攻克猓黑黄草坝贼巢出力人员。提督乌大经等、下部议叙。赏千总张国宝、蓝翎。擢守备。余升叙有差。　　

○转吏部右侍郎禄康、为左侍郎。调兵部左侍郎书敬、为吏部右侍郎。转兵部右侍郎惠龄、为左侍郎。以总管内务府大臣緼布、为兵部右侍郎。　　

○以新授热河副都统那奇泰、为乌里雅苏台参赞大臣。德勒克扎布、仍留热河副都统任。　　

○调正红旗蒙古副都统緼布、为正红旗汉军副都统。以头等侍卫温春、为正红旗蒙古副都统。　　

○戊申。上以颖贵太妃启殡。至吉安所临送酹酒。　　

○谕内阁、外省大员。遇有紧要公务。方可由驿递交兵部转奏。私事俱应差人具奏。今乌雅勒达、由塔尔巴哈台回京。于安定途次奏请前赴军营效力。乃系私事。即谓无人可差。亦不应由驿递交通政司转奏。乌雅勒达久任大员。何竟罔知体制。著传旨申饬。即令前赴经略大臣军营效力。　　

○谕军机大臣等、德楞泰已抵广元。筹办剿贼机宜。所见甚是。惟据称在礼县汪家川等处。将窜甘之杨开甲痛剿。歼毙伪元帅先锋一节。止报额勒登保。并未自行具摺。殊为拘泥。此后该参赞于打仗情形。务须随时见奏、今贼匪窜盐亭、蓬溪。该处西阻潼江。东阻嘉陵江。贼匪屯聚之处。实系绝地。德楞泰现由广元、昭化。直趋梓潼、绵州。自西而东。所有此股贼匪。即专交德楞泰剿办。务将贼匪悉数歼除。勿留余孽。即为德楞泰之功。朕必加以五等崇封。德楞泰从前搜捕贼匪。往往半途而废。以致齐家营高家营至今未靖。现将川西贼匪。交伊专办。不得复蹈前辙。施缙、甫由贵州赴川。于该处地利未谙。与李绍祖等俱听德楞泰节制。其实在出力者。即特行保奏、若有不遵调度者。即严参治罪。将此谕令知之。　　

○陕甘总督长麟奏、臣自入陕西潼关以后。沿途体察军务情形。领兵各大员。皆受恩深重。非不争先恐后。而贼氛尚未消除。其故非尽由剿捕之不力。实半由于堵御之无方。盖贼匪并无裹带。奔窜捷而出没无常。官兵各有军装。步伐齐而追寻自缓。且官兵不能追获之日。贼匪则合夥以掠乡闾。官兵甫将追及之时。贼匪又分股以竭兵力。官兵逐日追贼。总无停歇。贼匪方肆张狂。官兵已多疲备。此贼匪之计也。地方官吏。毫无筹画。百姓商贾。毫无防备。一遇贼至。官则束手不能救援。民则弃业悉行逃避。以致贼到处得志。到处得食。此贼匪之利也。欲破其计而绝其利。有地方之责者。非修筑堡寨。团练乡勇。不为功。若果堡寨处处修筑。乡勇团练整齐。能使百姓同心。则贼到一处。一处有守御。既不能恣意抢食。又不能迅速奔窜。官兵易于追寻。何患难于歼戮。臣酌定章程。由平凉至陇西各州。传集绅士百姓等、亲身劝谕、共知利害。倾心乐从。自必众擎易举。现又札饬各州县。毋得稍存畏难苟安之见。致失机宜。将应行堵御处所。一并妥为劝谕、奏入。谕军机大臣等、长麟奏贼氛未消。由于堵御无方。切中军营情毙。朕已早经见及。长麟到处晓谕百姓筑堡团勇。派员于川陕豫楚各交界。一体遵照。所办皆好。额勒登保病亦痊愈。现已带兵前进。尤为欣慰。甘省贼氛。不日可就肃清。长麟务当将粮饷悉心筹办。将此谕今知之。　　

○西宁办事大臣台费荫奏报、循化野番均已投诚。缴出所抢青海蒙古人户马牛羊。饬蒙古扎萨克分认领回。得旨嘉奖。授台费荫为头等侍卫。仍留西宁办事。赏州判佘景奎、姜有望、同知衔。　　

○陕西巡抚台布奏报、官兵连歼安康一带贼匪。枪毙首逆王金桂。得旨嘉奖。按察使温承惠。总兵官庆溥。下部议叙。擢乡勇刘国政、为把总。赏千总王英、蓝翎。义民首冉贵等顶带。　　

○己酉。春分。朝日于东郊。遣肃亲王永锡恭代行礼。　　

○孝昭仁皇后忌辰。遣官祭景陵。　　

○谕内阁、向来各衙门陈奏事件。遇有将皇子开列之处。俱照排行次序书写阿哥。并不书名。现在礼部奏请。三月十二日。孝淑皇后殡宫。行清明致祭礼。开列名单内直书皇子景宁殊于体制未协。所有礼部堂官。著交部察议。　　

○又谕、本日吏部议处广兴一摺。广兴索取总督令箭一事。祇系少年高兴不晓事体。且魁伦并未将令箭给与。其咎犹小。至另用印文。私行嘱托军机大臣。代为转奏。并不凛遵上年禁止副封谕旨。实属违制。吏部照例议以革职。原属咎所应得。姑念尹在川办理军需。尚知谨慎撙节。且其撙节之处。并非任意裁减。有误军务。若如福宁之率行裁彻勇。以致贼匪得以抢渡过江。滋扰川西。则其罪当亦同福宁之发往伊犁效力。并不止于革职矣。广兴、著加恩降为四品京堂。仍留四川。随同托津。办理粮饷。作为章京。不准列名奏事。伊益当自知感悔。激发天良。认真办理。用观后效。　　

○庚戌。谕内阁、原任大学士蔡新、人品端正。学问深醇。久任纶扉。兼综部务。俱能恪共奉职。而在上书房行走。年分最久。朕与诸昆弟俱经授读。懋著慎勤。自予告回籍以后。颐养林泉。年逾九秩。乡望翕然。兹闻溘逝。实深悼惜。著加恩晋赠太傅。并著巡抚汪志伊。前往代朕奠酒。所有应得恤典。著该衙门察例具奏、其原任内如有降革处分。俱准其开复。以示朕眷念旧臣。恩施无已至意。　　

○又谕、原任户部尚书曹文埴、原任左都御史胡高望、俱于前岁先后溘逝。其时正值皇考圣体违豫。朕心日深焦切。未经加恩赐恤。今思曹文埴在南书房行走有年。胡高望久直上书房。又曾在南书房行走。均属勤慎。身后未蒙恩恤。殊堪轸念。曹文埴、胡高望、俱著加恩补行给予恤典。该部察例具奏。其原任内如有降革处分。俱准其开复。以示优恤旧臣至意。　　

○又谕、原任侍郎谢墉、在上书房行走有年。勤慎供职。朕自幼诵习经书。系原任侍郎加赠太师尚书衔奉宽授读。及长而肄习诗文。蒙皇考特派谢墉讲论。颇资其益。嗣因谢墉在学政任内。声名平常。是以皇考将伊降为编修。但念谢墉究系内廷旧臣。学问优长。且在书房供职时。并无过失。著加恩追赠三品卿衔。该部照例给予恤典。以示朕眷念施恩至意。　　

○谕军机大臣等、玉德等奏、总兵李长庚等追捕夷匪。驶至南日洋面。了见蔡牵盗船三十余只。在洋游奕等语。该镇了见盗船。何以知是蔡牵船只。或系弁兵希图冒功。恐情形尚非确实。现有生擒盗匪六名。著玉德等向其究询。是否实系蔡牵船只。有何标记。再行具奏。至道员吴鼎雯之母。年逾八十。迎养在署。何以忽行呈请终养。知府祥庆、称患怔忡。此等病无可查验。或该省道府。因近有会匪洋盗。难以办理。思离该省。亦未可定。玉德等嗣后于此等开缺人员。仍须留心查察。无任藉词规避。再原任大学士蔡新病故。已降旨令汪志伊前往代朕奠酒。漳泉一带。向有会匪械斗等事。实为地方之害。该抚正可顺道查勘。有无匪徒私行纠聚之事。量加惩办。以儆刁风。将此传谕知之。　　

○又谕、吉庆等奏、洋盗接踵投首一摺。洋盗接踵投首。固出于一时改悔。但此等人多系积年为盗。顽梗难驯。近日自行投首者过多。难保其永远安静守法。该督等务宜留心防范。该匪既准其自新。自应于通省州县分别安置。但人数众多。又安能人人隔别。若附近海洋地面。令多人聚处。又致故智复萌。殊有关系。该督等所奏、现在查明入官沙田。酌量分给。尚属可行。若令地方官派充民壮。则断不可。此等洋匪。傥令充当民壮。既与该管地方官过于亲近。并恐其桀骜成性。或倚恃在官人役。欺虐民人。尤为地方之害。著吉庆等将投出各犯。分散布置。于相距海洋较远之州县。量为分插。酌筹安顿之法。令其各自谋生。日久化为良善。所有呈出器械炮位。俱应点验收贮。其交出艚船。即可充公驾驶。以资捕盗之用。至安南夷匪。若有自行投到者。断不准收纳。应随时遣回原处。以免滋生事端。　　

○以贵州巡抚冯光熊、为兵部左侍郎。刑部右侍郎琅玕、为贵州巡抚。湖北巡抚高杞、为刑部右侍郎。　　

○辛亥。谕军机大臣等、昨台布奏将沙沟贼匪。交总兵刘之仁、多尔济扎布、二人剿办。朕即以伊二人。于陕省地利。必不能熟习。今多尔济扎布、果力战阵亡。殊为可惜。刘之仁带兵策应。贼即畏惧逃窜。是贼势尚不至鸱张过甚。台布系本省巡抚。自应以带兵剿贼为重。著即将汉中军需事件。派委大员经理。或于杨頀、元福、二人内。酌量一人。令其接办。该抚即刻驰回镇安。相机剿办。傥贼匪从镇安隘口北窜。惟台布、刘之仁、是问。　　

○又谕、此次刘之仁、多尔济扎布、探得贼匪屯聚三岔河。即分路堵剿。并无畏葸情事。总因该处山径分歧。不能熟悉。被贼匪徒山沟绕赴官兵后路。以致失利。现在镇安一路带兵大员。祇有刘之仁一人。实难倚恃。恒瑞、系西安将军。于陕省道路。素为熟谙。且甘肃窜匪。现有额勒登保、那彦成、督办。共有六路官兵。著恒瑞即驰赴镇安。会同台布督办本省贼匪。此时甘肃官兵约有数万。并著额勒登保。挑选数千名。交恒瑞带领回陕。更为得力。将此谕令知之。　　

○以镶蓝旗满洲副都统扎郎阿、为内阁学士。兼礼部侍郎衔。　　

○以湖南按察使清安泰、为广西布政使。奉天府府丞百龄、为湖南按察使。　　

○壬子。谕内阁、前因礼部奏、三月十二日。孝淑皇后殡宫。应行清明致祭礼。开列名单。直书皇子旻宁似于体制未协。当经降旨将礼部堂官察议。本日据德明自请召见。并呈出乾隆四十二年。该部奏请添派阿哥、供献帛爵原摺、及清单。单内曾经书名。又将从前该部所存交片呈览。据原片开载恭进仪注。及奏摺内应写阿哥之处。俱改写皇子。并未概令书名。但礼部从前遇有祭祀典礼。开列皇子名单。奏请简派。既经办有成案。是该部上次所奏。尚无不合。朕不知该部旧例。系朕疏略。于该部堂司各官。毫无错误。即德明面奏、呈出交片。军机处俱有档案可稽。及令军机大臣详检是年清汉各档。并无此件。自系该部彼时自行记载。德明一时记忆模糊。亦无足责。所有礼部堂官纪昀等五人、及德明、交部察议之处。俱著加恩宽免。嗣后仍著该部。几遇坛庙陵寝各典礼。应请奏派皇子摺内。俱照旧例书名。如系寻常陈奏事件。及拟赏清单。俱著照排行次序书写阿哥。毋庸列名。至德明于奏摺内应书皇子之名一节。既查有旧案。如果会同该部堂官缮摺声明具奏、朕亦必以所奏为是。免其处分。否则俟召对时从容陈奏、亦无不可。朕每日召见廷臣。不但部院大臣。及大小京堂等、无不轮流接对。即呈递封章之科道。及曾经密保之部院司员。明保之旗下章京等、亦时常引对。德明又有何迫不及待之处。而率行请见耶。前因和珅。福长安。往往因有独对之时。即在外藉端招摇。逞其势焰。是以朕屡经饬禁。不准自请独对。今德明既违旨请见。已属胆大。又本日召见德明后。经朕令将查出原片进呈。而德明并不在外照例交奏事官员接递。辄擅进乾清门。径交奏事太监。迨太监不敢接收。伊又在乾清门内。自向奏事官员。交付转递。经御前大臣参奏、是德明违旨奏请独见。又于陈递事件。并不照例递交。辄行擅进乾清门。自行陈递。其咎实无可辞。德明、著交部议处。　　

○又谕、刑部议覆直隶省民人侯鹤子、图财谋死刘二小、康喜得、二命。奖侯鹤子问拟斩决一本。系属照例办理。但细核案情。刘二小年甫十三岁。康喜得年甫十五岁。侯鹤子因图得刘二小窝铺内衣被。胆敢将刘二小推入井内。复因康喜得瞥见喊嚷。一并推入。又将甎石抛掷井内。俱致受伤毙命。凶残已极。候鹤子、著即处斩。于犯事地方枭示数日。俾凶恶之徒。知所儆戒。此系因侯鹤子情节较重。随案示惩。刑部不必引以为例。余依议。　　

○谕军机大臣等、费淳擢任两江总督。即以未谙河务。具摺恳请免其兼管。但抽河皆该督所辖地方。是河工实该督第一要务。若督臣不兼河务。遇有要工。则河臣呼应不灵。现在邵家坝漫口。合而复开。甚至被火焚毁料物。未必不由于此。所有该省河工。著费淳照旧兼管。会同河臣吴璥。悉心筹办。现在办理此事。有云必须赶在大汛以前。堵筑完竣者。亦有云桃汛水势日长。即难施工。必须在霜降后。方可兴工堵合者。江南河务。朕前此随扈皇考南巡时。虽曾目睹。但祇系一时经过。未能深悉。著费淳、吴璥、详悉筹酌。计出万全。傥该处坝工。堵筑尚须时日。则全河之水。灌入洪泽一湖。岂能容纳。而湖底淤高。设大汛时清黄并涨。高堰石工。在在皆成险要。淮扬一带。所关非细。尤不可不豫为筹画。或将引河挑穵深通。或设法疏消。另筹去路。以分水势。俾漫水不致全行归入洪湖。高堰石堤。无虞著重。此为最要。其高堰石堤。上年即有泼损。系费淳专办之事。现在是否完工。费淳当顺道亲往查勘。务期一律巩固。足资保护。将此传谕知之。　　

○予四川阵亡千总郭德元、王大伦、把总马玉成、外委胡得贵、祭葬加二等。世职如例。都司李寅、五十六、常在、守备夏继元、胡魁、千总马彪、秦廷玉、冶正华、余海、陈裕后、把总王正刚、毛安国、外委张永清、张文伦、吴玉、祭葬加等。世职如例。武举陈子现、祭葬世职。如千总例。千总马国宁、张时华、外委王奇英、朱占元、罗应举、罗仕春、祭葬世职。兵丁马志高等、一千六百七十九名、赏恤如例。　　

○予陕西阵亡协领克什保、游击杨虎、吴琏、哈三泰、都司音登额、守备周鏸、梁兴、德总郝忠、把总范世成、外委徐见得、祭葬世职、前锋德新保等、七十四名、兵丁闵德圣等、一百六十三名、赏恤如例。　　

○予江苏捕盗淹毙把总雷震、姜林、祭葬世职。步兵王佐等、六名、湖北阵亡前锋塔齐布等、八名、兵丁袁高等、二名、四川阵亡委前锋校武珍、湖南阵亡乡勇田正敖等、二十二名、贵州阵亡土兵黄昌等、三十九名、赏恤如例。　　

○是月。安徽巡抚荆道乾奏、安省各属仓库亏缺。款项繁杂。请展限半年。彻底清查。得旨、国家设立仓库。储蓄银米。原为水旱灾荒。惠养子民耳。今各省皆被不肖州县侵欺挪用。或交结上司。或卷归私橐。今欲弥缝。不过又将小民剥削。设或激成变故。更需费用。反不如不办之为愈矣。必通盘筹画。方可次第举行。切勿孟浪。至于贪官。必不可恕。当切实严惩。勉之。又奏、弥补亏空章程八条。一。各员旧亏。应各按各任。分别严追。一、勒提现任各员节省之项。按大中小缺分。酌定银数。提归司库。一、离皖各员。应分别咨追。一、仓库抵款。应责成现任变追。一、年久无著之项。应于历任失察各上司、及滥行出结之员、摊赔。一、此次清厘之后。每年上司盘查。及新旧官交代。不许沿习故套。率以无亏捏结。务将己未完各数。于结内声明。题咨存案。一、追出银两。买补仓谷。应责成该管道府州赔补。一、现任州县开报旧亏不实。应著开报之员赔缴。报后续亏。应将现亏之员参办。其徇情之接任官。及明知不报之上司。一并严参。以绝流毙。奏入。内勒提现仁各员节省之项一条。得旨、此处尚应斟酌。何则。三节两生日所需。皆取之于民。非官自办也。今革彼增此。仍取之于民耳。是令民补官项。仍致剥削矣。似乎未便。余七条。俱得旨、是。　　

○安徽庐凤兵备道珠隆阿奏、办理关税。及地方情形。得旨、以实奏报。切勿虚言。至于民闲所藏军器。亦不必尽令缴回。现今湖北均州。即有教匪。安省亦须有备无患。免致临事张皇。密志之。切勿宣露。
  </div>
  <div class="pagination">
   <a href="清实录嘉庆朝实录_page80.html">
    上一页
   </a>
   <span>
    ...
   </span>
   <a href="清实录嘉庆朝实录_page76.html">
    76
   </a>
   <a href="清实录嘉庆朝实录_page77.html">
    77
   </a>
   <a href="清实录嘉庆朝实录_page78.html">
    78
   </a>
   <a href="清实录嘉庆朝实录_page79.html">
    79
   </a>
   <a href="清实录嘉庆朝实录_page80.html">
    80
   </a>
   <span class="current-page">
    81
   </span>
   <a href="清实录嘉庆朝实录_page82.html">
    82
   </a>
   <a href="清实录嘉庆朝实录_page83.html">
    83
   </a>
   <a href="清实录嘉庆朝实录_page84.html">
    84
   </a>
   <a href="清实录嘉庆朝实录_page85.html">
    85
   </a>
   <a href="清实录嘉庆朝实录_page86.html">
    86
   </a>
   <span>
    ...
   </span>
   <a href="清实录嘉庆朝实录_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
