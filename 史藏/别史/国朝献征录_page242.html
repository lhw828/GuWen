<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 242 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 242 页/共 245 页
  </h1>
  <div class="content">
   上天竺慈光妙应普济大师东溟慧日公碑□（宋濂） 
　　尹山崇福寺永隆禅师塔铭（道衍） 
　　僧录司右善世南洲溥洽法师塔铭（杨士奇） 
　　今言 
　　灌顶广善西天佛子智光大国师事实（杨荣） 
　　晓庵法师善启塔铭（钱溥） 
　　玉芝大师法聚传（徐渭） 
　　玉芝大师塔铭（蔡汝楠） 
　　御制周颠僊传 
　　张人正常碑铭（宋濂） 
　　张三丰人传（蓝田） 
　　邓炼师神谷碑（宋濂） 
　　冷恊律谦传 
　　周尊师玄小传（宋濂） 
　　大上清正一万寿宫住持提点张公友霖碑录（宋濂） 
　　李素希传 
　　丘玄清传 
　　柴道人传 
　　尹山人传（彭辂） 
　　李孜省传（实录） 
　　冲虚静默悟法崇道凝诚衍范显教人克庵胡公守法墓道碑（徐溥） 
　　邵道人传（李阳） 
　　清微妙济守静修凝玄衍范志默秉诚致一人礼部尚书赠少师谥文康荣靖邵公元节神道碑（夏言） 
　　陶仲文传（湖广总志） 

　　○佛日普照慧辨禅师梵琦塔铭（宋濂） 

　　宋濂 
　　皇帝端居穆清念四海兵争将卒民庶多殁于非命精爽无依非佛世尊不足以度之惟洪武元年秋九月　诏江南大浮屠十余人于蒋山禅寺作大法会时楚石禅师实与其列师升座说法以耸人天龙鬼之听竣事近臣入奏　上大悦二年春三月复用元年故事　召师说法如初锡燕文楼下亲承　顾问暨还出内府白金以赐三年之秋　上以鬼神情状幽微难测意遗经当有明文妙柬僧中通三藏之说者问焉师以梦堂噩公行中仁公等应　召而至馆于大天界寺　上命仪曹劳之既而援据经论成书将入朝敷奏师忽示微疾越四日趣左右具浴更衣索笔书偈曰性圆明本无生灭木马夜鸣西方日出书毕谓梦堂曰师兄我将去也梦堂曰子去何之帅曰西方尔梦堂曰西方有佛东方无佛耶师厉声一喝泊然而化时七月二十六日也天界住持西白金公法门犹子也治后事无不尽礼时制火葬有禁礼部以闻　上特命从其教茶毘之余齿牙舌根数珠咸不坏设利罗粘缀遗骨累累然如珠其弟子文晟奉骨及诸不坏者归于海盐卜以八月二十八日建塔于天宁永祚禅寺葬焉嗣法上首景献复偕文晟以仁公所造行状来征铭仁公博通内外典文辞简奥有西汉风其言当可信弗诬谨按状师讳梵琦楚石其字也小字昙耀明州象山人姓朱氏父杲母张氏张梦日堕怀而生师方在襁褓中有神僧摩其顶曰此佛日也他时能照烛昏衢乎人因名之昙曜云年七岁灵性颕发读书即了大义或问所嗜何言即应声曰君子喻于义至于属句仿书皆度越余子远近号奇童九岁弃俗入永祚受经于讷翁谟师寻依晋翁询师于湖之崇恩询师师之从族祖也赵魏公见师器之鬻僧牒得薙染沙门继往杭之昭庆受具足戒年巳十有六矣询师迁住道场师侍者居亡何命司藏室阅首□严经至缘见因明暗成无见处恍然有省历览羣书不假师授文句自通然胶于名相未能释去缠缚□□□□公倡道双径师往间言发非声色前不物其意何如元叟就以师语诘之师方拟议欲荅师叱之使出自是羣疑塞胷如填巨石会元英宗诏粉黄金泥书大藏经有司以师善书选上燕都一夕闻西城楼鼓勤汗如雨下拊几笑曰径山鼻孔今日入吾手矣因成一偈有拾得红炉一点雪却是黄河六月之句翩然南旋再入双径元叟见师气貌充然谓曰西来密意喜子得之矣遽处以第一第二座且言妙喜大法尽在于师有来参叩者多令师辨决之元泰定中行宣政院稔师之名命出世海盐之福臻遂升主永祚永师受经之地创大宝阁范铜铸贤刼千佛而毗卢遮那及文殊师利普贤千手眼观音诸像并寘其中复造塔婆七级崇二百四十余尺功垂就势偏将压师祷之夜乃大雨风居氓闻鬼神相语曰天宁塔偏亟往救之迟明塔正如初迁杭之报国转嘉兴之本觉更构万佛阁九楹间宏伟壮丽俨如天宫下移人世帝师嘉其行业赐以佛日普照慧辨禅师之号佛日颇符昔日神僧之言识者异焉会报恩光孝虚席佥谓报恩一郡巨剎非师莫能居之师勉狥众请而往寻退隐永祚筑西斋终焉之计至正癸卯州大夫强师主其寺事时塔毁于兵师重成之景瓛铸宝壶冠于颠感天花异□□□□□景瓛代复归老于西斋云师人形□□□□□观精朗举明正法滂沛演迤有不知其所穷凡所莅之处黑白向慕如水归壑一弹指间涌殿飞楼上插云际君子谓师纵横自如应物无迹山川出云雷蟠电掣神功敛寂寞无声由是内而燕齐秦楚外而日本高句丽咨决心要奔走座下得师片言装潢袭藏不翅拱璧师可谓无愧妙喜诸孙者矣师世寿七十五僧腊六十三得法者曰祖光曰景瓛受度者曰明诚曰正定等其说法机用则见于六会语其游戏翰墨则见于和天台三圣及永明寿陶潜林逋诸作别有净土诗慈氏上主偈北游凤山西斋三集通合若干卷并传于世手慕师之道甚久近获执手护龙河上相与谈玄因出剩语一编求正师览巳叹曰不意儒者所造直至于此善自护持师之善诱惟此一端亦可槩见及闻师没与国史危公哀悼不自胜危公亦深知师者也 

　　○寂照圆明大禅师璧峯宝金公设利塔碑（宋濂） 

　　宋濂 
　　禅师讳宝金族姓石氏其号璧峯生于干州永寿县之名冑父通甫宅心从厚人号长者母张氏亦嗜善弗倦有桑门持钵乞食以观音像授张且嘱曰汝谨事之当生智慧之男未几果生禅师白光煜煜然照室幼恒多疾缠绵衾枕间父母疑之曰此儿感祥征而生其宜归之释氏乎年六岁依云寂温法师弟子既薙落受具戒徧诣讲肆穷性相之学对众演说累累如贯珠闻者解颐巳而拊髀叹曰三藏之文皆标月之指尔昔者祖师说法天华缤纷金莲涌现尚未能出离死生况区区者邪即更衣入禅林时如海公树正法幢于西蜀晋云山中亟往见之公示以道要禅师大起疑情三二年间寝食废偶携筐随公撷蔬于园忽凝坐不动历三时方寤公曰尔入定耶禅师曰然曰汝何所见禅师曰有所悟尔曰汝第言之禅师举筐示公公非之禅师寘筐于地拱手而立公又非之禅师厉声一喝公奋前堪其胷使速言禅师筑公胷仆之公犹未之许咲曰尘劳暂息定力未能深也必使心路绝祖关透然后大法可明耳禅师闻之愈精进不懈遂出参诸方憩峨眉山□不复粒食日采松栢啖之胁不沾席者又三年一念不生前后际断照体独立物我皆如自是入定或累日不起尝趺坐大树下溪水横逸人意禅师巳溺死越七日水退竞往视之禅师燕然坐如平时唯衣湿耳一日听伐木声通身汗下如雨叹曰妙喜大悟十有八小悟无算岂欺我哉未生前之事吾今日方知其耳急往来证于公反复相辨诘甚力至于拽倾禅榻而出公曰是则是矣翼日重勘之至期公于地画一圆相禅师以袖拂去之公复画　圆相禅师于中增一画又拂去之公再画如前禅师又增一画成十字又拂去之公视之不语复画如前禅师于十字加四隅成卍文又拂去之公乃总尽三十圆相禅师一一具荅公曰汝今方知佛法宏胜如此也百余年间参学有悟者世岂无之能明大机用者宁复几人无用和上有云坐下当出三虎一彪一彪者岂非尔邪尔宜往朔方其道当大行也无用葢公之师云先是禅师在定中见一山甚秀丽重楼杰阁金碧绚烂诸佛五十三菩萨行道其中有招禅师谓曰此五台山秘魔岩也尔前身修道其中灵骨犹在何乃忘之既悟遂游五台山道逄蓬首女子身披五彩弊衣赤足徐行一黑獒随其后禅师问曰子何之曰入山中尔曰将何曰一切不良久乃没叩之同行者皆弗之见或文殊化身云禅师乃就山建灵鹫庵四方闻之不远千里负糇粮来献者日缤纷也禅师悉储之以食游学之僧多至千余人虽丁岁大俭亦不拒也至正戊子冬顺帝遣使者召至燕都慰劳甚至天竺僧指空久留燕相传能前知号三百岁人敬之如神禅师往与叩击空瞪视不荅及出空叹曰此有道者也冬夕大雪有红光自禅师空室中起上接霄汉帝惊叹赐以金纹伽黎衣遣归明年己丑复召见延春阁命建坛祷雨辄应赠以金缯若干禅师受之□以振饥乏民又明年庚寅特赐寂照圆明大禅师之号诏主海印禅寺禅师力辞名香法衣之赐殆无虚日自丞相而下以至武夫悍将无不以依皈巳而恳求还山洪武戊申　大明皇帝即位于建邺明年己酉燕都平又明年庚戌诏禅师至南京夏五月见　上于奉天殿且曰朕闻师名久以中州苦寒特延师居南方尔遂留于大天界寺时召入问佛法及鬼神情状奏对称　旨又二年辛亥冬十月朔上将设普济佛会于钟山命高行僧十人莅其事而禅师与焉赐伊蒲馔于崇禧寺　大驾幸临移时方还明年壬子春正月既望诸沙门方毕集　上服皮弁服亲行献佛之礼夜将半勑禅师于圜悟关施摩陀伽斛法食竣事宠赍优渥夏五月悉粥衣盂之资作佛事七日乃示微疾　上知之亲御翰墨赐诗十二韵有玄关书倍巳成正觉之言　天光昭回人皆以荣时疾巳革不能诣阙谢至六月四日沐浴更衣与四众言别正襟危坐目将暝弟子祖全智信请曰和尚逝则逝矣不留一言何以暴白于后世邪禅师曰三藏法宝尚故纸吾言欲何夷然而逝世寿六十五僧腊五十有九后三日奉龛茶毗于聚宝山倾城出送香币积如丘陵或恐不得与执绋之列露宿以俟之及至火灭获五色舍利齿舌数珠皆不坏纷然争取灰土尽禅师体貌丰伟端重寡言笑福慧双足所至化之故其在山也捧足顶礼者项背相望其应供而出也持香华击梵乐而迎者在在而是不啻生佛出现其行事多可书弟子散之四方无以会其同祖全等将以某年月建塔于某山制掇其大畧请安次王普状一通征濂之铭　□祀方丘宿于斋居濂与礼部尚书陶凯实侍左右　上出赐禅师诗令观之其称禅师之德甚备夫　圣人之言天也因知禅师之道上与天通下从人望虽不获遂名山大剎要可以无憾然而月林观公远承临济正宗其第五传曰无用宽公竺源盛公竺源之道行于南无用之道着于北禅师葢无用诸孙也濂近铭竺源之墓今又述禅师之行而文诸碑焉呜呼哲人云亡柰何不兴大法衰微之叹乎 

　　○杭州灵隐寺故辅良大师石塔碑铭（有序　宋濂） 

　　宋濂 
　　洪武四年正月十六日灵隐释氏大师灭度报年五十又五僧夏四十龛留五日顶有暖气体貌如生又二日用阇维法从事齿牙坚洁舌根红润皆□□者及火既灭诸设利罗珠圆玉□□至□升四众争取灰烬尽其弟子某等涕泪悲泣攀号无从于是俯从世礼以是年某月日瘗骨于归云塔中实在寺东偏若干步初大师未告寂之先以书属后事于其同门今天界善世禅师泐公曰吾大期巳至子宜速还若稍迟迟不复相见矣时公留姑苏谓大师精神尚强岂遽如其所言及治任来归大师火化巳数日矣公于塔前自誓必期有以白大师之行传芳不朽垂范将来乃加评隲辑成简编持示其友金华宋濂曰是大师也始终俊伟不愧龙象子通吾宗其言当见信于世盍文揭之塔上然公以丛林硕德位冠五山护持正法不翅坚城乃不属之他人而惟区区是托非相知之至深邪其又何辞大师讳辅良字用其号曰介庵苏州吴县人姓范氏文正公之十叶孙也父讳伯和母郑氏大师诞锺粹气聪悟夙发见浮图氏书辄跃然朗诵若所素习有挟相形术者谓其父母曰是儿骨骼清耸紧峭恐非世间法可缚□使之学佛必能弘大宗乘矣父母方钟爱不信其言大师之里多阿兰若大师日与羣童遨游其间徘徊爱慕终日不忍去父察其志与相者言合乃谓之曰在昔范蜀公好与名僧交尝勉圆悟勤公参叩道要卒天下禅宗吾能惜尔而不使遂其志乎年十五俾从同里迎福院僧寿弥薙落及受其戒即慨然曰学佛将以明心心非师无以示肯綮终日墙面可乎去从北禅泽法师习天台教观所谓三乘十二分研其精华摄其密微充然若有所契士瞻杓公时住天平山白云寺寺葢范氏所建以奉先者大师数至其间士瞻诲之曰教乘固当学若沉溺不返如入海算沙徒自困耳何不更衣以事禅寂乎大师曰吾将焉从曰笑隐诉公见主龙翔集庆寺其道大被东南缁白信从如子归母朝廷嘉之赐以广智全悟大禅师之号汝曷不往依焉于□大师往见广智即以全器法宝期之问荅之际棒喝兼施弦发而箭驰雷春而电扫剎那之顷凡情顿丧虽未至清净觉地而所入正涂超然出于物表他日广智再有所问大师发言愈□广智笑曰得则得矣终居第二义也大师弗懈□虔久之遂契其心法云空川流了无留碍寻掌藏钥于四明阿育王山与住持石室瑛公纵横相叩击石室极推誉之至正壬午行宣政院檄师出世嘉兴资圣寺升座说法终归恩于广智云时大师年始二十又六众颇易之大师杀衣出食修建之计崇基广构文甓雕甍金碧烨然前后相照往来观者始皆信服居十三年迁越之天童仅阅四春秋移杭之中天竺其倾向者益多有踰资圣天童时会海内大乱兵燹相仍南北两山诸剎皆化于烈焰灵隐古称绝胜觉场凉烟白草栖迷于夕照之间过者之慨叹康里公浙江行省丞相妙东名僧能任起废者莫大师宜遣使者命居之既至剪剔荆丛葺茅庐以栖四方学者虽当凋零之秋开示徒众语尤激切其言有曰达摩一宗陵夷殆尽汝等用力如救头然可也然百千法门无量妙义于一毫端可以周知如知之变大地黄金受之当无所让否则贻素餐之愧矣岁月流电向上之事汝等急自进修参学之士多有因其语而入者化缘既周手疏衣赀入公帑散交游及治丧敛之事顾左右曰翼日巳时吾将逝矣及期澡浴端坐书偈而殁大师四坐道场解黏发覆如利之破骨索甘露之酒稠林无不断绝无不沾润故所度弟子心果等若干人说法住山明宗等若干人颇号继迹重辉者也大师性简直虽面折人过而胷中无留物与人交无少长一以诚相遇所造偈辞初不经意而语出浑成有若宿构举扬大法不务缘饰而西来之旨自明复以净土观门苦海舟航时兼修之未尝少怠其所见葢卓然云呜呼道行无迹妙极无象求而即之脗契本未定之先则万缘鼎沸发慧之后则一性洞虚所谓不用其力而无所不力则神器化于玄冥而忠信发乎天光矣有如大师和粹外形渊懿内朗造请之间因言悬解证不染不迁之域泯差别次第之门非上智宿植恶乎至此或濂也不敏蚤从诸老游欲假般若宅心之地夙障巳深竟世谛文字之所缠缚鸡鸣而起唯伥伥逐物而巳操觚而铭大师之塔岂不惕然以自怜怅然而遐思者乎 

　　○文明海慧法师善继塔铭（宋濂） 

　　宋濂 
　　能仁氏之教流入中夏愈传愈炽于是诸师各有所建立譬如一灯分千灯灯之用虽殊而光明则一也天台四教法性视行之宗自南岳以来开空假中三□不阐三千性相百界千如之妙一念之间具足无减其说尊胜宏特纵历百千万刼洸洸乎皦皦乎不可尚巳某窃怪方袍之士幸得与闻其教多视空言卒局于小智之域良可悲也其见实践有若文明□□法师者某安得不喜谈而乐道之哉法师讳善继字绝宗族娄氏越之诸暨人考某妣王氏当有姙梦神人授白芙渠法师乃生始能言见母举佛号合随声和之年稍长季父客授山阴灵秘寺从治春秋经稍窃窥三藏诸书喟然叹曰春秋固佳乃世间法欲求出世间非释氏将畴依此身不实有如芭蕉穹宫峻爵纵因书而致宁得几何时邪大德乙巳投其寺僧思恭祝发明年受具戒从西天竺大山恢公习天台教观大山甚器重之每言数百人中唯继上人尔暨大山迁云间延庆法师复住南天竺从湛堂澄公湛堂器之如大山间问之曰佛不二门属何观法法师曰三种观法属对三部此文既与止观同成观体的是从行湛堂又问诸经之体迷悟对曰体非迷悟迷悟由人顾所诠经之旨何如耳湛堂喜溢颜色曰法轮之转他日将有属于斯子平宗周文公时住集庆寺艳法师之学延主宾朋寻领其忏事湛堂复速法师还俾主第一禅林南天竺素称教海法师提唱宗乘有声绝出于四方会湛堂移上竺而王冈润公来补其处仍留法师居其职徒众四集无不涵腴饮醇充足而后去天历己巳法师出世住良陼大雄教寺日讲金光明经感法智见梦谓之曰尔所讲经与吾若合符节惜乎所践犹未逮其言耳法师遂益笃精进之行至正壬午浙省平章高公纳璘兼领行宣政院移住天竺荐福教寺某甲子左丞相朵儿只公继领院事升主天台能仁教寺法师凡三主伽蓝执经轮讲者多豪俊之士宏阐法华妙玄文句朝讲暮解五章四释奥义昭晰且策励之曰吾祖有云止观一部即法华三昧之筌蹄一乘十观即法华三昧之正体须解行并驰正助兼运则圆位可登而不负吾祖命宗之意矣葢法师抉剔经髓敷绎祖训如山川出云顷刻变化而雨泽滂然四施若诸草木纤洪短长无不沾丐识者咸谓慈云神□之再世云辛卯之春俄谢事超然独住时薙落师与湛堂归寂巳久法师既于灵秘葺旧庐以奉祠事又仕居南山明静院洒扫湛堂之塔具报本之念尤惓惓也未几兵难荐作其高弟是乘请法师东还华径池深木寒法师驩然就之且以无常迅速严修净业系念佛名昼夜不辍一夕集众而言曰佛祖弘化贵乎时节因缘缘与时违化将焉托乎吾殆归矣遂索笔书偈端坐而逝时丁酉岁七月二十二日也世寿七十有二僧腊六十有三火化牙齿及舌根弗坏舍利累累然满地其徒以某月日敛骨塔于灵秘之西坡所度弟子三十二人嗣其法者则灵寿怀古延庆自朋崇寿是乘广福大彰雷峯净昱演福如玘报忠嗣琎车溪仁让香积昙冑也法师气句衍裕行履淳固内外诸书无不精彻而大江东南恒推教中之宗讲演妙法华金光明诸部经凡若干会主修法华静土忏凡若干期所感灵异不一而足是乘尝请著书以淑后人法师曰吾宗本离言说不得巳而有言彰授受也是故意以至章安结集之后不过代相缄授而巳其间或有斥邪卫正者亦岂好辨哉今大经大法粲如日星之悬汝辈宜修习不暇奚俟予言闻者咸服其一时士大夫若赵文敏公孟俯黄文献公潜周内翰仁荣李著作孝光张炼师天雨皆结法师方外交时相唱和于风月寂廖之乡晚与黄张二公欲结楼烦净社未果而法师殁当没之日丛林中皆相哀慕曰吾宗法幢仆矣后十七年演福系法师梵行征濂塔上之铭濂尝游文献公之门闻公谈法师之德之盛以无让古人恨不得映白月而濯冷风□法师不可见矣幸其嘉猷茂行犹得闻其梗槩此无他遗光之所照者尚有人言之后二十年则言之者鲜矣又后三十年则谁复知之者此金石之勤不可不致谨也因从衍福之请历序而铺张之十载之下读斯文者俨然如见法师于定慧光中其有不蹶然兴起而惕然自厉者乎 

　　○大天界寺住特孚中禅师怀信公塔铭（有序　宋濂） 

　　宋濂 
　　大天界寺住持孚中禅师信公示寂之十四年其弟子似桂谒濂于禁林合掌胡跪而言曰先师之塔在金陵牛首山者则骨与设利之所藏其别分髟火衣履而瘗之则四明之太白山也太白之铭佛文懿大师国清噩公实之而牛首乃师之全塔反有石而无词不几于甚阙典欤居上深究内典吾徒之所信向海内尊宿多藉发其幽光岂宜于先师独漠然忘情乎庸敢援例以请濂来江表闻称师之德者人人不能殊则师诚有道之士也文辞固无益于道后之人欲求其行业则将何所征之哉因不欲让而谨书之师名怀信字孚中俗姓姜氏明之奉化人父某尝某县校官母刘氏夜梦大星堕室中有光如火亟取而吞之觉即有孕及诞状貌异凡子性凝庄不妄举动唯见沙门至其家必跃而亲之稍长受三经于宋进士戴公表元经旨悉畅达然非其好也年十五离家从法华院僧子思执童子之役巳而祝发大僧受具戒于五台寺闻延庆半岩全公弘三观十乘之旨复与之游久之且叹曰教相繇多浩如烟海苟欲穷之自困耳即弃去渡浙河而西凡遇前辈丛林名硕辄往参扣下语多弗合不胜愤悱华藏竺西垣公迁主明之天童景德禅寺师随质所疑竺西一见知法器厉色待之不与交一语师羣疑愈炽一日上堂举兴化打克宾公案问荅有契竺西曰俊哉师子儿也师自是依止不忍去就维那之职竺西入灭天宁云外岫公来继其席命师司经藏管钥文采渐彰不可遏太定丙寅行宣政院请师出世明之观音师策励从众视分阴若尺璧唯恐其失之天历己巳迁住补恒洛迦山师不以位望之崇效它浮屠饬车舆盛徒御夸衒于人自持一钵丐食吴楚间镇南王具香华迎至府中虚心问道语中肯綮且出菩提达摩像求赞师运笔无停思辞旨渊邃王甚叹服宣让王亦遣使者奉旃擅香紫伽黎衣请云法要师随其性资而导之二贤王雄藩之望首加崇礼诸侯庶民无不望风瞻敬施资填委姑苏产奇石师遂购善工造多宝佛塔十三成载归海东俾信心者礼焉驸马都尉高丽王绎而吉尼丞相撒敦以师行上闻赐号广慧妙悟智宝弘教禅师及金襕法衣一袭至正壬午升住中天竺山天历永祚寺乙酉迁天童不半载间百废具举佛殿之役最巨亦撤弊而更新之丹辉明碧照耀海滨师建塔中峯之祖庭慨然有终焉之志己丑冬十月江表大龙翔集庆寺虚席行御史台奉疏迎师主之龙翔文宗潜邸及至践祚建佛剎于其地栋宇之丽甲天下其秉住持事者若咲隐诉公昙芳忠公皆名德之士举行百丈清规东南楷则亡何毁于火忠公新之惟海会堂未就而化佥谓继忠公之躅非师无以厌众心往反者三师始赴之暨升座提唱宗乘万耳耸听委蛇不迫而玄机自融无小无大皆驩然亲戴之或谓龙翔初政稍示威严以惩骄慢之习师笑而不荅师度众诚感孚乃出衣盂之私补前未建之堂不日而集会元政大乱戎马纷纭寺事艰窘师处之裕如一不以屑意一旦晨兴索兰汤沐浴更衣趺坐谓左右曰吾将归矣汝等当以荷法自期励精进行可也言毕而暝侍者撼且呼曰和上去则去矣宁不留片言以示人乎师复暝目叱之侍者呼不巳师握笔书曰平生人戾契七十八年漏泄今朝撒手便行万里晴空片雪书毕复瞑时丁酉秋八月二十四日也寿七十八腊六十九停龛七日颜面如生作礼者旁午而名芗□炬积如丘陵九月一日茶毘于聚宝山前舍利如菽如麻五色粲烂虽烟所及处亦累累然生贮以宝瓶光发瓶外其上足弟子某以某月日坎牛首山东麓官藏之复建塔于其上师赋性恬冲喜气溢颜间生平未尝以声色忤人人有犯之者颔首而巳然进修极勤自壮至耋默诵法华经一部虽暑烁金寒折交无一日阙者屡感莲花香满院芬郁异常非世间者可比当　大明兵下金陵僧徒风雨散去师独结跏宴坐目不四顾执兵者满前无不掷杖而拜　上尝亲幸寺中听师说法嘉师言行纯悫特改龙翔大大界寺寺之逋粮在民间者遣官征之师将终前一日　上统兵驻江阴沙州上当昼而寝梦师服褐色禅袍来见　上问曰师胡乎来也对曰将西归故告别耳　上还闻迁化衣与梦中正同大悦　诏出内府帛泉助其丧事且命堪舆家贺齐叔卜金藏举龛之夕　上亲致奠送出都门之外其宠荣近代无与同者师有五会语录行于世其传法上首则双林致凯江心慧恩大慈宝定某剎宝璋瑞岩文渊保福宗秩翠山志理净土永显妙智净琚定光文摭其剎明晟天华士谦丰安至庆圣泉普彝福林道巽五峯普锡石门永泰霞屿元良广佑永瓌皆其人也惟昔天童坦公以一之学承松源四叶之传黑白趋慕俨如毛之有麟甲之有龟也师亦以承之故能树精进幡持金刚剑入般若关一代人天之师无他则不妄不妄则近佛之道矣宜乎遭逢维新之朝上间　帝心昭被殊渥至亲枉乘舆而临幸之龙光赫奕绚耀吐吞至今山川尚有余辉是当揭之崇碑明示方来使学佛者有所起信焉 

　　○佛光普照大师茂塔铭（宋濂） 

　　宋濂 
　　佛光普照大师示寂于天童景德禅寺时元明良公方主寺事师四众持服如丧住持礼越七日用旛幢香华道引灵龛于太白山之阳除地墠行西方茶毗之法火方举忽有物飘洒晴空中似雪非雪如雨非雨视之非无搏之非有霏微缤纷离地即隐盘旋烈焰之上至火灭乃巳葢天华云师自幼龄常中夜跏趺习禅观母恶之推之使仆辄达旦不瞑年十六依传法寺僧希颜于杭既鬀落受大戒于昭庆惠律师巳而希颜使司米盐细务师叹曰离家求道耳苟羁绁于此何异狗苟蝇营者邪乃潜行大江之西见南涧泉公于云居泉公命入堂师继迁掌藏轮师昼夜系念无须臾间断一夕松月下照起步檐隙间岩泉冷冷然微有觉触遽往白之泉公泉公谓曰此问寻常设施不足发子大机大用古林茂禅师乃横川嫡嗣见道寔今住饶之永福子当往依之师即担簦启行既至古林问曰尔来欲何师曰正死生事大特来求出离尔古林曰子明知四大五蕴是死生本根何缘入此革囊耶师拟议欲荅古休以锡杖击之师豁然有所悟入自是机辨峻绝纵横自如古林器其人命居第一座未几古林迁建□之保宁挟师与俱仍命居前职踰一年回浙中会月江印公莅湖之道场法席之盛震于东南请师分座说法大众莫不悦怿至正壬午行宣政院命长明之瑞云山清凉寺学徒奔凑机锋相加如兔走鹘落瞬目辄失有沙门至问对未竟以手拍地而笑师曰滞货何烦拈出邪沙门嘘一声师厉声喝之沙门有省而去其应机接物皆刊落支流直造根源故所证者如目覩所藏物而手探取之识者谓得古林正印师件清凉一十五年始退隐东堂影不出山凝尘满席晏如也良公法中之犹子迎归天童之此轩俾首众举扬法要未几谢事一旦示微疾左右具觚翰请书偈师举手指心曰我此中廓然也何偈之明日请两序诸比丘与之言别即端坐凭几握右手拳以额枕之而逝实甲辰八月二十七日也经七昏旦容貌明润扪其顶犹温寿八十五腊七十初师就火葬获舍利如珠玑者颇众以某年月日建塔于瑞云山之西冈藏焉师讳茂字实庵别号松隐族郑氏世奉化儒家父季母胡氏师人笃实无伪于道有闻一时诸大老若平石砥公古鼎铭公了庵欲公皆推师甚重铭公至谓师抱负于古先一轨导诸未悟咸廓本达磨之道赖以不坠则师之道从可识矣今其可见者有语录一编行于世良公恐师懿行日就泯泯乃事状法嗣凊守持来京师请濂之铭濂闻方策所载灵僧示灭多有天花之祥或者遂谓大乘境界去来无迹奚以神异事殊不知末习浇漓人怀厌怠苟无以耸动瞻视何以表悟而启正信哉示现微权固与诸法实相同一揆也有如帅者其事葢无让于古铭以昭之庶几无愧辞 

　　○无尽禅师祖镫碑铭（宋濂） 

　　宋濂 
　　天台有上云峯在州城西南十余里重迭巘如云旓翠蕤荡摩于空蒙而灵岩龙湫吐纳光景尤号胜绝是宜有道者之所栖息五季时东瓯大士永安来居之疏释经论多至百余卷皈依者日众遂辟地巨剎钱忠懿王赐额曰证道三百年间洊罹焚毁惟存断础于斜照荒烟中无尽禅师伤之周览故址叹曰大士韶国师之法嗣也吾可不遵行遗辄乎延佑甲寅缚草庵庐晏坐其间虎狼蛇豕交迹于户外禅师摄大之不能加害日与其徒修苦行以自给冬一丧夏一葛朝夕饭一盂影不出山者踰五十春秋人多化之以勤劳修持第一义荆棘之区变宝坊金碧交辉上矗天际而诸禅林环列于其下上云之境于是尤胜有以土田布施者则辞之曰先佛以乞食事吾焉用此南堂欲公名重一时作长偈寄之谓禅师行业不让大士然天性尤孝谨迎母董氏养之山中年九十四而终众以非沙门行让之禅师曰世尊尚升忉利天母说经我何人斯敢忘所自洪武己酉春正月忽示微疾召其法嗣惠峯主僧普饶继其席二月八日复作书与同袍道别夜将半顾左右曰天向明乎对曰未也或曰和上正当此际何如禅师破颜微笑曰昔古德坐疾有问者云还有不病者乎古德云有乂问云何物是不病者古三阿爷阿爷禅师既举此语良久又曰如此唤做病得否众皆无言禅师祝曰色身无常早求证悟时至吾将去矣侍者执纸乞偈禅师曰无偈便未可死耶侍者请益坚乃书生灭与去来本是如来藏机例五须弥廓然无背向投笔端坐而逝时是月九日也寿七十八腊五十七火化异香袭人所获舍利不可胜计其弟子智宗善守道成及今住持普饶以某月日建塔于峯之右原大河卫镇抚林君性宗尝从禅师游师勉以忠孝迄能　国宣劳时显人恐禅师之行不白于丛林以隆恩大师道原所状来征文谨按状禅师讳祖镫无尽其字也族王氏四明人父好谦尝写华严经五色设利见于笔端禅师年方幼叹曰般若之验一至于斯邪年十四即求出家依郡之天宁僧良伟寻其事其寺住持东白明公既得度复受其戒于开元奎律师巳而日溪泳公来代明公说法命掌纲维司藏钥日溪升堂禅师出问曰生死事人无常迅速乞赐指示目溪曰十二时中密密参求忽然触着却来再问禅师抗声曰无常迅速生死事大语未终日溪便喝禅师遽礼拜日溪曰见何道理便尔作礼禅师曰开口即错日溪领之禅师服勤数载复出参名德以验其所证时中峯本公在天目方山珤公居净慈无见覩公住华顶斗岩芳心主景星禅师皆与之辨诘其所印葢不异见日溪云禅师得道巳思韬晦而护持之及遇上云峯胜地卓锡其中遂至终身焉呜呼若禅师者可谓能守道而弗迁者矣古之僧伽多寄迹岩穴友烟霞而侣泉石至有□步不与尘俗接者治内之功纯务外之意绝也风教日偷学者始不知自立荣名利养之念交蚀于心胷奔竞干请无所不至足以来有识者之讪侮可胜叹哉禅师一钵自将策厉学徒于寂寞之滨虽施者填委振起颓废重楼杰阁弹指现前亦未尝见其有震黄锺于瓦釜雷鸣之际翔灵凤于众禽飞纷之时谓禅师矫弊之切 

　　○天界善世禅寺第四代觉原禅师慧昙遗衣塔铭（宋濂） 

　　宋濂 
　　浮图之禅学者自隋唐以来初无定止唯借律院以居至宋而楼观方盛然犹不分等第唯推在京巨剎之首南渡之后始定江南五山十剎使其拾级而升黄梅曹溪诸道场反不与其间则其去古也益远矣元氏有国文宗潜邸在金陵及至临御诏建大龙翔集庆寺独冠五山葢矫其弊也国朝因之锡以新额就寺建官总辖天下僧尼当是时觉原禅师实奉　诏莅其职夫当兴土之运亲受　圣王付嘱以统释教之事诚优钵昙华千年一现者其顺寂也恶可不勒羣行以贻后世乎师讳慧昙觉原其字也姓杨氏天台人父某母贾氏梦明月自天而堕取而吞之遂以有娠及生容貌嶷如长不与羣童狎每入塔庙辄对法王瞻礼父母察其有方外缘俾依越之法果寺比丘某年十六大僧受具戒巳而学律于□庆杲公习教于高丽教公积力久忽拊髀叹曰□之严科文之蒿固吾佛祖方便示人若欲截断众流一超直入非禅波罗密曷能致之时广智禅师咲隐欣公敷扬大法于中天竺海内仰之如景星凤皇师往造焉备陈求道之切广智斥曰从外入者决非家珍道在自巳奚向人求耶师退凝然独坐一室久之未有所人广智一日举百丈野狐语师大悟曰佛法落我手矣只分明极翻成所得迟广智曰尔见何道理敢尔大言耶师展双手曰不直一文钱广智领之乃命侍香天历二年己巳龙翔新建文宗命广智开山住持师实从之掌藏钥明年庚午广智如燕都兄文宗于奎章阁同行者皆股栗不能前师独神气恬然广智叹曰吾家师子儿也及归适寺新铸铜锺成广智曰吾闻非福慧两全者莫先鸣锺即令师击之至顺二年辛未出世牛头山之祖堂寺师畚剔秽荒之起废使殿阁一新且改其号曰祖山寺至正三年癸未迁住清凉广惠禅寺师撙节诸用其起废一如牛头帝师嘉之授以净觉妙辨禅师之号十五年乙未复迁保宁禅寺十六年丙申王师定建业师谒　皇上于辕门　上见师气貌异常叹曰此福德僧也命主蒋山太平兴国禅寺时当俭岁师化食给众无阙乏者山下田人多欲隶军籍师惧寺田之芜废也请于上而归之山之林木樵者所剪伐师又陈上封一剑授师曰敢有伐木者斩至今葢郁然云踰年丁酉赐改龙翔大天界寺□诏师主之每设广荐法会师必升座举宣秘法要　车驾亲帅羣臣幸临恩数优洽远迩学徒闻风奔赴堂筵至无所容先是僧堂寮库有司权以贮戎器久而不归　上见焉亟命相国李韩公出之且　亲御翰墨书天下第一禅林六大字悬于三门洪武元年戊申春三月开善世院秩视从二品特授师演梵善世利国崇教大禅师住持大天界寺统诸山释教事颂降 
诰命俾服紫方袍章逄之士以释氏世蠧请灭除之　上以其章示师师曰孔子以佛西方圣人以此知儒必不非释非释必非儒矣　上亦以佛之功阴翊王度却不听　上闻寺僧多行非法命师严驭之师但诱以善言诸郡沙门污染习俗实悖教范或劝当痛治师曰谚有云大林有不材之木能尽去乎祗益释门之累尔事呈露者勿恕可乎二年己酉冬中风得瘖疾遂罢院书三年庚戌春三月疾良巳夏六月奉使西域四年辛亥七月至省合剌国布宣　天子威德其国王喜甚馆于佛山寺待以师礼九月庚午示微疾食饮弗进甲戌见王有欲归之意王令名僧咸来相慰乙亥沐浴更衣呼左右谓曰□不能复命矣跏趺端坐夜参半问云日将出否曰未也巳而复问至于四三曰日出矣恬然而逝其日葢丙子云寿若干腊若干踰五日颜貌如生王大敬叹斵香棺聚香代薪筑坛而茶毗之王与百僚送至坛下命比丘十余旋绕诵诸陀罗呪至火灭方巳拾灵骨祔葬其国中舍利塔中七年甲寅秋九月丙寅同门友天界住持宗泐奉遗衣藏于南京聚宝山两华台之侧云 

　　○大天界寺住持白庵禅师力金碑铭（宋濂） 

　　宋濂 
　　大天界寺住持白庵禅师讳力金字西白吴郡姚氏子其母周氏梦一庞眉僧类应者直趍房闼麾斥咈退因惊呼而觉遂怀姙时至而育奇芬馥郁满庭年临五六方颡圆额白晳如玉琢见者无不怜爱县大夫时抱载车上归与妻妾环玩之欲索子父母靳弗与逮七岁颕悟异常凡书一览即能记忆或见佛像辄五体投地作礼而退一日请于母曰儿患世相起灭不常将求出世间法可乎母曰出家甚苦尔年幼岂能堪乎曰儿心自乐之想无苦也自后请之　□父母知志不可夺俾依吴县宝积院道原衍法师弟子十一岁祝发受具戒精研三观十乘之旨领其枢要衍公主秀之德藏师纲维之职车丸范肃然忽喟然叹曰名相之学畧谙之矣盍弃之而往跻觉路乎遂更衣入虎林谒古鼎铭公于双径古鼎一见辄以法器相期示以德山见龙潭师语奋迅踊跃直触其机从而有契铭公俾掌记室曾未几何分座后尚敷宣大法如山川出云灵雨沾润四众信服复升居前堂声光烨烨起丛林间至正丁酉出世住苏之瑞光寺会嘉兴天宁寺灾郡守贰咸曰非师不足起其废具礼币遣使者力邀致之师至未久俨如兠率天宫下现人世道路过者莫不瞻礼赞叹帝师大宝法王闻师之贤授以圆通普济禅师之号师自幼丧父唯有母存乃去城东一舍筑孤云庵以奉养焉同袍或议之师呵之曰尔不见编蒲陈尊宿乎何言之易易也洪武改元　皇帝御大宝历弘阐佛乘首开善世院俾擢有道浮屠莅天下名山杭之净慈王席尚虚佥事师居之疏与币交至浙江省臣复遣使趣之师皆力辞乃退居同归庵迎母以养仆夫忽梦庵前有花如芙蓉然光彩绝异或谓梦者曰此花天子当取之而去旦而□其事人以诞巳而有旨起师住持大天界寺命将之下日乃仆夫所梦之宵也师应　诏至阙见　上于外朝慰劳优渥即令内官送之入院赐以天厨法馔万机之暇时　召入庭奏对多称旨葢师精通西竺典及东鲁诸书共与荐绅谈论霏霏如吐玉屑故咸乐与之游至于勘辨学子务直指心源宗说兼行机用迭发尤使学者敬仰不置四年春诏集三宗名僧十人及其徒二千建广荐法会于钟山命师总持斋事师能灵承　上旨凡仪制规式皆堪传永久寻以母年耄举径山泐公自代复还庵居五年冬诏复建会如四年　大驾临幸诏师阐扬弟一义谛自公侯以至庶僚环而听之靡不悦服一日忽示门弟子曰吾有夙因未了必当酬之汝等勿以世相遇我未几示微疾谢去医药饮食手书一偈委顺而化实六年十二月二十四日也停龛六旬始行茶毗之法视其貌如生数珠齿牙不坏于火设利罗无算观者竞取之而去世寿四十有七僧腊三十又六 

　　○佛心了悟本觉妙明净大禅师永宁碑铭（宋濂） 

　　宋濂 
　　临济正宗九传至于东山演公全机大用譬犹日月行天鏬隙毕照其弟子上承法印开拓觉源固不可以一二数就其传狐尤著者言之其一圆悟勤其一天目齐其一开福宁圆悟而下又岐而三曰虎丘隆曰此庵元曰大慧杲其道多行于南天目六传至海云简开福六传至金牛其道多行于北佛性无南北而佛法亦然其融通混合覃被无际震荡铿鍧靡间幽显论者未易多此而少彼也金牛世适实大湖无用宽其又铁中之铮铮者欤无用之子则吾一源师其人也师讳永宁一源字也自号虚幻子俗性朱氏淮东通州人世宦族父某母陇西卒氏师既生舅氏吉安郡守某爱其黠慧命嗣年六岁入乡校经籍即能暗记且了其大意然非性之所乐也闻人举佛陀号遽注耳耸听九岁恳求离俗父母弗之许辄连日不火食乃使依族婣模上人于利和广慧寺利和州之望剎宋有淮海肇禅师说法度人声间当世前一夕寺众同梦迎禅师次日而师至识者异之谓禅师乘愿轮而再世焉十二岁游扬之雍熙寺会主僧来峯秦编禅林类聚成师览之笑曰此古人糟粕耳点检何河南王童童奇其幼而器之属僧录司给□雉度沙门寻受具足戒自时厥后蓬累出游浙河西兄诸大老下语无所契中峯海方枘法□之万寿留之经年巳而入穹窿山谒克翁绍克翁□□志不凡俾掌藏室时年巳十九矣一旦□□□□□觐礼至毗陵约明极永相于焦子山精□□定稍涉睡昏则戴沙运甓悬版坐空如是者五□□极曰藏主见解且至宜往参人遂至淮西太湖□□中可□无用无用门庭严峻师方入户厉声叱□□帅自礼于门外合爪而立之乃许入见问曰□□人师曰通州曰淮海近日盈虚若何曰沃日淊□不有涓滴曰不着慒道曰请和尚道无用便喝师退就禅家敬夜不寐一旦闻无用举云门一念不起语守未绝而有首息趋入堂无用便打然知师顿悟令造偈□□□□旨成曰赵州狗子无佛性万象森□□乞命无□□儿盛死蛇多添少减无余利无用塔然一笑复举□道偈问师曰掣电飞来全身不顾疑议之间圣凡无路速道速道师曰火道星飞有何□议敌而当机不是不是无用振威一喝师曰喝作么无用曰东山前吞匾檐捉住清风剥了皮师不觉通身汗下亟五体投地曰今日方知和尚用处无用曰闭着口自是侍左右者三年且以断义所赞巳像亲署一花书投师曰汝缘在浙逄龙即住遇池便居师遂还浙时虚谷陵元叟端濑翁庆幻住本天如则各据名山虎展化机师皆往扣击道相脗合而幻住尤誉师弗置元佑庚申延师住广德缚茆于大洞中洞左有实相寺马祖弟子澄云道场师起废重新之同时有无一全遯迹于石溪石溪与大洞相望人谓广德二甘露门至治癸亥宜兴之龙池请师建立禅居师以名符悬记欣然赴之作室以间计者凡数千命之曰禹门兴化庵先是山颠有龙池其深巨测龙出每大水民甚苦之师召龙受三归依戒龙不复出师居之久复厌其未幽邃也择绝巘作室以居至壁立如削处断木栈钩镮连锁栖板于空中不日告成师足不越户限者二年学徒闻风遐迩坌集师亦不能悉拒也帝师大宝法王稔师之道行降师号曰弘教普济禅师泰定乙丑州西之九里有地曰青山山明水秀前僧副周某延师之至创寺一区因以九里名之师曰善则善矣仅二纪必当变迁时人葢不之信也至顺庚午出世住李山禅寺辨香酬恩卒归之于无用俄有诏集桑门千七百人阅毗卢大藏经一七日师升座敷绎正法天降甘露甫三年退归龙池时元叟主双径月江印主云峯皆招居第一座辞不赴元统甲戌淛西江东道广教总管府具疏请主常之天宁万寿州守戌将敦劝尤力师漠然若无闻或激曰大法火冷灰寒师乃欲自暇自逸耶师蹶然而起寺尝灾方议经营前住持幽岩静梦殿楹仆地师以只手搘之暨师至果新释迦宝殿塐佛菩萨天神诸像雄冠诸剎踰八年有言师于顺帝者锡号曰本觉妙明净禅师至正壬午江南行宣政院命师主大华藏寺师举龙门膺代之明年复命补天童景德禅寺师坚以疾辞又退归龙池宜兴铜官山旧有北岳菩萨院毁于会昌士潘敬之重构焉师以九里寺助建法堂丈室之属以年稽之正二纪矣人益嗟愕谓师能前知戊子有旨趣入觐说法于龙光殿上悦赐金襕法衣兼以玉环加师号曰佛心了悟大禅师帝师亦有绛袍毳帽之赐居无何奉旨函香至五台山曼殊大士现祥光五道明年陛辞南还道过维扬镇南王波罗普化率妃嫔等延师入宫禀受大戒赐以白金盂及僧伽黎衣遣司马护还龙池庚子师慕道者所逼出领善卷寺寺巳弊师施涂□□□之功且甓其宝街明年募善士万人万善同归有二昼夜及瘗兵后枯骨至无万数壬寅又退归□□癸卯广德大旱师狗乡民之求结坛诵呪焚□未□大雨如泻岁乃登众愈知师有道不容其强还住麻□山慈慧禅庵未几成大丛林国朝洪武戊申又退归龙池己酉夏六月师示微疾属弟子宗□裁纸制内外衣且曰吾将逝矣或以药剂进麾去之十五日自兴化庵移龛至绝巘所居十七日昧爽师起沐浴服纸衣索笔书偈云七十八年守□明明一场败阙泥牛海底翻身六月炎炎飞雪书毕侧卧而化停龛七日容貌如生先一月龙池水涸及师顺寂喷涌异常时君子知异征黑白恋慕各衣衰麻绕龛悲啼如丧考妣至有然顶灼臂以供养者执绋之人盈万茶毗有五色光现齿牙舌轮及所持数珠皆不坏设利无算烟到中林亦累累然生人竞折枝取之至于灰土亦掬取淘沃获者亦众于是门人志舜志思等各分余骨与不坏者以某年月日就龙池太平齐山紫云山麻蕻山五所建塔藏焉世寿七十有八僧腊六十有五师气貌雄伟身长七尺有余音吐鸿亮其接物也不以贵贱异心所至无不顷向若中书右水相朵儿只若江浙行省左丞相别不花若赵文敏公孟俯若冯内翰子振尤所宾礼者也四民来献芗敝木衣履者肩摩袂接既无虚日师既受即以施人曾无毫发系吝其自处则布袍粝食沛然若有余凡发文偈了不经意引纸行墨而空义自彰有四会语行于世其嗣法弟子则季山之仁奉报本之绍洪芙蓉之志恭显德之绍善也其所度弟子巳出世者则祥符之绍密之宁之仁性竹山之祖瑛南禅之祖勤也未出世者则祖珉祖继祖宗会绍仁祖瑜祖林等也师之道德所沾丐者可谓侈矣师示寂后之七年仁性亲撰行业记一通同祖珉谒余于禁林以塔上之铭嘱呜呼古之学者孳孳巳及觉门巳证惧失其传无以续佛慧命不得巳而出世人后世乃藉是以荣观豪攘巧取无所不用其极果何者耶有者师者得法之后固拳拳以度人急及主大剎屡退□龙池虽天童宝厕五山亦徭首弗顾其高风□□□祥麟威凤可望而不可即何其贤耶人疑淮海之后身信不诬巳 

　　○佛性圆辩禅师净慈智顺公逆川塔铭（宋濂） 

　　宋濂 
　　濂自幼至壮饱阅三藏诸文粗识世雄氏所以见性明心之旨及游仕中外颇以文辞佛事由是南北大浮屠其顺世而去者多以塔上之铭属衰迟之余诸习皆空凡他有所请辄峻拒而不独于铺叙悟缘评隲梵行每若不敢后者葢欲表般若之胜因启众生之正信也有如佛性圆辩禅师者濂安得两不铭诸按其嗣法弟子行圆所造年谱师讳智顺字逆川温之瑞安陈氏子也有翁媪精修白业既没莲华现门屏间师之大父母也翁生道羡娶娄氏屡至哭子其情不胜哀乃塑智者大师像事之一夕梦僧顶有圆光逆江流而上招娄氏谓曰吾当汝子及窹而有娠师既生羙质夙成年五岁即从季父学季父引生徒渡溪抵萃墅师力欲相随季父怒麾之还巳而溪暴涨季父生徒皆溺死然自少不喜畜发翛然有尘外趣娄氏弗能留七岁俾依仲父慧光于崇兴精舍稍长受戒于天宁禅院其父亦乐修静观离俗同居精舍中精舍将圯师即恊众力葺之时年甫十八君子固知其适用之材暨习法华经历三月通诵其文慧于尤器之使出游永嘉无相院觉源璇法师爱师俊朗挽其嗣会横云岳法师大弘三□十乘之旨于水心法明寺师往而受其说众推上首居亡何却走鴈山双峯不契所言复走千佛寺毒海清法师方开演长生御讲请师纲□之职车丸范之肃然毒海入寂师感世法无常叹曰义学虽益多闻难御生死即御生死舍自性将奚明哉遂更衣入禅复走闽之天宝山三铁关枢公公圆悟八世孙也授师以心要遵而行之似有阶渐欲依公而住公叱曰丈夫不于大丛林与人相颉顽局此蠡壳中邪拂袖而入师下且过寮潜然而泣或悯之慰曰善知识门庭高峻拒之即进之也公闻其事咲曰吾知其法器姑相试尔乃延入僧堂中师壁立万仞无所回挠虽昼夜明暗亦不能辨踰月因如厕便旋覩中园匏触发妙机四体轻清如新浴出室一一毛孔皆出光明目前大地倐尔平沈喜幸之极亟上方丈求证适公入府城师不往见水滨林下放旷自如巳而历抵诸师皆不合又闻千岩长禅师鸣道乌伤伏龙山师往叩之其所酬应者皆涉理路飘然东归燃指作发愿文细书于绅必欲见道乃巳复自念非公不足依洊走闽中见焉公偶出游遥见师喜曰我子今来也越翼日师举所悟求证公曰此第入门耳最上一乘则邈在万里之外也乃嘱之曰汝可悉弃前解专于参提上致力则自入阃奥矣师从公言踰五门月一日将晚参拟离禅榻忽豁然有省如卢空玲珑不可凑泊厉声告公曰南□□□□巳见矣公曰不是心不是佛不是物是何物师曰地上砖铺屋上瓦覆公曰即今南泉在何处师曰鹞子过新罗公曰错师亦曰错公曰错错师触礼一拜而退公曰未然也公披大衣鸣锺集四众再行勘验师笑曰未吐辞之前巳不相涉和上眼目何在又此一场戏剧邪公曰要使众皆知之遂将宗门诸语一一讯师师一一具荅公然之复嘱曰善自护持勿轻泄也久之令掌藏室寻请分座说法公既捐馆师嗣住院事非惟举唱宗乘寺制有未备悉补足焉甓驿道达于山门踰六七里择地构亭以增胜槩众方赖之忽尔弃去过杉关抵百丈上迦叶峯渡江入淮礼诸祖之塔经建业回浙中超然如野鹤孤云无所留碍寻返永嘉会王槐卿造报恩院于瑞安大龙山首延师之主参徒寝盛至八百指师建僧堂居之石室岩禅师主江心艳师之复以第一座处师师翩然而往未几又以何山精舍栋宇湫隘不足以容众拓之大伽蓝建大雄宝殿及法堂三门两庑方丈二院之属而塐像绘璧诸庄严事亦次第告完平阳吴大德创归源寺援报恩例请师开山师慈悯心切亦不欲拒既至造小大鼓钟鱼板法器而叩击之□职分班升堂入室皆按清规而行时东海有警元帅达忠介公帅师镇台遣使聘师入行府师以达公方有事于戈绝之弗见达公慕咏弗置篆逆川二字遗之师因饭囚戒其勿萌遁心即重见日月不久而赦书至周吴二囚以师神其后山寇窃发二囚实渠魁所经之处焚毁欲尽归原报恩以师故独存师终不遑宁处避入无碍庵又还归原朝廷降院额赐师今号及金襕法衣师悉散其衣盂所畜退居一室掘地以炉析竹以箸意澹如也温城净光塔雄镇一方年久将坏方参政初尝戌其城欲赋民钱葺之命师莅其事师曰民力凋攰久火焰炎炎而复加薪吾安忍之必欲见用官中勿扰吾事若无所闻知可也方诺之师乃定计城中之户余二万户捐米月一升月获米二百石陶甓抡材若神运鬼轮纷然□集镇心之木以尺计者其长一百五十最难致之师谈咲趣辨七成粗完其下仍筑塔殿宏敞壮丽九斗之势益雄一旦飓风作其上一成挟之以入海涛众咸伤之师曰塔终不可以就乎持心益固遣其徒如闽铸露盘轮相及焰珠之类日就月将阑楯硐户一一就绪金鲜碧明犹天降而地涌也縻钱过十万而工役弗与焉辨章燕只不花出镇闽省道过东瓯夜观塔灯荧煌知师所造乃谒师问道并谈般若经师用汉言直解之辨章甚悦顾谓左右曰西天诸师授我以密义尚不能相恊今闻逆川师言则心地开明矣凾呼舟同载入闽宣政分院请师住东禅废剎不一载间殿堂矗如门庑森如藏库烨如搏上以设诸像梵容穆冲各随相变现灵山一会俨然未散毕功之日省□□府诸官与大比丘众共落其成师则曰未也复东南二门通逵若干丈营福城东际花藏海南参初地三牌门营普庵堂以施茗饮浚汤人二所以利浴者限以垣墉萦纡其径路而马牛无自而入补刊开元藏经板仍印施行之其可以弘济人者无不也先是净业庆成东报国舶塔宝月松峯诸寺兵燹之余莽荒榛福建行中书将籍其产于官师言于辨章获仍其旧辨章欲阅大藏尊经于家成以七币什器难具辞师令浮屠一百七十人什分辨以各剎表以题号一时毕聚仍画图使按图序次列之给役于饮馔间者亦更番而进每以钟鼓节后先不紊辨章悦曰使吾师总戎则无败北之患矣师俄散财如归原时恬然而退辨章留之不从会雪峯虚席辨章强师补其处师不得巳启行未行先鸠工师二十人往拯室庐之欹侧者既至丝毫之费咸自巳出缁素莫不从化有徐子刚者据寺之安仁庄收粟万斛闻师至亟轮还之部使者槖驩自负通楞严宝积二经轻视诸人师以关键诘之敛袵两去巳思还温方参政具船迎之千佛院灾无有起其废者师弹指顷千佛阁成未几前门左右庑又成俄东瓯内附师潜居林泉若将终身江心兰隐逸禅师市材于山欲建万佛阁而年耄力不用遂以属师师起而应之亦不日而成且砌释迦宝殿创解脱门以至蒙堂经室无不具足初师采材于山道经普安院院毁巳久唯山门岿然烟雨中师见笑曰吾尔移山门佛殿何如众皆合爪指谢之师撤瓦辇致故基一毫无所损徐取寺山之本重完僧堂而后返　皇上尊尚佛乘召江南高行僧十人于钟山建无遮法会师与其列升座演说听者数千人大驾幸临慰问备至号一时宠遇竣事钱唐清远谓公方生净慈举师以代师初不从继而叹曰所贵沙门行者随缘应世何所容心哉乃振锡而往净慈当兵后凋落殊甚师亟还乡召匠计佣竭其筐箧而来欲大有设施而诸僧负官逋者系累满庭师之出涕悉代偿之会　中朝征有道僧以备顾问众咸推师师至南京仅四阅月沐浴书偈而逝实洪武六年八月二十日也师有五会语若干卷善财五十三参偈一卷皆传于世大雄氏之道不即世间不离世间乌可岐而二之我心空邪则见世间诸相高下洪纤动静浮沉无非自妙性光中发现苟不然虽法王所说经教与夫诸祖印心密旨皆障碍矣呜呼道丧人亡埃风渺弥焉得逢理事不二有无双冺者相与论斯事哉师自得道之后坐紫檀座既巳设法度人出其余力往往庄严塔庙使人远罪迁善之归斯葢近之矣或者不知专委人天有漏之因夫岂可哉夫岂可哉 

　　○佛心普济禅师自缘公塔铭（宋濂） 

　　宋濂 
　　我佛如来演说三乘十二分教葢欲利益有情绝类离伦直跻觉路固涉不思议妙境至有插一茎茅设一净食亦号佛事者夫事有大小而心无大小一念之起即徧三千三千融摄终归实际又乌可以形迹论哉予于佛心普济禅师之事不能忘言焉师讳自缘其号曰会堂俗性陈氏台之临海人父某以书诗业人称石泉处士母某氏感奇梦而生师气骨不凡翛然有出尘之趣每入招提见像变梵筴必胡跪合爪作皈依状处士君见之谓其母曰是子如青莲花水不能沾岂俗能淹邪乃命从四明白云寺观公弟子观公爱其容止修雅言辞温简以内典授之读年十七薙发朋具足戒趺坐一室日以缚禅事巳而还台谒同郡天宁日溪泳公泳公一见辄加奖予使居左右执侍寻升掌钥泳迁住杭之净慈师从其行净慈居五山之列号大丛林四方龙像咸来栖止师自是咨决心要至渐息羣念期造于无念时处士君春秋高师欲尽觐省之礼巳而复还台道经宁海日巳暮悲风号林莽间师遑遑急走欲求憩泊之地竟不可得夜行三里所乃逢逆旅主人破屋一间不能蔽风雨师竟夕不寐明发指天自誓曰所不能建庵庐以延过往者有如日阛阓中有妙相古寺两庑萧然不留一物师往还视喜曰是足以遂吾志矣白于主僧明公假其西偏粪除芜薉具床几设衾褥下至庖厨溷湢之属罔不整洁吴楚闽浙之士肩摩袂接而至或一宿焉或信宿焉或浃旬焉皆饫其食饮而去其费皆出师之经画明公及其同袍印公义师之亦倾助不倦先是县东有桃源桥跨广渡河上故有圆通阁岁久将压县人李斯民撤而新之邀致师而主师遂迁至其处遇过如初师犹以未足俭衣削食建华严宝阁月集善士阅华严经桥之南复筑弥陀阁像净王十六观相览者覩相与行启发极乐正因阁道行空朱甍耀日俨然如化人天宫矣事闻于朝授师金襕法衣及锡今号仍报恩寺额以宠异之师既受命复自念曰上之恩侈矣顾□居杂沓尘氛袭人无以称清净宏伟之观爰择地县北五里而近大桥之阳林樾苍润蔚神灵之壤新建报恩禅院一区晨夕帅其徒以祝厘报上务由是两地之间钟鱼互荅有若西东家焉元季□乱海上兵动烽火涨天三阁与寺皆鞠茂草师尽然伤心又以兴复巳任持钵行化聚落中随其地建华严传经之会演说因果屠沽之易业于是施者四集师仍于桃源河两堤悉甃以石建杰阁三楹间命工塐佛菩萨天神诸像毕工夫久而师厌世矣师一旦早作无疾如平时索浴更衣属诸弟子以见性急且曰吾明日将逝至期呼笔书偈怡然委顺时国朝洪武戊申三月某日世寿五十九僧腊四十二龛留七日颜貌如生茶毗得舍利无算其上首祖溢智荣正珪等以其年六月二十一日奉遗殖树塔于寺界相之西北偏祖溢以乡先生夏克复所序行业介子学子方孝孺来征铭予闻华严有四种法界其三曰理事无碍所谓理事无碍者在有而不废无虽动而不离静譬如水与波焉空不碍幻有即水以辨波幻有不碍空即波以明水缘生假有二相双存者也师今炽然建立虽若堕事而能无所染着竟全理其有于华严者欤 

　　○净慈山报恩光孝禅寺住持普仁公塔铭（宋濂） 

　　宋濂 
　　佛灭度后波罗柰王佛舍利用七宝造塔作铭记名曰达舍婆陵迦塔之有铭尚矣后世学佛者道尊行崇其殁也因刻石以表其藏自大法入中国晋宋以来尝间一见焉碑版焜煌始盛于唐宋之际及今净慈禅师之示灭既葬舍利灵骨于金华北山随世变迁理则然也山之麓其上首弟子件系得悟出世之因来征塔上之文其义实应古法濂不敢辞师讳普仁字彳惠隐族赵氏婺之兰溪人师生有出尘之思年十岁往依金华宝石演法院月公月公号秋潭尝主闽之囊山于人慎许与独以远大期师俾习读东鲁西竺诸书师性爽朗能领解义趣十四祝发受具足戒二十有慨然求道之志危坐达旦期息妄缘时邻院智者住山了然义公以大辨之子慧朗之孙丕振临济之宗师往造焉八室问荅机锋虎相奋触电掣霆奔义公命侍香久之出游闽浙江湘凡名剎所在必求诸尊宿以证二所悟无不改容礼之东阳辉公方主湖之道场艳师之能文请掌外记自是声称籍籍赴丛林间武林双径江南诸寺之最主僧南楚□公召□兮座说法及说公迁化古鼎铭公□补其处益推敬师且谓相见之晚师犹不敢自足□月江印公在育王云外岫公居天童亟走四明见之相与辨品无虚日征以宗门机缘大而沙界小而毫芒无不摄巳而还浙水西相羊于名山水间日与达人胜士激杨正法旁及于辞章者唯觉隐诚公笑隐欣公最密风檐月牗语蝉连不能休至忘寝食元至正乙丑始迁宝石山中乙未从部使者之请出世金华西峯净士禅寺瓣香酬恩实归义公葢表其所自得也时天下大乱帅知事不知鸣鼓而退戊戌冬　大明皇帝亲帅六师取婺州己亥春幸智者禅寺见其山川深秀而法席尚虚特诏师主之一坐十五夏唱道之外大小室宇咸补葺一新别筑燕居于寺之西麓曰潜庵将有终焉之志吴元年丁未处之连云持公府檄起师主持不听洪武戊申韶之南华不远三千里致州侯之命来聘亦不从杭之中竺其请如南华又加勤焉师惠然欲往郡守锺某意惜其行从容问师曰佛法有重轻邪曰否曰佛法既无重轻师位宁有崇卑邪师一笑而止净慈居五山之一非耆学倾望莫堪户之甲寅之秋使者自武林凡三至师乃起而应之开法筵之日黑白环听者千人各挹深饮醇叹咏而去师尤以兴废急时有化主安静者颇有人缘施者麇至师以礼延致之方将大见设施乙卯春秘书事起有诬智者寺僧购名画以归者事下刑曹刑曹以师旧主智者当知其是非逮而质焉事将白师忽示微疾于京师寓舍屈指计曰今夏五月矣左右曰然曰此八月八日最良吾将逝矣至期整衣端坐而逝虽当溽暑容色不变其徒用茶毗法从事骨还葬其年某月日也僧腊五十世寿六十有四师风指孤峭不乐与非类狎逢学行之士辄敬之如宾师纵无儋石储亦必久留不厌故荐绅服其伟度乐与过从如王御史叔善胡教授仲申二公名德重当世尤与师金石交善谈论终日不倦玉贯珠联纚纚绝可听尤能汲引后进随资诱掖克抵于成有三会语若干卷山居诗一百首传于世濂闻大辨之道门庭森严气局苞敛故出其轮下者多内衷诚悫而直趋最上菩提初不假葩泽衒鬻于外如义公者亦其人也师既因之得法见其实可信不疑于是出世度人声闻流布无间北南虽以百越之远亦愿一临其地师之人所企慕者从可知矣晚莅南屏道价益重岿然如鲁之灵光柰何缘业仅止于斯而师无意于人世矣惜哉 

　　○明辨正宗广慧禅师径山和上智及塔铭（宋濂） 

　　宋濂 
　　姑苏之区山川清妍其所毓人物性多敏慧学禅那者以攻辞翰辨器物尚虽据位称大师亦莫不然自宋季以迄于今提唱达摩正传追配先哲者唯明辨正宗广慧禅师一人而巳师讳智及字以中苏之吴县顾氏子父茂卿母周氏师之始生灵梦发祥及入海云院童子智光日显释书与儒典并进其师嘉之同见闽国王清献公都中公大赏异留居外馆抚之如巳子使其祝发受具足戒师闻贤首家讲法界观往听之未及终章莞尔而笑曰一法界圆同太虚但涉言辞即成剩法纵获天雨宝华于我奚益哉遂走建业见广智欣公于大龙翔集庆寺广智以文章道德倾动一世如张文穆公起岩张潞公翥危左丞素皆与之游以声诗倡酬乐师微露文彩珠洁璧光广智及羣公见之大惊交相延誉唯恐后师之同袍聚上人诃曰子才俊爽若此不思负荷正法其作诗骚奴仆乎无尽灯偈所谓黄叶飘飘者不知作何见解师舌禁不能荅即归海云胷中如碍巨石目不交睫者踰月忽见秋叶吹坠于庭豁然有省机用彰明触目无障师虽自庆幸然不取正有道恐涉偏执于是仗策游虎林升双径山谒寂照端公自列其所证甚悉初寂照尝以法器期师闻其言喜甚因勘辨之师随机而荅隼落秋空而兔走荒原也精神参会不间一发未几命执侍左右以便咨叩俄迁主藏室师取三乘十二分教益温绎之宗通说贯滚滚如悬江河声光炜烨顿超诸老上至正壬午江南行宣政院举师出世昌国之隆教海滨之民暨清净四众手持香花百里驩迎如见诸佛师升座说法不翅大将建旗鼓申令发号闻者畏服乙酉转邻剎普慈其激扬诱掖如隆教时戊戌江浙行省左丞相达识帖穆尔兼领院事延师主杭之净慈兵燹之余艰窘危厉人所不能堪师运量有方车丸范峻整绰有承平遗风较之普慈君子恒谓过之丞相犹谓未尽尊师之道辛丑之秋复请住持径山补寂照故处师亦不辞而往风动四方考德者愈众亡赖男子瞿范日饕盘飱主庖者厌之瞿衔而去赴部使者诉院之僚属受赇证师通衷私使者摄师问状师了无惧色癸卯省宪二府白其冤强师复还径山缁素骏奔如戴父母至有乐极而悲泣者　皇明龙兴洪武癸丑　诏有道浮屠十人集京师大天界寺而师实居首以病不及召对乙卯赐还穹隆山山即海云所在也戊午八月忽示微疾至九月四日索笔书偈而逝九日行茶毗法火焰化成五色有气袭人如沉香齿牙数珠不坏遗骨绀泽类青流离色室利罗交缀于上是日其徒大均士龙等藏于所居山之阴宝盈分发归径山卜于无等才公塔右瘗焉世寿六十八年僧五十一夏度弟子若干人嗣其法者若干人师身长山立昂然如孤松在壑威令严肃其下无敢方命故所至百废具兴然处事达变接引后进又如春风时雨之及物使人不自知元帝师以贤锡今号云师在天界时濂颇获闻其绪论于其殁也上首弟子普庆住持道衍籍是之故自状其行来请铭大圆明妙性宝具三千四圣六凡悉从中现诸佛不得巳而说经雷动蛰惊风行草偃者明此性也诸祖不得巳而忘经绝其枝末直探本根者亦明此性也性在是则道在是矣柰何道丧性乖非惟学徒然至于师表当世者一从事于末学曲艺之间以资清玩具去佛祖之道葢亦远矣有如师者可不表之以东南龟镜哉四会语有录其机缘巳备载之兹不敢剿入也 

　　○净慈禅师竹庵怀渭公白塔碑铭（宋濂） 

　　宋濂 
　　济北正宗传至我大慧普觉禅师以大乘根器总摄天上人间诸文字相化慈云徧布索诃世界鼓以雷风树法雨有识含灵咸被沾润既而圆鉴光师其世适自时厥后以次相传若光孝简师若育王观师若佛智熙师若广智全悟欣师后先孛攵兴荷担正法其所以黼黻宗纲折冲外侮皆兼用辞章佛事至今声闻烜着于霄壤间烂然如日星之光何其雄哉今清远师则全悟俗性之甥而法门之嗣子也初清远之生有灵芝产于庭槐占者云芝乃灵秀所凝是子将以文显乎巳而果英发诵书攻文不待师授而知解日胜时全悟以大中大夫住持集庆大龙翔寺闻之喜曰此吾宗千里驹也亟挽致座下集庆东南都会而行御史台莅焉四方名荐绅无不翕聚无不与全悟游初科第一人张公起岩来中承尤号最厚翰林承旨张公翥中书左承危公素时尚布衣亦往来乎其中四三君子或□天人性命之秘或谈古今治忽之几或论文辞开阖□法清远咸得与闻之反复参求益探其阃奥其学于是大进形诸篇翰如千葩竞放锦丽霞张而不见春风煦妪之迹沉冥尽敛情明自然老于文学者争歆慕之讙曰此文中虎也清远恚曰公等谓吾专攻是业耶佛法与世法不相违背故以余力及之将光润其宗教尔苟用此相夸岂知我哉一日全悟警厉诸徒众未有对清远直前肆言如俊鹘横秋目无留行全悟振威叱之众骇愕清远气不少沮如是诘难至于二三全悟莞尔而笑曰汝可入吾室矣命记室向之歆慕者则又曰清远所证悟巳造殊胜徒以文夸之宜其恚也全悟濒没亦呼而告之曰吾据师位者四十余年接人非不伙能弘大慧之道使不坠者唯汝与□防尔汝懋哉宗防字季潭今大天界寺主僧也寺□故龙翔云全悟既示寂清远肆汗漫游见虞文靖公集于临川谒大司徒楚国欧阳文公玄于浏阳二公闻其雄辩蠭起文彩彰露佥曰是无忝于舅氏者也浙江行省亟相康里公重其文行遣使者具书币延主会稽之宝相未几迁杭之报国转湖之道场虽当兵燹相仍之际法求人无少退转国朝洪武初净慈禅林虚席四众一心复请主持会仪曹奉　诏设无遮大会于钟山二浙名浮屠咸集凊远一至京师遂退居钱塘之梁渚梁渚乃全悟藏爪发之地问道者接踵而至不翅住山时八年十二月四大若有所恼召门弟子善解属以后事怡然而逝是月之十六日也踰七日火化得不坏者三曰齿牙曰钵塞莫曰室利罗十年十二月二十六日祔葬爪发塔之东若十步所度弟子某某嗣师之道出主名山者某等若干人四会语有录其诗文曰外集者凡若干篇不待结集而盛行于时所书草隶亦徧流四方清远善鼓琴同袍以无益风之清远笑曰非尔所知是亦般若所寓也清远躯分短小神宇超朗终身持通金刚般若经未尝虚日报国入院季秋而山丹发□□枝五蕚如佛手然净慈行化有陈氏妇预梦神□□其门及清远至稽首作礼愿以相依清远□□法以开导之其妇恍若有所悟入清远行未百步而妇竟与家人别坐脱而去生平守道弗变元至正末避地匡庐悍兵来索金帛清远瞋目诃之曰浮屠乌有是物耶兵怒拔剑欲杀之清远引颈就剑兵叹息而去清远伟行甚众举此例知余不详载也清远讳怀渭清远其字也晚自号竹庵南昌魏氏子世寿五十有九僧腊四十云濂闻之世间万事皆可伪唯死生之际不可伪有若清远凡夫俗子孰不以文辞僧目之及其亡也三事不坏光明炽盛惊动当世非有证入毗卢性海宁有是灵验哉大慧以来累叶相承葢亦若斯而巳濂长清远八岁虽屡承容色官守所拘不暇以宗乘相叩击今九原不可作矣其入室弟子报国道谦持自事状同钟山德琼以塔上之文请因畧其细而掇其大书而遗之使刻焉
  </div>
  <div class="pagination">
   <a href="国朝献征录_page241.html">
    上一页
   </a>
   <span>
    ...
   </span>
   <a href="国朝献征录_page237.html">
    237
   </a>
   <a href="国朝献征录_page238.html">
    238
   </a>
   <a href="国朝献征录_page239.html">
    239
   </a>
   <a href="国朝献征录_page240.html">
    240
   </a>
   <a href="国朝献征录_page241.html">
    241
   </a>
   <span class="current-page">
    242
   </span>
   <a href="国朝献征录_page243.html">
    243
   </a>
   <a href="国朝献征录_page244.html">
    244
   </a>
   <a href="国朝献征录_page245.html">
    245
   </a>
   <a href="国朝献征录_page243.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
