<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 372 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 372 页/共 505 页</h1>
    <div class="content">
○庚午。谕军机大臣等、前因有人奏参四川候补道彭汝琮贪诈骄恣各情。当经谕令李鸿章确查具奏。兹又有人奏彭汝琮前在湖南经管木税。徒饱私橐。劣迹多端捐升四川道员后。钻营办理军需局务。与带勇提镇结为兄弟。认为师生。任意招摇。派员采买火器。分肥渔利。该员丁忧后。营求留川。为崇实吴棠公请幕友等语。彭汝琮叠经被人参奏。其钻营贪利等款。必系实有其事。著李鸿章将前后所参各节。确切查明。据实参办不得化有为无。稍涉徇隐。原摺著钞给阅看将此由五百里谕令知之。　　

○又谕、成禄奏部署出关。缕陈管见八条请饬催各路协饷并饬穆图善筹粮。暨派员赴川陕募勇请调甘省人员差委。及筹办哈密剿抚情形各摺片。成禄部署出关。饷项支绌。自系实在情形所请于各省有著可指之款。先筹拨银二三十万两。俾利师行。并请于上海九江及江浙盐务厘税项下。按月议拨数万金。解交山西藩库汇解。其余再由四川山西并河东盐务协济之处。著户部速议具奏至四川山西陕西湖北河南等省应解成禄月饷。并著该部查明。迅速咨催。以济要需。西路用兵。筹粮急于筹饷。成禄请将凉州以东之粮仍归省城提用。永昌山丹甘州以西之粮。归西路大兵提用。著左宗棠、穆图善通盘筹画。如事属可行。即饬该地方官遵照办理。俾兵食不至缺乏。成禄营内并无甘省候补大员委办粮台。呼应难期顺手。所陈亦系实情。著左宗棠、穆图善酌度机宜。于道府大员中拣派一人。前往承办不必拘执前议。致有贻误。亲王督师。出自特＜??闲＞。岂臣下所得妄拟。成禄冒昧陈请。殊属荒谬。著毋庸议。甘省兵多饷绌。哗溃时闻。成禄惟当将现存兵勇。裁汰冗弱。＜??闲＞练精实。岂可续行调募。徒糜饷糈。所请调别省劲旅。并在川陕等处募勇赴营之处。著不准行并著将裁定兵勇迅速具奏。听候谕旨。至请调副都统常顺、前署副都统三寿、道员陶斯咏、同知陈景谟、直隶州知州铁珊、知州李光兴、知县张秉恬、县丞汪圻、赴营差委。能否派往。著左宗棠等酌量办理。高台勇溃。成禄统率无方。著交部议处。至营官石成器所部之勇。前据穆图善奏、业派王仁和招集统带。当经谕令妥为钤束。此次成禄请将营官张贤石成器冯永禄、随地拏获即行正法等语。著左宗棠、穆图善、酌度妥办。将此由六百里各谕令知之寻兵部议、成禄应照溺职例革职。得旨、著加恩改为革职留任。　　

○又谕、袁保恒奏、请饬河南山西迅解饷银等语。山西河东盐课岁协甘饷五十二万两。自张曜宋庆两军由晋入陕。河南饷银。不以时至。该省奏明于河东协甘饷内通融匀济。每月拨银二万两。以致河东应解甘饷。积欠愈多。现在河南已无军务尽可以全力供给该两军饷银。无须再由外省协银。著李鹤年将应解张曜宋庆两军饷银。专由河南供支。如数提前筹拨。源源批解。以利攻剿。仍将河东匀拨该两军每月银二万两。即行停止。照旧专作协甘之用。至甘肃提拨河东盐课银三十万两。本系于应解甘饷内提前拨用。并非格外加增甘肃军务孔亟。待饷维殷。著李宗羲饬令河东道无论何款。先行如数提拨。赶紧批解。毋误要需。将此由五百里各谕令知之。　　

○以故辅国将军兴寿子德宽降袭三等奉国将军。　　

○辛未。谕军机大臣等、曾璧光奏、拣员接署提篆。并请饬催协饷一摺。署贵州提督张文德、现因伤病回省。业经曾璧光派提督刘士奇接署。所有贵州军务。即著责成该署提督妥为办理。惟贵州地方瘠苦。刘士奇接办军务。必须豫筹实饷。始克有济。湖北欠解该省协饷。为数甚多。著李鸿章、郭柏荫、饬令该藩司等遵照部议按月拨解协饷银二万两。不得再有蒂欠。此项饷银。即作为该署提督军营专饷。或汇解重庆府城。或由该署提督自行派员提取。著曾璧光斟酌情形。与李鸿章等会商办理。至该营军火等项。并著曾璧光随时接济。毋令缺乏。将此由六百里各谕令知之。　　

○予湖北各属阵亡殉难官弁游击用宜璋等暨绅民妇女二百七十六员名口分别旌恤如例。　　

○旌表守正捐躯吉林民妇李周氏。　　

○壬申。谕军机大臣等、李鸿章等奏、湖北被水成灾较重。请饬部拨款以济工赈要需一摺。本年湖北武汉等属地方夏秋多雨。又值湘水下注。川水襄水并涨。堤垸漫溃。田庐被淹。业据该督抚奏拨军需善后项下钱二万五千串。并于省仓提拨谷石。以资赈恤该督抚现于武汉城外分设粥厂。并令各府县设法平粜。灾黎谅可不至失所。惟秋禾补种失时。转瞬节交冬令。更虞饥寒交迫。该省堤工既难捐办。亦宜亟为豫筹。该督抚以赈抚堤工两事。撙节办理。需银三十万两。拟请饬部拨款。以济要需。著准其在于应解京饷之司库地丁、暨江汉关六成洋税、各拨银十万两。并在本省货厘盐厘项下各拨银五万两。照该督抚所议。将有堤州县未成灾者。准其借拨修堤。已成灾者。以工代赈。其老弱妇女及无堤州县。概行酌发赈济。该督抚务饬各该地方官认真经理。以期实惠及民。毋任官吏中饱。其各属被水轻重情形。及成灾分数。并著饬属赶紧查勘。分别奏请蠲缓。用副朝廷轸念灾区至意。将此由五百里各谕令知之。　　

○癸酉。谕军机大臣等、苏廷魁奏、乾河滩地开垦升科。请饬河南山东查明办理一摺。据称兰仪以下。乾河淤成平陆。两岸滩地不少。经前任河督遵照户部所议。劄饬该道厅等会办开垦。惟地亩既多。勘查不易。非会同地方官经理。未免呼应不灵。请令河南山东巡抚查办等语。开垦地亩。事关粮则。自应酌办升科。第经经招种之后。其业在民。异日河归故道。则乾地复变为河。小民有失业之虞。此时固不可任其荒废。亦不可不曲体民情。应如何督饬地方官办理之处。著李鹤年丁宝桢彼此熟筹。日后如有室碍情形。并著据实具奏。苏廷魁亦当与该抚等悉心筹商。于国计民生两有裨益。将此各谕令知之。　　

○又谕、总理各国事务衙门奏、遵义教士被伤殒命。请饬查明妥办一摺。贵州遵义县教士与平民相争。据法国公使则称遵义县民。打毁经堂学堂医馆。抢掳什物。其启衅由于勒令跨越十字架。跪写出教甘结。以致教士三人收入县署。赵教士被伤殒命。梅教士恐亦被杀死。而曾璧光函致该衙门。则称教民杨希伯挟嫌启衅。众怀不平。将经堂医馆打毁。其教士不肯回省。并非遵义县收入署中。其情形与该公使所称大相径庭。该公使在京哓哓饶舌。情甚激切。且打毁经堂医馆。已授该教士以口实。若有勒令跨越十字架等情。则是显背条约。更使有所藉口。事关中外交涉要件。必应持平办理。方能维持大局。李鸿章于此中机宜。素能洞悉。著即派委通晓时务之员。驰赴贵州。会同曾璧光迅速查明。秉公办理。据实具奏。不得稍有迁延袒护。以致别生事端。其遵义现在情形。并著曾璧光先行查明奏闻。以凭办理。原摺均著钞给阅看。将此由六百里各谕令知之。　　

○旌表守正捐躯安徽涡阳县民女吴徐姐。　　

○甲戌。谕军机大臣等御史李德源奏、直隶永平府属抚甯等州县。擡头营各集镇。吏胥将官斛倒用。改为大口小底。俾经纪于收粮之时。高下其手等语。部颁斛式。俱有一定。岂容更改旧章。著曾国藩饬属严禁。傥再任令吏胥舞弊。贻害闾阎。即将该州县从严参办。又据奏永平府乐亭县。向有清河口老米沟大庄河等海口。为商贩必经之路。近闻商船云集。每年不下数万只向由该县徵收税银解部。乃该县书役蒙混作为缉捕经费。侵吞肥己等语。此项税银因何延不解部。有无侵蚀情弊。并著该督查明具奏。将此谕令知之。　　

○又谕、富明阿等奏、拏获逃匪请旨办理一摺。前因奉省逃犯宋英即宋四阎王。久未弋获当经谕令都兴阿等严密摉捕。兹据富明阿等奏、拉林协领德平阿等、在杨家窝棚屯拏获宋□□奎即宋英绰号宋四阎王。解省审讯。该犯所拱启衅情由。系属一面之词。均难凭信。若再解赴奉省质讯。程途辽远转恐疏虞。著富明阿等即将该犯就地正法。至奉天凤属地方窜匪。著都兴阿懔遵前旨。严饬派出官兵。迅速摉捕。毋令滋蔓将此各谕令知之。　　

○又谕、定安等奏、降回变乱灵州失守。现筹布置。并毅军截剿河西窜匪获胜各一摺。甯灵回众。视马化漋为去就。今马化漋降而复叛。灵州又被袭陷。则甯郡势成孤立。岌岌可危亟宜力图保卫。著金顺督率官兵星速驰赴甯夏。会同该处文武员弁妥筹防剿。并著左宗棠酌拨劲旅迅赴甯灵一带。合兵剿洗。毋令日肆蔓延。本日据神机营王大臣奏、接据定安函称、探闻刘松山一军。行抵灵州城北驻扎不分良莠肆行杀戮以至降回疑惧陷城抢粮其窜踞上八堡一带陕回。仍旧往来骚扰。昌贵等堡回民。亦均变叛。有欲先占郡城之谋。平罗十八堡回众亦至昌贵等处驻扎等语。刘松山所部兵勇前在绥德。曾有哗溃之事。此次轻进激变。贼众兵单。傥因无食可就。复蹈故辙。则北路大局。何堪设想。著左宗棠速筹饷糈。源源拨解以安军心。并著将启衅情形查明具奏。不得稍涉回护。至陕甘回逆。既已合成一气将来金顺等军深入剿击。尤恐其避实捣虚。铤险北犯。沿途口隘。自应择要严防。定安等拟令乌尔图那逊马队与张曜各营联络声势。合力截剿。宋庆一军。仍扎神木等处。神机营等项官兵。仍沿黄驻扎。严密防范。并调杜嘎尔、扎那格尔第马队。作为游击之师。策应各路。所筹均尚周密。即著督令各军认真办理。迅殄贼氛。至郭宝昌所部一军屡谕左宗棠酌度情形。派往花定一带。与刘松山合军前进。该大臣终未覆奏。殊不可解。现在灵州失陷花定等处吃紧刘松山一军。恐亦未足深恃。著左宗棠迅饬郭宝昌军移扎榆林迤西。以厚北路兵力。马化漋阳为归顺。阴纵党与滋扰。居心叵测。此次变乱情形。究因如何启衅。即著穆图善查明据实具奏。将此由六百里各谕令知之。　　

○又谕、崇实吴棠奏果后后军勇丁溃散。现筹遣散等语。刘岳曙所部勇丁。因派赴云南省垣会剿。辄藉欠饷为名。逃走八百余人。现已行抵威甯州城外驻扎。此次勇丁溃散。该营官等有无激变情事。著崇实、吴棠、严查惩办。勇丁不服调度。竟敢相率溃逃。此风断不可长著即饬令刘岳曙查拏起意首犯。从严惩治其余勇丁即行设法遣散毋任别滋事端。该将军等以此军人数渐单。难以独当一面仍留滇境徒糜饷项现已酌拨银两。一律赀遣回籍。著即妥为办理。道员刘岳曙、于所部勇丁不能约束。咎无可辞著先行摘去顶带。以示薄惩。仍责成妥为遣散傥任该勇丁滋事扰害。及查有激变情事。即著从严参办。前因曾璧光奏、兴义等处需军剿办。谕令刘岳昭将刘岳曙一军酌调回黔。现在此军既经遣撤。著曾璧光另行筹派兵勇。前往剿办。昭通回匪聚众抗拒。唐友耕一军近日剿办情形若何著刘岳昭迅速筹办。省围日久未解。亦当迅筹援应。毋为一隅牵掣。顾此失彼也。将此由五百里各谕令知之。　　

○以拏获逸匪予奉天骁骑校哲山以防御用。　　

○以四川官军克复贵州麻哈等城出力。赏总兵官蒋定邦一品封典。副将酆有伦、姚华萃、许正信、参将潘洪贵、朱本忠、游击嘉立言、张占春、龙启顺、巴图鲁名号。游击刘德顺等花翎。同知谭其遇等蓝翎。余升叙开复有差。　　

○乙亥。谕内阁前据丁宝桢奏太监安得海私自出京。沿途招摇当谕令该抚严密查拏。即将安得海就地正法。嗣据丁宝桢奏遵旨将安得海拏获正法。复谕令该抚此外尚有太监几人。于讯明后一并绞决。随从人等分别办理。兹据丁宝桢查明覆奏。除陈玉祥、李平安、李得喜、郝长瑞、李顺、计得寿六犯。均系太监。跟随私逃。业经遵旨绞决外。其假充前站官之黄石魁、田儿及标丁韩宝青、戴登云、何林芝、高振邦、刘＜?氵凤＞喜等。帮同招摇。恐吓居民。罪恶昭著。以上七犯。业经丁宝桢于审明后一并正法。至金安言、刘文瑞、刘凯、黄广喜、虽讯无随从撞骗情事。惟均系苏拉张瑞系跟苏拉服役之人。俱应守法。乃听从安得海私自出外。实属不安本分。僧人演文跟随安得海同行。不守清规安得海家属安邦太、安马氏二犯。随同外出。俱属罪有应得。以上八犯。均著发往黑龙江给披甲人为奴。余著照所议办理。此旨同八月十一日谕旨。著一并载入宫中现行则例。　　

○又谕、太监王添幅为安得海经管家务。种种不法。现在跟随安得海出外滋事之太监陈玉祥等。业经丁宝桢遵旨将该犯等绞决王添幅情罪相同。著慎刑司将该犯解交刑部。即行处绞。　　

○又谕、左宗棠奏、请将党匪殃民之道员革职拏问等语。甘肃补用道前署平凉府知府李超群。倚恃匪首张溃自卫。令其子李毓英与张溃交结。并委其戚陈九如代理静甯州知州。为张溃摉括民财。似此党匪殃民。实为地方之害。李超群、著即革职拏问。州吏目陈九如、县丞李毓英、著一并革职拏问。严讯惩办。寻奏、遵讯李超群等党匪殃民实属。李超群业经畏罪自尽。陈九如等拟发近边充军。下部议。从之。　　

○谕军机大臣等、丁宝桢奏营伍亟须整顿。现拟变通办理一摺。山东营务废弛该抚现拟裁汰老弱兵丁。变卖伤疲马匹。均缓补足额数。即以现在实发之饷。养现在得力之兵。所筹尚属妥协著照该抚所议认真整顿。总期兵皆可用。饷不虚糜至如何训练之处。摺内未经声叙并著实事求是妥议章程奏明办理。将此谕令知之。寻奏、遵拟阵式。令各营均就本汛操练。每月合操两次。又另编马队。就各营抽选七百五十名。分为三营每营五哨。每哨五队。另选将领分带操练。下部议。从之。　　

○又谕、左宗棠奏北路官军剿贼情形。并剿办中路土匪肃清各一摺。据奏刘松山一军。由花马池进抵灵州于八月初三日。将郭家桥一带回巢攻破。初四至初六日。附近各回寨纷纷出队。图扑官军营盘。金积堡吴堡等处回匪。同时纠众抗拒。是陕甘各回。已联成一气。势颇鸱张。惟昨据定安奏称、叠接丰绅张曜文劄。灵州城于八月初五日夜。为回匪袭踞。而此次左宗棠所奏。接到初八日刘松山函报。并未提及灵州失陷之事。究竟现在灵州情形若何。著左宗棠详查具奏。刘松山各营。现扎下桥。进剿吴忠堡踞匪曾否攻克。现在北路回匪麕集务当饬令该提督步步为营。慎顾后路。毋为该逆所乘。并著速饬黄鼎、＜??闲＞敬临、马德顺等军。由固原前进。与北路官军联络夹击。毋稍延缓。镇靖堡定边一带。时有逆匪劫夺官粮。刘松山军后路运道。深虑梗阻著即饬令金运昌、全福等督兵摉剿。疏通粮路。金顺现已行抵何处著懔遵昨日谕旨。速赴甯夏。妥筹防剿。甯夏本年收成丰稔。并著该署将军广购粮石派队护运刘松山军中。俾免缺乏。应需粮价。即由左宗棠解还归款。甯灵甘回投诚已久。此时因大兵进剿陕回。致生疑惧。良回因之煽惑左宗棠仍当饬令刘松山等分别良莠。妥为办理。中路土匪。业经肃清。惟匪首张溃、侯得应逃逸未获。该犯等有投往兰州之说著穆图善即行查拏正法。毋任漏网。将此由六百里各谕令知之。　　

○以陕西底店等处剿匪获胜。予道员黄鼎优叙。赏副将黄宝林巴图鲁名号。余升叙有差。　　

○以需索猥鄙。降陕西军营提督熊隆名为游击。并夺勇号。　　

○丙子。谕内阁、丁宝桢奏、知府守备被营兵戕害。获犯办理情形一摺。山东青州营步兵赵连城因考拔马粮未得。心怀忿恨。起意将参将舒泰守备金国彦杀害突于八月十七日乘该处同城文武赴龙神庙致祭时。用刀将金国彦扎伤。并误伤署青州府知府王汝讷先后殒命实属情同叛逆。该犯现经拏获。著丁宝桢即派员提省。严审确情。立置重典。以彰国法该营将备。有无考拔不公致激事变等情。并著确查究办。　　

○谕军机大臣等、李宗羲奏、查勘河保沿河情形。酌拨添募勇丁一摺晋省河保等处。接连陕疆。经李宗羲查勘历年设防处所。均尚扼要。惟现在仅存精锐忠字两营及本营官兵在防。转瞬河冰凝结。河曲阳沔渡至马连口一带地势又极平衍兵勇不敷分布。宋庆现扎西岸。与河保仅隔一河。其势尚可兼顾。该抚拟补募陆勇炮勇。令宋庆就近督防。自系为慎重防务起见。即著照所请如数添勇。并传知宋庆将所部仍扎原处。暂不远移。所有该处原留兵勇及新募勇丁均著归该提督暂行节制。以资防剿如逆匪窥伺冰河。该抚即饬该提督会同在防各军相机堵遏。毋任贼踪东犯。归绥距河保不远。定安等仍当严饬在事员弁。与宋庆各军互相联络。用壮声援。将此由四百里各谕令知之。　　

○追予浙江嘉兴等处殉难翰林院待诏胡堃等绅民妇女一百八十二员名口分别旌恤如例。　　

○旌表守正捐躯直隶沧州民妇孙朱氏。　　

○丁丑谕军机大臣等前因直隶臬司史念祖年岁甚轻。恐未能胜方面之任。谕令曾国藩留心察看。嗣经该督奏称、饬令该臬司综理发审局。藉资讲求刑律。现在已阅数月史念祖能否通晓刑名。足以表率寅僚谅该督知之必真著即据实具奏臬司为刑名总汇。关系至重。朝廷用人初无成见史念祖如不胜任。该督不必稍存迁就也。将此谕令知之。　　

○予直隶各属阵亡殉难文生李郁等绅民妇女三千五十八名口分别旌恤如例。　　

○戊寅。谕军机大臣等岑毓英奏官军攻克易门县城及黑琅等处盐井贼巢一摺。云南附省贼匪。屡恃后路声援未断。并有盐井以资其用。筑垒抗拒官兵现经岑毓英派令李维述等节节进剿。次第将易门县城及黑琅等处盐井收复。并攻破海口八街等处贼巢。剿办尚属得手。即著岑毓英饬令田仲兴各军。会合岑毓宝等乘胜进攻。迅将安甯州城克复。次第规取昆阳新兴。该抚务当亲督各军。将附省贼垒悉数埽除。毋留余孽并著刘岳昭懔遵叠次谕旨。将省城剿匪事宜。与岑毓英会商办理。唐友耕一军近日剿贼情形若何。并著查明具奏。将此由六百里各谕令知之。　　

○以浙江巡洋剿匪出力赏守备黎林等花翎。知县刘定国等蓝翎。余升叙有差。予阵亡都司何宽等祭葬世职加等。　　

○旌表守正捐躯直隶平乡县民马秉文妻赵氏。　　

○己卯。遣官祭都城隍之神。　　

○派署工部右侍郎于淩辰敬谨勘估昭西陵应修工程。　　

○庚辰。谕内阁本年江浙两湖安徽江西等省雨水过多。江湖盛涨。田庐被淹不少。业经李鸿章等先后奏请筹款抚恤。以资赈济。谕令妥为区画。毋使一夫失所。第恐小民被此灾祲。荡析离居实堪悯念。兹据御史宋邦僡奏陈救荒事宜六条详加披览尚属可行。所有各省被灾流民。著该管地方官妥为安插。并筹款施粥散钱。或量给薪米以资糊口。其殷富之家并著地方官量为劝谕捐助。俾得接济即选派公正绅耆经理。不得假手胥吏致有抑勒中饱等弊。至官设平粜。为荒政之常经。著各该督抚等筹款采买。分厂平粜。以平粮价。其被灾地方并著该督抚迅速查明。分别轻重。奏请蠲缓。以免追呼之累。被灾各州县。有城垣桥梁河道堤工应行修理者。即著以工代赈傥水涸之后。应酌给耕种赀本者。即著该督抚筹款酌给。并饬属出示劝谕民闲。有无相通。毋得稍有吝惜。以副朝廷轸念灾黎广为绥辑之至意。　　

○又谕、御史宋邦僡奏、近来各营遣散勇丁。往往沿途逗遛滋事。甚至结夥抢掠。杀伤平民。为害地方。请饬查办等语军营遣散勇丁。例应将军装器械在营呈缴嗣后各路军营遣散之勇。如有未缴军器私行带走者。无论有无滋事。一经沿途地方官查出。即治以私藏军器之罪。如有劫夺杀伤人者。即以军法从事。并著各路统兵大员。严切晓谕饬令各处地方官。于通衢大道张贴告示。务期有犯必惩以戢凶暴。　　

○又谕、前因御史陆仁恬奏参广西候补道李均把持军需厘金等局。剥削公项并父子异籍姻亲同官各款当经谕令苏凤文确查覆奏嗣因李均在途患病。复谕该抚查办。催令该员赶紧回粤。毋许托病逗遛。兹据奏称遵查该员被参各款其厘金总局。经苏凤文于去年将该员经收之项。接算清楚。皆与各厘卡报册相符。尚非收多报少。军需款项。俱有文领册籍可凭。该员亦无侵冒。大洲厘卡一案。叠经省局委员审讯。查尺手林棠原供。于朱炳等均无牵涉。至该员携眷赴梧。与陈瑞芝争论成隙一节。陈瑞芝所短厂税银两。业归另案办结。并非由该员报复所致。至所参换帖拜门收受月规节规寿规等项。及名列四凶各节。现均无可考证。惟该员未交各款。并未移知接办之员。前在盐道署任内与知县余萼衔缔姻。竟不呈明回避。其子报捐同知。与该员寄籍互异均属不合。请交部议处等语。李均于厘金军需等项。虽查无侵吞情弊而以监司大员与属吏联姻并不呈请回避及父子籍贯互异实属显违定例。仅予议处未免轻纵。李均著即革职。仍著苏凤文饬催该革员迅速回粤将经手未清之款尽数完缴。不准稍有延玩。　　

○谕军机大臣等、苏凤文奏、遵查派赴越南剿贼员弁。尚无畏葸。并冯子材出境督办一摺。广西官军。派赴越南剿贼。既据该抚奏称、带兵之总兵谢继贵等俱属勇往得力。尚无畏葸情事。该提督自得高平捷报。已由龙州亲赴夷地谅山一带居中调度各该将弁可资统率。惟逆首吴亚终虽经击败仍未就捦且句结太原土匪。分踞周市买市等处设竟乘隙奔窜。到处滋扰剿办何时蒇事。著苏凤文、冯子材、振刷精神会商进剿。现届秋深瘴退。正可将各军力加整顿。饬令前进。务将首逆捦获。全股殄除。毋得观望迁延并严饬谢继贵等约束兵勇不得沿途骚扰用示朝廷绥靖藩封至意。将此由五百里各谕令知之。　　

○管理武英殿事务孚郡王等奏遵刻圣谕十六条及附律易解书成。恭进呈览。得旨书留中并著颁发各直省督抚府尹学政及盛京吉林黑龙江将军一体祗领。　　

○辛巳。谕内阁、李鸿章奏、遵查韩庄滋事弁勇。并不能约束之将弁分别惩办一摺。鼎军遣撤勇丁。前在山东韩庄地方。因索取饷项。聚众抢掠。业经总兵潘鼎立等将首先纠抢之勇目把总鲁万漋、及嗾众索闹之守备王得顺等十人。先后拏获正法枭示。现在各营勇丁。均已分投回籍。遣撤竣事。记名提督皖南镇总兵潘鼎立先事未能慎防咎有应得。姑念事后尚能妥为遣撤。著撤销记名提督。以示薄惩。江苏补用道万国顺管理营务。驾驭未能得宜著以知府降补参将郑士贵游击卡长胜、分管哨队。未能钤制。均著革职永不叙用。以示惩儆。　　

○谕军机大臣等、英翰奏回省日期。及现在筹办各情形一摺安徽沿江南北十余州县上自怀甯。下迄当涂江堤被冲。悉成泽国览奏实深悯恻该抚以无为州等处堤工紧要已与马新贻商酌拨款俟水涸后兴修以工代赈并以前发银两不敷散放率属捐廉饬司筹款在各灾区设立粥厂。著即督饬各属认真经理。毋令一夫失所。皖省征防各军待饷孔亟本年被灾之区丁漕须分别蠲缓。淮北钱粮。又须筹拨工赈该抚饬将芜湖厘卡移涉江口严防绕越。粮台各员认真收发。以清款目。均著照所议办理。其防军各营。自宜核实归并。著饬各营兵弁。仍随统将驻扎一处。逐日操演毋任骚扰地方傥各该营附近有匪徒滋事。该将弁即驰往拏办。务期兵归实用。饷不虚糜毋令日久生懈。以重操防将此由五百里谕令知之。　　

○又谕、前因成禄奏、部署出关。请指拨各省有著款项。当经谕令户部速议具奏。兹据奏称、成禄出关饷项。上年八月经该部在山东欠解新疆月饷内提银十六万两。山西欠解新疆月饷内提银四万两奏令赶解。现在该提督出关需饷。自应指拨有著款项。俾利遄行著照户部所议。将前饬山西山东在欠解新疆饷内各提银七万两河南在欠解新疆饷内提银六万两划还部库共二十万两无庸解部还款。即著李宗羲丁宝桢李鹤年、各按应解数目。迅速改解归化。知照该提督派员迎提。至山西山东河南直隶应解新疆月饷。及四川湖北陕西应解成禄月饷著户部催令如数报解。其四川原欠拨归成禄军营之十七万两。上年部拨山东十六万两山西四万两。并由户部咨催。一并赶解毋任延宕将此由五百里各谕令知之。　　

○又谕、成禄奏、拟令杨占鳌赴陕西等省招募暨调员赴营差遣。办理文案各摺片。西路用兵有年出关各队。该提督果能力加整顿。岂无可用之兵著该提督懔遵前旨将现有兵勇汰弱留强核定数目迅速奏闻听候谕旨所有调兵募勇并调祥恩、王永庆周士键差委之处均毋庸议将此由五百里谕令知之。　　

○又谕、前因总理各国事务衙门具奏贵州遵义县教民互争一案。尚未办结。谕令李鸿章派委干员前赴贵州。会同曾璧光妥为办理。谅李鸿章接奉前旨。自当派员前往矣本日复据该衙门奏称赵教士被伤一案法国使臣罗淑亚自缮封摺。呈请代递且另拟办法三条详加酌度俱与中国体制不符断难允准业经该衙门王大臣据理斥驳。自应如此办理朝廷抚驭寰区。一视同仁。况关系中外交涉要件。岂可听其案悬不结著李鸿章仍遵前旨。派员赴黔。会同曾璧光迅速查明持平办理。以息争端。不得任意延宕。至法国使臣所递摺件。内称四川贵州两省大吏有嫉恨条约陵虐教士等情。固由该使臣情急所致惟此等情节该衙门均经陈奏业已谕令李鸿章等秉公核办该使臣何又呈请代奏自系该衙门不能详细开导。殊属不合嗣后。遇有交涉事件。仍应按照条约妥为办理。毋得纷纷代递封摺。以符体制。此案除已谕令李鸿章等迅速查办外。仍著总理各国事务衙门随时咨催李鸿章、曾璧光妥速办结其四川酉阳州教民相争一案并著李鸿章会同崇实吴棠懔遵前旨。秉公办理。总理各国事务衙门原摺均著钞给阅看。将此由六百里各谕令知之。　　

○壬午以神灵显应加江苏宿迁县金龙四大王封号曰德庇河南陈留县黄大王封号曰宣仁。　　

○谕军机大臣等前因文煜等奏暹罗国进贡请由天津进京据情代奏。当交礼部议奏。兹据奏称现在中原底定。由粤赴京。驿路并无梗阻。即有应行绕道之处。亦可知照经过地方官妥为接护。若由海道至天津。经涉重洋恐有风涛之险。地方官无从防护应无庸更变旧章等语即著照所议暹罗国进贡照旧航海至广东虎门起旱后驰驿赴京毋庸改由天津。至该国自咸丰二年以后。屡次失贡。系道途阻滞。事出有因。著加恩免其补进贡物。文煜、英桂、卞宝第、即知照该国王钦遵办理至该国进贡之期行抵虎门并著瑞麟李福泰遴派妥员。沿途护送。并知照经过各省督抚派员接护用副朝廷怀柔远人至意。将此各谕令知之。　　

○予故前任工部右侍郎石赞清祭葬如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十七　　

</div>
    <div class="pagination">
<a href="清实录同治朝实录_page371.html">上一页</a><span>...</span><a href="清实录同治朝实录_page367.html">367</a><a href="清实录同治朝实录_page368.html">368</a><a href="清实录同治朝实录_page369.html">369</a><a href="清实录同治朝实录_page370.html">370</a><a href="清实录同治朝实录_page371.html">371</a><span class="current-page">372</span><a href="清实录同治朝实录_page373.html">373</a><a href="清实录同治朝实录_page374.html">374</a><a href="清实录同治朝实录_page375.html">375</a><a href="清实录同治朝实录_page376.html">376</a><a href="清实录同治朝实录_page377.html">377</a><span>...</span><a href="清实录同治朝实录_page373.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
