<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 112 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 112 页/共 152 页</h1>
    <div class="content">　　○户部议上巡抚山西都御史何乔新所言救荒积粮事宜一山西所属户口户口食盐多年未支者欲令照数赴河东运司支出变易银米赈济但山西积年未支数多河东额数有限且三边所给全仰于此止宜以十四年至十六年未支者量给灾重地方变易银来赈济一各衙门六年吏典例该赴京者输粟百五十石许于本处再历三年准作京考就令冠带办事三年者百石免办事就拨当该农民愿充吏役者通吏一百石三司令史书吏八十石三司典吏七十石府吏五十石州县吏三十石听令以次察补宜如所拟举行一各卫所指挥输粟十二石千户卫镇抚十石百户所镇抚八石免赴京比试总旗五石小旗四石免赴都司并枪及比试违限例该纳米九石赎罪者俱宜暂行俟丰年停止其言军民舍余输粟百石者授将仕郎百二十石者迪功郎百四十石者承事郎止宜召募平民富商及舍余人等若许正军则富者或得就易避难而边方之军伍缺矣议入从之
　　○壬子命广东按察司佥事罗经提调学校
　　○临泉王府仪宾孙恕盗支仓粮事发拟罪毕巡按御史奏上命纳米完日革去冠带
　　○癸丑复除福建布政司右参政徐贯湖广右参政王诏于旧任
　　○乙卯升巡抚河南左副都御史孙洪为右都御史巡抚如故先是洪巡抚大同与总兵官范瑾同以失机戴罪太监汪直报捷上其功且为请录之命各升一级故洪得右都御史
　　○丙辰命故南和伯方毅子寿祥袭爵毅先坐奸淫事革爵寿祥应袭尚幼至是年十五矣吏部以闻得旨勘旧例革爵子孙应否承袭来闻于是吏部勘故昌平侯杨俊亦以奸淫事革爵其子珍承袭与寿祥例同诏许袭爵□狭西同州地震有声
　　○升前军都督佥事袁彬为都督同知仍旧莅事彬自叙旧劳乞量加秩故有是命
　　○丁巳狭西洮州灵藏灌顶国师赞善王下服节端咂劄纲寺剌麻番僧章牙劄巴等河州山外隆卜簇土尔干沟正宗寺番僧劄思巴坚锉等并舍藏族清修戒定国师也失尔坚藏等各来朝贡马及方物赐衣服彩叚等物有差
　　○工部奏成造年例供应器皿并预备修理物料固当依数分派但今各处人民疲敝已甚乞减三分其余七分别行分派为便从之
　　○己未遣户部官赍银二万两送永平府预备边储
　　○夜月犯东咸南第二星
　　○庚申  仁祖淳皇帝忌辰  奉先殿行祭礼
　　○敕谕文武群臣曰朕嗣承  祖宗大统十有七年恒宵旰图治求以上格穹苍下安黎庶无负付托之重奈自去冬以来阴阳愆期雨泽少降朕心忧惧已尝斋心露祷祭告神祗又遣官清理刑狱用弭旱沴然而连日狂风大作尘霾蔽空岂朕与尔在廷文武群臣修省有未至邪凡事有关朕躬者朕自究循而行之不怠尔等佐予治理中间能脩职者固有而旷职者岂无为勋戚辅导者或忠荩未殚猷谋未尽欤司铨衡钱谷者或黜陟未当徵歛不时欤典礼乐兵戎者或不能以和神人息边患欤与夫掌刑罚工役任风纪言责握将帅戎柄以及钜细官守之寄者岂各称安任而无窃禄者欤有一于此亦足以召灾自今以后务须痛加修省革其欺公徇私之弊警其因循懈惰之习固其廉慎不私之节庶乎各举厥职以辅朕不逮而政事修举灾沴可弭矣尔等其钦承之并赐秦府辅国将军诚灏夫人程氏食米岁五十石
　　○辛酉六科都给事中董旻等以灾异奉敕脩省自劾旷职乞罢归田里得旨朝廷戒敕臣下正欲同加脩省各尽职业以回天意尔等乃避难求退不允自今诸司宜尽心理事不得奏陈烦扰
　　○辰刻日生左右珥半晕赤黄色随生背气青赤色俱鲜明烛地良久渐散
　　○壬戌命会昌侯孙铭彭城伯张信安乡伯张宁惠安伯张王□赞为正使尚宝司司丞李溥中书舍人徐墱兵部郎中刘大夏户部员外郎白玢为副使持节册封庆府岐阳王邃塀为庆王进妃张氏为庆王妃郑王庶第七子见泿为信阳王宁王第四子觐鋉为建安王襄府奉祀曹誉孙女为枣阳王妃
　　○兵部奏宣府镇守太监廖亨总兵官周玉巡抚都御史郭镗分守右监丞张纲右参将孙素不能防守以致虏寇入境宜究治之  上贷亨玉镗命记纲素罪
　　○癸亥光禄寺少卿秦＜王已＞九年考满加俸二级○兵部尚书陈钺等奏锦衣卫官校环卫殿廷典掌禁狱岂可滥容奸诈粗鄙之徒且锦衣五所千百户所镇抚总小旗俱有定额例不得妄图转调搀夺迩来不遵旧制任情告补每所正副千户多至二十余员百户旗役增加数倍一遇有缺纷纭争补至如各边总兵等官及内臣文职子弟亦多妄冒铨注奔竞成风莫此为甚自今各所有缺宜从本卫照例于病故官旗应继子孙推选相应开缺奏补果有不足方许别推多余带俸之数其余新除添除员缺不必一概顶补原在七所镇抚司不许调补锦衣五所其内外文武官员子弟及充家人舍人等有功升授职役止许仍报本处卫所或注在京别卫不得冒注锦衣卫其在前冒注者俱令首改如此则体统正而奸伪绝矣＜锍-釒＞奏不允
　　○甲子诏南京文武衙门折俸胡椒改给运司折盐钞时南京户部奏各库胡椒不足岁支故有是命
　　○命故金吾前卫指挥同知刘玉子宗袭职羽林前卫指挥同知卢安子政代父原职指挥佥事
　　○命修天地坛  太庙及  社稷山川坛国子监神乐观乐器损坏者
　　○乙丑开设福建永定县阴阳学
　　○命虎贲卫指挥同知朱鉴守备靖虏卫地方丙祀丙寅  仁祖淳皇后忌辰  奉先殿行礼
　　○广西田州府土官知府岑溥等太平府万承州土官知州许瑢等四川芒部军民府署府事舍人陇慰等各遣人来朝贡马以过期减例赏钞币之半
　　○丁卯升礼部主客司郎中汪景昂为太常寺少卿仍在文华殿东耳房书办初景昂以书办累官至尚宝司卿求改任得郎中大失望至是复自陈尚宝卿多升太常少卿郎中多升参政乞添注京职或铨除外任吏科论其未经考绩先叙升授不达大体清议难容事下吏部覆奏不敢定拟诏特升少卿书办如故
　　○命故中军署都督佥事韩忠子永袭父原职旗手卫指挥使
　　○戊辰命太监怀恩会三法司审录罪囚毕因敕谕法司曰朕承  祖宗鸿业为天下万民主惟法天道用刑以防奸慝以安民生特简命尔等典司刑狱冀各尽心职业用辅朕之治理奈何中间有等或听断苟且而鞫问不明或议拟迎合而比附不当或任意妄为出入或徇私恣为重轻以致人罹冤抑淹禁岁久是以怨讟繁兴有伤天地之和朕念及此情甚恻然已敕司礼监太监怀恩同尔等审录清理之夫既往者悉不追究将来者岂可不痛自警省乎今后尔大小官员务以钦恤存心明慎用狱不可轻忽不可淹滞可矜疑者即与辨析有冤枉者即与伸理毋过于姑息毋失于惨刻庶几刑罚得中人心惬服足以副朕治理用召天地之和矣倘不此之虑使刑罚枉滥害及无辜则国有常典罪可逃邪尔等其钦承之
　　○诏魏国公徐俌禄米折色钞改南京库支给从其请也
　　○己巳赐周府遂平王同鐎第二子名曰安湕  兵部奏近者磨勘湖广四川等都司及南京锦衣等卫所马数册籍失没甚多因循积弊通宜究问有旨失错违限者姑贷其罪埋没等类佥书官吏夺俸粮一月见在比较及该管官逮问之
　　○辛未赐百官扇○给南和伯方寿祥岁禄八百石本色折色中半兼支
　　○壬申都察院臣言巡按云南监察御史樊莹奏广西府土官知府昂贵袭职后为家人告发毒杀伯母等情究问是实原保任贵巡按云南监察御史及都布按三司等官俱当坐罪缘都指挥陈俊方明布政使吕囦参政俞铎佥事敖和张凯御史董韬俱已致仕按察使钱琎升福建右布政使御史胡泾升狭西副使郭瑞佥事俞泽闲住合将见任及改任致仕官逮问如律闲住官照例免问从之
　　○癸酉都督同知沐王□赞卒王□赞字廷器黔宁昭靖王英曾孙也景泰三年代父僖为南京锦衣卫副千户天顺二年比试来京会其兄云南总兵都督璘讣至英宗念沐氏世守云南夷酋信之召见王□赞榻前奏对称旨遂升都督同知佩征南将军印乘传赴镇成化三年黔国公沐琮袭封继镇仍以王□赞协同赞理明年改副总兵镇守金齿腾冲等处至是卒讣闻辍朝一日遣官谕祭命有司治葬事王□赞仪观魁伟善骑射在镇二十余年会边圉无事以富贵终然渎货无厌滇人少之
　　○甲戌命金吾左卫带俸都指挥佥事程胜从子永代伯父原职指挥使
　　○命金吾左卫带俸都指挥同知朱瑾守备葛峪等堡万全都指挥佥事姚信守备赤城怀安卫指挥佥事楚玉守备保安新城
　　明宪宗纯皇帝实录卷之二百十四终
　明宪宗纯皇帝实录卷之二百十五
　　成化十七年五月乙亥朔
　　○丙子升尚宝司卿任道逊为太常寺少卿支从三品俸仍旧文华殿耳房书办
　　○实授试监察御史刘纶俞俊孟俊魏璋褚祚朱钦王弁何珖周洪宋德陈孜李勤为监察御史纶山东道俞陵狭西道孟俊湖广道璋福建道祚钦江西道弁云南道珖河南道洪山西道德浙江道孜贵州道勤四川道
　　○赏大同傅家岭并天桥儿等处获功官军都督朱鉴等二千九百八十八员名共银四千八百八十余两绢九百余匹布三千四百余匹
　　○下吏科都给事中董旻等于锦衣卫狱时有办事吏王冠者奏称吏典于各衙门办事率供贱役与奴隶无异乞量减岁月如监生例旻恶之谓官不揣已分妄比事例参送法司拟罪冠不服评事房明强之冠复讦旻与给事中王瑞张雄张晟占吏数多具＜锍-釒＞令其子赍至通政司投进既而又言本司官通政使何琮右通政王曰□永及吏王忠故迟延不进而又参议刘英泄其事于旻下旻锦衣卫狱具上闻
　　上以旻处事乖方难居近侍送吏部调外任瑞雄晟明停俸三月英降一级亦调外任琮曰□永并忠不问冠罪准拟越数日吏部拟旻漳浦县知县英狭州知州有旨责吏部稽于注拟令具实以闻尚书尹旻等伏罪宥之命调二人于边方改旻云南石旧县英广东钦州
　　○丁丑四川乌思藏阐教王遣剌麻温卜班丹舍剌等狭西岷州车剌等簇簇头番人列古等各来朝贡马及盔甲等物赐彩叚绢钞有差
　　○己卯端阳节赐百官宴于午门
　　○庚辰减浙江泰顺县银课初县地有新发银矿民争采取提督银场太监卢永等请官煎炼以杜民争至是矿脉渐微仅得银九百九十余两所司乞减原额自后止以今岁银数解纳从之
　　○南京工部员外郎吴珵言近御史何舜宾建议乞＜锍-釒＞浚南京河道以便粮运今天时亢旱人心靡宁乞暂为停止以苏民困事下工部覆奏请如珵言候丰年再陈区处  上曰河实淤浅宜在＜锍-釒＞浚惟慎择官董之不必止也
　　○辛巳命金吾右卫带俸都指挥同知焦润子泰羽林前卫都指挥佥事何成子鉴各代父原职本卫指挥使
　　○甲申太祖高皇帝忌辰  奉先殿行祭礼魏国公徐俌承命祭  孝陵
　　○初两广猺獞群起攻破乡邑钞掠日甚总督军务右都御史朱英总兵官平乡伯陈政等帅兵击之乃于十六年冬十一月由灵山石隆等处数道进京贼走保岩谷复于十二月引军驻郁林容县等处分道进击遂克诸寨前后二战计生擒贼党六百九十五斩获首从二千八十九夺获被虏牛畜四百四十六器械一千六百八十三奏至得旨英等既累有战功即驰敕奖励之升奏捷八各一给
　　○诏南京复设都指挥一员专捕盗南京各卫屯田在近畿者旧设武臣一员董其事后都御史黄镐奏遣御史督察之而罢武臣至是南京守备等官请复设武臣管屯田兼捕盗兵部议屯粮每岁先期输纳若复设官董之徒多烦扰惟宜选都指挥一员职专捕盗从之  东朝房火延及公生门巡城御史俞振才自以不能扑灭服罪且谓火起由左都督赵胜朝房亦当究治诏振才不必问令胜具实陈奏宥之
　　○乙酉楚府仪宾徐庆江忠唐辅熊宁高本清徐徵庆李辅管瓕唐俊范杰葛文滕纪赵伦熊松蒋锐并典宝副管希宁俱以正旦节不习仪为巡按御史劾奏至是楚王为乞恩免罪不从仍命御史执问之
　　○丙戌  仁宗昭皇帝忌辰  奉先殿行祭礼遣驸马都尉周景祭
　　献陵○添设四川建昌等卫所打冲河礼州德昌三仓改属布政司
　　○授故兵部尚书程信孙埙世袭锦衣卫百户埙父左春坊左谕德敏政自陈父信历官中外屡立战功乞循例追录旧功授武职于其子故有是命
　　○命工部修公生门及长安左门外朝房之被火者
　　○丁亥刑部左侍郎杜铭以亲丧去任铭以父聪曾受封乞恩祭葬予之
　　○户部以松潘等处查盘边储亏损数多请罪所由命参政黄绞等逮治如律巡抚都御史孙仁停俸三月
　　○命金吾右卫带俸都指挥佥事马能往山东总督备倭
　　○戊子翰林院编修丁溥居家与华亭县主簿梁桂乘醉忿争桂因奏发其平日请托诸事事连御史柳淳命俱执问如律
　　○庚寅顺天府蓟州雨雹大如鹅卵损官民房屋及伤禾稼○辛卯给修理南海子官军五千员名人月米一斗盐一斤
　　○壬辰山西太原府地震有声
　　○刑部郎中林和等往勘无锡县狱因劾奏巡按御史陈鼎问拟囚犯失于研审以官带闲住官为民人拟罪刑部举奏之  上曰刑狱重事今御史所奏名籍错误其逮问如律
　　○乙未前纪功监察御史刘璧核报大同总兵官范瑾副总兵孙钺巡抚都御史孙洪游击将军朱鉴右参将卢钦监丞蔡新等失机之罪兵部议功罪不相掩恩威当并施瑾等有劳輙录而累次失机皆蒙宥免今宜重责俾边臣知所劝惩得旨瑾等屡被贼入境杀掠人畜数多宜加重罪但边陲有警姑贷之仍停其俸瑾钺洪半年鉴钦一年新记罪俱赐敕切责之
　　○禁边人出境巡抚山西都御史何乔新奏缘边军民往往潜出境外伐木捕兽猝遇虏寇多被拘执考问虚实其人冀得免死不复隐情虏遂用为乡导侵犯边境设有桀黠不逞省如匈奴之于卫律赵元昊之于张元用其计谋扰我疆场其为边患可胜言哉是宜严立禁防犯者问拟如律仍奏请处治其守城把关之人知情故纵及该管里老官旗人等俱谪发烟瘴地方领军守备等官并都指挥指挥犯者亦复奏请有能捕获者给赏犯人财产庶奸顽知警而边防益严也奏上从之
　　○丙申广西结安等州土官知州张伯通等遣官族张明等来朝贡马以后期如减例赐钞弊之半
　　○云南木邦孟密宝井孟木陇扛曩罕弄思柄法遣陶孟扫硬等各来朝贡象马及金银器赐衣服彩叚等物有差
　　○命故中都留守司都指挥佥事高与子旻袭父原职长淮卫指挥同知
　　○丁酉昏刻金星犯轩辕大星
　　○戊戌顺天府蓟州及遵化县地震
　　○升礼科都给事中张铎为湖广汉阳府通判兵科给事中萧显为贵州镇宁州同知先是给事中迁叙必方面知府无为府州佐贰者铎显因言事忤旨吏部希意以二人外除初拟显陇州不从命改贵州地方吏部言贵州属州四皆裁减无同知特命于镇宁添设同知授之
　　○镇守密云等处监丞许常重建宋阳业庙于古北口关外请庙额赐名曰灵威庙
　　○南京守备成国公朱仪巡江南宁伯毛文等各奏强贼刘通等三百余人扬旗驾舟沿海劫掠拒捕官军千户王彪为所执守备仪真指挥宋纲等因循玩寇合坐以罪事下兵部覆奏得旨宋纲不能防御致贼拒捕且不问降为为事官戴罪捕贼仍敕文等严督堤备务期获贼乃已
　　○停太仆寺卿杨穟等俸三月初太监汪直立四户马法每马一匹歛价银二十五两轮太仆寺官为买马定远县马户赍价赴京买马而太仆寺官不为当官收买致奸民张兴以驽易良事觉兵部覆奏命下兴等于法司令穟等自陈皆伏罪有旨马政重务穟等失于关防本当究治姑贷之仍停俸三月
　　○己亥四川长河西鱼通本部儿思刚等处灌顶弘慈妙济大国师绰丹剌卓儿巴藏卜并哈思牒等寺寨千户番僧汪束等各来朝贡方物赐彩叚表里等物有差○命忠义后卫带俸都指挥同知苏胜子勇代父原职本卫指挥使
　　○命太监汪直监督军务威宁伯王越佩平胡将军印充总兵官率兵三千赴宣府调度击贼时宣府总兵官周玉等驰奏是月二十九日缘边有警参将吴俨等追虏出独石山泉墩南寻调骑兵策应比暮不还
　　上已命直越将兵往击未发而虏中逸归者传报虏酋亦思马因等窃议与小王子连兵欲寇大同等边诏兵部与总兵等官议皆言丑虏横行朔漠窥伺边鄙固难保其无患但今北方岁凶民困设有警急用兵恐边患未除而民力先惫宜行缘边守臣治战守之备诏各边戒严直越往调度而团营精兵选练一万以俟至是玉等复驰奏俨等为虏所围而西路亦有警报议令副将江山等率兵千余往中路设伏以为俨援且备西路而自将兵三千继之诏兵部议以俨等被围望援甚急必如前诏恐缓不及事宜敕直越等量率轻骑往与玉等合兵攻剿以角□羊其围其所选练精兵预命大将一员统之闻报即发乃诏直等先驰赴之仍令太监傅德管领神枪都督同知白瑜充左参将都督佥事庄鉴充右参将署都督佥事杨玉充游击将军率兵继进以听调遣俱赐敕遣之
　　○庚子升大能仁寺灌顶国师结干领占为灌顶大国师
　　○兵科都给事中张铎既升汉阳府通判右给事中卢瑀等用印奏事  上以其不先奏请命自陈瑀等伏罪且引旧例为言  上令锦衣卫廷杖之人二十○暂免狭西府州县应输物料以巡抚都御史阮勤等言连年亢旱故也
　　○辛丑  上以边报日急命太监刘恒监督军务保国公朱永佩平虏将军印充总兵官太监张善管领神枪都督白全李俊为左右参将马仪为游击将军又以太监金辅监督宣府军务新宁伯谭祐充总兵官太监刘保管领神枪都督凭昇刘能为左右参将马俊为游击将军分为二路各率官军五千严办以待二方报至启行
　　○通政使司右通政赵侃卒侃字至刚贵州普定卫人天顺甲申进士授吏科给事中迁都给事中升右通政清理军职诰命侃起戎伍无他长其在言路因人成事而已适清理军职诰命通政缺吏部意在其属以侃陪文选郎中黄孔昭上请御笔点用故事凡书名先科道后部属吏部以侃居孔昭次  上特点侃名用之命既下而舆议未惬至是卒赐祭如例
　　○壬寅狭西河州地震
　　○诏贵州中剌黑白井盐四万七千余引每引减米一斗初引米六斗□人艰于上纳至是都御史陈俨以苗贼猖獗急缺饷户部为请于  上故减之
　　○直隶芜湖县主簿侯鉴领太平府马价赴京买四户马久不能办奏乞以价银输官自买以为民便事下兵部覆奏请将贮价银会官推举五军都督府暨太仆寺少卿内各一员官为买马量直给银按季以所售马毛齿及支过银两造册缴部从之
　　○巡按辽东监察御史唐鼐奏虏两入广宁境剽掠人畜射伤军人分守等官指挥同知邓俊都指挥佥事刘璘都指挥同知刘璇都督同知王锴都督佥事李英等及游击将军佟昱皆当治罪兵部言昱拥兵不进其罪尤重诏贼再入境佟昱不即应援本当究治姑宥之其停俸半年俊等俱三月余皆执问如律
　　○命狭西都指挥佥事刘琮子景代父原职西安前卫指挥使
　　○癸卯刑科都给事中王坦为事右给事中邹骑署掌印信以兵科卢瑀等被罚与同科给事中亦上章待罪  上曰印乃朝廷符信掌管者心须奏请此曹何得擅用及事露始服罪法当究治姑宥之仍罚俸三月　　○太监汪直至怀来奏宣府西路虏骑千余入境杀掠参将孙素等战却之镇守太监廖亨奏新开口失机请治守边指挥武勇蔡升千户顾永等罪而素及右监丞张刚亦宜逮治兵部并以闻命勇等姑令戴罪杀贼并素刚俱俟核报处之既而总兵官周玉与亨复奏参将吴俨少监雀荣于五月十九日追虏出境至赤把都地为虏所遮兵分为三俨荣占据北山困苦游击将军刘宁逗遛不前赖守备指挥张澄率兵应援己解其二俨荣不知也至夜二鼓乃弃士卒乘健马沿山北遁稍折而东匿于边墩数日始还其夜士卒溃围而出死者几半兵部议治俨荣罪仍简命二人代之其分守官吴＜王已＞苏俊韩洪亦宜究治而兵科又劾刘宁误事及玉与亨等节制不严之罪  上是之曰俨荣锦衣卫遣人执问＜王已＞俊洪令巡按御史究治宁既在独石防守免核亨玉姑宥之而澄命以彩弊羊酒犒赏
　　○定挟诈得财罪例刑部等官奏据南京刑部移文以近例有指京官名诓财满贯犯该徒流以上罪者俱发充军见有事发在官之久但有太诰及遇恩例减二等为首从者止得徒杖之罪难于处治今会议近例乃通行禁奸之常法减等是一时钦恤之特恩自前法司所问囚犯凡遇恩例其应赎罪工役者俱各以大诰通减二等若律应仍尽本法及例该充军为民立功调卫虽遇恩例仍依律例发遣其指名诓财之人虽尝问拟适无减等事例且此等情犯颇重如复减等恐见发者展转异词觊图幸免人相效尤奸伪日滋殊为不便是宜通行两京法司并在外刑官凡指京官并三司以下官名及以官府使用为词诓财者俱计赃不分首从悉连家属发边卫充军原系边卫者发极边守哨职官有犯依律议拟奏请区处仍依律例一体发遣若所犯与律应仍尽本法者罪虽遇例减等其计赃犯该杖罪以下者仍依常例拟断则法令归一人易遵守从之
　　明宪宗纯皇帝实录卷之二百十五
明宪宗纯皇帝实录卷之二百十六
　　成化十七年六月甲辰朔以旱灾免狭西延安等府州县并临洮等卫共粮八万一千五百四十余石草十二万八百余束
　　○蓟州及遵化县地震有声日凡三次同日永平府及辽东宁远卫地亦三震俱有声
　　○乙巳  上以朝官少命锦衣卫鸿胪寺官按门籍阅之英国公张懋具＜锍-釒＞服罪  上宥之已而卫寺官以不至者五百九十三员名上有旨此辈懒惰不谨本当究治姑宥之再犯不宥
　　○赏宣府等处征进官军都督指挥汪钰等三千一百四十二员名银人一两
　　○命巡按山西监察御史胡敬治偏头关守御千户张澄等罪并逮按察司佥事郝志义鞫之初澄令所部军余李让等越黄河捕山羊虏执让驱为前导过河剽掠百户曹雄守滑石涧堡匿不敢出既而守备都指挥郭瑄督兵追虏虏乃杀让而去澄惧罪复令夜不牧周能投让尸于河以灭迹事觉敬令志义核之事久不报至是敬具奏澄瑄雄罪且劾志义怠事并及太监刘忠巡抚都御史何乔新参将支玉兵部上其奏  上命执澄等鞫治而记忠等罪
　　○丙午  皇第六子生母曰宸妃邵氏
　　○直隶兴济县马生二驹
　　○命署都指挥佥事朱谦充左参将分守独石马营等处
　　○监察御史李延寿巡按永平等府以抚宁县知县蒋惠与百户荣山讦奏坐故出惠罪及刑科都给事中王坦给事中赵璧俱以惠乡里狥情偏向妄加山参驳法司拟罪奏上命三人俱送吏部降三级调外任延寿广东遂溪县坦广西北流县璧四川荣经县俱主簿
　　○都察院左副都御史李纲卒纲字廷张山东长清县人天顺丁丑进士授监察御史成化丁亥升太仆寺少卿丁酉升都察院右佥都御史戊戌迁左佥都御史总督漕运至是卒于官例该赐祭平江伯陈锐为请葬许之纲负干局不为物屈居官能自守尝在冀州遇盗夺其箧将启之问其隶曰乃李少卿耶是无钱不启箧而去
　　○丁未给＜锍-釒＞浚金水河官军人匠月粮人二斗盐一斤
</div>
    <div class="pagination">
<a href="明实录宪宗实录_page111.html">上一页</a><span>...</span><a href="明实录宪宗实录_page107.html">107</a><a href="明实录宪宗实录_page108.html">108</a><a href="明实录宪宗实录_page109.html">109</a><a href="明实录宪宗实录_page110.html">110</a><a href="明实录宪宗实录_page111.html">111</a><span class="current-page">112</span><a href="明实录宪宗实录_page113.html">113</a><a href="明实录宪宗实录_page114.html">114</a><a href="明实录宪宗实录_page115.html">115</a><a href="明实录宪宗实录_page116.html">116</a><a href="明实录宪宗实录_page117.html">117</a><span>...</span><a href="明实录宪宗实录_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
