<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1818 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1818 页/共 1860 页
  </h1>
  <div class="content">
   ○上御澹泊敬诚殿。扈从王公大臣官员、及蒙古王、贝勒、贝子、公、额驸、台吉等。行庆贺礼。　　

○戊辰。谕、据梁肯堂奏、正定、保定、广平、顺德、大名等处。积水渐消。且有全已涸出者。均经分饬借助耔种。又河间、任邱、景州、故城一带。水亦渐就消退。一俟涸出。令农民向官仓借种。来岁麦熟。免息缴还等语。正定河间等属。积水渐次消落。现在已节届白露。自可全行涸出。正当乘时赶种秋麦。所有大名元城二县。业经降旨赏给耔种。兹该督所奏借给耔种各该处。俱著一体加恩赏给。俾小民及时播种。得资生计。以副朕轸念灾黎、有加无已至意。　　

○又谕、本年漕船因春夏之交。卫河水浅。行走不能迅速。节经据奏。派员分段挖浅。设法趱运。以利遄行。原拟于全漕抵通时。将总督及摧押委派各员。交部议叙。但现在漕船抵通。比较上年迟至一月有余。皆由该漕督等。不得沿途催趱行走。耽延所致。本应予以议处。姑念此次全漕抵通。尚在白露之前。比从前迟到在白露以后者。为期较早。著从宽鐌其议处。如明年漕运再有迟延。必治以应得之罪。不能再邀宽贷也。　　

○谕军机大臣曰、梁肯堂奏、查明献县交河等处被水情形。分别抚恤。及秋禾约收分数各摺。据称勘明献县等五州县。交河较重。献县、阜城、故城稍轻。景州西南一带。因山东临清州姜家庄漫口水势下注。由故城汇入州境。江河并涨。浸及城根。被淹最重等语。看来本年直隶、山东、河南、被水各处。直隶为重。山东次之。河南又次之。见在直省河间景州各属。已据梁肯堂次第查勘。分别抚恤。所有正定、保定、河间、各属灾民。请借耔种。现已降旨。俱著加恩赏给。其赈恤事宜。惟当实力督率。随查随放。俾小民早沾实惠以资接济。该处积水。本日已交白露。海可收水。自已渐次消退。梁肯堂又当饬属设法宣洩。俾得及早一律涸复。无误播种秋麦之期。方为妥善。至景州故城一带。因山东漫水汇注被淹。其姜家庄漫口。虽已据福宁奏堵筑完竣。尚有夏津县漫口一处。未据奏报堵合。并著福宁督率赶紧办理。毋致稽迟。以期漫水速就消涸。再直隶省秋收分数。现据梁肯堂奏、被水处虽多。高阜地亩。仍可有收。均匀牵算。约在六分以上。若除被水村庄。约收七分有余。而河南省亦先据穆和蔺奏到。通省秋收。牵算约有八分。何以东省尚未据该抚奏报。该省被水州县。低洼地亩。虽被淹浸。其高阜处所。仍可有收。其余迤东迤南未经被水各属。收成自当丰稔。此时水已消退。约收分数。无难核计。著将本日梁肯堂奏到之摺。钞寄福宁阅看。即将东省本年秋收分数。照直省核算。约有几分之处。迅速具奏。以慰廑注。将此各谕令知之。　　

○又谕、近来苏扬等处呈进贡物。多有雕空器皿。如玉盘玉栀玉炉等件。殊属无谓。试思盘栀俱系盛贮水物之器。炉鼎亦须贮灰。方可燃爇。今皆行镂空。又有何用。此皆系该处奸猾匠人。造作此等无用之物。以为新巧。希图厚价获利。而无识之徒。往往为其所愚。辄用重赀购买。或用价租赁呈进。朕于此等物件。从不赏收。即使掷回。而奸商已得厚利。伊等总未喻此意。甚至回疆亦效尤相习成风。致使完整玉料。俱成废弃。至搬指所以钩弦闿体。若搬指套。近亦俱用玉成做。甚属无谓。搬指套原以便于佩带。今以玉为之。更觉累重无当。殊为可惜。著传谕扬州、苏州、盐政织造等。此后务须严行饬禁。不准此等奸匠。仍行刻镂成做。并出示晓谕。令其一体知悉。以杜奇袠而归纯朴。所有回疆呈进雕空栀盖一个。并著发交阅看。　　

○己巳。谕曰、朕临御天下五十九年。仰蒙昊苍眷佑。列圣贻庥。薄海昇平。梯航向化。重熙累洽。惟日孜孜。无时不以敬天勤民为念。行庆施惠。锡祜延禧。普免漕粮二次。地丁钱粮四次。而偶遇水旱偏祲。随时蠲租赐复。赈贷兼施。不下帑金数千万两。所以涵养生息。子爱黎元。至周且渥。兹绍膺统绪。明岁正届六十年。粤稽史册。前代帝王享国长久者。未可多得。即有一二。或系冲龄践阼。用能多历年所。朕则春秋二十有五。始即位诞膺大宝。迄今八旬开四。康强逢吉。五代同堂。景运增隆。寰瀛宁谧。享国之年。幸周甲子。寿祚延洪。实为古今罕觏之盛事。此皆上蒙昊贶骈蕃。克膺备福。朕于感荷之余。弥深兢业。早经钦天监推算。六十年元旦日食。上元月食。古来史传所载。有日食修德、月食修刑之说。固因上天垂象。理宜修省。其实君人之道。于德刑二事。平日本宜刻深兢励。亦何待日月薄蚀。始怀寅戒之心。应天以实不以文。与其托诸空言。宁若见诸行事之实。修德莫大于爱民。若覃敷恩泽。加惠闾阎。俾海寓子民。共臻乐利。则所谓修德。孰大于是。所有六十年各省应徵漕粮。著再加恩普免一次。其应如何分年轮免之处。仍著该部核议具奏。至以修刑而论。则停免勾到。即所以恤刑。但赦非善政。利于宵小而不利于善食。昔人即有此论。明年系六十年国庆。后岁丙辰。为嗣皇帝即位元年。俱应锡庆施仁。矜恤刑狱。若今年停勾。则三年连缓。莠民恃有宽政。作奸犯科者。无所儆畏。转非辟以止辟之意。是以本年仍照旧勾到。明年元旦。著照五十一年之例。不御殿。不受朝贺。是日午后。向有诸王及皇子皇孙等。内庭家宴之例。五十一年元旦日食复圆后。曾经举行。明岁究系六十年周甲年分。所有内庭家宴。亦著一并停止举行。朕于是日。亦不御礼服。照每年例。恭诣奉先殿、堂子、及先师各等处行礼时。御龙袍貂褂。将届日食时。即换常服。以示寅恭而寓修省。日月薄蚀。缠度本属有定。数千百年后。皆可推算而得。所谓千岁之日至。可坐而致。但元旦上元。适值日月亏蚀。究为昊穹示儆之象。幸天恩垂佑。适在明岁。为朕即位周甲告成之年。自应祇承无斁。设在丙辰正月。则为嗣皇帝即位之元。于吉祥盛事。转为未慊。是即日月薄蚀一事。而上天之笃祜朕躬。以贻我子孙万年无疆之庥者。至优至厚。朕惟有益感天恩。倍深乾惕。又明年乙卯。为朕临御六十年。本欲于万寿节前。由热河回京受贺。今春因中外臣工。恳请举行庆典。适以上冬雪泽未获优沾。春间又复缺雨。业经降旨宣谕。令将明年庆典。停止举行。若仍照庚戌年八旬之例。于万寿前回京。则王公外藩、以及大小臣工等。必又再四恳请举行庆典。则似朕今春所降谕旨。转为不诚。是以明年仍定于热河驻跸。过万寿后。再行回銮。俟至丙辰正月。归政嗣皇帝。以符正月上日受终文祖之义。彼时备仪授受。盛典光昭。嗣皇帝率领臣民。以天下养。介禧祝嘏。庆洽敷天。尤为千古罕觏盛事。实我大清亿万载无疆之福也。将此通谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十八


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。八月。庚午。谕曰、德勒克之辅国公、固山贝子、俱系节次恩封。现在出缺。自应停袭。但德勒克在内廷行走有年。于经馆繙经。颇为出力。著加恩将伊原赏之辅国公衔。即令伊嗣子赛尚阿承袭。仍著随同巴图、在游牧地方居住。善为教导。　　

○谕军机大臣曰、梁肯堂奏、京东一带。遵化、玉田、丰润、蓟州等处。同报被水。须逐细履勘。现饬藩司速往勘办等语。遵化一带。自系同时被水。该督于此时始行奏及查办。自因朕明岁谒陵。惟恐跸路经过。看出情形。是以先为此奏。但各该处即已被水。自须详查妥办。该督务当速饬藩司。逐一勘查。或有应须接济之处。即当迅速奏明办理。毋致稍有失所。不可稍存大意。将此谕令知之。　　

○又谕曰、徵瑞奏、酌办天津加赈事宜。并水势消落情形。摺内称、现自天津起程。赶赴热河。叩聆圣训等语。殊可不必。所有接收陈设差务。现经交收明白。毋须该盐政前来照料。著传谕徵瑞、仍即回至天津。督同运使等、将该处抚赈各事宜。悉心妥办。毋致一夫失所。至各村庄积水。现已节届白露。亦著上紧疏消。俾地亩全行涸出。不误播种秋麦。徵瑞自当以灾赈为重。并将积水是否涸尽之处。迅速奏闻。以慰廑念。又何庸于此时赶赴行在。徒多往返耶。　　

○又谕曰、福康安奏、筹办钱法。暂停鼓铸。并于宁远府收买小钱。设炉改铸一摺。已交军机大臣、会同该部速议具奏矣。据摺内称、川北一带。民间行用。俱系局铸大钱。而钱价总未加昂。到省后与孙士毅当面讲求。总由川省水陆交冲。各省商赈往来。钱文类多夹杂。自平定金川以后。百货通行。小钱充斥等语。所奏固系就川省情形而论。但小钱滋弊之由。究由于各省局员。将官钱私行减小。额外多铸小钱。希图赢余肥槖。以致流行各省。日积日多。而云南四川为尤甚。若商贩夹杂使用。为数能有几何。即游惰小民。于僻静处所私行镕化。亦属有限。何至如此充斥。是竟由官局偷减分两。多铸图利。其弊显然。而督抚等。又以钱局为美缺。往往将伊信用私人。派令管理。使之得有赢余。以致辗转效尤。竟成锢弊。若此时加以究办。事隔年久。恐督抚等无一人得免启戾者。是以宽其既往。勉以自新。今川省应发兵饷、及武职养廉等项。既以银两满支。则银两流通。钱价自可日渐增长。该省鼓铸。竟应停止。而福康安仍请于宁远设炉四座。将收买小钱。另行改铸。仍不免为地方官豫留津润地步。又据称、川省宁远重庆等处。均与滇黔交界。私铸奸民。往往乘间贩运。若查禁不严。必致渐滋偷漏等语。福康安具奏此摺之时。尚未接奉调任云贵谕旨。是以在川言川。今福康安已调云贵总督。则滇黔皆其所属。川省小钱。既由该二省私铸运往。其应如何严禁。俾不至流行川省。以期杜绝弊源之处。正可悉心筹办。务尽根株。而川省查禁小钱。孙士毅本系原办之人。尤应实力督办。俟和琳到任后。再行据实认真督办。伊等三人先后接手。同心妥办。自可期净尽无弊。至宁远一带沿用小钱。据福康安奏、若于收买后。运至省城改铸。脚价费重。势有难行。拟于宁远府设炉改铸。俟收买净尽。即行彻局等语。此事亦暂可如此办理。补偏救弊。但设局开炉。最易滋弊。所派道府等未必可恃。林俊出身本属寒微。因其平日办事。尚知出力。是以加恩擢任臬司。今宁远府设局改铸一事。竟当专委林俊、实心经理。并著林俊自行酌量。如能常川在彼。亲身督率。固属甚善。倘不能常驻彼处。或于空闲时。往来稽察。务使收买小钱。设炉改铸等事。弊绝风清。方为妥善。林俊受恩深重。自当倍加勉力。尽心查办。此后若能认真整顿。肃清积弊。将小钱收缴净尽。俾该处不留萌蘖。著有成效。朕必加以恩施。倘不能实力妥办。致局铸仍前滋弊。小钱依旧夹杂。必将伊从重治罪。断不稍贷。又据福康安奏、川省地方情形。据称该处无藉游民。易于滋事。现饬地方官认真侦缉。从重究治。远近均知歛迹等语。川省民情强悍。从前＜口固＞匪等。往往肆行滋事。全在平日严行禁捕。方不致故智复萌。今据福康安奏、饬属严拏。均知敛迹。和琳到任后。惟当一体严行督饬。有犯必惩。以期地方宁谧。和琳平日办事。俱能用心精细。于此等事。自必稽查严密。办理周妥。以副委任也。将此各谕令知之。　　

○辛未。遣官祭关帝庙。　　

○谕、本年河南省卫辉、怀庆、彰德、三府所属被水各县。业经降旨。将应徵秋粮。俱著加恩豁免。并分别赏给一月口粮。今续据穆和蔺奏、延津、安阳、汤阴、内黄、临漳、五县被水稍轻。已借给一月口粮等语。此五县所借口粮。亦著加恩一体赏给。以示体恤。又据奏、大河以南有漕州县。本年应徵米豆二项。共五万八千八百余石。请概行停运等语。豫省办理加赈。应需银米兼放。所有此项米豆。即著照所请。留于该省。作为河北搭放加赈之用。毋庸起运。又据奏、武陟等十四县未经淹浸地亩。及毗连灾地之温县等十一县。秋禾虽尚有收。但系积歉之区。请将本年应徵新漕、及旧欠米豆。并新旧地丁钱粮。分别缓徵等语。该省节年因灾带缓未完银粮。业经降旨。令该抚查明具奏。候朕酌量加恩。所有应徵本年新漕米麦豆三项。已在其内。著该抚查明。如不在因灾带缓项内者。再行详晰奏明。另降恩旨。分别缓徵。以副朕加惠灾黎、优施恩恤至意。　　

○又谕曰、古城领队大臣勒里善、在任将及五载。为时已久。书麟、著赏给三等侍卫。自备资斧。在该处领队大臣上。效力赎罪。更换勒里善来京。书麟接奉此旨。即日前往。不必赴行在请训。　　

○谕军机大臣曰、穆和蔺奏、借给麦种。并请停运漕粮等项一摺。业已另降谕旨。分别加恩矣。至摺内称、大河迤南有漕州县。本年应徵漕粮内米豆二项。共五万八千八百余石。请概行停运。以为河北搭放加赈之用等语。所奏殊欠明晰。黑豆一项。京城每年例应支放之处甚多。俱由河南山东二省。运京应用。非若漕米之各省供输。存贮充裕者可比。若河南停运。自应将黑豆一项。数目若干。分晰声叙。以便酌量仓存豆石。及明岁需用数目。通盘核计。倘有不敷支放。即可酌令盛京采买。今穆和蔺祇称米豆二项。共五万八千八百余石。笼统声叙。已属含混。又据称、武陟温县等二十五县二麦歉收。大田未能及时播种。请将应徵本年新漕米麦豆三项。自六十年为始。分作二年带徵。另有应徵旧欠米豆。再予递展一年。并恳将本年应徵新旧地丁钱粮。缓至来岁麦熟启徵等语。该省被水较重州县。节年因灾缓带未完银米。早经降旨。令该抚查明数目。开单具奏。候朕加恩。今穆和蔺又请将本年应徵新漕。分作二年带徵。此项新漕。自不在查办节年因灾缓带项内。但声叙已欠明白。而摺内又称另有应徵旧欠米豆。请递展一年。及本年应徵新旧地丁钱粮。缓至来岁开徵之语。此二项旧欠。是否即系因灾带缓。抑系应徵正赋旧欠未完之款。亦未据明白声叙。且该省节年因灾带缓未完银米。前经降旨。令其速行查奏。为日已久。尚未据该抚查明奏覆。已属迟缓。而穆和蔺尚称现在赶紧查办。已用朱笔点出。似此迟延。尚得谓之赶紧乎。穆和蔺、著传旨严行申饬。仍著将停运豆石为数若干。及所称旧欠米豆。并新旧地丁钱粮等项。是否俱系应徵未完。抑即系因灾带缓之款。再行详晰具奏。毋得再有牵混。又据称豫省各属积水。七月已消大半。交八月后。连日晴霁。水消倍速。现惟低洼处所。尚未涸出等语。该省被水地亩。多有淹浸。疏消积水。最为要务。今低洼处所。尚有未经涸出者。该抚尤当督饬所属。相度地势。设法疏消。俾得一律涸复。不误播种秋麦之期。方为妥善。将此一并传谕知之。　　

○壬申。遣官祭昭忠祠。　　

○谕曰、户部左侍郎员缺。著永保补授。其新授户部右侍郎景安、一俟办理全漕完竣。即应来京供职。所有仓场侍郎员缺。著僧保住调补。阿精阿、著补授刑部右侍郎。所遗陕西布政使员缺。著倭什布补授。　　

○谕军机大臣曰、永保在新疆年久。应简员更换来京。但该处紧要。一时胜任乏人。现已加恩授伊为户部左侍郎。著再留驻数年。俟一得其人。即令前往更换。将此传谕永保、俾感戴朕恩。益加奋勉。　　

○癸酉。谕曰、奇臣奏请本年来京陛见一摺。各省副都统等。时届三年。例应来京陛见。奇臣何以豫行奏请。著即准其陛见外。仍通谕各省将军、副都统等。届期照例来京。惟将印务交与何人署理之处咨部。不必豫行奏请。　　

○谕军机大臣曰、李奉翰、福宁奏、会看江境各坝。先行拆展南北两坝一摺。据称、北岸第一道马良坝。原长一百五十丈。今长三百六十丈。南岸第一道杨家坝。原议酌留近堤坝身二百丈。今长三百四十五丈。俱当速行拆去。现在酌量留存拆展。上游滩水下注。极为畅达等语。究未言明畅达何处。该处南北两坝。本有旧定丈尺。今陆续接长。俱至三百余丈。实为过当。似此逐年接筑。将何所底止。而北岸第五坝。长至八百余丈。挺入河心。尤无此理。今李奉翰等、将该二坝查照旧制。酌量留存。分别拆展。并将漫口大堤。加帮宽厚。其临河坝工。量为拆去。以免与水争地。上游滩水。得以源源下注。东省曹单一带积水。自可不致壅遏。其余各坝应否拆展。俟苏凌阿、兰第锡、到工。再行会商筹办。所有南岸之蒋家坝一道。被水间段冲塌。现存一百四十丈。足以护堤。自无庸再行补筑。但李奉翰、福宁、系专就东省情形。酌筹办理。将来苏凌阿、兰第锡、到齐。自不免意见参差。即苏凌阿原可不存成见。但现署两江总督。恐亦不免随同兰第锡在南言南。彼此互有争论。但以公事而论。东南两河。同系一河。岂可稍存偏私之见。统俟伊等会商奏到时。候朕察看情形。再降谕旨。但河工坝埝。固为保护堤根。然必须顺水之性。向东南斜筑。方可以资利导。岂有层层拦截。转逼向西北之理。今南河南北两岸。横筑坝埝。鱼鳞栉比。甚至北岸第五坝。长至七百五十余丈。南岸蒋家坝。长至一千余丈。两岸堤根。俱挺入河心。又接筑东西圈堰。占碍河滩。更为宽广。试思南北两岸大堤。每岸空出河滩。相距大河如许宽广。原以备河水盛涨时泛溢出槽。藉资容纳。今乃于两岸复行横筑土坝。坝根直抵河心。似此办理。其初何不即将大堤逼近大河筑砌。有是理乎。且两岸堤内。又接筑土坝。横行拦截。束住河水。则当盛涨时。不但东省上游。漫水壅遏。难以下注。即江境黄河。亦势成阻格。不能宣畅。两岸大堤。岂不更为著重。是兰第锡等所办。既以邻国为壑。且上游水势纡回荡漾。江省黄河。亦必溜缓沙停。淤高河底。不能畅注入海。是非特损人而适以自害。兰第锡等、祇知为目前补救。并不计及长久。实为失算。今会同妥办。惟当通盘筹画。俾上下游均有裨益。不可稍存畛域之见。方为妥善。再阅李奉翰等绘进图样内。毛城铺一处。所绘殊不明晰。毛城铺系为分洩河水而设。谁不知之。但遇放水时。系由何处分洩。或径从大河相对毛城铺处所洩水。则中间层层坝埝甚多。均须过水。又何必筑此坝埝。拦截洩涨水之路乎。已用朱笔于图内标识。若由他处放水。图内又并未绘出水道。贴说声叙。所办实不明晰。著传谕苏凌阿等四人。会同察看。另行展宽尺寸。绘一大图。将毛城铺放水时。系由何路分洩。及所筑各坝埝。详细绘图进呈。以便观览。毋仍草率牵混。以致眉目不清。将此五百里驰谕知之。仍令速行明白绘图贴说来奏。阿桂于河工素为经历。韩鑅系由河员出身。著将现降谕旨。钞寄阿桂、韩鑅、阅看朕逐一指示之处。其意以为何如。伊等如别有所见。亦即一并据实覆奏。　　

○又谕曰、吉庆覆奏酌筹钱法情形一摺。内称、浙省小钱。多由湖广江西一带。客贩搀和。私运来浙。严饬管税官役。于稽查商税时。严行查察。拏获二起。均不过数千丈。当经照例责儆。钱文入官等语。浙省既有客贩搀和夹带之事。他省自必大略相同。何以自查禁小钱以来。从未见各省有奏及拏获私贩小钱。治罪入官之案。可见不过虚应故事。并未实力稽查。著再传谕各该督抚。于本境私铸奸民。固应严密搜查。尽法惩治。即外来私贩。尤应责成水陆入境地方州县。及关津税口。仿照吉庆所办。严密查拏。毋得仍前偷漏。致干咎戾。　　

○又谕、据实琳奏称、患病难以就痊。吉林地方紧要。请简员补放等语。宝琳办事甚妥。今虽患病。一时未能痊愈。现在将军印务。有秀林署理。不必另放。宝琳但当用心调治。以期速愈。俟病痊陛见后。再赴新任。将此谕令知之。　　

○以福建兴泉永道德泰、为广东按察使。　　

○甲戌。上自避暑山庄回銮。　　

○谕、向来部议革职人员。其中有因公挂误。情节较轻者。内阁例票双签进呈。朕多施恩准其引见。至情节较重之员。俱用依议单签。今平阳县知县李合和、于海洋行劫重案。并不亲身查勘。辄违例擅委巡检往查。非仅寻常玩忽可比。吏部照例议以革职。实属咎所应得。已用依议签发下矣。乃内阁既以李合和情节较重之处。夹单声明。而于票拟依议之外。复拟送部引见之签。办理自相矛盾。所有票拟错误之在京大学士阿桂、及未经看出之行在大学士和珅王杰、俱著交部分别察议。　　

○又谕、本年直隶地方。被水之处较多。节经降旨施恩。优加抚恤。并令梁肯堂截漕十四万石。并拨给帑银四十万两。俾资赈恤之用。复谕令该督、将此次办理灾赈。实在需用若干之处。核明速奏。今据梁肯堂奏请再赏拨部帑银二十五万两。通仓漕米二十万石。以备赈恤等语。著照该督所请。准其赏拨。所有部帑二十五万两。即著派员赴部支领。其所需漕米二十万石。亦著派员前赴通仓。照数关给。该督务须饬属妥办。俾小民均沾实惠。毋令不肖官员。及胥吏人等。稍有侵冒情弊。以副朕轸恤灾黎、有加无已至意。　　

○又谕、据穆和蔺具奏六月分粮价情形。摺内称、被水之卫辉府属。各项粮价。填注价平。俱较上月稍减字样。系因六月下旬被水之始。市有积粮。不即长价。迨月底至七月初间。逐渐加增。缮摺时。自应将月底稍增之处。在于单内声注。乃见不及此。率行缮奏。实属糊涂等语。穆和蔺身任巡抚。于被水地方粮价情形。率行填写具奏。经朕指出询问。惟以见不及此为词。试思巡抚统辖一省。诸事皆见不及。又何以办理地方事务耶。穆和蔺、著再交部察议。　　

○又谕、河南省现有查办事件。福宁、著调补河南巡抚。所遗山东巡抚员缺。即著穆和蔺调补。福宁著即驰赴河南新任。藩司孙曰秉、甫经升任。未谙东省情形。所有山东巡抚印务。江兰虽系臬司。但屡经护理抚篆。尚为熟谙。穆和蔺未到任以前。著即交江兰暂行护理。　　

○谕军机大臣曰、梁肯堂奏、景州河间任邱一带。疏消积水。先于下游无粮碱地。量开沟渠。近探得运河淀河之水。已低下数寸。若再消减。即可启闸。并开挖沟渠。渐渐宣洩。一面将淀河运河子埝。填筑高厚。以免别有疎虞等语。所奏是亦一法。景州河间任邱等处。地势本低。因河淀诸水。同时汇注。以致溜急水深。多时停积。今梁肯堂酌量开挖沟渠。渐次宣洩。自可迅就消退。现已交过白露。务须督率所属。悉心筹办。将该处积水。广为分导。上紧疏消。俾被淹地亩。速行全涸。不误赶种冬麦。方为妥善。该督于景州一带勘办完竣。再行驰往天津。将积水消落情形。确切履勘。迅速具奏。竟不必前来接驾。转致地方灾赈要务。乏人督办也。将此谕令知之。　　

○又谕曰、福康安奏、拏获传习邪教各犯提省严讯一摺。此案大宁县民人谢添绣等。与湖北竹溪县之王占魁、陈金玉、往来。经陈金玉传授灵丈。并观音祖师等咒。谢添绣等、又收陈秀元等为徒。共传过十五人。又有冯贵、唐国泰等九名。系谢添朋等转授之徒。亦俱供认不讳。现经福康安先后拏护。讯据谢添绣供、该犯于五十七年。拜陈金玉为师。先令过愿。传给灵丈。后与升丹。谢添绣、曾同陈金玉、至王大烈家升丹一次。陈金玉因说现在弥勒佛转世。已生在河南无影山张家。要保扶牛八起事。牛八即系朱字。如今河南、陕西、多有学习此教之人。又据王友学供、河南无影山上掌事之人。闻系漆姓宋姓。谢添绣供、河南有张高薛梅梁孟丁萧八姓。称为八大功祖。并有龙华三会名目各等语。该犯等胆敢于光天化日之下。倡立邪教。辗转授徒。牵连四川、陕西、湖北、河南、数省。所传灵文经咒。词语不经。暗藏姓氏。已有悖逆形迹。实属罪大恶极。又据福康安夹片称、谢添绣所供要犯胡胖子、即胡仲元、已于湖北竹溪县拏获。其要犯陈金玉、亦于湖北所属地方。经夔州府差役擒住。回至中途。忽有多人赶拢。将陈金玉抢回。并殴伤差役王升身死等语。尤为怪事。是该犯等传教惑众。非止为骗钱起见。各处俱有夥党煽布。同恶相济。其为悖逆。已属显然。实为可恶。至该犯等所供牛八、现据福康安严讯王友学等供称、名叫朱红桃。其河南无影山。闻在登封县等语。看来此案邪教。竟系倡自河南。不可不严密搜拏。切实跟究。务尽根株。穆和蔺平日办事。本属无能。现在查办灾赈。多有舛错。此事非其才具所能办理。已另降谕旨。将福宁调补河南巡抚。所有山东巡抚。即著穆和蔺调补。现在东省被水地方抚恤事宜大局。福宁皆已办定。江南丰北厅拆展坝埝。业经福宁、会同兰第锡等商办。已可完竣。并无紧要之事。福宁接奉此旨。著即驰赴河南。查明无影山地方。亲赴该处。督率文武员弁。将该犯等供出之牛八又名朱红桃一犯。及所称弥勒佛转世现生登封县无影山张家等情节。即亲身至彼。彻底跟缉。按名拏获。并饬将谢添绣所供河南张高薛梅梁孟丁萧八姓。称为八大功祖。及龙华三会名目。一体分投严密查拏。勿使漏网。所有山东巡抚印务。江兰曾屡经护理。即著交江兰暂护。其福宁未到以前。仍著穆和蔺、按照福康安指出各犯。率同吴璥、先行驰往无影山。实力迅速缉拏。毋任该犯等风闻扬逸。其余各属。亦先饬该地方道府。严速查拏务获。穆和蔺俟福宁到豫交代后。再行驰赴山东调任。接办灾赈疏消积水各事宜。其案内所供之湖北省入教各犯。亦应一体严缉。惠龄仅能自守。才具未能开展。此事亦非伊所能办。著专交毕沅、查照摺内各犯。速行亲往竹溪县浑屯沟地方。严密查拏。务将逸犯王大烈、陈金玉、及夺犯伤差之各犯。按名缉获。从严究办。此外有无夥党。亦著一并严拏务获。毋使漏网稽诛。陕西省著交秦承恩亲赴各该处。一体督缉。该督抚等务须设法购线。跟踪躧缉。将案内各犯全数拏获。毋使一名漏网。倘不能搜查净尽。别经发觉。惟该督抚是问。所有福康安奏到原摺。著钞寄毕沅等阅看。至所委典史陆霖、把总孙廷龙、改装易服。将要犯胡胖子即胡仲元、立时拏获。尚为出力。著福康安俟办理此案完竣。察看此二人。如果始终奋勉。俱著送部引见。其差役王升、擒住陈金玉在途。被其夥党抢夺殴毙。究属因公。著赏银二十两。并将伊子。仍挑充差役。以示体恤。至福康安前已有旨。令其速赴云南新任。今川省既有此邪教大案。正需督率查办。云南钱法铜务。虽关紧要。但积习相沿。已非一日。此时富纲已带印交与冯光熊就近署理。福康安自可无庸急于前往。伊现在查办此案。想接奉调任谕旨后。未必即行起身。自必在川严切根究。查拏要犯。如续经接奉催令起身谕旨后。业已前赴滇省。于何处接到此旨。即于何处仍行转回川省。将案内各犯审究明白。全行拏获。办理完竣。以期根株净尽。不留余孽。再赴调任。设一时不能审办完竣。即俟和琳到任后。再行交代前往云南。亦无不可。将此由六百里加紧各谕令知之。仍著将案内首要各犯。如何设法查拏。及于何日全行就获之处。各行迅速由驿覆奏。　　

○又谕曰、路超吉奏交印起程一摺。已于摺内批示。本年四月内。该提督奏请陛见。业经批令于明年再奏。兹将伊调任广东。该省系海洋地方。营伍巡哨事宜。均关紧要。著传谕路超吉、即先赴新任。仍遵照前旨。于明年海洋巡哨事毕。酌量可以来京时。再行具奏请旨。　　

○是日。驻跸喀喇河屯行宫。　　

○乙亥。谕、前因各省地方官陈奏事件。辄用驿马驰递。曾经降旨饬谕。以寻常地方事务。不得由驿驰奏。原因无关紧要之件。擅用驿递而言。若各该省有倡教惑众之案。及事关紧要者。自应由驿迅速奏闻。候朕训示。于此等要务而不由驿具奏。国家安设驿马何用。乃秦承恩拏获邪教多犯一摺。以必应驿递之事。差人赍递。以致二十余日。方始奏到。秦承恩何不晓事体缓急若此。著交部严加议处。　　

○谕军机大臣曰、吴璥奏疏消积水情形一摺。览奏稍慰。据称、河北地方积水。俱由支河＜氵义＞港。利导分消。其最低洼处所。亦渐浅少。不过八月内或九月初。定可全涸。断不致误布种秋麦之期等语。所办俱好。现在已过白露。天色晴霁。吴璥惟当督饬地方官。将存水实力疏消。务使速行净尽。以期早得及时播种。不可稍有懈忽。至昨日福康安奏到邪教编造逆词。辗转授徒。河南地方。传习尤甚。已降旨将福宁调任河南巡抚。查办此案。福宁现在南河查看丰北一带拆展坝工。计到豫尚须数日。是以仍令穆和蔺接奉谕旨后。即率同该藩司、先行亲赴登封县无影山。按照福康安指出各犯。迅速查拏。吴璥现在文闱办理监临事宜。计此旨到时。当已将次办竣。且举子三场早毕。不过查察外帘、料理揭晓等事。尚有张文奇在彼。足资办理。吴璥即当先行出闱。随同穆和蔺速往查拏。务使按数弋获。根究查办。案关紧要。毋得拘泥监临闱务。稍有延缓。致滋贻误。将此传谕知之。　　

○又谕、川省拏获邪教一案。据福康安、秦承恩究讯。竟倡自湖北襄阳。及竹溪地方。毕沅系该省总督。平日岂竟毫无闻见。乃所管地方。有此等邪教。该督既未查明具奏。且川省委员。前赴竹溪。查拏案内陈金玉等要犯。而该犯等夥党。至有夺犯伤毙差役之事。川省已据委员禀报。经福康安具摺奏到。岂毕沅于所属有此等重案。近在境内。转无闻知。该省地方官。亦岂有不行禀报之理。竟未奏闻。是何意见。况四川、陕西、俱经咨明湖北会同搜缉。而毕沅至今竟无一字奏及。则该督所司何事。又安用此封疆大吏为耶。著传旨严行申饬。　　

○又谕曰、秦承恩奏、拏获邪教各犯提省严讯一摺。此案昨据福康安奏到。案内各犯。转相传授。牵连陕西、湖北、河南各省。同恶相济。而所编合同经内。并有开弓射箭到长安。违悖不经。及牛八为朱字之语。是非谋叛而何。今秦承恩于访闻后。即经先后拏获萧贵、张大用等七十余名。是被其煽惑之人。为数必多。秦承恩即当速行迎赴前途。亲加严讯。督率擒拏。庶可免意外疎脱之虞。即如川省委员。在湖北拏获陈金玉一犯。尚被抢夺。何况匪犯如许多人。岂可不加意防范。乃秦承恩尚安居省城。令将所获各犯。提解来省审讯。尤属不知缓急轻重。著再传旨严行申饬。姑念案内要犯。当经拏获多人。是以仅行交部严加议处。倘现获人犯防范稍疎。致有一人逃逸。必当重治其罪。秦承恩惟应迅速亲加严究。此外如尚有究出夥党。即行督饬官弁。跟踪躧缉。按名弋获。务使毋留遗孽。以期稍赎前愆。至陕西藩司阿精阿、已擢授刑部侍郎。该员系刑部司员出身。谙习审案。现在该省有邪教重案。臬司姚学瑛、不过照常供职之员。未必能办理得当。此案即著阿精阿、在彼帮同秦承恩严切审讯。逐加根究。俟案犯全行拏获。审办完竣。阿精阿再行来京供职。其案内拏获人犯。陕省已有七十余名。将来各省究出查拏人数。自必更众。若俱拟以骈首。未免为数过多。将来审明定案时。自应将首犯按律凌迟。其传教惑众要犯。亦应问拟斩决。其余为从之犯。当分别发往黑龙江等处。给索伦达呼尔为奴。以示惩儆。至此案昨据福康安奏、讯据获犯王友学等供词。其教似倡自河南。今据秦承恩奏、提讯萧贵供、系襄阳县人。来至陕省种地。于五十七年回至襄阳。见伊妻弟樊学鸣、称有同县人宋之清、传习西天大乘教。该犯听信。遂在襄阳传习经卷。五十八年复至陕省。转传萧正杰等语。是此案邪教。看来竟系湖北省匪徒倡立。转相传授。不可不于楚省实力查办。昨已有旨专交毕沅、令其亲赴竹溪县浑屯沟地方。将逸犯王大烈、陈金玉、及夺犯伤差之各犯。严拏务获。今襄阳地方。既有宋之清传习邪教。则该处尤为匪犯藏匿之薮。必须彻底究办。竟著责成毕沅、于竹溪县拏获逸犯后。即亲赴襄阳。将宋之清、樊学鸣、及此外转相传教各犯。逐一密访严拏。务尽根株。毋使一名漏网。如有供出人犯。即按名跟缉。从严办理。毋使稍有不实不尽。其川省拏获之韩陇、胡胖子、二名。并著福康安迅速严鞫。先行录供具奏。福宁已调任河南。著于接奉昨旨后。迅即驰赴登封县无影山。将该犯供出之牛八又名朱红桃一犯。及所称弥勒佛转世现生无影山张家各情节。切实根究。设法查拏。速行就获严办。再此案事关邪教。牵连数省。必得福康安亲身督率。归案总办。著福康安自行酌量。或至河南提犯究讯。或竟赴襄阳。亲加提审。统俟全案办竣。再由该处前赴云南。道路亦不为纡远。但案犯人数较众。若全行提解。恐中途或有疎虞。福康安应酌量案情。将各省获犯内。有必应提同质究之要犯。摘提数名。俾案情不致遗漏。人数亦不至过多。更为妥善。福康安等、惟当一体迅速查拏。将首要各犯。及传教夥党。搜捕净尽。严行究办。以绝根株而示惩创。方为不负委任。再此案倡立邪教。首犯究系何人。本日秦承恩摺内所称襄阳县宋之清、祇系传习邪教之人。即福康安昨日所奏究出之陈金玉等。亦祇系传教要犯。总非倡立邪教首犯。是否首犯即系名朱红桃之牛八、抑另有首先倡教之人。未据究出。并著福康安、秦承恩等。提集现获各犯。切实根究。务将首犯究明。严拏务获。毋任稍有遁饰。又秦承恩奏拏获邪教案犯。系由总兵皂君保、咨会访拏。是皂君保尚属留心。并著秦承恩、将此案是否实系该总兵访拏破案之处。据实具奏。将此再由六百里加紧各传谕知之。　　

○是日。驻跸常山峪行宫。　　

○丙子。谕、此次自热河回銮。经过黄土坎、青石梁一带。遇雨泥泞。所有刮泥兵丁。著加恩每名各赏银一两。以示体恤。　　

○又谕曰、镶白旗汉军都统员缺。著松筠补授。仍令庆桂署理。　　

○直隶总督梁肯堂奏、冲失炮位。陆续全获。验明系年久无用铁炮。应销毁存营。改作军器。报闻。　　

○暂署四川总督大学士孙士毅奏、犍为县新开盐井十三处。设煎锅二十六口。请照下则锅例。每口榷课银二两。本年起徵。从之。　　

○是日。驻跸两间房行宫。　　

○丁丑。世宗宪皇帝忌辰。遣官祭泰陵。　　

○谕、本年直隶地方。因河流涨发。各州县被水较多。前已叠沛恩施。优加抚恤。蠲免秋粮。其河间、天津、二府属。节年未完带徵缓徵银粮。已降旨先行豁免。并令梁肯堂、将此外被水较重地方。节年带缓银粮各数。查明覆奏。兹据户部议奏、该省通州等三十三州县。本年虽被水较重。业蒙加倍赈恤。此项带徵缓徵银粮。均系应完正赋。节年递缓。已属成施。所有未完银、八十一万五千五百余两。谷、六十三石零。豆、六百五十九石零。酌请豁免一半等语。固属核实办理。第念通州等三十三州县被水较重。秋成失望。现在积水虽消。可期无误播种秋麦。而小民生计究觉拮据。若将节年带缓银粮。仅予豁免一半。恐仍不免以官欠未清。心存顾虑。未得遂其含哺之乐。所有通州等三十三州县未完银、八十一万五千五百余两。谷、六十三石八斗零。豆、六百五十九石五斗零。俱著加恩全行豁免。该督务当督饬所属。实心办理。毋任吏胥藉端侵扣。务使利泽及民。以副朕轸恤灾区、加恩稠渥至意。　　

○又谕、据蕴端多尔济等奏、土谢图汗敏珠尔多尔济病故等语。敏珠尔多尔济病危。伊父车登多尔济、不暇顾恋其子。前来瞻觐。未回游牧。敏珠尔多尔济、即已溘逝。殊堪悯恻。已派佛尔卿额往奠。著加恩赏银五百两。以作善事。车登多尔济自获罪以来。倍矢肫诚。朕深嘉悦。所有敏珠尔多尔济汗爵。仍令车登多尔济补授。向例豫行保举蒙古王公子嗣。先令报明理藩院具题。此次令其自择一人。保举请旨。毋庸报明理藩院。且伊尚未出痘。本年不必来京谢恩。俟明年朕驻跸热河时。再行前来。以示体恤。寻奏、遵旨保举臣第四子鄂依托卜多尔济、第五子朋楚克多尔济二人。恭候钦定。得旨、鄂依托卜多尔济、著授为台吉。　　

○谕军机大臣曰、梁肯堂奏、查勘各属被水轻重情形一摺。内称东光、青县、被灾较重之处。业经查明抚恤。银米兼放。沧州情形较轻。应请将孤苦贫民。于九十两月。一体摘赈。接至大赈之期等语。沧州被水情形。虽属较轻。无需先行抚恤但该处贫民。究难待至大赈。今该督于九十两月办理摘赈。使鳏寡孤独之民。得资安顿。所办是。又奏称、河间至景州一带。大道多已间段涸出。惟漫地积水。尚有三四尺等语。现已白露节后。水势自应日就消落。该督务须迅饬所属。将积水设法全消。俾地亩早行涸尽。即使涸复之处。有不及播种秋麦者。亦必令毋误赶种春麦之期。方于民食有济。将此传谕知之。　　

○又谕、前据李奉翰等奏、拆展江南丰北厅等处坝工一摺。当经发交阿桂韩鑅阅看。并令各抒所见。据实覆奏。今据阿桂等奏称、汛水长发。出槽漫滩。冲刷沟形。河水消落。堤根积水。不能洩入大河。更防其顺堤生溜。汕刷堤根。是以筑做土格土坝。拦截跨压。用资保护。向来河工均系如此办法。揣江省河臣之意。或因王平庄新堵工程紧要。若大溜直趋王平庄挑水坝。不免顶冲吃重。故于上游马良第五坝。接长做出。既以护曲家庄堤工坐蛰旧险。且挑溜向南以缓其势。俾大溜顺至王平庄。再挑向北趋。可期得力。但坝工未免太长。恐致与水争地。实为过当等语。著传谕苏凌阿等。将江境马良等坝。节年接筑加长实在情形。与阿桂等所奏是否相同。抑更有互异之处。据实覆奏。但各坝旧时俱有原定丈尺。如马良坝原长一百五十丈。今加长至三百六十丈。杨家坝原议酌留二百丈。今加长至三百四十五丈。而蒋家坝竟长至一千余丈之多。就使因该处堤工渐形著重。随时调剂变通。亦不应加增数百丈至千余丈之多。致令壅遏河流。上游漫溢。且似此逐年接筑。何所底止。节降谕旨甚明。著传谕苏凌阿等。务宜详慎履勘。将各坝应留应减之处。秉公核定。妥议具奏。俾上下游地方河务各员。协力修防。以期工固澜安。毋得稍分畛域。方为不负委任。阿桂等摺。著钞寄阅看。
  </div>
  <div class="pagination">
   <a href="清实录乾隆朝实录_page1817.html">
    上一页
   </a>
   <span>
    ...
   </span>
   <a href="清实录乾隆朝实录_page1813.html">
    1813
   </a>
   <a href="清实录乾隆朝实录_page1814.html">
    1814
   </a>
   <a href="清实录乾隆朝实录_page1815.html">
    1815
   </a>
   <a href="清实录乾隆朝实录_page1816.html">
    1816
   </a>
   <a href="清实录乾隆朝实录_page1817.html">
    1817
   </a>
   <span class="current-page">
    1818
   </span>
   <a href="清实录乾隆朝实录_page1819.html">
    1819
   </a>
   <a href="清实录乾隆朝实录_page1820.html">
    1820
   </a>
   <a href="清实录乾隆朝实录_page1821.html">
    1821
   </a>
   <a href="清实录乾隆朝实录_page1822.html">
    1822
   </a>
   <a href="清实录乾隆朝实录_page1823.html">
    1823
   </a>
   <span>
    ...
   </span>
   <a href="清实录乾隆朝实录_page1819.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
