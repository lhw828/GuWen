<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 780 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 780 页/共 848 页</h1>
    <div class="content">○己酉。上诣皇太后宫问安。　　

○谕内阁耆英等奏、请暂留升任道员赶办鹾务一摺。广东惠潮嘉道升授浙江按察使李璋煜、先经该督等、奏明委办潮桥盐务。兹据奏称、现在该员督属办理招商事宜。已有端绪。未便骤易生手。李璋煜、准其暂留惠潮嘉道本任。将经手各要务。赶办完竣俟新任道员杨文定到粤后。再行交卸起程。　　

○又谕、黄恩彤奏、应试年老武生三场完竣、请赐职衔一摺。所奏甚属冒昧。国家设科取士。原属文武并重。惟每届乡会榜后。查明年老诸生。赏给副榜举人、及司业检讨等职衔。则专为文场而设。与武生专较年力者不同。黄恩彤既知向无赏给年老武生职衔之例。乃必欲饰词陈请。是祇知见好沽名。受人朦蔽。甘置旧章于弗顾。傥各督抚相率为伪。竞尚虚文于政事。有何裨益。所奏断难准行。黄恩彤违例妄请。大失朕望。著交部严加议处。以为市恩邀誉者戒。　　

○以翰林院侍讲沈兆霖署日讲起居注官。　　

○以故四川成绵龙茂道属党坝长官司斯丹增讷尔布子更噶勒尔晤、袭职。　　

○庚戌。谕内阁、书元奏、捐修喀喇沙尔堤坝龙口渠道各工、一律完竣一摺。此项工程。既归民办。著免其造册报销。嗣后修防一切事宜。著查照议定章程。仍责成户民于农隙之时。实力挑穵。以资巩固。概不准率请官为修葺。傥冒昧陈奏请帑修理。断不能滥邀允准也。　　

○陕西巡抚林则徐、因病请解任。赏假三个月调理。以布政使杨以增护巡抚。　　

○察哈尔副都统阿彦泰、因病解任。以光禄寺少卿裕诚、为察哈尔副都统。　　

○以喀喇沙尔修复堤坝渠道。赏陕西直隶州知州黄文炳、花翎。余升叙有差。　　

○辛亥。上诣皇太后宫问安。　　

○谕军机大臣等、有人奏、山东盗贼公行、请旨饬拏一摺。山东地方。向无掳人勒赎之事。兹据奏本年十月间。该省峄县兰山等处。盗劫频仍。并有掳人幼子勒赎钱文之案。且该两县窝贼甚多。著名头目。纠合多人扰害闾阎。与捕役声气相通。是以无从究办等语。盗贼肆扰掳人勒赎。与捕役包庇养奸。最为地方之害。不可不严行惩创。著崇恩严饬地方官。按名严密查拏。尽法惩治。毋任一名漏网。至捕役包庇贼匪。种种弊端。实为盗源。该抚惟当密加体访。如果实有其事。立即查拏严办。庶捕务日有起色。而宵小自可敛迹矣。原摺钞给阅看将。此谕令知之。寻奏、原摺所指贾王把等籍隶峄兰等县。于道光二十六年闰五月间。纠夥掳滕县夏廷兰幼弟夏廷灿、勒取京钱五十千。并抢得衣服钱文。因捕拒伤夏廷兰等。又本年十月间。兰山县宋珩等赌博。被刘记等、纠夥抢得赌局钱文衣服。又是月十九日。孔二等纠夥掳孔毓隆幼子孔差柱、并驴一头。勒取京钱三十二千。以上三案各犯。并无结会名目。且旋犯旋获。显非官役包庇。均分首从问拟如律。逸犯缉获另结。下部议。从之。　　

○命户部左侍郎柏葰、都察院左副都御史陈孚恩、赴天津督买海船商米。　　

○户部议准、陕甘总督布彦泰疏报、乌噜木齐所属塔西河、芦草沟等处、开垦田地十六顷八十亩。照例升科。从之。　　



大清宣宗效天符运立中体正至文圣武智勇仁慈俭勤孝敏成皇帝实录卷之四百三十七

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十六年。丙午。十二月。壬子朔。礼部奏、道光二十七年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○以甘肃宁夏镇总兵官王应熊、年老。命原品休致。陕西延绥镇总兵官赵龙田、声名平常。勒令休致。以成都将军中军副将富隆额、为宁夏镇总兵官。湖广督标中军副将金万全、为延绥镇总兵官。　　

○以山东文登协副将杨录之、为甘肃凉州镇总兵官。　　

○免甘肃督标、暨西宁河州二镇、派剿番匪兵丁借办行装银。　　

○贷云南白盐井被水灾民桥房修费。　　

○癸丑。上诣皇太后宫问安。　　

○谕内阁、昨因黄恩彤违例妄请赏给年老武生职衔。饰词渎奏。市恩邀誉。当降旨交部严加议处。并谕兵部查明定例。据奏称武生武举年逾六十者。停其咨送乡会试。乾隆九年十八年。经该部先后议覆蒋溥、多伦、条奏。严定章程。六十以上者不准入场等语。兹据吏部照妄行条奏例。从严议以降三级调用。武生符成梅、现年八十四岁。照例本不应收考。黄恩彤滥准入场。已属违例。且身为大吏。祇知见好于人。擅开例制。代乞恩施。尤为谬妄。黄恩彤、著即行革职。交耆英差遣委用。所有该武生符成梅六十以后。历科违例送考收考之各学政巡抚。并著该部查取职名。严加议处。　　

○调云南巡抚徐广缙、为广东巡抚。未到任前。以两广总督耆英兼署。以漕运总督程矞采、为云南巡抚。未到任前。以云贵总督李星沅兼署。　　

○以仓场侍郎杨殿邦、为漕运总督。都察院左副都御史陈孚恩、为仓场侍郎。　　

○以山西杀虎协副将图塔布、为河南南阳镇总兵官。　　

○以故云南广通县属沙矣旧土巡检苏延龄弟九龄、袭职。　　

○甲寅。上诣皇太后宫问安。　　

○谕内阁、本日据都察院奏、福建民人蔡庞、呈控贪贿纵凶等语。此案前经民人张训、赴都察院呈控。曾有旨交闽浙总督审办。何以至今二年。尚未奏结。殊属玩延。案关惨杀十二命、毁灭尸身八具之多。延至五载。尚未讯结。难保无县汛受贿纵凶撤兵不缉等弊。自应速为究办。著交刘韵珂、郑祖琛、亲提人证卷宗。勒缉案内各犯。秉公严讯。按律定拟具奏。毋再迟延。原告民人蔡庞、该部照例解往备质。寻奏、案由蔡从与林欢口角。误将竹铳伤毙林欢起衅。致林威等先后互殴。伤毙蔡莅等七命。其蔡从、蔡松、蔡文、张合、谢乌、五命。皆因病及自溺身死。该管县汛无贿纵不缉等弊。蔡庞、张训、叠控抢掳贿纵各情。均系因疑致控。非平空诬告。林威、蔡从、拟斩监候。业已身死。应毋庸议。余按律分别问拟。下部议。从之。　　

○乙卯。上诣大高殿行礼。时应宫拈香。　　

○诣皇太后宫问安。　　

○命皇四子奕詝诣天神坛。惇郡王奕誴、诣地祇坛。皇六子奕?、诣太岁坛。祈雪。惠亲王绵愉、诣宣仁庙。凝和庙。瑞郡王奕志、诣昭显庙。拈香。　　

○谕内阁、御史曹澍钟奏、州县亏那钱漕供给规礼、请饬大吏廉俭率属一摺。并片陈规费名目等语。各省封疆大吏。自宜洁己奉公。廉俭率属。于官民受困之处。深加体恤。实力整顿。方为不负委任。若如该御史所奏。近年钱漕积弊。皆由州县趋承上司。供给规礼。因而浮收勒折。朘及小民。又复不自撙节。以致钱漕愈累。仓库愈亏。如楚北之折价完纳。蠹串分肥。江浙之捏报水旱。那借库款办漕。无非以小民之脂膏。供长官之糜费。又如所称督抚巡阅、学政按棚、藩臬道府节寿等项。均有规礼供给。并有填衙坐辕门各项名目。此皆州县赔累之由。朘之于民。实亏之于国。日甚一日。几无底止。若不严行禁绝。革除积习。何以饬簠簋而实仓储。著通谕各省大吏。务各激发天良。清廉自励。破除情面。于一切地方供给规礼。概行屏绝。俾州县不至藉口赔累。浮收钱漕。于体恤之中。即寓整顿之意。傥查有陋习相沿。以趋承为能事。置民力于不顾者。即行严参示惩。各大吏如敢狃于积习。不能洁清自守。经朕访闻。或被科道纠参。定将该督抚等严惩不贷。其各懔之慎之。勿谓言之不豫也。至另片奏称、京仓米色之坏。皆缘粮艘货多米少。舵工水手。节节偷漏。抵通后。发水涨湿。补其亏欠。以致米色受伤。不堪久贮。于仓储大有关系。著漕运总督仓场侍郎于办理新漕时。密查旗丁经纪剥船车户人等。如有前项情弊。即行严拏惩办。傥粮厅各员疏于防范。抑或有受规徇隐之处。著一并分别参办。勿稍姑容。将此通谕知之。　　

○杜尔伯特扎萨克亲王棍布扎布、于神武门外瞻觐。　　

○丙辰。谕内阁、奕湘等奏、估修永陵明堂前土堤泊岸工程一摺。著钦天监于明春选择吉期。先期知照。届时敬谨兴修。以昭慎重。估需银两。著由盛京户部银库支领。　　

○丁巳。孝惠章皇后忌辰。遣官祭孝东陵。　　

○上诣皇太后宫问安。　　

○户部议准、前署陕西巡抚裕康疏报、武功县开垦马厂余地三十三顷四十六亩有奇。照例升科。从之。　　

○戊午。命兵部左侍郎孙瑞珍、仍在上书房行走。　　

○除江西新淦县水冲沙压田九顷四十三亩有奇额赋。　　

○己未。上诣大高殿行礼。　　

○谕军机大臣等、壁昌等奏、遵议辨认洋面船只一摺。详阅所奏。其称商船夷船盗船易为辨认。总觉不实不妥。近来人情奸计百出。在洋盗船。其船式服色。若令人一望而知。岂非自取败露。应如何于形迹相似之中。辨其真伪。断不至受其欺蒙之处。著该督俟陆建瀛到任后。会同该抚并提督尤渤、再行悉心筹度。妥议具奏。将此谕令知之。　　

○又谕、户部奏、请推广捐输米石章程等语。京仓所贮米石。果能足额无亏。则支放裕如。原不待另为筹画。无如近年起运漕粮。缺额甚多。若但凭发价采买。诚恐缓不济急。兹据户部设法豫筹。请于江苏省仿照官员捐米之例。准令各省官民。前赴江苏捐办米石。照捐输银两议叙。由该督抚奏请奖励。其运京路程。或附海船抵津。或由内河抵通。如何便易之处。著壁昌、程矞采、悉心妥议。迅速由驿覆奏。原片钞给阅看。将此谕令知之。　　

○户部右侍郎顺天学政徐士芬、因病解任。以署吏部左侍郎李煌、为户部右侍郎。兼管钱法堂事务。仍留江苏学政任。内阁学士朱凤标、仍署户部右侍郎。兼管钱法堂事务。　　

○命内阁侍读学士朱嶟、提督顺天学政。　　

○科尔沁扎萨克土谢图亲王色登端噜布等六人、乌珠穆沁扎萨克车臣亲王彭苏克纳木济勒、喀尔喀扎萨克郡王拉苏咙巴咱尔等二人、巴林扎萨克郡王那木济勒旺楚克等二人、喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔塔什第、翁牛特扎萨克郡王喇特纳济哩第、苏尼特扎萨克郡王齐旺扎布等二人、郭尔罗斯扎萨克镇国公扬赞巴拉、于神武门外瞻觐。　　

○庚申。谕军机大臣等、壁昌等奏、遵旨严禁完漕积弊一摺。据称江省漕务最繁。弊端最甚。现将大户小户包户各名目。严行禁绝。此外如丁胥之把持。衿监之挟制。以及弁丁故意刁难。或挑剔米色。或加索帮规。甚至勒掯通关米结等弊。尤当逐一革除等语。该督等惟当振刷精神。认真勉力。督饬所属实力奉行。将从前一切弊端。随时随处。明查暗访。傥地方官浮收入己。积蠹刁衿、仍萌故智。尖丁额外苛索。即行分别严参治罪。总期奸徒无所施其伎俩。而正供不至稍有欠缺。方为妥善。将此各谕令知之。　　

○以查拏窃马贼犯出力。予惠远城协领花里雅逊等升叙有差。　　

○礼部议准、山西巡抚吴其浚疏报、采访灵石县贞节妇女吴郝氏等六十口。请建总坊旌表。从之。　　

</div>
    <div class="pagination">
<a href="清实录道光朝实录_page779.html">上一页</a><span>...</span><a href="清实录道光朝实录_page775.html">775</a><a href="清实录道光朝实录_page776.html">776</a><a href="清实录道光朝实录_page777.html">777</a><a href="清实录道光朝实录_page778.html">778</a><a href="清实录道光朝实录_page779.html">779</a><span class="current-page">780</span><a href="清实录道光朝实录_page781.html">781</a><a href="清实录道光朝实录_page782.html">782</a><a href="清实录道光朝实录_page783.html">783</a><a href="清实录道光朝实录_page784.html">784</a><a href="清实录道光朝实录_page785.html">785</a><span>...</span><a href="清实录道光朝实录_page781.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
