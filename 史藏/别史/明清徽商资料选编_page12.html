<!DOCTYPE html>
<html>
<head>
    <meta charset="UTF-8">
    <title>明清徽商资料选编 - 第 12 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明清徽商资料选编 - 第 12 页/共 55 页</h1>
    <div class="content">　　　嘉庆《江都县续志》卷12

321　闻父老言，数十年前，淮商资本之充实者，以千万计，其次亦以数百万计。商于正供完纳而外，仍优然有余力，以夸侈而斗靡。于是，居处饮食服饰之盛甲天下。迩者财力远逊于曩时，而商人私家之用有增无减，则财耗于内矣。内不足而借赀以济运，所得不偿其所失，则赀竭于外矣。当此之时，欲使引不积而课有余，岂不甚难 
　　　《淮鹾备要》卷7

322　徽郡商业，盐、茶、木、质铺四者为大宗。茶叶六县皆产，木则婺源为盛。质铺几遍郡国，而盐商咸萃于淮、浙。自(清)陶澍改盐纲，而盐商一败涂地；左宗棠增质铺岁月，而当商几败。及今茶市既不改良，而连岁之亏耗者，不可胜数。然徽人谓曾国藩驻师祁门，纵兵大掠，而全郡窖藏一空，故至今谈湖、湘者，尤为切齿。
徽人在扬州最早，考其时代，当在明中叶。故扬州之盛，实徽商开之，扬盖徽商殖民地也。故徽郡大姓，如：汪、程、江、洪、潘、郑、黄、许诸氏，扬州莫不有之，大略皆因流寓而著籍者也。而徽扬学派，亦因以大通。
　　　《五石脂》

323　邑中商业以盐典茶木为最著。在昔盐业尤兴盛焉。两淮八总商，邑人恒占其四。各姓代兴，如江村之江，丰溪澄塘之吴，潭塘之黄，岭山之程，稠墅潜口之汪，傅溪之徐，郑村之郑，唐模之许，雄村之曹，上丰之宋，棠樾之鲍，蓝田之叶皆是也。彼时盐业集中淮扬，全国金融几可操纵。致富较易，故多以此起家。席丰履厚，闾里相望。其上焉者，在扬则盛馆舍，招宾客，修饰文采；在歙则扩祠宇，置义田，敬宗睦族，收贫乏。下焉者，则但侈服御居处声色玩好之奉，穷奢极靡，以相矜炫已耳。奢靡风习创于盐商，而操他业以致富者，群慕效之。今其所遗仅有残敝之建筑，可想见昔年宏丽而骄惰之习，不幸乃中于人心。养尊处优，饱食安坐，而不事事。虽中更咸丰之乱，百业衰替，人口凋减，生计迫蹙，而其遗风犹若未能尽革。俗所谓盐商派诚为弊俗。是在有识之士，倡勤勉节啬以自救其乡矣。
　　　民国《歙县志》卷1《舆地志 风土》

324　处士讳五保，字万安，姓黄氏，歙之竦塘人。……稍长，读书不拘拘寻行数墨，惟求通大义，识古今事变。已而叹曰：“生新都之地，无富给之资，固不得不窥市井，不行异邑，坐而待收，身有处士之义而取给也。”乃挟赀治鹾淮阴间，善察盈缩，与时低昂，以累奇赢致饶裕。善握计任逖览之画，非琐琐竞机智争锥刀者比也。处士既以孤孱自树起家，愈益好义，自里勤至于淮阴，无不悦处士者。以嘉靖庚子十月十一日巳时遘疾卒于正寝。……生成化甲午三月二十八日丑时，享年六十七。
　　　歙县《竦塘黄氏宗谱》卷5《处士乐斋黄公行状》

325　公讳豹，字用韬，姓黄氏，歙竦塘里人也。……父五云公乡称善人。母汪氏，生公。……少遭家啬，见邑中富商大贾，饰冠剑，连车骑，交守相，扬扬然，诩诩然，卑下仆役其乡人。喟然叹曰：“彼之夥夥者，独非人耶 ”……于是辞其父五云翁，挟赀以游荆襄南楚，堇堇物之所有，贸迁而数致困。公欲更其业，诸贾人慰留之，公曰：“嗟乎!昔蜀卓氏处葭萌，葭萌地狭薄，不足以致富，更业汶山之下，富拟人君。若久居荆襄，是长贫耳。”于是辇其资斧之淮南。淮南，东楚都会之地，鱼盐之饶，公绝机诈，一为廉贾。久之，一年给，二年足，三年大穰，为大贾矣。公既为大贾，富好行德，喜施予，大抵又公天然性也，不类贾人一钱靳不予人。公见海滨灶丁有饥寒者，无室以蔽风雨，失时不婚嫁者，罹患难而逋官课者，周之惟恐后，海滨之人感戴之，不啻父母。……及公还维扬，相率追送，恋恋不忍别，号于途曰：“黄翁去我乎，吾将安归 ”……
于是遣其孙溱业儒，从诸荐绅先生游，补郡学博士弟子。溱能继公志，才藻华丽，爽迈不群。清朝之器，圭璋之质也。……公生于成化丙午十月初八日酉时，卒于嘉靖乙巳八月初六日寅时，享年六十。
　　　歙县《竦塘黄氏宗谱》卷5《明故处士黄公豹行状》

326　公讳崇敬，字用礼，别号竹山，姓黄氏。……父廷黻公为郡诸生，声称籍籍，少有盛才，文章宏富。娶汪氏，生子二，竹窗公其仲也。公生冲襟玉粹，歧嶷不群。……稍长，就学家塾，循循雅饰，诵读声气琅琅。渐会属文赡丽，时咸以远大期公。无何廷黻公不禄，哀毁逾礼。已而家政丛委，……即抑志从商业。初游齐鲁燕赵之间，既而止淮扬，效猗顿氏。治鹾能择人任时，取与有义，不效世俗沾沾然竞锥刀微末利，义入而俭出，赀大饶裕。公曰：“积而能散，礼经明训。”于是时时洒沫润稿，输粟继匮，自里至客邸，盖多蝉被云。晏子曰：“三族待以举火。”如竹窗公者，非耶 
属岁大饥，人且相食，有携子鬻者，公询知其无他出也。谓曰：“汝鬻是，谁后汝 ”鬻者泣曰：“姑活旦夕耳。”公畀之值而还其子。……又邻民有甲者遭乙横诬，将成大狱，若对吏议，则甲乙并偾。然公素行孚于乡闾，力为解纷，甲乙心服，两全其家。……
公襟怀冲淡，远避名势，佩服老子“深藏若虚，盛德若愚”之训。乃铲迹销声，高尚寡欲，生平不喜壬阿软媚，事当利害，抗脏侃侃。而周穷恤匮，慕义如渴，至老不倦，真可为齐民法。若公者古之人欤 古之人也。今年五月遘疾，卒维扬。卒之日，贾者罢市，坌拥哭公，皆曰：“义士云亡乎 ”……距生成化辛卯十一月八日亥时，享年五十有四。
　　　歙县《竦塘黄氏宗谱》卷5《明处士竹窗黄公崇敬行状》

327　公姓黄氏，讳存芳，字汝贵，别号东庄，世为(歙)竦塘里人。……年十六，从父商于历阳，值生业中替，尝慷慨奋发。甫弱冠，即能与时俯仰，握计然之划，数年遂累千金。已而治鹾居市天门，审积著，察低昂，择人而任时，故财货日振，致赀累万。广土构堂，家饶益矣。乃自奉隐约，纷华盛丽之际，众趋之，公泊如也。……遇岁饥，辄指以济贫民。公性英迈，而仪度修伟，翘楚拔群，乃虽为贾人，而言论风旨雅有士人标格，故缙绅辈乐与之交。……公生成化戊申正月十日，卒嘉靖辛酉十月廿四日，享年七十有四。
　　　歙县《竦塘黄氏宗谱》卷5《东庄黄公存芳行状》

328　君讳莹，字元洁，姓黄氏，别号云泉，歙竦塘里人。……父衍政公三世皆不仕。衍政公娶程氏，生君。……
黄氏世货鹾两淮，甲于曹耦。然与官为市，法称浩繁，而盈缩靡定非善，应多筹策，无以近奇赢。君稍长，渊虑斧断，渐露芒角，咸谓两淮之间，非得君不可。乃使抑志辍学，居止于广陵、淮阴。时与同侪白事监司运曹，君独文雅谨密，气直而温，言约而达，见者咸心知其非庸商也，遇之加厚。有所张弛赍予，多以君言决，以故同侪悉倚重之。
君治业务存大体，谨出入，明会计，时低昂，不屑屑竞锥刀，而赀镪大殖。其所规画，视计研七策、猗氏邪赢，往往暗合。
君虽以善治生起家，而慕善恒若不及。乐与荐绅先生文学交游，……荐绅文学敬爱之，多愿与缔交。……性好施与，尝遇年饥，族之贫乏者多求贷，曰愿出息。君悯然曰：“吾恨不能悉周也，曷以息言哉 ”故里中多蒙君惠者。……生弘治己未二月二十日亥时，殁嘉靖庚戌九月十九日辰时。
　　　歙县《竦塘黄氏宗谱》卷5《云泉黄君行状》

329　翁名莹，字元洁，新都歙人也。姓黄氏，世居邑西竦塘里中，为巨族，多闻人显者。治鹾业两淮，称甲。翁幼有至性，庄重寡言，訾笑不苟，稍长沈虑能断，在繁剧中不略动声色。家众咸曰：“是足以起两淮业者。”乃始隆节商游。
国家以鹾利充边储，征榷之法甚悉。治其事者，鲜自洁顾独污商，不少假颜色。惟翁同曹耦白事，文雅拔俦等。词气温直，辄中肯綮，闻者往往心异之，言辄听。有所弛张捐予，多其建白。以是数十年两淮称首商，必曰云泉翁云。
翁少读书，通大义，观太史公《货殖列传》，至计然之言，曰：“知斗则修备，时用则知物，二者形则万货之情可得而观矣。……故论其有余不足，则知贵贱，贵上极则反贱，贱下极则反贵，贵出如粪土，贱取如珠玉。”又见倚(猗)顿以瑙盐起，与王者埒富，大悟若旨不效世用，一切徂诈术惟静观盈缩大较，揣摩低昂，恒若执左契，诚一所致，业饶声起，而礼贤赈乏，终身无沣焉。
　　　歙县《竦塘黄氏宗谱》卷5《黄公莹传》

330　公名鉴，字国明，姓黄氏，……世为竦塘人。父应麟公，殷富好礼。母郑氏。……
治猗顿鹾业，商游通泰，闻诸贾人设智巧、仰机利，公曰：“嘻!此辈卑卑取富，益目前耳，大贾顾若是耶!当种德也。德者，人物之谓也。”公之父子相授受以为大贾者，非以德欤 声称籍籍于淮海间。通泰滨海，其人矜怪好气任侠，视诸贾人琐琐者，多凌轹沓沓。尝遇魁侠雕捍(悍)倨肆于前，公瞠目叱之曰：“蠢尔海夷，不知新安有黄国明耶!”其人缩茳而退，自是待诸贾人咸刺刺低首，不敢作雕捍(悍)态。诸贾人德之，拜公为纲。
　　　歙县《竦塘黄氏宗谱》卷5《黄公鉴传》

331　君讳掺，字良和，号节斋，姓黄氏，歙之竦塘人。……(祖父)五云公生豹公，豹公娶孙氏生丈夫子二人，君其长也。君生而修爽凝重，言笑不苟。幼读书辄通大义。五云翁尝曰：“亢吾宗者，其此儿乎。”然以家世商隐，折节居积业，始游吴会，累赀镪向盛。乃货鹾淮扬间，国家边计倚鹾政，而两淮尤擅利权，商与官为市，当任者非桑孔心计无垠，则龌龊琐碎朝令夕易，顾歹卑诸商，诸商亦罕能伸眉吐气，与论曲直损益。君虽商而博涉左传史家言，每偕侪耦白鹾司必推君对，君侃侃然发中要领，气劲而词温，所谘禀多见听。父尝在淮，以通鹾利忤豪猾，相竞斗构，讼院司，君闻奔赴，见齐侍御、高司使，台司皆直君，卒置豪猾法，由是君声籍籍，为俦等所引重。君退让好施与，咸出自天性。乡人有所侵侮，置弗校。居鹾场视窭灶不自存者莛之，时有所贷，不责其偿，场之人至今德之不忘。至于好贤礼士，挥金不靳，有柳开客大名之风。君客淮阴日，淮阴当南北日冲之地，士大夫毂击之区，君延纳馆餐，投辖成遗。而尤注意计偕，寒素者赖君踊跃穷途飞翼天衢，儒伸翕然称节斋。居家孝友笃至得父母兄弟欢。……甚爱其弟，赀财田园室庐君所创置，悉均之，无一毫私。生平以刚直自许，面折不能容人过，严重无玩好，惟喜读书史。对人谈古今事，癖癖不倦，星历家说，亦能言其指归。自以远志抑郁于商，谓其子溱曰：“丈夫有志四方，立身扬名以显父母，孝之终也。昔范孟博登车揽辔，即思澄清天下，吾爱之重之，愿汝曹效之。”……嘉靖癸丑三月六日子时寓淮阴疾。
　　　歙县《竦塘黄氏宗谱》卷5《节斋黄君行状》

332　孺人讳盛，溪南吴氏女，归竦塘黄氏，为处士用礼君之配。二氏俱歙名族。孺人自幼则娴女教，及笄，适处士，事舅姑处妯娌称有礼法。处士少习举子学，已弃去，游广陵淮阴间，以居积起家，家政悉倚孺人。……泉布出入，不假簿记，筹算心计之，虽久，锱铢不爽。处士既得孺人，无内顾虑，专精乘时，致赀巨万。处士卒，子濡继其业，赀益大殖。是时海内平又久，江淮为京南北中，天下所辐辏，擅赢利其间，号素封者林积，而黄氏二世尝甲乙焉。……训孙子使问学，为延名师不厌；数戒饬僮仆罔悍梗与人竞，门内外常肃然。故黄氏虽久盛，未尝罹文法，对吏议，得以善富名，孺人力也。嘉靖戊申九月，孺人寿八旬矣。
　　　歙县《竦塘黄氏宗谱》卷5《黄母吴氏孺人行状》

333　黄晟，字东曙，号晓峰，营盐业于扬州，与兄弟四人，有“四大元宝”之目。居扬之康山，筑易园，刻《太平广记》、《三才图会》等书。《太平广记》五百卷，宋时邑人吕文仲等修，明中叶十山谭氏得其钞本，始梓行之，长洲许氏重刊于后。乾隆八年，东曙为校雠翻刻，易以袖珍窄本。
黄履暹，字仲升，号星宇，行二，居倚山南，有十间房花园，延苏医叶天士于其家，与王晋三、杨天池、黄瑞云诸人考订药性。于倚山旁设青芝堂药肆，刻《圣济录》，又为天士刻《叶氏指南》一书。扬州四桥烟雨、水云胜概二段，其北郊别墅也。
黄履炅，字昆华，行四，由刑部官汉黄德道，居扬州阙口门，有容园。乾隆中，捐资置田于邑之东乡梅渡及西乡莘墟等处，给族中四穷。
黄履昴，字中荷，行六，亦居阙口门，建别圃，改扬州虹桥为石桥，其子为蒲，筑长堤春柳一段；为荃，筑桃花坞一段。《扬州画舫录》载之。上据(歙县)《潭渡黄氏先德录》。
　　　《歙事闲谭》第23册《黄晓峰四兄弟》

334　长君讳狮，字本威，姓汪氏，休宁西门人也。……母金氏，弘治辛酉三月廿七日生长君于其宅里。……年十七而孤，……即志继述。叹曰：“我君已矣，长子古称家督，矧业之赢诎，实惟在我，我其弗力谓克家何!”乃起盐业，北游维扬，南贸迁荆鄂洪鄱诸都会。……乃历年服勤，舟楫所至，以信义自将，榷会不欺于场，浦越多折券己责，以长年三老浮家事我，何可蕲其钱刀。故其转毂勿征时，勿翔地，数有天幸，业起不赀。群贾归名高，友爱弟新，砥砺日积于成，家昌阜逾于畴昔。母言念劳愚，欲取数千缗益之，则辞谢曰：“儿思皇父母沐风栉雨获有今日，既不敢私其身，又不敢私其财，以取戾于名教 ”爰取所业与弟中分之，姻族佥谓本威孝友，人所难也。及母氏年高，左右膝下承欢，遂戒远游，养生送死，殊无遗憾。尝爱石渠之胜，植花卉于庭中，日与群从旧游乐，自系石渠主人云。
　　　《休宁西门汪氏宗谱》卷6《乡善狮公行状》

335　吾宗(汪氏)著休宁西门，率用瑙盐起，处士生而广颡巨口，父命曰狮，字曰本威。年始胜衣，辄当室。遂贾淮海，坐致不赀，悉举而与仲中分之，无德色。母金谓仲：“自而未龀以迄今日，秋毫皆伯氏功，第纳伯氏千金，然后受券。”处士固谢不可，卒中分。母春秋高，处士留居子舍，遂罢四方之事，筑室石渠老焉。里俗喜交游，往往求通显者，处士竞竞守己，子孙修业而息之，乃今历世阜昌，则处士之遗也。处士即布衣诵义，其亦善始善终哉。
　　　《休宁西门汪氏宗谱》卷6《乡善狮公赞》

336　公讳狮，字本威，号石渠，居邑(休宁)西门。代有闻人，……父仕荣公，高尚杰出，母金氏，生二子，公其长也。公资颖器重，广颡巨口，因呼为狮。父抚之曰：“儿异日必大吾家。”每珍遇之。时公年十七，弟新甫六岁，值父丧，哀毁甚，仅骨立，既而乃毅然自愤，卓有克家干蛊志。操奇赢，逐什一，且叹曰：“恶用是龌龊者为哉，古之为市者，必于通衢大都。”于是客淮扬，历诸名郡，业日以饶。岁时归觐老母，上甘旨，母劳苦之，即跽告曰：“儿不天，母氏忍死抚我兄弟以有今日，憾父未及见，敢不戮力殚虑以遗母忧。”遂携弟转运砥砺成立，人谓汪氏仕荣有子，为不死矣。母一日聚金姓诸从子辈呼公曰：“儿能训幼弟成，又能扩大前业，取数千金以厚公。”公瞿然曰：“母氏劬劳，儿何有焉!”爰取所业与若弟中分之，姻族咸啧啧称异。……
休俗，挟赀豪侠者，多往来达官贵人，以相炫耀，公独自守，款遇无隐显，尝曰：“势利有荣歇，但顺吾性而已。”大司徒东峰公每称吾族本威氏者笃实君子人也。余时官户部曹，例得给札散官，公辞之曰：“苟无恶于乡里，何以冠带为自处。”粗衣粝食泊如，而周急通匮，未尝有难色，公以此益多长者之称。及母年高，戒远游，筑室石渠，得以承欢膝下为慊。暇则与朋旧谈乐其间，甘泉湛翁扁其堂曰“聚顺”云。……嘉靖癸丑七月廿三日，以病终正寝，距生弘治辛酉三月十七日，享年五十有三。
　　　《休宁西门汪氏宗谱》卷6《乡善狮公墓志铭》

337　(汪)君讳福光，字世耀，西溪其别号也。……少有远志，尝念累积亨成，玩则易败，乃学陶朱公，师研乘心算，贾盐于江淮间，艘至千只，率子弟贸易往来，如履平地。择人任时，恒得上算，用是赀至巨万。及与人约剂，然诺不苟，张驰有方，识者谓得致富之道。里人争用其术，率能起家。数十年来，乡人称富者，遂有西门汪氏。
居乡重信义，喜施舍。尝岁大饥，君倒禀以济，多所全活。诸凡贷负，绝口不较。己亥春，太后梓宫南下，郡县供应百出，悉委于君，君竭力奉公，不惜多费。近海寇四逸，林侯议筑城为御，佥谓非君不就，乃延以为倡。君毅然曰：“侯为吾民，民可自为乎。”即日鸠工伐石，首建城洞一所，寻造城楼及城若干丈，计费凡数千金。以此上官称良，义声大著。他如修城隍祠、修去思诸亭、筑庠宫文峰之垒、建夹溪、汶溪诸石梁，太抵君之捐赀成事居多。往客江藩，因拜益府典膳……往岁嘉靖丙辰十月五日君卒，距生弘治辛亥二月二十七日，得年六十有六。
　　　《休宁西门汪氏宗谱》卷6《益府典膳福光公暨配金孺人墓志铭》

338　由吾(明歙人汪道昆)曾大父而上历十有五世，率务孝悌力田，吾大父、先伯大父始用贾起家，至十弟始累巨万。诸弟子业儒术者则自吾始。
　　　《太函集》卷17《寿十弟及耆序》

339　吾家(道昆)自曾大父以上，率孝悌力田，自大父亢始宗盐旬。世大父亦贾北贾，与大父俱相与起瓯括，徙武林，业起。……己亥，海大溢，没课盐数十万有奇，诸贾以资斧亡皆号泣，世叔自若。或叩之，则曰：“天灾流行，亡于此则获于彼。乃今上游之贾三倍矣，所得倍于所亡。”既而果然，诸贾大服。边商故赉忮，率自逞，南人脱有违言，南人争辟易，世叔列边商不法状。……世叔则以大司农岁入淮奉什二，浙奉百二，浙仅当淮之仂，故今上贾贾淮。若第徙业于斯，而翁从此归矣。归者治田宅，浚陂池，小湛舆，树丘墓，里有常征则先发，邑有大役则先受工。
　　　《太函集》卷39《世叔十一府君传》

340　余(汪道昆)先大父故从公之先大父以盐旬贾浙江，相与莫逆。余先考若公之先考，并受贾相与通家。
　　　《太函集》卷43《明故通议大夫南京户部右侍郎程公行状》

341　翁(汪季公琨父)既服贾，察三子能修其业，则释业授之。于时，贾闽、贾吴，业骁骁起，以盐策贾淮海、江汉并起。
　　　《太函集》卷42《明故处士前洲汪季公行状》

342　汪处士道斐，字文忠，盖唐越国世子广王某之裔，世家水南里。……父贾池阳，以心计佐父，业渐起。已治维扬盐旬，众稚之，间有所计画，出人意表，众惊谁夙知而暮成见之 此君矣。业因大起。
　　　《大泌山房集》卷73《汪处士家传》

343　(汪)公讳寰，字伯瀛，别号还一。宋接公由婺峰从今之休宁西门家焉，是为今休宁西门汪始祖。世忠孝，六传封迪功公汉，七子，六翰苑，二孙祀乡贤，为休望族。入国朝，三老公叔铭，修猗顿氏业，家渐阜。叔铭生公乘公文晟，文晟生石溪公浩，是为公王父。石溪生渐溪公进，是为公父，用故瑙盐旬起家，累万赀，雄里中。公其冢子，少颖警，侍石溪公，属以“宝善堂中善为宝”之对，公立应声曰：“安仁宅内仁是安”。在诸子中遂称白眉。及长，硕然七尺躯，目光炯炯，磊落有大节，不拘细谨，儿癯而善病，以故儒业不竟，然多躬行心得之学，诸生类昵就之，而公亦喜结纳贤豪长者，户外屦恒满。……生平阔达乐施，振人之厄。……当渐溪公义让著于郡邑，郡邑大夫诸大繇役率属焉，公率毕力佐渐溪公，身先应之。若府庾之贮谷，邑廪之储饷，白岳之再筑，太素宫黉序之更新，尊经阁厥愚伟矣，是又为德于国者也。渐溪公贾淮海，公闻佴行，遇盐使者问盐政，诸贾不能对，公立就数千言，赞渐溪公前、诸贾前条陈中当否，使者大奇之，且著为令甲，至今为世世利，是又其为德于天下者也。
乃其重义轻财货，五十年如一日，渐溪公归老时，淮业托委匪人，窟穴已久，比没，侵渔弥甚。公冀仲弟往，稍稍清刷，反为笊，影射他事中以奇祸，虽获白无故，而遗赀罄然。诸贾为水平，公怡然曰：“财，身外长物也，任饱舛[]鸟[SX)]者欲耳，丈夫负躯天地间，宁以此介介耶 彼累致千金者，独非夫也。”萧然而归，曾不见有芥蒂意，坐是家贫甚。孝子持周易以糊口，稍给所需，公益于于乐，终日偕一二知己者醉吟于松丘竹径之间。醉而醒，醒辄饮，饮辄吟，吟辄复醉，醉吟相仍，了无穷期，似不复知有人间世矣。人谓公德全于酒，抑或金散意阻，籍以发舒其感愤牢骚之怀，然公终不自言，莫之能知也。有问，辄摇手曰：“鼠肝乎 螳臂乎 鸟鸢蝼蚁乎 吾恶乎不可。”意亦达人傲世者之所为也。……公生嘉靖辛亥年五月初五日辰时，殁万历戊戌年十二月初六日未时，享年四十有八。
　　　《休宁西门汪氏宗谱》卷6《处士寰公暨配金孺人行状》

344　新安郡望首汪，而金俪之。汪翁应亨子通偶金孺人，其上世贵者贤者不悉数。……万户(翁父汪新)命翁受儒书，即励志于学；已命贾，即执劳无倦。所历维扬豫章诸都会，智能察物情，义能周人急，人归之如流水。孺人装资故饶，悉佐翁贾，而身椎布操作。相与约曰：“兄弟一体也，无以私蓄。”分公产，息乃十倍本业。而父所属同事者，被罔而逋，致费不赀。翁惧伤父心，将独任其费，谋之孺人，孺人曰：“君是举也，于亲顺，于弟友，于人惠，胜百朋万镒矣，妾何爱焉”。翁夫妇产由此挫。父令析著，先诸兄弟而后其身。孺人唯诺无违。……时盐旬以行鄱江为利薮，翁应得鄱江，欲以让其弟，父谓纷更不可，而心已识翁高谊矣。……翁年四十有四，卒万历十有一年六月二十有四日，孺人年七十有六。
　　　《休宁西门汪氏宗谱》卷6《京兆应亨公金安人合传》

345　父浩，……母吴氏。子三人，君(汪于浙，明嘉靖万历间休宁人)季也。……(汪于渐)则谢二昆，瑙盐于淮。盐贾以财相高，大贾常眇其曹偶，彰人尚未得有也。君始介其后行属，使者讯薪煮之利若何 契券之数当金钅区若干 若之何为便利 众栗不敢对，乃推君前，具言所以官山海者粥粥乎其不渝移也，循乎其顺阴阳化也，就就乎其可施之事也，使者耸焉。自是咸侧目君而彰之，贾聚而衢处者益夥，以君为祭酒，长第许诺。则君司其契，无敢不听。
　　　《休宁西门汪氏宗谱》卷6《处士进公墓志铭》

346　汪先生者，徽之休阳人，讳应时，字惟中，唐越国公之裔。国朝正嘉间，有石渠公者，以孝友闻邑中，先生之考也。配金孺人不宜子，后以盐旬贾真州，后娶胡氏、黄氏，举丈夫子四，先生居仲，则胡出也。七龄而孤，甫髫，治博士家言，寻弃而佐其伯兄，惟行贾往来真州。先生有心计，多奇中，渐起富。后其伯兄参军滇南，叔惟正授太医，与季弟惟几皆游南雍，称国学士。时大司成同麓余公器先生，数优遇之，试京闱辄跆。会参军自滇还，无何，以食指夥，瓜析其业，先生以子钱代贾，而负者什三，业稍落。从而贾淮北，念诸母老，遂罢四方之事，依依慈帏为欢。邑之东多佳山水，构别业其间，山椒暇桂若干，株大者盈丈，小者拱把，风月之夕，翠色花香，沾酒几案，有斋曰“半闲”，时与二三同怀吟咏于中，兴剧或移帖括登白岳松萝诸山，坐卧清泉怪石之间，累日忘返，家人产悉置不问。
　　　《休宁西门汪氏宗谱 太学应时公传》

347　翁(汪洪)性孝友刚正，气度恢宏，乐善而亲贤，疏财而仗义，其行之美如此。……其居家，阃以内外整整秩秩，市井搠邪之属不敢窥其门，邑大夫三泉林公、云麓潘公、葛野张公、中川陈公，迭请宾于乡饮，而固辞不赴，是其刚以正也。纵其怀，周览湖山，傲睨今古，而未以为足。业鹾于海上，积帛赢金，至累巨万，而未以为富，是其恢宏也。以作兴学校，则有建丁峰、浚泮池、造奎星楼之役。以惠济邑闾，则有佐城筑、修桥道、构路亭、恤孤寡之功，虽以是迭蒙旌扁，无德色焉，是其疏财而仗义也。壮游湖海，遇缙绅贤士大夫，无不纳交者。晚营别筑于小塘山之源，偃息登眺以时，间寓目于书史，以自适其意，而不知有昃日之嗟焉，是其亲贤乐善也。……翁名洪，汝源其字，休邑之西门人也。
　　　《休宁西门汪氏宗谱》卷6《题义官洪公卷》

348　君名当，字景达，汪姓(休宁人，生于弘治庚戌，卒于嘉靖丙午)。……少长知学，醇颖英发，乃以给养计，鹾泛吴越间。……性淡易足，暇则乐翻旧籍，尝择古人言行之懿，署之四壁，以为治生淑后之训。……方其治鹾，雅志有在，不屑奇赢，且以忮求营苟为耻。以故积聚数十年，不殖不悔。
</div>
    <div class="pagination">
<a href="明清徽商资料选编_page11.html">上一页</a><span>...</span><a href="明清徽商资料选编_page7.html">7</a><a href="明清徽商资料选编_page8.html">8</a><a href="明清徽商资料选编_page9.html">9</a><a href="明清徽商资料选编_page10.html">10</a><a href="明清徽商资料选编_page11.html">11</a><span class="current-page">12</span><a href="明清徽商资料选编_page13.html">13</a><a href="明清徽商资料选编_page14.html">14</a><a href="明清徽商资料选编_page15.html">15</a><a href="明清徽商资料选编_page16.html">16</a><a href="明清徽商资料选编_page17.html">17</a><span>...</span><a href="明清徽商资料选编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
