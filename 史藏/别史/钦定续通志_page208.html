<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 208 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 208 页/共 284 页
  </h1>
  <div class="content">
   冯澥字长源普州安岳人父山寜末为秘书丞通判梓州范祖禹荐于朝官终祠部郎中澥登进士第靖康初为左谏议大夫金人围太原朝廷命李纲宣抚两河澥奏罢之除尚书左丞金人围汴诏宗室郡王为报谢使澥与曹辅以枢密为副留金营三日归诏暂权门下侍郎钦宗诣金营澥扈从张邦昌僭位与澥有旧取之归【按三朝北盟防编载靖康二年三月二十三日张邦昌与金帅书乞还冯澥郭仲荀等金人得书遂遣左丞冯澥签书枢密院事曹辅太常少乡汪藻礼部侍郎谭世勣中书舍人孙觌及徐天民苏庆郭仲荀荀沈晦黄夏乡等还】以澥康邸旧臣命为奉迎使总领迎驾仪物使建炎初除资政殿学士知潼州府言者论澥尝污伪命夺职已而复官绍兴三年以资政殿学士致仕卒澥论西事与蔡京忤然议论主豊绍圣而排邹浩李纲杨时君子少之
　　王伦字正道萃县人文正公旦弟朂【按宋史王旦及欧阳修撰旦神道碑俱作与弟旭友爱甚笃此作朂金史作勉】裔孙也任侠徃来京洛间汴京失守钦宗御宣徳门都人喧呼不已伦乗势径造御前曰臣能弹压之钦宗解所佩夏国寳劒以赐伦曰臣未有官岂能弹压遂自荐其才钦宗取片纸书曰王伦可除兵部侍郎伦下楼挟恶少数人防抚定都人乃息宰相何防以伦小人无功除命太峻奏补修职郎斥不用建炎元年选能専对者使金问两宫起居迁朝奉郎假刑部侍郎充大金通问使閤门舍人朱弁副之见金左副元师宗维议事金留不遣有商人陈忠密告伦二帝在黄龙府伦遂与弁及洪皓以金遣忠徃黄龙府潜通意由是两宫始知髙宗已即位久之尼雅满使乌淩阿思谋即驿见伦语及契丹时事伦曰海上之盟两国约为兄弟云中之役我实馈师赞成厥功上国之臣尝欲称兵南来先大圣恵顾盟好不许厥后举兵以祸吾国果先大圣意乎主上防勤期必复古盍归我二帝太母复我土疆亦足以慰先大圣之灵幸执事者赞之思谋沉思曰君言是也归当尽达之已而尼雅满至曰比上国遣使来问其意指多不能对思谋传侍郎语欲议和决非江南情实特侍郎自为此言耳伦曰使事有指不然来何为哉人定者胜天天定亦能胜人惟元帅察之尼雅满不答是后宇文虚中魏行可洪皓崔纵张邵相继入使皆拘之绍兴二年尼雅满忽自至馆中与伦议和纵之归报是秋伦至临安入对言金人情伪甚悉帝优奬之除右文殿修撰主管万夀观官其二弟一侄时方用兵讨刘豫和议中格三年韩肖胃使金还金遣李永夀王诩继至二人骄倨以伦充伴使伦与道云中旧故骄倨少损遂拜诏讫事伦请祠刘光世求伦参议军事辞宰相赵鼎请召伦赴都堂禀议伦陈进取之策不合复请祠七年春徽宗及寜徳后讣至复以伦为徽猷閤侍制假直学士充迎奉梓宫使以朝请郎髙公绘副之入辞帝使伦谓金左副元帅昌曰河南地上国既不有与其付刘豫曷若见归伦奉诏以行因附进太后钦宗黄金各二百两仍以金帛赐宇文虚中朱弁孙张叔夜家属之在金国者伦至睢阳刘豫馆之疑有他谋移文取国书伦报曰国书须见金主面纳若所御命则祈请梓宫也豫胁取不已防迓者至渡河见达兰于涿州具言豫邀索国书无状且谓豫忍背本朝他日安保其不背大国是年冬豫废伦及髙公绘还左副元帅昌送伦等曰好报江南自今道涂无壅和议可以平达伦入对言金人许还梓宫及太后又许归河南地且言废豫之谋由已之帝大喜赐予特异初伦既见昌昌遣使偕伦入燕见金主首谢废豫次致使指金主始密与羣臣定议许和遂遣伦还八年秋以端明殿学士再使金国知閤门事蓝公佐为之副申问讳日期还梓宫伦至金国金主为设宴三日遣签书宣徽院事萧哲左司郎中张通古为江南诏谕使偕伦来朝论以金使肆嫚抗论甚喧多归罪伦十一月伦至行在引疾请祠不许趣赴内殿奏事时哲等骄倨受书之礼未定御史中丞句龙如渊诣都堂与秦桧议召伦责曰公为使通两国好凡事当于彼中论定安有同使至而后议者伦泣曰伦渉万死一生徃来虎口者数四今日中丞乃责伦如此桧等共解之曰中丞无他亦欲激公了此事耳伦曰此则不敢不勉伦见通古以一二策动之通古恐遂议以桧见金使于具馆受书以归金许归梓宫太后及河南地九年春赐伦同进士出身端明殿学士签书枢密院事充迎梓宫奉还两宫交割地界使既又以伦为东京留守兼开封尹伦至东京见金右副元帅乌珠交割地界乌珠还燕五月伦自汴京赴金国议事初乌珠还密言于金主曰河南地本达兰宗磐主谋割之与宋二人必隂结彼国今使已至汴勿令逾境伦有云中故吏隶乌珠者潜以告伦伦即遣介具言于朝乞为备乌珠遂命中山府拘伦杀宗磐及达兰十月伦始见金主于御子林致使指金主悉无所答令其翰林待制耶律绍文为宣勘官问伦知达兰罪否伦对不知又问无一言及嵗币反来割地汝但知有元帅岂知有上国邪伦曰比萧哲以国书来许归梓宫太后及河南地天下皆知上国寻海上之盟与民休息使人奉命通好两国耳既就馆金上复遣绍文谕伦曰卿留云中已无还期及贷之还曾无以报反间贰我君臣耶乃遣蓝公佐先归论嵗贡正朔誓表册命等事拘伦以俟报已而迁之河间遂不复遣十年金渝盟乌珠等复取河南伦居河间六载至十四年金欲以伦为平滦三路都转运使伦曰奉命而来非降也金益胁以威遣使来趣伦拒益力金杖其使俾缢杀之伦厚赂使少缓遂冠帯南乡再拜恸哭曰先臣文正公以直道辅相两朝天下所知臣今将命彼留欲污以伪职臣敢爱一死以辱命遂就死年六十一于是河间地震雨雹三日不止人皆哀之诏赠通议大夫赐其家金千两帛千匹子述与从兄遵间入金境至河间得伦骨以归官给事后諡愍节
　　宇文虚中字叔通成都华阳人登大观三年进士第厯官州县入为起居舍人国史编修官同知贡举迁中书舍人宣知间承平日久兵将骄惰蔡攸童贯贪功开边将兴燕云之役引金人夹攻契丹以虚中为参议官虚中以庙谟失策主帅非人将有纳梅自焚之祸上书言用兵之法必先计强弱策虚实知彼知己当图万全今边围无应敌之具府库无数月之储安危存亡系兹一举岂可轻议且中国与契丹讲和今逾百年自遭金人侵削以来向慕本朝一切防顺今舍防顺之契丹不覊縻封殖为我藩篱而逺逾海外引金人以为邻域金人籍百胜之势虚喝骄矜持卞庄两鬬之计引兵逾境以百年怠惰之兵当新鋭难抗之敌以寡谋安逸之将角逐于血肉之林臣恐中国之祸未有寜息之期也王黼大怒降集英殿修撰督战益急虚中建十一策上二十议皆不报干里雅布尼雅满分道入侵童贯闻之忧懑不知所为即与虚中及范讷等谋以赴阙禀议为遁归之计以九月至汴京是日报尼雅满迫太原帝顾虚中曰王黼不用卿言今金人两路并进事势若此奈何虚中奏今日宜先降诏罪已更革端俾人心悦天意囘则备御之事将帅可以任之即命虚中草诏畧曰言路壅蔽面谀日闻恩幸持权贪饕得志上天震怒而朕不悟百姓怨怼而朕不知又言出宫人罢应奉等事帝覧诏曰今日不吝改过可便施行时守御难其人欲召河帅姚古与秦凤师种帅道令以本路兵防郑洛外援河阳内卫京城以虚中为资政殿大学士军前宣谕使虚中檄趣姚古师道兵马令直赴汴京应援金骑至城下放兵掠至郑州为马忠所败遂收敛为一西路稍通师道姚古及其他西兵并得达汴京虚中亦驰归收合散卒得东南兵二万余人以便宜起致仕官李邈令统领于汴河上从门外驻兵防姚平仲刼金营失利西兵俱溃金人复引兵逼城下虚中缒而入钦宗欲遣人奉使辨刼营非朝廷意虚中承命即徃都亭驿见金使王芮因持书复议和渡濠桥冐锋刃而进既至敌营露坐风埃金人注矢露刃周匝围绕久乃得见康王于军中次日侍王至金幕见二太子者礼节倨傲抵暮遣人随虚中入城要越王李邦彦呉敏李纲曹晟及金银骡马之类又欲御笔书定三镇界至方退军令虚中再徃必请康王归虚中再出明年从康王还除签书枢密院事自是又三徃金人固要三镇虚中泣下不言金帅变色虚中曰太宗殿在太原上皇祖陵在保州讵忍割弃金帅遂解兵北去言者劾以议和之罪罢知青州寻落职奉祠建炎元年窜韶州二年诏求使絶域者虚中应诏复资政殿大学士为祈请使杨可辅副之寻又以刘诲为通问使王贶为副明年春金人并遣归虚中曰奉命北来祈请二帝二帝未还虚中不可归于是独留虚中有才艺金人加以官爵即受之与韩昉归俱掌词命明年洪皓至上京见而甚鄙之累官翰林学士知制诰兼太常卿封河内郡开国公书金太祖睿徳神功碑进阶金紫光禄大夫金人号为国师然因是而知东北之士皆愤恨陷北遂密以信义结约金人不觉也金人每欲南侵虚中以费财劳人逺征江南荒僻得之不足以富国王伦归言虚中奉使日久守节不屈遂诏福州存防其家仍命其子师瑗添差本路转运判官桧虑虚中沮和议悉遣其家徃金国以牵制之金皇统四年转承防加特进迁礼部尚书承防如故虚中恃才轻肆好讥讪贵人达官徃徃积不平虚中尝撰官殿牓署本皆嘉美之名恶之者擿其字以为谤讪由是媒蘖成其罪遂告虚中谋反罗织虚中家图书为反具虚中曰死自吾分至于图籍南来士大夫家家有之髙士谈图书尤多于我家岂亦反邪并杀士谈【按金史宇文虚中云士谈字季黙髙琼之后宣和末为忻州户曹参军入朝官至翰林直学士有文集行世】虚中与老幼百口同日就焚死天为之画晦淳间赠开府仪同三司諡肃愍赐庙仁勇且为置后是为绍节【按王伦宇文虚中宋金两史俱有宋史所载较详今删彼存此】
　　汤思退字进之处州人绍兴十五年以右从政郎授进州政和县令试博学宏词科除秘书省正字自是登郎曹贰中秘秉史笔二十五年繇礼部侍郎除端明殿学士签书枢密院事未几参大政先是秦桧当国恶直丑正必不异和议不擿已过始久于用时思退名位日进桧病笃招参知政事董徳元及思退至卧内属以后事各赠黄金千两徳元虑其以我为自外不敢辞思退虑其以我期其死不敢受髙宗闻之以思退不受金非桧党信用之二十六年除知枢密院事明年拜尚书右朴射又二年进左仆射明年侍御史陈俊卿论其挟巧诈之心济倾邪之术观其所为多效秦桧盖思退致身皆桧父子恩也遂罢以观文殿大学士奉祠隆兴元年符离师溃召思退复相谏议大夫王大寳上章论之不报金师赫舍哩志寜遗书三省枢密院索海泗唐邓四郡思退欲与和遣淮西安抚司干办公事卢仲贤加枢密院计议编修官持报书以徃既行帝戒勿许四郡仲贤至宿州布萨忠义惧之以威仲贤皇恐言归当禀命遂以忠义遗三省枢密院书来上犹欲止割海泗思退遽奏以吏部侍郎王之望为通问使知閤门事龙大渊副之将割弃四州张浚在掦州闻之遣其子栻入奏仲贤辱国无状帝怒会侍御周操论仲贤不应擅许四郡下大理究问召浚赴行在十二月拜思退左仆射浚右仆射二年浚以金未可与知请帝幸建康图进兵帝手批王之望等并一行礼物并囘诏荆襄川陜严边备窜仲贤郴州思退恐奏请以宗社大计奏禀上皇而从从事帝批示三省曰卿犹欲言和今日敌势非秦桧时比卿议论秦桧不若思退大骇隂谋去浚遂令之望大渊驿疏兵少粮乏楼橹噐械未备又言委四万众以守泗州非计帝颇惑之乃命浚行边还兵罢招纳浚力乞罢政许之帝命思退作书许金四郡既而金専事杀戮帝意中悔思退复密令孙造谕敌以重兵胁和帝闻有敌兵命建康都统王彦等御之仍命思退督江淮军辞不行布萨忠义自清河口渡淮言者极论思退急和彻备之罪遂罢相寻责居永州于是太学生张观等七十二人上书论思退王之望尹穑等奸邪悮国招致敌人请斩之思退忧悸死思退始终与张浚不合浚以雪耻复讐为志思退毎借保境息民为口实更胜迭负思退之计迄行然终以不免敌既得海泗唐邓又索啇秦皆思退力也
　　朱倬字汉章唐宰相敬则之后七世祖避地闽中为闽县人世学易入太学宣和五年登进士第调常州宜兴簿金将侵边居民求避地倬为具舟给食众頼以济未几民告涝于郡郡檄倬考实乃除田租什九守怒不能夺张浚荐倬召对除福建广东西财用所属官宣谕使明槖再荐于朝时方以刘豫为忧倬因赐对策其必败髙宗大喜诏改合入官与丞相秦桧忤出教授越州用张守荐除诸王府教授桧恶言兵倬论掩骼事又忤之梁汝嘉制置浙东表摄参谋有羣宼就擒属倬鞫问独窜二人余释不问曰吾大父尉崇安日获宼二百坐死者七十余人大父谓此饥民剽食尔乌可尽绳以法吾其可愧大父乎通判南劒建宼阿魏众数千剑邻于建兵愞不可用倬重赏募卒擒获境内迄平除知恵州陛辞因言尝策刘豫必败髙宗记其言问卿久淹何所倬曰厄于桧帝愀然慰谕目送之旬日间除国子监丞寻除浙西提举且命自今在内除提举官令朝辞上殿盖为倬设也除右正言累迁中丞尝言人主任以耳目非报怨任气之地必上合天心每上疏辄夙兴露告若上帝鍳临奏疏几数十如仓廪蠲米价减私盐覈军食率焚稿不知贡举迁参知政事绍兴三十一年拜尚书右仆射金兵偪江倬陈战备应三策且谓兵应者胜帝深然之又策敌三事上焉者为耕筑计中焉者守备下则妄意絶江金必出下策果如所料史浩虞允文王淮陈俊卿刘拱之进用皆倬所荐也髙宗自建康回銮有内禅意倬密奏曰靖康之事正以位太遽盍姑徐之心不自安屡求去诏以观文殿大学士提举江州太平兴国宫孝宗即位谏臣以为言降资政殿学士明年致仕卒复元职恤典如宰相赠特进孙着淳十四年登第仕至吏部尚书
　　王纶字徳言建康人防頴悟十嵗能属文登绍兴五年进士第授平江府昆山县主簿厯镇江府婺州临安府教授权国子正时初建太学亡旧规凭吏省记吏縁为奸纶厘正之其稍革迁敇令所删定官诸王宫大小学教授兼权兵部郎官言孔门弟子与后世诸儒有功斯文者皆得从祀先圣今辟庠序修礼乐宜以其式颁诸郡县二十四年以御史中丞魏师逊荐为监察御史与秦桧论事忤其意师逊遂劾纶且言智识浅昧不能知纶由此罢去逾年知兴国军桧死召为起居舍人兼崇政殿説书寻兼权礼部侍郎二十六年试中书舍人髙宗躬亲政事收覧威柄召诸贤于散地诏命填委多纶所草纶奏守臣裕民事乞毋拘五条从之兼侍讲帝喜读春秋左氏纶进讲与帝意合尝同讲读官荐兴化军郑樵学行召对命官且给笔札録其所着史兼直学士院迁工部侍郎仍兼直院撰呉玠神道碑称上防赐宸翰襃宠二十八年除同知枢宻院事金将渝盟边报沓至宰相沈该未敢以闻纶率参知政事陈康伯同知枢宻院事陈诚之共白其事乞备御已而纶病肺暍告请祠二十九年六月朝论欲遣大臣为之使觇敌且坚盟好纶请行乃以为称谢使曹勋副之至金馆礼甚隆一日急召使入金主御便殿惟一执政在焉连数问纶条对金主不能屈九月还朝入见言邻国防顺和好皆陛下威徳所致宰臣汤思退等皆贺然当时金已谋入江特以善意绐纶尔纶旧疾作力丐外除资政殿大学士知福州帝解所御犀帯赐之明年知建康府兼行宫留守敌入江纶每以守御利害驿闻帝多从之三十一年卒赠左光禄大夫諡章敏无子以兄绰之子为后
　　尹穑字少稷建炎中兴自北归南绍兴三十二年与陆游同为枢密院编修官权知院史浩同知王祖舜荐其慱学有文召对称防二人并赐进士出身孝宗奨用西北之士隆兴元年除穑监察御史寻除右正言二年除殿中侍御史厯迁谏议大夫未几而罢初符离师溃汤思退复相金师穆书索地诏侍从台谏集议穑时为监察御史以为国家事力未备宜与敌和惟増嵗币勿弃四州勿请陵寝则和议可成既而卢仲贤出使为金所胁又将遣王之望张浚极言其不可穑为右正言惧和议弗就因劾浚跋扈未几罢政后将割四郡再易国书嵗币如所索之数而敌分兵入侵帝意中悔穑为侍御史乞置狱取不肯撤备及弃地者劾其罪牵引凡二十余人时方以和为急擢穑为谏议大夫敌势寖张逺近震动都督同都督相继辞行上书者攻和议之失且言穑専附大臣为膺犬如张浚忠诚为国天下共知穑不顾公议妄肆诋诽凡大臣不悦者皆逐之相与表里以成奸谋皆可斩帝虽怒言者而一时主议之臣与穑皆相继废黜先是胡铨力言主和非是大臣不悦命铨与穑分徃浙东西措置海道二人絜家以行为言者所劾遂皆罢语在陈康伯
　　王之望字瞻叔襄阳谷城人后寓居台州绍兴八年登进士第教授处州入为太学録迁博士乆之出知荆门军提举湖南茶盐改潼川府路转运判官寻改成都府路计度转运副使提举四川茶马朝臣荐其才召赴行在除太府少卿总领四川财赋金人渝盟军书旁午调度百出之望区画无遗事第括民质剂未税者搜抉隠匿得钱为缗四百六十八万众咸怨之升太府卿孝宗即位除户部侍郎充川陜宣谕使先是敌帅合喜防鳯州之黄牛堡呉璘击走之遂取秦州连复商陜原环等十七郡敌以璘精兵皆在徳顺力攻之时陈康伯秉政方议罢徳顺戍虞允文为宣谕使力争不从帝以手札命璘退师之望既代允文宣谕使赞璘命诸将弃徳顺仓卒引退敌乗其后正兵三万还者仅七千人将领所存无几连营恸哭声震原野帝闻而悔之隆兴初右谏议大夫王大寳疏之望罪除集英殿修撰提举江州太平兴国宫未几除户部侍郎江淮都督府参赞军权事之望雅不欲战请朝因奏人主论兵与臣下不同惟奉承天意而已窃观天意南北之形已成未易相兼我之不可絶淮而北犹敌之不可越江而南也移攻战之力以自守自守既固然后随机制变择利而应之有防留中俄兼直学士院汤思退力主息兵奏除之望吏部侍郎为通问使寻议先遣小使觇敌召之望还之望首以守备不足恃为告帝亟罢都督府以之望为淮西宣谕使甫拜命又擢右谏议大夫之望因上章极言廷臣执偏见为身谋乞明诏在庭平其心于议论之际时思退主和议浚主恢复之望实隂为思退地也既而视师江上金复侵边遂上和战二策且言措置守御之备疏奏未达拜参知政事既入俄兼同知枢宻院事敌兵交至濠楚守将或弃城遁帝命汤思退督淮江师未行复令之望督视改同都督力辞不行遂以参知政事劳师江淮之望先尝贻书敌帅至是王抃使敌军并割商秦地许归被俘人世为叔侄之国敌皆聴许讲解而罢帝闻敌即退令督府择利击之之望下令诸将不得妄进朝廷趣行之望言王抃既还不可冐小利害大计言者论之罢为端明殿学士提举江州太平兴国宫居天台乾道元年起知福州福建路安抚使捕海贼王大老防闻加资政殿大学士移知温州寻复罢六年卒之望当秦桧时落落不合或谓其有守绍兴末年力附和议与思退相表里专以割地啖敌为得计地割而敌势益张之望迄以此废焉
　　徐俯字师川洪州分寜人以父禧死国事授通直郎累官至司门郎靖康中张邦昌僭位俯遂致仕时工部侍郎何昌言与其弟昌辰避邦昌皆改名俯买婢名昌奴遇客至即呼前驱使之建炎初落致仕奉祠内侍郑谌识俯于江西重其诗荐于髙宗胡直儒在经筵汪藻在翰苑迭荐之遂以俯为右谏议大夫中书舍人程昌言俯以前任省郎遽除谏议自元豊更制以来未之有考之古今非阳城种放则未尝不循序而进愿姑以所应者命之昔元稹在长庆间擢知制诰真不沗矣缘其为荆南判司命从中出召为省郎便知制诰遂喧朝论时谓荆南监军崔潭浚实引之近亦俯与宦寺倡酬称其警策恐或者不知陛下得俯之由不报俱遂罢绍兴二年赐进士出身兼侍读三年迁翰林学士俄擢端明殿学士签书枢宻院事四年兼权参知政事宰相朱胜非言襄阳上流所当先取帝曰盍就委岳飞参政赵鼎曰知上流利害无如飞者俯独持不可帝不聴防刘光世乞入奏鼎言方议出师大将不宜离军俯欲许之鼎固争俯乃求去提举洞霄宫九年知信州中丞王次翁论其不理郡事予祠明年卒
　　沈与求字必先湖州徳清人登政和五年进士第累迁至明州通判以御史张守荐召对除监察御史上疏论执政迁兵部员外郎自劾以为言苟不当不应得迁乃行其言除殿中侍御史帝在防稽或劝幸饶信有急则入闽与求以为今日根本正在江浙宜进都建康以图恢复论范宗尹年少为相恐误国事帝不悦以直龙图閤知台州宗尹罢召还再除侍御史时军储窘乏措置诸镇屯田与求取古今屯田利害为集议二卷上之江西安抚知江州朱胜非未至而马进宼江州陷之与求论九江之陷由胜非赴镇太缓胜非罢去时方多事百司稽违与求援元豊旧制请许台谏官弹奏帝从之与求再居言路或疑凡范宗尹所引用者将悉论出之与求曰近世朋党成风人才不问贤否皆视宰相出处为进退今当别人才邪正而言之岂可谓一时所用皆不贤人服其言吕頣浩再相御营统制辛永宗枢宻富直柔右司谏韩璜屡言其短与求劾直柔附防永宗兄弟为致身之资帝遂出永宗而璜直柔亦相继罢黜迁御史中丞时禁卫寡弱诸将各拥重兵与求言汉有南北军唐用府兵彼此相维使无偏重今兵权不在朝廷虽有枢宻院及三省兵房尚书兵部但行文字而已愿召大臣益修兵政助成中兴之势浙西安抚刘光世来朝以绘帛方物为献帝已分讫六宫与求奏今为何时而有此时已暮疏入帝命追取斥还内侍冯益请别置御马院自领其事又擅穿皇城便门与求劾益专恣请治其罪谍报刘豫在淮阳造舟议者多欲于明州向头设备与求言使贼舟至此则入吾腹心之地海舟自京东入浙必由秦州石港通州料角崇明镇等处次至平江南北洋次至秀州金山次至向头又闻料角水势渚险必得沙上水手方能转运宜于石港料角等处拘收水手优给钱粮而存飬之以备缓急两浙转运副使徐康国自温州进发宣和间所制间金销金屏障什物与求奏曰陛下俭侔大禹今康国欲以微物累盛徳乞斥而焚之仍显黜康国从之与求厯御史三院知无不言前后几四百奏其言切直自敌己巳下有不能堪者帝时有所训敇毎曰汝不识沈中丞邪移吏部尚书兼权翰林学士兼侍读遂出为荆湖南路安抚使知潭州引疾丐祠许之四年出知镇江府兼两浙西路安抚使复以吏部尚书召除参知政事金师将入侵与求赞帝亲征帝书车攻诗以赐之曰朕以二圣在逺屈已通和今豫逆乱如此安可复忍与求曰和亲乃金人屡试之策不足信也因奏诸将分屯江岸而敌人徃来淮甸当遣岳飞自上流取间道乗虚击之彼必有反顾之忧帝曰当如此措置五年兼权知枢宻院事时张浚视师江上以行府为名言知泰州邵彪及其营田利害事乞送尚书省有防从之与求不能平曰三省枢宻院乃奉行行府文书邪六年张浚复欲出视师不告之同列及得防乃退而叹曰此大事也吾不与闻何以居位遂丐祠罢出知明州七年帝在平江召见除同知枢宻院事从至建康迁知枢宻院事卒赠左银青光禄大夫諡忠敏
　　翟汝文字公巽润州丹阳人登进士第以亲老不调者十年擢议礼局编修官召对除秘书郎三馆士建议东封汝文曰治道贵清净今不啓上述三代礼乐而师秦汉之侈心非所愿也责监宿州税久之召除著作郎迁起居郎皇太子就命汝文劝讲除中书舍人言者谓汝文从苏轼黄庭坚游不可当赞书之任出知襄州移知济州复知唐州以谢章自辨罢未几起知陈州召拜中书舍人外制典雅一时称之命同修哲宗国史迁给事中髙丽使入贡诏班侍从之上汝文言春秋之法王人虽微序诸侯上不可卑近列而尊陪臣遂命如旧制内侍梁师成强市百姓墓田广其园圃汝文言于帝师成讽宰相黜汝文出守宣州召为吏部侍郎出知庐州徙宻州宻负海产盐蔡京屡变盐法盗贩者众有司穷治党与汝文曰祖宗法度获私商不诰所由欲靖民也今系而虐之将为厉矣悉纵之宻嵗贡牛黄汝文曰牛失黄辄死非所以恵农宜输财分市帝从之钦宗即位召为翰林学士改显谟阁学士知越州兼浙东安抚使建炎改元上疏言陛下即位赦书上供常数为后献利之臣所増者当议裁损如浙东和预买绢嵗九十七万六千匹而越州乃二十万五百匹以一路计之当十之三如杭嵗起之额盖与越州等杭州去年以减十二万匹独越州尚如旧今乞视户等第减罢杨应诚请使髙丽图迎二帝汝文奏应诚欺罔君父若髙丽辞以大国假道以至燕云金人却请问津以窥呉越将何辞以对后髙丽果如汝文言帝将幸武昌汝文疏请幸荆南不从绍兴元年召为翰林学士兼侍讲除参知政事同提举修政局时秦桧相四方奏请填委未决吏缘为奸汝文语桧宜责都司程考吏牍稽迟者惩之汝文尝受辞牒书字用印直送省部入对乞治堂吏受赂者桧怒面劾汝文専擅右司谏方孟卿因奏汝文与长官立异岂能共济国事罢去卒先是汝文在宻桧为郡文学汝文荐其才故桧引用之然汝文性刚不为桧屈对案相诟至目桧为浊气云
　　王庶字子尚庆阳人崇寜五年举进士第改秩知泾州保定县以种师道荐通判懐徳军契丹为金人所破举燕云地求援诏师道受降庶谓师道曰国家与辽人百年之好今坐视其败亡不能救乃利其土地无乃因此基女直之祸乎不聴宣和七年金果入宼大宰李邦彦夜召庶问计庶曰宿将无如种师道宜付以西兵使之入援邦彦以语蔡攸攸不然以庶为陜西运判兼制置解盐事疆事益棘钦宗欲幸襄邓先命席益为京西安抚使益求庶自副髙宗即位除直龙图阁鄜延经畧使兼知延安府累立战功进集英殿修撰陞龙图阁侍制节制陜西六路军马先是河东经制使王既遁归东京留守宗泽承制以庶权陜西制置使防宣谕使谢亮入闗庶移书曰夏人之患小而缓金人之患大而廹秋髙必大举盍杖节率兵举义驱逐渡河徐图恢复亮不能从金人大入庶调兵自沿河至冯翊据险以守金人先已乘兵渡河攻晋寜侵丹州又渡清水河破潼闗秦陇皆震庶檄诸路防期进击泾原统制曲端雅不欲属庶以未受命辞居数日告身至又辞金人和端与庶不恊并兵宼鄜延庶在坊州闻之夜趋鄜延以遏其冲金人诡道陷丹州州界鄜延之间庶乃自当延安路时端尽统泾原劲兵庶屡督其进端讫不行遂陷延安语在端传初庶闻围急自収散亡徃援观察使王亦将所部兴元庶至甘泉而延安已不守既无所归遂以军付而自将百骑驰至襄乐劳军尚倚端为助庶至端令毎门减从骑之半比至帐下仅数骑端厉声问庶延安失守状且曰节制固知爱身不知为天子爱城乎庶曰吾数令不从谁爱其身者端怒谋即军中诛庶而夺其兵乃夜走寜州见谢亮曰延安五路襟防今既失矣春秋大夫出疆之义得以专之请诛庶亮曰使事有指今以人臣而擅诛于外是跋扈也公则自为之端沮而归乃夺庶节制使印又拘縻其官属防诏庶守京兆庶先以失律自劾得罢丁内艰时张浚自富平败归始思庶及端之言可用乃并召之庶地近先至力陈抚秦保蜀之策劝浚收河秦鳯之兵扼闗陇以为后图浚不纳求终制不许乃版授参议官浚念端与庶必不相容端未至但复其官移防州庶因谓浚曰端有反心浚亦畏端得士始有杀端意矣语在端傅绍兴五年起复知兴元府利夔路制置使庶以士卒单寡籍兴洋诸邑及三泉县强壮两丁取一三丁取二号义士日阅于县月阅于州厚犒之不半年有兵数万浚言于朝陞徽猷阁直学士有防于浚者徙庶知成都改嘉州明年浚劾庶轻率倾险落职奉祠寻起知遂寕固避得请六年除湖北安抚使知鄂州趋阙言绍复大业都荆为可荆州左呉右蜀利尽南海前临江汉出三川渉大河以图中原曹操所以畏闗羽者也帝大异之复显谟阁待制知荆南府湖北经畧安抚使又复直学士七年十月以兵部侍郎召明年春入对因奏恢复之功十年未立其失在偏聴在欲速在轻爵赏是非邪正混淆诚能赏功罚罪其谁不服又口陈手画秦蜀利害帝大喜即日迁本部尚书阅月拜枢宻副使议者乞遣重臣行边遂命庶措置江淮边防京湖宣抚使岳飞闻庶行边遗书曰今嵗若不出师当纳节请间庶壮之庶还朝论金人变诈自渝海上之盟因及飞纳节之语当是时秦桧再相以和戎为事金使乌凌河思谋至诏趣庶还庶力诋和议乞诛金使其言甚切金又遣萧通古来许割地还梓宫归太后庶曰和议之事臣所不知凡七疏乞免官乃以资政殿学士知潭州御史中丞勾龙如渊劾庶本赵鼎所荐欺君罔上庶罢归至九江被命夺职徙家居焉十三年御史胡汝明论庶讥讪朝政责向徳军节度副使道州安置至贬所卒孝宗思庶言追复其官諡敏节子六人之竒乾道中知枢宻院事
　　辛炳字如晦福州侯官县人登元符三年进士第累官至监察御史兼权殿中侍御史先是蔡京废发运司转般仓为直达纲舟入率侵盗沈舟而遁户部受虚数人畏京莫敢言炳极疏其弊且以变法后两嵗所得之数较常嵗亏欠一百三十有二万支益广而入寖微乞下有司计度徽宗以问京京怒以炳为沮挠责监南剑州新豊塲寻提举洞霄宫起知袁州移无为军靖康初召为兵部员外郎髙宗即位除左司员外郎辞未几起直龙图阁知潭州明年张浚调兵潭州以炳懦怯不能罢之寻以起居舍人召辞绍兴二年复以侍御史召首言今日公道壅塞风俗頽薄连疏三省所行乖失数十事请谕大臣勿废都堂公见之礼时福建八州添差至百八十余员炳言艰危多事之时冗食之官无益当罢从之苏湖地震下诏求言炳言大臣无畏天之心何事不可为其言甚峻由是宰执吕頣浩居家待罪炳劾罢頣浩知枢宻院事张浚召赴行在炳论其败事误国浚坐落职除御史中丞时方遣使议和炳言金人无信和议不可恃宜讲求守御攻战之策以疾请外除显谟阁直学士知漳州未赴而卒赠通议大夫













　　钦定续通志卷三百七十五
　　钦定四库全书
　　钦定续通志卷三百七十六
　　列
　　宋【八十】
　　朱弁　　　郑望之　　　张邵
　　洪皓【适遵迈】
　　朱弁字少章徽州婺源人少颖悟读书日数千言旣冠入太学晁説之见其诗奇之与归新郑妻以兄女新郑介汴洛间多故家遗俗弁游其中闻见日广靖康之乱家碎于兵弁南归建炎初议遣使问安两宫弁奋身自献诏补修武郎借吉州练使【按宋名臣言行续録作借右武大夫吉州练使】为通问副使至云中见尼雅满邀説甚切尼雅满不聼使就馆守之以兵绍兴二年金人忽遣宇文虚中来言和议可成当遣一人诣元帅府受书还虚中欲弁与正使王伦探筞决去留弁曰吾来固自分必死岂应今日觊幸先归愿正使受书归报伦将归弁请曰古之使者有节以为信今无节有印印亦节也愿留印使弁得抱以死死不腐矣伦解以授弁弁受而怀之卧起与俱金人迫弁仕刘豫且訹之曰此南归之渐弁曰豫乃国贼吾尝恨不食其肉又忍北靣臣之吾有死耳金人怒絶其饩遗以困之弁忍饥待尽誓不为屈金人亦感动致礼如初乆之复欲易其官弁曰自古兵交使在其间言可从从之不可从囚之杀之何必易其官吾官受之本朝惟有死而已誓不易以辱吾君也且移书耶律绍文等又以书诀后使洪皓曰杀行人非细事吾曹遭之命也要当舍生以全义尔乃具酒食召被掠士夫饮半酣语之曰吾已得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之常诸君何悲也金人知其终不可屈遂不复强王伦还朝言弁守节不屈帝为官其子林赐其家银帛防尼雅满死弁密疏金国虚实曰此不可失之时也遣李发等间行归报其后伦归又以弁奉送徽宗大行之丈为献其辞有曰叹马角之未生魂消雪窖攀龙髯而莫逮泪洒氷天帝读之感泣官其亲属五人赐吴兴田五顷帝谓丞相张浚曰归日当以禁林处之八年金使乌凌阿思谋石庆至称弁忠节诏附黄金三十两以赐十三年和议成弁得归入见便殿弁谢且曰陛下与金人讲和上返梓宫次迎太母盟可守而诡诈之心宜嘿以待之兵可息而消弭之术宜详以讲之帝纳其言赐金帛甚厚弁又以金国所得六朝御容及宣和御书画为献秦桧恶其言敌情奏以初补官易宣教郎直秘阁有司校其考成十七年应迁数官桧沮之仅转奉议郎十四年卒弁为文慕陆宣公援据精博曲尽事理诗学李义山词气雍容不蹈其险怪竒澁之弊金国名王贵人多遣子弟就学弁因文字往来説以和好之利及归述北方所见闻忠臣义士朱昭史玩张忠转高景平孙益孙谷傅伟文李丹五台僧宝真妇人丁氏晏氏小校阎进朱勣等死节事状请加褒录以劝来者
　　郑望之字顾道彭城人显谟阁直学士仅之子也望之少有文名山东皆推重登崇宁五年进士第自陈留簿累迁枢宻院编修官歴开封府仪工户曹以治办称临事劲正不受请托宦寺有强占民田者奏归之蔡京子欲夺人妾使人谕意望之拒不受除驾部员外郎兼金部靖康元年金人攻汴京假尚书工部侍郎俾为军前计议使未至金人遣呉孝民来因与偕还望之言金人意在金币且要大臣同议廼命同知枢宻院事李棁与望之再使金帅遣肃三寳努偕棁等还以书求割三镇欲得宰相交地亲王送大军过河时髙宗在康邸慷慨请行遂与张邦昌乘筏渡濠自午至夜分始逹金砦又除望之户部侍郎同棁再至金营仍以珠玉遗金人金人拘留望之逾旬防姚平仲夜刼砦不克斡里雅布以用兵诘责诸使者邦昌恐惧涕泣王不为动金人遂不欲留王更请肃王乃以兵送望之诣国王砦诘问防再遣宇文虚中持割地诏至望之得还因盛言敌势强大我兵削弱不可不和既而金兵退朝廷以议和非防罢望之提举亳州明道宫建炎初李纲以望之张皇敌势沮损国威以致祸败责海州团练副使连州居住纲罢诏望之为户部侍郎寻转吏部侍郎兼主管御营司叅赞军事论航海不便忤防以集英殿修撰再领亳州明道宫起知宣州逾年以言章罢绍兴二年防赦复徽猷阁待制致仕七年召赴行在升徽猷阁直学士复致仕三十一年卒年八十四赠中大夫
　　张邵字才彦乌江人登宣和三年上舎第建炎元年为衢州刑曹防诏求直言邵上疏曰有中原之形势有东南之形势今纵未能遽争中原宜进都金陵因江淮蜀汉闽广之资以图恢复不应退自削弱三年金人南侵诏求可至军前者邵慨然请行转五官直龙图阁假礼部尚书充通问使武官杨宪副之即日就道至潍州接伴使置酒张乐邵曰二帝北迁邵为臣子所不忍听请止乐至于三四闻者泣下翌日见左监军达兰命邵拜邵曰监军与邵为南北朝从臣无相拜礼且以书抵之曰兵不在强弱在曲直宣和以来我非无兵也帅臣初开边隙谋臣复起兵端是以大国能胜之厥后伪楚僭立羣盗蠭起曽几何时电扫无余是天意人心未厌宋徳也今大国复裂地以封刘豫穷兵不已曲有在矣逹兰怒取国书去执邵送密州囚于祚山砦明年又送邵于刘豫【按宋名臣言行续録载邵见监军郎君逹兰于潍州逼公拜公不可执寘昌邑寻徒密州祚山寨以兵守之四年夏邵闻逹兰过密以书抵之云云达兰得书执付豫与宋史本异】使用之邵见刘豫长揖而已又呼为殿院责以君臣大义词气俱厉豫怒械置于狱杨宪遂降豫知邵不屈乆之复送于金拘之燕山僧寺从者皆莫知所之后又作书为金言刘豫挟大国之势日夜南侵不胜则首鼠两端胜则如养鹰饱则飏去终非大国之利后益北徙防宁金尝大赦许宋使者自便还乡人人多占籍淮北冀幸稍南惟邵与洪皓朱弁言家在江南十三年和议成及皓弁南归八月入见奏前后使者如陈过庭司马朴滕茂实崔纵魏行可皆殁异域乞早颁恤典邵并携崔纵柩归其家升秘阁修撰主管佑神观左司谏詹大方论其奉使无成改台州崇道观十九年以敷文阁待制提举江州太平兴国宫知池州再奉祠卒年六十一累赠少师邵负气遇事慷慨常以功名自许出使因徙屡濒于死其在防宁金人多从之学喜诵佛书虽异域不废初使金时遇秦桧于潍州及归上书言桧忠节议者以是少之【按宋名臣言行续録载邵上书言臣使北时道遇秦桧教臣坚持使节臣得奉以周旋又医官荣州练使李子厚语臣云桧在中京尝代徽宗移书尼雅满述海上盟约及用兵讲和利害结好基此防曹勋缴进其书诏付史馆又载邵初出疆遇桧于昌邑以忠义相勉故邵在丧相与通问邵因歴叙金有归渊圣及诸王宗室意劝其遣使迎请桧寖不乐宋宋史本不载附识】后弟祁下大理狱将株连邵防桧死得免子孝览孝曽孝忠孝曽后亦以出使殁于金金人知为邵子尚怜之
　　洪皓字光弼番昜人【按宋名臣言行续録载皓其先徽人唐宋徙乐平之洪岩】少慷慨有竒节登政和五年进士第王黼朱勔皆欲婚之力辞宣和中为秀州司録大水民多失业皓白郡守以拯荒自任廪损直以粜民坌集皓恐其纷竞乃别以青白帜湼其手以识之令严而惠徧浙东纲米过城下皓白守邀留之守不可皓曰愿以一身易十万人命讫留之州人号为洪佛子其后秀军叛纵掠惟过皓门不敢犯建炎三年帝将如金陵皓上书言内患甫平外敌方炽若轻至建康恐金人乘虚侵轶宜先遣近臣往经营俟告办回銮未晩时朝议已定不从既而悔之他日帝问宰辅近谏移跸者为谁张浚以皓对时议遣使金国浚又荐皓于吕颐浩召与语大悦皓方居父丧颐浩解衣巾俾易衰绖入对帝以国步艰难两宫逺播为忧皓极言天道好还金人安能久陵中夏此正春秋邲郢之役天其或者警晋训楚也帝悦迁皓五官擢徽猷阁待制假礼部尚书为大金通问使龚璹副之令与执政议国书皓欲有所易颐浩不乐遂抑迁官之命时淮南盗贼踵起李成甫就招即命知泗州羁縻之乃命皓兼淮南京东等路抚谕使俾成以所部卫皓至南京比过淮南成方与耿坚共围楚州责权州事贾敦诗以降敌实特叛心皓先以书抵成成以汴涸虹有红巾贼军食絶不可往皓闻坚起义兵可撼以义遣人密谕之坚意动遂强成敛兵皓至泗境迎骑介而来龚璹曰虎口不可入皓遂还上疏言成以朝廷餽饷不继有引众建康之语今靳赛据州薛庆据高邮万一三叛连衡何以待之宜使人谕意优进成官秩畀之以京口纲运如晋明帝待王敦可也疏奏帝即遣使抚成给米五万石颐浩恶其直达而不先白堂奏皓托事稽留贬二秩皓遂请出滁阳路自夀春由东京以行至顺昌闻羣盗李阎罗小张俊者梗颖上道皓与其党遇譬晓之二渠魁皆听命领兵入宿卫皓至太原留几一年金遇使人礼日薄及至云中尼雅满迫二使仕刘豫皓曰万里衔命不得奉两宫南归恨力不能磔逆豫忍事之邪愿就鼎镬无悔尼雅满怒将杀之旁一人喏曰此真忠臣也目止劒士为之跪请得流递冷山惟璹至汴受豫官冷山地苦寒四月草生八月已雪穴居百家陈王乌舎聚落也乌舎敬皓使教其八子【按宋名臣行续録作教其二子】或二年不给食盛夏衣麤布尝大雪薪尽以马矢然火煨面食之或献取蜀策乌舎持问皓皓力折之乌舎鋭欲南侵皓曰兵犹火也弗戢将自焚自古无四十年用兵不止者又数为言所以来为两国事既不受使乃令深入教小儿非古者待使之礼也乌舎或答或黙忽发怒曰汝作和事官而口硬如许谓我不能杀汝耶皓曰自分当死顾大国无受杀行人之名愿投之水以坠渊为名可也乌舎义之而止和议将成乌舎问所议十事皓条析甚至乌舎曰汝性直不诳我吾与汝如燕遣汝归议遂行防莫将北来议不合事复中止留燕甫一月乌珠杀乌舎党类株连者数千人独皓与异论几死故得免方二帝迁居五国城皓在冷山密遣人奏书以桃梨粟麪献二帝始知帝即位皓闻祐陵讣北向泣血旦夕临讳日操文以祭其辞激烈旧臣读之皆挥涕绍兴十年因谍者赵德书机事数万言藏故絮中归达于帝言顺昌之役金人震惧燕山珍宝尽徙以北意欲损燕以南弃之王师亟还自失机防今再举尚可十一年又求得太后书遣李微持归帝大喜曰朕不知太后宁否几二十年虽遣使百辈不如此一书是冬又密奏书曰金已厌兵若和议未决不若乗势进击再造反掌尔又言胡铨封事此或有之金人知中国有人益惧张丞相名动异域惜置之散地又问李纲赵鼎安否献六朝御容徽宗御书其后梓宫及太后归音皓皆先报初皓至燕宇文虚中已受金官因荐皓金主闻其名欲以为翰林直学士力辞之皓有逃归意乃请于参政韩昉乞于真定或大名以自养昉怒始易皓官为中京副留守再降为留司判官趣行屡矣皓讫不就职昉竟不能屈金法虽未易官而会经任使者永不可归昉遂令皓校云中进士试葢欲以计堕皓也皓复以疾辞未几金主以生子大赦许使人还乡皓与张邵朱弁三人在遣中金人惧为患犹遣人追之七骑及淮而皓已登舟十二年七月见于内殿力求郡养母帝曰卿忠贯日月志不忘君虽苏武不能过岂可舍朕去邪请见慈宁宫帟人设帘太后曰吾故识尚书命撤之皓自建炎己酉出使至是还留北中凡十五年同时使者十三人惟皓邵弁得生还而忠义之声闻于天下者独皓而已皓既对退见秦桧语连日不止曰张相公金人所惮乃不得用钱塘暂居而景灵宫太庙皆极土水之华岂非示无中原意乎桧不怿除徽猷阁直学士提举万夀观兼权直学士院金人来取赵彬等三十人家属诏归之皓曰昔韩起谒环于郑郑小国也能引义不与金既限淮官属皆吴人宜留不遣葢虑知其虚实也彼方困于蒙古姑示强以尝中国若遽从之谓秦无人益轻我矣既而复上疏曰恐以不与之故或致渝盟宜告之曰俟渊圣及皇族归乃遣又言王伦郭元迈以身殉国弃之不取缓急何以使人桧大怒又言实纳寄声桧怒益甚翌日侍御史李文防劾皓不省母出知饶州明年大水中官白锷【按宋名臣言行续録作向锷】从太后北归素知皓名宣言爕理乖盭洪尚书名闻天下何不用桧闻之愈怒系锷大理狱寻流岭表谏官詹大方遂论皓与锷为刎颈交更相称誉罢皓提举江州太平观其实锷初不识皓也寻居母丧他言者犹谓皓睥睨钧衡终丧除饶州通判李勤又附桧诬皓责濠州团练副使安置英州居九年始复朝奉郎徙袁州至南雄州卒年六十八死后一日桧亦死帝闻皓卒嗟惜之复敷文阁学士赠四官乆之复徽猷阁学士諡忠宣皓虽乆在北廷不堪其苦然为金人所敬所着诗文争钞诵求锓梓既归后使者至必问皓为何官居何地性急义当艰危中不少变懿节后之戚赵伯璘乌舎戯下贫甚皓赒之范镇之孙祖平为佣奴皓言于金人而释之刘光世庶子为人豢豕犊而嫁之他贵族流落贱微者皆力防以出惟为桧所嫉不死于敌国乃死于防慝博学强记子适遵迈
　　适字景伯皓长子也防敏悟日诵三千言皓使朔方适年甫十三能任家事以皓出使恩补修职郎绍兴十三年与弟遵同中博学宏词科髙宗曰父在边方子能自立此忠义报也宜升擢遂除敕令所删定官后三年弟迈亦中是选由是三洪文名满天下改秘书省正字甫数月皓归忤秦桧出知饶州适亦出为台州通判垂满皓谪英州适复论罢徃来岭南省侍者九载皓卒服阕起知荆门军应诏上寛恤四事轻茶额钱蠲他州代贡礼物辟试闱以复旧额官田不种者免输租改知徽州寻提举江东路常平茶盐首言役法不均之弊会帝亲征适觐金陵言本路旱百姓逐食于淮复遭金兵今各懐归而田产为官鬻请聼其估赎之又上防曰大定新立诸国未必从宜多遣密诏传谕中原义士各取州县因以俾之王师但留屯淮泗募兵积粟以为声援俟蜀汉山东之兵数道皆集见可而进庶几兵力不顿可以万全升尚书户部郎中总领淮东军马钱粮孝宗即位符离用兵馈饷繁伙适究心调度供亿无阙迁司农少卿隆兴二年召贰大常兼权直学士院帝欲除诸将环卫官诏讨论其制适具唐及本朝沿革十一条上之且言祖宗故事葢可法则除中书舎人时羽檄沓至书诏填委咨访醻答率称上防自此有大用意金既寻盟首为贺生辰使金接伴髙嗣先自言其父司空有徳于皓相与甚驩得其要领以归乾道初迁翰林学士仍兼中书舎人秦埙乆废忽予祠适奏曰李林甫死后诸子皆流配岭南秦桧稔恶自毙不肖之孙官职仍旧可谓幸矣宫观虽小埙得之恐桧党牵连而进其命遂寝复缴还桧党巫伋莫伋余尧弼迁复之命除端明殿学士签书枢密院事上谕参政钱端礼虞允文曰三省事与洪适商量东西府始同班奏事八月拜参知政事谏议大夫林安宅以铜钱多入北境请禁之即蜀中取鐡钱行之淮上事既行适言其不可帝问之适曰今毎州止得千緍一州以万户计之每家才得数百恐民间无以贸易且客旅无囬货盐埸有大利害帝以为然乃寝前命但于蜀中取十五万緍行庐和二州拜尚书右仆射同中书门下平章事兼枢密使未几春霖适引咎乞退林安宅抗疏论适既而台臣复合奏除观文殿学士提举江州太平兴国宫寻起知绍兴府浙东安抚使再奉祠淳熙十一年卒年六十八諡文惠适以文学闻望遭时遇主自两制一月入政府骤居相位然无大建明家居十有六年兄弟鼎立子孙森然以著述吟咏自乐近世备福鲜有及之子九人槻秘槢樌桴楹槺梠遵字景严皓仲子也儿时端重如成人父留沙漠母亡遵孺慕攀号以父防补承务郎与兄适试博学宏词科中魁选赐进士出身髙宗以皓逺使擢为秘书省正字中兴以来词科中选即入馆自遵始秦桧子熺为官长謦劾为人轻重遵恬然不附丽二年弗迁皓南还与朝论异出守遵遂乞外通判常婺越三州绍兴二十五年遵复入为正字兼权直学士院汤鹏举副台端密荐为御史方赐对而父讣闻二十八年免丧召对极陈父寃曰先臣与龚璹同出疆璹仕于刘豫妄杀兵官为豫所诛而秦桧赠以节旄擢用其子先臣拒金人之命留十五嵗乃得归顾南窜岭外臣兄弟屏迹在外桧不分忠逆如此髙宗悉为道谤语所起遂拜起居舎人奏乞以经筵官除罢及封章进对宴防锡予讲读问答等事萃为一书名之曰迩英记注其后乾道间又有祥防殿记注又论铸钱利害迁起居郎兼权枢密院都承防奏复经筵官留身奏事旧制修起居注二十九年拜中书舎人殿前裨将辅逵转防御使王纲转团练使遵言近制管军官十年始一迁今两人不满嵗安得尔时勲臣子孙多躐居台省遵乞禁止诏自今功臣子孙序迁至侍从并令乆任在京宫观遵曰侍从朝廷髙选非如磨勘阶官安有迁序之制今内外将家无虑二十人若以序迁不出十年西清次对皆可坐致太祖开国功臣子孙不过诸司今使穆清之地类皆将种非所以示天下又言瑞昌兴国之间茶啇失业聚为盗贼望掲牓开谕许其自新愿充军者填刺愿为农者放还帝皆可其奏论者欲复鄱阳永平永丰两监鼓铸诏给舎议遵曰国朝分道置使厘为三司自中兴以来置都大提防官属太多号令不一鼓铸益少窃以为复置便三十年正月试吏部侍郎选人诣曹改秩吏倚为市巧生沮阂遵明与约茍于大体无害先行后审荐员有定限而举者周遮重复或同时一章而巧为两牍或当荐五员而辄逾十数或当举职官而诡为京状或身系常调而妄称职司或东西分曹而交错搀补或已予复夺而指云事故凡如是者得通劾之旧制致仕任子随所在审敕牒即请时议必令于元州判奏遵言士大夫或游宦数千里外临终谢事其家获归故里已为至难今复因此龃龉反覆稽延是明与恶吏为地也乃仍旧贯平江湖秀三州水无以输秋苗有司抑令输麦遵言麦价殊不在米下民困如是愿量取其半被水害者悉免之金人来索绛阳郭小的安化刘恭二百家遵以蜀之李特可为至戒愿以根集未足为解报之迁翰林学士兼吏部尚书汪澈论汤思退罢相遵行制无贬词澈以为言遂丐去以徽猷阁直学士提举太平兴国宫三十一年遣李寳御金兵寳驻兵平江命遵知平江及寳以舟师捣胶西凡资粮器械舟檝皆遵供亿寳成功遵之助为多车驾幸金陵禁衞士丐索无艺先是朝廷虑商舶为贼得悉拘入官并海县团萃巨舰及募水手民兵皆絷留未得去遵因对论之以船还商而聼水手自便呉人徳之孝宗即位拜翰林学士承防兼侍读诏问敌人来索旧礼从之则不忍屈不从则边患未已中原归正人源源不絶纳之则力不能给否则絶向化之心宜指陈定论以闻遵与给事中金安节中书舍人唐文若起居郎周必大共为一议谓宜遗金缯如前日之数或许稍归侵地如海泗之类则彼亦无可借口知隆兴二年贡举拜同知枢密院事夀康殿产金芝同列议表贺遵引李文靖奏灾异故事风止之荐眉山李焘永嘉郑伯熊及林光朝未及用防汤思退为左相而次相张浚罢御史周璪策遵且超迁上章致劾遵连章乞免以端明殿学士提举太平兴国宫乾道六年起知信州徙知太平州前守周璪以尝论遵闻遵来不俟合符驰去遵追饯至十里劳苦如平时闻者以为盛德圩田坏民失业遵鸠民筑圩万数方冬盛寒遵躬履其间载酒食亲馌饷恩意倾尽人忘其劳运使张松忌功妄奏圩未尝决民未尝转徙必责圩戸自阏筑且裁省募工钱米之半遵连疏争至乞遣朝臣覆按圩遂成松别治溧水永丰圩来调丁米木数甚广遵谓刲股充喉执不从楚地旱遵简賔佐随远近壮老以差赋给蠲租至十九又告籴于江西得活者万计戍兵乗时盗利曹伍剽于野尽执拘以归其军故当大札瘥而邑落晏然徙知建康府江东安抚使兼行宫留守孝宗谕当制舍人范成大襃其治绩且许入觐时虞允文当国有北征志先调侍衞马军出屯其在府者五军悉送其孥谋筑营砦无虑万灶特敕遵同宰执赴选徳殿奏事进资政殿学士以行至则掲牓民苗米唯输正不输耗聼民自持斛防庾人不能轻重其手徧行郊野卜砦地求不妨民居不夷冡墓者营卒醉妄言揺众斩之三军无敢哗有昼入旗亭梃刃椎垆者械付狱驿上奏未下统帅惧得谴请自治之孝宗怒罢统帅遵亦坐贬两秩未几五营成复元官仍拜资政殿学士淳熙元年提举洞霄宫卒年五十五諡文安
　　迈字景卢皓季子也防读书曰数千言一过目辄不忘绍兴十五年中第授两浙转运司干办公事入为敕令所删定官皓忤秦桧投闲桧憾未已御史汪勃论迈知其父不靖之谋遂出添差教授福州累迁吏部郎兼礼部帝居显仁皇后丧当孟飨迈请遣宰相分祭奏可除枢密检详文字建议令民入粟赎罪以纾国用又请严法驾出入之仪三十一年议钦宗諡迈曰当如楚人立怀王之义号怀宗以系复讐之意不用吴璘病笃朝论欲徙吴拱代之迈曰吴氏以功握蜀兵三十年宜有以新民观听毋使尾大不掉知枢密院事叶义问出视师奏以迈参议军事至镇江闻州军与金人相持遑遽失措防建康走驿告急义问遽欲还迈力止之迁左司员外郎三十二年春金主遣左监军髙忠建来告豋位且议和迈为接伴使知閤门张抡副之帝谓执政曰向日讲和本为梓宫太后虽屈已卑辞有所不惮今两国之盟已絶宜正名称准疆土朝议歳币所宜先定及迈抡入辞帝又曰朕料此事终归于和欲首议名分而土地次之迈于是奏更接伴礼数凡十有四事自渡江以来屈已含忍多过礼至是一切杀之用敌国体凡逺迎及引接金银等皆罢既而髙忠建有责臣礼及取新复州郡之议迈以闻且奏言土疆实利不可与礼际虚名不足惜礼部侍郎黄中闻之亟奏曰名定实随百世不易不可谓虚土疆得失一彼一此不可谓实兵部侍郎陈俊卿亦谓先正名分名分正则国威张而歳币亦可损矣时议遣使报聘诏侍从台臣各举初迈之接伴也既持旧礼折伏金使至是慨然请行于是假翰林学士充贺登位使欲令金称兄弟敌国而归河南地夏四月迈辞行书用敌国礼髙宗亲札赐迈等曰祖宗陵寝隔濶三十年不得以时洒扫祭祀心实痛之若彼能以河南地见归必欲居尊如故正复屈已亦何所惜迈奏言山东之兵未解则两国之好不成至燕金閤门见国书谓不如式必欲用旧礼迈执不可既而金锁使馆旦暮水浆不通三日乃得见议欲质留左丞相张浩持不可乃遣还孝宗即位殿中侍御史张震以迈使金辱命论罢之明年起知泉州乾道二年复知吉州入对除起居舎人言起居注皆据诸处关报修纂景佑故事有迩英延曦二阁注记十年间稍废不续陛下言动皆罔闻知恐非命侍本意乞命讲读官以日得圣语闗送修注官使谨録之名曰祥曦记注制可三年迁起居郎拜中书舎人兼侍读直学士院仍参史事父兄皆厯此三职迈又踵之迈奏三省事无巨细必先经中书书黄宰执书押当制舎人书行然后过门下给事中书读如给舎有所建明则封黄具奏以聼上防惟枢宻院既得防即书黄过门下例不送中书谓之密白则封驳之职似有所偏况今宰相兼枢密因而厘正不为有嫌望诏枢宻院凡已被制敕并关左右省依三省书黄以示重出命之意报可知赣州起学宫造浮梁士民安之郡兵素骄遣千人戍九江或怵以至则留不复返众遂反戈民讹言相惊迈遣一校婉说之俾归营徐诘什伍长两人械送浔阳斩于市辛卯歳饥赣适中熟迈移粟济隣郡寻知建宁府富民有睚毗杀人者衷刃拒捕迈正其罪黥流岭外十一年知婺州奏金华田多沙势不受水五日不雨则旱境内陂湖最当缮治命耕者出力田主出谷凡为公私塘堰及湖总八百三十七所婺军素无律春给衣欲以緍易帛吏不可则羣呼啸聚郡将姑息如其所欲迈至以计逮捕四十有八人置之理戮首恶二人枭之市余黥挞有差莫敢哗者事闻迁敷文阁待制明年召对首论淮东邉备六要地曰海陵曰喻洳曰盐城曰寳应曰青口曰盱眙谓宜修城池严屯兵立游桩益戍卒又言许浦宜开河三十六里梅里镇宜筑二大堰作斗门遇行师则决防送船又言冯湛创多桨船底平樯浮虽尺水可运今十五六年修葺数少不足用宜募濒海富商入船予爵招善操舟者以补水军帝嘉之以提举佑神观兼侍讲同修国史预修四朝帝纪进敷文阁直学士直学士院讲读官宿直帝时召入谈论至夜分拜翰林学士遂上四朝史一祖八宗百七十八年为一书淳改元进焕章阁学士知绍与府过阙奏事言新政宜以十渐为戒帝曰淅东民困于和市卿徃为朕正之迈至郡覈实诡户四万八千三百有竒所减绢以匹计者略如其数提举玉隆万夀宫明年再上章告老进龙图阁学士寻以端明殿学士致仕卒年八十赠光禄大夫諡文敏迈兄弟皆以文章取盛名跻贵显迈尤以博洽受知所修钦宗纪多本之孙觌附耿南仲恶李纲所纪多失实云












　　钦定续通志卷三百七十六
&lt;史部,别史类,钦定续通志&gt;
　　钦定四库全书
　　钦定续通志卷三百七十七
　　列传
　　宋【八年□】
　　张九成　　　　胡铨　　　廖刚
　　李　迨　　　　赵开
　　张九成字子韶其先开封人徙居钱塘权贵欲荐之馆阁九成笑郤之绍兴二年策进士诏考官直言者置髙等九成对防略曰祸乱之作天所以开圣人也愿陛下以刚大为心无以忧惊自沮前世中兴之主大抵以刚徳为尚去防节欲远佞防奸皆中兴之本也今闾巷之人皆知有父兄妻子之乐陛下贵为天子不得温清定省感时遇物凄惋于心可不思所以还二圣之车乎又言阉寺闻名国之不祥当使之安扫除之役凡结交往来者有禁干预政事者必诛擢寘首选授镇东军签判吏不能欺民冐鹾禁提刑张宗臣欲逮捕数十人九成争之不能得即投檄归赵鼎荐于朝遂以太常博士召既至改著作郎言陛下以省刑为急而理官不以恤刑为念欲诏理官活几人者与减磨勘从之除浙东提刑力辞乃与祠以归未几诏除宗正少卿权礼部侍郎兼侍讲兼权刑部侍郎法寺以大辟成案上九成阅始末得其情因请覆实囚果诬服者朝论欲以平反为赏九成辞之金人议和九成谓赵鼎曰金实厌兵而张虚声以撼中国因言十事彼诚能从吾所言则与之和鼎既罢秦桧诱之曰且成桧此事又曰立朝须优游委曲九成悉拒之帝问以和议九成曰敌情多诈不可不察因在经筵言西汉灾异事桧甚恶之谪守邵州既至仓库虚乏僚属请督酒租宿负苗绢未输者九成曰纵未能惠民其敢困民耶是岁赋入更先他时中丞何铸言其矫伪欺俗倾附赵鼎落职丁父忧秦桧取防帝曰可与宫观先是径山僧宗杲善谈禅理从游者众九成时往来其问桧恐其议已令司谏詹大方论其与宗杲谤讪朝政谪居南安军在南安十四年广帅致籯金九成曰吾何敢茍取悉归之桧死起知温州户部遣吏督军粮民苦之九成移书痛陈其弊户部持之九成即丐祠归数月病卒宝庆初特赠太师封崇国公諡文忠
　　胡铨字邦衡庐陵人建炎二年髙宗防士淮海铨因御题问治道本天天道本民答云汤武聴民而兴桀纣聴天而亡今陛下起干戈锋镝间外乱内讧而策臣数十条皆质之天不听于民又谓今宰相非晏殊枢宻参政非韩琦杜街范仲淹策万余言高宗见而异之擢寘第五授抚州军事判官未上防隆祐太后避兵贑州金人蹑之铨以漕檄摄本州幕募乡丁助宫军捍御第赏转承直郎绍兴五年张浚开督府辟湖北仓属不赴有诏赴都堂审察兵部尚书吕祉以贤良方正荐赐对除枢宻院编修官八年秦桧决防主和金使以诏谕江南为名中外汹汹铨抗疏言曰臣谨案王伦本一狎邪小人市井无赖顷縁宰相无识遂举以充使专务诈诞欺罔天听骤得美官天下之人切齿今者诱致金使以诏谕江南为名是欲刘豫我也刘豫臣事金人一旦捽而之防不旋踵商鉴不远而伦又欲陛下效之陛下一屈膝则祖宗庙社之灵数百年之赤子天下士大夫皆当委弃异时无厌之求安知不加我以无礼如刘豫也哉伦之议乃曰我一屈膝则梓宫可还太后可复渊圣可归中原可得自变故以来主和议者谁不以此説防陛下哉然而卒无一验则其情伪已可知矣而陛下尚不觉悟竭民膏血而不恤忘国大讐而不报含垢忍耻举天下而臣之甘心焉就令敌决可和尽如伦议天下后世谓陛下何如主况彼变诈百出而伦又以奸邪济之所愿决不可得而此膝一屈不可复伸国势陵夷不可复振可为痛哭流涕长太息矣向者陛下间关海道危如累卵当时尚不忍北面臣之况今国势稍张诸将尽鋭士卒思奋只如顷者固屡败之较之徃时蹈海之危固已万万傥不得已而至于用兵则我岂遽出其下哉今无故而反臣之欲屈万乗之尊以下拜三军之士不战而气已索此鲁仲连所以义不帝秦非惜夫帝秦之虚名惜天下大势有所不可也今谤议汹汹陛下不闻正恐一旦变作祸且不测国之存亡未可知也虽然伦不足道也秦桧以心腹大臣而亦为之陛下有尧舜之资桧不能致君如唐虞而欲导陛下为石晋近者礼部侍郎曽开等引古谊以折之桧复遂非愎谏孙近傅防桧议遂得参知政事伴食中书漫不敢可否桧曰可和近亦曰可和桧曰天子当拜近亦曰当拜参赞大政徒取充位如此有如敌骑长驱尚能折冲御侮耶臣窃谓秦桧孙近皆可斩也臣备员枢属义不与桧等共戴天区区之心愿断三人头竿之藁街然后羁留金使责以无礼徐议兴师则三军之士不战而气自倍不然臣有赴东海而死尔宁能处小朝廷求活邪书既上桧以铨狂妄凶悖鼓众劫持诏除名编管昭州仍降诏憣告中外给舍台諌及朝臣多救之者桧廹于公论乃以铨监广州盐仓明年改签书威武军判官十二年谏官罗汝楫劾铨饰非横议诏除名编管新州十八年新州守臣张棣讦铨与客唱酬谤讪怨望移谪吉阳军二十六年桧死铨量移衡州铨之初上书也宜兴进士吴师古锓木传之金人募其书千金其谪广州也朝士陈刚中以啓事为贺其谪新州也同郡王廷珪以诗赠行皆为人所讦流谪逺州三十一年铨得自便孝宗即位复奉议郎知饶州召对言修徳结民练兵观衅帝曰乆闻卿直谅除吏部郎官隆兴元年迁秘书少监擢起居郎论史官失职者四一谓记注不必进呈庻人主有不观史之美二谓唐制二史立螭头之下今在殿东南隅言动未尝得闻三谓二史立后殿而前殿不立乞于前后殿分日侍立四谓史官欲其直前而閤门以未尝预牒今日无班次为辞乞自今直前言事不必预牒閤门及以有无班次为拘诏从之兼侍讲国史院编修官进言乞都建康谓汉高入关中光武守信都大扺与人鬭不隘其吭拊其背不能全胜今曰大势自淮以北天下之吭与背也建康则搤之拊之之地也若进据建康下临中原此高光兴王之计也诏议行幸言者请纾其期遂以张浚视师图恢复侍御史王十朋赞之克复宿州大将李宪忠与邵宏渊不恊军大溃十朋自劾帝怒甚铨上疏愿毋以小衂自沮时旱蝗星变诏问政事阙失铨应诏上书数千言始终以春秋书灾异之法言政令之阙有十而上下之情不合亦有十且言陛下自即位以来号召逐臣与臣同召者张焘辛次膺王大宝王十朋今焘次膺十朋去矣大宝又将去惟臣在尔以言为讳而欲塞灾异之源臣知其必不能也又言近宿州之败士死于敌者满野而败军之将以所得之金赂权贵以自解上天见变昭然陛下非信赏必罚以应天不可金人求成铨曰金人知陛下鋭意恢复故以甘言欵我愿絶口勿言和帝以边事全倚张浚而王之望尹穑专主和排浚铨廷责之兼权中书舍人同修国史张浚之子栻赐金紫铨缴奏之谓不当如此待勲臣子浚雅与铨厚不顾也十一月诏以和戎遣使大询于庭侍从台谏预议者凡十有四人铨独上议曰京师失守自耿南仲主和二圣播迁自何防主和维失守自汪伯彦黄潜善主和金之南侵自秦桧主和议者乃曰外虽和而内不忘战此向来权臣误国之言也一溺于和不能自振尚能战乎除宗正少卿乞补外不许先是金将富察图们大周仁以泗州降萧琦以军百人降诏并为节度使铨言受降古所难六朝七得河南之地不旋踵而皆失梁武时侯景以河南来奔未几而陷台城宣政间郭药师自燕云来降未几为中国患今金之三大将内附高其爵禄优其部曲以系中原之心善矣然处之近地万一包藏祸心或为内应后将噬脐愿勿任以兵柄迁其众于湖广以絶后患二年兼国子祭酒寻除权兵部侍郎八月上以灾异避殿减膳诏廷臣言阙政急务铨以振灾为急务议和为阙政其议和之书曰自靖康迄今凡四十年三遭大变皆在和议则不可与和彰彰然矣肉食鄙夫万口一谈牢不可破非不知和议之害而争言和者是有三说焉曰偷懦曰茍安曰附防偷懦则不知立国茍安则不戒酖毒附防则觊得美官小人之情状具于此矣今日之议若成则有可吊者十若不成则有可贺者亦十何谓可吊者十真宗皇帝时宰相李沆谓王旦曰切勿与辽讲和出则无敌国外患者国常亡若一讲和自此中国必多事矣旦不谓然既而遂和海内干耗始悔不用文靖之言此可吊者一也中原讴吟思归之人日夜引领望陛下拯救一旦议和则中原絶望后悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命两淮决不可保两淮不保则大江决不可守大江不守则江浙决不可安此可吊者三也绍兴戊午和议既成桧建议遣二三大臣如路允迪等分徃南京等州交割归地一旦叛盟刼执允迪等遂下亲征之诏旋复请和其反覆变诈如此桧犹不悟奉之如初事之愈谨赂之愈厚卒致金兵南侵惊动辇毂太上谋欲入海行朝居民一空覆辙不逺忽而不戒臣恐后车又将覆也此可吊者四也绍兴之和首议决不与归正人口血未干尽变前议凡归正之人一切遣还如程师囘赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌不肯但已则必别起衅端猝有他谋不知何以待之此可吊者五也自桧当国二十年间竭民膏血以饵敌国迄今府库无旬月之储千村万落生理萧然重以蝗虫水潦自此复和则蠧国害民殆有甚焉者矣此可吊者六也今日之患兵费已广养兵之外又増嵗币以十年计之其费无虑数千亿而嵗币之外又有私觌之费有贺正生辰之使有泛使一使未去一使复来生民疲于奔命帑廪涸于将迎瘠国以肥敌陛下何惮而为之此可吊者七也侧闻彼中嫚书欲书御名欲去国号大字欲用再拜议者以为繁文小节不必计较臣切以为议者可斩也夫四郊多垒卿大夫之辱献纳二字富弼以死争之今臣子欲君父屈已以从之则是多垒不足辱献纳不必争此其可吊者八也臣恐再拜不已必至称臣称臣不已必至请降请降不已必至纳土纳土不已必至防璧衘璧不已必至舆榇舆榇不已必至如晋帝青衣行酒然后为快此其可吊者九也事至于此求为匹夫尚可得乎此其可吊者十也傥干刚独断追回使者魏康湑等絶请和之议以鼓战士下哀痛之诏以收民心天下庻乎其可为也如此则有可贺者亦十省数千亿之嵗币一也专意武备足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衘璧舆榇之酷九也无青衣行酒之寃十也去十吊而就十贺利害较然如以臣言为不然乞赐流放窜殛以为臣子出位犯分之戒时自符离之败朝论急于议和弃唐邓海泗四州金又欲得商秦地邀嵗币留使者魏分兵攻淮铨以本职措置浙西淮东海道时金兵号八十万刘宝弃楚州王彦弃昭关濠滁皆陷惟高邮守臣陈敏拒敌射阳湖而大将李宝预求宻诏为自安计拥兵不救铨劾奏之宝惧始出师犄角时大雪河氷皆合铨先持铁锤锤冰士卒皆用命金人遂退乆之提举大平兴国宫乾道初以集英殿修撰知漳州改泉州趣奏事留为工部侍郎入对言少康以一旅复禹绩今陛下富有四海非特一旅而即位九年恢复之効尚未赫然又言四方多水旱左右不以告谋国者之过也宜令有司速为先备乞致仕七年除宝文阁待制留经筵求去以敷文阁直学士与外祠陛辞犹以归陵寝复故疆为言上所着易春秋周礼礼记解诏藏秘书省寻复元官升龙图阁学士提举太平兴国宫转提举玉龙万寿宫进端明殿学士提举六年召归经筵铨引疾力辞七年以资政殿学士致仕卒諡忠简孙□榘皆至尚书
　　廖刚字用中南剑州顺昌人登崇宁五年进士第宣和初自漳州司録除国子录擢监察御史时蔡京当国刚论奏无所避以亲老求补外出知兴化军钦宗即位以右正言召丁父忧服阕除工部员外郎以母疾辞绍兴元年盗起旁郡官吏悉逃去顺昌民以刚为命刚谕从盗者使反业既而他盗入顺昌部使者檄刚抚定刚遣长子迟谕贼贼知刚父子有信义亦散去除本路提刑狱防召为吏部员外郎言古者天子必有亲兵自将所以备不虞而强主威汉北军唐神策之类也祖宗军制尤严愿稽旧制选精鋭为亲兵居则以为卫动则以为中军此强干弱枝之道又言国家艰难已极今方图新若防稽非乆驻之地请经营建康亲拥六师徃为固守计以杜金人窥伺之意迁起居舍人权吏部侍郎兼侍讲除给事中丁母忧服阕再拜给事中刚言国不可一日无兵兵不可一日无食今诸将之兵备江淮初无储蓄日待哺于东南之转饷浙民已困欲救此患莫若屯田因献三説将校有能耕当加优赏毎耕田一顷与转一资百姓愿耕假以粮种复以租赋诏令都督府措置时朝廷推究章惇蔡忭误国之罪追贬其身仍诏子孙毋得官中朝至是章杰自崇道观知婺州章仅自大府丞提举江东茶盐事刚封还诏书谓即如此何以示惩乃并与祠权户部侍郎寻迁刑部侍郎求补外除徽猷阁直学士知漳州七年二月日有食之诏内外官言事刚言陛下有建国之封所以承天意示大公于天下后世也然而未遂正名者岂非有所待耶有所待则是应天之诚未至也愿陛下昭告艺祖在天之灵正建国储君之号布告中外不匿厥防异时虽百斯男不复更易天下孰敢不服帝读之耸然即召刚至阙拜御史中丞刚又奏经费不支盗贼不息事功不立命令不孚及兵骄官冗之弊殿前司强刺民为兵及大将恃功希恩所请多废法刚知无不言论列至于四五骄横者肃然郑亿年与秦桧有连而得美官刚显疏其恶桧衔之金人叛盟刚乞起旧相之有徳望者处以近藩桧闻之曰是欲寘我何地耶改工部尚书而以王次翁为中丞初边报至从官防都堂刚谓亿年曰公以百口保金人今已背约有何面目尚在朝廷乎亿年奉祠去次翁与右谏议何铸劾刚荐刘昉陈渊相为朋比以徽猷阁直学士提举亳州明道宫明年致仕以绍兴十三年卒子四人迟过遂遽仕皆秉麾节邦人号为万石廖氏
　　李迨东平人曽祖参仕至尚书右丞迨以荫补官初调渤海县尉时州县团结民兵民起田亩中不闲坐作进退之节或哗不受令迨立赏罚以整齐之累月皆精练部伍如法部刺史按阅无一人乱行伍者遂荐之朝累迁通判济州时高宗以大元帅过济郡守自以才不及逊迨行州事迨应办军湏无阙防大元帅府劝进乗舆仪物皆未备迨谙熟典故裁定其制不日而办除随军辇运山东辇运改金部郎从驾至维敌犯行在所即取金部籍有闗于国家经赋之大者载以行丁父丧诏起复以中散大夫直龙图阁为御营使司参议官兼措置军前财用苗傅刘正彦叛吕颐浩张浚集勤王之师迨谓诸将曰君第行无虑军食师行所至食皆先具事平同赵哲等入对帝慰劳之诏转三官辞不拜除权户部侍郎四年加显谟阁待制为淮南江浙荆湖等路制发运使防以军旅甫定乞持余服诏许之绍兴二年知筠州明年移信州寻提举江州太平观五年以旧职除两浙路转运司言祖宗都大梁嵗漕东南六百余万斛而六路之民无飞挽之扰盖所运者官舟所役者兵卒故也今驻跸浙右漕运地里不若中都之逺而公私苦之何也以所用之舟大半取于民间徃徃凿井沈船以避其役如温明防吉等州处所置造船场乞委逐州守臣措置募兵卒牵挽使臣管押庻几害不及民可以渐复漕运旧制诏工部措置寻加徽猷阁直学士升龙图阁直学士为四川都转运使兼提举成都等路茶事并提举陜西等路买马自熙丰以来始即熙秦戎黎等州置塲买马而川茶通于永兴四路故成都府秦州皆有茶司至是关陜既失迨请合为一司名都大提举茶马司以省冗费从之逾年诏迨以毎嵗收支之数驿奏迨乃考其本末具奏条析绍兴四五七等年所收钱物暨所支关各若干万余缗云自来遇嵗计有阙即复添支钱引补助见今泛料太多引价顿落縁此未曾添印兼嵗收钱物内有上供进奉等窠名若干系四川嵗入旧额若劝谕激赏等项窠名钱物若干系军兴后来嵗入所増比旧额已过倍其取于民可谓重矣臣尝考刘晏是时天下嵗入缗钱管居其半今四川盐酒一嵗所入过于晏所已多诸窠名钱亦三倍其数彼以赡中原之军而有余今以赡川陜一军而不足又如折估及正色米一项止以绍兴六年朝廷取防官兵数计之官员之数比军兵之数约计六分之一军兵请给钱比官员请给不及十分之一即是冗滥在官员不在军兵也计司虽知冗滥力不能裁节之虽是寛剰亦未敢除减此朝廷不可不知也蜀人所苦甚者籴买般运也盖籴买不科敷则不能集事苟科敷则不能无扰般运事稍缓则船户独受其弊急税户皆被其害欲省漕运莫如屯田汉中之地约收二十五万余石若将一半充不系水运去处嵗计米一半对减川路籴买般发嵗计米亦可少寛民力兼臣已委官于兴元洋州就籴夏麦五十万石岷州欲就籴二十万石兼用营田所收一半之数十二万石三顷共计五十七万石毎年水运应付阆利州以东计米五十八万石若得此三项可尽数免川路籴买般运此乃恤民之实惠守边之良策也降诏奬谕以与吴玠不合与祠九年金人归我三京命迨为京畿都转运使孟庾时为权东京留守潜通北使迨察其隠微庾不能平讼于朝且使人告迨以兵至恐之迨不为动降圣节庾失于行礼为迨所持庾自劾迨因此求罢去乃落职与祠归而庾以京师降于金人迨寻复龙图阁待制知洪州十六年以疾丐祠十八年卒赵开字应祥普州安居人登元符三年进士第大观二年权辟廱正用举者改秩即尽室如京师买田尉氏与四方贤俊游因诇知天下利病所当罢行者慨然有通变捄弊之志宣和初除礼制局校正检阅官数月局罢出知鄢陵县七年除讲议司检详官开善心计自检详罢除成都路转运判官遂奏罢宣和所増上供认额纲布十万匹减绵州下户支移利州水脚钱十分之三又减蒲江六井所增盐额列其次第谓之鼠尾帐揭示乡户嵗时所当输折科等实数俾人人具晓乡胥不得隠匿窜寄尝言财利之源当出于一祖宗朝天下财计尽归三司诸道利源各归漕计故官省事理无牵掣室碍之患因指陈茶买马五害大畧谓黎州买马嘉祐嵗额才三千一百余自置司茶嵗额四千且获马兵逾千人犹不足用多费衣粮为一害嘉祐以银绢博马价皆有定今长吏旁縁为奸不时归货以空劵给夷人夷人怨恨必生边患为二害初置司榷茶借本钱于转运司五十二万缗于常平司二十余万缗自熙宁至今几六十年旧所借不偿一文而嵗借仍准初数为三害榷茶之初预俵茶户本钱寻于数外更増和买或遂抑预俵钱充和买茶户坐是破产而官买嵗增茶日滥杂官茶既不堪食则私贩公行刑不能禁为四害承平时蜀茶之入秦者十八九犹患积压难售今关陇悉遭焚荡仍拘旧额竟何所用茶兵官吏坐縻衣粮未免科配州县为五害请依嘉祐故事尽罢榷茶仍令转运司买马即五害并去而边患不生如谓榷茶未可遽罢亦宜并归转运司痛减额以苏茶户轻立价以惠茶商如此则私贩必衰盗贼消弭本钱既常在而息钱自足朝廷是其言即擢开都大提举川陜茶马事使推行之时建炎二年也于是大更茶马之法官买官卖茶并罢参酌政和二年东京都茶务所创并条约印给茶引使茶商执引与茶户自相贸易改成都旧买卖茶塲为合同买引所就置茶市交易者必由市引与茶必相随茶户或十或十五共为一保并籍定茶铺姓名互察影带贩鬻者凡买茶引每一斤春为钱七十夏五十旧所输市例头子钱并依旧茶所过毎一斤征一钱住征一钱五分其合同监官除验引秤茶封记发放外无得干预茶商茶户交易事旧制买马及三千匹者转一官此但以所买数推赏往往有一任转数官者开奏请推赏必以马到京实收数为格或死于道黜降有差比及四年冬茶引收息至一百七十余万缗买马逾二万匹张浚宣抚川蜀素知开善理财即承制以开兼宣抚处置使司随军转运使专领四川财赋开见浚曰蜀之民力尽矣锱铢不可加独货稍存赢余而贪猾认为己有互相隠匿惟不恤怨詈防而敢行庻可救一时之急浚鋭意兴复委任不疑于是大变酒法自成都始先罢公使卖供给酒即旧扑买坊所置隔槽设官主之麴与酿具官悉自买聴酿戸各以米赴官场自酿凡一石米输三千【按宋史食货志作斛输钱三十】并头子杂用等二十二其酿之多寡惟钱是视不限数也明年遂徧四路行其法又于秦州置钱引务兴州鼓铸铜钱官买银绢聴民以钱引或铜钱买之凡民钱当入官者并聴用引折纳官支出亦如之民私用引为市于一千并五百上许从便増高其直惟不得减削法既流通民以为便初钱引两科通行才二百五十万有竒至是添印至四千一百九十余万人亦不厌其多价亦不削宣司获伪引三十万盗五十人浚欲从有司议当以死开白浚曰相君误矣使伪引加宣抚司印其上即为真黜其徒使治币是相君一日获三十万之钱而起五十人之死也浚称善悉如开言最后又变盐法置合同塲盐市与茶法大抵相类盐引毎一斤纳钱二十五土产税及増添等共纳九钱四分所过毎斤征钱七分住征一钱五分若以钱引折纳别输提勘钱共六十【按宋史食货志作别输提勘钱六十六】初变槯法怨詈四起至是开复议更盐法言者遂奏其不便诏以其章示浚浚不为变时浚荷重寄治兵秦川经营两河旬犒月赏期得士死力费用不赀尽取办于开开悉知虑于食货算无遗防虽支费不可计而赢资若有余呉玠为四川宣抚副使専治战守于财计盈虚未尝问惟一切以军期趣办与开异趣数以饷馈不继诉于朝开亦自劾老惫丐去朝廷未许乃特置四川安抚置制大使命席益为之益前执政诏位宣抚司上开复与席益不和抗疏乞将旧来宣抚司年计应副军期不许他司分擘支用又指陈宣抚司截都漕运司钱就果阆籴米非是又言应副呉玠军须绍兴四年总为钱一千九百五十五万七千余缗五年视四年又増四百二十万五千余缗罢今公私俱困无所取给乞许以茶马司奏计诣阙下尽所欲言朝廷既知开与玠及席益有隙乃诏开赴行在以李迨代之防疾作不行提举江州太平观七年复右文殿修撰都大主管川陜茶马开已病累疏丐去诏从所乞提举太平观十一年卒
　　钦定续通志巻三百七十七
　　钦定四库全书
　　钦定续通志卷三百七十八
　　列
　　宋【八十二】
　　邓肃　　　　李邴　　　　　滕康
　　张守　　　　富直柔　　　冯康国
　　常同　　　　张致逺　　　薛徽言
　　陈渊　　　　魏矼　　　　潘良贵
　　吕本中
　　邓肃字志宏南剑沙县人少警敏能文美风仪善谈论李纲见而竒之时东南贡花石纲肃作诗言守令搜求扰民用事者见之屛出太学钦宗嗣位召对便殿补承务郎授鸿胪寺涛被命诣金营留五十日而还张邦昌僭位肃义不屈奔赴南京擢左正言先是金人索帛一千万肃在其营密觇均与将士之数大约不过八万人至是为上言之且言金人不足畏但共信赏必罚不假文字故人各用命朝廷则不然有同时立功而功又相等者或已转数官或尚为布衣轻重上下只在吏手赏既不明谁肯自劝欲望専立功赏一司使凡立功者得以自陈若功状已明而赏不行或功同而赏有轻重先后者并寘之法帝从之朝臣受伪命者众肃请分三等定罪乞委留守司按籍考之耿南仲得祠禄归其子延禧为郡守肃劾南仲父子同恶沮渡河之战遏勤王之兵今日割三镇明日截两河及陛下欲进援京城又为南仲父子所沮误国如此乞正典刑南仲尝荐肃于钦宗肃言之不恤上嘉其直赐五品服范讷留守东京肃言讷出师两河望风先遁语人曰留守之説有四战守降走而已战无卒守无粮不降则走奔军之将岂宜与此讷遂罢内侍陈良弼肩舆至横门外开封买入内女童肃连章论之时官吏多托故而去肃建议削其仕版而取其防以给禁卫若夫先假指挥径徙江湖者乞追付有司以正其罪因入对言外裔之巧在文书简简故速中国之患在文书烦烦故迟太祖太宗之时法严而令速事简而官清未尝旁搜曲引以稽赏罚故能以十万精兵混一六合若今日献一防明日献一言烦冗琐碎惟恐不备此文书所以益烦而政事所以益缓也今兵戈未息岂可揖逊进退尚循无事之时欲乞限以旬日期于必至庶几法严事简赏罚之权不至濡滞肃在谏垣遇事感激不三月凡抗二十疏言皆切至上多采纳防李纲罢肃奏曰纲学虽正而术疏谋虽深而机浅固不足以副圣意惟陛下尝顾臣曰李纲真以身徇国者今日罢之而责词甚严此臣所以有疑也且两河百姓无所适从纲措置不一月间民兵稍集今纲既去两河之民将如何哉伪楚之臣纷纷在朝李纲先乞逐逆臣邦昌然后叛党稍能正罪今纲既去叛臣将如何哉执政怒肃罢归居家绍兴二年避寇福唐以疾卒李邴字汉老济州任城县人【按宋名臣言行别録作钜野人】中崇宁五年进士第累官为起居舍人试中书舍人北方用兵酬功第赏日数十百邴辞命无留难除给事中同修国史兼直学士院迁翰林学士尝与禁中曲宴徽宗命赋诗髙丽使入贡録以归未几坐言者罢提举南京鸿庆宫钦宗即位除徽猷阁待制知越州久之再落职提举西京嵩山崇福宫髙宗即位复徽猷阁待制【按宋名臣言行别录作复右文殿修撰】逾嵗召为兵部侍郎兼直学士院苖傅刘正彦迫上逊位上顾邴草诏邴请得御札而后敢朱胜非请降诏赦邴就都堂草之除翰林学士初邴见苗傅面谕以逆顺祸福之理且密劝殿帅王元俾以禁旅击贼元唯唯不能用即诣政事堂白朱胜非适正彦及其党王世修在焉又以大义责之人为之危邴不顾也时御史中丞郑防又抗疏言圣皇帝不当改号于是邴防为端明殿学士同签书枢密院事邴与张守分草百官章奏三奏三答及太后手诏与复辟赦文一日而具拜尚书右丞改参知政事寻为资政殿学士权知行台三省枢密院事以与吕颐浩论不合乞罢遂以本职提举杭州洞霄宫未阅月起知平江府会兄邺失守越州坐累落职明年引赦复之又升资政殿学士绍兴五年诏问宰执方畧邴条上战阵守备措画绥怀各五事战阵之利五曰出轻兵务逺略储将帅责成功重赏格大畧谓闗陜为进取之地淮南为保固之地闗陜虽利于进取然不用师于京东以牵制其势则彼得一力以拒我今大将统兵者数人皆所恃以为根本万一失利将不可复用偏禆中如牛臯王进杨珪史康明皆京东土人知地险易可各配以部曲三五千人或出淮阳或出徐泗彼将奔命之不暇此不动而分陜西重兵之一端也闗陜今虽有二宣抚其体尚轻非遣大臣不可吕頥浩气节髙亮李纲识量宏逺威名素着愿择其一而用之必有以报陛下又言陛下即位之初韩世忠刘光世张俊威名隐然为大将今又有呉玠岳飞者出矣愿诏大将于所部举智谋忠勇可以驭众统师各两三人朝廷籍记遇有事宜使当一队毋大将则诸人竞奋才智皆飞玠之俦矣大将爵位已崇难相统一自今用兵第可授以成算使自为战勿遣重臣临之以轻其权而分其功今却敌退师之后必论功行赏愿因此诏有司预定赏格谓如得城邑及近上首领之类自一命至节度使皆差次使足相当所谓守备之宜有五曰固根本习舟师防他道讲遗筞列长戍大畧谓江浙为今曰根本欲保守则失进取之利欲进取则虑根本之伤古之名将内必屯田以自足外必因粮于敌诚得以功名自任者举淮南而付之使自为进取则不至虗内以事外臣闻朝廷下福建造海船七百只必如期而办乞仿古制建伏波下瀬楼船之官以教习水战俾近上将佐领之自成一军而専于朝廷无事则散之縁江州郡缓急则聚而用之臣度敌人他年入寇惩创今日之败必先以一军来自淮甸为筑室反耕之计以缀我师然后由登莱泛海窥呉越以出吾左由武昌渡江窥江池以出吾右一处不支则大事去矣愿预讲左支右吾之防夫兵之形无穷愿诏临江守臣凡可设竒以误敌者皆预为措画今长江之险绵数千里守备非一愿差次其最处屯军若干人一将领之听其郡守节制次稍缓处差降焉有事则以大将兼统之既久则谙熟风土缓急可用与旋发之师不侔矣所谓措画之方有五曰亲大阅补禁卫讲军制订使事降勑榜大畧谓建炎以来禁卫单寡乃借五军以为重臣常寒心愿择忠实严重之将以为殿帅稍补禁卫之阙使隐然自成一军则其驭诸将也若臂之使指矣今诸郡厢禁冗占使役者大郡二三千人小郡亦数百人臣愿讲求除郡守兵将官自禁军给事外余傔从衣粮使自僦人以役大抵杀厢军三分之二而以其衣粮之数尽募禁军金人自用兵以来未尝不以和好为言此决不可恃然二圣在彼不可遂已姑以余力行之臣谓宜専命一官如古所谓行人者当遣使人举成法而授之庶免临时斟酌之劳而朝廷得以専意治兵矣刘豫僭叛理必灭之谓宜降勑榜明着豫僭逆之罪晓谕江北士民此亦兵家所谓伐谋伐交者所谓绥怀之畧有五曰宣德意先振恤通闗津遣材能务寛贷大畧谓山东大姓结为山砦以自保愿募有心力之人密往诏谕淮北遗民来归者令淮南州郡给以行由差船津济分人防送有官人先次注授差遣无官而贫乏者令沿江州郡以官舍居之仍量给钱米内有才智可用之人随宜任使凡诸将行师入境其有善良老弱之人皆从寛贷使之有更生之望不报邴闲居十有七年卒于泉州年六十二谥文敏
　　滕康字子济应天府宋城人登崇宁五年进士第又中词学兼茂科除秘书省正字迁著作佐郎尚书工部礼部员外郎国子司业靖康二年元帅府闻康习宪章召至济州康率羣臣劝进除太常少卿使定登极礼仪凡告天及肆赦之文皆康为之辞意激切闻者感动除起居舍人权给事中进起居郎兼讨论祖宗法度检讨官试中书舍人会显谟阁学士孟忠厚乞用父减年迁官康言忠厚隆祐太后之侄也太宗以来凡母后兄弟之子无为侍从者武义大夫康义用登极恩迁遥郡刺史康又封还词头言康义得转一官今自武义大夫躐上遥郡刺史名迁一官实升五等紊法之甚凡再降防竟不肯行后军统制韩世忠以不能戢所部坐赎金康言世忠所部卒伍至夺御器逼谏臣于死地止罚金何以惩后诏降世忠一官知江州陈彦文用刘光世奏録其守城功迁龙图阁待制康以光世所上彦文功状前后抵牾阁而未下宰相力主彦文趣康行词康论不已宰相衔之防布衣省试卷子不合式康以其文取之谏官李处遯论奏遂以集英殿修撰提举杭州洞霄宫再除中书舍人奏曰去嵗郊礼前日食而日官不以闻廷臣不以告使陛下所以应天者未至故逆臣敢萌不轨者无先事之戒也陛下即位行再嵗矣恻怛爱民之政徒为空言百姓不被其恩哀痛责躬之诏不着事实四方不以为信忠佞并驰而多士解体刑赏失当而三军沮气臣愿陛下取建炎初元以来所下诏书所举政事熟思审度望参稽得失而罢行之帝称其有谏臣风除左谏议大夫旬日间封章屡上遂擢翰林学士又除端明殿学士同签书枢密院事建炎三年宰相吕頥浩议幸武昌为趋陜之计既移跸建康又议欲尽弃中原徙居民于东南康力持不可帝悟而止未几帝请太后奉神主如江西以参知政事李邴权知三省枢密院事康为资政殿学士同从卫以行邴辞疾又命康权知以刘珏为贰赐康褒诏许缀宰执班奏事康从卫至洪州刘光世防江不密金人絶流而渡康等仓卒奉太后趋防州殿中侍御史张延夀论康与珏无忧国之心至使太后渉险为敌人追迫责授康秘书少监分司南京永州居住未几许自便复左朝请大夫提举明道宫绍兴二年九月卒年四十八八年追复龙图阁学士
　　张守字子固常州晋陵人家贫无书从人假借过目辄不忘登崇宁元年进士第中词学兼茂科除详定九域图志编修官改宣徳郎擢为监察御史丁内艰去建炎初召还赐五品服上在维扬尼雅满将自东平歴泗淮宰臣汪伯彦黄潜善以为李成余党不足畏守独抗疏上防淮渡江利害六事又别防言金人入淮之路有四宜择四路帅守缮兵储粟以捍御之又请诏大臣惟以选将治兵为急凡不急之务付之都司六曹二相滋不悦遂建议遣守抚谕京城守闻命即就道三年正月还奏金人必来愿早为图之未几金人果渡淮上幸临安累迁御史中丞苖刘既平诏赦百官表奏皆守与李邴分为之守论宰相朱胜非不能思患预防致贼猖獗乞罢政胜非罢吕頥浩初相举行司马光之言欲并合三省诏侍从台谏集议守言光之所奏较然可行若更集众徒为纷纭既而悉无异论竟合三省为一帝幸建康吕頥浩张浚叶议将奉帝幸武昌为趋陜之计守与谏议大夫滕康皆持不可曰东南今日根本也陛下逺适则奸雄生窥伺之心又陈十害至殿庐谓康曰幸蜀之事吾曹当以死争之议遂寝初守为副端时尝上疏曰陛下处宫室之安则思二帝母后穹庐毳幕之居享膳羞之奉则思二帝母后羶肉酪浆之味服细暖之衣则思二帝母后穷边絶塞之寒苦操与夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼兢兢栗栗圣心不倦而天不为之助顺者万无是理也至是诏陈阙政复申前说曰今罪已之诏数下而天未悔祸实有所未至耳汉制灾异筞免三公今任宰相者虽有勲劳然其器识不足以斡旋机务愿更择文武全材海内所共推者亲擢而并用之上书论事或有切直宜加褒擢以来言路除礼部侍郎迁翰林学士知制诰九月拜端明殿学士同签书枢密院事扈从由海道至永嘉回至会稽四年五月除参知政事守尝荐汪伯彦沈与求劾其短以资政殿学士提举洞霄宫起知绍兴府寻以内祠兼侍郎力辞改知福州时右司员外郎张宗臣请令福建筑城守奏公私困敝请俟他年遂止寻以变易度牒钱百万余缗输之行在助国用时刘豫金入侵诸将献俘者相踵守上疏曰两河山东之民皆陛下赤子驱迫以来岂得已哉宜谕以恩信贷之使归愿留者亦听则敌兵可不战而溃金人既退诏诸将渡江追击守复上疏以敌情难测愿留刘光世控御诸渡上既还临安又诏问攻战守备绥怀措置四事守言四事莫急于措置其一措置军旅其二措置粮食神武中军当専卫行在而以余军分戍三路一军驻于淮东一军驻于淮西一军驻鄂岳或荆南择要害之地以处之使北至闗辅西抵川陜血脉相通号令相闻有唇齿辅车之势则自江而南可安枕而卧也然今之大将皆握重兵贵极富溢前无禄利之望退无诛罚之忧故朝廷之势日削兵将之权日重又为大将者万一有称病而赐罢或卒然不讳则所统之众将安属耶臣谓宜防擢麾下之将使为统制每将不过五千人棊布四路朝廷号令径逹其军分合使令悉由朝廷然后可以有为也诸将既分屯诸路则所患者财谷转输今宜举两浙之粟以饷淮东【按宋名臣言行别録作以两浙之粟専供行在而江东之粟以饷淮东】江西之粟以饷淮西荆湖之粟以饷鄂岳荆南量所用之数责漕臣将输而归其余于行在钱帛亦然钱粮无乏絶之患然后戒饬诸将不得侵扰州县以复业之民户口多寡为诸州殿最嵗覈实而黜陟之措置既定俟至防秋复遣大臣为之统督使诸路之兵首尾相应绥怀之畧亦在是矣守在闽四年抚绥雕瘵且请于朝蠲除福州所贷常平缗钱十五万累请去郡以提举万夀观兼侍读召还甫两月复引病丐去知平江府力丐祠以归六年十二月召见除参知政事兼权枢密院事七年张浚罢刘光世兵柄而欲以吕祉往淮西抚谕诸军守以为必须得闻望素髙能服诸将之心者乃可浚不听遂有郦琼之变及台諌交章论浚御批安置岭表守力为解曰浚为陛下捍两淮罢刘光世正以其众鸟合不为用今已验矣羣臣从而媒糵其短臣恐后之继者以浚为鍳谁肯为陛下任事乎浚谪永州守亦引咎请去弗许八年正月帝自建康将还临安守言建康自六朝为帝玉都江流险阔气象雄伟且据都会以经理中原依险阻以捍御彊敌可为别都以图恢复赵鼎持不可守力求去以资政殿大学士知婺州寻改洪州兼江南西路安抚使入对帝问以弭盗之防守曰莫先德政伺其不悛然后加之以兵因请出师屯要害既至部揭榜郡邑开谕祸福约以期限许之自新不数月盗平后徙知绍兴府会朝廷遣三使者括诸路财赋所至以鞭挞立威韩球在会稽所敛五十余万缗守既视事即求入觐为上言之诏追还三使时秦桧当国不悦守亦不自安复奉祠建康谋帅上曰建康重地用大臣有徳望者惟张守可至镇数月卒守尝荐秦桧于时宰张浚及桧为枢密使守一日在省阁执浚手曰守前者误公矣今同班列观其趋向有患失之心公宜力陈于上守在江右以郡县供亿科扰上疏请蠲和买罢和籴上欲行之时秦桧方损度支为月进且日忧四方财用之不至见守疏怒曰张帅何损国如是守闻之叹息守谥文靖孙抑富直柔字季申宰相弼之孙也以父任补官有才名靖康初召赐同进士出身除秘书省正字建炎二年复以张浚荐授著作佐郎寻除礼部员外郎起居舍人迁右谏议大夫言范致虚自谪籍召入不当复用出知鼎州迁给事中医官王继先以覃恩由团练使转防御使法当回授得防特与换武功大夫直柔论武功大夫惟有战功歴边任负材武者乃迁不可以轻授从之迁御史中丞除端明殿学士签书枢密院事故事签书有以员外郎为之而无三丞为之者时直柔为奉议郎乃特迁朝奉郎绍兴元年诏礼部太常寺讨论隆祐太后册礼直柔曰陛下推崇隆祐天下以为当然愿陛下勿复致疑既而王居正言太后隆名定位已正于元符宜用钦圣诏奏告天地宗庙其典礼不须讨谕议遂定上虞县丞娄寅亮上书宗社大计欲选太祖诸孙伯字行下有贤徳者视秩亲王使牧九州以待皇嗣之生退处藩服疏入上大叹悟直柔从而荐之召赴行在除监察御史于是孝宗立为普安郡王除同知枢密院事侍御史沈与求论直柔附防辛道宗兄弟得进并论其所荐右司諌韩璜先是直柔尝短吕颐浩于帝前颐浩与秦桧皆忌之由是璜责监浔州酒税而直柔以本官提举洞霄宫六年丁所生母忧起复资政殿学士知镇江府辞不赴复知衢州以失入死罪落职奉祠寻复端明殿学士徜徉山泽放意吟咏与苏迟叶梦得诸人游以寿终于家
　　冯康国字元通本名轓遂宁府人为太学生负气节建炎中苗刘作乱张浚倡帅诸将合兵致讨念等居中欲得辩士往説之时轓客浚所慷慨请行至杭説傅正彦曰二公诛锄宦官为功甚大然主上春秋鼎盛天下不闻其过岂可遽传位于襁褓之子二公本心为国柰何以此负谤天下傅按剑大怒轓辞气不屈正彦乃善谕之曰张侍郎欲复辟固善然湏用面议乃遣轓还约浚至杭浚复傅书诵言其罪又遣轓移书傅等告以祸福轓至傅党马柔吉訹之曰昨张侍郎书不委曲二公大怒已发兵出杭矣君尚敢来耶轓曰畏则不来来则不畏王世修欲拘留轓会浚谬为书遗轓云适有客自杭来方知二公于社稷初无不利之心甚悔前书之轻易也傅等见之喜轓得免俄勤王之兵大集等始惧轓知其可动乃说宰相朱胜非曰今日之事当以渊圣皇帝为主睿圣皇帝宜复为大元帅少主为皇太侄太后垂帘胜非令与傅正彦议皆许诺轓又请褒傅正彦如赵普故事遂皆赐铁劵高宗复辟诏补轓奉议郎守兵部员外郎赐五品服更名康国张浚宣抚川陜辟康国主管机宜文字浚至蜀遣康国入奏事诏进两官为荆湖宣谕使帝方幸浙东不暇降诏防康国以自意为之言者劾以擅造制书坐贬秩二等绍兴三年康国与浚俱前赴行在浚既黜御史常同因论康国罢之起知万州湖北转运判官浚相入为都官员外郎言四川正税重者科折轻正税轻者科折重科折权衡与税平准故无偏重近年监司縂漕悉改旧法取数务多失业逃亡皆由于此盍从旧法诏以其言下四川宪司察不如法者又言蜀苦陆运当谕呉玠非防秋月分兵就粮兼选守牧治梁洋招集流散耕凿就绪则漕运可省浚去相位康国乞补外迁右司员外郎除直显谟阁知防州丁母忧起复抚谕呉玠军除都大主管川陜茶马卒常同字子正卭州临卭人绍圣御史安民之子也登政和八年进士第靖康初辟元帅府主管机宜文寻除太常博士高宗南渡辟浙江机幕建炎四年召至行在为大宗丞绍兴元年乞郡得栁州三年召还首论朋党之祸自元丰新法之行始分党与邪正相攻五十余年章惇倡于绍圣之初蔡京和于崇宁之后元祐臣僚窜逐贬死上下蔽蒙养成外祸今国步艰难而分朋缔交背公死党者固自若也臣以为欲破朋党先明是非欲明是非先辨邪正则公道开而奸邪息矣帝曰君子小人皆有党同又对曰君子之党协心济国小人之党挟私害公为党则同而所以为党则异且如元祐臣僚中遭谗谤窜殛流死而后祸乱成今在朝之士犹谓元祐之政不可行元祐子孙不可用盖今日士大夫犹宗京黼等倾邪不正之论公论何自而申愿陛下始终主张善类勿为小人所惑又奏自古禁旅所寄必参错相制汉有南北军周勃用之以安刘氏唐李晟亦用神防军以复京师今国家所使惟刘光世韩世忠张浚三将之兵耳陛下无心腹禁旅可备缓急顷者苖刘之变亦可鉴矣除殿中侍御史时韩世忠刘光世以私忿交兵同奏光世等不思待遇之恩而骄狠尚气无所忌惮一旦有急其能相为唇齿乎望分是非正国典昔汉诸侯王有过犹责师傅今两军幕属赞画无状乞先黜责上以章示两军吕颐浩再相同论其十事且曰陛下未欲遽罢頥浩者岂非以其有复辟之功乎臣谓功出众人非一颐浩之力纵使有功宰相代天理物非以宰相赏功者也颐浩罢相复论张浚丧师失地遂诏浚福州居住金使李永寿等入见同言先振国威则和战常在我若一意议和则和战常在彼上因语及武备曰今养兵已二十万同奏未闻二十万兵而畏人者也伪齐宿迁令张泽以二千人来归泗州守徐宗诚纳之韩世忠以闻朝论令世忠却泽等而械宗诚赴行在同奏敌虽议和而两界人往来未尝有禁伪齐尚能置归受馆立赏以招吾民今乃却泽人心自此离矣况忠诚起土豪不用县官财赋募兵自养为国障捍今因受泽而械之以沮士气非防也诏处来归者于淮南释宗诚罪四年除起居郎中书舍人史馆修撰先是同尝上疏论神宗二史在绍圣时则章惇取王安石日録私书改修神宗实録在崇宁后则蔡京尽焚毁时政记日厯以私意修定哲宗实録其间所载是非颠倒不可信于后世宣仁保佑之徳岂容异辞而蔡确厚诬圣后收恩私门望精择史官先修哲宗实録书成取神宗朱墨史考证修定庶毁誉是非皆得其实上深嘉纳至是命同修撰且谕之曰向昭慈尝言宣仁有保佑大功哲宗自能言之因宫中有不得志于宣仁者因生诬谤欲辨白其事须重修实录以保立劳效昭示来世此朕选卿意也同乞以所得圣语宣付史馆仍记于实録卷末张俊乞复其田产税役令一卒持书瑞昌而凌悖其令郭彦参彦参系之狱俊诉于朝令罢彦参同并封还二命俄除集英殿修撰知衢州以疾辞除徽猷阁待制提举江州太平观七年秋以礼部侍郎召还未数日除御史中丞车驾自建康囘临安同奏旋跸之初去淮益逺宜遣重臣出按两淮询人情利病察官吏侵扰纵民耕垦勿收租税数年之后田野加辟百姓足而国亦足矣乃遣枢密使王庶视师同乞以此奏付庶询究罢行又言江浙困于月桩钱民不聊生上为减数千緍又言呉玠屯师兴利尝讲屯田愿闻其积谷几何减馈运几何赵开李迨相继为都漕先后馈运各几何令制漕帅司条具以闻然后按实讲究以纾民力又言国家养兵不为不多患在于偏聚而不同力自用而不同心今韩世忠在楚张浚在建康岳飞在江州呉玠在蜀相去不逺情不相通陛下遣枢臣王庶措置边防宜令庶防集将帅谕以国体协心御敌常令诸军相接以常山蛇势缓急应援皆有素定之术诏付王庶出示诸将同乞郡除显谟阁直学士知湖州复召请祠诏提举江州太平观绍兴二十年卒
　　张致逺字子猷南剑州沙县人宣和三年中进士第宰相范宗尹荐其才召对擢枢密院计议官建冦范汝为己降犹懐反侧而招安官谢向陆棠受贼赂隂与之通致逺谒告归知其情还白执政请锄其根枿于是捕向棠及制置司属官施宜生付狱【按桯史施宜生变服为佣官购求弗得已而投金未尝付狱附识】诏参知政事孟庾为福州宣抚使讨贼韩世忠副之辟致逺主管随军机宜文字贼平除两淛转运判官改广东招抚剧盗曾衮等贼众悉降绍兴四年以监察御史召未至除殿中侍御史时江西帅胡世将请増和买绢折纳钱致逺上疏言折纳绢钱本欲少寛民力而比旧增半是欲乗民之急而厚其敛也诏从折减金人与刘豫分道入侵宰相赵鼎劝帝亲征致逺入对独赞其议迁侍御史言聚财养兵皆出民力善理财者宜固邦本请罢福建盐精择三司使副以常平茶盐合为一官令计经常量入为出先务省节次及经理诏户部讲究五年除户部侍郎进吏部寻复为户部言陛下欲富国强兵愿诏大臣力务省节明禁僭侈自宫禁朝廷始额员可减者减之司属可并者并之使州县无妄用归其余于监司监司无妄用归其余于朝廷朝廷无横费日积月聚惟军须是虑中兴之业可致也除给事中寻以母老丐外以显谟阁待制知台州朝廷以海冦郑广未平改知福州六年八月广等降致逺选留四百人置营城外余遣还业复遣广讨他郡诸盗数月悉平八年正月再召为绍事中出知广州寻以显谟阁待制致仕十七年卒年五十八致逺鲠亮有学识歴台省侍从言论风防皆卓然可观赵鼎尝谓其客曰自鼎再相除政府外从官如张致逺常同胡寅张九成潘良贵吕本忠魏矼皆有士望他日所守当不渝识者谓鼎为知人云薛徽言字徳老温州人登进士第为枢密院计议官绍兴二年遣使分行诸路徽言以权监察御史宣谕湖南时郴道桂阳旱饥徽言请于朝不待报即谕漕臣发衡永米以赈而以经制银市米偿之所刺举二十人使还宰相吕颐浩以徽言擅易守臣而移用经制银出知兴国军俄入为郎迁右司擢起居舍人时秦桧主议和徽言与吏部侍郎晏敦复等七人同拜疏争之一日桧于上前论和徽言直前引义固争寻以疾卒赙绢百匹特与遗表恩
　　陈渊字知黙沙县人瓘之孙有文学绍兴五年廖刚胡寅朱震张致逺并言渊负才流落召充枢密院编修官李纲为江南西路安抚制置大使辟为制置司机宜文字七年诏侍从举直言极谏之士胡安国以渊应召对改官赐进士出身九年除监察御史寻迁右正言入对论比年以来恩惠大滥赏给赉予所用既众而所入实寡此臣所甚惧也周官惟王及后世子不防説者谓不得以有司之法治之非周公作法开后世人主侈用之端也臣谓冡宰以九式均节财用有司虽不防冡宰得以越式而论之若事事以式虽不防犹防也臣愿陛下凡有锡赉法之所无而于例有疑者三省得以共议户部得以执奏则前日之息矣郑亿年复资政殿学士奉朝请召见于内殿渊言亿年有从贼之丑乞寖其职名不报亿年故相居中子秦桧之亲党也由是桧怒之除秘书少监兼崇政殿説书以祖名辞改宗正少卿以何铸论罢主管台州崇道观十五年卒
　　魏矼字邦达和州歴阳人唐丞相知古后也少颖悟时方尚王氏新説矼独守所学宣和二年上舍及第建炎四年召赴阙改宣教郎除详定一司勑令所删定官绍兴元年迁枢密院计议官迁考功郎防星变矼因转对言治平间彗出东方英宗问消弭之道韩琦以明赏罚为对比年以来赏之所加有未防选而官已升朝者有未经任而辄为正郎者罚之所加有未到任而例被冲替者有罪犯同而罚有轻重者大臣黜陟不公所以致异帝识其忠擢监察御史迁殿中侍御史临安火延烧数千家矼言春秋定哀间数言火灾説者谓孔子有徳而不能用季孙有恶而不能去故天降之咎今朝廷之上有奸慝邪佞之人未逐朋附奔竞之徒未汰公忠宿望有猷有守之士未用在位之人未闻推诚尽公宜鍳定哀之失甄别黜陟内侍李廙饮韩世忠家刄伤弓匠事下廷尉矼言内侍出入宫禁而狼戾发于杯酒乃至如此建炎诏令禁内侍不得交通主兵官及预朝政违者处以军法乞申严其禁以谨履霜之戒于是廙杖脊配琼州迁矼侍御史赐五品服时朱胜非独相矼论胜非无所建明机务不决军政不修除授挟私贤士解体又疏其五罪诏令胜非持余服又言国家命命之出必先録黄其过两省则给舍得以封駮其下所属则台諌得以论列此万世良法也近时三省枢密院间有不用録黄而直降指挥者亦有虽画黄而不下六部者望并依旧制时议亲征矼请扈从因命督江上诸军时刘光世韩世忠张浚三大将怀私隙莫肯协心矼首至光世军谕之曰敌众我寡合力犹惧不支况军自为心将何以战诸公当思为国雪耻释去私隙遂劝其贻书二帅示以无他二帅复书交欢由此众战屡捷军声大振帝至平江魏良臣玉伦使金回约再遣使矼请罢讲和二字饬厉诸将力图攻取迁秘书少监矼在职七阅月论事凡百二十余章寻乞补外除直龙图阁知泉州以亲老辞知建州寻召还丐祠不允除权吏部侍郎八年金使入境命矼充馆伴使矼言顷任御史尝论和议之非今难以专对秦桧召矼至都堂问其所以不主和之意矼具陈敌情难保桧谕之曰公以智料敌桧以诚待敌矼曰相公固以诚待敌苐恐敌人不以诚待相公耳桧不能屈乃改命呉表臣诏金使入境欲屈巳就和令侍从台諌条奏矼言贼豫为金人所立为之北面陛下承祖宗基业天命所归何借于金国乎闻奉使之归谓金人悉从我所欲必无难行之礼如或有不可从之事一轻许之他时反为所制号令废置将出其手后有不从便生兵隙予夺在彼失信在我非计之得也虽使还我空地如之何而可保恐欲寝兵息民不可得也更愿酌之羣情择其经久可行者行之其不可行者以国人之意拒之速召大将各带近上统制官数人同来详加访问大将以为不可则其气益坚何忧此敌未几丁父忧免丧除集英殿修撰知宣州不就改提举太平兴国宫自是奉祠凡四任丁内艰以卒
　　潘良贵字子贱婺州金华人【按宋名臣言行别録作天台人】以上舍释褐为辟雍博士迁秘书郎时宰相蔡京以爵禄钩知名士良贵屹然特立京数遣人致愿交意良贵正色谢絶除主客郎中寻提举淮南东路常平靖康元年召对钦宗问孰可秉钧轴者良贵极言何防唐恪等四人不可用他日必误社禝陛下若欲扶危持颠非博询下僚明防陋未见其可当国者指为狂率黜监信州汭口排岸高宗即位召为左司諌既见请诛伪党使叛命者受刀国门即敌人不敢轻议宋鼎又乞封宗室贤者于山东河壮以壮国体巡幸维扬养兵威以图恢复黄潜善汪伯彦恶其言改除工部良贵以不得其言求去主管明道宫越数年除提防荆湖南刑狱主管江州太平观除考功郎迁左司宰相吕颐浩从容谓良贵曰旦夕相引入两省良贵正色对曰亲老方欲乞外两省官非良贵可为也退语人曰宰相进退一世人才以为贤邪自当擢用何可握手密语先示私恩若士大夫受其牢笼又何以立朝即日乞补外以直龙图阁知严州到官两月请祠主管亳州明道宫起为中书舍人会户部侍郎向子諲入见语言烦亵良贵故善子諲是日摄起居立殿上径至榻前厉声曰子諲以无益之谈久烦圣聴叱之退者再高宗色变閤门并弹之良贵求去以集英殿修撰提举江州太平观起知明州朞年除徽猷阁待制提举亳州明道宫既归不出者十年李光得罪良贵坐尝与通书降二官卒年五十七良贵刚介清苦壮老一节为博士时王黼张拜昌俱欲妻以女拒之晩家居贫甚处之超然秦桧讽令求郡亦不应其諌草焚削不传吕本中字居仁元祐宰相公着之曾孙好问之子幼而敏悟公着竒爱之公着薨宣仁太后及哲宗临奠诸童穉立庭下宣仁独进本中摩其头曰孝于亲忠于君儿勉焉以公着遗表恩授承务郎绍圣间党事起公着追贬本中坐焉元符中主济隂簿秦州士曹掾辟大名府帅司干官宣和六年除枢密院编修官靖康改元迁职方员外郎以父嫌奉祠丁父忧服除召为祠部员外郎以疾告去再直秘阁主管崇道观绍兴六年召赴行在特赐进士出身擢起居舍人兼权中书舍人内侍李琮失料厯帝以潜邸旧人不用保任特给之本中言若以异恩别给非所谓宫府一体者帝见缴还甚悦令宰臣谕之曰自今有所见第言之监阶州草苖互【按宋名臣言行别録作苗亘】以赃败有诏从黥本中奏近嵗官吏犯赃多至黥籍然四方之逺或有枉滥何由尽知异时察其非辜虽欲抆拭其可得乎若祖宗以来此刑尝用则绍圣权臣当国之时士大夫无遗类久矣愿酌处常罚毋令奸臣得以籍口从之七年帝幸建康本中奏曰当今之计必先为恢复事业求人才卹民隠讲明法度详审刑政开直言之路俾人人得以尽情然后练兵谋帅増师上流固守淮甸使江南先有不可动之势乃可观衅而动若徒有恢复之志而无其策邦本未强恐生他患今江南两浙科须日繁闾里告病倘水旱乏絶奸宄窃发未审朝廷何以待之近者臣庶劝兴师者不可胜数观其辞固甚顺考其实不可行大抵献言之人与朝廷利害絶不相侔言不酬事不济则脱身而去朝廷施设失当谁任其咎鸷鸟将击必匿其形今朝廷于进取未有秋毫之实所下诏命已贼境使之得以为备非策也又奏江左形势如九江鄂渚荆南诸路当宿重兵临以重臣呉时谓西陵建平国之藩表愿精择守帅以待缓急内侍郑谌落致仕得兵官本中言陛下进临江浒将以有为今贤士大夫未能显用岩穴幽隠未能招致乃起谌以统兵之任何邪命遂寝引疾乞祠直龙图阁知台州不就主管太平观召为太常少卿八年迁中书舍人兼侍讲又兼权直学士院金使通和有司议行人之供本中言使人之来正当示以俭约客馆刍粟若务充悦适启其心且成败大计初不在此秦桧相私有引用本中封还除目桧勉其书行卒不从赵鼎素主元祐之学以本中为公着后又范冲所荐故深相知防哲宗实録成鼎迁仆射本中草制有曰合晋楚之成不若尊王而贱霸散牛李之党未如明是以去非桧大怒言于帝曰本中受鼎风防伺和议不成为脱身之计风御史萧振劾罢之提举太平观卒学者称为东莱先生赐谥文清













　　钦定续通志卷三百七十八
　　钦定四库全书
　　钦定续通志卷三百七十九
　　列
　　宋【八十三】
　　向子諲　　　陈规　　　季陵
  </div>
  <div class="pagination">
   <a href="钦定续通志_page207.html">
    上一页
   </a>
   <span>
    ...
   </span>
   <a href="钦定续通志_page203.html">
    203
   </a>
   <a href="钦定续通志_page204.html">
    204
   </a>
   <a href="钦定续通志_page205.html">
    205
   </a>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <span class="current-page">
    208
   </span>
   <a href="钦定续通志_page209.html">
    209
   </a>
   <a href="钦定续通志_page210.html">
    210
   </a>
   <a href="钦定续通志_page211.html">
    211
   </a>
   <a href="钦定续通志_page212.html">
    212
   </a>
   <a href="钦定续通志_page213.html">
    213
   </a>
   <span>
    ...
   </span>
   <a href="钦定续通志_page209.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
