<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 35 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 35 页/共 128 页</h1>
    <div class="content">　　○丁丑孟春享  太庙
　　○遣内官祭司户之神○己卯以大祀  天地  上御奉天殿誓戒文武群臣致斋三日
　　○庚辰昏刻月犯六诸王星
　　○壬午大祀  天地于南郊  上还宫谒  太皇太后  皇太后出御奉天殿文武群臣行庆成礼
　　○以上元节赐文武群臣假十日
　　○癸未以大祀礼成  上御奉天殿大宴文武群臣及四夷朝使
　　○丙戌上元节免宴
　　○戊子  英宗睿皇帝忌辰  上祭  奉先殿遣驸马都尉蔡震祭  裕陵
　　○赐土鲁番阿黑麻王彩叚五表里金织衣一袭以献还哈密城池金印也
　　○太子太保吏部尚书王恕乞致仕  上曰卿居重职当勉副委任勿以老辞
　　○己丑朝鲜国王李娎遣陪臣同知中枢府金自贞等贺正旦赐宴并彩叚衣服有差
　　○以水灾免辽东广宁前屯等六卫弘治四年屯田子粒有差
　　○壬辰兵部＜锍-釒＞上福建征剿流贼官功过诏功多无过加赏者按察副使马垔等三人有功无过及功大过小重赏者署都指挥佥事沈贵右布政使蒋云汉等三人功多过少令仍旧管事者参政魏瀚佥事王弼等三十一人功可赎罪罚俸三月者指挥使杨珽等六人功难赎罪降一级者七人冠带闲住者四人镇守太监陈道赏银十两巡按监察御史吴一贯彩叚一表里
　　○故事  社稷坛春秋祭每用铺坛五色土二百六十石顺天府民取而输之神宫监石加八斗本府言土以饬坛义取别其方色初不以多为贵况小民取之山谷劳费不赀请著为定例庶民劳可纾而有司亦无延误之失命工部尚书贾俊会神宫监太常寺核用土多寡之数俊等至坛相度言常年所输土用以铺坛厚可二寸四分若厚止一寸则仅用百一十石而足遂以为请得旨铺坛土止以厚一寸为度令今后但如此数办纳
　　○癸巳兵部覆议巡抚顺天府右副都御史秦民悦所奏恤灾事请令顺天府所属该徵倒失寄餋马自弘治元年至三年三月者俱宽限于弘治五年内徵之四月以后至年终者于弘治六年内徵之其永平府所属未徵备用马则请自成化二十三年以前每匹徵银五两以后仍徵十两冀少苏民困从之
　　○命故内阁大学士彭时之孙崧于中书舍人写诰一年照例除授从其请也
　　○甲午升南京兵部郎中邓林为狭西布政司右参议
　　○广西按察司佥事李德美丁忧服阕复除广东按察司○乙未文武群臣太师兼太子太师英国公张懋等上表请册立  东宫表曰兹以天眷  皇明笃生圣子臣懋等伏望  皇上早颁册命正位东宫以隆国本以系人心以永  皇明万万年无疆之休命谨奉表陈请者臣等诚欢诚忭稽首顿首上言承天立极当图万世之安为国建储用系四海之望惟天序之豫定则  宗社之永宁凡在照临孰不忭愿恭惟  皇帝陛下英明独运慈俭躬行席  六圣之重熙荷三灵之孚佑乾始索而得夫洊雷之震坤至顺而发乎前星之祥爰鍚纶音已播扬于遐迩尚虑主鬯未定位于元良臣等重惟帝王大孝在继体之得人  祖宗丕基贵承祧之有后  上帝既垂休而委祉兆民咸仰德以归心伏望  皇上蔽自宸衷协于舆议当盛阳之嘉日举旷世之徽章肇正储闱肆颁显册则人神以之交庆社稷有所凭依益坚磐石之宗长保离明之治懋等上  太皇太后表曰兹以天眷  皇明笃生圣子臣懋等伏望  圣慈仁寿太皇太后赞襄册命建立  东宫以承  宗社万万年无疆之统以隆国家万万年太平之福谨奉表陈情者臣等诚欢诚忭稽首顿首上言伏以  皇天眷命国祚永以无疆厚地成功邦本固而有庆慈教久形于风化休徵再见于虹流明诏涣颁欢声齐动恭惟  圣慈仁寿太皇太后陛下宽柔恭懿端一诚庄太姒兴周诵徽音之克嗣涂山启夏喜祗德之敬承享至餋于  圣孙垂嘉祥于元子统传万世庆肇  中宫盖尝考乎典章允宜正于储位此古今之通义乃国家之远谋臣等深切下情恭陈愚悃伏望俯从舆议特赐俞音赞金册之弘宣命青宫之蚤建前星拱极共承长乐之欢皎日当天式睹重离之照懋等上  皇太后表曰伏以坤元长育绵国祚于万年厚德含弘隆本支于百世祥庆肇钟于孙子元良宜正于储宫仰宸慈之赞成慰臣民之归戴恭惟  皇太后陛下端庄淑慎恭俭温仁含饴成欢乃今日之汉母螽斯戴咏实当代之周姜既衍祉笃生乎  圣孙合据礼茂隆于国本此古今之通谊尤我朝盛典之当遵者也臣等谨布愚衷恭陈表请冀从众议俯赐俞音用昭协于圣猷早颁行夫册命前星炳焕永固  皇明之基洪福绵延益增长乐之寿  上批答曰卿等摅忠为国请建皇储兹实宗社大计顾方幼龄未可俞允待稍长议行
　　○丙申南京都察院理刑知县马昆丁忧服阕授南京山东道御史
　　○丁酉致仕都察院左副都御史盛颙卒颙字时望直隶无锡县人景泰二年进士授监察御史天顺初石亨恃功骄恣颙与同列抗＜锍-釒＞劾之皆下狱补外颙知束鹿县民苦徭役不均为立九则法后莫能改丁毋忧服阕县民走阙下奏乞复任朝廷从之县复大治亨败以荐擢知邵武府复更延平皆有善政擢广西右参政云南右布政使丁父忧服阕改狭西寻升左布政使召入为刑部右侍郎俄调南京未行以齐鲁荐饥命为左副都御史往抚之更弊政数事积粮至五百余万石狭西饥民更来就食复行九则法于诸郡年近七十恳乞致仕俾乘驿还乡弘治改元覃恩进阶中奉大夫至是卒赐祭葬如例颙居官四十余年循循雅饬不附权要虽历危险晚跻通要以功名终亦好文事其所撰述颇有林壑思致云
　　○裁革广西贺县龙塘巡检司先为守视  孝穆皇太后祖茔而设及李父贵事败坟亦毁并巡司革之
　　○戊戌文武群臣太师兼太子太师英国公张懋等再上表请册立  东宫表曰伏以惟天惟祖宗佑皇家克昌厥后有民有社稷定国本当在所先庆兹主器之人实继统天之体上以奉九庙之祀下以系四海之心属兹熙辰宜行大礼恭惟  皇帝陛下仁覃庶类德协重华  两宫燕冀躬志餋以无违百世蝉联诒孙谋而有永治已弘矣人无间然凡诸政教之施率皆底绩乃独元良之请尚未正名在  皇上虽以幼冲为辞然  圣子本以生知为德矧居嫡而居长亶克嶷而克岐天纵将圣之资不以少长而异臣存体国之义敢以烦渎为嫌是以再竭悃诚必祈听允伏望  皇上率由前规俯从众志顺天心而纳祐贰宸极以升储培植隆基诞播休声于九有登闳昌祚绵延宝历于万年懋等再上  太皇太后表曰伏以慈宫地逈备众福于昌辰温室日高敷重光于昭代万年之统绪有托四海之人心攸归事在当行理宜申吁恭惟  圣慈仁寿太皇太后陛下坤仪昭著王化资成保育  圣躬缵帝业隆基之大诞生孙子庆  天潢流泽之长重惟经国之谋爰有建储之议鸿名聿正大本斯安长乐遥瞻已合词而上请俞音未获徒切仰于下怀祗循  先朝之旧章载举今日之盛典披尽诚恳伏冀赞襄金册涣颁俾元良之早定袆衣垂拱享至餋于无疆懋等再上  皇太后表曰伏以位尊  太母恩已重于含饴庆演  天潢序莫先于主鬯顾一时之建议实千古之良规中外倾心华夷悬望恭惟  皇太后陛下聪明先物淑善在躬柔德顺承  先朝久隆于壸政慈仪广厚今时茂著于徽音乃致轩龙之钟祥喜见文孙之肇育国家根本于是而隆神人依归允矣有托据典礼宜正夫元良之位以嫡长允孚乎四海之心是以臣等合词上闻未蒙俞允舆情下切再用敷陈伏望  圣慈力赞鸿猷举行盛事定升储之大计家乐人欢绵保国之洪休日升川至  上批答曰预建皇储以定国本安人心诚急先务之事湏待年龄稍长进学成德方可举行今兹所请姑已之
　　○海西忽鲁爱等卫建州右等卫并毛怜卫野人女直都督等官尚哈倒哈等来朝贡方物赐宴并衣服彩叚等物有差
　　○升狭西按察司副使马中锡为大理寺右少卿○命狭西都司都指挥使陶祯充右副总兵分守凉州
　　○己亥赐襄陵王府镇国将军徵钤庶子名曰偕澳靖江王府辅国将军相纶庶第一子曰规聘阳曲王府镇国将军钟金□冤第六子曰奇波钟锧第二子曰奇闵
　　○赠宫人周氏为安和夫人并赐祭葬
　大明孝宗敬皇帝实录卷之六十
　　弘治五年二月壬寅朔兵部以凉州永昌镇番等处一二年以来达贼入境者数次人畜被虏者甚众军职降罚者数十员请逮问守备协副把总提调等官都指挥朱瑄等二十八人镇巡总兵傅德周玉王继亦请量示罚治且通行甘肃宁夏延绥镇巡等官各探贼巢穴所在议所以用兵之宜  上从之以协副文钟已升充参将免提问罚其俸二月傅德等姑宥之
　　○癸卯文武群臣太师兼太子太师英国公张懋等三上表请册立  东宫表曰伏以建储非为私亲盖明万世之统主器在于长子实系四海之心□书载以贞之文厥惟旧矣汉史传早立之诏乌可后乎不避烦渎再三之嫌仰希刚明主一之断照临所逮鼓舞惟均恭惟  皇帝陛下学本诚明仁敷动植契天心而克享法  祖德以灵承神罔怨恫物无违拒是以三灵荐祉  九庙储休有开轩龙之祥首叫熊罴之兆九重丹诏方宣布于殿庭一日欢声遽遍腾于海宇仰前星而呈耀睹丽日之重光天意既符人情允属伏望  皇上体天之心顺人之志勿以臣下屡请为渎毋以  圣子尚幼为辞上奉  两宫之欢下惬兆民之望特颁册命早建  储君  郊社宗祧皆于焉有所庆赖华夏蛮貊率于此得所依归邦本不摇  皇图弥固懋等三上  太皇太后表曰伏以太极无为妙化工之发育前星有耀增象纬之光辉  天道应而昭彰人谋从而翕集未须谦让惟仰赞成恭惟  圣慈仁寿太皇太后陛下德并虞嫔功同周姒仁慈性厚久为宫壸之表仪保育恩深长享天厨之奉餋衍本支于永茂致宗社之益安臣工协庆于殿廷凤诏颁行乎海宇是宜早正  东宫之位屡相率吁北阙之尊懿旨尚稽渴望悬悬于亿兆恳忱交积烦言切切于再三伏乞  圣慈早垂明训念国之大猷在成康不忘于遵守而事有先务虽尧舜亦急于推行况旧章可考而具存期宸断必从而无惑庶盛礼举于岁首储副定于禁中仰止徽音传万世而  皇图永固钦崇圣范处重闱而福寿弥隆懋等三上  皇太后表曰伏以分坊齿胄尚虚少海之朝主器承祧宜正元良之位凡臣工之大小无不倾心在  母后之尊亲尤为属念此臣等葵藿之忠所以不胜惓惓焉者也恭惟  皇太后陛下性禀柔慈心存宽厚思齐启圣德已迈乎周任含饴弄孙心更切于汉母惟兹建储之议已知致意之频但  圣子之虑深谦冲未果仰慈宫之志定赞助惟勤臣等乃不避于嫌疑再恳切于陈请伏望俯垂鉴悉明示允俞开  圣意于九重沛纶音于四海俾储宫早定前星朗耀以增辉则朝野同欢紫极奠安而有永益绵长乐之福祉益享盛世之昇平  上批答曰览表具悉卿等请立皇储忠诚恳切至再至三钦承  圣祖母圣慈仁寿太皇太后  圣母皇太后慈训与舆论同兹特允请其令礼部择日具仪以闻
　　○命金吾右卫带俸都指挥使康永充右参将分守延绥东路
　　○以水灾免苏松嘉湖等府卫粮草子粒有差其非全灾者暂停徵纳以三分为率自弘治五年为始每年带徵一分
　　○甲辰先是广西恩城州知州岑钦与田州府知府岑溥相攻钦匿泗城州知州岑应所总镇等官檄应捕之钦因借兵于应仍欲亲据田州应不从钦会饮应所遂并其子杀之已而应弟岑接佯以兵送钦至田州界亦杀其父子以报事闻兵部奏岑钦连年构兵积恶已甚而应党之复占据上林长官司及贵州镇宁等处流祸不少今天厌夷祸假乎相残实地方之幸但恩城州乃新设宜裁革岑应所占邻壤及土官印信数多亦宜勘断以除祸本并令岑接退还侵地及印信即许承袭泗城州地广兵众亦欲选委头目授以知州等官分管以杀其势俱乞下所司议处命总镇等官用心整理不许坐失事机巡按御史仍密加访察具奏
　　○丁未释奠先师孔子遣礼部尚书兼文渊阁大学士刘健行礼
　　○戊申祭  大社  大稷
　　○遣顺天府官祭先农之神
　　○松滋王府镇国将军恩鑡恩錍恩枪私入荆州府支岁禄辽王禁之怨欲抵奏辽王王发其事  上降敕责之既而仪宾袁镛复诱恩鑡等招引群小夺军民□贾之利人苦之至有缢死者远安王府奉国中尉恩＜釒危＞恩炼恩钢豪坲长阳王府镇国将军恩鍝恩金□奄松滋王府辅国将军恩镒傚之同恶相济人情骚然辽王复奏其事下都察院鞫实命镇守监丞刘雅潜启辽王即将恩鑡恩錍恩枪恩＜釒危＞恩炼恩钢等各隔别严禁时加关防毋令出外捕获导引为恶者并袁镛等拟罪以闻恩鑡等衔之欲谋杀辽王王又奏之复命往勘得实  上曰恩鑡等不遵  祖训招集凶徒恣肆为恶戕虐军民又屡犯不悛罪难轻贷恩鑡恩錍恩枪降庶人并家属送凤阳居住恩＜釒危＞恩炼恩钢恩镒既无大恶姑宥之革去冠服岁禄令闲住恩鍝恩金□奄豪坲革岁禄三之二袁镛设谋引诱发辽东三万卫充军导引为恶者百二十八人并家属俱发延绥宁夏甘肃永远充军杖而遣之教授徐寿等三人赎杖还职仍书谕辽王钤束宗室令今后不许妄为是日辽王阴使人杖而纽死者八十余人不数日辽王长子及副使王玹之子皆无疾而死不二年辽王亦以疽发背而薨荆人咸以为恶念之报世之阴险害人者亦可以鉴云
　　○夜月犯天关星
　　○己酉升鸿胪寺左寺丞孙绳为本寺右少卿以九年秩满也
　　○昏刻月犯井宿西扇北第二星○庚戌周王同鏕以故妃谭氏无子请封其世子生母宫人高氏为次妃许之
　　○礼部进册立东宫仪注一择弘治五年三月初八日辰时一前期一日遣大臣告  天地  宗庙  社稷  上亲告  奉先殿一前期鸿胪寺设节册宝案于奉天殿中册东宝西节居中设彩舆于丹陛之东教坊司设中和韶乐及大乐是日早锦衣卫设卤簿驾  上具皮弁服御华盖殿执事官行一拜叩头礼毕鸿胪寺官奏请升殿导驾官导  上升座鸣鞭讫文武百官具朝服行叩头礼左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道  传制官由左门出称有制赞正副使跪制曰弘治五年三月初八日册立元子厚照为皇太子命卿等持节行礼□俯伏兴又四拜礼毕执事官举节册宝置于彩舆中黄盖送至左顺门外正副使北向立内官捧节册宝由正门入至文华殿内以节置于案以册宝授  皇太子行礼讫内官持节由正门出至左顺门外以节授正副使正副使持节复命一颁诏候册命起行鸿胪寺官既设诏案于奉天殿中赞颁诏翰林院官以诏授礼部官置于案奉迎至承天门开读如常仪一谒告礼是日  皇太子受册宝毕内侍引诣  奉先殿谒告如常仪一是日  皇太子谒告毕内侍引诣  太皇太后前  皇太后前行八拜礼次诣  上前  皇后前各行八拜礼毕回宫一次日文武百官具朝服上表称贺陈设如常仪  上具衮冕御华盖殿执事官行五拜三叩头礼毕鸿胪寺官奏请升殿导驾官前导进表行礼如正旦仪一同日文武百官庆贺  太皇太后  皇太后表文及命妇庆贺  中宫笺文共三通在午门外请命司礼监官捧进一同日文武百官上表毕进笺庆贺  皇太子前期鸿胪寺官设案于文华门至日班首捧笺置案上百官行叩头礼毕司礼监官捧进
　　○升南京吏部郎中杜整为山东布政司左参议狭西按察司佥事郝文杰为本司副使刑部郎中韩绍宗为福建副使
　　○以水灾免河南归德兰阳仪封阳武等九州县粮草有差
　　○脩南京中和桥
　　○遣户部右侍郎秦民悦祭太仓之神
　　○遣顺天府官祭宋丞相文天祥
　　○壬子狭西按察司佥事潘盛丁忧服阕复除原任管理榆林粮储屯种
　　○癸丑宁府镇国将军觐铤奏各王府自郡王镇国将军以下爵秩自有崇卑凡遇拜贺节令当以爵秩为序若家庭私会则以长幼先后为序礼部覆议请行各王府著为定式从之
　　○广西左布政使李孟旸言本省为西南边徼所统流官州县数仅五十实计人户不能六百余里特江南一大县而已而诸司文职凡六百六十余员靖江王府自将军而下凡二百三十余位桂林等卫全州等所凡二十七处岁用禄米俸粮多至三十五万余石每岁徭役亦不下二万余丁此外岁输香药诸物及杂出民间者不可胜筭今寇盗窃发方议调兵剿捕馈运犒赏之费又不可缺顷者工部移文采办黑铅二万余斤疲瘵之民其何以堪欲乞从宜减免或暂为停徵俟境内宁谧如数补纳仍乞令今后诸司凡坐派物料之类酌量分减非惟民不告劳而事亦易集命所司知之
　　○巡按福建监察御史吴一贯等拟上龙溪县贼温文进等罪状谓文进等倡乱一方攻破两县反状已明情犯深重贼首凌迟处死者四人兄弟同居之人及知情故纵处斩者百一十三人都察院覆奏请命大理寺堂上官一员往会镇守巡按三司等官鞫审如有胁从及情罪可矜疑者与之辩理毋拘成案其情真罪当者即依拟处决从之
　　○甲寅时御医王玉自陈效劳春宫乞升职吏部请逮问其罪得旨王玉免送问升俸二级后有奏扰者送问不宥于是太子太保吏部尚书王恕等言  陛下即位之初裁革冗员太医院堂上止留院使一员院判二员额外滥设者俱降御医供事今玉又以自陈升俸二级臣等窃惟赏当功则天下知劝罚当罪则天下知惩玉本以传奉升至院判顷因科道建议降为御医  陛下若听臣等所言将玉置之于理是为惩有罪法之正也免其送问是为宥有罪犹之可也今既免其送问又升俸二级是为赏有罪矣岂可乎哉若臣等不言后来复有乞升奏扰者却行执奏其何以服彼之心亦何以服天下之心欲天下不谓臣等为佞臣得乎伏望收回升俸之命令玉仍以旧职供事庶不累  陛下初政之美从之
　　○昏刻南京见老人星见丁位色赤黄
　　○乙卯以水灾免直隶顺德府南和任县秋粮马草四分者各免一分
　　○裁革贵州铜仁府照磨司狱各一员从本府乌罗长官司护印老人罗宪奏也
　　○丁巳命都察院右副都御史梁璟巡抚四川以丁忧服阕也
　　○己未赐楚府辅国将军荣溃庶长子名曰显木□啻乐昌王府镇国将军聪澟嫡长子曰俊檑第二子曰俊椸辅国将军成鋚第二子曰聪沄第三子曰聪灂
　　○命光禄寺卿胡恭之子宗闵为国子监生从其请也
　　○庚申  景皇帝忌辰遣仪宾周钺祭陵寝
　　○内阁大学士刘吉等言经筵讲学乃君上修德第一事自古帝王崇儒敬道必致重于斯洪惟我朝  列圣尤为慎重初经筵时预告  祖宗又敕儒臣充讲读官至开讲之日君臣上下莫不斋明盛服致敬进讲专心审听凡此非徒为文具观美也实臣下藉此以尽其启沃之忱君上资此以得其培餋之益也仰惟  皇上初登宝位凡幸学耕耤经筵悉遵  祖宗典故而行惟经筵服色近因星变修省  皇上间著黄袍文武大臣一向奉旨不敢服用红衣与旧典稍异夫服色之间固无大较但人心窃疑私谓  皇上将  祖宗百年旧制一旦更改似于经筵之事不甚为重此臣等所以惓惓于心者也今经筵在迩所据文武大臣服色宜俱用红衣如旧从之
　　○辛酉升广东韶州府知府詹雨为广东布政司左参政
　　○壬戌巡抚云南都御史张诰清查各卫司所屯田盗报有司田二万八千余亩仍给还各卫屯种以复原额其民田册内照数开豁仍请令二年一次行委管屯官员清理盗报者罪以盗卖官田过者收者仍各罚米一百石入官户部覆奏从之
　　○命兵部右侍郎张海之孙僎为国子监生从其请也
　　○癸亥卯刻日生右珥色赤黄
　　○甲子增设礼部主事一员专提督会同馆时有馆夫盗夷人财物从兵部奏也
　　○直隶苏州卫指挥使张钦以不能捕盗调湖广永州卫带俸差操其嫡母黄氏以年老无他子奏留钦终餋许之命终餋后仍调前卫
　　○代府庶人聪氵□禾先有旨迁居于太原府城至是其母王夫人并枣强等王及长子成金□畾镇国等将军成銴等各奏聪氵□禾今已悔悟乞宥回本府居住其子俊杕实代惠王长孙乞命继祖爵或封世孙以典宗祀  上命宗亲府部大臣会议谓聪氵□禾系奉旨迁发俊杕乃聪氵□禾为武邑王时所生庶长子揆之成宪难允所请从之既而枣强王又欲为聪氵□禾俊杕诣阙申请  上以前议已定令谕止王勿来
　　○乙丑赐沈府长子勋氵□临镇国将军勋渗诰命冠如制
　　○是日晚刻月犯罗堰上星
　　○丙寅诏哈密故忠顺王脱脱近属侄孙狭巴袭封忠顺王给赐金印冠服并护门兵器等物仍赏哈密都督同知奄克孛剌及升都指挥使阿木郎为都督佥事谕令拥戴狭巴以立国
　　○初代府辅国将军成鈚酗酒无赖妾及侍女被棰楚或以刀自剌死父丧唱饮丧次又与嫡子成金□恩争财产数从母叔周茂校尉王然胡海等入嫡母靳氏府抢夺金银器及田约靳执杖逐之反为所敺又驱父所遗宫人鬻之会州民姜福贤尝憾其兄福山诡言福山与其亲刘江薛堂等受靳氏贿为魇魅诅咒成鈚死且告诸官成鈚遂捕系福山等拷掠皆自诬服堂死其妻刘氏走京师讼冤靳氏亦以成鈚凶恶闻而成鈚复诬奏靳氏不法事皆下山西镇巡官验治具实以请  上曰成鈚故违  祖训为恶多端情罪深重姑从轻赐敕切责降为庶人仍敕怀仁王严加约束福贤处斩茂然海各杖一百并家属发贵州都匀卫充军○丁卯命武进伯朱洁三千营坐司管操
　　○虏入大同阳和卫境杀逻卒兵部请罪其哨守指挥任祥等及守备都指挥同知周宗曹绅奉御杨兴分守右监丞杨定左参将李玙命周宗等五人姑令戴罪杀贼任祥等下巡按监察御史逮问
　　○戊辰赐益王望军台地二百顷从王请也
　　○中都留守司都指挥佥事徐贤以所部京操官军秋班不到者多下刑部逮问赎杖还职
　　○己巳以旱灾免浙江金华杭州等府税粮有差仍免是年供用物料十分之三
　　○给管广东岭西道湖广按察司按察使陶鲁诰命总督两广都御史秦纮奏鲁由县丞累升今官前后领兵垂四十年战功甚多民赖以安贼党怨之其父祖坟墓多被发掘亲族被杀三十余人本为保障地方乃至祸延门户功可嘉而情尤可悯乞特赐诰命以示旌劝吏部覆奏从之
　　○升义勇前卫指挥同知焦元为署都指挥佥事充右参将分守开原
　　○夜北方生黑气东西亘天
　　○庚午  中宫千秋节文武百官命妇朝贺
　　○赐各王府庆贺官员人等钞币有差
　　○巡按狭西监察御史张文言顷者司礼监一再传写帖子令狭西甘肃二处守臣如所降图式织彩妆绒毼曳撒数百事臣以为  陛下有天下之大固当享天下之奉但所需之物徒以燕闲之服在于得已古有惜百金之费者今织造财物非一方所能办集而工必远募肆皆创置其费不止数千此尤所当惜也矧狭西岁歉之余民病未起星变地震之异往往有之正侧身修行之日可恬不知忧而徒以革靡为事乎夫朝廷之事必由有司而达于天下今帖子出于内监则工部之设似为无用然臣于是窃有以知  圣心必有不自安于此者故不欲令有司显然行之进德之机实在于是扩而充之何往不善今谓宜暂停所织以其价银振业饥民或第织十数事则一方之民可以少安亦  圣德增修之一事也工部覆奏谓文言可从有旨减所织之半
　大明孝宗敬皇帝实录卷之六十一
　　弘治五年三月辛未朔清明节遣驸马都尉周景蔡震分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○虏入宣府西河口等处杀掠人畜守臣请罪分守右参将杨彪右监丞张刚及把总指挥秦鉴等五人命彪刚待虏情宁日再议余下巡按监察御史逮问
　　○壬申致仕左军都督府都督同知赵英卒英以父功袭为临洮卫指挥使凉州备御累功进都督佥事充游击将军生擒功进都督同知充副总兵镇凉州至是卒赐祭葬如例○癸酉实授都察院理刑进士樊祉为江西道监察御史
　　○巡抚保定等府都御史张琳奏滹沱河去真定府城仅数百步正当湍急之冲万一河流泛涨则冲啮飘荡之患不可保欲修筑护城堤二道其费计银二万六千两有奇皆当取办于所属州县乞将工部所派今岁军需免徵庶事易成而民不困下工部覆奏从之
　　○甲戌海西成讨温卫都指挥兀允住等贡方物马匹为其故都督康泥援例乞赐祭许之仍赐兀允住等彩叚衣服等物有差
　　○浙江布政司左布政使徐圭乞致仕许之
　　○南京工部奏近年各府州县所角□羊轮班工匠类多老幼不堪供役旋复逃去而京师无赖之徒私为雇役用是诸司赴工者往往缺少请申明旧禁移文各布政司自今须阅实丁壮具其年貌送部以凭稽验代役者兵马司捕执枷项一月仍谪戍化外从之
　　○乙亥京师风霾蔽天
　　○丙子吏科都给事中张九功言迩者工部两奉旨将新制各色彩妆绒毼画图下狭西镇巡三司并甘肃镇巡等官织造今狭西诸司动支帑银收买物料往南京转雇巧匠科买湖丝又于城中创造织房臣窃惟  陛下此举有五不可方今民力穷困一不可也灾异数见二不可也边事相仍三不可也既设织房流弊于后四不可也四方仿效奢靡成风五不可也乞追回前命以光  圣德得旨绒毼近已令减半织造矣其下所司知之
　　○虏屡入甘州乐善堡等处军士被杀者五人虏者三人兵部请治守备都指挥朱瑄王智分守右少监纪能及提督指挥宋曰□永等罪命朱瑄王智纪能俱戴罪杀贼宋昹下巡按监察御史逮问
　　○虏入大同南山墩等处军士被掠者五人兵部请治分守太监左敬右参将秦恭守备右监丞邹玉都指挥佥事张镇及哨守指挥使蒋忠等罪命左敬等四人宥之张镇等下巡按御史逮问
　　○丁丑赐皇子名厚照敕曰朕惟君天下莫先乎德而德明惟明尤君道之所重故书称尧曰光被四表易赞大人以继明照于四方此之谓也咨尔元子皇后所生天资秀发日表英奇福庆诞钟统承攸属兹特赐名曰厚照夫悬象著明莫大乎日月尔当顾名思义明于庶物察于人伦全所得天赋之正理而无或蔽极所存心体之高明而无或累扩而充之向明之地惟德以居文明之治惟德以成惟德以昭格上下神祗惟德以丕显丕承谟烈允若时则四海虽广兆民虽众无不在于照临之下而朕之主器永为得人  祖宗万万年大明之基业足以传嗣而有光矣尔惟钦哉服此明训
　　○总督漕运兼巡抚都御史张玮奏直隶淮安府灾乞将本府钞关所收钱钞折收粮米一年以给官吏旗军月粮户部覆议从之
　　○命逮问应天府府尹冀绮以迟误南京  陵庙祭祀牺牲为守备成国公朱仪等所奏也
　　○戊寅以册立  皇太子遣保国公朱永祭告  天地驸马都尉周景告  宗庙新宁伯谭祐告  社稷  上祭告  奉先殿  奉慈殿出御奉天殿遣太师兼太子太师英国公张懋充正使少师兼太子太师吏部尚书华盖殿大学士刘吉充副使持节奉册宝行礼  皇太子自文华殿迎册宝至谒告谢恩礼成如仪其册文维弘治五年岁次壬子三月辛未朔初八日戊寅  皇帝制曰自昔帝王恢弘万世之业必建储贰以系四海之心是以根本固而国势安人心和而万事理朕承  祖宗丕绪深怀永图预建元良以定国本惟尔元子厚照轩龙毓秀虹渚兆祥岐嶷夙成伟然天日之表寰区属望宜乎主鬯之归兹特授以金册金宝立为皇太子正位东宫夫仁以广爱孝以奉先诚敬以正心修身明哲以抚世御物斯皆赖学问之功以成而众善之所由备良莫先乎此也尔尚服膺明训永底于成用承朕万年之统序无违益衍  祖宗垂裕之鸿休无替矣尔惟敬哉
　　○以册立  皇太子礼成诏告天下诏曰帝王统御天下必立储副以定国本以系人心斯能长治久安而绵鸿业于无疆也朕继  祖宗天序登极五年夙夜忧勤恭膺  天眷元子厚照轩龙毓秀资表异常福庆攸钟华夷均戴兹者皇亲公侯驸马伯文武群臣累表率吁劝请立储朕俯鉴悃诚仰承  慈训皆谓主器不可以久虚舆情不可以固拒事在当举理难终辞爰择日祗告  上下神祗授厚照以册宝立为皇太子正位东宫益增  九庙之光丕衍万年之祚国家大典中外同欢宜敷茂恩用慰颙望所有合行宽恤事条开示于后一自弘治五年三月初八日曰□永爽以前官吏军民人等有犯除谋反叛逆子孙谋杀祖父母父母妻妾杀夫奴婢杀主蛊毒魇魅毒药杀人强盗人命党恶及十恶至死罪者不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏监生知印承差生员旗校军民人等有为事见发立功运甎运灰运炭纳米拘役枷号罚马做工摆站煎盐炒铁哨了及充军伴仪从膳夫等项悉皆放免各还职役宁家随住军职例该带俸差操者悉照原拟不许管军管事文职官吏人等有犯贪淫酷暴及行止有亏者悉发原籍为民见被提问该发立功等项者仍候归结一体免罪发落一文武官吏军民人等自成化二十三年九月初六日以后有为事问发充军编发为民者除党逆强窃盗抢夺失机人命赃私左道乱政盗关内府财物拨置王府及真犯死罪者不赦外其余悉与宥免各还原卫原籍宁家随住其为民者文职非脱逃犯赃及行止有亏武职非惧罪在逃败伦伤化者俱与冠带闲住一各处拖欠税粮马草秋青草束屯田子粒农桑丝绢门摊□税户口盐钞鱼课茶课差发银两折粮诸色颜料并供用厨料果品等项除已徵在官外其小民拖欠未徵者自弘治二年十二月以前尽行蠲免见今差去催儧主事等官就著回京其去岁各处奏报灾伤曾经覆勘明白户部奏准照例递减仍令徵纳者俱照巡抚巡按等官勘定分数悉与除豁以苏民困其有已徵在官者准作本户下年之数有司官吏敢有将已徵捏作未徵者治以重罪一弘治元年十二月以前各盐运司提举司拖欠盐课悉与除豁若有被水消折曾经风宪官勘实及折罚盐粮年久追徵未完或客□失落截角退引并皆免追其灶户煎办艰苦有司不许科派杂泛差役一在京各营在外各边并顺天应天南北直隶河南山东各处军卫有司骑操孳牧寄餋走递马骡驴牛并种马驹自弘治元年十二月以前一应亏欠倒失被盗埋没等项并有例停候买补者悉皆蠲免若有已补在官之数照例起角□羊交收该管人役敢有通同作弊者事发治以赃罪一各处额办派办物料除军需供应器皿外其余朱漆油麻铜丝铜青铜铁等线翎鳔栀子槐花乌梅蓝靛翠毛箬叶圆藤芒苖苕竹扫等帚黄穰棕毛荆条薥秸芦苇蒲草麦稳稻皮松香沙叶檾麻西茜草白水通草杉松柏榆槐檀椵枣等木猫筀水长节苦实心笛等竹软篾板枋白硝杂皮水牛底等皮皂绉纱水胶墨煤杂草羊毛羊角牛筋牛角石□某砟瀛沙磁末毛缨白猪鬃云母石瓶坛高头滦白榜等纸白墡矾红烧造缸石□由等土油桩磨板黑铅红黄铜响铜细钢生熟铁金银鍚箔青碌等颜料野味并运河桩草灰石等项自弘治二年十二月以前拖欠未徵者悉与蠲免已徵在官者仍角□羊本部并本处收贮以备别用一内外衙门近年坐派柴炭数多军民出办艰难明年以十分为率量减三分有司卫所角□羊到夫价止收正数不许分外多收一各处先年为因灾伤小民拖欠税粮草束马匹物料等项有司畏罪捏作已徵及虚文起角□羊后虽遇赦例以在官之数仍前追徵不与分豁者诏书到日巡抚巡按官务要用心查勘是实者悉免追徵一在京在外各衙门见监囚犯有监追赃物未完者除侵盗包揽系官钱粮及诓骗强索人财物应该还官给主者照旧监追外其余一应赃物不多者悉免追徵果系家道贫乏别无产业追陪者所司具实奏请定夺一在京宣课司监收□税官员近年收受太重以致□贩阻滞人情不堪今后只照旧例监收不许分外搜求有伤治体一光禄寺供应牲口各该司府州县有年远拖欠除追徵见在官者仍令角□羊纳其余未完者自弘治元年十二月以前悉免追徵及顺天府磨户拖欠光禄寺白面见奏监追未完果系只身贫难并逃亡死绝者悉皆蠲免一浙江福建等处岁办银课近年以来矿脉微细亦有尽绝者累及百姓办纳十分艰苦诏书到日所司踏勘明白应除豁者即与除豁应减免者量数减免仍将新旧矿穴填塞禁约私采以弭弊端一各处王府及镇守巡抚并司府州县但有私自佥报菜户鱼户柴夫屠户等项终岁供办负累小民者诏书到日即便放免若有例该佥者所司具奏定夺顺天府所属人民多有私自投充陵户海户及勇士校尉厨军躲避粮差负累见在人户贫难者所司查出除本役外其户下人丁悉照旧纳粮当差以后不许私自投充一山东河南狭西等处人民近年以来有因饥荒逃往荆襄等处深山潜住不行复业者诏书到日听各回原籍复业其抚治都御史行令沿途有司量给口粮原籍官司务加存恤优免粮差三年公私债负不许追取违者罪之一各处卫所岁造军器并有司该造弓箭弦条自弘治三年十二月以前拖欠未完者悉皆停免其关过并已徵在官物料听巡按分巡官查盘见数行令如法收贮准作以后年分成造之数一成化二十三年九月初六日以后给事中御史有因言事及公错诖误降调外任者各巡抚巡按官查勘果有不改初心别无违犯者具名奏行吏部仍照原任京职事例量加擢用一武职总小旗自成化二十三年九月初六日以后为事调卫者除盗关内府财物拨置亲王及事关边情特旨降调者不宥外其余悉以原职并降定职役回还原卫带俸差操系近侍衙门者改注在京卫分一住坐军匠民匠在逃诏书到日限三个月以里首官与免本罪俱送原役衙门上工若有单丁年六十以上及未六十而笃废疾不堪工作者所司验实疏放丁尽户绝者即与具奏除豁其轮班人匠除假班外自成化二十三年十二月以前失班者悉皆宽免弘治四年十二月以前失班者俱免罚工止当正班一近年以来内外营造土木之工太繁劳人伤财军民嗟怨今后除不得已工程责限修理其余但在得已并不急工作俱暂停止一各处分守守备等官中间有指挥以都指挥体统行事者量与署职以便行事一  太庙配享开国功臣追封王爵者俱系辅佐  太祖高皇帝平定天下有大勋劳之人今其子孙有不沾寸禄与编氓无异者该部查勘明白具实以闻量加恩典俾奉其祀一两京文职五品以上以礼致仕年及七十者进散官一阶三品以上被劾闲住年及七十者令致仕一文武官试职署职年半以上者与实授不及年半者扣至年半亦许照例实授以后试署者不在此例一各处土官子孙袭替除十年之外才方具告者不准外若十年之内曾在本处上司具告展转驳勘以致延迟虽在十年之外公文到部如果保勘明白别无诈冒者亦准承袭其不准承袭掌印土官应否改设流官镇巡三司等官会奏定夺一内外各衙门问重历吏典诏书到日悉免重历起送该部照例办事满日拨补京考以后违限者仍照旧例重历一内外卫所在逃官军人等限三个月以里赴官自首与免本罪复还职役差操有应罚班补操者悉与宽免一勋戚势要之家有例不许霸占关厢渡口桥梁水陂及开设铺店贩卖钞贯抽要柴薪勒掯摆渡牙保水利等钱侵害小民违者许巡城巡按并该管地方官员参奏治罪行之年久人心玩易其再与申明严加禁约一两京甲子等十库各有额设库夫使用今后遇有交盘库藏进纳宝钞并夏月晒晾物件等项止许照旧例于各库见在库夫内互相借用不许再行顺天等府佥派人夫科扰害民一在京在外文武官员总小旗吏典有因事住支俸粮者悉照旧关支一民年七十以上者与免一丁侍餋八十以上者有司给与绵布二疋绵花二斤九十以上者给与冠带荣身仍一体优免一丁侍餋若有鳏寡孤独之民有司依例存恤毋致失所在京餋济院收餋者人给米四斗一各处孝子顺孙义夫节妇曾经旌表见在者所司各赐米一石布一疋其孝子有出仕者除在任外若有致仕闲住等项及坐监监生各衙门吏典人等亦照例给赐见在听选官监生内有系旌表孝子者吏部查勘是实不拘资次即与选用后不为例一各处纳粟义官有司须要以礼相待不许擅便差使及肆行凌虐多般劝罚扰害以致人心不肯尚义如或有犯除重罪外其余徒杖以下止问以应得罪名不许革去冠带以励将来一福建两广云南贵州等处近年有未获贼徒逃避山泽者许出官自首悉免其罪有罪仍加抚恤俾安生理其执迷不复者听镇巡总兵等官剿杀一天下军民利病许诸人直言无隐于戏元良建而万邦以贞治隆熙皞角□羊泽降而率土斯润化洽纤洪诏告多方咸使知悉
　　○文武群臣英国公张懋等上表贺册立  皇太子礼成表曰伏以作君师而相  上帝益弘建极之规立元良以贞万邦茂衍承祧之庆仰丕基之有托宜率土之同欢日月增辉乾坤交泰恭惟  皇帝陛下法天立道主善为师孝奉  两宫德教已加于百姓治隆五载仁恩荐被于八荒关睢之咏式彰麟趾之符丕应瑞由中壸光耀前星宝册宠颁主鬯夙归于初震青宫肇启承华允属于少阳是诚上足以绥  九庙之灵下足以系万民之望臣等班同鹓簉心切葵倾  子圣孙神奕世颂皇图于有永天长地久万年祝  圣寿以无疆无任瞻天仰圣激切屏营之至谨奉表称贺以闻贺  太皇太后表曰伏以居宫闱而母天下享至餋于两朝阅子姓以反孙曾垂洪休于万载  天心丕眷国本弥敦率土交欢含生共戴恭惟  圣慈仁寿太皇太后陛下圣齐坤厚慈若春温仁包海宇以为家寿与冈陵而比筭乃值佩萸之月重占绕电之祥德过周姜亲见斯男之太姒庆延夏启遥从有子之涂山采舆论之攸同谓皇储之当建前星朗耀藉宝婺之余辉少海渊澄出银潢之正派鸾旂鹤驾绚烂前陈桂殿椒房郁葱旁接蔼仙颜之载悦俨柔教之夙成下以贻哲命于初生上以应嘉名于长乐博观载籍所记在古诚希越有  宗社以来自今尤盛臣等恩沾俯育身际奇逢报称心劳揄扬力薄听韶音而兽舞望嵩岳以山呼紫禁深严惧寸诚之莫达金瓯巩固祝  万岁以无疆无任瞻仰激切屏营之至谨奉表称贺以闻贺  皇太后表曰伏以厚载同坤夙仰庆流于有衍重明出震允由德合于无疆前星拱帝座以流辉下土望慈宫而稽首恭惟  皇太后陛下姜任媲德沩汭同休作配  先皇咏好述于昔日尊居大内享至餋于当时螽斯来樛木之仁麟趾应关睢之化天维立子有殷斯不替于历年帝实造周后稷乃诞弥于厥月矧出轩龙之正位允符禖燕之休徵喜溢重闱岂但含饴之有日祥储  九庙实维主鬯之得人是皆  圣母垂休昌后之贞符  皇上纯仁至孝之丕应也臣等躬逢盛事不尽下情罄丘垤之蚁诚效海天之鳌抃伏愿统垂亿世寿跻万龄诵周雅之思齐天与长而地与久歌箕畴之歛福星重耀而日重辉臣等无任瞻仰激切屏营之至谨奉表称贺以闻
　　○文武官命妇某官夫人妾某氏等贺  中宫笺曰伏以博厚承乾著资生之大德元良出震从垂统之远猷母仪正而风化行人心安而国本定前星有耀率土腾欢恭惟  皇后殿下性禀诚庄力行恭俭袆衣早御分万乘之勤劳珍膳毕陈助  两宫之孝餋车翟谨珩璜之步关睢播钟鼓之音弓韣亲祈高禖以祀筦簟安寝吉梦乃占  圣嗣诞生于中闱肇自长秋之正位  皇储请建于累＜锍-釒＞适当旭日之重光盛事实始于今兹多仪讵非乎古若爰颁明诏均沾角□羊泽之旁流克副舆情咸仰坤元之协济妾某氏等欣逢大庆幸被殊恩殷庙盛而承祧以时周鼎重而主器惟长闻正言而受正训尚期哲命之自贻弘至德而配  至尊载冀胤祚之永锡妾某氏等无任瞻仰激切屏营之至谨奉笺称贺以闻
</div>
    <div class="pagination">
<a href="明实录孝宗实录_page34.html">上一页</a><span>...</span><a href="明实录孝宗实录_page30.html">30</a><a href="明实录孝宗实录_page31.html">31</a><a href="明实录孝宗实录_page32.html">32</a><a href="明实录孝宗实录_page33.html">33</a><a href="明实录孝宗实录_page34.html">34</a><span class="current-page">35</span><a href="明实录孝宗实录_page36.html">36</a><a href="明实录孝宗实录_page37.html">37</a><a href="明实录孝宗实录_page38.html">38</a><a href="明实录孝宗实录_page39.html">39</a><a href="明实录孝宗实录_page40.html">40</a><span>...</span><a href="明实录孝宗实录_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
