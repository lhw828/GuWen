<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 426 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 426 页/共 1860 页
  </h1>
  <div class="content">
   ○御书大成殿扁曰时中立极。联曰觉世牖民。诗书易象春秋。永垂道统。出类拔萃。河海泰山麟凤。莫喻圣人。诗礼堂扁曰则古称先。联曰绍绪仰斯文。识大识小。趋庭承至教。学礼学诗。并书杏坛、金丝堂、奎文阁、同文门、大中门、宏道门、圣时门、棂星门、万仭宫墙等扁。　　

○诣皇太后行幄问安。　　

○谕、朕时迈东巡。前诣阙里。至于岱宗。旧典聿修。明禋肇荐。东省本年钱粮。现已普免。因思曲阜、泰安、历城、銮舆驻跸之所也。著将三县乾隆己巳年应徵地丁钱粮。全行蠲免。俾小民均沾厚惠。该部即遵谕行。　　

○谕军机大臣等、据闽浙总督喀尔吉善奏称、常安一案。现拟逐一开明。飞递赴浙。听大学士讷亲查审。现有建安瓯宁奸民聚众一案。亟须办理。新抚臣尚无抵闽确信。俟潘思榘到时。即行赴浙等语。朕已批示。若此时尚未起程。即不来亦可。并令伊赍摺人速回。即喀尔吉善已经起程。途次相遇。亦令回闽。可传谕大学士讷亲。从前有旨令其将瓯宁一案。面询喀尔吉善。今既不来。可将一切应行询问之处。行文密询。俟伊覆到时。即行奏闻。　　

○又谕、广西＜山更＞汉卡地方番目。黑夜追逐匪徒。误杀守卡兵勇一案。前经策楞奏明。知会安南国王。将正凶送至交界。明正典刑。今据策楞等奏称、夷民黄芳瑞等进口告状。以为抵饰地方。仍发回安南。令其查照前檄遵行等语。番目杀伤内地兵勇。不将行凶兵目送出。复行告状抵饰。殊属狡狯。不可因其地属外番。苟且完结。姑置不问。此次夷民进口告状。即应留住。究诘实情。乃仍发回彼地。仅令遵照前檄施行。未免失之宽纵。此事于国体颇有关系。可传谕策楞等。务须留心办理。办竣之后。将作何审结。是何情形。逐一具实奏闻。　　

○是日驻跸曲阜县。翼日如之。　　

○己卯。上诣先师庙释奠。至大成门。降舆。步入。行三跪九拜礼。遣显亲王衍潢致祭启圣祠、崇圣祠。遣官分献四配十哲两庑。　　

○上诣诗礼堂。命举人孔继汾进讲中庸凡为天下国家有九经节。贡生孔继涑进讲周易临卦象辞。毕。宣谕衍圣公孔昭焕等曰。至圣之道。参天地。赞化育。立人极。为万世师表。凡兹后裔。派衍支繁。尤当永念先型。以期无忝。昔我皇祖。东巡时迈。特颁圣谕。炳若日星。朕仰绍前徽。虔修展谒之礼。念尔等令绪相承。渊源勿替。再申告谕。用是训行。其务学道敦伦。修身慎行。克禀先师之彝训。祇遵皇祖之诲言。勿愧为圣者子孙。朕心实嘉予之。其钦承毋怠。衍圣公祇听毕。率执事官五氏子孙等谢恩。　　

○驾谒孔林。至墓门。降舆步入。墓前北面跪。三酹酒毕。行三拜礼。　　

○诣少皞陵致祭。　　

○诣元圣周公庙行礼。　　

○谕孔照焕曰。先师修道立教。天下万世之人。服习圣训。咸有以自善其身。况为其子孙者乎。卿以宗裔。奉祠绍封。列爵既优崇矣。当思渊源何自。夙夜敬勉。亲师向学。以植始基。慎行谨言。以培德器。循循诗礼之教。异日卓然有所成就。允孚令望。表率族党。俾当世知圣人之后。能守家传于勿替。匪徒章服之荣已也。岂不休哉。其祇遵罔斁。　　

○赐衍圣公博士等宴。并赐衍圣公孔昭焕御制日知荟说、及经、史、唐宋文醇、各一部。蟒衣、貂裘、狐裘、各一袭。表里各五端。曲阜县世职知县孔传松加一级。书二部。蟒衣一袭。缎五端。　　

○谕曰。康熙二十三年。恭遇皇祖幸鲁。尊崇至圣。曾将曲柄黄盖。留供大成殿。今朕亲诣阙里。释奠先师。敬绍前徽。具遵成例。其以曲柄黄伞留于庙中。永光秩祀。　　

○又谕、朕东巡至曲阜。敬礼先师。躬诣讲堂。睹宗庙百官之盛。衍圣公既优加赏赉。其余圣贤后裔。应一体加恩。凡孔氏子孙官员。及十二氏子孙各官。俱著加一级。其进士举人。各赏银十两。贡监生员。各赏银五两。俾共沐恩荣。用光钜典。　　

○御制阙里孔庙碑文。勒石大成门外。文曰。朕惟至圣先师孔子。天纵圣人。躬备至德。修明六籍。垂训万世。自古圣帝明王。继天立极。觉世牖民。道法之精蕴。至孔子而集其大成。后之为治者。有以知三纲之所由以立。五典之所由以叙。八政之所由以措。九经之所由以举。五礼六乐之所由以昭宣布列于天地之间。遵而循之。以仰溯乎古昔。虽尧舜禹汤文武之盛。弗可及已。而治法赖以常存。人道赖以不泯。讵不由圣人之教哉。往代表章。尊礼隆重。亦越我朝。备极其盛。当皇祖圣祖仁皇帝甲子之岁。东巡阙里。躬谒殿庭。盛典矞皇。垂于册府。皇考世宗宪皇帝。追晋王封。鼎新庙貌。崇敬诚切。瑞应章显。实由心源孚契。先后同揆。惟圣人能知圣人。所以跻海宇于荡平仁寿之域也。朕自养德书斋。服膺圣教。高山景行之慕。寤寐弗。释于怀。嗣统以来。仰荷天庥。海宇乂安。用举时巡之典。道畿甸。历齐鲁。登夫子庙堂。躬亲盥献。瞻仰睟仪。展敬林墓。徘徊杏坛。循抚古桧。穆然想见盛德之形容。忾乎若接。夫闻圣人之风。诵其诗。读其书。皆足以观感兴起。况亲陟降其庭。观车服礼器。得见宗庙百官之美富。有不益增其向慕。俛焉而弗能自已者欤。朕抚临方夏。惟日兢兢。期与斯世臣民。率由至道。敷教泽于无疆。顾德弗类。于衷歉焉。恭绎两朝碑刻之文。益以知道德政治。体用一源。显微无间。慕圣人之德而不克见之躬行者。非切慕也。习圣人之教而不克施之实政者。非善学也。法祖尊师。固无二道。用勒石中唐。志钻仰服习之有素。思以继述前徽。酬愿学之初志云。敬系以辞曰。皇矣至圣。代天觉民。天何言哉。圣人是申。立人之极。曰义与仁。建治之统。曰明与新。圣谟洋洋。祖述宪章。配天广运。应地无疆。四时递嬗。日月贞明。濯以江汉。暴以秋阳。泱泱东海。岩岩岱宗。于穆圣德。畴与絜崇。巍乎圣功。畴与比隆。循之则治。弥畅皇风。仰稽令辟。展敬尊师。过鲁祠牢。炎祚开基。宫墙翼翼。鲁壁金丝。苍桧郁郁。殷楹鼎彝。皇祖皇考。圣智达天。探脉道要。孚契心源。丰碑虬护。巨榜鸾鶱。上继三五。一中允传。顾惟寡昧。仰绍先型。时迈自东。祇谒庙庭。洋洋盈耳。玉振金声。若弗克见。时殚予诚。见圣匪艰。由圣则难。弗克由圣。孰图治安。亦既莅止。观止是叹。摛辞表志。乾隆戊辰。　　

○谕军机大臣等、朕览户部议覆、四川巡抚纪山汇题、进剿金酋正杂粮饷一本。内称经督臣张广泗行取善挖地道夫役百名。解营听用等语。张广泗想及此。亦可谓殚乃心力矣。但作何需用。从前未经张广泗奏明。可传谕询问张广泗。令其将此项夫役。开挖地道。作何需用之处。详悉奏闻。俟伊奏事之便寄去。寻奏。上年因贼碉险固。一切攻碉之法。如穿凿墙孔以施火球。及积薪墙外围焚。贼皆防御严密。不能近前。彼时缺少大炮。惟掘地穿穴至碉底。多以火药轰放地雷。即可震塌碉墙。因拣调各厂矿夫。攻取曾达一碉。讵掘成于穴中听闻碉内贼声。以为已到碉底。不意举发地雷。尚离碉二三丈远。致未收功。复于木耳金冈之大碉。挖地道已成。令于穴中打通地上一小孔。看明已在碉内。即放火药轰击。乃系贼寨东北耳碉。虽经震塌碉顶。西南耳碉。亦冲破一孔。然正中大碉。止摇动而未倾例。自此贼皆设防。各于碉外周掘深堑。此法不能再施。报闻。　　

○工部议准、湖广总督塞楞额奏、湖北武昌府省城望山门外王惠桥水口。不便建闸。请建石桥。高三丈。洞宽二丈六尺。洞面用大木排垫。水小由桥下顺流。水大即抽去洞面大木。听其畅流直下。从之。　　

○御史金相奏。会试回避官生、与繙译举人试卷。俱于三场毕后。誊写进呈。派大臣阅卷。向来或在朝房。或在史馆。兼闻未经拟定以先。每夜仍回私寓。请令在午门内东西朝房分阅。再派御史各二员。一体住宿稽察。进呈后回寓。得旨允行。下部知之。　　

○旌表守正捐躯之直隶魏县民刘瑞忠妻王氏。　　

○庚辰。孝昭仁皇后忌辰。遣官祭景陵。　　

○上诣皇太后行幄问安。　　

○谕、国家崇儒重道。尊礼先师。朕躬诣阙里。释奠庙堂。式观车服礼器。用慰仰止之思。念鲁国诸生。素传礼教。应加恩黉序。广励人材。山东通省入学额数。著格外加恩。增广一次。府学大学增取三名。中学二名。小学一名。以广圣泽。以光文治。　　

○又谕、朕此次东巡。加恩士类。已令增广入学名数。复念十三氏子孙。远承世绪。济济胶庠。其中当有文学可观。读书立品之彦。宜加甄拔。以广恩施。其令该学政考验其文行兼优者数人。咨送礼部。贡入成均。示鼓励焉。其引驾官孔继汾。朕看其人尚可造就。著加恩以内阁中书用。　　

○谕军机大臣等、上年山东被灾州县。今因巡幸经过。看来情形颇重。目下望雨正殷。将来麦收丰歉。尚在未定。一切抚绥救济。全赖得人以理。布政使赫赫。因其办理拮据。业已调补京员。但李敏第亦属新任。看其才具。办灾之事。未必能期妥协。原任浙江布政使唐绥祖。久任藩司。灾赈事务。自所谙悉。伊本案现在应得开复。及朕将来仍以布政使用之人。可传谕大学士讷亲。令唐绥祖即速起身前赴东省。料理一切灾务。朕至德州。即有明旨。唐绥祖一入山东地方。酌看情形。有应行办理之处。即令妥协办理。务须实心体察。加意抚绥。毋致灾民稍有失所。将此并谕知之。　　

○是日驻跸兴隆镇。　　

○辛巳。上诣皇太后行幄问安。　　

○遣官祭关帝庙。　　

○是日驻跸南留。　　

○壬午。上至泰安府。诣岱岳庙。周览良久。还行幄。　　

○诣皇太后行幄问安。　　

○谕。稽古巡狩。翕河桥岳。典礼攸隆。朕兹亲祀孔庙。有事于泰山。其四岳四渎等祀。皆宜一体荐馨。用申诚敬。著各该督抚就近遴委大员。前往致祭。以崇秩祀。　　

○兵部等部议奏、镇海将军王釴等奏请、京口红彝大炮十八位。每年轮放九位。可省火药。制补炮子。尚有余剩。查步兵内有枪手四百名。并无火药铅子。可将此项添给。应如所请。至所称京口兵丁家口米数不齐。请领催马兵。均与十口。炮手匠役。均与七口等语。查各省驻防兵丁家口。从前俱按各处情形分给。未便遽议增加。从之。　　

○工部议奏、御史袁铣奏、官修工程。遇水旱不齐之年。疏内或拦入以工代赈字样。以致部驳。请嗣后不必牵混。应如所奏。令将官修民修之处。分晰声叙。至所称民间堤埝。被灾力艰。而工程又急。令督抚声明请旨。估计办理。查民工原无给价助修之例。祗以偶歉。给助半价。至灾重而工程又急。及召募兴修。而畚作之人。未必即系应修此堤之人。半价恐尚不敷。督抚自应筹画请旨。倘偶遇偏灾。而工程非迫不及待。仍令遵例。不得概请。从之。　　

○又议准、浙江巡抚顾琮奏称、余姚县之鸣鹤、石堰、二场。逼近海滨。大塘外复有榆柳、利津、二塘。外御海潮。内卫田庐。实为紧要。原应民间自行修筑。但上秋偶被风潮。民力未遑。请照以工代赈例兴修。得旨。依议速行。　　

○建陕西移驻下邽、美原、祖庵、等镇之渭南、富平、盩厔、三县县丞衙署。　　

○是日驻跸泰安府。至乙酉皆如之。　　

○癸未。上诣岱岳庙致祭。奉皇太后銮舆登岱。　　

○遣官祭历代帝王庙。　　

○甲申。上诣关帝庙行礼。　　

○谕军机大臣等、据周学健奏请、将堰、盱、二厅临湖石堤。河、粮、二厅西岸石工。接长一百一十余丈。以固要工等语。河工关系重大。如果实系紧要工程。自应作速修理。以资捍御。第所奏应修各工。看来不过接长保护。为将来节省岁修起见。非急不容缓者可比。现在正值普免钱粮之时。又有大金川军务未竣。一切需用银两颇多。此等可缓工程。应留心于帑项宽裕之日。酌量奏请兴修。今周学健一面酌动河库银两。先行购料儹办。未免办理过急。可传谕伊、若此时尚未购办齐全。且行停止。如或购办有日。业已兴工。不能归还原款。即令酌量兴修。嗣后遇有似此工程。不必急为陈请。　　

○是月。钦差大学士公讷亲、大学士高斌、浙江巡抚顾琮奏。遵旨查审常安各款。其现在证案炳据者。计常安婪赃入已。并家人李十得银。共一万六千八百余两。得旨。览奏俱悉。　　

○浙江巡抚顾琮奏。山东赈务。请再降谕旨。将江南前进各帮漕粮。截留二十万石。得旨。汝惯为此沽名邀誉之事。汝分内之事。总不能办。而舍命好名。亦何益之有乎。且汝未奏之先。早有旨截留六十万矣。汝又将攘为已功乎。且汝视阿里衮为何等人。于彼职分之事而不尽心。待汝之越俎乎。彼受朕恩成全教诲。断不似汝沽名邀誉、负恩无耻下贱之流也。　　

○福州将军新柱、闽浙总督喀尔吉善奏。老官斋一教。传自浙江处州府庆元县姚姓。托言其远祖普善。初世姓罗。二世姓殷。三世姓姚。现为天上弥勒。号无极圣祖。凡入会男妇。俱以普字为法派命名。入会吃斋之人。乡里皆称为老官。各处皆有聚会斋堂。闽省建、瓯、二县。初止遗立村会首陈光耀即普照斋明堂一处。后周地村立千兴斋堂、江华章即普才为会首。芝田村得遇堂、魏华胜即普腾为会首。七道桥兴发堂、黄朝尊为会首。埂尾村纯仁堂、王大伦为会首。各堂入会男妇。朔望聚会一次。或数十人百余人不等。庆元姚姓后裔、姚普益同姚正益。每年来闽一次。各堂入教命名者。每名收香火银三钱三分。上年冬底。七道桥、埂尾村、聚众吃斋。有会众葛竟仔、系顺昌县冯应汉匪案内现缉之犯。同伊妻舅魏现、与黄朝尊最密。又与王大伦、并七道桥会内朱锦标之妻女巫严氏即老官娘。互相结联。聚会时。言及遗立村会首陈光耀等五人。上年十一月间。因聚会多人。搭厂诵经。被县府访拏。收、禁瓯宁县监。恐开印后审出。各堂获罪。遂密邀会首。日夜聚谋。女巫严氏。素能降神。又能舞剑召魔。遂以神道蛊惑愚民。入夥为匪。伪立元帅、总帅、总兵、副将、游击、守备、千总、各名目。造劄付兵簿旗帜。搜括旧存鸟枪顺刀钢叉火药硝磺。制造包头布。各用无极圣祖图记。人给一块为记。正月十二日。女巫严氏降神。假托神忏。弥勒佛欲入府城。葛竟仔等。各以神言煽惑同会。约定十四日齐集各堂。十五日托擡迎菩萨。各持刀枪器械。径奔郡城。密令在城居住之画匠邱士贤即普觉、为内应。至期。于郡城对河大洲地方。纵火焚烧民房。文武官兵出城扑救。掩其不备。入城劫狱。纵陈光耀等出狱。又恐人少豫谋沿途迫胁乡民入夥。不从。即焚舍掠财。乡民中鄙薄其教者。即抢其米谷财物。斋堂虽分五村。地界毗连。在建、瓯、二县西北隅。山中路径。仅一二处。正月十三四等日。即把守要口。许进不许出。葛竟仔等、又先期执旗、赴各村催齐夥贼。并一路恐吓乡民入夥。十五日。于芝田村祭旗。女巫严氏乘轿张盖。率众先驱。扛擡神像。跳跃而行。扮作迎神。贼众分起前进。沿途村民。愚怯者给与包头布。令其随行。不从者焚掠。豫知者多匿深山。未觉者仓皇走避。婴孩多有丢弃伤损。贼经高窟、琼溪、张墩、后山、朱蓝、塔下坪、房村、墙峡口、邱岭、九村。共烧百九十余家。当贼堵截要口时。附近塘兵。闻风往探。果有聚众情事。又有路过布客。被抢逃脱。各从小径。绕奔郡城。赴文武衙门禀报。经兵壮往捕。贼众不能前至郡城。当晚奔散。被害村民。见贼逃窜。于银锭、田洋、堵截。杀获贼众甚多。此当日奸民肆逆。官兵扑捕之情形也。现在追捕夥党。分别办理。得旨。另有旨谕。　　

○喀尔吉善又奏、建安瓯宁二县奸民滋事。知府徐士俊平日漫无觉察。临事又一筹莫展。断难姑容。第奸徒虽经擒捕解散。民间惊惶甫定。即将大员参革更易。民心未免又致惶惑。此时办理一切。现有道府多员在彼。不致贻误。容俟要犯弋获。民情大定之日。即行严参。得旨。此奏是。即徐士俊之不称职。汝何不早言耶。于参徐士俊本内。自行检举可也。　　

○又奏、失察邪教。例有处分。各省或有罗教会聚之处。地方文武。惧干严例。暗行消弭。不加明示禁戢。愚民无所儆戒。邪教仍留萌孽。请宽其已往之处分。严其将来之失察。务令彻底查报。明示禁革。得旨。知道了。密行颁发办理。　　

○山西提督准泰奏、拏获邪教韩德荣等。据供于康熙四十四年。有同县之刘起凤。自山东单县刘儒汉处、投入五荤道。又名收元教。回籍传德荣。云入伊教者。可修来世富贵。不忌酒肉。不作会念经。德荣曾至刘儒汉家拜师。抄有锦囊神仙论、八卦图、五女传道书、禀圣如来等件。起凤即迁居山东之城武县。德荣回家。将书参看。始则不解。继于雍正五年。起意骗财。自称孔子再世。诱人入教。率引邪书内不经之语。遂有被惑入教。分为八卦。各有卦长、左支右干等名色。转相收徒。敛取银钱。煽惑愚民。但未开堂做会。雍正十年。德荣闻刘儒汉身故。遂命徒张印、田大元、往山东。引邪书内身落寒门传大道之句。牵扯伊姓。谓系相合。欲勾引儒汉之党。大元等至东省。时刘起凤亦故。当同起凤之侄刘二长儿、引至河南虞城县同教之王之卿家面商。之卿以是教起自山东。岂有反为山西徒弟之理。呵斥而回。复至单县。又为已故刘儒汉家呼为野徒。拒之弗纳。大元回告德荣。德荣遂自称接教。传播日久。又以妖言恐吓乡愚。信从渐众。迨至其言不验。且见所骗钱财。专事肥己。众遂不信。田大元乘机即以邪书内十口系田字之语。倡言续教。且以伊嗣德荣之教。称为太子。假修桥补路行善为名。诓诱徒众。归之者已有六卦。乃德荣之徒。张大成、兰开基等。心各不甘。复以邪书内有卯金刀走肖应续教主之语。欲寻刘赵二姓续教。勾回大元所诱六卦愚民。取其供奉。于是兰开基将太原府役刘宏智之子刘瑛、及同村人赵法诱去等情。查所称收元教。与从前滇省已故逆犯张保太、所称收圆二字同音。是否逆党。容再严审。现密咨山东、河南、两省严拏究办。得旨、好。知道了。　　

○钦差兵部尚书班第密奏、大金川地。纵不过二三百里。横不过数十里。蛮口不满万人。现在军营。已集汉上官兵、及新调陕甘云贵四省兵丁。已至五万。乃闻将弁怯懦。兵心涣散。土番因此观望。张广泗自去冬失事后。深自愤懑。亟图进取。第番情非所熟悉。士气积疲。倘肤功不能速奏。非特蜀民输挽难支。且蛮性无常。即内附部落。亦当虑及。臣愚以为增兵不如选将。现在军营提镇各员。均非其选。再四思维。惟有岳钟琪夙娴军旅。父子世为四川提督。久办土番之事。向为番众信服。即绿旗将弁。亦多伊旧属。伊前任西路大将军时。因军机获罪。但准噶尔情形。原非所悉。若办蜀番。实属驾轻就熟。可否授以提督总兵衔。统领军务。或令独当一面。责令剿贼。较为谙练。岳钟琪现在成都乡居。访闻伊年六十有三。精力强健。尚可效用。得旨。此见亦可。但不知张广泗与彼和否。若二人不和。恐又于事无益。今有旨问汝二人。若可。即在彼遵旨调至军营。亦属顺便也。　　

○川陕总督张广泗奏覆金川善后事宜。查大金川介众土司之中。若照滇黔改土归流。非多增兵不可。若仿古州招集汉民。安设屯卫。其地并无尺寸水田。所种青稞荍豆。仅供番民糊口。且山高沟深。陡岭斜坡。汉民亦断不能承种。所以请设喇嘛化导。及招内地番民领种此地。查贼众不过五六千户。而人多贫窘。因地狭故。若招集内地番民。宽授以地。大约可供三千户。逆酋岁收属番田赋颇重。若令内地番种。量减其则。以供喇嘛香火。谅必有余查川西汶川、保县、一带所属番民。衣食性情无异。兼有勇于战斗者。若选精壮无田土者。分授以地。仿古州屯卫之意。设立屯长。约束训练。必感激踊跃。较之招集汉民。风土相习。强弱回异。较之现在所调土兵。其心之向背。又各不同。此番屯胜于汉屯也。至所设喇嘛。祗可令专司化导。一切仍责成留护之文武大员。请即以原议分居险要之千把。兼管卫弁之事。而以附近所设番屯。责令约束训练。归留驻之副参统辖。至选择喇嘛。应遵廷议、就近于西藏选择。不必派司员同往。但川省只派丞倅等官。不足弹压。应于松茂、建昌、二道内。酌派一员。加以兵备职衔。与留驻之副参同住。再查打箭炉在成都西南千余里。设阜和一营。除分汛外。在城官兵。不过二三百名。自打箭炉出口。由里塘至巴塘。一千二三百里。皆土司地方。虽川省所属。并未设营汛流官。由巴塘至藏、又几四千里。皆隶西藏达赖喇嘛、及札雅槎木多呼土克图所属。雪山层叠。道路险远。向无建置。无可抽拨。全局经久之图。惟使内地乂安。则远夷自服。故臣谓打箭炉乃西域之门户。不可不添兵防范也。至维州关、在成都西不过四百余里。乃自古番汉交界。明末始为杂谷土司所夺。维州一失。汶川、保县一带藩篱尽彻。而松潘孤悬一隅。倘此一带番夷不靖。则松潘隔截在外。故臣欲乘此兵威。即据守此关。添兵防范。此亦川省大势所关。必应办理之事。但两处添兵。少则不足防范。多则不免糜帑。拟将泰宁协移驻打箭炉。威茂协移驻维州关。俟金川事定。亲往阅视定议。至于战碉。实为贼番负固之资。缘山土浮松。石碎成块。处处皆然。就近垒砌。小者数日。大者兼旬。费不过数金及数十金。势难永禁。惟在振我军威。使其碉不足恃。得旨。候旨行。　　

○又奏。各路驻守情形。自张兴陷后。逆贼时至各营侵扰。且大言恐吓。冀官兵暂退。复修碉寨。臣预饬各路。踞守要隘。仍乘隙攻击。惟将零星小营暂并。以防豕突。兼保粮运。令兵稍息。俟续调兵齐进攻。一月以来。固守无事。惟据驻党坝之松潘镇总兵宋宗璋禀报、用大炮攻木耳金冈贼碉。于十二月二十四日。始将贼大战碉、并西北耳碉、打成石堆。贼又于碉外砌石卡。掘土穴。潜入穴内。用枪炮拒敌。我兵日用大炮攻击。贼死甚多。又据驻卡撒之建昌镇总兵许应虎、贵州副将高宗瑾禀报、逆酉屡遣头人至营外喊叫。以投诚为名。求将卡撒大营。彻至邦噶。于正月二十一日。有莎罗奔用事头人生噶尔结等。带贼番千余逼营。高宗瑾诱生噶尔结至营。一面擒拏。一面枪炮齐发。打死头目一名。贼番数十名。始各奔窜。乘夜于营盘左沟修砌碉卡。图攻我营。我兵于二月初二日。分三路抄击。杀贼十余人。贼方退入深沟而去。又据驻丹噶山之重庆镇总兵马良柱、陕西督标游击王世泰等禀报、自河西马邦张兴营盘陷后。所有河东曾达驻守之参将郎建业、署游击潘文郁营盘。皆失对岸犄角之势。贼可水路来侵。江岸有一小碉。名为噶固。原派孙克宗土兵八十余名。在内踞守。正月初二日。贼番五六百众来攻。该镇将派兵往援。未能击退。至初七日。守碉土兵。与贼讲和。开碉随贼渡河而去。郎建业与督标游击孟臣、原带汉土兵七百名。驻营曾达沟岸。山梁上。又有守备徐克猷、带兵三百余名驻守。乃于正月初十日二更。贼番四五百人。夺卡七处。十一日。马良柱等发兵应援。孟臣亦亲带兵出营杀贼。皆不能击退。孟臣即于是日阵亡。马良柱等不思努力救援。先于十一日晚。令潘文郁将营盘彻赴丹噶。又密饬徐克猷于十二日晚。潜至郎建业营。令俟徐克猷到时。同彻赴丹噶山。合营固守。乃郎建业见贼众忝至二千余人。遂不候徐克猷。于十二日已刻。将营彻赴丹噶。致将徐克猷隔截。幸该备熟悉路径。于十三日带兵翻越雪山。贼人尾追。且击且退。于二十日始彻至巴底。臣查曾达、乃新抚番民克州九寨之门户。为丹噶山粮运要路。于正月十四日。饬马良柱王世泰等督率攻剿。击退贼番。然后缓彻至克州九寨之后。于纳贝山一带驻劄。计所退约三十余里。待大兵到日再进。不意马良柱等于十六日夜。率五千余众。尽彻至纳贝山下之喇布碉寨内居住。臣闻报严饬。始派汉土兵据守纳贝山。而自求退驻于孙克宗碉寨。该镇将等。连次惶遽彻营。军装炮位多失。容细查参奏。再自贼内脱回被掳土兵、及贼酋差来奸细查获自首者。共三百余人。佥称自张兴失陷后。所得军械辎重。众贼瓜分。皆欢跃大言。谓官兵计日可退。其属番则更愁惧。谓如此获罪。断无再准投诚之理。大金川精壮贼番。原不过七八千人。进剿以来。死已少半。现不过四千余人。日食不继。倘四五月间。正当刈麦时。官兵大至。则死无噍类。其实在情形如此。得旨、另有旨谕。
  </div>
  <div class="pagination">
   <a href="清实录乾隆朝实录_page425.html">
    上一页
   </a>
   <span>
    ...
   </span>
   <a href="清实录乾隆朝实录_page421.html">
    421
   </a>
   <a href="清实录乾隆朝实录_page422.html">
    422
   </a>
   <a href="清实录乾隆朝实录_page423.html">
    423
   </a>
   <a href="清实录乾隆朝实录_page424.html">
    424
   </a>
   <a href="清实录乾隆朝实录_page425.html">
    425
   </a>
   <span class="current-page">
    426
   </span>
   <a href="清实录乾隆朝实录_page427.html">
    427
   </a>
   <a href="清实录乾隆朝实录_page428.html">
    428
   </a>
   <a href="清实录乾隆朝实录_page429.html">
    429
   </a>
   <a href="清实录乾隆朝实录_page430.html">
    430
   </a>
   <a href="清实录乾隆朝实录_page431.html">
    431
   </a>
   <span>
    ...
   </span>
   <a href="清实录乾隆朝实录_page427.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
