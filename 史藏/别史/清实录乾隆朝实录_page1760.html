<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1760 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1760 页/共 1860 页
  </h1>
  <div class="content">
   ○谕军机大臣等、昨据步军统领衙门、奏云南民人那耀宗等、呈控那显、宗霸占家产房地一案。已降旨令姜晟前赴云南。会同该督抚审办。现在又派刑部司员一员。将那耀宗等。押解前往。随同姜晟审办。虽系驰驿。但行走尚需时日。此旨由驿发往。自己早经递到。该抚接奉后。不必即行启程。该司员押解原告赴滇。自必经过湖南。姜晟应俟该司员到楚时。再行带同前往。如有案内应行传提人证。姜晟不妨先行文滇省。令该督抚豫为调集。以便到滇后。即可会同审办也。将此再行传谕知之。　　

○以刑部尚书苏凌阿、为镶红旗汉军都统。　　

○丁未。上命。皇十五子嘉亲王□□祭先师孔子。　　

○陕甘总督勒保奏、青海一带台站。原因福康安、及海兰察等、各起官兵。由此出口。不可不安设军台。以利遄行而供驰递。第该处水草不便。官兵口粮。难以接济。马匹牧饲维艰。兹奉旨、令俟索伦达呼尔兵过站后。以次彻回。此后福康安奏报之摺。竟由打箭炉一路驰递。惟查福康安于开印前、已可早抵西藏。所有彼处贼匪情形。以及进剿事宜。即有飞章陆续奏报。此时五起索伦达呼尔官兵、约二月初十日内。可全行出口。请俟福康安将一切文报、改由打箭炉一路发递后。知会到日。再将青海台站彻回。得旨、所思甚妥。即如议行。　　

○蠲奉天锦州府属乾隆五十六年旱灾额赋。仍赈恤有差。　　

○戊申。祭大社、大稷、上亲诣行礼。　　

○幸圆明园。　　

○庚戌。孝康章皇后忌辰。遣官祭孝陵。　　

○谕曰、伍拉纳奏、拏获前在台湾附从贼首庄大田、授过伪职之逸匪张奢、即黄奢。审明办理。及续拏海洋行劫盗犯各摺。已批交该部及三法司核拟具奏矣。前此台湾从贼余犯。窜逸多年。伍拉纳因督缉洋盗。驻劄泉州。督饬地方文武。留心侦捕。将附从贼首庄大田得受伪职之逸匪。拏获到案。审明正法。并将海洋各案盗匪。续行拏获多犯。俾凶徒逆犯。不致漏网稽诛。办理尚属认真。伍拉纳、著交部议叙。至从贼逸匪张奢即黄奢一犯。在逃日久。现据伍拉纳奏称、据升任汀漳龙道史梦琦禀报。系府县缉匪差役、拏获究出等语。该犯系属何县、差役拏获。并著该督查明。同承审究办之道府等、一并咨部。分别议叙。以示鼓励。　　

○又谕曰、孙士毅奏、川省武员缺出。请归于军营拔补。其赴藏差委、及承办紧要军需文员。亦请一例办理等语。川省现在办理军务。其效力员弁。自应遇有缺出。先行酌量补用。使其益知感奋。著照该署督所请办理。以示鼓励。　　

○吏部等部议覆、湖广总督毕沅疏称、安陆府属荆门州。改为直隶州。荆门州州同。改为直隶州州同。裁改管辖各事宜。一、安襄郧荆道。应换给敕书。一、安襄郧道关防。应改为湖北分守安襄郧荆兵备道兼理水利之关防。荆门州印信。应添铸直隶荆门州印。安陆府同知关防。应改为安陆府分驻臼口管理粮捕水利同知之关防。荆门州州同关防。应改为直隶荆门州沙洋水利州同兼管粮捕事务之关防。一、该直隶州知州业将蕲州知州胡齐仑题补。饬令赴任。至该州州同。尚未到任。所有应办事务。并处分。均以该州到任为始。即令陆衣曾、为署衔办理。以专责成。一、该州管辖当阳、远安二县。钱粮仓库交代奏销等事。应由该州督催核转。其该州自理等事。应由本管安襄郧荆道督催核转。一、该州所辖二县。远安、向无堤塍。其当阳堤塍。应该县估修。由该州查验结报。该州本境堤塍。应由本管道查验结报。一、安陆府同知。原驻荆门州属之沙洋。今该州与当阳、远安二县。已非所辖。请改于钟祥县属臼口地方移驻。至该州属沙洋襄河堤塍一道。上自何家嘴起。至荆门潜江交界之萧家湾止。应归该州督修。其潜江县堤塍。并天门钟祥京山等县堤工。仍饬安陆府同知督办。一、该州自理刑名命盗等案。应请由州径详臬司审转。所辖二县案件。应由该州审转。一、荆门当阳远安三州县。上司批审、邻邑咨查、一切已未结等案。应饬安陆荆州二府。移送该州审办。均以到任之日为始。一、该州安置军流。应以该州为专管。以安襄郧荆道为兼辖。一、安陆府督缉荆门当阳二州县。荆州府督缉远安县。一切应参案件。均以新任到任之日截扣其该州处分。及督缉二县兼辖处分。亦以到任为始。一、荆门当阳二州县军流。应仍照安陆府原定道里表佥发。远安县军流。亦仍照荆州府原定表佥发。一、当阳远安二县应考生童。应由该覆考。转送学院录取。至该州州学应考生童。应由该州考试。径送学院考取。一、新改各员应支廉俸等项。仍照旧办理。均应如所请。从之。　　

○辛亥。谕、此次进剿廓尔喀。派出索伦达呼尔兵丁。前经加恩赏赉。并特降谕旨。每兵每名。各赏银二两。以资用度。本日据海兰察奏、于正月二十五日。行至多伦巴图尔地方。途次遇雪二次。间有瘴气等语。该兵丁等、此次由青海行走。冲寒远涉踊跃从征。殊堪轸念。著再加恩于该兵丁等抵藏后。每兵每名。各赏给一月钱粮。以示优恤。　　

○又谕、达木、及唐古忒兵丁。既经调派随征。所有应需口粮。自应一体支给。以资饱腾。此次廓尔喀滋扰后藏。本系达赖喇嘛地方。而该兵丁等、又系达赖喇嘛所属之人。如在聂拉木边界以内。剿捕贼匪。堵御隘口。既系藏内之地。所有应得口粮。自应照鄂辉等所奏、于达赖喇嘛商上。一例支给。至聂拉木以外。则非藏地。该兵丁等应领口粮。若仍于商上支给。未免需费较多。非所以示体恤。所有此次达木及唐古忒兵丁。如在聂拉木以内。剿贼守险。其应领口粮。即照所请、在达赖喇嘛商上运送支给。若将来进剿。出聂拉木藏界以外。即著官为支给。准其一体开销。并著福康安将此旨译出。传知达赖喇嘛、及该商上人等。俾咸喻朕保护黄教。体恤周至之意。　　

○吏部带领三品京堂宗人府府丞孟邵等十员、引见。得旨、孟邵、梦吉李台、庆善、阮元世魁蒋曰纶、莫瞻菉、丰盛阿、泰清俱照旧供职。　　

○又带领王大臣京察验看之四五品京堂通政司参议冯应榴等三十六员、引见得旨冯应榴、瑚图礼、童凤三、俱准其一等。余依议。　　

○旌表守正捐躯直隶清苑县民霍玉果妻王氏。　　

○壬子。谕军机大臣等、据窝星额等奏南粮首帮、大河前帮船三十五只。于本月初七日。挽入山东黄林庄境。其在后之泗州后扬州二、扬州三等帮。亦俱跟接行走等语南粮首帮。于二月初七日。挽入东境。该巡漕等奏报时。自应比较上年。将迟早几日之处。随摺声叙。乃摺内并未叙及。殊欠明晰。著传谕窝星额等、即将此次南粮首帮入东日期。与上年比较或迟或早之处。详悉覆奏。寻奏、上年南粮首帮。于二月初七日入东境。本年亦于二月初七日入境。因同在一日。是以未经声叙明晰。至大河前首帮上年系十七日过济。本年该帮入境后。连遇顺风。昼夜飞挽。于十六日过济。较早一日。报闻。　　

○吏部带领京察保送一等之内阁侍读那淇等二百五十九员、引见。得旨、蔡共武、余集、俱准其一等。那淇石兴阿、色布星额、秦瀛、孙球、宗室广敏、吕云、栋富喀善、和精额、和德、蒋予浦、赵槐符、继善巴哈布、图桑阿、书德、图桑阿、张绍孟、张灼、王学海、图明阿、五灵泰、福森布、哈达纳、德敏常龄、和静、曾燠、杨世纶、丁阶、台吉、双庆、傅明阿、新柱、李奕畴、舒山、颜检、富俊、德蕴、博庆盛保、福重、朱尔赓额、张丙震、多庆、崇禄、恩特赫谟、兆坊、祥林、苏忠阿、王朝梧、邵洪、祖之望、熊之台、潘绍观、许兆椿、刘大懿、那缙、觉罗长亮、文通、罗山、椿龄、王奉曾、景裕、傅仑岱、阿礼布、樊士鉴、西精额、玉柱、玉保、佛尼勒、刘青照、嘉珲、富泰、策拔、阿林、瞻柱、多托礼、常明、安福、文都逊、李翮、恒溥、宗室成惠、高杞、徐如澍、阎泰和、王春煦、高三畏、五泰、程炎、史致光、邱庭漋、吴鼎雯、冯集梧、谢振定、王锡奎、李传熊、康纶钧、色布、星额、华连布、富盛、卢又绅、瑞麟、那澄、吉纶、杜兆基、诚存、六十七、福兴、爱星阿、敏珠尔、常宁、特松额、倪景宽、文明、多庆、何廷瓒、金广义、庆来、文修、达椿、善泰、西彰阿、色朴星额、富英、德亨、哈丰额、兴德、富明阿、沈扬、张经田、刘源溥、宗室多永额、宗室贵祥、富昌、宝德、金宝、舒英阿、觉罗成保、英吉、德林、翔兆、福致、沃克精额、双寿、松伊纳、富永、承炷、博金岱、德明舒尔炳阿、皂麟、德兴、庆昌、永魁、德喜、图善、德亮、广顺、保志、克诚、珷钟安、运泰、班泰、舒昇阿依精阿、海福、福克旌额、棻彻布、彦布、特通阿、福德、色成额、德昌、清照、富克精阿、佛伦、舒进、瑭璐、固宁阿、三多、庆恩、武陵岱、吉禄、阿方阿、富纶、博兴额、继善、永保、扎拉丰阿、锡伦、明安泰、灵德、荣昌、瑞英、鄂祥、伊郎阿、觉罗福寿保、官栋、觉罗宁泰、玉福、重阳、赋慧、西拉布、洋安泰、图蒙阿、德兴、吉春、鸣岐、富明泰、布彦图、元奎扎尔杭阿、平晏、永祥、塔斯哈、武什杭阿、塔清阿、察尔海、五宁、善福、隆安、嵩秀、觉罗全善、麒麟泰、扎拉棻、觉罗、普宁、佟恩、武尔登额、德明、庆瑞、佛麟、武灵阿、和顺、宋本敬、扎尔杭阿、阿林、沈浩、觉罗和泰、觉罗仲泰、善良、望格、同德、柏龄阿、嵩龄、德布、张若咏、常福、伏羲保经常、图尔炳阿、善庆、景明、巴尼泰、汪本中、觉罗宗兆、俱准其一等加一级。　　

○癸丑。谕、前额勒春因伊子玉山、在光州知州任内。于县役何九、殴毙郑宗宜等、扶同捏禀一案。交部严加议处。嗣经吏部具题。以额勒春无级可降。应行革任。曾有旨俟额勒春来京。再行降旨。此案系臬司李涛承审。率行具详。该司业经病故免议。该抚穆和蔺应得处分。亦经加恩免其革任。至额勒春、乃因承审之抚臬。寓意护庇其子所致。非额勒春嘱托令宽其子。其罪尚轻于穆和蔺。额勒春著从宽改为革职留任。　　

○又谕、刑部题覆安徽民人。程菊、摔刀致伤胞兄程绍章身死。按律拟斩立决一本。据该抚原疏、称程菊因割稻镰刀口钝。在院磨刀。伊兄程绍章、见程菊未赴田工作。斥其懒惰。程菊以伊兄睡卧方起不应向斥。程绍章恶其顶撞。从后掌批程菊颈后。程菊负痛生气。将所磨镰刀。向后摔弃适伤程绍章左后胁透膜肠出等语。殊若以为情有可原者。而实非情理之正也。程菊刀伤胞兄程绍章致毙。事关服制。其罪已无可宽。乃该抚以程菊因伊兄斥责。摔刀失伤。曲为声叙。试思程菊实启衅与兄争。即系随手摔刀。何以不向前直摔。或摔向左右两旁。转行向后摔掷。致伤伊兄身死。即云摔刀失伤。又何至透膜肠出。实非无心过失也。各省命案。督抚等办理。固不可锻炼周内。亦不可有意从宽。总当准情酌理。俾无枉纵。朕向于服制攸关案件。或遇救亲情切。或因奸致毙。出于义忿者。俱交九卿议奏。量从末减。今此案程菊刀伤胞兄程绍章致毙。情罪无可从轻。该抚犹为此无谓之声叙。此等不过刑书开脱故套。最为外省陋习。各督抚皆所不免。但朱圭本系书生。尤好为此迂阔多活人积阴德之见。遇事从宽。所谓妇寺之仁。实属非是。除将刑部题本照签批发外。朱圭著交部议处。　　

○吏部带领京察二三等、年六十五岁以上之内阁侍读学士富昆等五十八员、引见。得旨、富昆、五灵阿、素卜东阿、六十五、觉罗拴柱、福伸、勒尔逊、书隆阿、扎尔杭阿、赫敏、谢墉、隆善、兴奎、巴扬阿、永禄、拔宁阿、伍正额、马昌言、巴克棠、阿富森布、木隆阿、双全、高谦、图永、普琏、富庆、八十九、齐里克图、董元镜、敬顺、宝善、卓灵阿、伯发、观音保、五德、积忠额、王士棻、德永、和鸣阿、景盛、苏尔通阿、福参泰、苏冲阿、那兰泰、西登额、伊尔登额、海福、花良阿、善福、舒昌、图丰额、瑚雅善、常兴、来贡、杨承福、觉罗堪倬、巴兰泰觉罗硕岱、俱准其留任。　　

○甲寅。旌表守正捐躯直隶东光县民张有光妻刘氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。二月。乙卯。谕军机大臣曰、全德奏上年江广销盐总数一摺。内称、湖广于岁额外。多销十万二千七百六十七引。江西于岁额外。多销一万八千九百二十六引等语。江广额销盐觔。前因督抚等皆有积弊。以致私贩充斥。官引不能畅销。引课往往缺额。经朕节次降旨。饬令该督抚严定章程。实力去弊缉私。今据全德查明。上年江广销盐总数。于正额外。多销十二万一千六百余引。可见各督抚果能洁巳。更饬属上紧缉私。其效立见。但广地方盐务。于积疲之后。甫有起色。该督抚等、尤应各饬所属。加倍认真。俾官引销售日畅。不可因上年稍有多销引额。遂尔心存懈怠。复使私贩得以侵销。官引再有积压。方为妥善。将此各传谕知之。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、户部议驳、穆和蔺奏酌改徵收河工帮价章程。并将节年积欠银两。分别著赔展限一摺。所议甚是。但其中尚有未甚详备之处。豫省河工帮价银两。从前毕沅奏请于通省地粮、一律摊徵。办理即属非是。黄河遇有应办工程。在沿河各州县。均资保障。护卫田庐。为闾阎生计攸关。该处居民。谊切护巳。如偶值工程紧要。采买物料。例价不敷。不得不量为帮贴。于沿河州县内。按数摊徵。尚属近理。至通省州县。与沿河者隔远。全与河工无涉。亦令一体均摊。虽为众擎易举起见。但揆之事理。实未允协。所有此项摊徵积欠未完银两。著穆和蔺悉心筹酌。当仍摊归沿河州县为是。已有旨令穆和蔺来迎驾。待其至时。著会军机大臣妥议具奏。候朕降旨。至河工采办物料。虽时值贵贱。或有不齐。然各省情形。大概相仿。即如江南山东。均有河务。俱须采办物料。并未闻有例价不敷。加增摊派之事。况河工偶遇险要钜工。或需用物料紧急。价值较昂。于例价之外。稍有加增。致须帮价。尚为情理所有。若岁修抢修。则系每年常办工程。乃亦藉口物价昂贵。辄议增添。竟至作为定额。年复一年。伊于何底。以小民之脂膏。徒为不肖官吏影射侵渔地步。尤非朕轸恤民隐之意。该部将穆和蔺所请、每年帮价三十万两。作为定额之处。议驳甚是。至此项岁修抢修。每年率议帮价。起于何时。所有该省初议帮价。及历任踵行各巡抚。俱著该部查明。同此次奏请之巡抚穆和兰、一并严加议处。再乾隆四十三年以后、已摊未完银二十六万七千余两。及未摊银十一万四千余两。该部议准照穆和蔺所奏、著落经徵各州县。及该管巡抚司道知府直隶州分别著赔一款。此次摊派银两。起自乾隆四十三年。彼时经手各员。任意浮冒分肥。率多饱槖而去。转令接手之员。代为赔补。亦不足以昭平允。著将此项应赔银两。交该抚查明。乾隆四十三年以后。历任自巡抚至州县各员。按照在任久暂月日。著落分赔。以示惩儆。以示公平。至该部议准。该抚所请、已摊未完银两。自乾隆五十八年为始。分作八年带徵。又未摊及豫支银两。俟前项徵完之后。再作四年带徵一款。此项银数甚多。若照该抚所请。按限徵收。民力尚不免拮据。著将原定八年之限。展为十年带徵。原定四年之限。展为六年带徵。庶期限宽裕。小民益得从容完纳。用示体恤。此皆朕权宜所办。十年六年之期甚远。待朕六十年归政之时。当更有处置。该部即遵谕行。　　

○又谕、此次京察一等双圈人员。著交各该堂官。将各员是否堪胜外任。及应留之处。出具考语。交吏部照例带领引见。其圆圈之满洲蒙古中书笔帖式等官。著归入记名理事同知通判内。遇有缺出。与旧记名人员。一体带领引见。其汉军汉人。著交部以抚民同知通判、照例选用。　　

○又谕、军机大臣会同刑部、审拟太谷县捐职从九品王岚、呈控孟教材等一案。阅其情节。王岚本系负欠孟教材银两。因互控词输。心怀忿恨。辄行捏砌多款。牵连呈告。以致拖累多人。情殊可恶。仅按律拟以杖流。不足蔽辜。王岚著发往乌噜木齐。充当苦差。以示惩儆。仍暂行监禁。俟全案审拟完结后。再行发遣。　　

○丁巳。上诣玉泉山龙神祠祈雨。　　

○谕军机大臣曰、福康安自正月初二日摺报后。久未接据到藏奏报。正切悬念。兹据奏到藏交界后。一路并无阻滞。随行人众。行走俱属平宁。所遇风雪瘴疠地方。并无疾病。此皆仰赖上天默佑。欣慰之余。益深庆感。至所奏接准鄂辉咨会。两次与贼接仗得胜。惟恐济咙绒辖两处贼匪。乘间窜回。飞咨鄂辉等相机堵截。将济咙绒辖两处贼人归路。先为断绝。并先派巴图鲁侍卫等。驰赴聂拉木以资调派。福康安办理数日。即起程前往。俟会集各兵。再行克期大举。仍侦探贼势。一有可乘之机。即行随时酌办各节。于筹办机宜。已得窾要。看来事机极为顺利。福康安抵藏后。将应行查办事件。赶紧办理。自即行起程。目下谅已早抵聂拉木边界。即是统领大兵进剿。惟计日以待捷音。至福康安询廓尔喀滋事缘由。甚为明晰。此事启衅之由。总因上次巴忠办理错谬。许银赎地所致。是以巴忠一闻廓尔喀侵扰藏地之信。即投河自尽。否则何以轻生若此。节次查询。业已得其梗概。今福康安详悉查奏。情弊显然。竟与朕所料吻合。可见天心垂眷先启朕衷。从此声罪致讨。必蒙天佑。迅奏肤功也。至巴忠办理此事。现据福康安查奏巴忠过藏时。达赖喇嘛亦以应行进剿为言巴忠未经允从。迨许银和息时。达赖喇嘛示以此事所办冒昧。将来必有反覆。可见达赖喇嘛能识大体。人尚明白。其办理错谬之处。竟系巴忠与丹津班珠尔二人主意。贻误滋衄。即班第达亦未尝不知。但且不必深问。鄂辉、成德、与巴忠等同办此事。且系联衔具奏。断无不与闻之理。今因伊二人、现在带兵剿贼。是以罪坐巴忠一人。然鄂辉成德。岂得置身事外。总看伊二人如何奋勉出力。立功自赎耳。再前因巴忠在藏。并未将巴勒布、廓尔喀两处部落情形。分晰奏明。而保泰、雅满泰所奏亦属含混。朕不知详悉。恐巴勒布部落。久为廓尔喀兼并。其在藏贸易之巴勒布人等。与廓尔喀自必联为一气。是以降旨谕令福康安、到藏留心查办。伴送驱逐。今福康安传谕巴勒布头人。令其约束在藏之巴勒布人等。各安生业。该头人等俱称巴勒布部落。被廓尔喀侵占。正深愤恨。今闻大兵进剿。我等私仇。可藉此报复等语。可见廓尔喀恃强恣肆。人心。俱不怗服。现经福康安于在藏巴勒布人。择其有家室者。酌加赏赉鼓励。带往军前。以备差遣。是巴勒布番众可为我用。或令其躧探贼情。作为向导。于进剿更为有益。前此驱逐巴勒布贸易人等之语。竟可不必提及。但于善后事宜详议可也。　　

○又谕、据勒保覆奏、伊犁等处。所换哈萨克马匹。解送内地。近来好者甚少。著传谕保宁、永保、嗣后伊犁塔尔巴哈台。解送内地马匹时。务择肥壮者充数。仍严禁解员、沿途抵换偷卖之弊。　　

○陕甘总督勒保覆奏、伊犁等处。换获哈萨克马匹。拨补内地营马。裒多益寡。良有裨益。惟是奉行之始。陕甘两省。每年拨补马匹。不过二千余匹。至五十三年以后。计需三千余匹。为数较多。伊犁等处。近年与哈萨克所换马匹。好者甚少。长途解送。已多疲乏。必喂养数月。方能脿壮。因此绿营人等。不免有畏艰之见。现在伊犁等处。因与哈萨克换马无多。不敷拨解。奏准停给一半。嗣后马匹从口外解到时。自当详加挑验。据实核办。得旨、亦有旨谕保宁矣。戊午。遣官祭贤良祠。　　

○谕、朕此次恭谒西陵。就近巡幸五台。于三月初八日启銮。著怡亲王、仪郡王、大学士阿桂、嵇璜、留京办事。至回跸日期。不过月余。所有选官。文职知县以上。武职守备以上。俱候朕回銮。带领引见。其余俱照向例。著王大臣验放。其各省应进奏摺。俱著赍赴行在投递。该部知道。　　

○谕军机大臣等、本日据江兰覆奏、山东省积欠未完银、二百一十八万余两。自年奏销后。续完银八十四万三千余两。又除本年缓徵未届限期银、七十四万七千九百余两。现在实未完民欠银。五十八万九千三百余两等语。前因直隶、江苏、山东、河南、浙江、福建、湖北等省。历年积欠为数较多。降旨令各督抚据实查奏。兹据江兰奏称、该省除续经徵完、及缓徵未届限期银两外。现止实在未完民欠银、五十八万余两。是山东一省未完积欠。自上年奏销以后。为期未及一年。经该省实力徵收。现在已逾三分之一。豫省民欠。前据查明未完银四十五万八千余两。加以河工帮价积欠未完银二百一十余万两。是该省两项、积欠。较之山东。为数尤多。昨据穆和蔺奏、河工帮价积欠。请分年带徵。而于该省正项积欠。应行查办之处。并未据该抚查明覆奏。岂豫省积欠。自上年奏销以后。竟无续徵银两。况上年山东莱州临清等属州县。间有被旱被水之处。小民尚能踊跃输将。而河南则连岁丰收。岂转致艰于交纳。著传谕穆和蔺、即将该省各项积欠。已徵若干。实欠若干。即现在徵有几分成数。一并查明。分晰覆奏。如一时未能查明。即于正定接驾时。详悉开单具奏。毋得稍有隐饰。　　

○又谕曰、李奉翰奏、查勘仪封上汛三堡大堤之后。有月堤一道。工段绵长。中间夹塘。过于宽广。应加筑撑堤一道。又七堡河势近堤。应占筑挑坝一道。以资挑护等语。朕阅所绘图样。仪封七堡、河流逼近大堤。惟恐大汛时溜势汕刷。自应添筑挑坝。以资保护。至三堡月堤。原为大堤重障。今拟加筑撑堤。试思此项月堤。工段绵长。中间夹塘。俱系一律宽广。添此一线之堤。又安能处处撑护。自系工员等思欲藉此开销。以为沾润谋食地步。殊属多费无益。此等陋习。不独东河为然。即江南亦所不免。且撑堤字样。殊不成话。撑堤宽不过五大顶堤。其余长堤。何能撑之。竟是冒销之别名。嗣后河务工程。均不得仍列此等名目。其李奉翰所请加筑撑堤之处。甫经核估。自尚未经开工。竟可毋庸办理。以杜浮冒而归核实。至该督等总理河工。惟堂实力实心。先事筹办。以期安流顺轨。堤埽巩固无虞。其河员中如果有不辞劳瘁。在工出力者。不妨据实奏明。酌予升迁奖赏。断不可任其藉端开销。兴作无益工程。冀沾余润。甚或希图肥己。将险要各工。并不实力抢护。以致贻误地方。则责有攸归。惟该总河是问。恐不能当其咎也。将此谕令知之。寻奏、前因临黄埽坝工程紧要。该道厅等、请于月堤中间。添堤护卫。并筑挑坝以资保障。是以绘具图说请旨。未敢遽行开工。兹止将仪封七堡。添筑挑坝。其嗣后河工。不得仍列撑堤、名目。已通饬遵照。得旨、览、其宽三五丈之堤。不能顶数十里长堤之处。何不说明。想汝不能措词回护耳。　　

○己未。谕、据吴省兰奏、准督臣梁肯堂咨送年满教职。保荐甄别。钞疏令学政衙门备案。内有保荐教职二员。李德舆、祇见过一次。吴士升、并未见过。因业经具题。咨商无及。已咨令梁肯堂调送补验等语。各省教职。系学政专管。其保荐堪膺民社之员。升任知县后。如才具平常。不能胜任。原保之学政。定例处分綦严。各省保荐教职时。自应与学政会商。择其才具优长者。会衔保题。今梁肯堂所保教职二员。并未先与学政酌商。于会衔具题后。始行钞疏知照备案。殊非慎重保荐之道。竟系梁肯堂不以学政为事。率臆径行。国家简任学政。岂不竟同虚设乎。梁肯堂著严饬行。此后遇有甄别保荐教职等事。均应照例会同学政。先行酌商。秉公办理。联衔具题。毋得仍前径行专办。以符体制。至该省督抚。若于保荐甄别地方官员。亦有似此并不彼此会商。辄以一人专主。即会衔具题者。一经发觉。朕必重治其罪。将此通谕知之。　　

○庚申。上御勤政殿听政。　　

○以大理寺少卿伊朝栋、为光禄寺卿。大理寺少卿永良、为太仆寺卿。　　

○旌表守正捐躯河南新蔡县民李士友妻贺氏。　　

○辛酉。谕、此次屯兵等随从攻打聂拉木贼寨。奋勇受伤。殊属可悯。所有阵亡屯兵。著照阵亡例议恤。其带枪矢伤兵丁三名。著福康安等查明、优加赏赉。至奋往开路之乌珠拉旺、及冻死并冻裂手足被雪压倒帐房之各屯兵等。俱著福康安等一体查明。分别酌量赏恤。以示轸念戎行至意。再带枪受伤。及防卡屯练冻裂手足者二十三名内。如疗治痊愈。尚可留用。即著留军营。倘已成残废。即令其各回本屯。用昭体恤。　　

○又谕、从前八旗官员兵丁名内。有与大臣。等同名者。已降旨令其改易矣。夫与大臣同名。尚行改易。况与宗室近派王等同名者乎。　　

○即如保泰与裕亲王之名相同。凡系旗人命名。均应敬避此字。乃旺扎勒、纳木扎勒、皆身与同时。竟以此命名伊子。甚属错谬。而保泰又并未改易。公然称谓至今。以至福薄灾生。自获重戾。此其明验。著交八旗都统。将现在八旗人等之名。概行查明。如有似此相同者。令其改易。嗣后生子命名。呈报该旗时。该旗都统等。务各切实查核。设有滥行命名者。即时改易。　　

○谕军机大臣等、据哈当阿等、奏汛兵追杀生番被戕、购获正凶、查验明确正法一摺。内称、此案系汛兵吴祥贞等。出外砍柴。望见界外有生番在彼赶鹿。吴祥贞等出界赶逐。致被生番用镖掷伤身死。现据哈当阿等、讯据该兵供称、因生番赶鹿。将近界口。是以出界赶逐等语。该兵丁等在汛防守。遇有生番入界滋事。自应赶逐擒拏。今该番等在彼赶鹿。并未入界。该兵丁等辄行出界赶逐。致被生番戕害。实为多事。该处生番。已经归化。尚属恭顺。防守汛兵。固应随时稽察。亦何得有意欺凌。辄致无端生事。殊非抚驭番夷之道。甚或因此拒捕。戕害官兵。激生衅端。更属不成事体。除此次戕兵生番。业经审明办理外。著传谕哈当阿、杨廷理、务须督饬兵丁。时加管束。止应在汛实。力防守。其界外生番。不得肆行滋扰。失之太过。至此次出界赶逐生番之兵丁陈得顺、元启等。业据该提督等分别责革。嗣后文武所属员弁。务须一体严加管束。如再有无故出界生事者。即当从严惩治。以安番众而靖海疆。　　

○又谕、贼匪在聂拉木西北官寨屯聚。不过百余人鄂辉、成德、带领千余劲兵。攻剿旬日。尚未能将官寨全行克复。目下气候已届春深。雨雪自久经晴霁。且贼匪人数无多。水道亦已断绝。谅不能更延残喘。鄂辉等攻克官寨后。自即将济咙绒辖两处贼匪。以次剿除。至贼匪贪狡性成。其意尚欲照依前议。为之清理地租。现在鄂辉等接到来禀。一面先行檄谕喇特纳巴都尔。令其亲至边界。为牵缀贼人之计。亦祇可如此办理。此时福康安自己驰抵边界。遵照节降谕旨。统领大兵。相机近剿。鼓勇直前。谅此么＜麻骨＞小丑。不难克期集事。再此次廓尔喀贼匪。未经侵犯边界之先。即有禀帖寄呈保泰雅满泰。其禀帖自必将索取地租缘由说明。保泰等何得诿为不知。乃伊二人并未奏明。亦未将禀帖进呈。殊不可解。伊二人现在枷号前藏。即著福康安详加查讯。廓尔喀原禀。现在何处。何以前次并不奏闻。又不将原禀一并进呈。是何主见。令其据实登答。毋任稍有隐饰。若果伊二人并未见过禀帖。或竟系丹津班珠尔将禀帖私自藏匿。亦未可定。务须查讯确实。附便奏覆。　　

○壬戌。谕军机大臣等、据冯光熊奏遣犯李相汤、在监自戕身死一摺。内称、该犯向因与民妇周郝氏调戏。经郝氏投约报县。李相汤复声言郝氏本系娼妇。并指典史邵澜等、曾与饮酒。旋据审明。实系李相汤乘醉调戏。捏词牵扯。将该犯问拟发遣。讵该犯于典史查验箕斗之后。自戕身死。复提该典史邵澜到省审讯。实系李相汤悔罪自戕。该典史并无恐吓凌辱等语。所奏情节。尚未确实。已用朱笔点出。李相汤因调戏民妇。问拟发遣。罪由自取。原无可悔。且发遣并非死罪。更何至遽行自戕。殊非情理所有。或系典史邵澜。因该犯诬指狎妓之嫌。恐吓凌辱。以致该犯抱忿自戕。亦未可定。著传谕冯光熊。即将此案悉心研鞫。李相汤何故自戕。抑系因该典史挟嫌恐吓凌辱。致令自戕之处。再行审讯明确。据实具奏。再降谕旨。　　

○又谕、本日据候补道陈大文奏、奉抚臣姚棻行知。广饶九南道福昌、染患病症。解任回旗调治。委令暂行署理等语。江西广饶九南道一缺。兼管九江关税课。办理窰厂。关系紧要。福昌既经染患病症。姚棻自应一面委署。一面具奏。仍将应否准其解任回旗调理之处。候部题覆。今姚棻尚未将福昌患病情形。缮摺具奏。即行委署。且陈大文已将署事日期奏报。而姚棻奏请解任委署之摺。尚未奏到。殊属迟缓。该署抚所司何事姚棻著传旨申饬。仍令将因何迟误之处。据实覆奏。
  </div>
  <div class="pagination">
   <a href="清实录乾隆朝实录_page1759.html">
    上一页
   </a>
   <span>
    ...
   </span>
   <a href="清实录乾隆朝实录_page1755.html">
    1755
   </a>
   <a href="清实录乾隆朝实录_page1756.html">
    1756
   </a>
   <a href="清实录乾隆朝实录_page1757.html">
    1757
   </a>
   <a href="清实录乾隆朝实录_page1758.html">
    1758
   </a>
   <a href="清实录乾隆朝实录_page1759.html">
    1759
   </a>
   <span class="current-page">
    1760
   </span>
   <a href="清实录乾隆朝实录_page1761.html">
    1761
   </a>
   <a href="清实录乾隆朝实录_page1762.html">
    1762
   </a>
   <a href="清实录乾隆朝实录_page1763.html">
    1763
   </a>
   <a href="清实录乾隆朝实录_page1764.html">
    1764
   </a>
   <a href="清实录乾隆朝实录_page1765.html">
    1765
   </a>
   <span>
    ...
   </span>
   <a href="清实录乾隆朝实录_page1761.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
