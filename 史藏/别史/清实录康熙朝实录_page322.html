<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 322 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 322 页/共 681 页</h1>
    <div class="content">
○庚寅。上驻跸察罕郭尔地方　　

○辛卯。上驻跸新房　　

○壬辰。上驻跸喀尔必哈哈达地方。是峰旧名纳哈里、状如浮图、高百余丈。上率文武诸臣、以次仰射。上连发数矢、皆过峰顶。侍卫桑革、纳拉善二人、射至其巅。余不能至。上更其名、为喀尔必哈哈达　　

○癸巳。上驻跸海拉苏台。敖汉二品台吉额林陈、来朝　　

○敕谕湖广巡抚丁思孔曰、楚省督标裁兵煽乱、无知兵民、或被迫胁、或为招诱、一时仓猝入其夥党。官兵一到、若不分别加诛、朕心深为不忍。应速行开示。此等乱兵、原系食粮营卒、各有室家、均属朝廷赤子。乃为一二倡乱奸徒煽惑、自新无路、情属可悯。今特开一面以广好生。如有悔罪投归、即行免罪。仍准安插、务令得所。果能将倡乱贼首、擒献军前。或杀贼来归者、仍与论功叙录。毋得心怀疑畏、自失事机、致罹大法。尔奉敕谕、即刊刻告示、通行晓谕、务令翻然悔悟、争先投首。早平鼓噪夥党、奠安民生、副朕宽大矜全至意　　

○设站侍郎文达疏报、七月十六日、阿霸哈纳班第戴青、及车陵戴青等、钦遵谕上□日、派兵一千五百名。以二百防守泽卜尊丹巴。以一千三百往戍瀚海前后。又车卜登额尔克台吉、索诺楚扬寨桑、愿以二十人前往、躧踪设哨。报闻　　

○南阳总兵官史孔华疏报、七月初十日、臣率师自云梦起行、进讨夏逆。贼据汉阳府城。我师破门直入。贼遁走武昌。十八日、恢复汉阳。得上□日嘉奖、下部议叙　　

○湖广提督徐治都疏报、七月十五日、逆贼夏包子、亲率贼众、驾舟至鲤鱼潦地方、近岸驻扎。臣随遣参将郑兴等、奋力剿杀、枪炮并发。贼船尽遭焚毁。余贼来犯大营者、官兵击走之。阵斩、及溺水死者、四千余人。生擒伪总兵一员、副将、参将、都司、千总、把总、二十余员、伪兵三百余人。贼首夏包子、仅以身免。得上□日嘉奖、下部议叙　　

○徐治都又疏报、七月十八日、武昌城内伪总兵胡耀乾、及伪文武官弁等、献城投降。差人赍献伪军师妖僧大原首级、并大元帅伪印一颗、总督巡抚参将关防三颗。口称逆首夏包子战败之后、带领余贼数百、逃回武昌、在城伪官弁等、闭门不纳。夏贼复行逃窜其妻子家口、俱已收系城内。臣于十九日、带领官兵、入武昌府、安抚军民。又二十二日、振武将军瓦岱、移文内、称我师至武昌县、贼众闻风逃遁。我师追剿至黄州府、伪总兵赵得等、于二十日献城投降。有黄冈县、生员宜畏生等、擒献贼首夏包子。磔斩军前。武昌、黄州等府、俱已恢复。谨密疏奏闻。得上□日嘉奖、下部议叙　　

○甲午。上驻跸塔尔虎地方　　

○上谕内阁、顷驿站笔帖式等所报、我兵近抵武昌、贼渠以三人遁去。武昌城中民、羁贼渠妻子、献城降。由此观之、城中贼皆已降。余贼略尽。地方提督总兵绿旗官兵、自可追擒抚辑。江宁、京口、荆州、诸路兵、仍赴武昌、则转输供应、民力维艰。满洲、汉军、及调集绿旗兵、皆令各归本汛。又遇难官民之妻子、或恐株累。可令其地巡抚、察明奏闻　　

○丙申。上驻跸鄂尔哲图阿尔宾敖拉地方　　

○先是、喀尔喀、厄鲁特、构兵。上命追还赴鄂罗斯边界会议官弁。令索额图等率兵回驻汛界。至是、调回尚书阿喇尼。谕之曰、索额图等所带官兵、驻彼无用。著撤回。其索额图、佟国纲、马喇、仍前留驻　　

○丁酉。敖汉巴尔当台吉、来朝　　

○以故二等精奇尼哈番鄂特浑之子鄂鄯、二等阿思哈尼哈番雅岱之子僧保、各袭职　　

○戊戌。上驻跸乌尔图布拉克地方。苏尼特、喀喇沁、敖汉、王、贝勒、台吉、塔布囊等、来朝　　

○己亥。上驻跸海拉苏台　　

○庚子。上驻跸汤泉。科尔沁冰图郡王额济音、来朝　　

八月。辛丑朔。盛京户部侍郎莽色、以老乞休。允之　　

○升直隶三屯营副将林葵、为云南鹤庆总兵官　　

○壬寅。谕大学士等、徐治都、标兵、屡次大战、受伤阵亡者必多。且系各营镇调集之人、若待回汛察核、又需日月。今应遣户兵二部贤能司官、会同提督巡抚、即于武昌给赏、则穷兵得沾实惠、而日后无浮冒缺少、迟延时日之弊矣。其令司官殷达礼、温保、驰驿速往　　

○癸卯。上驻跸巴颜沟地方。是日、上行围。射殪一虎　　

○苏尼特、敖汉、王台吉等、来朝　　

○甲辰。上驻跸博哲博格图尔地方。敖汉、喀尔喀、翁牛特、王、贝勒、台吉等、来朝　　

○吏部题、原任枝江县知县赵嘉星、系论绞监候之犯。于楚兵变动时、胁逼不从、奔投前来、愿伏国法。请令巡抚察明再议。上曰、赵嘉星、虽系重犯兵变之日、胁逼不从。奔投愿受国法。情属可矜。其免之　　

○丙午。以内阁学士赵山、为盛京户部侍郎　　

○以镶蓝旗副都统诺穆图、为云南提督　　

○丁未。遣大学士梁清标、祭先师孔子　　

○湖广粮储道叶映榴遗疏言、康熙二十七年五月初九日、臣署理湖北布政使印务。忽于本月二十二日、督标裁兵夏包子倡乱、闭城造反、劫夺抚臣敕印。分兵围臣衙署、百计胁从。臣幼读诗书、粗知节义、虽白刃当前、岂肯丧耻苟生。臣此时微服匿影、或可幸免以图后效。伏念臣、守土之官也。城存与存城亡与亡义所当然。臣于本月二十六日、朝服向阙九叩谢恩毕、随升臣衙门公座、骂贼自刎、勉尽一死、以报国恩。上览毕、集诸王大臣等谕曰、凡地方官、城存与存、城亡与亡者、乃人臣之分。近者武昌兵乱、叶映榴守义不屈、骂贼自刎。朕阅其遗奏、五内伤悼。王大臣等其共听之。因令展读奏疏闻者莫不感泣。随谕吏礼二部曰、叶映榴值裁兵鼓噪、抗志不屈、捐生殉难、忠节可嘉。今览遗疏、情词惨烈、朕心深为恻然、不忍披阅。应从优赐恤、以表忠贞　　

○戊申。祭大社、大稷。遣吏部尚书阿兰泰行礼　　

○上驻跸昆都仑布拉克地方　　

○己酉。太宗文皇帝忌辰。遣官祭昭陵　　

○理藩院题、据奉差侍卫阿南达等咨称、职等于七月二十七日、行至克鲁伦河迤北、喀喇乌苏之地、探知噶尔丹、因达赖喇嘛使人至、由克鲁伦河托尔会之地、退回疾行。又闻噶尔丹、向达赖喇嘛使人言、我若与土谢图汗和、则吾弟多尔济扎卜之命、其谁偿之。我尽力征讨五六年、必灭喀尔喀、必擒泽卜尊丹巴也。今噶尔丹退回、既过土喇、往索土谢图汗。职当相机追往、于交战之前、以敕书授之。上谕尚书阿喇尼、撤科尔沁十旗所调之兵。其绰诺果尔河所驻之兵、应于阿南达未到之前、暂留防汛　　

○升江西粮道吴延贵、为江西按察使司按察使　　

○先是、武昌兵变、湖广总督笔帖式克锡类、探知贼有犯荆州之意自城沟内遁出、报荆州将军噶尔汉、令豫为防守。乃驰归京师。上以克锡类捐弃妻子、遁归报信、甚嘉矜之。令兵部议叙。至是议、克锡类、应遇升缺、即行擢用。从之　　

○庚戌。上驻跸乌阑哈尔哈地方　　

○辛亥。太祖高皇帝忌辰。遣官祭福陵　　

○科尔沁、土默特奈曼、阿禄科尔沁、克西克腾、王、贝子、台吉等、来朝　　

○癸丑。上谕理藩院尚书阿喇尼曰、闻蒿齐忒、贫困实甚。应赈济米粮。且赐以银两、买牲畜养、庶有禆于生理。拜察地方、有米五百石。并发白金千两、令侍读学生喀拉等、持往量给之　　

○是日、上驻跸伊玛图地方　　

○升江南安徽按察使多弘安、为江西布政使司布政使　　

○甲寅。赐随围管八旗察哈尔兵各官弁等、紀疋银布有差　　

○蒿齐忒多罗郡王巴扎尔、来朝　　

○乙卯。上驻跸色尔白格里昂阿地方　　

○阿霸垓、阿霸哈纳、奈曼、科尔沁、王、贝子、台吉等、来朝　　

○升光禄寺卿迈涂、为内阁学士兼礼部侍郎　　

○兵部尚书张玉书、刑部尚书图纳、左都御史马齐等疏言、臣等钦奉上谕、勘阅黄河水势、两岸出水颇高、河身渐次刷深。数年以来、虽遇大水、未经出岸。河身淤垫之说、甚属虚妄。其海口两岸、宽二三里。黄水汛溜入海、并无阻滞。至黄河南岸减水各闸坝、见在虽不过水、但从前俱酌量形势、建立以防异涨。俱无庸更易。北岸朱家堂等减水坝、前河臣靳辅、因修中河、有拆毁者、亦有闭塞者。应无庸议。其王家营西减水坝、向未过水、且在仲家闸下流。相应仍留。朱家堂等坝、既经闭塞。应将北岸之大谷山减水闸坝、并镇口闸、照旧仍留。其减水闸坝之引河、既无常流之水、必致淤塞。除已经挑成引河者不议外、应将未挑引河者、停止挑浚。至白洋河之便民闸、地势视归仁堤、较高八九尺。见在之水、俱可由归仁堤五堡减水坝宣洩、则便民闸引河、亦应停止挑浚。其高家堰等处有减水坝六座。内因武家墩、高良涧等坝、所减之水太甚、今移设于茆家围等高阜之处、则流入高邮宝应等湖之水、较前差少。应将所移之坝、仍留。清口流入运河之水、一由太平闸、一由七里闸、两道分行、水势平缓、甚便漕挽。又使运口去黄稍远、亦无倒灌之虞。此修建之处甚善、无庸更改。至洪泽湖所洩之水、由高邮宝应邵伯等湖、流入运河。关系运道。应将高邮宝应等处所有减水闸坝、照旧仍留。其微山湖、荆山口、入里运河之水、由猫儿窝、马庄集、万家庄等、三座减水坝宣洩、入骆马湖。仍应存留、至于中河、宽八九丈至十余丈不等、深五六尺至一丈四五尺不等。若从中河安流以济舟楫、免黄河一百八十里之险、事属甚便。但中河逼近黄河、不便挑宽。而里运河及骆马湖之水、俱入此河。河窄难以容纳。勘阅萧家渡、杨家庄、新庄口、三处、有黄河冲决入海旧河形。应交与河臣、量建减水坝三座。水小之时、勿致漫流。水大之时、即行减洩。其河形稍有浅窄之处、亦另行酌量挑浚。至骆马湖进黄河之口、应照靳辅原议、建减水坝二座。今年水势甚大、俟水落之时、令河臣验明建造。支河口、亦应照靳辅原议闭塞、于邻近处建板闸一座、令随时启闭。仲家闸出黄河之口太直、如遇黄水泛涨、必致倒灌。应稍向东南斜挑、于口西下埽、以避黄流、庶免黄河倒灌。至中河既经挑浚、其宿迁县北拦马河减洩黄水坝三座、不便令更入中河。应将此三坝闭塞。又骆马湖减水坝三座、内二座所减之水、虽注入中河、但今中河建立闸坝减水。相应将此二坝、仍留其一座、在遥堤外、从旧河形入海。而出水之口、逼近遥堤、亦应交与河臣、帮修堤根、保护遥堤、无致他虞。至于运河内永安堤、两面受水、势甚危险。又归仁堤五堡减水坝、被水冲坏、并黄运两河被刷坍塌之处、俱一并交与河臣、修理坚固。得上□日、九卿詹事科道会议具奏　　

○丙辰。翁牛特、克西克腾、贝勒、台吉等、来朝　　

○丁巳。上驻跸森济图和洛　　

○戊午。上驻跸乌阑哈达地方　　
</div>
    <div class="pagination">
<a href="清实录康熙朝实录_page321.html">上一页</a><span>...</span><a href="清实录康熙朝实录_page317.html">317</a><a href="清实录康熙朝实录_page318.html">318</a><a href="清实录康熙朝实录_page319.html">319</a><a href="清实录康熙朝实录_page320.html">320</a><a href="清实录康熙朝实录_page321.html">321</a><span class="current-page">322</span><a href="清实录康熙朝实录_page323.html">323</a><a href="清实录康熙朝实录_page324.html">324</a><a href="清实录康熙朝实录_page325.html">325</a><a href="清实录康熙朝实录_page326.html">326</a><a href="清实录康熙朝实录_page327.html">327</a><span>...</span><a href="清实录康熙朝实录_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
