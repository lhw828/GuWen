<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 3 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 3 页/共 27 页</h1>
    <div class="content">　　初宋与我约但求石晋故地初不思平营滦三州乃刘仁恭以遗契丹故我国不肯割至是宋赵良嗣马扩见帝于奉圣州帝令弟国相富勒结与计事富勒结以往嵗不遣报使今嵗遣报失期为言且云今更不论原约特与燕京六州二十四县六州者但谓蓟景檀顺涿易也良嗣答以两朝皆以信义为主原约山后山前十七州今乃如此信义安在辨论数四帝卒不许于是以国书付良嗣等使与我使皆至宋仍畱马扩于军前未几赵良嗣送我使还且求营平滦三州
　　十二月童贯宻遣其客王瓌谒帝具言贯兵已压燕境乞如约夹攻帝遣瓌先归遂三道进兵
　　尼雅满趋南暗口逹兰驸马趋北牛口帝亲趋居庸闗分三路入燕
　　萧后既败刘延庆乃献捷于帝奉表称藩请和帝不许自妫儒二州进兵抵居庸闗辽人弃闗走
　　时马扩随军行帝谓扩曰契丹疆土我得十九矣止此燕京数州之地畱与汝家我以大军三面掩之令汝家俯拾乃犹不能取耶初闻南军到燕我心亦喜纵汝家令取之我亦将敛兵归国近却闻刘庆延一夜烧营而遁何乃至此耶似此防师有何诛责扩答云兵折将死将折兵死刘延庆果败虽贵亦诛帝曰若不行法何以使人一两日到闗汝观我家用兵有走者否
　　我兵破居庸萧后奔归夹山天祚杀之辽相左企弓等迎降
　　十二月初六日入居庸闗晡时到燕萧后闻居庸失守夜率萧干等出兵未行五十里我兵防骑已至城辽相左企弓虞仲文等迎降出丹鳯门毬塲内投拜帝戎服坐万嵗殿皆拜伏待罪于下译者曰我见城头炮绳蓆角都不曾解动【按原书无此五字文义不具今据契丹国志补正】是无拒我意也并放罪才抚定燕山即遣马扩归宋献捷我之入燕也逹实林牙以萧氏归辽主于夹山【按辽史逹实传金祖入居庸闗逹实自古北口亾去为罗索所获通鉴宣和五年金袭辽获耶律逹实六年辽主渡河逹实自金来归葢天辅六年之冬太祖入居庸闗逹实从萧后避敌旋为金所获至天会二年始归天祚于夹山而萧后自燕京出奔即归夹山则二人归天祚不同时此云逹实以萧后归夹山乃沿契丹国志之误】天祚杀萧氏萧干以奚渤海人入奚良嗣至军前时诸臣列馆燕京郊外独置南使一废寺中以氊帐为馆是时帝营已立閤门官吏皆服袍带如汉仪赞引拜舞悉用辽人规式每日入氊帐门谓之上殿
　　【癸卯】天辅七年春升皇帝寨曰会宁府建为上京其辽之上京改作北京
　　先是女直之地初无城郭止呼曰皇帝寨国相寨太子庄至是改焉
　　置三省六部尹贰曹属仍令左丞相陈王乌绅撰女直字以行【按金史建上京定官制皆在天眷元年此书一书于天辅七年一书于天会十三年重复舛误辨详熈宗纪中又金史乌绅传命依契丹旧制撰本国字天辅三年成太祖本纪天辅三年颁女直字此书于天辅七年亦与史不合】
　　大宴番汉羣臣于乾元殿
　　大合乐击鼓百戏为乐
　　诏诸州积粟峙刍备军前支给不许杂以糠土
　　遣李靖尼楚赫王度朗色穆鲁使于宋宋赵良嗣报使先是赵良嗣至军前帝曰平滦等州若必欲取并燕京不与汝家矣以国书副本示良嗣读至燕京用本朝兵力攻下其租税当输本朝良嗣因曰租税随地岂有与其地而不与租税者尼雅满曰燕京自【按原书自用本朝兵力攻下以下凡四十字即以尼雅满之言为国书中语殊失事实今据通鉴补正】我得之则租税当归于我大国其熟计之若不早见与请速追涿易之师无畱我疆于是遣李靖王度朗色穆鲁等与良嗣等来靖等既对遂见王黼黼谓靖曰租税非约也上意以交好之故谨以银绢充之靖复请去年嵗币宋帝亦特许之【按原书云今复请去年嵗币主亦肯许乎文意舛误今据通鉴改正】遂命良嗣与靖等再使良嗣偕靖等抵燕京见帝曰本朝徇大国多矣岂平滦一事乃不能相从耶帝曰平滦欲作边镇不可得也因议租税帝曰燕租六百万止取一百万不然还我涿易旧疆常胜军亦当还我我且提兵按边耳良嗣曰本朝自以兵下涿易今乃云尔岂无曲直耶且言本朝许十万至二十万使臣不敢擅增乃令良嗣归报若过半月不至吾提兵往矣时左企弓为国谋主甞以诗献帝曰君王莫信捐燕议一寸山河一寸金故索宋人租税不肯即与然国中自以分军防送东归又山后告急以天祚谋复故国而张防据平州不能无惧自南使过卢沟悉断桥梁焚次舎亦恐宋人不从而自防也良嗣等畱雄州以国书递奏宋帝其畧云贵朝兵不克夹攻特因己力下燕所以议归租税今据燕管内每年租六百万贯良嗣等称御笔许二十万以上不敢自专其平滦等州不在许限倘务侵求难终信义仍速追过界之兵宋复遣良嗣自雄州再使国书略曰本朝与贵朝通和每曲从所欲以成交契今代税之物悉如来谕帝大喜遂议云中地乌绅曰皇帝言赵皇大度我增百万一言不辞今求西京何辞以拒然其民却待迁去良嗣曰若止空城将安用之乌绅笑曰此无他皇帝意欲南朝犒赏诸军耳
　　三月郊合祭天地依天辅年间例施行【按此为天辅七年而云依天辅年间例施行殊不可晓疑年上脱六字】
　　尼楚赫王度朗色穆鲁持誓草书同良嗣等至宋求西京犒赏金帛既对徽宗许以二十万乃遣兵部侍郎卢益等持国书及誓书议交割燕京日子
　　良嗣与尼楚赫等皆言帝许还西京且求犒军物二十万而国书及誓书乃无一语及两京者葢良嗣与尼楚赫等共为欺罔卒启兵端
　　夏四月以燕京六州归于宋
　　先是卢益向国使尼楚赫等索交燕山金人止之以俟犒师金帛已乃得见乌绅等先索誓书观之指斥字画不谨屡却回令至京师易之益等言南朝皇帝亲御翰墨示尊崇大国之意不聴凡改更三四宋朝皆曲意见从且言近有燕人赵温讯李处能等逃去南朝须先见还方可议交燕地赵良嗣喻宣抚司缚温讯等与之既至尼雅满释其缚以为己用遂遣杨朴以誓书及燕京涿易檀顺景蓟六州归于宋且索米二十万石自是童贯蔡攸入燕先曰交割后曰抚定凡燕之金帛子女职官民戸我皆席卷而东宋朝捐嵗币数百万所得者空城而已尼雅满犹欲止割涿易帝曰海上之约不可忘也我死汝则为之葢海上初约燕人归宋奚契丹渤海人皆属金也
　　燕云之地易州西北乃金坡闗昌平之西乃居庸闗顺州之北乃古北口景州东北乃松亭闗平州之东乃隃闗凡此数闗乃天造地设以分番汉之限一夫守之可以当百当时南宋割地若得诸闗则燕山之境可保然闗内之地平滦营三州自后唐为辽太祖所取后改平州为辽兴府以营滦二州之号平州路至石晋之初辽太宗又得燕山檀顺景蓟涿易诸郡建燕山为燕京以控六郡号燕京路与平州自成两路昔宋朝海上宻议割地但云燕云两路而已葢初谓燕山之路尽得闗内之地殊不知闗内之地平州与燕山异路也由是破辽之地我复得平州路既据平州则闗内之地畨汉杂处故干里雅布伐宋自平州入此宋人议割燕云不明地理之误也
　　五月帝崩弟晟即位【按太祖实以八月崩此书于五月误也已于年谱内辨正】当卢益奉使时帝赐益等花宴宴之日帝坐行帐前列契丹伶人作乐每举酒辄令汉儿左企弓已下悉搢笏捧觞称夀一如契丹之仪
　　太祖以徽宗建中初元立厯崇宁大观至政和凡十二载疑辽主天祚知其意始谋起兵逮政和四年初屠宁江州再败萧嗣先于出河店继而张琳四路之败又继而天祚亲征而败髙永昌据渤海而我屠之辽东怨军叛燕王而我殪之辽东长春两路以次攻取而太祖始称帝矣【按金史帝以癸巳年袭位当宋徽宗政和三年乙未年正月即帝位十二月败辽帝取辽东长春二路此书谓帝以徽宗建中元年立又谓败天祚取辽东长春二路始称帝皆与金史不合】
　　帝有子八人一曰阿穆二曰实罕即熈宗之父也三曰摩啰欢与实罕同母乃正室所生四曰斡里雅布昔误呼二太子五曰鄂勒欢昔误呼三太子宋绍兴四年冬曾伐宋至江上者六曰乌珠昔误呼四太子七曰鄂勒珲昔误作五太子今号自在郎君八曰阿昆布邢王是也与乌珠同母葢帝称兵之初长子阿穆在世呼作大太子而第二第三子已亡所以斡里雅布人误呼为二太子如乌珠亦误呼为四太子也【按金史宗室表太祖子凡十六人此但言有子八人而其名与其长防次第亦多与史不合以此所言考之实罕即宗峻熈宗父也鄂勒欢即宗辅世宗父也斡里雅布即宗望乌珠即宗弼鄂勒珲即宗强阿骨布即宗敏窝里混即宗阿穆葢即宗干海陵父也其原名惟斡里雅布与史合余皆不尽同又表以宗干宗望宗弼相次而此云第二第三子早亾亦与史异】帝立其弟乌竒迈为后除安班贝勒为都元帅至是即位上帝尊諡曰武元皇帝庙号太祖皇统五年增諡应干兴运昭徳定功睿神庄孝仁明大圣武元皇帝自建国登皇帝位首末凡九年



　　钦定重订大金国志卷二
　　钦定四库全书
　　钦定重订大金国志卷三
　　纪年
　　太宗文烈皇帝一
　　太宗文烈皇帝元名乌竒迈后改名晟杨格太师第二子也【按金史太宗乃世祖之第四子】生时有白雉之祥既长方頥隆凖长八尺立发垂地为儿童时不喜嬉戯落落有大度会有道人以所佩劒授之光彩殊常曰佩此可辟恶兵除不祥受讫道人不见遂宝秘之先是武元用兵时密谋秘计皆所筹画而性特残忍抑服旁近部族説以甘言不服则以兵加之攻辽时三数大战皆亲犯矢石为部众先金国自来以安班贝勒为储副武元即位以帝为之天辅七年武元归自燕山北追天祚以疾崩于军中武元有八子不立其子而立其弟既即位即以天辅六年改元天会赐文武官爵秩有差亲从兄弟各加一等其安班贝勒又以弟舎音摩为之务欲兄弟相传其都帅之权总归储副不论年也是时大功臣如尼雅满斡里雅布乌珠富勒呼【按金史富勒呼乃太宗之子宗盘此书误以富勒呼为太祖子宗故厠诸功臣之列尔】乌绅逹兰之徒国人谓之郎君皆有大功既灭辽国骎骎焰焰虎视中原自张防平州之叛而南北之衅起矣
　　【癸卯】天会元年【即太祖天辅七年】夏燕人张防仕辽知契丹必亾尽籍丁壮潜练兵为备杀左企弓等隂附于宋
　　我师下燕尼雅满谓康公弼曰我欲擒张防何如公弼曰是趣之叛也亲见张防喻金国之意防曰契丹八路今特平州存耳敢有异志所以未释甲者防萧干耳公弼逹其语于尼雅满尼雅满信之遂改平州为南京加防同平章事至是帝新立遂遣左企弓等东徙【按原书作遣左企弓等归燕企弓等本燕人此时本在燕何得云遣之归燕以金史宋史通鉴及契丹国志考之乃金遣左企弓东徙国内故燕人以流徙为患也今改正】时燕人患逺徙私诉于防曰企弓不谋守燕而使吾民流离至此近闻天祚复振若明公仗义兴复先责左企弓罪而杀之纵燕人归南朝宜无不纳如金国复来内用平州之兵外借宋朝之援复何惧乎防以其事问李石石以为然遂拘企弓等数其罪杀之而以平州附宋【按金史太祖本纪天辅七年四月常胜军及燕宗豪族工匠自松亭闗徙内地五月南京畱守张觉据城叛张觉即张防也此书以太祖崩于是年五月故以张防之叛书于太宗纪中】
　　秋八月辛巳朔日当食隂云蔽之不见
　　燕京地已归宋辽人萧干据奚自立冦掠燕城郭药师破之传首南北【按辽史天祚纪萧干称帝在是年之春此因干死在秋遂并其自立之事总于此叙之尔】
　　先是我师取燕京时萧干【名古哩布】据奚王府自立为神圣皇帝国号大奚改元天嗣【按萧干建元辽史作天复契丹国志作天兴此书与通鉴纲目作天嗣未知孰是】冦掠燕城其锋甚鋭有涉河犯汴京之意是时燕山之地虽已归宋而人情汹汹颇有谋弃燕者童贯移文王安中郭药师切责之已而安中命药师大破其众萧干遁去寻为其下所杀传首汴京【按汴京原书并作京师于内外之辞殊不分明今改正】皆药师之功也药师在燕山凡有请宋帝无不从【按八月日食及萧干之死通鉴纲目皆书于太祖崩之前】
　　冬十一月我兵取平州得宋朝所赐张防诏时防挺身走燕山其弟懐宋诏书走为我兵所获自是归曲宋朝末几南伐
　　张防遣其弟来欵宋朝宋朝授防节度世袭平州令李安弼赍诏仍以金花笺御笔付其弟授防为燕山路转运使赵良嗣力争以为不可恐必招金人之兵宋朝不从防闻安弼至率官吏郊迎尼雅满以千骑袭破平州得宋诏书乃归曲宋朝累檄宣抚司取防朝廷不得已命王安中缢杀函首送至未几太子斡里雅布由平州南伐矣
　　十二月初遣使往宋贺正旦
　　【甲辰】天会二年春诏于大定府置广积仓【按原书此上书云正月庆阳府□泾州大水漂居民三千余家是时庆阳府及环州泾州为宋地其大水不当于金国志中今删正】会宁府之宜春【按原书云上京府之宜春考上　京乃京名其府则名会宁今改正】有狗生角【按此事金史五行志不书】
　　三月帝幸豹子河避暑因遣使往宋索粮
　　先是宋赵良嗣来使许借粮二十万石至是遣使诣宋宣抚司索之谭稹曰二十万斛岂易致耶兼宣抚司未甞有片纸只字许粮之文使人曰去年四月间赵良嗣已许矣稹曰口许岂足凭耶终不与帝由是怒及举兵亦以此为辞云
　　夏五月遣使往宋告嗣位宋以著作郎许亢宗为贺登位使
　　亢宗至涞流河金国素无城郭宫室就以所居馆使筵宴悉用契丹旧礼如结防山作倡乐寻幢角觝之伎鬬鸡击鞠之戏与中国同但众乐后饰舞女人两手持镜上下类神祠中电母所为者莫知其説国初无城郭宫室四頋茫然皆苃舎以居至是方营大屋数千间日役万人规模亦宏侈矣
　　秋七月取应蔚等州
　　【乙巳】天会三年春二月尼雅满擒辽天祚帝削封海濵王安置长白山东辽国亾
　　先是辽天祚帝窜入隂夹山我兵以力不能入恨其不出谓出必得之天祚亦以畏尼雅满兵在云中故不敢出至是闻尼雅满归国以乌珠代戍云中乃率鞑靼诸军五万并携其后妃暨二子秦王赵王及宗属南来逹实林牙谏之不听遂越渔阳岭而尼雅满已回云中遂奔山金司至是年正月党项小呼噜请临其地天祚与谋奔宋又知宋不可仗乃谋奔西夏【按原书云尼雅满已回云中遂为我师所败又知宋不可仗乃谋奔西夏叙事疎舛今据辽史及契丹国志改正】未至而我兵擒之削封海濵王送长白山东筑城居之逾年而卒辽国遂亾【按此条全采契丹国志之文然误实多考辽史天祚帝纪保大三年金围辎重于青塜硬寨秦许二王及诸妃公主多陷又列传秦许赵三王从上至白水泺皆为金兵所获白水泺之败亦保大三年事也保大三年当金天会二年此于天会三年乃言辽帝携后妃及秦赵二王南来其误一也又考辽史保大三年逹实林牙谏天祚勿轻出不聴称疾不行自立为王率众北行是为西辽之始此于天会三年言逹实谏帝不知逹实此时初不与天祚帝相随其误二也又考辽史天祚帝入辽降封海濵王皇统元年改封梁王五年薨此云逾年而卒其误三也今并仍旧文而辨正之云】
　　冬十月【按原书作十二月考金史宋史金之伐宋以十月起兵至十二月则已破幽蓟矣今改正】斡里雅布尼雅满分道伐宋东路之军斡里雅布主之建枢宻院于燕山以刘彦宗主院事西路之军尼雅满主之建枢宻院于云中以时立爱主院事国人呼为东朝廷西朝廷于是斡里雅布之军自燕山直趋河北尼雅满之军趋河东取朔武代忻等州直趋太原
　　先是我兵既获天祚连遣三使聘宋初曰报谢通好也次曰告庆得天祚也又次曰贺天宁节也使传继相聘由宋河朔至京供亿疲敝其实觇窥道路使之不疑及三使北归宋礼部郎中陈桷为送伴使至境上已宣言大举公为掠夺无常仪桷惧驰还时尼雅满已蓄南伐之谋会义胜军三千来归具言宋国虚实又易州常胜军五百人亦归尼雅满由是刘彦宗伊都萧庆力劝尼雅满言南朝可图师必不众因粮就兵可也尼雅满遂决意南伐宋朝以故事命吏部员外郎傅察为接伴贺正旦使【按宋史傅察云傅察为伴贺正旦使与此书同通鉴纲目谓察使金为贺正旦使未知孰是】行至境上斡里雅布伐宋遇之遂执察等责使投拜自副使蒋噩以下皆罗拜臣服察独不屈金人以兵脇之察亦不頋斡里雅布曰我以南朝天子失徳故来吊伐察曰欲败盟以此为兵端有死而已膝不可屈也斡布雅布怒执而杀之宋朝闻我兵南伐诏童贯再行贯又遣马扩来使且促交蔚应州及飞狐灵邱县至境尼雅满严兵以待止许吏卒三人从仍趣庭参扩等力争不可乃皆拜如见帝之礼首议山后事尼雅满曰大圣皇帝初与赵皇跨海交好各立誓书万世无斁不谓贵朝隂纳张防收燕京逃去官民本朝累牒追还第以虚文见绐今当畧辨是非扩曰本朝缘谭稹昧大计轻从张防之请上深悔之愿相国存旧好不以前事置懐乞且交蔚应州飞狐灵邱两县尼雅满笑云尔尚欲两州两县耶山前山后本我家地尚复奚论汝家别削数城来庶可赎罪也扩自云中回至太原具以尼雅满所言告贯贯大惊未几金使色埓黙王介儒来同日进军直薄马邑而营色埓黙至太原贯曰如此大事何不预告我答曰兵已兴何告为扩微言以撼之色埓黙曰国相若以贵朝可惮不长驱也莫若劝童太师速割大河以北或可息兵贯闻之忧懑不知所为即与其属宇文虚中等赴阙禀议【按原书此下有至太原三字此时贯本在太原何得又云至太原今删去】谕帅臣张孝纯以赴阙之意孝纯愕然曰金人渝盟太师当防诸路将士极力支吾今太师去人心必摇是将河东与敌河北亦岂能保乎贯怒目曰贯受命宣抚非守土臣必欲畱贯置帅臣何为孝纯抚掌叹曰平时童太师作多少威福临军乃畏怯如此身为大臣不能以死排难止欲奉头鼠窜尚何面目见天下士乎贯翼日遂逃回京师【按原书云用九日至京师考斡里雅布尼雅满分道伐宋起兵在十月而贯逃回京师宋史及通鉴纲目皆书于十二月此因金起兵南伐遂及贯之逃归葢终言其事尔若云用九日至京师则为何月之九日乎今删去】
　　十一月斡里雅布军至燕山府盐场
　　尼雅满进兵取朔武忻代四州进距石岭闗遂围太原代州安抚使抗父子迎战死之【按原书此条在斡里雅布引兵南向之前考通鉴纲目尼雅满取朔代围太原在童贯逃归之后斡里雅布入蓟州之前今改正】
　　初宋宣抚司招燕云之民置之内地如义胜等军皆山后健儿勇悍可用其在河东者约十余万官为赡给久之仓廪不足因饥而怒出不逊语旧军所请皆陈腐亦怨每语新军曰汝畨人也而食新我官军也而食陈吾诛汝矣新军闻之惧至是我师至朔武之境朔州守将孙翊者勇而忠出战胜负未决新军开门进至武州新军亦为内应【按旧军原书作我军新军原书作汉儿详此条语意所谓旧军者谓河东之军也畨人及汉儿者皆谓新招义胜等军也以其旧在辽地而本非辽人故谓之汉儿以其旧属契丹故又谓之畨人然此书纪金事而称宋军为我军既乖内外之词且称谓防差亦欠分晓今改我军为旧军改汉儿为新军】遂取朔武长驱至代州守将李嗣本率兵拒守新军又擒嗣本以降时十二月初九也下令兵不得入城遂拒石岭闗闗犹险隘太原帅张孝纯谋守闗之人命冀景景辞孝纯不许复命耿守忠以本部八千助之景复辞孝纯曰第如我语景不得已而往使守忠当其前及至闗守忠启闗以献景单骑奔还
　　斡里雅布破蓟州
　　时宋郭药师已屯东郊蔡靖出金帛犒军行至三河药师戈甲鲜明步武整肃我师初见亦惧斡里雅布乃东向望日而拜号令请部而进药师鏖战三十余里张令徽【按此与宋史郭药师传作张令徽金史太宗纪作张企徽】先自遁金人力追之是夜令徽与刺史皇贲隂约开门内应初八日靖见药师共议死守晡时药师招靖等计事防药师家药师迎谓靖曰令徽初无战意已遁矣大学不得已姑降如何靖曰誓死报国此何言哉引佩刀欲自刎众共抱持之军士驱运使吕頥浩等出药师曰不必尔聚而锁之于家
　　斡里雅布至药师率众降
　　军中传斡里雅布令曰太子有令南官不杀令悉降蔡靖曰既就执矣尚何降十一日斡里雅布遣萧实讷王汭张愿恭来谓靖等曰太子语诸军勿恐此坐南朝渝盟耳又曰大学是南朝贤臣行将大用蔡靖曰靖一书生身位宰执而不能守一路尚何足用次日斡里雅布遣人议相见之礼靖曰两朝兄弟之国望阙之拜靖不敢辞非见天子不可屈膝药师曰大学与部使者拜堂上众官拜堂下可也靖乃曰太子若能议和靖一屈膝亦何所惜遂如药师议既退斡里雅布使王汭至宋取议和之书申三府连三奏至京师宋朝失色
　　金人为契丹苦虐几二百年一旦乗忿而起重以辽帝失驭国人怨厉无事之久不亲兵革往往闻风而起武元称兵之始成败未保推心用人苦乐同之有得其胜计者抑且恣令剽掠故贪婪轻生之徒闻风四起多杀守将据郡邑脇军伍以应之以至渤海部长大托卜嘉髙永昌契丹副统耶律章努耶律伊都亦率众而归之于是兵势大盛奔迸莫御先是辽天祚帝数起燕云之人入辽东长春等路讨贼累战累败多为所虏不得西归乡里及太祖于天辅六年驱燕山士庶尽归中京辽水云我与宋人约同取燕宋人得其地我得其人故被驱失业人皆归怨于宋朝及刘彦宗时立爱为相国二人皆燕人也以坟垅田园亲戚之故愈劝金人南侵兼契丹旧臣降者如伊都迪里科里徳哩布王汭道喇伊逊特格玖格马武耶律晖毛赫噜三宝努萧天吉萧庭珪之徒已得用事又二太子之妻金辇公主乃辽天祚帝之女尼雅满之妻萧氏乃天祚帝元妃【按此书谓尼雅满妻为天祚元妃其説恐误辨见第七卷中】各因间可入内外劝之南伐隂报宋朝助兵攻辽之隙乗四来畨汉乌合之众蚁聚蜂起燕云陷北之人皆欲西归故我国以平州张防为名率师问罪时药师所统常胜军复乃辽水之人亦复乗势东归故我师之南伐也驱力胜贪忿之徒乗契丹报怨之势率燕云陷北之人燕山之克其理必矣
　　尼雅满自云中遣女直万戸温都郎君富勒呼色哩契丹都统马武东侵居庸国以应斡里雅布同取燕山辽天祚帝自天庆亲征败绩之后退保长春州退保广平甸又退保中京继走燕山既而西走云中至于夹山以保四部族衙武元及尼雅满乌绅以契丹叛臣伊都为乡自中京由平地松林径趋云中路以追之后于山金司获天祚于是妫州儒州归化奉圣宏州云中宁州徳州东胜天徳云内皆为我有后武元帝崩尼雅满专制军事遂据云中已违元议不肯以云中归宋至是以斡里雅布来征燕山之境尼雅满遣兵攻居庸闗以应之虑居庸闗难破遂分兵由紫金口金坡闗攻易州及出竒取鳯山治皇大妃岭以趋昌平县既至昌平则反頋居庸于是居庸亦溃我师遂尽入居庸矣初药师之备我师也严于东北而弛于西何哉葢东北乃我师之来路也燕山之东以韩城镇为界东北以符家口为界韩城符家口去燕山皆百余里斡里雅布既侵东北探骑溃军络绎而来燕山得闻之故药师出常胜军屯于燕山之东白河以待我师西则居庸为絶边去燕山无百里之逺但闭闗而已更无他备不意尼雅满间道取居庸一夕攻城故预无警备焉设若白河之战药师果能全胜追敌而东则西亦为尼雅满乗虚矣况战复不利何以御之
　　斡里雅布畱蔡靖守燕引兵内向以药师为先驱攻保州安肃军不克围中山府宋詹度来御
　　药师既降我师诣宋具言拥兵来因徽宗引咎归已连下哀痛之诏国人读之有流涕者沈琯是时畱守在营闻斡里雅布初告蔡靖议讲和事请将文字至庆源府太史局占帝星复明斡里雅布怪之已而徽帝内禅斡里雅布大惊欲回药师曰南朝未必有备不如姑行至信徳府不移时遂陷执守臣杨信朝斡里雅布登城抚谕居民
　　时斡里雅布据燕山以图入攻河北尼雅满守云中以图入攻河东然尼雅满不敢由太原深入而斡里雅布越三镇直趋宋都者何哉葢是时河东边外宋朝虽得朔武蔚应四州而未尽得云中之地故旧边尚不失备尼雅满所以不敢轻越雁门石岭之险至太原之重地也河北边外宋朝便以燕地为新边竭旧边之力以御之故新边之失旧边亦莫之御也由是斡里雅布得以乗隙而入焉然斡里雅布之所以轻宋者药师不得无谋何以见之观夫斡里雅布与尼雅满始则分路以图入攻河东河北而已非有直造汴梁之志也以尼雅满之雄尚且遣色埓黙使夏国许割地以为牵制而不敢轻举【是时尼雅满遣色埓黙使夏国许割天徳云内武州及河东逹塔厮敖拉和勒端野鹊神崖榆林保大裕民八馆河西金肃河清二军约入侵麟府以牵河东之势】况斡里雅布者才居尼雅满之下岂敢直越大河以造宋都耶此葢燕山之陷药师部族斡里雅布之军药师欲自结知必告以方今童贯在并州以图云中贯之所在重兵系焉尼雅满既由云中入侵贯必与之相持今京畿内虚河朔无备可因尼雅满以为牵制也斡里雅布信而行之故是嵗入取中原功居尼雅满之上其为药师之谋明矣
　　宋义勇将刘嗣初以平阳城降
　　太原既受围宋提举保甲郑谊自城中出檄诸郡使为备义勇将刘嗣初领众四千先屯平阳有欲降心会太原之师谋袭京师嗣初闻之宻遣人间道以平阳来献于是伪为入城贸易者既入则杀守闗者启闗以纳其军其徒大噪而入取器甲分队而出士民股栗驰而呼曰奸臣置汉儿内地今果堕其计中其徒辈宿愤纵兵屠城城中人悉出避之嗣初入城裒金银掠妇人然后来降于是我兵势益盛畱数万人围守太原半趋宋都尼雅满遇城必攻故比斡里雅布其行稍缓自云中由懐仁河隂将侵代州之境严戒部伍整肃器甲虑家计寨难取【乃代州絶边控扼之所】遂分兵由胡谷寨入焉乌绅伊都曰今日至代州与南军必有数战不无劳力其余可乗胜矣既行越家计寨直至代州并无一战无何代州三日失守守臣李嗣本率吏民请令忻州石岭闻风皆降于是我师如入无人之境直趋太原尼雅满始有轻宋之心【按自尼雅满遇城必攻以下乃追叙尼雅满自云中至太原之事其文虽系于围太原之后其事实在围太原之前】
　　宋徽宗禅位于皇太子是为钦宗改明年曰靖康仍令李邺使告内禅且求和



　　钦定重订大金国志卷三
<史部,别史类,钦定重订大金国志>
　　钦定四库全书
　　钦定重订大金国志卷四
　　纪年
　　太宗文烈皇帝二
　　天会四年春正月斡里雅布取宋相濬二州
　　初斡里雅布至邯郸遣郭药师为前驱付以千骑药师求益复付千骑与之药师疾驰三百里质明遂至濬州【按原书此条在金师渡河之下前后倒置今据通鉴纲目移正】宋内侍梁方平领军在河北岸铁骑奄至仓猝奔溃时南面守桥者望见我师旗帜烧断桥缆陷没凡数千人我师因不得济方平既溃河北河东路制置使何灌军【按原书不载何灌官职今据通鉴补】亦望风奔散宋师在河南者无一人我师遂取小舟以济凡五日骑兵方絶步兵犹未渡也斡里雅布曰南朝若以一二千人守河我岂得渡哉【按此三句原书叙于下条斡里雅布取厩马之下殊无伦次今据通鉴纲目移正】
　　癸酉斡里雅布围宋京师
　　先是药师尝打毬于牟駞冈知天驷监有马二万匹刍豆山积至是斡里雅布取之
　　宋遣李棁【按原书作郑望之考宋初虽议以望之为正使其后卒以李棁为正使而望之为副不当舎棁而书望之今改正】至我师议和许割河东河北三镇【按金史太宗本纪正月甲戌宋使李棁来谢罪且请修好○按是年事头绪繁多原书所载前后殊失伦次今虽考订改正然其中有因一事而遂言其终者姑仍原文而悉以金史宋史所书月日分注于下庶先后一览暸然云】康王构相继至军前斡里雅布惮之更请肃王枢代之遣康王还【按金史本纪正月戊寅宋以康王构为质二月己亥改以肃王枢为质遣康王构归葢康王之归在姚平仲刼金营之后金师将去汴之前此因康王至军遂终言其事尔】
　　初宋命郑望之为使髙世则副之后遣同知枢宻院事李棁为使【按宋史宰辅表李棁时为同知枢宻院事原书但云同知李棁非是今补正】而改望之等为副以金一万两犒师斡里雅布盛兵南向坐棁望之北面再拜膝行而前恐怖防胆失其所言良乆遣王汭译云京城破在顷刻所以敛兵者徒以少帝故所以存赵氏宗社恩莫大也今欲议和需犒师之物金五百万两银五千万两牛马万头表段百万疋须尊金帝为伯父归燕云之人在汉者割中山太原河间三镇之地且欲亲王宰相为质然后退师乃出事目一张付棁逹宋朝乙亥我师攻通天【按宋史作通津通鉴纲目作天津】景阳门甚急宋李纲督战士拒战又攻陈桥封邱卫州门纲登城督战杀数千人乃退何灌出战败绩死之【按李纲出战及何灌败死原书在前条干里雅布取马之后今据通鉴纲目移正】钦宗以皇弟康王为军前计谋使张邦昌副之【按通鉴纲目云以张邦昌为计议使奉康王构往金师为质以求成此以计议为计谋又以康王与邦昌并为计谋使与通鉴纲目不同】时肃王康王居京师康王毅然请行在金营几月斡里雅布惮之不肯留更请肃王枢代之时李纲力争以谓尊称及归朝官固无害但犒师金帛太多当量与之惟三镇必不可割至于遣使即宰相当往亲王不当往邦昌邀宋帝御批无变割地议宋帝不许【按原书云宋朝以纲独畱三镇诏不遣其辞殊不可晓考通鉴纲目时宋割三镇与金张邦昌如金师邀钦宗御批无变割地议而李纲曾言三镇不可割至是钦宗不许邦昌故原书云然而辞不分明今改正】未几都统制马忠【按原书不载马忠官职据通鉴纲目补】以京师兵败我师于顺天门外宋师稍振防骑不敢旁出【按马忠败金师原书叙于上文何灌败绩之下今据通鉴纲目移正】
　　宋种师道等勤王兵至【按原书此上有遣王汭素颉颃入使宋朝一句考通鉴纲目王汭使宋系与李棁偕还在康王张邦昌来使之前不应至此方书又按纲目棁与三宝努耶律忠王汭偕还无素颉颃姓名又宋史通鉴纲目云金使王汭在庭颉颃乃言其傲慢不恭之状原书乃以为金使之名舛殊甚今删正】
　　宋京畿北路制置使种师道及姚平仲【按原书作都统制姚平仲考宋史及通鉴纲目平仲既至京师方拜为都统制原书称都统制于至京师之前有失事实今删正】以泾原秦鳯路兵至未几熈河经畧姚古秦鳯经畧种师中及折彦质折可求等勤王兵并至号二十万【按宋史姚古传云靖康元年古与子平仲及种师道师中折彦质折可求俱勒兵勤王钦宗本纪靖康元年二月丁酉朔熈河将姚古与其子平仲同赴援然以通鉴纲目及宋种师道传考之则斡里雅布围城时种师道与姚平仲先至姚古种师中及折彦质兵至时金师已北还平仲乃古之子宋被围时以平仲为都统制而不及古正以古尚未至故尔至折可求则二月中救太原为尼雅满所败未必复能振旅勤王通鉴纲目数勤王之师皆不言可求可以订宋史之失此书以种氏姚氏折氏勤王并书于正月又兼言可求皆未免谬误】汴京人心少安
　　先是李邺使于斡里雅布军求和斡里雅布以邺攻城不克乃遣王汭偕来邺盛谈金强我弱以济和议且言人如虎马如龙上山如猿入水如獭其势如太山中国如累卵大臣皆有惧意故李邦彦等专主和范宗尹俯伏流涕乞割三镇以安社稷惟李纲言击之便钦宗不从乃用邦彦计
　　二月【按原书作三月考金史宋史本纪及通鉴纲目平仲刼金营在二月丁酉朔今改正】姚平仲来刼营我师击败之
　　宋倚种师道以谋国而种氏姚氏素为山西巨室平仲恐功名之会独归种氏乃欲夜叩金营生擒斡里雅布奉康王以归平仲谋泄我师先事设备丁酉朔平仲夜率步骑万人刼寨为我师所败而还又李纲率行营左右军欲与我师战于是宰相台谏交言西兵及行营司马为金师所殱钦宗大惊有诏不得进兵废行营罢李纲以谢我师
　　我师围宋京城凡三十三日既得三镇诏书及肃王至不俟金币数足而退
　　斡里雅布师退抵中山河间兵民固守不肯下种师道请临河邀击我师李纲亦谓金师不过六万吾勤王之师二十余万今莫若扼闗津絶粮道且禁其抄掠吾坚壁勿战俟其疲乏然后以将帅檄取誓书复三镇纵其归半渡而后击之此必胜之计也并不从
　　尼雅满之围太原也悉破诸县为锁城法以困太原锁城法者于城外矢石不及之地筑城环绕分人防守虽姚古进师复隆徳府威胜军扼南北闗累出兵互有胜负而不能解太原之围未几吾师迎姚古遇于盘陀宋师皆溃【按金史本纪五月癸酉巴哩苏败宋姚古军于隆州葢古既率师勤王而干里雅布既还遂北行救太原败于隆州也此书系于二月中葢亦因事类而终言之尔】
　　尼雅满败宋朔州守臣孙翊于太原城下翊没于阵继败府州守臣折可求于交城
　　翊河东名将也守朔有声我师亦惮之尼雅满既侵太原及据雁门翊自朔来不得入遂由宁化宪州出天门闗以援太原营于城下尼雅满忌之翊离朔仅旬余朔以无守已降于我而翊麾下多朔人至是尼雅满驱朔之父老以示翊军于是翊军皆降翊方战竟为其下所杀折可求统麟府之师二万众自府州涉大河由岢岚宪州将出天门闗以援太原为我师据闗不克乃复越山取松子岭道出马邑至交城遇尼雅满之众大战移时可求逺来新至劳逸有间故亦致败绩【按原书此上二条在尼雅满取隆徳府一条之后今据通鉴纲目移正又原书于此条别缀议论而词意偏驳今删正】
　　尼雅满取隆徳府守臣张确死之【按金史本纪二月壬子宗翰定威胜军攻下隆徳府】
　　先是太原坚守攻之不克会平阳府威胜军相继而降尼雅满遂畱兵攻太原分兵而南既逾南北闗仰而叹曰闗险如此而使我过之南朝可谓无人矣遂至隆徳城中无备二月而破
　　宋李纲建议尽遣城下追斡里雅布之师及干邢相间相去二十余里我师惧其行甚速至是泽州奏尼雅满兵次髙平执政惧宻启钦宗以御前金字牌谕令追兵速还纲力争于钦宗前得防复遣而诸将还已数程连夜再进犹及金人于滹沱河然将士知朝谕二三悉解体不复邀击第防送之而已【按此上三条原书皆系于三月宋诏三镇坚守之后考宋史通鉴纲目金取隆徳府败折可求皆二月间事原书前后倒置今改正】
　　三月宋诏三镇坚守【按原书此下云又以李纲为两河宣抚考宋史通鉴纲目李纲为宣抚在六月是月纲往迎上皇于南京至四月乃归未为宣抚也今删正】
　　迨至太原平阳相继陷没始议弃三镇
　　夏四月尼雅满约夏人共攻宋以牵河东之势夏人由金肃河清军渡河取宋天徳云内河东八馆及武州【按原书云我师取宋朔州夏人应尼雅满之约云云考尼雅满取朔州在去年之冬夏人取宋北在是年之夏不应叙于一月之中葢尼雅满与夏人相约在取朔州时而夏人至是始出兵耳但其辞不晰今据通鉴纲目改正】斡里雅布归燕山宋师送至境上而回始改都统府为元帅府设置官属
　　都元帅左右副元帅左右监军左右都监凡七人
　　始以弟安班贝勒舎音摩为都元帅弟古卢尔兰贝勒为左副元帅弟逹兰为左监军乌绅为右监军栋摩为左都监耶律伊都为右都监【按此条金史太宗纪书于天会三月十月甲辰又金史宗室表太宗之弟无名古卢尔者以太宗本纪考之是时为左副元帅者宗翰于太宗为从父兄弟之子又逹兰为穆宗子于太宗为从弟此所言皆与史不合】
　　初二帅征南但称都统府至是用宰相刘彦宗议始改元帅府
　　尼雅满复夺夏国所割天徳云内河东入馆及武州于是与夏絶好惟金肃河清二军在大河西不能取之
</div>
    <div class="pagination">
<a href="钦定重订大金国志_page2.html">上一页</a><a href="钦定重订大金国志.html">1</a><a href="钦定重订大金国志_page2.html">2</a><span class="current-page">3</span><a href="钦定重订大金国志_page4.html">4</a><a href="钦定重订大金国志_page5.html">5</a><a href="钦定重订大金国志_page6.html">6</a><a href="钦定重订大金国志_page7.html">7</a><a href="钦定重订大金国志_page8.html">8</a><span>...</span><a href="钦定重订大金国志_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
