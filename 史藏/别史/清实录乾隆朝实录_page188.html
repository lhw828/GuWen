<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 188 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 188 页/共 1860 页</h1>
    <div class="content">
○吏部议准山西巡抚喀尔吉善奏、归化城地处塞外。壤接夷疆。文员仅同知通判。不足整率。请添设巡道一。于满、蒙、郎中内简放。总理旗民事务。从之。　　

○以故河道总督陈鹏年、入祀江宁贤良祠　　

○壬戌、谕、据署福州将军策楞奏称、各旗开户人等。定例不准挑取马甲。先将另户壮丁挑补。其另户中、有年未及壮、一二年后可以造就者。亦准挑补。再有不敷。方于开档分户人等内、酌量选用。此通行之例也。查福州四旗。并未照例遵行。缘闽省披甲之开户户下人等。通计二百余户内有康熙十九年初拨驻防之时。原披甲来闽者。一百四十余户。乞今将及百年。伊等父子兄弟。互相传顶。家口重大。惟藉甲粮养赡。汉仗弓马。与另户无异。且伊等祖父。有原系官来闽、并在闽曾经出仕者。若缺出裁汰。俟另户不敷。始行挑取。必致失所。况原来之一百四十余户。驻防日久。滋生繁衍。现在家口至一千七百余口之多。伊主在京在杭。无可依倚。非京旗随主豢家奴可比。实有不得不挑之势。似应陈明分别办理。嗣后除驻闽官兵之开户户下。遵照定例。不准挑取马甲。俟有缺出。概行裁汰外。其初移驻时。本身虽系开户户下。或原系官来闽。或原披甲来闽人等之子孙。准其与另户一体挑补。则伊等养赡有资。不致失所等语。福州四旗开户人等中。既有不同情节。自应分别办理。著照策楞所请。查明初移驻时、或由官来闽、或披甲来闽之子孙。准其与另户一体挑取马甲。其余户下。不得违例滥挑。以致另户壅滞。该部可即行文该将军等知之。　　

○户部议准陕西进抚张楷奏、绥德、米脂、分隶榆林卫地亩。即在榆林县城内外。离绥德二百五十里。离米脂一百七十里。纳粮不便。请统归榆林管理。从之。　　

○兵部议覆管理热河副都统达勒党阿奏、铁沟距热河六百余里。定例、春秋前往稽察匪类。往返二十余日、沿途既不得习围。且匪徒可计日逃避。铁沟居民。不过十余家。而附近之塔子沟波罗树地方。既添兵弹压。请每年一次、不拘时日、派兵往绢。至学习围猎。应于耕种前、收获后、在热河附近扣演。均应如所请。从之。　　

○工部议准直隶总督孙嘉淦疏、张家独石二口。边地最寒。居民稠密。所需煤炭。倍于他处。柴薪稀少。不敷炊爨。请于张家口外之土木等处。独石口外之东槽碾沟等处。开采煤窑。从之。　　

○又议准河南巡抚雅尔图疏请、疏浚上蔡县境内之茅河蔡河泥河。于洪河洩水口内、建竹络乱石坝一、以节水势。于茅泥二河两岸、筑土堰一、以束水流从之。　　

○癸亥。上耕耤。诣先农坛行礼。更服。至耤田所躬耕三推复加一推御观耕台。命怡亲王弘晓、裕亲王广禄、和亲王弘昼、各五推。吏部尚书讷亲、户部尚书陈德华、礼部尚书任兰枝、兵部尚书鄂善、刑部尚书来保、工部尚书陈世倌、左都御史杭奕禄、左通政罗丹、大理寺卿嵩寿各九推毕顺天府府尹、率农夫终亩。赏赉耆老农夫如例。　　

○甲子。上御乾清门听政。　　

○奉皇太后居长春仙馆。　　

○幸圆明园。　　

○工部议准川陕总督尹继善奏、汉中府西乡县木马河北岸一渠、溉田万余亩。请于下流接开。灌溉更多。从之。　　

○予故浙江温州镇总兵吴开增半葬、祭如例。　　

○乙丑。吏部议准河东河道总督白钟山奏、东昌府上河通判、管运河工程百七十余里。卫河百八十余里。工长汛远。又兼管东昌府属州县粮务。当收漕监兑之时。正挑浚运河之候。河工漕务。兼顾实难。东昌现有清军水利同知。职务甚简。各州县是其所辖。应将粮务归同知兼管。通判专司河工。从之。　　

○是月。奉天主府尹吴应枚奏办理流民条目。一、愿入籍者。准取保结。给照编入。一、不愿入籍、一时又未能回籍者。暂作另户编甲。陆续给照回籍。一、游手好闲生事不法者。照例治罪外。递解回籍。一、老弱孤苦疾病贫乏、原籍无亲戚中投者。酌给资送。不愿回籍者。添设孤贫口粮安插。一、商贾工匠。从前在奉寄居者。地方官给照、无照不许存留。一、旗人披甲当差者。雇人耕种。须家长雇主结报。门牌注明。去来随时报明领催乡保。牌上无名者。不准存留。一、海船到奉。船长将格票呈验。开船时、查点人数。毋许遗漏一名。如有暂留。须报明存案。附入另户。一。关外佃种民人。照原编牌式、另给一牌、无牌不得擅放进边贸易。一、辽阳州刨煤人缺。募本地旗民补数。不得仍召流民。一、旗民熟地内。如有遗漏欺隐。一年内不自首者。治罪、追息。一、查办事件。旗民各官。须亲会同清理。约束兵役滋扰。得旨。此亦不过其大端而已。至所以行之之道。则在汝因时制宜。严察胥吏之弊。则得矣。寻奏、奉旨清理流民。群黎感悦。得旨。览。朕非博万民之感悦也。亦只行其心之安、而求其事之当耳。　　

○直隶总督孙嘉淦、为前奏永定河开堤放水。不加谴责。奏谢。得旨。览。此事卿所办理。容有未妥处。至卿一力担承。毁誉不顾。朕始终嘉之。　　

○又奏明遵旨回保定、及亲勘村庄。得旨。所奏俱悉。永定河一事。卿所见不为不正。但办理之间。因卿易视之。故有此失耳。虽令另议。卿仍不可不一力担承。为朕了此一事。而尤不可不详细办理。以致复蹈前辙。不然。朕与卿起初如此。办理之意。岂不为冒昧耶。　　

○又奏、近闻独石口外七八十里。有红城子。乃元中都旧基。沟渠井邑。尚有遗踪。又百余里。有开平城。乃元上都旧基。城郭犹存。控扼张家独石二口。为形胜地。若驻劄重兵。能助神京右臂之势。且土肥地阔。满兵据为世业。耕田牧马。可以富强。此实久远之计。必须身亲相度。乃敢建议。现拟遍阅边关。自保定前往宣化。经过京城。入觐请训。得旨。卿回道亦必由京师。彼时再来陛见。则此次巡视办理情形。皆得面陈。亦可就近廷议。此去可无庸来京也。　　

○吏部尚书署两江总督杨超曾奉谕查奏、战船贩赁贸易。江省并无此弊。惟修造不免苟且涂饰。请每年盘查军械时。一体查验。得旨。总在汝等督抚提臣。时刻留心查察耳。不然。虽详定律令。究无益也。　　

○江苏巡抚徐士林奏、社仓条目大备。而未收其效者。则有司奉行不善之故。盖劝捐之事。非可法绳。限数即属勒派。差催更滋扰累。不乐捐者一。仓在市镇。建设又少。离乡窎远。输运艰难。不乐捐者二。社长不得其人。出纳不公。贷者兴怨。捐者生悔。不乐捐者三。社仓拨济外郡。一社之谷。不获充一社之用。则捐谷者不见德于邻党。领谷者不知物所自来。施惠于不能见惠之地。不乐捐者四。社仓奖励之法。定例已久。曾无一二举报。是地方官不守力举行。无从取信。民间遂指为贝文。不乐捐者五。至牧令贤否。存心不同现察核捐谷多少。以为殿最。得旨。览奏俱悉。此则仍宜酌量。若属员皆务多捐为最。保无勒派之事乎。　　

○安徽巡抚陈大受奏、安省中贯大江。北控长淮。支河曲港。处处通流。其中渔船聚集。最易藏奸。应编立保甲。取具同业互结。将两艄旁、用白粉黑字。注明居住村庄、及地保名姓。不则即系匪船。地保报官审究。尤在毋致滋扰。亦弭盗之一法。得旨。览。　　

○署江西巡抚包括奏陈江省情形。力图作新整顿。得旨。所奏俱悉。量力徐徐为之。不然。徒有更张之名。而无整饬之实。非徒无益而且有害也。　　

○刑部尚书署湖广总督那苏图奏、楚省钱少。民间所用。不特沙板漏风鹅眼榆荚等钱。公然配搭。甚至将前代废钱。并指顶大之小铜片。作为钱形。以及铁锡等、造作埋藏旧钱。搀杂行使。屡禁不止。每千换银一两二三钱。军民苦累。奸徒乘机私铸。需钱甚亟。鼓铸刻不容迟。查滇省现有金钗厂铜。可酌拨一年。而汉口铅锡。俱可就近采买。请即开局鼓铸。再滇铜采买者多。恐不能源源接济。闻北南二省。俱有铜厂可开。现在察访筹办。得旨。所议俱属妥协。竭力办理可也。　　

○又奏、北南二省食盐。俱由汉口发行。汉口盐多价贱。则盐价俱平。汉口盐少价昂。则盐价益贵。淮商旧习。将盐船沿途停压。故示盐少。以期价昂。又虚开价值。宁使暗为贱卖。不肯明示减少。水贩铺户。因得贱买贵卖。民间仍不能受盐多价减之益。又盐船湾泊汉口。无栈房堆积。俱于船上发卖。凡买盐。先至船上看定盐色。始往商店兑银交易。买定后。商给领水程。赴船起盐。船户水手。每包暗偷数两。又每百包扣留数包。名为折扣。又每包取钱二文。名为个子钱。又有开舱发脚等银。查船户水手。原系各商雇倩。包载包卖。岂容如此勒索。再楚民每于盐贵时。不待官司查减。辄行争买。无赖之徒。即借端生衅。种种弊端。现行禁戢。得旨。惟在卿秉公妥办耳。　　

○河南巡抚雅尔图奏、乾隆四年。河南、山东、江南、三省被灾。有穷民典鬻子女者。请降旨、不论年限。不拘常例。俱准照原价取赎。得旨。此在汝等督抚自行劝谕、于本省则可。岂可以朕旨勒令数省皆然乎。　　

○山东巡抚朱定元奏明遵旨广行教化。饬令有司廉访多士、有不求声誉。闭户潜修者。酌量奖劝。振兴省城书院。并令各州县多设义学。敦访名师。得旨。所奏俱悉。然虽如是。彼闭户潜修者。未必肯博有司之廉访。而有司之廉访者。仍属好名者流耳。又如振兴文教。固属美事。然果能使比户之民。人知孝亲敬长。重义轻利。此即兴文教之实。正不在多设义学。延访名师。若然。反非朕原旨之意矣。　　

○山西巡抚喀尔吉善奏请赐戴花翎。得旨。准汝所请。但朕闻得布政使萨哈谅、操守不清。学政喀尔钦、取录不公。亦有簠簋不饬之名。汝为巡抚。何置之不闻耶。且宽厚姑息。取悦于人。是汝之过。而因以获罪于皇考者也。今朕复用汝。而汝不知改过自新。可谓不具心胸者矣。此旨到日、即将二人过端。严行查察。若有实据。具题参奏、不可取恩市誉。汝若肯以身家换二人之感汝。则亦由汝而已矣。　　

○又奏、太原府城西。旧有土堰、以捍汾河。每五六月间。山水骤发。当大溜冲。现河身已逼城西北隅。势甚危险。河旁悉浮沙。不能建石堤。惟于水发时。抢修顶冲。但料不豫备。临事罔济。请于岁修外。另动项办料。以备急工。得旨。著照所议行。　　

○绥远城建威将军补熙等奏、上年遵军机大臣议。将生息银两。停止借与官员。开铺生息。现贮息银。请于明年正月起。遇兵丁白事。赏银八两。俟生息再多。红事亦赏银六两。得旨。著照所请行。　　

○又奏、右卫另户幼丁。及岁者甚少。请仍于官兵户下家奴内、将健壮挑补马甲。俟四五年后。幼丁长成。再请停止。得旨。著照所请行。　　

○两广总督马尔泰奏、安南向例两贡并进。计自乾隆三年至今六年。又值两贡之期。例应于本年春夏之交。先行咨报。设有迟逾。移檄询问。惟是自乾隆四年以来。安南国内匪目韦福琯等。逞逆弄兵。至今未息。贡道或实有梗塞之处。又闻已新立有国王。是该国正在扰攘之际。修贡设或稍迟。似不必即为催督。得旨。军机大臣等议奏、寻议、令该督行文该国王。准其暂行宽假。俟道路开通。即修职贡。用示体恤外藩之意。得旨。依议速行。　　

○广东按察使潘思榘奏、粤民多聚族而居。各建宗祠。置尝租。岁入。实费于祭祀及给族人等用、甚鲜。余以生息。月积岁累。偶与外姓睚眦小忿。通族扛帮争讼。一切费用。取给尝租。甚至按户派丁。雇倩打手。酾酒击豕。列械争斗。狡猾者发纵指使。贫困者挺身斗格。酿成命案。则尽人抵偿。拨给尝租。养其妻子。以故人。心乐于从事。即一族内。亦复分房角胜。嚣陵成习。讼狱滋多。为风俗大害。通省皆然。广潮等府尤甚。请仿范仲淹义田法。令地方有司、晓谕每族、公举老成公正二人。为族正副。甄综尝租。祭祀等用外。凡族中。有鳏寡孤独老弱废疾不能存活者。婚嫁愆期丧葬无力者。子弟贫不能读书者。酌量周恤。设义学。资膏火。先将岁入租息实数支用条款。呈明地方官核定。不许侵冒偏枯。如有仍为讼费者。究处族正副。追出讼费。买谷、增贮社仓。以赈乡里。则人心静。风俗醇。于粤东大有裨益。得旨。告之督抚、详酌而行。　　

○又奏、琼州府属崖、陵、昌、感、儋、万、定、七州县。黎人最多。除生黎居深山。其余多与民错处。言语相习。并通晓官音。就学从师本易。请照苗童义学例。量地方远近。设义学。择本地贡生生员中、品学兼优之士教之。资以膏火。有识字成诵者。量加奖劝。能文章应试者。许考试。则黎人薰沐教泽。愈知安分守法。土棍汉奸。末由欺诈。得旨。将此摺交督抚、听其议奏。　　

○云南总督公庆复遵旨议奏、金沙江通川河道。原为从古未开之水径。但人力可施。尺寸皆有利益。滇省沿江夷寨。均已宁谧。圣川省有名土族。正宜乘此闻河稽察。消弭隐患。且向日人迹不到之区。开河后、添营设汛。联络声威。商贾趋集。二省均属亟图。况迩年各夷村寨。绝无凶顽出没之事。惟是交界理宜慎重。早已将一切工程。管束事宜。咨商川省督抚提镇办理。得旨。所奏俱。悉。尹继善久任滇督。地方情形。是所熟悉。今复。为川督。此事卿正与彼共理。汝二人皆明体达用之大臣。为朝廷办理此等大事。自有和衷妥议也。　　

○又奏、省临二局鼓铸。岁需匠米。因滇米昂贵。额银不敷。向在府仓兵米内暂支。局员照部价、将钱合成折收兵米之价。每两一石。交地方官、搭同兵米、派民摊买。民以扰累。现奏请添炉。并东川开铸。则食米益多。且东川夷境。米粮素贵。更易滋扰。此项派买。先行禁革。令照市价、现钱采买。惟是不敷价银。无项可动。又山炭稀少。购运繁费。较之旧额。亦难赔补。查鼓铸黄钱时。铜质粗糙。必须炒炼。自改铸青钱。搭配铅锡。铅锡和软流走。铜质得以滋润。与炒铜所铸无异。则此项炒费银可省。以抵米炭不敷之价。得旨。所奏俱悉。诚可谓调剂得宜也。　　

○又奏覆、土司刀派春、母子孱弱。新经承袭。所居孟连。与河西隔远。河西土目。向受召贺白管束甚固。虽从前构衅之汉奸。业已诱擒。而派春任事日浅。究恐未能深结人心。应俟威信渐著。土司实心归顺。召贺白党羽解散。再将召贺白释回。至伊母子正在输诚哀恳。甫准迁禁。若骤提回省。恐致惊疑。转无以开其自新之念。仍令普洱镇严加羁禁。盖不放召贺白。所以坚众头目推戴派春之志。迁禁普洱。又所以安伊母白眉毛惊惧之情。得旨。卿既如是办理。即照所议。仍应不时留心查察也。　　

○署云南按察使张坦熊奏、地方官劣迹。上司多被其掩饰。请接任之员。限一年、确查前官劣迹、详参。倘踰限别经发觉。照失察议处。知而故隐。照徇庇降调。得旨。此察固好。不亦太过于至察乎。朕非不欲察也。然亦不为已甚之察也。　　

○署贵州总督云南巡抚张允随奏、黔省施秉县所属军户屯田。有插入楚省沅州界内者。相隔五百余里。地分两省。赴县内粮不便。请将此项屯粮。丁差银米。归湖南芷江县、就近徵收。得旨。所奏俱悉。　　

○又奏、贵州荔波一县。幅＜?巾员＞辽阔。寨大人稠。苗性不一。前隶粤省时。因其僻远。知县终年不至。苗性不知有官。是以仇杀抢劫习以为常。自改隶黔省。安营建治苗人有事。渐知告官剖断。虽其心性。较新疆苗人。尤为狡黠。然颇知利害。又因田土肥饶。顾恋家室。即羊拱一寨。素称强梁。亦别无恣肆。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十七　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。三月。丙寅朔。谕、今年乡试届期。简用各省主考官。向有考试之例。著将翰林科道部属等官。应差主考者。照旧例通行考试其有不愿出差者。亦听其意。将此交与该部查例办理。　　

○命户部左侍郎梁诗正、内阁学士汪由敦、充皇清文颖馆副总裁。署刑部右侍郎内阁学士周学健、原任詹事府詹事李绂。充明史纲目馆副总裁。　　

○丁卯。上奉皇太后居畅春园。　　

○谕、朕因近来条陈关税者。纷纷不一。特降谕旨。交与各省督抚清查。既经此番定议之后。不得以风闻不实之言。再行渎奏、此专指关税一事而言也。阅数日、又见科道条陈。有言不当理。且怀挟私心者。渐不可长。另降训饬言官之旨。两事绝不相侔。并未禁科道风闻言事也。今御史赵青藜将二次谕旨。牵合一处。以为言官仍当准其风闻言事。不应禁饬朕令大学士等询问之。伊称错会旨意。不胜冒昧。赵青藜一人如此倘众言官亦复错会。不敢风闻言事。则大非朕集思广益之本怀。朕方求言之不暇。岂肯阻塞言路。总之科道条陈。言之当者。自可采择。其未当者。亦可训谕若果怀挟私心。亦难逃朕心洞鉴。特将前后情节。宣谕科道等知之。　　

○大学士等会议永定河水道。据鄂尔泰等奏因旧河五工以下至七八工。逐渐淤高。约至丈余。水无去路。由郑家楼等处、引水自北而东。势既不顺。且会入凤河离运道已近。欲改由上游故道。从引河放水。不设堤防。俾渐复其旧。顾琮以为改归故道。无堤无岸。遇伏秋大汛。必至漫溢夺溜。又恐浑水经淀。沙淤淀池。诸水无路达津。深为可虑。伏思永定河。水性靡常。最易淤阻。惟在因势利导。修治得宜。下流宣通。上游无阻。顾琮身任河务。以为五工以下。可以挑挖如旧。不致复淤。自必确有所见。且开河放水各工。非二三年、不能蒇事。以目下水势而论。此二三年中。即照顾琮议试行。亦属不害。如果通顺。何必多事周章。倘仍无益。再改由新河。亦不迟误。应照所议、挑挖五工以下淤高河唇。并将半截河等处大堤、及支河各工。如式挑浚。导水会流入河。以资宣畅。并于上游缕堤外。增筑遥月等堤。作重层保障。放淤匀沙。以防汛涨。但查顾琮议称、浑水过玉带河以东。若穿入淀内。积久必淤。今若自五工以下。另开支河。引入大清河。以达西沽。不复更由东淀。诚恐泥沙尽入运河。以入三汊河。并淤海口。且大清河距运道不远。一当伏汛大水。永定全河之水。直注大清河。万一不能容纳。溃入运河。致碍运道。关系甚大。所有挑浚河道各工。应筹万全。至玉带河长堤。加培高厚。路疃村迤东、加筑月堤。并开浚东西淀河等项。无论水由何处。俱系应行之事。应先办理。从之。　　

○户部议准升任总漕托时、奏覆监察御史钟衡条奏收漕法。查各省仓廒。多寡不齐。收漕难于画一。下江按照区图。派廒收纳。浙江、江西、河南、湖南、不分区图。随廒收纳。江宁、湖北、山东、粮多之县、按照区图。粮少之县、不分区图。民皆称便。总无此廒收完。复开彼廒。致粮户拥挤守候。胥役刁难掯勒。若如御史所奏、令各廒通行收米。恐粮多之县。里户向认区图投纳。一旦更改。必致聚集拥挤。且有司不能按各廒完数。稽各图完欠。更恐狡猾花户。串熟识收书。将不堪米混纳。应仍旧办理。从之。　　

</div>
    <div class="pagination">
<a href="清实录乾隆朝实录_page187.html">上一页</a><span>...</span><a href="清实录乾隆朝实录_page183.html">183</a><a href="清实录乾隆朝实录_page184.html">184</a><a href="清实录乾隆朝实录_page185.html">185</a><a href="清实录乾隆朝实录_page186.html">186</a><a href="清实录乾隆朝实录_page187.html">187</a><span class="current-page">188</span><a href="清实录乾隆朝实录_page189.html">189</a><a href="清实录乾隆朝实录_page190.html">190</a><a href="清实录乾隆朝实录_page191.html">191</a><a href="清实录乾隆朝实录_page192.html">192</a><a href="清实录乾隆朝实录_page193.html">193</a><span>...</span><a href="清实录乾隆朝实录_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
