<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 209 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 209 页/共 523 页</h1>
    <div class="content">○辛未。孝圣宪皇后忌辰。遣官祭泰东陵。上诣恩慕寺恩佑侍行礼。　　

○壬申。谕内阁、广兴奏、审拟安阳县民田林赴京具控张怀勤一案、照例拟以绞候一摺。此案张怀勤因负欠偷典高粮。致伊母伤心痛哭。继复私当布块买米。经伊母查知。遂至忿激轻生。虽讯无撞跌伊母、及有心触忤情事。实系违犯教令。该犯于乡约等询问缘由。竟敢谎称伊母素有痰迷。失足落井。及被控到案。又不据实供吐。有心狡展。其罪更重。张怀勤著即改为绞决。　　

○癸酉。上幸万寿山。　　

○乙亥。谕内阁、前闻那彦成在粤东办理洋匪各事宜。未能允当。因学政茅元铭曾在内廷行走。密谕伊据实查奏。该学政理应详细直陈。乃旋据奏称、那彦成急于求治。广益集思。与那彦成师心自用情形。竟系相反。且于那彦成饮酒演剧等事。并无一字提及。随令吴熊光传旨向茅元铭询问。兹据吴熊光奏称、茅元铭战栗惭愧、无地自容、恳求从重议处、并有与那彦成宴会之事等语。茅元铭于垂询事件。并不据实直陈。转为饰词赞美。且于督臣性耽逸乐之处。全未奏及。实属有心徇隐。茅元铭著交部严加议处。即彻回学政之任。来京听候部议。寻议上。得旨、照议降调。以翰林院读讲学士补用。　　

○调顺天学政陈嵩庆、提督广东学政。命兵部左侍郎戴联奎、提督顺天学政。以礼部右侍郎万承风、署兵部左侍郎。　　

○调正红旗汉军副都统英和、为镶黄旗满洲副都统。以銮仪卫銮仪使和世泰、兼正红旗汉军副都统。　　

○朝鲜国王李玜、遣使表贺万寿冬至元旦三大节。及岁贡方物。赏赉筵宴如例。　　

○琉球国中山王尚温、遣使表贡方物。赏赉筵宴如例。　　

○丙子。谕内阁、前因那彦成在两广总督任内、招抚洋匪。办理错谬。将伊降为蓝翎侍卫。派充伊犁领队大臣。兹据吴熊光续行查出、洋盗黄正嵩投首时。那彦成先行赏给四品蓝顶。旋即掣回。改给千总顶带。昨李崇玉解到。经军机大臣会同刑部审讯。并据李崇玉供出那彦成亦曾给与四品蓝顶等情。四品顶带。等级较崇。那彦成辄以赏给投出盗首。实属任意妄为。那彦成岂复能胜领队大臣之任。著革职。伊现在行抵何处。即著该督抚派员押送来京。交军机大臣会同刑部审讯具奏。　　

○以故回部辅国公伊巴喇伊木子阿布都莫敏、袭爵。　　

○调顺天学政戴联奎、提督安徽学政。安徽学政周兆基、提督顺天学政。以戴联奎由顺天寄籍中式故也。　　

○以阿勒楚喀副都统色尔衮、为伊犁领队大臣。　　

○丁丑。孝仪纯皇后忌辰。遣官祭裕陵。　　

○福建台湾镇总兵官爱新泰等奏报、堵剿蔡牵情形。得旨奖赉。擢游击吉凌阿、为参将。武举赖熊飞、钟麟江、为守备。均赏花翎。　　

○以吉林协领布兰泰、为阿勒楚喀副都统。　　

○戊寅。上诣大高殿行礼。　　

○还宫。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。二月。己卯朔。　　

○庚辰。春分。朝日于东郊。上亲诣行礼。　　

○谕军机大臣等、贡楚克扎布奏番族生齿日繁、现据再四哀求、以地窄人稠不敷牧放、恳将蒙古空闲地方租赁一段、每年添羊一千只作为地租、不敢再为越界滋事等语。蒙古游牧处所。原系天朝赏给。但该蒙古生聚有年。此时伊等因被人侵占。情急赴诉。自应将占居番众代为驱逐。并令该蒙古等各回原处。设卡宁居。岂能徇番众之请、将蒙古地界。任令伊等插帐迁居。遽行完案。此时一经降旨。将来蒙古等谓朕不能代伊驱逐番帐。转将其地予人。而番族等亦以此地系大皇帝指明赏给。彼此皆有藉口。成何事体。贡楚克扎布惟当遵照前旨。驱逐番帐。无许侵占。一面传谕蒙古等努力自强。不可豫存令蒙古让地之见。设或蒙古实在自揣积弱。不能固守其地。情愿将闲地赁给番族。彼时方可允为代奏。请旨办理。至番众所交羊只。既系蒙古地租。自应给予蒙古。断无将蒙古地方给与番族、而官收其羊只之理。即或蒙古不愿收取番族羊只。亦听其便。不必令其交官。致乖政体。至蒙古赁地之后。番族插帐居住时。仍当官为勘划地界。并严定罪条。设番族再敢侵越。即当查拏罚惩。设再滋事。更当从重定拟。庶蒙古等不致再受侵占。将此谕令知之。　　

○又谕、李长庚等因蔡逆大船在鹿耳门内。小船分泊洲仔尾一带。与岸匪勾联。当即务备火具攻烧。将贼船烧毁多只。生擒贼匪一百六十八名。蔡逆大船。既现泊鹿耳门内。口门外有沉船堵塞。正可水陆夹攻。不可稍有松劲。至鹿耳门外。系堵截海口要路。务须加意严密堤防。又台湾府城经贼兵攻扑多日。亟应救援。著速饬李应贵一路官兵。由大港直抵郡城。不可延缓。将此传谕知之。　　

○辛巳。遣官祭文昌帝君庙。　　

○谕内阁、据户部奏、议覆江省不能接运滇铜、请仍循照旧定章程办理一摺。滇省运京铜斤。向系由该省派员解送。嗣据永保奏请分省递运。经楚省奏明照议办理。今江苏省因河工海防、及办理漕务。均关紧要。难以再派运铜。自系实在情形。江省既不能接运。断无祇令楚省委员接运之理。看来三省递运一事。势属难行。著照部议仍循旧定章程。滇省委员径运进京。以归＜闲＞易。该抚惟当遴派妥员。将一切应领水脚等项、如数给发。毋得丝毫克扣。俾资支发。至该员等由滇起解押运。长途跋涉。经历风涛。苦累情形。朕所素知。将来该委员运送到京后。果能解交足额。并无迟误逾限之处。该部带领引见时。朕必当酌量施恩。加之鼓励。　　

○以都察院左副都御史成格、为经筵讲官。刑部右侍郎瑚素通阿、左副都御史初彭龄、署经筵讲官。　　

○壬午。谕内阁、赓音等奏役力疲乏、酌拟调剂以裨运务一摺。大通桥运京漕粮。所领脚价银两。近年因钱价昂贵。车户等经费不敷。应需调剂。自属实在情形。著加恩即照所请、将达庆等前奏停给车户之各仓收米个儿钱一项。每年约得银二千数百余两。且无庸扣存。暂行添补车户脚价。又大通桥承买官豆。并著每卯再加买一千石。其豆价银两。亦按卯于脚价内照例。扣交车户。俾得通融贴补。庶运费益臻宽裕。统俟将来钱价平减后。仍著该侍郎等随时酌量奏明。照原定章程办理。　　

○又谕、连日军机大臣会同刑部审讯粤省解到盗首李崇玉、将该犯供出那彦成给予银牌并印札等件。均经呈览。银牌泐有免死字样。已属不合。而札付则系授意总兵武隆阿、令署潮州右营守备。直书署守备李崇玉。并豫支行粮廪给。太不成事体矣。李崇玉系广东甲子司地方为匪首犯。人所共知。朕先有所闻。密令该督等查拏。上年该犯。闻拏脱逃。那彦成将伊亲属查拏审讯定案。照拟大逆律办理。缘坐发遣。该犯逃窜出洋。与盗首朱濆合夥。彼时那彦成因其与朱濆情意不合。遣人闲谍。若果能设法擒拏。将縳献之人奏明酌赏官职。尚属近理。乃那彦成诱致李崇玉后。辄赏给五品顶带。嗣该犯见降盗黄正嵩先已给用四品蓝顶。欲一律戴用。那彦成遂亦赏给。又因该犯称所赏之官。并无凭据。遽令总兵武隆阿给与守备印札。实出情理之外。国家名器。信赏必行。若如那彦成所办。是官员顶带、及一切印信札付。全不足凭。威福任意。是非颠倒。大负任用深恩。竟是丧心病狂。况李崇玉身系重犯。所求辄遂。设充其量。更有无厌之请。亦将曲从之乎。不意那彦成任意妄为。乖张纰缪。一至于此。前已有旨、将那彦成革职。令沿途督抚派员押解来京。尚属稍宽。著派乾清门侍卫庆惠、玉福、驰驿迎赴前途。传旨拏问。解交军机大臣会同刑部严审定拟具奏。武隆阿系专阃大员。曾在乾清门行走。亦当略知政体。当那彦成谕令给札时。理应力持正论。拦阻不给。乃竟率意听从。其咎甚重。本当革职惩治。姑念伊在川楚军营出力有年。曾赏给巴图鲁名号。素属奋勇。武隆阿著革去总兵。仍加恩赏留巴图鲁名号。作为二等侍卫。发往台湾。交与钦差大臣赛冲阿差遣委用。著吴熊光即传旨、令该员迅速前往。如果奋勉立功。再加恩赏。　　

○以工部左侍郎英和、为实录馆副总裁官。仍恭阅正本。　　

○以广西浔州协副将孙应奉、为广东潮州镇总兵官。　　

○予四川绵州捐赀修城之绅士郭大申等、职衔有差。　　

○癸未。以举行仲春经筵。遣官告祭奉先殿。传心殿。上御文华殿经筵。直讲官玉麟、邹炳泰、进讲孟子乐取于人以为善。讲毕。上宣御论曰。圣王存公天下之心。取善务极其量也。盖一己之聪明才智。奚能遍体庶民之人情物理哉。孟子论大舜以天下之善。公天下之人。治天下之事。故虚心延访。舍己从人。不知善之在己也。好问好察。见善乐取。不知善之在人也。人己同处于尽善。成己即所以成物也。取善而日进于善。成物仍归于成己也。君临九有。存大公无我之心。推胞与为怀之量。包含遍覆。无物不容。以众善治万事。取众善备吾身。君民一体。咸有一德。则政治蒸然日上。黎民于变时雍矣。若见善不迁。闻善不取。人皆不敢献其善。虽欲为善。从何得之。是自作聪明。难成治理矣。见善必取。取善必备。吾于此益加强勉。庶几可望三代以上之治。曷敢自恃乎。直讲官明志、刘凤诰、进讲易经有大而能谦必豫。讲毕。上宣御论曰。大易六十四卦。吉凶悔吝。互相变易也。孔子因卦名叙其次第之义曰。有大而能谦必豫。其旨极微妙矣。人君居九重。临兆庶。极尊崇富贵。诚大有之象也。守之之道。在乎能谦。不矜不伐。无虑无营。屏好大喜功之念。存满盈招损之心。兢兢业业。畏天爱人。以父母之心为心。则如保赤子。心诚求之。以天地之心为心。则民吾同胞。物吾与矣。不殖货利。藏富于民。所有者大也。谦尊而光。可以长享其有。而乐以天下。故谦之后、受之以豫也。若骄泰侈放。反谦之道。尚可得豫乎。在上不骄。高而不危。常存苞桑之喻。斯能保磐石之固。乃知谦以致豫。大圣之微言。人君之要道也。先忧后乐。治臻无为。同天下之豫。本一心之谦。时勉持盈保泰之衷。日省迁善改过之念。则敬怠明而安危著。可不知所先后哉。礼成。上幸文渊阁。赐讲官及听讲诸臣茶。复赐宴于本仁殿。　　

○遣官祭关帝庙。　　

○甲申。上御乾清门听政。　　

○遣官祭先医之神。　　

○谕内阁、朕恭阅皇考高宗纯皇帝实录。内载乾隆五十一年六月钦奉圣谕、前据曹锡宝奏、和珅家人全儿服用奢侈。器具完美。恐有招摇撞骗等事。著留京王大臣详悉访查讯问。务得实在情形。朕于此案总期根究明白。留京王大臣不可误会朕旨。将曹锡宝加以词色。有意吹求。务须平心静气。虚衷详问。如果和珅有营私舞敝□大款迹。不妨据实指出。朕必质询明确。如果得实。不妨将和珅治罪等因钦此。仰见皇考至公至明。纤微毕照。彼时御史曹锡宝参劾和珅家人全儿各款迹。其意本欲参劾和珅。又不敢明言。故以家人为由。隐跃其词。以为旁敲侧击之计。皇考因该御史陈奏。即恐和珅有营私舞敝□大情事。令王大臣虚衷详讯。并令曹锡宝指出实据。其时该御史若果能胪列款迹。皇考必彻底严办。立将和珅惩治。乃该御史仅一奏了事。迨叠经开示令其指实。曹锡宝毫不能指出确据。而王大臣于审办此事。存投鼠忌器之鄙见。颟顸完案。以致和珅益无忌惮。骄纵日甚。必至身罹重辟而后已。在当日王大臣等、以私意揣测高深。竟似查办和珅、未必仰合圣意。今恭阅实录所载节次圣旨。指示明切。至再至三。可见皇考于和珅种种不法。早经照及。特当日大小臣工。无一人举劾。是以未及究办耳。朕广开言路。整饬官常。惟期内外各大臣、奉公守法。若有败检营私之事。必不肯稍有回护。嗣后言官若弹劾大臣。必须将其贪劣款迹。指明参奏。朕必执法严办。但不得隐跃其词。徒博建白之名。转滋疑似之迹。于吏治官方。庶有裨补。特此宣谕知之。　　

○又谕、本日礼部会同銮仪卫内务府衙门具奏、请将皇子婚礼旧例、执事内灯笼火把红氊酌量加增。事属可行。至称向来皇子迎娶福晋、例无仪卫、因查亲王、郡王、向俱专设仪卫一分、谨公同商酌、拟比较亲王之例、增设皇子仪卫一分、于成婚迎娶时、陈设导引、礼成后即由銮仪卫另库收贮等语。所议大谬。皇子班次。本在诸王之上。至册封则位有差等、并非一例锡封亲王。朕兄弟中即有郡王贝勒。焉有于成婚时即用亲王仪卫之理。是皇子必应封亲王矣。况亲王未分府者。均不设用仪卫。若于成婚时概照亲王例制造仪卫一分。礼成后又复另库收贮。日后若祇封郡王贝勒。则此一分仪卫。又将焉用。该衙门议奏此事。不加详慎。甚属不合。此摺系礼部主稿。该堂官定议舛错。著交部议处。其率行会奏之銮仪卫内务府堂官。俱著交部察议。此后仍循旧章。不准用仪仗。又据奏、公主厘降时、请将应得仪仗、一例陈设导引等语。定例、固伦公主、和硕公主、本有差等。向各有仪仗一分。系归宁时陈设。今议于下嫁时。用以陈设导引。并非例外增添。自无不可。著照所奏办理。　　

○以詹事府詹事桂芳、太常寺卿扎郎阿、为内阁学士。兼礼部侍郎衔。　　

○乙酉。孝淑皇后忌辰。命皇次子旻宁祭陵寝。　　

○以故土默特喀尔喀贝勒达什布木济纳子伊什喇克巴、袭爵。　　

○上以祭社稷坛。自是日始。斋戒三日。　　

○丁亥。祭先师孔子。遣荣郡王绵亿行礼。　　

○谕内阁、御史花杰奏、严禁州县逗遛省会、以专职守一摺。所奏是。各省州县为亲民之官。有地方之责。不应擅离职守。各督抚初莅该省。凡州县未经认识者。原许其因公调省。咨询地方事务。并藉以察识人材。或遇有紧要案件、必须面为商办者。亦不过接见数日。事毕即可令其速回。乃外省风气。往往州县奉调赴省。日久逗遛。以致本任事多旷误。实为恶习。嗣后各省督抚、遇有州县因公赴省者。事竣即令速回。毋得任其无故逗遛。致旷职守。将此通谕知之。　　

○谕军机大臣等、粤省滨海地方。洋匪充斥。缉捕紧要。而缉捕尤以船只为先。从前该省设有米艇。较＜舟曾＞艍尤为得力。嗣因米艇日渐曹□少旧。地方官以修理不赀。意存推诿。营官则以无船驶驾。藉口偷安。偶有盗警。官兵需船配渡。一时猝不及办。辄将商船雇募应用。商船无编号可查。设被洋匪抢占。岂不转为贼用。甚或肆其诡计。转将抢占船只。作为商船。受雇与官兵驾坐。探听消息。皆属事之所有。现在该省实有米艇若干只。是否一律修整。足敷驾驶。著吴熊光会同孙玉庭查明据实具奏。至水师额兵。均系本地民人应募充当。果能留心遴募。凡勇健之徒。皆可籍之营伍。地方多一精锐之兵。即少一犷悍匪徒。实为一举两得。至于招抚一节。永远停止。切勿踵行。将此谕令知之。　　

○戊子。祭大社大稷。上亲诣行礼。　　

○幸圆明园。　　

○己丑。孝康章皇后忌辰。遣官祭孝陵。　　

○庚寅。谕内阁、庆桂等议奏、查明畅春园、三山、奉宸苑、南苑等处、额外添设顶带及拜唐阿等、分别裁减一摺。各园亭等处。自官员以致效力人等。均经设有定额。内务府风气卑靡。往往夤缘干请。而该管大臣、亦遂徇私市惠。轻亵名器。即如畅春园等处。未经奏明。辄据呈准增设虚顶。溢额多人。实属冒滥。今既经查明。均著照所议分别裁彻。所有历任该管大臣、本应查明议处。姑念相沿已久。尚非始自现管之各大臣。著加恩免其查议。嗣后各该处额缺顶带。悉以此次奏定为准。如有擅自增添者。一经查出。定当从严究治。决不姑贷。　　

○以故翁牛特郡王包多尔济子喇特纳济尔迪、袭爵。　　

○辛卯。上启銮。恭谒东陵。　　
</div>
    <div class="pagination">
<a href="清实录嘉庆朝实录_page208.html">上一页</a><span>...</span><a href="清实录嘉庆朝实录_page204.html">204</a><a href="清实录嘉庆朝实录_page205.html">205</a><a href="清实录嘉庆朝实录_page206.html">206</a><a href="清实录嘉庆朝实录_page207.html">207</a><a href="清实录嘉庆朝实录_page208.html">208</a><span class="current-page">209</span><a href="清实录嘉庆朝实录_page210.html">210</a><a href="清实录嘉庆朝实录_page211.html">211</a><a href="清实录嘉庆朝实录_page212.html">212</a><a href="清实录嘉庆朝实录_page213.html">213</a><a href="清实录嘉庆朝实录_page214.html">214</a><span>...</span><a href="清实录嘉庆朝实录_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
