<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 467 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 467 页/共 1316 页</h1>
    <div class="content">○署福州将军古尼音布奏、台湾沪尾打狗二口税务委员防御余庆、花翎同知衔林东青等、玩误课款。请暂行革职。得旨、余庆、著暂行革职。林东青、著摘去翎顶。勒限追缴。摺包　　

○己丑。孝淑睿皇后忌辰。遣官祭昌陵。　　

○庚寅。春分。朝日于东郊。上亲诣行礼。　　

○诣东岳庙拈香。内记注　　

○以神灵显应。颁山西浮山县城内龙王庙扁额曰泽周乌岭。现

月随手

　　

○谕内阁、刚毅奏、特参庸劣不职各员一摺。山西静乐县知县王勋立、举动轻浮。难膺民社。著以县丞归部铨选。绛县知县赵德熙、年力就衰。难期振作。著勒令休致。浑源州知州唐元龄、公事积滞。临晋县知县李荣和、性情拘谨。均著开缺另补。以肃官方。现月　　

○谕军机大臣等、据都察院奏、准驻藏大臣文硕、咨送奏陈藏地事宜摺稿电稿。并舆图加说等件一摺。览奏殊堪诧异。文硕自抵藏后。于开导藏番事宜。并不懔遵谕旨。切实妥办识见乖谬。不顾大局。已降旨撤令来京。兹复擅将未奉明旨之奏稿密电各件。竟行移咨都察院。意在耸动言官。纷纷渎奏。以遂其忿争挟制之私。殊属胆大妄为。此风断不可长。文硕著即行革职。现月　　

○廓尔喀使臣噶箕热拉毕噶尔玛热纳等于东华门外瞻觐。内记

注

　　

○辛卯。谕军机大臣等、恽彦彬奏、因病贻误召对。自请议处一摺。恽彦彬著交部议处。现月　　

○引见京察年至六十五岁以上人员。得旨、户部主事玉福、太常寺笔帖式庆昌、光禄寺典簿荣林、顺天府训导温如春、均著以原品休致。余著照旧供职。现月　　

○命奉恩辅国公意普守护西陵。摺包　　

○以捐资助赈。赏粤海关监督长有二品衔。并戴花翎。现月　　

○以欠缴公项。革安徽歙县知县谢家序职。并勒追。　　

○壬辰。谕军机大臣等、工部奏、要工需用金甎。请旨严催一摺。江苏承办金甎。欠解甚钜。现在天坛工程。暨澄怀堂各殿座工程。需用孔多。上年十月闲经该部奏请。饬令该省提前赶解。迄今尚未解到。殊属玩延。著崧骏将应解金甎一万二千一百块。赶紧委员于二月内运至通州。赴部交纳。毋稍迟误。将此由四百里谕令知之。现月　　

○癸巳。孝康章皇后忌辰。遣官祭孝陵。　　

○谕军机大臣等、前据李鹤年等奏、郑工进占丈尺。按半月一次奏报等语。自正月十八日接到李鸿藻等奏报。挑水坝进占情形后。迄今已逾半月。尚未续据奏到朝廷以郑州要工。关系甚钜。刻不去怀。现在桃汛将临工程紧迫近日进占情形若何。著即迅速驰奏以纾廑系。将此由四百里各谕令知之。现月　　

○吉林将军希元奏、请将斗税息银发放官兵俸工勇粮。允之。　　

○甲午。引见内务府三院等处保送京察一等人员。得旨、此次内务府三院等处京察一等圈出人员。著该堂官再行出具切实考语。带领引见。圈出之堂主事文绅、堂笔帖式存寿、德恒、明绪、讷木欢、松荫、善振、达桑阿、恒奎、庄达、桂亨、广储司笔帖式舒鹏、都虞司笔帖式裕盛、桂荫、会计司笔帖式德贵、掌仪司笔帖式继英、文绪、庆丰司笔帖式继昆、慎刑司笔帖式继昌、营造司笔帖式瑞荫、药房笔帖式英敏、造办处笔帖式文和、武备院六品库掌长泰、委署库掌桂寿、笔帖式庆升、奉宸苑笔帖式文斌、南苑笔帖式长贵、圆明园主事德恒、六品苑丞贵崇、景隆、颐和园六品苑丞承善、静明园六品苑丞锡惠、静宜园六品苑丞海龄、均著交吏部记名。照例选用。所有一等官员笔帖式达他等员。均著准其一等加一级。至年已逾岁之会计司员外郎嵩山等、俱著照旧供识。现月　　

○乙未。祭文昌帝君庙。上亲诣行礼。内记注　　

○丙申。祭关帝庙。上亲诣行礼。内记注　　

○以捐银助赈。予山东登莱青道盛宣怀、为其故母建坊。摺包　　

○丁酉。谕军机大臣等、御史文郁奏、请以当十大钱抵银报捐封典等项一摺。著户部议奏。现月　　

○督办郑工礼部尚书李鸿藻等奏、郑工进占丈尺。并商筹并工节料办法得旨、桃汛将至。工程吃紧。该尚书等务当多方设法。赶催料物。以资应用。如能变通成法。并工节料。即著会商速奏。摺包　　

○西甯办事大臣李慎因病乞休。允之。戊戌。谕军机大臣等、电寄刘秉璋、英兵于初八日攻毁隆吐兵房。藏番自行退去。英使来言。印督饬约其兵但使藏兵不越界出斗。彼兵不过隆吐。以后一切照旧等语。藏番昏愚已极。违旨背约。此次辱由自取。朝廷早在意中。现在卡房既毁。若藏兵不再出。英兵亦必撤回仍可相安如旧。著升泰迅谕藏官。勿再执迷不悟。为出界复仇之举。或俟英兵退后。又复前往设卡。以致引敌深入。求如现在情形而不可得。则噬脐无及矣。除饬总理衙门促英使电催印督及早撤兵外。刘秉璋接奉此旨。即飞咨升泰钦遵办理。迅速覆奏。电寄

档

　　

○复引见京察一等圈出人员。得旨、宗室祥霖本系补用四品京堂。著仍以四品京堂补用。宗室松安著仍以五品京堂补用。宗室文纲著以四五品京堂补用。隆文、冯镜仁、韩文钧、贵铎、王祖光、吴树梅、李培元、倪恩龄、江澍畇、恩立、吕钟三、荫保、文海、惠昌、吴澍霖、杨廷传、钟英、刘齐浔、施典章、玉恒、康敉、恒寿、诚瑞、福善、党吉新、凤林、阿克敦、燕起烈、孙钦晃、周景曾、希贤、余庆、卢秉政、吴引、孙徵厚、启绍、景星、中衡、松寿、夏玉瑚、毕棠、存振、庆秀、齐普森、瑞霖、谢祖源、黄煦、常清成、安善承、均著交军机处记名以道府用。保顺、著记名以关差道府用。现月　　

○赏裁缺乌鲁木齐领队大臣萨陵阿副都统衔。为西甯办事大臣。　　

○己亥。上奉慈禧端佑康颐昭豫庄诚皇太后幸醇亲王府。视疾。内记注　　

○复引见内务府三院等处京察一等圈出人员。得旨、毓秀、英缓、英瑞、贵存、明勋、文佩、齐克森布、广森、效曾、庄山、文达、徵麟、立山、松山、熙曾、俱著交军机处记名。　　

○以詹事府詹事福楙为内阁学士兼礼部侍郎衔。摺包　　

○辛丑。湖南巡抚卞宝第奏、疏浚澧州蓝家垸水道。拟拨厘金项下银一万两。为价买低田开穵塘堰疏浚水道之用。从之。　　

○壬寅。孝哲毅皇后忌辰。遣官祭惠陵。　　

○内务府奏、惇亲王惠敬郡王福晋金棺奉安。可否官为经理。得旨、官为经理。摺包　　

○出使英法义比国大臣刘瑞芬奏、新加坡领事官分省补用直隶州知州左秉隆等四员。出洋期满。请援案奖励。又奏、前调出洋道员潘志俊、请按章铨选。允之。摺包　　

○云贵总督岑毓英奏、道员翁寿篯、才学优长。为边省出色人员。得旨、交军机处存记。摺包　　

○予云南滇越腾缅防营伤亡瘴故弁兵蔡佩等二千四十员名。分别议恤。摺包　　

○以捐助敬节堂经费。予云南训导李毓煊。母施氏建坊。摺包　　

○癸卯。谕内阁、庆裕等奏、查勘福陵昭陵应修工程。请择吉兴修一摺。著钦天监于本年三四月内选择吉期。先行知照即著盛京将军会同工部侍郎届期敬谨兴修。现月　　

○又谕、前据刘铭传奏、署恒春营游击刘全、禀控台湾镇总兵吴光亮、调考军政。有向该员函借索贿等情。当将吴光亮撤任。交刘铭传查办。兹据查明覆奏。吴光亮虽无向刘全索贿免考军政情事。惟以专阃大员。辄向属员函借银两。究属不知检束。吴光亮著交部议处。刘全因带病过考。未能得力。经吴光亮禀撤调郡。即以吴光亮索贿免考等情。挟嫌妄控。此风断不可长。刘全著革职永不叙用。以示惩儆。六品顶戴吴卓勋。在该镇署内管帐辄与刘全往来。亦属不安本分。著即勒令回籍。不准逗遛。寻兵部议、上。得旨、吴光亮、著降三级调用。摺包　　

○谕军机大臣等、左副都御史徐树铭奏、制钱大钱。请权交易之法一摺。著户部议奏。现月　　

○两广总督张之洞奏、广西宾州营参将马遇春、挟嫌诬揭。颠倒是非。守备杨庆和、扣饷侵冒。千总谢志荣、营私蒙蔽。参将张忠祥、委补弁缺、有违定章。分别惩办。得旨、马遇春、杨庆和、谢志荣、均著即行革职。张忠祥著以都司降补。　　

○予故大学士左宗棠在广东省城建立专祠。从两广总督张之洞等请也。摺包　　

○甲辰。直隶总督李鸿章奏、新购英德两厂快船四艘到华。酌定人数饷数又奏、铭军定购小轮船。价归淮军月饷匀拨。下该衙门知之。摺包　　

○以捐助直赈棉衣。予直隶遵化州陈刘氏建坊。　　

○乙巳。清明节。上诣奉先殿寿皇殿行礼。内记注　　

</div>
    <div class="pagination">
<a href="清实录光绪朝实录_page466.html">上一页</a><span>...</span><a href="清实录光绪朝实录_page462.html">462</a><a href="清实录光绪朝实录_page463.html">463</a><a href="清实录光绪朝实录_page464.html">464</a><a href="清实录光绪朝实录_page465.html">465</a><a href="清实录光绪朝实录_page466.html">466</a><span class="current-page">467</span><a href="清实录光绪朝实录_page468.html">468</a><a href="清实录光绪朝实录_page469.html">469</a><a href="清实录光绪朝实录_page470.html">470</a><a href="清实录光绪朝实录_page471.html">471</a><a href="清实录光绪朝实录_page472.html">472</a><span>...</span><a href="清实录光绪朝实录_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
