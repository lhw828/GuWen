<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 500 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 500 页/共 1316 页</h1>
    <div class="content">
包　　

○以翰林院侍讲学士凤鸣为詹事府詹事。外记注　　

○乙丑。谕军机大臣等、前据唐炯奏、云南矿务渐有起色。请拨铜本银一百万两。当谕令户部如数指拨。兹据该部详议覆奏、请于欠解项下。令江西解银十五万两。浙江解银二十七万两。共银四十二万两。江苏、湖北、福建、广东、于加放俸饷项下。各改解银十二万两。浙江改解银十万两。共银五十八万两。以上两项。已足一百万两之数。著各该督抚饬藩司于本年六月闲解到一半。年底全数解清。云南铜本关系紧要。江西浙江前已任意拖欠。此次如再延宕。即著该部将该二省藩司指名奏参。其余各省。均不得诿卸迟延。致干参处。其同治十二年、暨光绪三年两次部拨各省关铜本银二百万两。及历年云南司库借用银两、应行提还各款。未还银四十余万两。江西浙江广东省、并太平关广西四川等省。尚未解清。著各该省关督抚监督等、各将应还应解银两。迅即解滇应用。至云南历年欠解铜斤。为数甚钜。唐炯督办矿务。责无旁贷。务当实力煎采。源源解运。不得仍前短欠。致糜钜款。本年煎获铜斤。即行提前起解。以资鼓铸。其贵州各铅厂。并著督饬尽力开采。现在已获铅斤若干。年内可解若干。迅速覆奏。原摺钞给唐炯阅看。将此谕知曾国荃、裕禄、卞宝第、张之洞、刘秉璋、德馨、崧骏、奎斌、沈秉成、高崇基、唐炯、并传谕黄彭年知之。现月　　

○闽浙总督卞宝第奏、请开去肃州镇赤金营都司钟紫云底缺、以副将留浙补用。允之。摺包　　

○安徽巡抚陈彝奏、皖北被水灾区。接办赈务工程情形。报闻。摺包　　

○命前翰林院侍读陆润庠、仍在南书房行走。现月　　

○以越分招摇。革总兵熊上珍等职。并撤销勇号。摺包　　

○以纠众逞凶。革四川游击郑朝刚职。摺包　　

○以被控狡展。革四川参将黎鸿钧职。并讯办。摺包　　

○丙寅。恩诏加广直省乡试中额。大省三十名。中省二十名。小省十名。满洲蒙古六名。汉军三名。摺包　　

○丁卯。驻藏帮办大臣升泰奏、藏番具结遵旨撤兵。请饬总理各国事务衙门、知照英使。约期撤兵。下所司知之。

摺包

　　

○以剿平猓黑贼巢与木戛寨土匪出力。予副将董云庆、参将禹光廷、游击纳世义、都司李连升、守备张显廷、千总班荣等勇号翎衔。升叙开复有差。摺包　　

○旌表百龄耆员候补同知方宝质。摺包　　

○拨江苏库存协赈陕甘未用银三万两、赈山东青州利津县等处灾民。摺包　　

○戊辰。穆宗毅皇帝诞辰。上诣奉先殿寿皇殿行礼。　　

○奉慈禧端佑康颐昭豫庄诚寿恭钦献皇太后幸颐和园。阅神机营。水陆各操。　　

○诣龙王庙拈香。翌日如之。外记注　　

○谕内阁、阎敬铭奏、恳准回籍调理一摺。阎敬铭著准其回籍。并加恩赏给驰驿。该大学士办事认真。深资倚畀。一俟病痊。即行来京陛见。　　

○吏部右侍郎景善因病解职。调户部右侍郎敬信为吏部右侍郎。以礼部左侍郎续昌为户部右侍郎、兼管钱法堂事务。转礼部右侍郎文兴为左侍郎。以内阁学士宝昌为礼部右侍郎。现月　　

○己巳。署盛京将军定安等奏、奉天岁歉。驿站苦累。援案请支借马乾。以资接济。从之。摺包　　

○御前大臣庆郡王奕劻奏、昨日奉先殿行礼到迟。自请议处。得旨、著加恩宽免。摺包　　

○礼部以会试中额请。得旨、满洲取中八名。蒙古取中三名。汉军取中六名。直隶取中二十三名。奉天取中三名。山东取中二十一名。山西取中十名。河南取中十七名。陕西取中十四名。甘肃取中九名。江苏取中二十五名。安徽取中十七名。浙江取中二十四名。江西取中二十二名。湖北取中十四名。湖南取中十四名。四川取中十四名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。外记注　　

○庚午。以神灵显应。颁云南省城九龙池龙神扁额。曰普被甘霖。西山龙神扁额。曰滇池普泽。黑龙潭龙神扁额。曰崇朝雨遍。邵甸龙神扁额。曰盘江昭佑。海源寺龙神扁额。曰郊原望慰。现月　　

○兵部奏、守备苏联芳因案革职。可否仍留世职。得旨、准其存留世职。摺包　　

○云贵总督岑毓英奏、蒙自设关、已饬临安开广道汤寿铭俟洋员哈巴安到境会筹开办事宜。下所司知之。摺包　　

○以正黄旗汉军副都统希隆阿、署正黄旗蒙古副都统。

明发

　　

○予云南防边阵亡瘴故文武员弁任光晰等七十七员分别议恤。摺包　　

○豁免云南武定州属古黑寺等村寨钱粮。早事　　

○辛未。浙江巡抚崧骏奏、浙省奉拨北洋经费。力难解足。酌定本年解数二十万两。并筹补两年旧欠四万两。下所司议。摺包　　

○山东巡抚张曜奏、加修山东黄河堤埝。迁移灾民。请饬将各省所收郑工捐输银两。拨为山东工赈之需。下所司速议。摺包　　

○两广总督张之洞奏、广东潮桥盐务疲敝。拟改章设局。委员试行官运。下所司议。　　

○又奏、广东铁务拟尽去官炉私炉名目。任便煽铸。并暂停炉饷炉税三年。下所司知之。摺包　　

○壬申。吏部奏、军机处保奖缮修清档之章京供事等核与章程成案不符。拟分别准驳。得旨、仍照原保给奖。毋庸更正。　　

○又奏、直隶总督奏奖湖北江苏劝办顺直赈捐出力各员。拟比照成案。按寻常劳绩给奖。允之。摺包　　

○广西巡抚沈秉成奏、总兵成苍笙请留广西差委。允之。摺包　　

○云贵总督岑毓英奏、云南盐务交代。请自光绪九年十月起。先行开单咨部。俟规复旧额造册填注。下所司知之。

摺包

　　

○予故甯夏副都统常星阿恤典如例。赏银一千两治丧。

现月

　　

○癸酉。谕内阁、署正白旗满洲副都统明秀奏、印信被窃。请将参领议处。并自请议处一摺。据称本月二十三日夜闲。被贼盗去都统印信。该旗都统伯彦讷谟祜、副都统容贵、均在颐和园当差。该印务参领承龄、未及回明。是以先由该署副都统奏参等语。旗署重地。何以漫无觉察。竟至印信被窃。殊堪诧异。印务参领承龄、著交部先行议处。其如何被窃情形。及该参领等、有无蒙混情事。著伯彦讷谟祜、容贵、迅即查明。据实具奏。该署副都统自请议处之处。著俟伯彦讷谟祜等覆奏后。再行降旨。现月　　

○又谕、李鸿章奏、特参庸劣不职名员等语。直隶临城县知县曹作舟、糊涂任性。玩视民命。著即行革职。东光县知县周植瀛、才识庸闇。缉捕不力。著以县丞降补。甯津县知县王廷钰、审案错谬。难膺民社。惟文理尚优。著以教职归部铨选。深泽县知县汪澂、患病未愈。办事疲懈。著即撤回。俟病痊。另行酌补。以肃官方。　　

○直隶总督李鸿章奏、拨给东陵补种树株工价银两。拟于藩库添拨永济库项下、分十年扣还。下户部知之。摺包　　

○伊犁将军色楞额奏、请派领队大臣管理哈萨克事务。下所司议。　　

○又奏、伊犁副都统例应贡马。因伊犁新复。采办不易。请展缓呈进。允之。　　
</div>
    <div class="pagination">
<a href="清实录光绪朝实录_page499.html">上一页</a><span>...</span><a href="清实录光绪朝实录_page495.html">495</a><a href="清实录光绪朝实录_page496.html">496</a><a href="清实录光绪朝实录_page497.html">497</a><a href="清实录光绪朝实录_page498.html">498</a><a href="清实录光绪朝实录_page499.html">499</a><span class="current-page">500</span><a href="清实录光绪朝实录_page501.html">501</a><a href="清实录光绪朝实录_page502.html">502</a><a href="清实录光绪朝实录_page503.html">503</a><a href="清实录光绪朝实录_page504.html">504</a><a href="清实录光绪朝实录_page505.html">505</a><span>...</span><a href="清实录光绪朝实录_page501.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
