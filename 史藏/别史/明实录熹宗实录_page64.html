<!DOCTYPE html>
<html>
 <head>
  <meta charset="utf-8"/>
  <title>
   明实录熹宗实录 - 第 64 页/共 111 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录熹宗实录 - 第 64 页/共 111 页
  </h1>
  <div class="content">
   两朝从信录是月刑部尚书乔允升广教化以省刑罚疏曰皇上圣德日新御极以来加与天下更始停刑之旨屡下矜恤之诏再颁捐帑金以舒物力节财用以苏民困妖寇而赦其党与奸细而宽其株连即如天好生之仁不过是矣宜民之有耻且格愿须臾无死以观化而何犯法者之众也爰书日奏断狱日多雨血犹腥而桁杨接踵藁街未净而枷楔盈庭臣等职在法司凛凛奉三尺以从事求其生而不得弗胜哀矜矣然每至论讥尝相顾凄惨太息曰有是哉蚩蚩者闵不畏死一至于此又窃叹皇上好生之仁而民乃自轻其生而轻犯法是臣等奉职无状以致主德之未洽于民心与抑皆有司不能推广德意弘敷教化之所致也臣请悉言之今天下州县长吏名曰如保又曰父母于民最亲于泽最为易下乃贤者视官如传舍计日迁去漫不以民情为事迂视教化不屑务不肖者朘民以自殖征歛吸其膏髓棰楚苦其肌肤虎冠而纵爪牙于鹰犬兔脱而陷山雉于网罗善良莫必其命奸宄诱引为非既丧其乐生之心遂趋其必死之路而侥幸于或然之利跳越于逋逃之间以是庶宗倡乱叛恶党戕县令家僮戕本主其他杀人乱命潢池绿林通衢大都往往见告臣等尝反覆思维教化衰而民心离以故法愈密而犯愈众为今之计欲为转移化导之机易风移俗之举愿皇上颁布明诏刊刻大字榜文遍行天下曰祖宗德泽养育二百余年恩至渥也奈何甘心从逆以自速其死亡又曰我皇上圣明在宥千古无两宽大之诏无岁不下裁减方物岂止数万第深山穷谷不尽知也有司匿不以闻也合无重敕下各省直抚按下之司道各府州县宣扬德意俾无屯膏至乡约保甲二法我太祖高皇帝易海内治万世之要诀也合无随里随地各定约所为邑长者亲诣讲解圣谕六言及孝顺事实为善阴隲等书以耸其良心而熟玩其耳目人于乡约之中严保甲之法清查户口稽核生理一切流棍奸宄之辈自无所容盖有乡约以开导而亲上死长之心兴有保甲以稽核而比闾族党之中联农民不轻弃其乡而乱民相劝以为善成法具在今保甲非不日诏之行而虚文相应未见实编实查乡约岂不称善而假公济私托以问刑告密非法之不善也乃有司奉行者之不实也诚使有司著实举行勿为故事每月记善恶于簿报之郡长提纲即以乡甲二事为县令奏绩之最上之监司而达抚按如此大家提掇日论而月醒而又寓抚字于催科甄淑慝于激扬将见圣德日洽民心日固昔汉下尺一之诏而越王佗称臣奉贡唐遣黜陟大使分行于天下而百姓又安吐番入贡况皇上广布教化覃敷普天率土上下同心中外一体即奴酋安蔺闻之将畏威怀德稽颡之恐后矣  兵科董承业请预储将才大约以途不当拘肘不可掣赏不宜各可谓知要矣  户部尚书李宗延左侍郎柳佐大理寺添注少卿区大伦太常寺添注少卿薛大中光禄寺添注少卿李本固太仆少卿黄运泰公疏请敕史馆将今任户部左侍郎前任工料林熙春疏救言官始末备收实录并乞钦赐驰驿诏该省抚按有司岁时优礼以彰朝廷优崇忠直旧臣之意  内阁传出户兵工三部圣谕谕内阁朕览登莱巡抚袁可立塘报准平辽总兵毛文龙揭前事为屡获活夷斩获首级并获达马夷器等件功虽微小实挫贼锋其复辽之机端在斯乎朕心岂不嘉悦其呈称奴酋亲信奸人李茂隆画谋商议欲以贿买西虏更挟旂巾□岂借路潘家口等处进攻谋逆朕思奴酋所谋其意不小更甚于昔也倘狂逞长驱其害非浅是以朕不无东顾之忧卿等传出兵部作速马上差人前去传与枢辅总督镇巡等官详计塘报作何料理作何策应筹画周全务保无虞其沿边各路并东征将士俱要防御谨慎并及各隘口守把将官切要昼夜不时防守盘诘出入进贡夷人其中恐有奸细夹带情形仍传与户工二部并专督辽饷等官详确毛帅如果缺粮缺器真情并拨船只应用器械一并速发解至军前应用不得迟滞有误军机责有归焉特谕  御史黄尊素奏曰臣闻古道之不可行于今也以奔竞日开逢迎日熟如流斯下莫有底极于此有一人焉踽踽凉凉信心孤往而偶遭独知则世反讶其从得之自而必目之曰怪物曰不祥如吏部考功司郎中邹维琏是也维琏调司一事迄今纷纷未有已时臣以维琏为臣师不欲有言而窃叹古道之难行又惧公是之渐泯则义不能已于言夫维琏之入铨也正值公道昭明之后而又遭冢臣破格之时如其不贤也则源头必不清楚而既已知其为贤也则水石原自分明今之疑维琏者不过重视吏部小视当世而以为此物岂无因而至哉又或者深视当事过视维琏而以为此物必有为而设也夫不知维琏生平大节原挂冠以救窦子偁之贤而不肯从抚台而罗织敢檄以阻袁一骥之词而不肯附监司而献媚宁失考选而勿受有力之招呼宁忤权贵而勿忍妖人之朋比其心早已置一官于度外而进退何不了了且维琏犹与乡人共立也昔之当路为邪诱之而不入其篱落今之清议皆贤讽之也亦不屑其尔汝居尝述苏轼之言曰假使今日贬损何如少年合王安石以求进哉则其肮脏自负劲骨不磨亦足晓然表见于天下矣其同事而知维琏者为郑三俊周顺昌方震孺赵时用诸人其有觌面而知维琏者为李邦华朱吾弼郑宗周解学龙诸人夫取友端则其人必端维琏之一身生平益足自信矣臣思中外多故无一足恃设有人焉居不求蔽风雨食不足供朝夕孜孜职业随地表见在兵曹不受武弁一毫在吏部亦誓不受外吏一粒诚得此等人布满中外平居有惰缓急有赖皇上以为祥乎怪乎屡奉严旨敕使到任维琏一介小臣似无容别议然臣复思之朝廷所以用人者使之得展手足耳维琏以落落寡合之身当宠辱交加之后悄悄忧心岂曰无之于此而或出冷语或出热语若有意若无意令人照顾局中则气短而彷徨事外则神分出不成出处不亦困维琏而重负国恩乎夫维琏
　　身不足惜宪臣求去矣科臣杜门矣今冢臣又请去矣以一人之入铨而名贤半不安其位古道之不可行于今如此也伏祈皇上特敕冢臣视事主持古道勿淆群议勿介小嫌使维琏进退有据不为维谷并敕大小臣工虚心公体无猜疑疑则仁贤不至陨亡而邦家亦可无殄瘁焉耳矣  大学士叶向高乞归已二十一疏未允复上言臣奉旨责臣以主持国是平章议论臣三载于兹有何国是力能主持有何议论力能平章他人不知皇上独不知之乎皇上知之而尤以此责臣则明旨为不信矣想同官诸臣票拟全乖非皇上意也则同官诸臣亦岂不知其不能平章主持而以此误天下耶臣一闻此旨惶愧无地汗流浃踵正草疏申请忽见南道黄揭帖名为留臣而其大指乃直攻讲臣钱象坤虑臣去象坤且入阁臣愈骇愈惧愈不得不去象坤在词林与臣相处日久共事春闱旋入讲幄毫无间言士大夫之习象坤行多称其清修恬静居乡居官素无訾议皇上顷在讲筵面谕阁臣谕留象坤臣方喜象坤之得蒙殊知而言者之说若以臣与象坤薰莸花素之不相入是象坤为君子而臣为小人矣其于圣言亦大相左矣臣不知台臣何所闻遽形之章奏以重臣之罪也且枚卜大典自有公评亦何庸如是之过计乎公辅又谓臣去而在天之灵无不震怒武夷山灵亦为怫然其责臣甚正然臣复思之人臣惟欺君误国贪权固位只图一身富贵不顾万世是非乃为神灵所谴怒覆载所不容若臣先该备员立心行事皆二帝所鉴知今以年老才尽力穷不得已而去使二帝而在其怜而允之也必不待今日矣古有北山移文托于山灵以嘲出山者耳未闻怪人之还山也臣自知不能若复浮沉不去他日败坏决裂非但无辞于山灵亦无面目见乡邦之父老臣为此恐惧而求去不虞台臣以此而见责  也年来人情分开一起一复互相猜防以臣持论稍平故共欲留之以弥缝调剂于其间不忍世路如水微风鼓之而生波疾风激之而成浪故欲水之平者当息其风今日之风求波浪之作即冯夷海若亦缩手而莫知为计矣自汉唐宋以来一有此衅便与国家相终始中间经多少贤人君子费尽心力不能消弭至使人主叹息谓去河北贼易去朝中朋党难要其病根所在只是争官竞进一意牢不可破日甚一日岁甚一岁举天下士大夫无智愚贤不肖精神命脉皆归并于此而又公然讲说无所畏避有不遂意则怨谤横生观此景象令人转思昏夜乞哀者比今为高臣无拔毛洗髓之术以荡涤更换其肺肠能以一空言而除历代所不能除之祸衅乎使臣得脱然而去天下人或以愚钝如臣尚颇知足止之义万一或有所感动而少抑其躁竞之心其于世道士风未必无小补是臣去贤于留也臣往者留劝士大夫同心报国勿作异同忌者罪臣以调停攻之使去昔欲去臣以便其驱除今欲留臣以防其患害总皆矢口而谈全不设身而处而留臣者其困臣更甚臣见此疏时刻难候伏乞皇上即传允放臣归而蒙诮于山灵或即死而请罪于二帝皆不敢辞  禁私铸  严朝觐官员科歛馈送之禁  命计部速发黔饷  荫田尔耕一子锦衣卫百户  旧将李怀信病故议给恤典  贵州总兵张彦芳卒  加魏忠贤原荫侄男一人二级赉给银币  部院会议黔抚按道互奏疏揭论定具复贵州巡按今升太仆寺少卿史永安题参提学佥事刘锡玄奉圣旨刘锡玄著从公议奏史永安不必引咎著前来供职该部知道钦此又该原任贵州提学今升参政未任今被勋刘锡玄奏为微臣扳留按臣太切论劾臣罪太诬不得不列款控辨伏乞圣旨严敕根究的确情罪以正圣朝法纪以明微臣心迹事奉圣旨该部知道钦此又该原任贵州巡抚回籍养病李橒奏为辩明心迹以质公论以候圣裁事奉圣旨李橒既以城守功升擢公论自明黔事尚未勘叙这所奏一并查议具复该部知道钦此又该原任贵州巡按新升太常寺卿史永安奏为学臣撒泼肆诬凭空说谎敢逐句驳参以质公论以祈乾断事奉圣旨该部院从公看了来说钦此钦遵吏部会同都察院看得黔阳之厄抚按学臣歃血誓天效死捍御卒保危城以还国家岂非同功一体之入哉而后何以隙末鲜终若此也则起于间与疑耳凡间因疑入疑复因间生展转相寻于是张弧载鬼之事成而窃铁投杼之隙深而不可除矣臣请略剖其大者按臣之参学臣重在献城卖路一事而学臣之辩按臣重在扳留按臣一事夫当瓮城之败绩也按臣史永安欲发都司黄运清出往新添平越催兵既而惧其不能济乃欲出城亲往督催心极苦气极壮此正英雄慷慨所为学臣刘锡玄辄听人言以为按臣真有去志禀称扳留过矣既控诉以相抵人过矣锡玄临难不避调度支撑厥功不细无论死生呼吸之际安有黔贷之念头即云欲护抚按出城然自请留城作质待死有此一语亦足表其心之无他矣献城卖路陷两院而自偷生亦按臣诛意之论耳而非实坐锡玄有此事也且此亦不类锡玄之本色至如抚臣李橒苦态惫状安心死难亦岂真有迁国图存之意而大奇锡玄之策之事哉疏辨自明公论自定大抵恶弁黄运清辈彼此交构以开此隙遂使三臣始相好终相疑学臣因而揭侵按臣按臣又安得不疏参学臣并侵抚臣哉今合三臣而论永安雄才大略巡远自视可以泣鬼神而光日月全城之功实为第一即锡玄言语之小过难泯其公忠之大节李橒以被论之抚臣抗大难于方炽可谓赤手而收桑榆矣即近有以金盆之说为言者然臣谓此大难万死一生从前瑕瑜俱可恕矣乎风闻未必尽真耶传曰记人之功忘人之过书曰功疑惟重罪宜惟轻此足为李橒断案矣史永安亟言不次大用以究厥抱刘锡玄亦宜优叙以酬厥劳李橒业已加衔示优还起用以为人臣当难者劝
　　明熹宗哲皇帝实录卷之四十二
大明熹宗悊皇帝实录卷之四十二
　　天启三年十二月丙戌朔辽东巡抚张凤翼疏言关外辽民可悯者四可虑者五辽官世级不能承袭俸无处关支可悯者一辽生奔逃无黉序以栖身无租庸以代食可悯者二辽人来归居食罔措可悯者三夫妻父子强□仳＜亻离＞或被戮东夷或见羁西虏可悯者四宁前一带偪处贼巢汪烧饼之挫方新哈唎慎之窥又至顷且砍死坐门夷使射伤出哨官丁前狼后虎患不独在奴可虑者一戍卒从来善走顷防宁远者报逃驻前屯者亦告逋矣可虑者二辽人避难入关如飞鸟依人乃不肯收纳挟货者指为逆党佩剑者目为劫徒以致忿懑出关倡言报怨可虑者三奴酋贿用汉人尝问关探事不纳恐伤王度纳之惧薮奸人可虑者四最寒心者新附之惊魂未定收合之余烬难支且城郭不完米粟不裕火器不充应缓不及万一奴骑长驱岌岌危垣其有幸乎可虑者五请敕该部以收拾人心为第一义辽官无禄者准于旧饷照例补支辽士无归者准于前卫设官署事辽人陷虏求还者准于抚赏内通融济赎凡指挥千百户文武生童及各被掳男妇行关内关外宁前三道查明便宜处置更宜慨发军需以资急用其原设辽东节年马价并求查发用市腾骧部覆如议
　　○泰宁等卫夷人炒秃等贡马颁赏金叚衣服给与本色素叚绢疋靴袜通行折给以夷人愿折价礼部为代请也
　　○工科左给事中杨维新疏言屯田一事专委于董应举近报收过红白稻一万五千余石变价可得五千余金夫五千金一中县之加派足矣况关外粮料缺乏已极所急原非折色而贪弁逃卒又惟恐不折色也当以本色充作新饷聊济斗米四钱之厄仰答  皇上捐金十万开屯贵谷之意又谓崔淐李夔龙节被省台论列万无复出之理而文选司员外郎汪元标视淐与夔龙其间不能以寸科臣年例加升二员台臣加升四员而吏部司属非少亦宜量加一员以示通融得旨董应举屯田已有成绩其稻米本色若便即与兑运余着该部议闻
○丁亥吏部覆南京兵部武选司郎中叶大受冠带闲住户部广西司郎中管总巡厅事胡继先降一级调外任用以南道御史王元成疏纠也
○戊子命御史蒋允仪巡按狭西魏光绪巡按山东高推巡视京营
　　○升户科左给事中霍守典为礼科都给事中补给事中周洪谟于户科刘懋礼科
　　○升游击将军梁柱朝为都司佥书颇希牧为参将守备杨文魁王迁为游击将军柱朝昌镇居庸关希牧蓟镇古北口文魁蓟镇西协迁狭西总督右营
　　○己丑  慈孝献皇后忌辰  奉先殿行祭礼
　　○辰时金星顺行昼见在巳位尾宿度
　　○升浙江按察使康新民为本省右布政使
　　○原任应天巡抚右佥都御史王象恒浙江巡抚右佥都御史刘一焜以其子请祭葬礼部具覆许之礼科左给事中魏太中言佥都御史为四品文官会典从无予葬之例  祖宗之法布在庶府渎而无典何以塞滥乞者之路得旨恩恤当遵照会典王象恒刘一焜祭葬是否违例著查明停给
　　○大学士叶向高言象恒抚留都甚有惠政今身没于官正合以死勤事之例一焜抚浙值募兵转饷备极苦心历俸九年屡推侍郎未下此皆从来抚臣所仅见者身没之日舆论共惜即科臣所云亦以防从来之冒监不知二臣之贤也况恩已沛而复收此以待不肖则可柰何惜贤者以行法乎至此后恩恤一以会典为据不得滥引以乱旧章其于遵成宪恤劳臣可并行不悖矣寻礼部覆请许之
　　○户科给事中朱钦相言奴酋弃广宁四卫不守掠衣饰囤米归巢此其情形可知矣惟我之所以御之者调兵益饷至内帑竭于上闾阎穷于下而司计者犹澟澟忧不足此不待奴酋长驱而中国已成坐困民穷思乱忧方大耳夫用兵之道不外虚实向辽未失而守铁沈既失而守三岔河及广宁失而守宁前山海者实著也其守登莱天津守海中诸岛者虚声也虚声者张局布势可以恫喝敌人之一时而不可以为旷日持久之用且奴之不能舍骑从舟以与我争于烟波浩渺之间亦明矣故津登之兵只于旧饷中稍为增益训练以壮声援其新设多旅断宜尽罢通州虽密迩神京然旧有标兵尽堪防护今添设振武一营皆乌合无赖散粮稍迟动辄鼓噪近捉获劫盗多是营丁岁费金钱养之何益至榆关安危一发兵不得不多枢辅孙承宗慷慨当关联络布置屹成金汤但数年调募之祸已中于天下边兵善逃又善作贼昔韩琦守西夏奏增土兵而稍减岁遣戍之士闻辽人在关者尚多傥招致而训练之罢各边调募此或可佐枢辅末议若夫简汰老弱精核逃亡在新抚责成道将彻底稽查而不当以分枢辅帷幄之神者也嗟乎自有东事以来不闻选一名将惟在在添设文官近议归并津抚矣乃登抚亦当并罢海上往来全视风潮若风不便利跬步难(全)[前]故闽浙抚臣惟是风顺之月视师海上谓之防汛今齐抚独不可仿而行之乎臣辛酉春待罪吏垣是时庙议以熊廷弼为经略王化贞为巡抚臣与同官薛凤翔谓(为)[谓两皆可用而不可并用凤翔遂微见之疏章而当事者不快其后卒酿不和之衅枢辅开诚布公万万不必虑伹久劳行间闻新抚饶有才具数月来枢辅指授方略想有次第且辅臣行边正欲借其威灵以新将吏之耳目以寒奴虏之心胆若久居关塞与彼中抚道何异臣谓承宗宜暂召归每岁间一巡行以警动将吏可也至于议饷新计臣素有担当锐意综理因各省直完欠数目报参差欲差司官同各司官互对具见苦心第差官烦扰不若移咨抚按查报之便其加严考成自是正法第百姓皮骨已尽鞭朴难施谓宜四十七年已前逋负一笔勾断盖新旧欠比必难全完徒令国家虗受完纳之名小民实受并追之苦即不能尽与蠲免断宜暂停数年俟加派尽免然后追补犹差救目前耳夫取之民间者析入秋毫乃盗饷如陶朗先何栋如梁之垣等以及历年考察论核贪官赃私钜万绝不见追完分毫该部宜将应追赃各官姓名类为一册或径提至京师或行催该抚按立限严追如过限不完各抚按听臣科参处此不但助饷亦可惩贪固胜于给僧道度牒扣民壮工食万万也各州县摉括似无遗镪乃臣乡提学参议张京元将历年各学师生空月事故斋膳银一查便有二万八千余两之多使皆如京元任劳怨真心厘剔其所补于国家岂浅鲜哉得旨辅臣久驻关门忠劳茂著还朝需朕召命不得轻言通津官兵已有屡旨登莱防御事宜从长酌议其余清查兵饷及徵催摉括等事该部逐款具覆
　　○先是屯田太仆寺卿董应举以葛沽兵二千属□臣为请天津巡抚李邦华疏争之曰开屯本以济饷因屯恐致废兵葛沽津海极冲虽承平不敢忘备今方开新镇设抚臣陈师鞠旅以扼其冲前抚毕自严尚欲远募南兵而臣顾遗之于近二千人仍当留津以资防御且如寺臣言春借浚筑秋资搬运水涨藉护堤此兵终岁勤劬何暇操戈执殳其不容相兼不待智者而知也兵部覆如应举言  上允行之
　　○兵部覆云南抚(巡)抚]按闵洪学罗汝元疏言镇臣沐昌祚孙启元狂悖不法不堪援黔之寄得旨沐起元既不谙事体不许筦兵仍听抚按官节制该镇事务还著沐昌祚协同抚按官料理务安地方不得违异
　　○庚寅荫大学士叶向高侄成文詹事府等官黄士俊男昌祯等俱入监读书
　　○升刑部右侍郎牛应元为本部左侍郎太仆寺卿高□龙为右侍郎
　　○吏部右侍郎曹于汴复以疾乞归不允
　　○辛卯加屯田太仆寺卿兼监察御史董应举为都察院右副都御史督理顺天等处屯田屯兵事务铸给新衔关防
　　○归并河间海防清军同知一员裁革知事简较各一员阜城县县丞一员青县故城县盐山县主簿各一员盐山县河泊所所官一员河间卫沈阳中屯卫知事各一员河间府儒学训导二员景州沧州儒学训导各一员保定府知事简较各一员府司狱一员府税课一员新城县县丞一员博野县主簿一员保定府儒学训导二员易州祁州儒学训导各一员真定府知事简较各一员府税课一员行唐县主簿一员真定府儒学训导二员定州冀州晋州赵州深州儒学训导各一员顺德府府司狱一员顺德府儒学训导二员广平府邯郸县主簿一员广平府儒学训导二员大名府府司狱一员大名府儒学训导二员开州儒学训导一员为奉旨集议裁冗以佐辽饷保定巡抚张凤翔酌请也
　　○起升原任江西按察司副使陈幼学为南京光禄寺少卿
　　○加寻甸府知府周仕国为苑马寺少卿管云南府事
　　○壬辰督理军务大学士孙承宗言国家以全辽设一巡抚内与蓟抚统于一总督以两抚各提数道臣与镇协各治其地其两地款防各责成于两抚盖抚镇专任其事而督臣节制于上近因东酋为逆西虏纷纭督臣王象乾以兵部尚书行边自任抚事年来极力提挈遂有端绪然以督臣当事便觉专主于抚若恐防者生事启衅而主防者亦苦于主抚之说而难防上以兼防之身偏款下以兼款之身偏防是以赵率教之杀贼督臣初欲参之后荐之而王楹之惨抚者曰罪防者曰忠以两相成之事至于两相背两相兼之人至于两相卸且既有督臣便不必有经略而况以臣督师至今日更赘矣臣以为今当削去经略便亦可不用督师止推一材干总督移镇关城以蓟抚居密以辽抚居宁前如辽抚暂居关城则总督暂居永平其总督标兵可以其□随来而分三之一于石匣镇余为蓟抚标兵而遵化道驻以三十其余以分驻三屯镇一切防款事体照旧例仍以两抚主之而兵马钱粮大有关系者不妨往复商确如见行事体不必一一待诺而后行如此则权归于两抚而可否应行总督时得问马至于臣竟当罢谴以省二三之纷纭如  皇上不欲臣竟致其事则令臣姑还阙下以联络中外边情臣得比于识途之老马此最边城第一切要大计盖往时经抚诸臣皆以有为之材竟以议论纷纭致失疆土方今  皇上主定臣不可回而臣岂敢轻言回但人已厌臣即臣已自厌凡关城兵马皆臣为主今言者纷纷至于下部臣岂敢自为聋哑以辞不可任之实乃同官不欲言臣不可任只得言臣劳苦假令直言不可任之状则  皇上必不忍以天下安危寄于臣今更有为不任抚臣之说恐愈讲愈纷使局中办事之人不觉回头错应而往事大为前车盖关城兵马关外兵民皆臣所处置其可忧可悯皆臣为之端天下之事身为之则亲人起之则觉无味况臣所为者未必尽合人心或不堪终其亩如  皇上不忘臣言疑臣为脱卸则强臣于此必不能有为而徒日纷纭于抚镇之分合臣死不敢任也再如  皇上必不欲臣离关则臣请且不推经略且不推总督只以臣一人督两抚臣以防款归两抚臣居密居宁前如臣之议臣在关门或在永平而事任两抚臣为之边事不治  皇上当治臣之罪盖臣不敢以不去不留之身误天下亦不敢以众疑众诮之天下误其身  皇上虽推督臣则臣愿有请焉有敢居密不敢居东者勿推有能任抚不能任剿者勿推有肯同功不肯同过者勿推有怕势要甚于怕奴酋者勿推有顾局面不顾安危者勿推有爱便宜甚于爱性命者勿推如  皇上止以臣暂任关城则臣亦愿有请焉  皇上终年不令臣一觐  天颜则臣不能任  皇上不时予边饷不设定军需则臣不能任  皇上不以  圣断臣所奏请而以枢部议臣可否且中外纷纭日论边事日发竿牍于镇道则臣不能任凡此数者  皇上幸一一许臣臣不敢复爱其死目前尚有敢令抚臣居外而臣居中也关外十余万兵民皆臣所不得不安插宁远边城奉旨修□臣所题请觉华双岛之相通臣所联络但以臣居中以抚臣居外即抚臣忠诚体国愿为搪牌臣且恐自臣遗之以难语不云乎已欲居其名安所逃其患臣即无居名而宁肯逃患乎臣原当驻关门而姑移督宁远以中部镇臣随臣以一镇臣与抚臣居关以一镇臣居中右以副总兵赵率教量为加衔居前屯略如蓟门三协之联络横直各有意义可以御东贼可以防西虏盖兵之当出者便可不假催督而众心以安目前既可为守渐次亦可为进盖既有不得不守之宁远则必思不得不守宁远之法如抚臣出则臣可暂旋或不妨更迭出入然臣所愿请于  皇上者以容臣入觐为第一切要盖臣以辅弼之臣误任天下安危而终年不一见  皇上则身危心苦体轻人玩凡天下所揶揄臣者臣不欲一一别白于词说而身同外吏又终无以自明则积渐以往李泌所以待圣意杀臣而后求去晚也且计往返不过十余日自不妨边事更可以边事一一上告  君父胜于旗尉之听记下告友朋胜于小报之讹传伏乞  皇上念臣真切之言立赐决断以重边政以固封疆  上报曰朕以边事付卿倚赖甚切凡所奏请无有不从卿尽心料理已经三防封疆安静劳苦功高朕所具悉今边防正急卿还勉为朕留主张督率不必遏有疑虑朕亦欲见卿但少须宁帖自有召命
　　○督理军务大学士孙承宗又言登抚未可遽裁登镇仍当早计登抚之设原以防贼南下目今贼无问水之师即东抚可兼则登抚原自可省第向者东省有事而海上后以扬舲见告东鞭其有及乎且两镇并设三方照应而不以一抚臣节制之其兵马钱粮不得问其斩获捕捉不得问其调发分防不得问其信地营制不得问而独责其传弁流之塘报也则登抚真可裁矣然国家真以两镇不可问不宜问乎饷不及何以养兵兵不核何以给饷关门聚士大夫以驭弁流而不无虚冒独两镇为可勿问乎海上之师所关甚重一隅之偏师必不若三镇之犄角登镇与平岛定宜并建觉华与登镇定宜贯通静以防守动以恢复定  以此为大机两镇之兵马钱粮调发功罪必不可以不问则登抚之议当早为裁决又查登镇总兵官沈有容见驻双岛该岛距金州七十里距旅顺二十里而更分兵驻南北两汛及汶闷中岛按金复盖三卫地皆邻海中无崇山绝巘惟南北两汛与中岛三处环海为固足称天险地广而肥随宜播种岁可赡二万人其延袤可百里抵老岸六七里抵复州三十里我以船载兵随处可入独南抵口潮落水及马腹贼可从此潜渡我当设备以守若沿海有船皆可登陆则贼难分兵以防是险隘之利在我而在贼且其地去盖套一日风抵三岔觉华只两日风分驻则形如率然并进则形如臂指有容驻此尽可图进取大势第登镇繇南卫为中路当以广鹿长山为驻师之地有容初驻广鹿其岛原金州管辖后总兵毛文龙遣张继善招练岛兵于黄鹿有容随移驻双岛然据文龙之报张盘入金州责登兵为守而毛文俊议守金州亦拉有容为援则金州似当责成登镇而广鹿便当为登镇驻兵之地或文龙繇东及西照顾不难则并以金州责成文龙而登镇不妨驻双岛两镇汛地分明则贼所入犯可以责其守我所入剿可以责其进每见文龙报与贼接战多在东江一路而张盘入金于既弃之后竟不能守则地当有专责力不宜过分惟予以不得不分之地课以不得不奏之功则称功者不得卸过忌功者不得害成而相呼相应又不妨联二为一此当急责登抚行两镇酌量定之先是臣题派分防登镇需兵二万繇南卫为中路盖酌量于钱粮赢缩计算于地势冲缓以酌略其数查得青莱二府并王徐文即等营原设官兵九千八百九十余员名俱议留防守各该信地又查登镇额兵新兵勇夜家丁等项一万二千九百八十余员名除发援辽留登防守分有容统领北渡官兵仅三千六百员名夫登镇初设原以备贼南寇于时徵兵调马甚急今习见贼之必不舍车骑为舟楫遂视为可有可无曾不知觑贼堂奥以剸刃于腹而因以规恢大略惟此地为最要如三千兵时惊时扰似可支撑傥机有可图则众寡悬殊何当攻战之数且水兵与陆兵不同陆兵征进便可擡营而前水兵必留守卒护船为家即二万而去守卒尚存乎见少而况三千何以足用且其偏裨率皆借衔暂委不奉题请而钱粮之给发先东江而后登有三月不见饷银者以偶寄之官率枵腹之众而欲责破浪之功其将能乎似宜将淮兵尽数给有容加以潍县兵二千有奇务足二万或万二千以成一镇其粮当责成于监军而以登州通判司之查该镇饷每月一两五钱其本色听各兵自买粮无腐烂兵丁为便而进剿则湏官运至马当二千可得三万余金而辽船载马可得百十只分送各岛而南汛潮退可以马渡凡此一切及盔甲器械统责登抚备办此关系边事安危大机而耽延时日空文塞责予之以可为格之以不为天下事尚堪言乎至于该镇各官当令先定营制分综分哨统领各领题奉钦依则人知奋勉此最关紧不可仍旧因循且边方事体惟在决断或人可用而官可裁则别用其人或官可留而人不可用则别择其官或人与官相宜而必不可去则以官责人而课其成或人与官可省而必不可留则合人与地而同归于省目今文龙累有捷报既成牵制之功再得登镇与觉华为备则其势更大伏乞  皇上敕该部分部两镇汛地酌给登镇兵丁敕登莱抚臣用心料理仍令节制两镇凡一应兵马钱粮徵收调遣防剿功罪尽归经理仍查有容果否可用早为定夺则权有攸归人心自定得旨登莱巡抚官料理海上岂可遽裁袁可立已有旨著尽心任事其两镇分部事宜著该部作速奏行
　　○户科给事中陈良训言年来东奴西虏种种鸱张此  皇上食不甘味之事而臣子共相儆惕之日也弗言远略先循实事夫今日所恃海外长城者非毛文龙乎捷音屡报非不蓦号奇锋第今奴酋再逞则正文龙乘机捣巢赐履封侯之日矣  皇上急宜下一檄问之弗问犁扫但问牵制诚使奴瞻前顾后欲来不敢来欲进不敢进斯文龙有辞于天下万一奴轻弓短箭而入视文龙旁若无人焉文龙两年海外谓何今日所恃当关者非枢辅乎宰相行边古今不多见近复有酌议督抚一疏何其壮也惟是向来纸上之甲兵未经两军之对垒今者奴狡焉动则枢辅筹之两年运之一日勒石燕然正紧时耳  皇上亦宜下一檄问之弗问奴酋来不来但问人心固不固其士帅相卫能如子弟卫父兄手足捍头目乎万一人心弗定(凤)[风]鹤惊疑有如曩者一关而逃一击则散枢辅两年关上又谓何至枢辅今日所不宜言者曰恭拟趋阙入觐  天颜曰竟请罢归以省议论考往者经略之所以败亦惟是计较太多分别太胜口角之嬉戏笔端之怒骂遂至战守不专身名俱失而枢辅可引是为前车枢辅一身任天下重其心苦身危  皇上鉴之举朝仰之而谁是揶揄或者一二商量比于以石攻玉枢辅集思大度自可点铁为金也然古者明王有道守在四夷今第守在关隘矣关隘而内谁为守者非京营乎京营莫急于议守法莫急于议摉奸细法盖奸细一倡而京营立见内乱京师乱而内外讧日者臣同官朱钦相议于各街巷口择殷实良民及仕宦寓居者共为守望互相稽查又议择营将之忠勇勤敏者分派信地有事救援无事巡楫斯为守京师第一义也因荐史永安死守贵阳及平妖之役济宁道臣熊文灿总河陈道亨徐淮道臣施天德总漕李餋正州守汪心渊知县宋士忠等斩获护运宜分别优叙疏入  上责其危言摇惑借公市恩夺俸三月
　　○癸巳礼部尚书林尧俞等言朝鲜废立之事以纲常名义论讨之绝之此一定之正体也以翼戴天朝论则二心通奴者是为我梗也同心灭奴者是为我用也一顺一逆分而朝廷之予夺因之此通变之微权也今据昭敬王妃之奏深可异者宣川之役李珲降奴引贼不谓二心通奴可乎又据属夷头目阿木之报奴儿哈赤领兵马无数要来过河犯抢因毛文龙同高丽夺了马匹伤了达子奴恼恨欲将兵马一半往高丽报讎则谓李倧之不与我一心灭奴不可也臣部前议会同兵部移咨登抚并劄毛师遣官往勘务取该国臣民公本回奏者以觇人情之向背定李倧之顺逆今咨已数月矣虽冰胶风梗勘报逾期然闰十月内登莱抚臣揭送彼国公结十二通十一月内毛帅呈送彼国公十二通自宗室以至八道臣民合词一口皆称珲为悖逆倧为恭顺人情如此固不待勘报至而已了然矣彼请封之陪臣相率哀吁回还无日且云逆奴欲绝毛帅之牵制先攻小邦为同讎当此为危急之秋必湏君国之主若名号未定则徵发难行此时急在边疆似未可以经尝例论矣如蒙  皇上俯从所请伏乞先颁敕谕一道登莱抚臣差官同陪臣至彼锡以朝鲜国王名号统领国事仍著令发兵索赋同毛文龙设伏出奇俟恢复渐有次第始遣勋戚重臣赍捧节册完此封典庶几字小之中不失固圉之道其于疆事国体所禆非细矣得旨李倧既系该国臣民公同保结伦叙相应又翼戴恭顺输助兵饷准封朝鲜国王先与敕谕著登莱巡抚官差官同陪臣赍赐其册使候事宁查照旧例行
　　○升左春坊左谕德唐大章南京国子监祭酒右春坊右赞善罗喻义司经局洗马管国子监司业事
　　○复除光禄寺寺丞秦聚奎
　　○加贵州按察司佥事杨世赏为本省副使升定番州知州张炳象为本省按察司佥事贵阳府知府朱家民加按察司副使职衔夺情管监军事镇宁州知州叚伯炌加按察司佥事职衔仍管本州事
　　○山东布政使司左布政闰调羹告病以原叙平寇功加大理寺卿衔回籍调理
　　○升江西吉安府知府吴廷爚浙江绍兴府知府张鲁唯为按察司副使各仍本省
　　○准登莱总兵沈有容回籍调理以东兖总兵杨肇基代之即裁东兖总兵以参将统理兵事
　　○甲午赐华阳王至漶特敕钤束诸宗以专城另居且渐近蛮洞故也
　　○大学士何宗彦以疾乞归诏慰留之
　　○改狭西延安府管粮同知为捕盗同知驻劄黄龙山专管捕盗事
　　○吏部右侍郎曹子汴乞归愈恳许之
　　○改礼部左侍郎李腾芳于吏部升光禄寺卿何乔远为通政使太常寺卿林熙春为大理寺卿
　　○录锦衣卫二年缉获功左都督骆思恭荫一子本卫百户官旗徐文魁等升级有差
　　○录延绥宁夏甘肃三镇节次有功文武百官杨应聘等二百有九人臧尔劝等二十四人祁伯裕等一百八十人升赏荫恤内甘肃巡抚祁伯裕加太子太保荫一子锦衣卫正千户甘肃巡抚徐养量升南京兵部尚书管左侍郎事荫一子锦衣卫副千户甘肃总兵李怀信加左都督奏荐起用荫一子本卫副千户俱世袭先后三边总督杨应聘原荫子锦衣卫副千户今升指挥同知刘敏宽加太子太保奏荐起用原荫子锦衣卫正千户加升一级李起元加太子太保荫一子锦衣卫指挥佥事俱世袭狭西巡抚金忠士原荫子锦衣卫指挥佥事加升一级陕西总兵官官秉忠原荫子本卫正千户加升一级俱世袭宁夏巡抚臧尔勤升兵部左侍郎荫一子锦衣卫百户宁夏总兵萧如薰赠都督同知荫一子本卫百户俱世袭前后兵部尚书崔景荣加太子太保原荫子锦衣卫副千户加升一级张鹤鸣加太子太傅原荫子锦衣卫正千户加升一级俱世袭俱各赏银币有差
　　○辽东巡抚张凤翼勘报中右所阵亡参将王楹请予恤录随征死事武安民等八人各原恤孀孤以慰忠魂逃奔兵将各于军前正法
　　○改补山西右布政使徐云逵于狭西升兵部郎中周仕为山西布政使司右参政广西庆远府知府王衮为本省按察司副使
　　○乙未协理京营侍郎朱光祚遵旨请改敕书并缴关防先是京营设两协理一侍郎一副都御史至是协部员缺廷推副都御史朱光祚为侍郎推陈道亨为副都御史各协理戎政  上以协理官原只一员今既有协理朱光祚陈道亨另推别衙门用光祚照新衔给敕书光祚再疏辞谕以京营两协理不便著遵前旨行于是进缴原领右副都御史敕书一道请改侍郎新衔并缴协理戎政都察院关防而条上先事饬备选将材禁徵逐明赏罚裁冗费核冒支减公用省文册精挑选勤较练等机宜有旨报可
　　○丙申以延宁甘三镇捷功加恩辅臣叶向高等再疏辞免许之
　　○江西道御史高推疏论旧枢黄嘉善抗旨逗遛无人臣礼三路败衄开铁继亡谁司运筹兵丧士沦旧枢张鹤鸣当经抚不和不能决计广宁既失属以行边鹤鸣奉命而往泪洒东郊如临陷阱兹以延绥叙捷加保傅锦衣世袭清夜扪心衾影抱愧两臣何计而处此矣又言蓟辽总督廷议欲推李瑾而有谓其性多健忘事多濡滞即强为任之定难了此得旨边功本兵并叙从来旧典不必追论苛求总督推补已有旨作速议奏毋以烦言牵制
　　○南京御史陈本言滕地自蓬妖之后有数千人归里有司犹苛求于既往多毙之杖下而胥吏利于变价田土概不许照旧数千人攘臂而去谓申招抚之令缓变价之举黔蜀之难金帛子女家不能保而乘机抢掳莫酷于将官至以子女相馈遗即不肖有司亦收乡官周思稷之妾而并据其子谓宜下令宽收掳之罪听其将子女出赎更有最应怜者请宽立枷以一肩负三百之重项木相磨何能站立几日一遭此刑便登鬼录而况妄攀讎报殃及无辜谓宜有犯必经法司讯鞫而轻重布之立枷措而不用下其疏于部
　　○以  皇子大庆加恩锦衣卫官骆思恭升少傅兼太子太傅王世盛升都督佥事李不矜升都指挥同知史世载升都指挥佥事杨汝敏升指挥使俱照旧管事张懋忠升右都督杨汝业升都指挥同知俱堂上佥书管事张道浚升指挥同知吴尧年升都指挥同知沈光裕升都指挥佥事刘侨升都指挥同知各照旧管事万邦孚升都指挥佥事著南镇抚司佥书管事
　　○工部右侍郎萧近高复以疾求去许之
　　○升兵科右给事中周之纲为户科左给事中
　　○丁酉吏科给事中许誉卿疏言年来起废遽开添注额广臣同官郝土膏议令卿寺诸臣俸满一年者暂放回籍以俟探望升转此诚今日热中世界一服清凉散也臣不敢复赘臣所蓄于中而不能无说者一曰爵荫太轻一曰纪纲日替  两朝登极  皇子诞生三品京官以上人人荫延子孙几年之间三奉覃恩臣子遭逄可为极盛又以三镇宣捷加恩辅臣晋阶锡胤辅臣克让自其本慎收回成命当不待臣词之毕矣至锦衣世袭非军功不得滥予而今保姆之属阉尹之流纷纷传奉至有为兵部所不敢执争者臣故曰爵荫太轻也裁夺官饷半出脱逃之叛兵迫胁柱史近属管辖之门卒所尤异者则内监李实之参杨姜也实虽奉敕督造欲使五品府官以属礼俛首姜必不甘姜果违误上供钱粮抚按岂肯庇之独不当知会听其以白简从事乃矫焉思逞举抚按参劾之权一旦自入侵之实疏内则  陛下有提问之旨抚按疏入则  陛下有庇护之旨臣故曰纪纲日替也疏入  上传谕辅臣杨姜屡旨提问如何未遵稽误上用龙袍却又密买科臣阻挠渎奏许誉卿重处大学士叶向高等疏言杨姜事已经奉旨提问当听抚按官回奏而誉卿复有渎陈不能无罪然其所言乃地方公事当此民穷财尽之秋每岁袍叚之费浮于尝额者至万有余金难以设处故抚按官不得不言誉卿新自家来目所亲见辄以上闻其不谙事体或有之而谓出于杨姜之密买则臣等敢保其必无也且誉卿之疏全在爵荫太滥谓臣等不宜冒受边功夫边功加恩臣等从来不受誉卿盖未及知若年来爵荫之冒滥则誉卿之言至切至当臣等身任辅弼乃屡蒙无功之叙其冒滥视百僚为更甚真是愧死今若重处誉卿则外廷必相疑议以为臣等恶其劘切借杨姜为题以修怨臣等虽百口无以自解矣况誉卿又牵及于内廷诸臣誉卿处则猜疑愈多恐内廷诸臣之心亦无以自白纷纭之论将未有极窃恐  皇上亦为臣等与内廷诸臣之所累也  上从辅臣言仍夺誉卿俸半年
　　○工科右给事中章允儒疏请励士节以敕内治其略曰今之备兵者曰练兵曰聚饷是矣然士大夫无仗节死义之概责荷戈之人于冻雨冷风之中曰汝必死士大夫无廉靖共懿之节责负插之人于赪尾羵首之余曰汝必供即刀锯临之鞭笞继之知其不能久也即如督臣忧去不闻有毅然请缨者亦惟奔竞日甚气骨俱柔故争官则有干事则无士气如此尚可闻之关门将士乎乞敕部院问迩来气节何以销靡人情何以□媮凡营逐软怯者言官以正纠之务明进退之节振廉隅之防以鼓舞神气而激励豪杰亦恢复之第一义也命下所司
　　○荫原任兵部尚书李化龙子不溢入监读书不伐注选中书舍人
　　○予新宁伯谭懋勋祭葬如例
　　○戊戌  上视朝
　　○京师地动从西北乾方来徐往东南方连动二次
　　○差户部河南司主事吴鸣虞管海运二仓湖广司主事郭梦詹管临清仓
　　○留任江西提学道按察司副使黄元会照旧管事
　　○己亥  世宗肃皇帝忌辰  奉先殿行祭礼遣成安伯郭邦栋祭  永陵
　　○先是陕西韩城县妖人刘买得儿时左臂有痕每自呼为团龙因集奸民李毛头等煽乱抄造妖书部署伪知县元帅文武职官巡按御史高弘图廉得状属知县李所性次第执之得其书及布符铜印又盩厔县民马元杰见征调四起时蓄异谋家藏抄造天镜诸书又以邑人李嘉茂精武艺习左道因就嘉茂教演又奉鄠县妖人杨文号金禅教主愚民从之者甚众兴平咸阳临潼醴泉富平之间多起而应之刻期称乱裂布系臂为号邑人李秉德白于知县梁克顺委典史曹永祥乘夜驰至则见篝灯炊饭四村如昼遂于是夕成擒旧抚吕兆熊下道府按治有实验拟为首者妖言惑众律斩至至狭西巡抚孙居相上其事言韩城妖事初发时旧按臣适巡历地方不欲过为张皇仅借访犯蔽诸首恶罪而爰书既定妖党复布散流言反有谓以访犯为妖犯者以功为罪何以激励人心因请酌议纪录得旨妖犯就擒各官著有勤劳抚按官吕兆熊高弘图等都著优叙起用
　　○升工部郎中杨师孔为云南按察司佥事提督学政
　　○狭西鲁班等七寺剌麻番僧林镇桑卜等进贡方物赏赉如例
　　○庚子  贞惠安和景皇后忌辰遣靖远伯王永恩祭  陵寝
　　○升少詹事黄立极徐光启为礼部右侍郎充纂修副总裁
　　○以右庶子林欲楫右谕德李标右中允杨景辰管理诰敕
　　○工部右侍郎饶位以母老乞归不允
　　○造管理庆成府事关防给庆成王长子永木□龠
　　○辛丑初云南抚按闵洪学罗汝元及乡绅给事中杨栋朝御史傅宗龙等各条议开路通滇业经部覆奉旨咨会抚按遵行至是本部尚书赵彦等复疏陈建路之宜开与所以开之之用言封疆之事议创不如议因辟新不如辟旧考汉丞相诸葛亮南征雍闿繇越嶲入而五月渡泸者即建昌路也此非前代之故迹历历可循者乎又按舆图自四川雅州入云南省城驿站相距余于百里者无几不过添设驿递四五处而不足于百里者更相其山川之险易人居之疏密以增其夫马之数此又非  祖宗已画之成迹在在可因者乎谓东西二路之并塞者一时之厄也开建昌路以便于今日者百年之计也请敕户部将原题分解云南饷银二十五万两除已解六万两帑银外尚欠十九万两之内以六万两坐为开路之费更乞敕下臣部移咨滇蜀督抚一面差才干府佐官前往相度一切疆界之分属道里之远近驿堡之因创驻镇之增设财用之多寡汉土之调停料理妥当册报督抚随即具疏奏闻待前项银两解至克期兴作务在天启四年秋间朝会之前报厥成功既开之后一应邮传之费滇则金沙江可立税务蜀则建昌杉板黎溪会川之水矿硐白铜硐黎州之西番茶路皆应有额税可议割以佐轮蹄至两省互相节制尤为吃紧是在滇蜀督抚悉心条画以贻永赖诏允行之
　　○造督理顺处屯田屯兵关防给董应举
　　○壬寅立春顺天府进春  上御皇极殿受之文武百官行庆贺礼
　　○以立春节赐辅臣叶向高等上尊珍馔
　　○礼科给事中熊奋渭言顷阅江西按臣生员被挞鼓噪一疏益藩阉尉赵成等辱殴章缝之士诸生张绍伊等鼓众雄行逼迫府官徒步学宫犯上无等阉尉诸人亟宜正以拨置之条而首事诸生亦不能少宽于武断之律因言士风之坏起于衡文者惟凭竟见颠倒解部之卷都非本色或竟不解惟顺天学臣左光斗及三吴学臣孙之益崇雅黜浮力挽嚣凌之习浙江提学副使孙昌裔不模不范当考试绍兴时携带富阳裘贡生关节潜通防维大溃当急敕该部速行议处得旨宗藩生事人役自当究处生员狂肆提学官约束何在以后著严行督率毋得纵容其试卷都著解部查阅如违参究
　　○加宁绍参将何汝宾为副总兵照旧管事
　　○癸卯狭西上巴篱等族番人及锋铁城等族番人焦吉巴等进贡马匹盔甲腰刀赏赉如例
　　○箓四川死难灌县知县赠尚宝司卿左重子廷皋蒙化卫中所正千户
　　○乙巳加天津督饷山东布政使司右参政钱士晋为本省按察使
　　○升山东即墨营守备王希灿为曹州营游击将军  丙午户部尚书管南京都察院事王永光再疏引疾乞休许之
　　○荫原任兵部左侍郎杨应聘子景旭锦衣卫指挥同知世袭
　　○抚治郧阳佥都御史蔡复一疏纠四川募兵援黔知县戴文箕领兵都司胡文选马伦守备饶启祯等文箕以旧督张我续檄募兵七千实不满二千付马伦散粮领兵马伦席卷饷银称疾遁去加增行粮再付启祯亦如之乃付劄授都司胡文选者文箕书办也所至骚扰下兵部部议行抚按查确正罪得旨胡文选等著该督抚官即行正法戴文箕革了职该抚按官提问重拟具奏其武职滥给劄付不系兵部者通行查革
　　○逐妖人宋明时先是谭谦益以异才荐兵部遵旨行蓟辽督抚验试适三卫夷人朗素背盟挟赏督臣属明时试其术明时设坛练将演兵凡三七日矣已而谓不宜兴戎夫款局但令服降随改祭告文词一以潜消为主后报朗素撤去人马明时执以为功督臣以虏即引还其心未死退虏之效何以明示众人明时云法能毙命朗酋自当不久人世若不相信请一纸为左券督臣依期遣通官侦伺之朗酋竟无恙兵部言明时左道惑人请立寘于法以为奸邪诬罔之戒  上姑贳勿问驱逐回籍不许潜住京师
　　○丁未册李氏为成妃遣公张惟贤持节大学士朱国祯捧册各行礼
　　○以正旦节颁赐辅臣叶向高等讲官郑以伟等正字官张邦经等银币有差
　　○差户部狭西司员外郎程士奇管通州大运仓江西司员外郎赵铉管淮安仓
　　○南直应天苏松凤泗淮扬滁州等处同日地震扬州倒卸城垣三百八十余垛城铺二十余处
　　○己酉  孝元贞皇后忌辰  奉先殿行祭礼遣博平伯郭振明祭  庆陵
　　○是日以郡王侯伯及一品大臣病故辍朝一日
　　○大学士叶向高等疏言本年十二月二十四日起该放除夕假连年节上元假至新年正月二十方满臣等查旧例日讲皆于正月上旬择吉先开一日以后仍俟节假满日照常举行得旨正月初九日开讲以后日讲著二月上旬择吉举行
　　○叶向高等又题今岁日讲经书讲章年终当汇进今将留阁副藁诠次缮写装潢进呈报闻
　　○光禄寺卿何乔远引疾乞休不允
　　○子蓟辽总督王象乾继母祭二坛仍加祭一坛照一品例造葬伊父王之垣母于氏并祭开圹合葬
　　○登莱巡抚袁可立报毛文龙统兵深入阎王寨与奴贼大战斩级三百七十一颗生擒真夷四名请发赏功银两得旨毛文龙并各将吏功次着即行勘叙督抚各官并叙
　　○总督贵州兵部左侍郎杨述中言抚臣王三善入巢五捷安邦彦奢寅父子等仅以身免弃甲投箐斩杀宗目俘获渠魁计首功不下万有八千余级战马甲仗无算贼势披靡已逼过渭河我大兵一二日间准备过河得旨黔师深入抚臣王三善身自督战斩首至一万八千余级西南奇捷自来罕有朕心忻慰督臣杨述中调度有功均可嘉尚都著写敕奖励述中仍尽心料理有功将士户部措发银三万两给赏督抚官仍鼓舞各路官兵务收全捷事平一体优叙
　　○吏部等衙门尚书等官赵南星等以蓟辽偏沅二总督奉旨下部院会议臣等查得会典先年蓟辽有警间遣重臣巡视或称提督及嘉靖二十九年以虏患始改为总督蓟州保定辽东军务镇巡以下悉听节制至三十三年移驻密云而巡抚驻蓟州防秋则驻昌平是蓟辽总督原为虏患而设今虏患方殷自无可裁之理即枢辅疏亦非以为可裁也其疏不曰  皇上必不欲臣离关则请且不推经略总督只以臣一人督两抚臣乎又不曰往日经抚以议论纷纭致失疆土乎此其意可知也当辽左沦陷之时在位者人人颤恐为保妻子之计枢辅不胜劲忿自请行边此其忠诚义烈一日而感于神明闻于天下假令  祖宗期一闻虏警辅臣有请自行边者则必不设总督矣夫总督之设为节制镇巡以下也政府之柄岂不更重也哉然则蓟辽总督在往日则不可裁在今日则不可推此事之无可疑者也榆关之事  皇上得枢辅而委任之二年来东夷不闻传箭西虏未至跳梁毛文龙时有捷书此其效可睹矣今旧督臣以制归枢辅实兼将相之任弭节移驻及巡抚所宜居一切抚赏防剿惟相其机宜而行之以俟全辽恢复奏凯还朝之日乃议设总督似无不可者至于偏沅总督合楚黔滇三镇之兵饷而兼理之不见于会典惟万历年间征播乃有抚臣事宁旋止正如总督之设以贵州用兵之故也科臣谓偏沅一带土司环伺而待命兼以数百里犷悍之苗非设一抚臣不足以弹压之此亦不易之论至于贵州军士枵腹荷戈待饷甚急有谓择风力御史一人奉敕遄往专管督饷以救百万生灵之命亦于计似便均祈  圣明裁定得旨边事重大督师辅臣承宗既自请担任总督官依议且不推款夷叩关督臣象乾还著料理抚赏候事完离任偏沅巡抚督饷按臣便著推用
　　○总督蓟辽兵部尚书王象乾言去年关门累卯臣妄意西虏苟入绦縼逆奴不敢西向即有原费较之版图残缺利害自有重轻既为御侮之臣惟欲捍蔽危疆仰纾我  皇上之东顾已耳然事虽创始用惟崇旧计两年三季赏过银共三十万六千九百有奇尚不及旧额每年二十万之数今岁抚事早完虽朗素未驯不过语言要挟自不难于笼络若必欲夷人一言一动咸从揖逊是唐虞三代千古以来所未有者而以责之今日臣不能为此干羽之化矣至于抚夷各官亦惟择其善抚者而用之非求其必有尾生孝已之行而后可道臣万有孚通判周履时拮据两载历尽艰辛副总兵王牧民参将朱梅等寄身荒塞狎侣虎狼臣思天下文武惟边臣为最苦而抚夷各官日兴侏＜亻离＞讲□利害几希其苦尤甚秋防将竣臣正欲与抚臣议叙适有参将王楹之事议论横生使大小文武劳臣概失所望且欲重议其罪焉窃谓诸臣司抚者也既以尽挂弹章臣主抚者也何可独容漏网伏乞  皇上大奋乾断亟赐处分虽言官之疏是出风闻而脂韦之场人所易惑诸臣心迹有不容不自白者乞将疏内有名各官尽付法司严查抚赏钱粮有无花费侵渔情弊果有作奸犯科者尽法究处如其委无濡染即与湔除参将王楹之死是否抚夷官所致从事抚夷效劳诸臣应否甄别另叙逐一拟议必求功罪昭明赏罚允当毋滋葛藤不断之纷纭如臣者久已衰老日来病增于哀毁魂惊于忧谗万不能再施面甲坐受机锋不徒自误且恐其误封疆也更乞敕下该部先行禠职即推代者速来任事免使徒受羁绁訾诟则惟盖之恩世世与天地并矣今属夷朗素等三十六家诸酋遣使乞款见候于喜峰关踰十日矣所宜急为处分计枢辅督临防款事宜皆听裁决抚彼小丑无烦绪余抚臣张凤翼先任广宁道继任遵化道诸虏皆夙所摩抚应听二臣或抚或剿相机裁断但处置迟速夷情向背所关雪地冰天使之久栖塞上而优游不决夷情何尝之有再一蜂散势必难收呼吸安危不可不深念者也  上报曰抚虏安边赖卿筹画且原无多费各官俱有勤劳不必求勘目前款虏叩关著他每尽心抚谕候事平议叙卿还遵屡旨料理候代
　　○河南道御史胡士奇言论人者非设身处地则论不平用人者非两端执中则衡不当自辽东发难阅历凡四按臣惟一张铨死难耳其余若杨一桂陈王庭方震孺至今未结而论者概欲以张铨责备之夫铨之死也惟在围城则死惟与袁应泰同死则不得不死假令贼在辽阳而铨在广宁肯驰而死乎知铨之死则知三臣之可以无死矣而广宁之役方震孺之可原更甚何言乎震孺可以无死也岂以职在监军未若经抚道将之守封疆耶然矣而不尽然也奴酋渡河以后傥使震孺先在广宁身将安之岂遂草间求活乎抑遂降贼乎此虽百啄何能为解然而震孺不在围城之中也又使奴酋渡河之消息已至震孺巧借考较以脱身此亦百啄何能为解然而震孺正月初八日出宁前时经抚祖饯奴息未至至二十二日发落生员奴报始至相距十有五日计程四百余里诸士之蚁战方酣而贼奴之铁骑已渡矣有何神术可以前知乎又使奴破西平我师败绩于镇武旷日持久震孺不及救广宁此又百啄何能为解然而西平败不踰日一面与宁前道张应吾洒血催兵驰回塔山报贼已取广宁而经抚二臣已并辔过闾阳矣嗟哉按臣将经死臣乎将死抚臣乎将望广宁而死乎计无复之乃始为收合余烬之计祖天寿拥众数万于觉华岛徘徊观望若纵之降贼是李永芳之后又一永芳也震孺冒死出奇亲往觉华岛与天寿洒泣登舟招回兵卒数万人火器数千件火药数万斤牛畜米粟俱以万计非震孺之力而谁力哉当其不招祖天寿则天寿必折而入于奴若招而不从则震孺必见执而送于奴震孺不死于海涛不死于贼手者天幸耳柰何以成败论人而轻抹杀之也此犹论其事后耳当辽阳之破也京师震动人皆以辽为阱矣震孺资序不应按辽独上＜锍-釒＞请自犒师此时亲朋共哭儿女牵衣震孺独非人情与而毅然不返顾人心赖以镇定广宁渐有收拾非血性男子而能若是乎镇武堡要害当守罗一贵有大将才震孺屡荐于经抚令为总兵守镇武奴之来也杀人平城而一贵之目不瞬假令救援一至奴只轮不返竟未可知此其择将料事之智真有大过人者柰何以成败论人而又抹杀之也说者谓经抚不和震孺不能调剂是矣夫和衷之说莫严于君命莫切于满朝之笔谏而经抚视之蔑如也一监军其柰之何或者又谓经抚宜明纠不当为调停是矣不知王化贞之拙痴熊廷弼之气魄至今尚各有长短当日广宁逢丧一年尚是震孺苦心调停之力若使明纠以便两人卸担今岂不曰两人相厄实繇震孺构成而使祸中封疆则震孺今日又不当以何等罪罪之矣此枢辅所以有庙堂不能持独责之御史经抚所不能为旁责之监军势或未宜身无死法之说也此真设身处地而执两端以取中者也目睹近日蓟辽总督一缺无人肯任连日议论有同筑舍乃使震孺拚死出关慷慨男子反与贪生怖死之懦夫而并锢以后人臣谁肯为国家当事者况今本兵辽抚屡疏勘明而枢辅之言曰三御史之入辽始则强用之终则深求之朝廷何以使人深求二字枢辅酌量审矣然则可使任事劳臣久困家食哉伏乞敕下部院明白议覆以平公论以服舆情得旨方震孺等既经勘明著部院作速具覆
　　○御史黄尊素疏言恬退应惜顽钝宜除原任兵部添设侍郎余懋衡吏部右侍郎曹于汴陪推蒙点相继拂衣又有太仆寺少卿刘洪谟刘宗周恬引于先工部侍郎萧近高饶位坚请于后翩翩去国高风袭人  皇上御极三年于兹而卿贰更翻公孤迭换老成人不可不惜也又如牛应元甫挂弹章踉跄而入都门丁启浚以媚邪之旧攘臂而思节钺赵秉忠气局褊盈功名躁热恐一时人被云雾误收纶扉误国不小则顽钝不可不除也得旨牛应元丁启浚已有旨赵秉忠才望素优方直讲筵不得轻议其各官恬退的即与起用
　　○两广总督胡应台题香山寨参将张懋勋养病回卫请以镇下练兵游击蔡一申代之命下所司
　　○福建道御史李应昇＜锍-釒＞言范得志以应察之人讎主察之官主谋之何熊祥一疏自供弹乃及而闪烁藏头之王永光乃云御史王允成南中饶有物议先欲察处议论不一继开年例则止不行得志之所谓掣肘者真掣肘也此种密谋惟永光与熊祥知之得志冷局曹郎何以能窥其肺肠而代之发愤哉御史不肖听台长处分然必御史真不肖而后处亦必台长贤而后可处御史之不肖永光平日何如行径而曰参处御史是其职掌也得旨王永光已准告病不必深求
  </div>
  <div class="pagination">
   <a href="明实录熹宗实录_page63.html">
    上一页
   </a>
   <span>
    ...
   </span>
   <a href="明实录熹宗实录_page59.html">
    59
   </a>
   <a href="明实录熹宗实录_page60.html">
    60
   </a>
   <a href="明实录熹宗实录_page61.html">
    61
   </a>
   <a href="明实录熹宗实录_page62.html">
    62
   </a>
   <a href="明实录熹宗实录_page63.html">
    63
   </a>
   <span class="current-page">
    64
   </span>
   <a href="明实录熹宗实录_page65.html">
    65
   </a>
   <a href="明实录熹宗实录_page66.html">
    66
   </a>
   <a href="明实录熹宗实录_page67.html">
    67
   </a>
   <a href="明实录熹宗实录_page68.html">
    68
   </a>
   <a href="明实录熹宗实录_page69.html">
    69
   </a>
   <span>
    ...
   </span>
   <a href="明实录熹宗实录_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
