<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 831 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 831 页/共 1860 页
  </h1>
  <div class="content">
   ○谕军机大臣等、陈宏谋由六百里递到奏摺。朕意其或有紧要事件。及批阅数摺。如报明布政使常亮员缺。已于数日前降旨、将苏崇阿调补。至查审伪造文札、及与浙省汇办盗案两事。虽曾传谕、令其由驿驰奏。即意在迅速。亦不过日行四百里、足矣。何必加紧若此。嗣后办理案件。当权其缓急。不得轻率辄用急递。以重邮政。将此传谕陈宏谋知之。　　

○以应袭散秩大臣。三泰子佛住、袭职。　　

○辛巳。上御太和殿视朝。文武升转各官谢恩。　　

○谕、前因磨勘顺天等省乡试卷。见其中词句纰缪。不一而足。甚至不成文义。如饮君心于江海之语。于文风士习。深有关系。已降旨宣谕中外。俾衡文作文者、知所儆惕。第念别裁伪体。以端风尚。固在考官临时甄拔公明。而平时之造就渐摩。使士子皆知崇实黜浮。不堕揣摩挦扯恶习。则学政责任尤重。乡会两试。乃士子进身阶梯。而学臣于三年之前。岁科考校。评隲甲乙者。此日之生童。即可为他日之举人进士。所云正本清源。舍是无由也。为学政者、果能以清真雅正为宗。一切好尚奇诡之徒。无从幸售。文章自归醇正。否则素日趋向纷歧。一当大比。为试官者、锁闱校拔。不过就文论文。又何从激劝而惩创之。且学政按临。谒庙讲书。原与士子相见。非考官易书糊名。暗中摸索者比。文字一道。人品心术。即于此见端。自应随时训励整顿。务去佻巧僻涩之浇风。将能为清真雅正之文。而其人亦可望为醇茂端谨之士。由此贤书释褐。足备国家任使。斯士子无负科名。而学臣亦不负文衡之任。但不得因有是旨。徒以字句疵颣。易为磨勘指摘。遂专取貌似先正之文于传注无所发明。至相率而归于空疎浅陋。此又所谓矫枉过正。救弊适以滋弊。不独舆论难诬。一经朕鉴察。亦惟于该学政是问。今岁正学政受代之始。诸臣皆朕特简。各宜勉副兴贤育才至意。著将此旨录于学政公署。并各府州县学明伦堂。用资触目警心。而凡我多士亦皆得审所就范。朕实有厚望焉。　　

○谕军机大臣等、舒赫德等奏称、叶尔羌、喀什噶尔、英吉沙尔、三城所留马驼牲只。应派官兵加意牧养。计兆惠交马七百余匹。驼七百余只。富德交马二百余匹。驼一百余只。又健锐营官兵三百名。马七十余匹。驼十余只。索伦官兵五百名。马二百余匹。驼四十余只。厄鲁特官兵二百名。马二百七十余匹。驼七十余只等语。以满洲、索伦、厄鲁特、人数。及所有马驼相较。究属厄鲁特为多。索伦次之。健锐营兵、为数最少。看来厄鲁特等习知牧事。始能如此妥协。今满洲兵、多属少年不知爱养马驼于军务未为尽善。嗣后宜仿效厄鲁特等牧养之法。庶伊等驻防有资。而推以教习满洲兵丁。更为有益。著舒赫德传谕派出之大臣官兵等。即将三城所留马驼。加意牧养。至厄鲁特官兵等、昨已谕令彻回。可乘骑所有马匹。归伊旗分。并著遵照办理。　　

○吏部议覆、广西布政使叶存仁奏称、粤西太平、思恩、泗城、镇、安、四府。距省遥远。遇有知府、丞倅州、县患病辗转详报委署。有需时日请嗣后该四府知府、丞、倅、告病。该管道委员验看。即令接印暂署。州县告病。该管知府即委邻近州县验看。接印暂署。俟督抚委员交代等语。应如所请至所称各边缺府州县病故。该管道府据报、即委邻近丞、倅、州、县、收印暂署一面详报督抚之处。亦如所奏办理。从之。　　

○参赞大臣舒赫德等奏、酌定和阗六城赋税。一、收获谷石。应照各城十分取一。因甫经平定。酌量减收俟来年另行定数。其塔哩雅沁地亩所出与佃人分半收取。即照旧例办理。一、所产玉石。视现年采取所得交纳。一、采金三百户。每年照旧例、交金六十两。一交纳腾格钱文。因六城生计未裕。暂定为一万二千腾格。俟三年后、酌量加增。以四千、充官兵三百员名盐菜之需。以七千七百、分赡各城伯克、及言□奉经支用。余三百、流转备用。一、贸易之伯德尔格等十户。应交金十两。请俟商人通行后。再行交纳。一、六城官果园七处。既被贼践踏。基址亦小。请赏给各城伯克。一、和阗难得铜铅。向俱藉叶尔羌等处钱文行使。现在咨取内地匠役。在叶尔羌鼓铸。俟铸出时。酌量拨解。得旨、如所请行。　　

○予故山西巡抚塔永宁、祭如例。　　

○壬午。孝惠章皇后忌辰。遣官祭孝东陵。　　

○癸未。谕军机大臣等同德等奏、大功告成。巴里坤所驻绿旗兵二千二百余名应酌量裁减九百余名。经军机处议、以伊犁现议屯田。与其彻回。不若候议定、就近发往。即伊犁办理需时。亦可先往昌吉、罗克伦等处。以渐迁移等语。业经允行。可传谕舒赫德、杨应琚等、此时曾否会议。伊犁屯田。定在何时。即先往昌吉等处。而农具耔种。亦须豫备。若来年可以增垦。当令兵丁在巴里坤守候。其或不能。则驻兵守候。与彻回后再行派往。孰为便益。即行酌议奏闻。至屯田以足军食。自当筹其实济。以内地农民计之。一人可食数人。而生谷祇有此数。终未见匮乏。若行之边方。即仅敷屯兵口食。无所留余。便属有名无实矣。今已耕之土。收获无多。其故安在并传谕舒赫德、杨应琚等、与屯田大臣、熟计覆奏。　　

○又谕曰、杨应琚奏、库车附近采买硫磺。宜立法官办。回人不得擅取私藏等语。所见殊失大体。此在绿旗陋习。以为如此立法。足见其区处精详。殊不知回部新隶版图。以土著之人。取土著之物。或即向官兵转售。以图微利。亦情理之常。安能尽行禁绝。若谓不许私藏。便可防患。其事与抚纳降人。先收兵器之见等耳。且现在官兵进剿回人。战则胜。攻则取。前此何尝不产硝磺。又何尝禁其采取耶。所谓民可使由。不可使知。非惟事有难行。抑亦理所不必也。著传谕该督知之。　　

○吏部议覆、直隶布政使三宝奏称、州县承修工程。核减银两。完解不前。该管府、州、以无关考成。一任拖欠。请嗣后揭参州、县、完解迟延之日。即将不力之府、州、一并参处等语。应如所奏办理。除各员于离任后。始奉部核减著追者。仍分行各直省现任、及原籍、立限勒追外。其在任时奉追银两。初参不完。本员例应降俸二级完纳者。该管府、州、降俸一级督催。二参以后如之。至顺天府四路同知、于所属州、县、核减未完银。亦应如所奏、一体责成参处。从之。　　

○户部等部议覆、山东巡抚阿尔泰疏称、山东粮道库大使。兼管德州仓。向令经管漕项、及德常二仓银。近准部议。将临清仓钱粮。归粮道经管。亦应库大使支放。所有德州仓米事务。该大使似难兼顾。查常丰仓大使。既管该仓本色米。请将德仓、并归常丰仓大使兼管。至常丰仓大使。向属德州管辖。今所管俱系道库事务。请改归粮道管辖。其仓库两大使钤记。另请改铸。并粮道关防内、改铸山东督粮道兼管德常临清仓事务关防。再巡抚衙本。向因兼管关仓。是以关仓关防内、有兼管临清仓字样。今临仓归于道管。亦应改铸监督临清钞关户部分司关防等语。均应如所请。从之。　　

○兵部议覆、稽查独石口等处镶白旗护军统领宗室弘晌奏称、张家口额设上三旗防御三员。如遇缺出。惟将上三旗官员拣补。其下五旗骁骑校。并未得有升途。请将防御裁一缺。余二缺、每翼各分一缺。管辖四旗。原设骁骑校六缺。添二缺、每旗各分一缺。凡遇升转。均令按翼保送等语。应如所请。从之。　　

○甲申。上诣大高殿行礼。　　

○谕、前命皇六子嗣慎郡王后、以承王祀。著封为贝勒。于明年就府。　　

○定皇子分封后章服。谕、皇子教育宫中。俱服四团龙补服。及分封之后。当服用各视现在爵秩。第念皇子年届受封。岂必概膺王爵。自亲王、郡王、以及贝勒、贝子、公、秩分五等。惟朕所命。但皇子等、均在内廷。自不与外廷宗室同科。彼兄弟同怀联序之间。亦未宜以章服等差。致生形迹。嗣后皇子分封。所有俸糈官属。各依封爵外。其一应章服。著仍照皇子时服用。如此、则仪制既为允协。而诸皇子兄弟间。亦不致稍存意见。我子孙亿万年应奉为令典。著将此旨、录存尚书房、及宗人府、以昭来许。　　

○钦差侍郎如松等奏、遵旨盘查海运等仓米实数。得旨、此案据如松、刘统勋等、逐廒盘查。尚无短缺情弊。则该仓场侍郎等、从前办理。殊失于过严。著即将余米一千五百石。准其抵补掣欠。其不敷之数。再令车户照例赔补。至该车户等、于装运时、随意撙留。以致缺前余后。自有应得之罪。著交与仓场侍郎、责处示惩、足矣。不必交刑部治罪。　　

○赈甘肃皋兰、河州、靖远、金县、安定、岷州、盐茶厅、环县、山丹、武威、古浪、平番、庄浪、碾伯等、十四厅州县。及东乐县丞属、本年旱灾贫民。　　

○乙酉。上诣皇太后宫问安。　　

○谕曰、秦大士、不必在尚书房行走。　　

○谕军机大臣等、现在大功告成。自应令额敏和卓、还家休息。但叶尔羌等城。俱属新附。必得熟悉回俗、老成历练之人。驻劄办理。额敏和卓、以旧人效力军营。颇著劳绩。深悉机宜。是以暂令留驻。但伊数年来。久离家室。若仍令其只身居外。朕心更为轸念。是以谕照成衮扎布、驻劄乌里雅苏台之例。携眷前往。可传谕额敏和卓量移家口。暂行驻劄。俟诸事就绪。即可复回。著遵照办理。　　

○又谕曰、德文奏称、库车伯克鄂斯璊、因齐凌扎布、领兵五百。护送降回。捐备一月口粮。支给起程等语。鄂斯璊急公助饷。甚属可嘉。著传谕纳世通等、照数酌给价值。以示体恤。　　

○以镶黄旗汉军副都统阿兰泰、为归化城都统。察哈尔总管傅鼐、为镶黄旗汉军副都统。　　

○丙戌。谕军机大臣等、成衮扎布奏、杜尔伯特车凌乌巴什、领兵三百五十名。追袭抢掠乌梁海贼人。伊即传知额尔克沙喇等、整兵暂驻。俟虚衔蓝翎塞音。台吉都噶尔等、探得确信。即行进剿等语。初闻哈萨克抢掠乌梁海之报。即谕莫尼扎布。前往查勘。今车凌乌巴什闻信。即领兵追袭。殊属可嘉。俟查办确实。再加恩奖赏。此时成衮扎布、若业已起程。仍入京与宴。或尚在朿装。即留彼办理亦可。所得信息。作速奏闻。　　

○以头等侍卫特克慎、为山东登州镇总兵。　　

○丁亥。谕军机大臣等、努三奏称、追袭玛哈沁等、至博斯克埒克岭。据向导等、恐贼人在附近藏匿。派索伦营总巴图鲁端济勒图、厄鲁特巴图等、领兵搜捕。伊等随后策应。如未能弋获。即遵旨彻回等语。努三虽派官兵追贼。仍须亲往督率。若擒获渠魁。即解京正法。余人俱遵节次谕旨办理。将厄鲁特等酌量遣往乌噜木齐。其带领前来各队官兵。彻回巴里坤。办给车辆。各回原处。或贼已远扬。亦作速奏请彻兵。俟来年再为办理。　　

○戊子。谕军机大臣等、德文奏称、齐凌扎布等、解送回人内。有喀什噶尔等处、男妇六十七名口。安插库车。叶尔羌等处、男妇五十七名口。安插沙雅尔等语。从前兆惠等、请将收降回人。安插吐鲁番。曾谕以大功既成。伯德尔格、塔哩雅沁、乌沙克等回人。俱从宽免死。其余回众。不必远行安插。即留于各城。若系叶尔羌、喀什噶尔之人。业已前来。亦无庸复回。遇便安插。此次人数不多。即如所奏办理。但此等随从逆贼之人。恐怙恶不悛。逃窜滋事。著驻劄大臣等、留心约束。稍有可疑。即酌量办理。　　

○军机大臣等议覆、两广总督李侍尧奏、防范外夷规条。一、禁止夷商在省住冬。查每东贸易夷船。自进口以至归棹。原有定期。本不许潜留内地。近因行商等、或有挂欠未清。以致该夷商等、藉词留寓省会。难免勾结生事。今该督请于销货归本后。依期回国。即有行欠未清。亦令在澳门居住。将货物交行代售。下年顺搭归国等语。系为立法制防起见。应如所请办理。但恐不肖行商。知夷商势难久待。有意掯留压滞。嗣后遇有此等情弊。一经告发。地方官将奸商按律处治、毋贷。一、夷人到粤。宜令寓居行商、管束稽查。查夷商到粤。寓歇行商馆内。原不许任意出入。若非官充行商。招诱投寓。不独勾引出入。无从觉察。而交易货物。多不经行商通事之手。更滋弊窦。应如该督所请、嗣后令夷商歇寓。责成现充行商。加谨管约。房屋或有不敷。并令行商自行租赁。拨人照看。毋许出入汉奸。私相交易。但行商等不得以掺纵在已。有意把持。短价勒掯。并令地方官留心访察。严加查禁。一、借领外夷资本。及雇倩汉人役使。并应查禁。查向来夷商到粤。祇许将带来货物售卖。置买别货回国。其一应禁止出洋之资。不得私贩。近来内地行店民人。多有向夷商借本贸贩。冀沾余润。应如该督所请、令借领资本之行商人等、据实首明。勒限清还。免其提究。嗣后倘有违禁借贷勾结者。照交结外国、借货诓骗财物例问拟。借银、查追入官。至夷商所带番厮人等、足供役使。原不得多雇内地民人。此后除设立通事买办外。如有无赖民人。贪财受雇者。交地方官严禁。倘有徇纵。一并惩治。一、严禁外夷雇人传递信息积弊。查外来夷商。投行交易。自不得任其藉词采听。雇倩脚夫。传递消耗。以致与内地奸商、往来交结。应如该督所请、严谕行商脚夫人等。嗣后一切事务。俱呈明地方官。听其酌量查办。倘有不遵禁约。即将代为觅雇、及递送之人。一并严治。至西洋人寄住澳门。遇有公务。转达钦天监。饬令夷目呈明海防同知、转详督臣。分别咨奏之处。亦应如该督所请办理。一、夷船泊处。请酌拨营员。弹压稽查。查夷船收泊。所带夷梢众多。种类各别。性多暴悍。既易滋事行凶。而内地奸民蜑户。复潜为勾引。今该督奏称、向派广协外委一员。带兵十二名。不足弹压。应准于督标内、拣派候补守备一员。专驻该处。督同守寮弁官。防范稽查。从之。　　

○吏部议覆、直隶布政使三宝奏称、顺天府四路同知。本系专司捕盗。而管理各州县刑钱事务。与知府、直隶州、同。现在所用关防。兼永平、保定、河间等府衔。未免名实不称。请将关防更换为顺天府某路刑钱捕盗同知关防。惟西路有稽察水利工程。应增水利二字。应如所请。从之。　　

○己丑。上诣皇太后宫问安。　　

○谕、据苏昌等奏、在籍御史孙绍基等、因知府邱铨、欠债不偿。长随谢恩、戳死康应选一案内。绍基指臬司名色。撞骗邱铨父邱必达银三千两。请旨一并革审等语。孙绍基曾任言官。告病回籍。乃不知安分守法。指撞婪赃。甚为无耻。孙绍基、及州同张兆霖、俱著革职。与案内有名人犯。该督等一并严审究拟具奏。　　

○谕军机大臣等、据苏昌等参奏、御史孙绍基、州同张兆霖、指名撞骗一摺。已降旨将孙绍基等革审矣。在籍搢绅。武断乡曲。最为政事人心之害。屡经训饬整顿。近来颇知安分自守。不敢干与地方公事。交通贿赂。乃孙绍基告假在籍。辄敢指名臬司。肆行撞骗。受贿累累。大干法纪况御史职司风宪。又岂寻常在籍官可比。该督等一经访实。即据实参奏。执法不挠。深属可嘉。著传谕苏昌等、所有广西柳州府知府邱铨、已有旨革职解楚审讯。该督等奉到此旨。提齐各犯。秉公严行审讯定拟。不得稍涉瞻徇。以儆官邪。以肃功令。　　

○命编修谢墉、在尚书房行走。　　

○庚寅。上御乾清门听政。　　

○谕军机大臣等、成衮扎布等奏、据驻纳密尔沙扎海卡座之原任蓝翎侍卫布三泰报称、伊至吹阿勒和硕遇内大臣察达克等。曾询问带伤之哈萨克人。告称、抢掠乌梁海。系阿布赉宰桑噶哩布有众五百人。由吹、阿贝喀布齐勒路前来。仍于来路转回。请仍照前奏。领喀尔喀兵一千。合杜尔伯特、乌梁海之众。前往勘明。就近追剿等语。阿布赉、系久经归附之人。岂敢妄动。但伊不能约束所部。以致乘间抢掠。亦未可定自当痛加惩创。此时亦不必遽往。且俟察达克、车凌乌巴什、莫尼扎布等查奏。于来年办理。所有粮饷马匹。则须密为豫备。成衮扎布、仍驻劄军营。令车布登扎布来京。筵宴毕。即同富德等、领索伦兵五百名。派扎哈沁、杜尔伯特等、千余名。余于喀尔喀拣选。约兵二千。俟草青时。乘哈萨克不备。相机进剿。一切密查妥办。即察达克等、亦不必先使与闻。惟期一举蒇事。以饬边防而昭国法。俱著传谕知之。　　

○刑部议覆、盛京兵部侍郎果勒敏奏称、定例由刑部发遣黑龙江等处人犯。俱由兵部给发牌票。解送臣部。派员转解。其遇中途患病。该州县会同该界内旗员、具结留养。今竟迟至二三年。始行起解。不无托故稽留情弊。请嗣后将山海关以内、交直隶总督。山海关以外、交盛京将军、并奉天府尹查察。如有率行出结。任其迁延。即将该州县及旗员等参处。均应如所奏。再臣等查各省递解人犯。或有似此者。请通行直省。一体遵行。得旨、递解人犯。遇有中途患病留养者。沿途地方官、自应实力查察。令其即抵配所。乃恃有国家法外。之仁。任意稽滞。甚至有乾隆二十年、二十二年、留养之犯。至今尚未起解者。各案内因何迁延逗遛。有无吏役贿徇作毙之处。著该督等、确查明白回奏。　　

○以光禄寺卿程岩、为太常寺卿。　　

○旌表守正被戕之四川南部县民卢嘉信女卢氏。　　

○辛卯。谕军机大臣等、成衮扎布等奏、哈萨克抢掠乌梁海。系阿布赉属人。看来必非阿布赉本意。乃所属托名滋事。但哈萨克人等、素性喜于侥幸。一面在乌噜木齐贸易。一面在他处抢掠。亦事之所有。若不加防范。则存贮货物。亦有可虞。固不必先事张皇。亦当豫为防范。著传谕舒赫德等、回部俱有城郭。驻兵亦多。即如何克苏、现在无事。著将所留索伦兵。调往乌噜木齐。如有不敷。即于叶尔羌等、城抽派。约三百名。前往巡察弹压。至办理贸易之安泰等、如遇哈萨克贸易。留心侦探察看。若来人少、而马匹牲只多。自无可疑。否则未可全信。当相度情形。密为防范。伊等即忽然窃发。我已有备无患。但不可以风影之疑。自露形迹。使远人惶惑。安泰等于哈萨克情形。谅所素悉。一切加意慎密。庶可杜侥幸之端。亦不启猜疑之衅。方为妥协。　　

○又谕、据庄有恭奏、浙省所需采运米石。己奉旨拨给湖南省米十五万石外。请将浙省所余银两。尽数交存湖南藩库。于楚省加贮谷石内、一例定价核计。碾给米石等语。前经冯钤摺奏、该省常平溢谷、及节年加买谷石内。尚可拨协邻省。已降旨。令其于前项十五万石外。再行酌拨一二十万石。接济浙省。统计两次所拨米石。已至三十余万。浙省今岁歉收。虽非十六年、及二十一年、可比。但豫备赈粜。需米既多。而楚省加贮之谷。现在有余。裒多益寡。自不应存畛域之见。著传谕冯钤等、将楚省加贮项下、通行酌计。于前拨米石外。有可再行扩充接济邻省者。即量浙省委员所赍银两。按数尽力宽裕拨给。一切事宜。该抚等彼此会商。妥协办理。将此一并传谕庄有恭知之。　　

○又谕、据爱必达奏、查拏江西客民罗向贤、捏写谣言一案。首先传播之黎调元等、俱系得自广西。现咨粤省严拘确究等语。此案捏播谣言。辗转煽惑。甚属不法。自应逐一根究。按律严治。以儆奸邪。但巡抚鄂宝、现在赴京陛见。恐非叶存仁所能办理。著传谕李侍尧、令其前赴粤西。密速拘审。尽法定拟。但一切办理。固应精细详慎。毋使漏网。尤须从容镇静。不得稍涉张皇。转滋纷扰。将此传谕知之。　　

○又谕、据来朝所奏一摺。已批令交与该督议奏矣。查禁民间鸟枪一事。虽为禁民为匪起见。但民间斗殴生事。不必定用鸟枪。即立法编号稽查。其始徒苦纷繁。其后亦成故套。正与吾邱寿王禁民挟持弓弩之法等耳。至于殴差夺犯。应立法惩儆。此等悍恶之徒。最为地方稂莠。自属封疆大吏整顿风俗者、应行办理之事。来朝既有此奏。著传谕李侍尧、令其详悉定议。奏闻请旨。　　

○吏部议、失察属员私派累民之调任霸昌道孔继泂、应照例降调。得旨、孔继泂前任部员时。尚知黾勉。是以加恩擢用。及在陕甘道员任内。并不尽心出力。经黄廷桂奏闻。调任霸昌。以观后效。乃遇属员私派累民。毫无觉察。自应照部议降调。但不明白宣谕。则此等公罪人员。原有送部引见者。亦有照议降调者。庸众不知朕酌量人材以示区别之意。妄生揣摩。以为内阁票拟。得以轻重其间也。孔继泂、著降二级调用。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二



大清高宗法天隆运至诚先觉体元立极敷文奋武孝慈神圣纯皇帝实录卷之六百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page830.html">
    上一页
   </a>
   <span>
    ...
   </span>
   <a href="清实录乾隆朝实录_page826.html">
    826
   </a>
   <a href="清实录乾隆朝实录_page827.html">
    827
   </a>
   <a href="清实录乾隆朝实录_page828.html">
    828
   </a>
   <a href="清实录乾隆朝实录_page829.html">
    829
   </a>
   <a href="清实录乾隆朝实录_page830.html">
    830
   </a>
   <span class="current-page">
    831
   </span>
   <a href="清实录乾隆朝实录_page832.html">
    832
   </a>
   <a href="清实录乾隆朝实录_page833.html">
    833
   </a>
   <a href="清实录乾隆朝实录_page834.html">
    834
   </a>
   <a href="清实录乾隆朝实录_page835.html">
    835
   </a>
   <a href="清实录乾隆朝实录_page836.html">
    836
   </a>
   <span>
    ...
   </span>
   <a href="清实录乾隆朝实录_page832.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
