<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 426 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 426 页/共 502 页
  </h1>
  <div class="content">
   ○谕内阁、前据御史孙楫奏、各省奏留丁忧人员、请量为分别、以示限制。当交吏部议奏。兹据该部查照定章。核议具奏。近来各省、纷纷奏留丁忧人员。难保无夤缘请托之弊。贪荣忘亲。于人心风俗。殊有关系嗣后军务省分。除管带兵勇、打仗出力。实为军营必不可少之人。准其奏留差委。并就近起复。俟军务告竣。仍饬令回籍。分别补行守制穿孝外。其余办理粮台文案、劝捐团练抽厘等项差使。均不得将丁忧人员、请留差委。其业经奏留丁忧并就近起复人员。著统兵大臣、及各省督抚、严行裁汰。饬令回籍守制穿孝。不得以经手事件未完为词。再行渎请。其从前未在军营。丁忧后始行调往。及业经回籍奔丧。复藉词游幕探亲。投效军营。奏留差委者。亦概不准行。以杜钻营。至军务告竣省分。曾经奏留丁忧人员。尚未服阕者。即饬令回籍补行守制。已经服阕、尚未回籍奔丧之候选候补、及曾经补缺者。即饬令回籍补行穿孝百日。已补缺者。毋庸开缺。以符旧制。以上应回籍各员。未经回籍之先。均著停其升调选补。并责成统兵大臣、各省督抚、认真详查。分咨部科、及该员本省督抚。以备查核。如仍逗遛在省、在营。有营求差委、干预公事等情。别经发觉。将本员照例革职。不即查参之大臣督抚。亦照例议处。再军务省分奏留人员。多有就近起复后。并未回籍穿孝。即行改捐、并指捐他省者。尤属有心取巧。著由服官省分之督抚查明。饬令回籍补行穿孝。其尚未分发者。俟补行穿孝后。方准分发。至实任人员。遇有丁忧。例不准请留本任。其丁忧差委人员。即打仗出力。亦不准请署实缺。以前业经奏留者。事竣后。仍饬令回籍补行穿孝。以重伦纪而肃官方。另片奏驳、直隶丁忧候补知县杜恩禄、不准留营差遣之处。著依议行。将此通谕知之。　　

○又谕、张亮基等奏、剿捕邱北匪犯、地方肃清一摺。云南陈得功党匪瞿腾霄、朱开甲等。前因攻破邱北县。戕官踞城。并分扑广西州城。经兵练击散。并生捦首匪。惟朱开甲等窜出。复经乡练堵截。突围奔逸。各处伏兵尽起。首匪朱开甲。被炮轰毙。并毙匪千余名。夺获器械旗帜无数。要犯戴三、夏成椿、李永权等、均经杀毙。复生捦储有佩等。均系随同戕官踞城要犯。当经枭示。地方一律肃清。该文武等摉捕净尽。首恶无一漏网。办理尚属得手。所有疏防处分。均著加恩宽免。其在事出力员弁、及绅民等、齐练捐赀。均属著有微劳。著该督抚择尤保奏。候朕施恩。　　

○又谕、玻崇武奏、请将缉拏毙命摉财凶犯无获之署佐领等官、分别议处一摺。密云县署佐领骁骑校绥福、兼管协领恩承、于该管镶黄正白旗蒙古佐领兼前锋参领格图肯之父、夤夜被贼入室砍伤毙命、摉窃多赃重案。事前既毫无觉察。又未即时获犯。实属咎无可辞。绥福、恩承、并疏于防范之尸子格图肯、均著交部分别议处。玻崇武、亦有失察之咎。著一并交部议处。至此案情节。甚属可疑。玻崇武、督饬该管各官、会同该县。严行审讯。并赶紧缉拏凶犯。务获究办。以成信谳而靖地方。　　

○谕军机大臣等、张亮基等奏、游匪窜入川境筠连等语。四川筠连等三县。虽据有凤奏、业经官军收复。而叙州府城。被围日久。署总兵马天贵阵亡。该省兵丁。多不足恃。方虑蔓延为患。兹据该督等奏、滇匪李短搭搭等、逃至牛皮寨。系川匪温如玉等句结。由桐子林窜至筠连一带滋扰。必得两省会剿。方足以歼丑类。著张亮基、徐之铭、严饬该省地方文武。督率兵练。越境追剿。会同川省带兵提督皂升等、并力夹击。悉数歼除。不准稍分畛域。以兵单饷欠为词。庶不令深入川境。亦不至回窜滇疆。是为至要。将此由六百里谕令知之。　　

○又谕、本日据张亮基等奏、滇南回务。必须剿抚兼施。现在剿除著名凶悍匪党甚多。而畏威求抚者亦复不少。惟回性多疑。须滇省回教中之位望较优者。赴各处开导。方足令其信服。查该省在外仕宦。有浙江知府马椿龄、素为通省回民所服。著罗遵殿饬令该员、迅速回滇。随同张亮基等、办理招抚事宜。毋稍延误。将此谕令知之。　　

○以云南丽江府。属剿匪出力。擢把总杨举、王郁文、为守备。赏花翎。知州何凤飞等、蓝翎。府经历郑锡彤等、加衔升叙有差。　　

○以剿办云南开化回夷各匪出力。赏千总陈永和等、蓝翎。知府李荣灿等、加衔升叙有差。予阵亡守备段定邦、祭葬世职。　　

○己亥。谕内阁、都察院奏、江苏文童刘珠、呈递所撰兵书。名如意草谈。求为转奏。所递兵书。虽查无违悖字句。究属不安本分。刘珠、著解回原籍。交地方官严加管束。毋许在外滋事。　　

○又谕、户部奏、遵议河南省应解工程及京甘各饷银两、仍应如期筹解一摺。前据瑛棨奏、豫省应解万年吉地工程银两。除已解过外。尚有欠解及续拨之款。现因筹解各省军饷。该省各州县。本年除被扰被歉外。其余完善地方。徵解无多。惟有设法先将工程要款筹解。其余京饷甘饷等银。俟来年开徵。再行报解等语。当交户部查核速奏。兹据奏称、河南省欠解工程银两。既据声称筹解。即应赶紧设措。务于年内解齐。其续拨银两。亦应遵照奏章。依限起解。至应解各省饷银。若能按年催徵。及时起解。何至积成钜款。该省额徵应解、及杂款带徵。为数甚钜。即使各属、偶有水旱偏灾。被贼扰害地方。其完善之区。催徵拨解。尽足筹济。何得藉词诿卸。著瑛棨按照该部所议。速将工程欠解续拨银两。如期解交。其应解各路军饷。著先将安徽等省要款。按月解往。并将欠解京饷、甘饷、分批报解。毋得日久宕延。至被灾被扰地方。必当确切查明。核实办理。傥一州县中、不过一二村庄被扰。地方官藉词影射。冀免阖境钱粮。是徒饱吏胥之橐。而正赋日亏。著该抚督饬藩司、详细查明。分别办理。以剔弊窦而裕供支。　　

○又谕、户部奏、徵收课金叠报减少、请饬查办等语。热河热水塘金矿。徵收课金。自八年开采以来。各季徵报之数。有减无增。恐该商等、有穵多报少情弊。或系厂员未能督饬商人、实力开采。以致课额愈形短绌。著常清即拣派妥员。认真督办。以资整顿而裕经费。　　

○又谕、和润、景霖奏、审明奸夫谋杀三命、按律定拟、并将讯办不实之厅员参奏一摺。奉天金州厅同知育淳、于徐范氏商同奸夫徐汶中、徐应强等、谋杀三命重案。先未审出实情。旋因审限将满。辄听该氏捏饰之供。不察真伪。装点具详。并捏造邻人赵学孟供词。及添写尸遗棉袄帐簿情事。即如详解月日。亦有不符。足见扣限草率。始终掩饰。难免无教供索诈。迨案破后。有意掩饰前非。希图见好。断难以未令重犯漏网为词。曲为开脱。育淳、著即行革职。永不叙用。并不准其降捐。巡检蒋寿同、于孙元详具控之时。并不禀请印官回署验办。辄带刑仵往勘。亦属不合。蒋寿同、著交部议处。　　

○又谕、玉明奏、城守尉佐领等官、藉端敛钱、请解任审办一摺。盛京候补防御那尔洪阿、呈控凤凰厅佐领色布肯、因嫁女祝寿等事、藉敛民钱。句串奸商、阿附城守尉。并城守尉宗室常庚、收受银钱、包庇属员各情节。经该将军饬令该城守尉、明白呈覆。并委员确查。前后情节含混不实。亟应彻底根究。以肃官常。城守尉宗室常庚、佐领色布肯、均著先行解任。交盛京刑部、提集那尔洪阿、并全案卷宗。审明办理。毋任狡展。　　

○又谕、德楞额奏、兵勇击退逆匪、运河南岸一律肃清一摺。皖捻出巢窜扰。偪近东境。于利国驿地方扎筏。意图抢渡运河。经德楞额、督率兵勇击退。轰毙二百余人。夺获木筏八只。生捦逆匪二十余名。该逆败窜。德楞额统带全队。截杀追剿。歼贼三四百人。总兵双龄、亦驰往柳泉一带摉捕。生捦红衣贼目二人。毙贼数十人。运河南岸。一律肃清。剿办尚为得手。所有在事出力官绅弁勇。著德楞额、择尤保奏数员。以示鼓励。　　

○又谕、德楞额奏、带兵不力之员弁、请分别摘顶革留回旗等语。管带绥远城官兵营总协领德福、佐领德博克带兵甚不得力。德福、著摘去顶带。德博克著革职留任。以观后效。管带吉林官兵营总佐领盛恩、因旧伤复发。不能乘骑。委参领春全、久病未痊。均著饬令回旗当差。　　

○谕军机大臣等、德楞额奏、请调吉林黑龙江马队五百名助剿一节。该二处马队、频年调赴各路军营。为数不少。现已无可再调。前曾谕令瑛棨、关保、即饬黄良楷、由永城管带兵勇二千名。回至韩庄等处。随同防剿。其前次调往胜保军营之马队五百名。克复怀远后。本应调回韩庄。嗣因傅振邦、濉口防堵吃紧。谕知袁甲三、将此项拨赴该提督军营。著文煜、德楞额、探听濉口等处。如情形稍松。即知照袁甲三、傅振邦、将胜保前调马队五百名。迅速调回。以资截剿。逆踪飘忽靡常。虽暂时击退。防范未可稍疏。德楞额疮疾未痊。著探有警信。即饬总兵双龄、带兵前往助剿。该抚仍饬地方官、激励乡团。以辅兵力。毋令捻踪北窜。将此由五百里各谕令知之。　　

○予山东利国驿阵亡防御硕隆武、骁骑校伊勒哈春、祭葬世职。　　

○庚子。谕内阁、载垣等奏、请饬催两江、山东、河南、欠解银两、以济要需一摺。两淮盐课。应解圆明园生息银两。历年积欠至三十三万余两之多。其山东、河南、于应解皖饷内。各划出银二万四千两。均系紧要之需。叠经降旨饬催。迄今仍未据解到。实属任意延玩。此项银两。系圆明园八旗、内务府三旗、及枪营、公用要需。现在该营待用孔殷。刻不容缓。山东河南划解银两。为数无多。即著文煜、瑛棨、迅速照数筹解。不得稍有迟误。如再延宕。即将该抚藩惩处。两淮欠解之款。著何桂清严饬该运司。即将此项积欠银两。设法筹解。傥一时不能全数解清。亦著陆续拨解。毋再延宕。致干咎戾。　　

○又谕、端华等奏、仓廒不戒于火。请饬查办。并据查仓御史英华奏、请将疏防之监督议处各一摺。本月初三日。储济仓失火。烧毁丰字廒一座。接连言字思字等两廒。俱被延烧。该花户人等、有无情弊。所供被烧廒座。系属空廒。是否属实。均应彻底根究。花户陈志明、著交刑部审讯。该监督等、于仓储重地。未能先事豫防。非寻常疏忽可比。储济仓监督锡年、景祥、均著交部议处。其已烧丰字等廒。即著仓场侍郎、责令该监督花户等、自行赔修。　　

○又谕、正蓝旗汉军奏、例应承袭世职之员、伤疾未痊、查明请旨一摺。原任贵州提督佟攀梅之长子、同知衔候选通判占鳌。例应承袭骑都尉加一云骑尉世职。据该旗奏称、占鳌因落马跌伤左膀。无力开弓。可否令该故员次子占螭承袭等语。所有佟攀梅应得世职。仍著占鳌承袭。并著该旗于带领引见时。声明无庸开弓。　　

○又谕、和春奏、官军叠破江浦逆垒、扬州边界亦一律肃清一摺。并江浦续获胜仗等语。自浦口官军失利。逆匪东伺扬仪。西偪江浦。南窥溧水等处。凶焰甚炽。经张国梁、渡江躬亲督剿。十一月十一日。平毁北山新卡。十四日。攻破城南贼巢。十五十六等日。该逆于江边磨盘洲地方。抢筑营垒。官军分四路环攻。贼众大挫狂奔。北门外贼营。亦同时攻破。其陈家集等处之贼。窜回天长。扬州迤西边境。一律肃清。南路之贼。窥伺溧水。亦经防守官军击退。二十三日。江浦对岸地道内。火药轰发。官军并未受伤。贼匪自毙无算。犹敢从求雨山等处、叠次来扑。均经击退。斩馘无数。官军即乘势进剿。将西北逆垒二十余座。悉行平毁。该匪经此叠加惩创。其胆已寒。即著该大臣等、激励将士。将浦口等处贼匪。节节埽除。无任久踞。　　

○谕军机大臣等、前因曾望颜奏、请暂调陕西抚标等兵一千名、赴川助剿。当降旨允准。嗣又以叙州被围日久。兼有另股滇黔各匪窜入。并经谕令乐斌、于甘省各营挑兵一千名。交提督郭相忠、带赴川省会剿。兹据乐斌奏称、陕甘两省地方紧要。存营兵数过单。曾望颜所调官兵。请暂缓派往各等语。所奏系为慎重边防起见。川省兵本不少。前已谕令曾望颜、先就本省之兵、激励调度。不可专恃客兵。惟叙郡贼势方张。亟宜埽荡。傥迟延日久。诚恐滋蔓难图。不可不厚集兵力。以保完善之区。所有曾望颜前次奏调之陕西抚标等兵一千名。仍著准其调派。并著乐斌速催文志等、统带前往。其续行请调之甘肃提标兵一千名。著暂停徵调。俟川省军情如果实在紧急。再行斟酌派往。即著乐斌知照曾望颜、无庸欠待可也。将此由六百里谕令知之。　　

○以故奉恩将军奕朴子载屯、袭职。　　

○以江甯剿贼失利。革参将王鼎甲职。予阵亡副都统衔常寿、协领庆春、防御扎克丹、骁骑校萨锦、副将陈云彪、参将黄志配、游击蔡秉忠、都司罗光第、守备徐宏发、千总何得胜、把总邢立起、外委张鸣珂、未入流郑焕章、国子监典籍王兆桂等一百六十八员、祭葬世职。额外外委刘继胜等、赏恤如例。　　

○辛丑。孝惠章皇后忌辰。遣官祭孝东陵。　　

○谕内阁、前据何桂清等奏、查明匿名书函所陈漕弊情形。当经谕令大学士、都察院堂官、暨科道等、阅看。是否全系实情。著联衔覆奏。本日据桂良等奏称、查阅原奏。于官民交困、胥役影射诸弊。尚有不实不尽。如小民之苦。由于州县之浮收。而非由于业田。绅户业田之苦。不得谓较贫民为更甚。州县之亏空。非由于办漕书差之侵渔。实由州县之回护。请饬该督抚、因时就势、力为整顿等语。江苏省应徵漕粮。甲于他省。不肖州县。视为利薮。绅衿因而抗玩。胥吏肆其横恣。遂至下困民生。上亏国课。弊患日深。实堪痛恨。自应亟筹整顿。以挽积习。此后该省川县。于徵收漕粮时。如敢宽放斛身。甚至以四五斛作为一石。藉称运费。任意浮折。书吏于浮加之外。复为开斛、淋尖、手捧、脚踢、捉猪、摇小船诸弊。并绅户假借影射。抗欠把持。刁生劣监。包揽食规。均著该督抚、明查暗访。随时拏办。至州县之亏空。多以腾那借垫为词。实则海运帮费。不敌河运十分之一。而浮收如故。亏空益甚。则或以偿其逋负。或以供其糜费。且有交代之时。做为亏空。辗转相承。愈积愈钜。上司不敢过问。转为设法弥补。官欠作为民欠。丧心昧良。莫此为甚。其漕书地总之豪横。不肖绅衿之骫法分肥。无非该州县律躬不正。不能不听其恣肆。著该督抚、严饬各该州县、凡开徵漕粮。总须足敷兑运。方行折色。不得以那款买米。豫为藉口地步。如有以上诸弊。一经查出。即著从严参办。断不准稍事姑容。至该省漕务之弊。尤在以熟作荒。此后各该州县。傥敢于应缓灾户。仍行开徵。俟徵足分数后。将未完之数作为灾缓者。并著严行参奏。从重惩处。该省目下虽军务未竣。而地方公事。岂容置之不问。该督抚等、务当激发天良。力除锢疾。无论大户小户。概令一律完纳。以纾民困而裕国用。毋得畏难苟安。自干咎戾。其投递匿名书函之人。实属不安本分。仍著何桂清等、查拏究办。至御史富稼、另摺奏称、请将贪婪不职、及身家不清各员参革。御史高延祜、另摺奏称、署事人员不宜过多、俸满人员始准保奏各等语。均为整饬吏治起见。牧令佐贰等、均为亲民之官。岂容劣员滥厕。即著各直省督抚、于各该属中详加查访。傥实有贪婪不职、及身家不清者。即行严参。治以应得之罪。至署事代理人员。不准过多。吏部本有定章。各督抚均宜遵守。不得任意瞻徇。滥行调署。规避处分。为见好属员地步。其正任人员。果有治绩昭著者。亦俟历俸既满。方准该督抚保奏。不必专案送部引见。务使久于其任。官民相习。庶地方藉资熟手。于吏治民生。均有裨益。　　

○以广东香山协副将李扬升、为碣石镇总兵官。　　

○以皖南黄池堵剿不力。拔副将吴再升、花翎。革副将杨金榜职。游击萧荣胜等降革有差。留营效力。　　

○予广东嘉应州阵亡知州王淳修、祭葬世职。　　

○蠲缓江苏邳、砀山、句容、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、南汇、青浦、江阴、宜兴、荆溪、丹阳、金坛、溧阳、山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、丰、沛、宿迁、睢甯、海、沭阳、赣榆、通、泰兴、太仓、镇洋、上海、川沙、武进、阳湖、萧、如皋、海门、嘉定、宝山、五十八厅州县、暨苏、扬、徐、太仓、镇海、淮安、大河、金山、八卫、被水被旱地方新旧额赋有差。　　

○壬寅。谕内阁、吏部尚书花沙纳、人品醇粹。学问优长。由翰林蒙皇考宣宗成皇帝叠加简任。洊擢卿贰。朕御极以后。晋秩正卿。勤慎宣劳。克尽厥职。方以年力正强。长资倚畀。兹闻溘逝。悼惜殊深。著赏给陀罗经被。派贝勒载治、带领侍卫十员。即日前往奠醊。并著赏银三百两治丧。由广储司给发。照尚书例赐恤。任内一切处分。悉予开复。应得恤典。该衙门察例具奏。伊子兵部员外郎希凯、著俟百日孝满后、由该旗带领引见。用示朕笃念荩臣之至意。寻予祭葬。谥文定。　　

○又谕、联英等奏、京控案件、原告情虚、畏罪潜逃一摺。江苏捐职从九品贺庆昇、所控被匪焚抢、并牵涉淮徐道王梦龄各情。经署藩司乔松年等、审属全虚。斥革拟徒。正在提勘该犯。解至宝应县境。乘空脱逃。所奏殊属可疑。该犯既递悔呈。何又潜逃。难保无官官相护。授意完结。所有签差不慎之宝应县知县依勒通阿。著交部议处。该署漕督等、仍严饬各属。务将逃犯贺庆昇、拏获。秉公再行审讯。以肃官方而期无偏枉。　　

○又谕、恩庆奏、里塘善后事件办理完竣、并请续设土司、奖励喇嘛一摺。里塘地方。办理招抚野番事宜。经该委员宣维礼等、妥为开导。均已率众归附。令该堪布、及土司等、就地安插。办理尚属妥协。其会同出力之土守备衔仁臻工布、既称夷众遵服。著准其作为续设五品土司、协同正副土司、妥为抚驭。即著该部、发给该土司号纸执照。热水塘焚修喇嘛称勒达结、准其戴用黄桃儿帽。穿黄大褂。以示奖励。委员试用通判庄裕崧、现在办理善后事竣。仍著该部照例改指省分。以符定制。其格桑彭错、扎巴洛珠二名。著解交前藏。饬交地方官严加管束。　　

○谕军机大臣等、曾望颜奏、滇匪分扰上游、现筹截剿、请饬催调兵一摺。贼匪窜扑叙郡。因带兵文武观望迁延。遂至分窜。扰及嘉定等处。据提督皂升咨报、与南溪县所禀。迥不相符。其为捏饰无疑。赤岩、牛喜土□扁、均为贼窜高家场必由之路。设有重兵驻劄。何以任贼长驱。如入无人之境。臬司蒋徵蒲、既因贼窜高家场、折回犍为。乃复由犍为退至嘉定府城。节节退缩。实属贻误军情。著曾望颜、查明该提督臬司玩泄情形。据实严参。并著该署督另拣大员统带。以免玩误。所调维州等协屯兵。迅即饬令赴省。用资防剿。其富顺等县盐丁。亟应妥为安置。严防句结。是为至要。该署督请催调楚兵三千名一节。前已谕知。现在该省防剿吃紧。无可再调。其前次奏调之陕西抚标等兵一千名。昨谕乐斌速催文志等、统带前往。至续行请调之甘肃提标兵一千名。因乐斌奏称存营兵单。暂停徵调。现在上游均形吃重。毗连眉州等处。亦各戒严。自当移缓就急。本日已谕乐斌、仍于甘省各营伍抽拨官兵一千名。迅交郭相忠、带往川境助剿矣。将此由六百里谕令知之。　　

○又谕、据毓泰等奏、查勘热河园庭、各庭殿座楼阁、均有渗漏倾圮情形、惟文津阁六间、存收书籍、情形较重、请旨办理一摺。著常清会同该总管等、详细查看。所藏书卷。有无损伤短少。勤加抖晾。其琉璃头停瓦片脱节。及椽望曹□少朽之处。著设法保护。变通修理。毋稍拘泥。将此谕知常清、并传谕毓泰、承启知之。　　

○又谕、本日僧格林沁、奏参郭嵩焘、前往山东查办事件未能妥协、请旨一摺。当降旨将郭嵩焘交部议处矣。前因山东烟台等处、商船出入贸易。所收正杂厘税。恐多隐匿侵吞之处。特谕僧格林沁、派令郭嵩焘、前往严密访查。兹据僧格林沁奏、该员前赴烟台、派委绅士设局抽厘。未能会同李湘棻查办。又未及与文煜面商。福山县地方。遽有不知姓名多人、殴绅拆局之事。当经文煜严饬地方拏究。即著该抚、讯明该局绅士等。有无办理不善、及朘削激变情事。秉公审办。并查明从前陋规。严除积弊。毋稍徇隐。郭嵩焘现已回至山东省城。文煜校阅营伍。事竣亦当旋省。所有各口厘税章程。仍著与郭嵩焘面晤筹商。奏明办理。总期有裨国用。无拂舆情。方为妥善。郭嵩焘、俟厘税章程商定。由文煜具奏后。即行回京听候部议。将此谕令知之。　　

○又谕、瑛棨、关保奏、捻扰宿永、并据胡林翼函称、陈逆大股来援太湖、恐分窜光固、请饬调吉林马队助剿各等语。楚师东征。贼势自必西炽。豫省光固一带。情青吃重。自应添兵助剿。惟吉林马队。万无可拨。前据官文等奏、议分四军征皖。其第四路、调回李续宜、由光固以规庐州各情。朕曾谕令该大臣等、务令取道光固颍州、绕出怀蒙以北。方不致驱贼北趋。想已筹酌办理。惟征皖必先保豫。若楚师鼓行而东。该逆走险。扰及豫境。诚恐关保等、兵力难资堵御。著官文等、迅饬李续宜一军。即由光固一带、截其窜豫之路。毋再延缓。其前调西丹马队。计可陆续到楚。并著酌量抽分。交李续宜、带往截剿。楚军未到之先。仍著瑛棨等、督饬将弁。激励乡团。扼要严防。将此由六百里各谕令知之。　　

○又谕、联英等奏、捻匪意图分窜、现筹防剿、并整饬南路情形一摺。捻逆分股出巢。一趋濉溪。一扰萧境。经傅振邦、派兵绕截。其窜扑景山柳泉等处之匪。又经德楞额派队、同邳州知州张富年等、击退。该署漕督等。以宿桃完善之区。责成地方文武、择要布置。并饬安勇等、严防衡阳一带。豫备□□歪淩船只。随时敲冰。免致偷越。所筹均尚妥协。惟前据德楞额奏、韩庄前面、有铜山县练总吴鋐之勇二三万人。向称精锐。因马贼纷至。练勇望风披靡等语。此项练勇。著联英等查明、现系何员管带。如不得力。即著酌量裁撤。将此由四百里谕令知之。　　

○以故成郡王载锐子溥庄、降袭贝勒。　　

○调兵部尚书全庆、为吏部尚书。理藩院尚书穆荫、为兵部尚书。以吏部左侍郎春佑、为理藩院尚书。调工部左侍郎德全、为吏部左侍郎。理藩院左侍郎伊勒东阿、为工部左侍郎。以正红旗汉军副都统裕瑞、为理藩院左侍郎。　　

○以都察院左都御史绵森、兼镶蓝旗汉军都统。镶蓝旗汉军副都统继善、为镶红旗护军统领。调正黄旗蒙古副都统察杭阿、为正黄旗满洲副都统。　　

○以兵部左侍郎载堪、兼銮仪卫銮仪使。　　

○以安徽宣城南陵二县办团出力。永广学额各三名。　　

○以河南剿捻出力。复归德镇总兵官庆文职。　　

○予安徽军营病故总兵衔副将袁学忠、副将恩霈、祭葬恤荫。　　

○改铸福建清流县知县印信。从护巡抚瑞瑸请也。　　

○展缓陕西府谷县被旱歉区旧欠兵粮。　　

○癸卯。谕内阁、御史朱梦元奏、冬令旱乾、请修人事以迓祥和一摺。本年秋冬以来。雨泽稀少。节逾冬至。未霈祥霙。连日户部衙署、及储济仓、并遭火患。朕深宫抚省。敬畏时深。大小臣工。亦宜共加惕厉。惟该御史所称、求治太锐。不免操之已蹙。除弊太急。不无过为已甚。凡事务以慈祥为念等语。持论尚未平允。近来部院各衙门。办事多趋苟且。诸臣果能力求整顿。固不宜专以刻薄残忍为能。亦不可徒博宽大之名。因循废弛。即如现办户部钞票局一案。种种弊端。层见叠出。上亏国帑。下朘旗民。若不严行惩办。何以肃纲纪而对臣民。从此惩一儆百。各知悚惕。不至自罹法网。所以保全者不更大耶。朕执两用中。毫无偏倚。尔在廷诸臣。亦当遇事持平。同加儆省。以副委任。至刑部监禁人犯。多有因案牵连。久系囹圄。以至疾病待毙。情殊可悯。著该部速将现拟军流等罪、官常各犯。查照旧章奏请减等。徒罪以下。赶紧清厘。情轻者取保候讯。无辜者立予省释。并著顺天府、五城、直隶总督、一体查办。毋得视为具文。京师枭示首级。著步军统领衙门、五城御史、饬坊掩埋。嗣后每年冬至前。并著收埋一次。以消沴气。其五城饭厂。贫民过多。恐有贩给不敷之处。并著每日各加粟米一石、及薪赀银两。以广周恤。其各实力奉行。藉资感召。　　

○又谕、官文、胡林翼奏、沔阳州地方、猝被江水漫淹情形一摺。湖北沔阳州属一百四十一垸。于本年十月。猝被江水刷溃堤塍。民房多有淹没。粮食漂失无存。且系收获之期。补种无望。亟应妥筹办理。著官文等、严饬司道等、迅速查勘被灾地方轻重情形。分别奏请蠲缓。候朕加恩。其迁徙灾民。并著饬令该管府州、妥为抚恤。毋令失所。用示朕轸念灾区、恩膏速沛至意。　　

○又谕、甘肃镇迪道前任户部郎中崇保、江苏候补道前任户部部中忠淳、丁忧户部主事石景蘧、均著暂行革职。由各该督抚、派员解京。归案审讯所有现获到案之总商白亮、刘洪振、家产。著派端华查封。崇保、忠淳、家产。著派爱仁查封。该二员任所赀财。著各该督抚查封。并著顺天府、五城、查明石景蘧、如尚在京。即将该革员送交刑部。归案审讯。并将寓所赀财、严密查封备抵。　　

○以叶尔羌帮办大臣英蕴、为参赞大臣。
  </div>
  <div class="pagination">
   <a href="清实录咸丰朝实录_page425.html">
    上一页
   </a>
   <span>
    ...
   </span>
   <a href="清实录咸丰朝实录_page421.html">
    421
   </a>
   <a href="清实录咸丰朝实录_page422.html">
    422
   </a>
   <a href="清实录咸丰朝实录_page423.html">
    423
   </a>
   <a href="清实录咸丰朝实录_page424.html">
    424
   </a>
   <a href="清实录咸丰朝实录_page425.html">
    425
   </a>
   <span class="current-page">
    426
   </span>
   <a href="清实录咸丰朝实录_page427.html">
    427
   </a>
   <a href="清实录咸丰朝实录_page428.html">
    428
   </a>
   <a href="清实录咸丰朝实录_page429.html">
    429
   </a>
   <a href="清实录咸丰朝实录_page430.html">
    430
   </a>
   <a href="清实录咸丰朝实录_page431.html">
    431
   </a>
   <span>
    ...
   </span>
   <a href="清实录咸丰朝实录_page427.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
