<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 46 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 46 页/共 505 页</h1>
    <div class="content">○以正黄旗满洲都统惇亲王署正黄旗蒙古都统。　　

○命五口通商大臣薛焕办理比利时国通商事务。　　




大清穆宗继天开运受中居正保大定功圣智诚孝信敏恭宽毅皇帝实录卷之二十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。四月。癸亥上诣观德殿几筵前供奠。　　

○谕内阁、韩超奏、请将道府丞倅县令佐杂各员分别举劾一摺。贵州贵东道多文、精明公正。办事实心。候补道仍署开州知州兼署平越州知州戴鹿芝、刚正不阿。真挚爱民均著赏加按察使衔。都匀府知府于钟岳、谋勇兼长战功卓著著开缺以道员用。仁怀直隶厅同知章树勋、清洁勤奋。卓著循声著开缺以知府用。并赏加道衔。以昭激劝。归化通判陈炘煜、年力衰老。难期振作。清平县知县吴士橒、精力已衰。难资整顿。均著勒令休致。婺川县知县胡元英、不恤民隐。舆情未洽。补用知县杨焕章、才具平常。难膺民社。惟皆系举人出身。文理尚优。均著以教职改补。补用知县罗斛州判葛寿增、才识庸懦。办事无能。著以府经历县丞归部铨选。天柱县知县庆福、玩视地方。声名狼藉。候补同知直隶州知州孙俊、居心险躁。贪纵不职。候补州判捐升通判陈槐、钻营取巧。惟利是图。思州府经历王仲仁、贪鄙虐民。候补府经历县丞俞绍曾、轻浮不谨。试用府经历卢长恩、糊涂任性。试用从九品何步瀛、性情荒谬。均著革职永不叙用。试用府经历杨开泰、昬庸不振。试用未入流王金组、为人不正。均著即行革职。所遗各缺。姑念该省军务未竣。准其由该署抚拣员请补。嗣后不得援以为例。　　

○谕议政王军机大臣等、庆端奏、官军攻毁大港头贼营。现饬合军进剿等语。处郡踞逆。与松阳遂昌各股逆匪窥伺龙泉。为图扰闽疆之计。现在遂昌既经克复。云和景甯之匪。亦经击退。难保该逆不铤而走险。蔓入闽境。龙泉系浦城松溪各县门户。遂昌与衢州之龙游江山。壤地相接。并有闲道可达浦城。现在处温两路。兵力渐集。著庆端即饬林文察等军合力进剿。将处州郡县各城规复。迅埽逆氛。前闻闽兵数千由峡口出队。被贼匪包抄失利。该逆追过峡口。方行收队。峡口为江闽要隘。与浦城相距甚近。中闲止隔仙霞一关。庆端现驻浦城。何以未据奏报。如果峡口被陷。则逆势可以直趋广玉。亦可以窜入闽境。江闽边界。在在堪虞。著庆端、左宗棠、会同商酌。严饬各军四面夹击。毋令旁出肆扰。将此由六百里各谕令知之。　　

○又谕、瑛棨奏、粤匪窜入南山。蜀匪窜近南郑。添兵防剿。及请饬毛震寿带兵赴陕堵剿各摺片。此股粤逆。窜扰商南。未能得手。即西窜商州。经知州曹熙等、击毙贼目。城围稍解。适孔广顺赶到。该逆即分窜孝义厅属之蔡玉窑葛牌镇等处。且闻尚有续窜股匪。现在瑛棨等挑选西安马队四百名。由乌兰都统带。前赴尹家卫地方屯扎。其余峪口。招团募勇。到处安设。孔广顺现抵商州。即著责成调度。妥为堵遏。瑛棨前奏道员周祖颐带勇七百名。赴商南防剿。何以此次任贼西窜。未见该道带兵拦截。其为未能得力。已可概见。并著瑛棨等严饬实力攻剿。不得稍涉瞻徇。河南捻逆。窜扰永甯宜阳等处。距潼关不远。该处原设防兵。前已调赴商南。现在是否可以酌量调回。何丙勋年逾七旬。所带抚标兵一千名。是否足资堵御。该抚等务当破除情面。严核功罪。设有疏虞。被匪阑入。必将该抚等重治其罪。孔广顺向来带兵得力。久著声威。但独力究恐难支。著郑元善即饬杨飞熊督带马步各军绕出贼前。迎头截击。郑元善勇于任事。谅能力保完善。断不肯以驱贼出境。即为塞责。至河南府另捻窜至永甯。设由观音堂等处北窜。则晋省亦应防范。所有茅津渡东滩渡等处。即著英桂严饬护总兵和昌等妥为防堵。毋稍疏虞。川匪邓添亡一股。窜至南郑县属新集一带。该镇道等节节退守。任贼东窜。直至偪近汉中郡城。殊属可恶。著瑛棨严饬该镇道等、将前调陕安镇兵一千名催令前往。竭力攻剿。傥汉中有失。必将该镇道等军法从事。哈连升已＜??闲＞放汉中镇总兵。著即饬迅速赴任。责令认真堵剿。骆秉章前在湖南。援剿邻省。毫无歧视。即著传谕毛震寿统带得力兵勇一千名。并拣派精干将弁管带。兼程赴陕。该藩司于行抵汉中后。相机剿办。务令与川兵两面夹击。歼除净尽。该处镇道防兵。统归调遣。以壮声威。所需行装口粮。著骆秉章先行垫解。仍由陕省解还。以清款项。川省道路。恐有阻滞。著官文、严树林、瑛棨、于接奉此旨后。即各照录一分。飞速咨行骆秉章。免致延误。将此由六百里加紧谕知官文、骆秉章、严树森、英桂、瑛棨、郑元善、孔广顺、张芾、并传谕毛震寿知之。　　

○又谕、韩超奏、普安厅防剿吃紧。饷需欠缺。请饬催广东湖南迅拨协饷。解黔接济一摺。广东湖南二省。欠解黔饷。为数甚多。该省土瘠民贫。全赖各省协饷、若不随时解到。何以济兵食而壮军威。著劳崇光、毛鸿宾、各将应解黔饷。迅速先行筹拨数万两。委员星驰解黔。以资接济。将此由六百里各谕令知之。　　

○又谕、韩超奏、普安厅带练副将被戕一摺贵州上游之普安厅。与云南平彝县接壤。前经副将何占标统带平彝县乡团驻扎该厅。防剿回匪。本年三月闲。何占标在平彝县点练。突被练丁戕害。不滇匪蔓扰堪虞。即厅境贼匪。亦难保不乘机思逞。韩超等现在调派参将谌永昌等驰赴郎岱。招募劲旅。与总兵赵德昌一军会合。先解兴义之围。著即严饬该总兵等督率兵练。节节进剿。务将兴义郡城附近匪徒埽除净尽。并著飞饬普安厅文武员弁。将该厅境内练团及何占标所部练丁妥为弹压。加以激励。俾各实力防御。毋令滇匪阑入。至何占标驻扎普安厅。向资弹压。何以忽被平彝练丁戕害。其详细情形。并著韩超等查明具奏。将此由六百里谕令知之。　　

○以候补侍郎王茂荫署都察院左副都御史。　　

○以陕西候补副将哈连升为汉中镇总兵官。　　

○以山东省城防守出力。予布政使贡璜等议叙。赏知府胡鸣泰花翎。知县赵惟峄等蓝翎。赏升叙有差。　　

○以浙江处州府城被贼窜陷。革署总兵官特保职。　　

○以防剿不力。陕西署总兵官阎丕敏、道员张守岱、李祝龄、副将张维义、革职留任。责令剿贼自效。已革总兵官布克坦遣戍军台。　　

○予陕西青木川阵亡游击张镇远等祭葬世职加等。　　

○甲子。谕内阁、吏部等衙门奏、遵旨会议统兵大员处分一摺。钦差大臣兵部左侍郎胜保、前于投诚之勇目已革参将宋景诗离营逃遁。已阅两旬。不行奏报。意存回护。当经降旨交部议处。兹据该部等奏议以降二级调用。实属咎有应得。惟念该大臣督兵剿贼。平日尚称得力。著加恩改为革职留任。以示薄惩。　　

○谕议政王军机大臣等、官文等奏、官军进攻庐郡。开穵城河。击贼获胜一摺。庐郡城大而坚。护城河身甚宽。多隆阿因春水渐涨。官军难偪城下。派兵更替穵堤。决放河水。并将城内出扑之贼击退。惟地势外阜内洼。所决堤岸。务须就外面地势较低之处。开穵河道。以便水有去路。方不至徒劳无功。著官文、曾国藩、即饬多隆阿相机办理。现获陈逆致伪扶王等密书。欲调颍州河南等处并寿州贼匪回援庐郡。多隆阿务宜乘援贼未至之先。督饬诸军迅速进攻。张得胜一军。现在驻扎横店。著袁甲三即饬该总兵乘势进偪城下。会合楚军迅克庐城。毋令援贼纷集城下。我军腹背受敌。致垂尽之贼余烬复然。庐城东面。路通巢湖。该逆被围紧急。难保不由巢湖水路四出掳粮。并著多隆阿将东面水路一带设法严防。以断城中接济。兼可堵遏逆匪窜逸之路。李续宜现已驰抵六安。著即筹添兵勇会合进攻。其路通颍寿各要隘。并著袁甲三、李续宜、会商。分派将士严密堵截。以杜该逆回援之路。将此由六百里各谕令知之。　　

○湖广总督官文等奏、请将湖北省辛酉科乡试归并本科举行。从之。　　

○以降调吏部尚书全庆为大理寺卿。　　

○以江苏镇江解围出力。赏总兵官文龙德、副将林从太、巴图鲁名号。佐领彭年等花翎。知县李修梅等蓝翎。余升叙有差。　　

○予安徽庐州阵亡游击余三义等祭葬世职加等。　　

○予湖北宜昌阵亡守备朱正名等祭葬世职加等。　　

○乙丑。谕议政王军机大臣等、有人奏、直隶海口。近年税课偷漏。请旨饬查一摺。直省沿海关隘。向设税卡。近来南北商贩往来。多由海运。乃地方官吏。中饱私囊。各处奸商避重就轻。货船尽归偷漏。若不严行确查。何以杜私徵而裕税课。著文煜、崇厚、将所奏各情。派委妥员并督同通永道严密稽查。应如何严定章程。徵收税课之处。一并据实具奏。原摺著钞给阅看。将此谕令知之。寻奏、遵查海税并无中饱偷漏等弊。惟近来海道通畅。旧定税额过少。请将滦州之刘家河、昌黎县之蒲河、抚甯县之洋河、乐亭县之老米沟、甯河县之北塘、各口□山戊不□额。分别加增。以资挹注。下部知之。　　

○又谕、御史刘庆奏、秦晋两省。屏卫京畿。请＜??闲＞派重臣择要驻扎。督办筹防一摺。僧格林沁现在督兵围攻金楼贼圩。功在垂成。若遽移兵北扎洛阳。则金楼股匪。必至死灰复然。亳州各圩捻匪。若因僧格林沁大营北徙。难保不装旗复出。窜掠豫东。扰及直隶大名一带。至豫省南路光州信阳汝甯南阳一带土匪捻匪。与颍亳各匪声息相通。昨据胜保奏称拟由颍郡回军陈州并汝甯一带。截击宜阳汝州回窜股匪。傥亳境捻匪。无僧格林沁一军牵制其后。或竟倾巢西窜。与汝甯等郡股匪会合。则胜保一军。亦有腹背受敌之虞。惟此时窜陕股匪。业已深入南山。日向西趋。川北匪徒。又复阑入陕境。该省兵力单弱。深虑川贼捻匪。合并一股。由南山窜入西同凤各郡。致富庶完善之区复被蹂躏。晋省兵力素弱。茅津渡等处防堵。能否得力。亦无把握。僧格林沁应否亲督兵勇。移扎洛阳。或分派一军前往。为兼顾秦晋之谋。著该大臣悉心筹度。务当就现有兵力。与各路地势贼情斟酌缓急。通盘筹画。毋得顾此失彼。郑元善毛昶熙、均身任剿匪之责。自应深维大局。著即与僧格林沁会同筹商布置。务将此股匪徒偪出陕境。其续行西窜股匪。亦著迅派兵勇。于豫省截击。毋令再窜商雒。致干咎戾。茅津渡一带。并著该抚派兵。会同晋省防兵严密堵扼。刘庆原摺。著钞给阅看。将此由六百里各谕令知之。　　

○又谕、前据胜保奏、围攻税子铺邢家湾贼巢屡胜。驰赴颍上。察看县城。可望克复。当经寄谕以苗沛霖受抚一事。总须令其歼捦张落刑。方可自明心迹。谅该大臣不至更为摇惑。转有自欺。现在邢家湾贼圩。是否已克。苗练一事。如断无可抚。自应及早会合诸军实力剿办。若如所陈感悔之象。似出至诚。究竟有何把握。亦应遵照前谕妥实办理。毋稍迁就。贻患将来。本日有人奏、请派重臣驻扎洛阳。筹防川陕。以为北省重镇。所筹不为无见。僧格林沁现在进剿金楼贼巢。一时恐难分身。该大臣如能将苗练一事。或剿或抚。迅速办理。悉归妥实。亦可移军而西。以纾眷顾。原摺著钞给阅看。将此由六百里谕令知之。　　

○又谕、李续宜身任皖抚。地方军务。责有攸归。前经叠谕该抚速赴颍州。此时该处军务。正当吃紧。苗练一事。亦须赶紧及时筹画。不可濡滞。李续宜既抵六安。仍著速遵前旨。带兵赴颍。并著即将筹画进发各情驰奏。以慰廑念。将此由六百里谕令知之。　　

○又谕、谭廷襄奏、办理乐陵伪团。并筹防教幅等匪情形各摺片。据称伪团郑莼等藉团抗官。为日已久。虽闻兵勇捦拏逃遁。难保无余党潜匿。该抚所奏各情。诚恐尚有不实不尽。著即严饬地方文武认真摉捕。务将郑莼首匪捦获。净绝根株。以除后患。另片奏教匪马步队屯扎曲阜。泗水蒙阴窜贼。与南泉踞匪合并。图犯平邑。败退后闭门扼守。该抚已饬游击绪纶等军分路进攻。著即督饬各军实力埽荡。断不可任令教幅各匪联络一气。致滋延蔓。谭廷襄身任地方。责无旁贷。著即饬令派出之游击谢炳等并泗水等勇队。随同德楞额扎隆武等并力剿洗。如兵力尚嫌不敷。著即与遮克敦布筹商。可否将濮范防务。交王榕吉督办。该副都统即亲带劲旅会同攻剿。以期迅速蒇事。将此由五百里谕令知之。　　

○又谕、骆秉章奏、追剿李逆大获胜仗一摺。川省军情。现甚得手。如该逆等被剿穷蹙。势必窜扰黔滇边界。黔省贼势尚张。若再与川匪句结。剿办更形棘手。滇省地方糜烂。现值自顾不遑。势难分兵堵御川匪。著韩超、田兴恕、速拨劲旅。在于毗连四川之黔滇边界一带迎头截击。会合骆秉章派出官军两面夹攻。为一鼓歼除之计。毋令该逆脱逃。得以窜入黔滇边境。将此由六百里谕令知之。　　

○又谕、骆秉章奏、收复青神县城。生捦贼首。余贼剿灭殆尽。并追剿李逆获胜。及攻剿石逆大获胜仗。涪州解围各摺。楚军歼除援贼。青神铁山以次收复。生捦首逆解省正法。川省军务。大有起色。惟李逆败窜天洋坪。虽经该处团练围困。难保不抵死冲突。而卯逆拥众近万。败窜宜宾之八角寨。该处自流井贡井不远。恐其窜扰厂地。该督已飞饬何胜必等、先将卯逆一股殄除。再攻天洋坪一股。著即督令速攻。毋任蔓延为患。李逆一股。即严饬该处团练实力围剿。或添兵协助。以防窜逸。石逆围扑涪州。新到各军。力战解围。贼已败窜蔺市镇一带。刘岳昭等驰赴重庆。抄至贼前拦截。防贼北渡。唐炯仍驻涪州。防贼回窜。调度均合机宜。著即饬令该镇等两面夹击。一鼓歼除。涪州与泸州一水可通。若石逆与李逆合并一处。办理又形棘手。并著飞饬江面督带水师各员昼夜梭巡。不可稍有疏失。务将该逆悉数殄灭。以靖地方。陕西阳平关股匪。由川窜入。前已有旨令骆秉章妥筹兼顾。本日复据御史刘庆奏陕省西南与川境毗连。山多径杂。处处可通。现闻陕西甯羌州属之阳平关。颇形紧急。诚恐该处弁兵未能得力。并闻川督骆秉章专顾川东。于川北一带未遑布置等语。著该督仍遵叠次谕旨。调派得力官兵前赴陕境。绕前迎击。并派拨精兵一千名。交藩司毛震寿统带。饬令即赴汉中相机调遣。如兵力不敷。仍著妥筹办理。将此由六百里谕令知之。　　

○四川总督骆秉章奏、请暂留甘肃肃州镇总兵官何胜必在四川剿贼。允之。　　

○添派礼部左侍郎察杭阿恭理丧仪。　　

○以江西甯都州捐输军饷。永广学额九名。　　

○以克复四川青神县城。赏总兵官何胜必、萧庆高、一品封典。余加衔升叙有差。　　

○以四川涪州解围。予副将唐友耕以总兵官用。余升叙开复有差。　　

○以四川善武勇营猝被贼焚。革署提督蒋玉龙、参将黎鸿钧、余占鳌、都司鄢忠玉、守备罗玉光、千总杨发祥职。蒋玉龙、黎鸿钧、仍留任留营。鄢忠玉永不叙用。　　

○丙寅。谕内阁、吴棠奏、官军堵剿捻匪叠胜。并添调马队追击一摺。安徽泗州东窜捻股。经官军击败后。退至山阳之汊河一带。经吴棠派令总兵黄国瑞等乘夜进攻。立将汊河攻克。柏六房高涧等处之贼。经总兵黄开榜、参将姚广武等、更番剿击。各有斩捦。其蒋坝一带。该逆屡次分股窜扑。复经总兵安勇等叠在周桥古沟等处杀贼多名。逆众不能阑入。纷纷却退。署道员张富年一军。剿办邳州境内土匪幅匪。袭毁找埠王家塘小南庄等处贼圩后。复回军驰抵清江。会同黄开榜等、将观仁寺仁和集等处之贼合力兜击。该匪昼夜狂奔。遁回老巢。宿桃境内。一律肃清。仍著吴棠等督饬各将弁实力剿洗。尽歼丑类。毋任纷窜。　　

○又谕、左宗棠奏、官军回援衢州江山。两城围解一摺。逆匪伪侍王率巨股围扑浙江衢州府城。总兵李定太等婴城固守。左宗棠驰抵常山水南地方。调派知府刘典等督率兵勇分路进攻。该逆不及列队。弃械狂奔。官军奋力追杀。衢城粮路遂通。其扑犯江山之贼。已革臬司李元度亲率十营进剿。大获全胜。该逆纠党上窜。扑犯峡口。左宗棠复饬刘典督率所部。会合李元度各营攻剿。遂将新垒七座蹋平。官军乘胜偪攻花园港。破贼七垒。贼势不支。乘夜向上台毛村潜遁。剿办甚属认真。著左宗棠督饬各路官军跟踪追剿。务令悉数歼除。毋留余孽。　　

○谕议政王军机大臣等、田在田奏、张逆北窜。煽惑宿境人心。督队回宿一摺。张逆前在颍上。与苗沛霖狼狈为奸。早已料苗练必纵令他窜。今该逆已窜至临涣。而胜保仍有心袒护。总由主抚之见。胶执胸中。不知贼情狡诈。处处为所蒙蔽。著胜保迅将颍上县城立时克复。并将苗练如何纵令张逆携眷窜出情形据实具奏。临涣西路。距永城不远。该处为归德后路。现在攻剿金楼。正在吃紧。著僧格林沁妥筹防范。毋令突出。掣动大局。惟该逆声东击西。是其惯技。而奶奶山等处。另捻窜踞。田在田兵力不敷。亦系实在情形。袁甲三身膺督办之责。著迅即酌派官军。会同田在田力遏东窜。免致扰及徐城。庶清淮不至再被蹂躏。至苗党丁潮臣肆掠焚抢。实属罪不容诛。前袁甲三因胜保函商。即准其率众赴颍。竟不奏明请旨。已属纵匪殃民。况苗沛霖反正既无确据。何得畏其以为口实。稍涉迁就。胜保既令其赴颍。仍不遵旨严加钤束。任令窜扰。尤属非是。著胜保、袁甲三、田在田、务将该逆痛加剿击。歼除首恶。以赎前愆。傥任令丁潮臣再行窜逸。惟胜保袁甲三是问。至奶奶山等处布置。前据田在田奏称棋布星罗。声威殊壮。核之地图。甚觉疏略。曾谕该总兵不得以驱贼出境。稍涉大意。现在奶奶山既被贼占。后寨又被贼冒入。该处驻守都司冯杰所司何事。何以并未参奏。即著田在田迅速进扎山下。督饬各军。将奶奶山等处克复。乘胜而西。攻克古饶集等处。毋稍迟误。将此由六百里各谕令知之。　　

○又谕、吴棠奏、遵筹李世忠军饷等语。所有山西批解江北粮台协饷。著准其截留。其余银二千五百两。仍著吴棠饬北台赶紧清解。李世忠垫发银两。亟宜筹拨归款。以示体恤。著袁甲三于各处协饷到时。将该提督所垫之款。先行提拨归还。毋再延宕。吴棠所筹三千两。著照数按月拨解。其淮关应解北台协饷。即著传谕该监督拨交。毋稍短绌。将此由五百里各谕令知之。　　

○又谕、江北饷需。供应繁多。而李世忠一军。别无可筹之饷。由在田在徐宿。尤须协饷源源解到。方能免饥溃之虞。河南陕西。现在军务方殷。山西亦防堵吃紧。第江北等处待饷孔殷。而各该省积欠过多。所有应解李世忠饷银并江北协饷。著英桂、瑛棨、仍遵前旨。设法筹解。其山西盐课。陕西河南应解田在田协饷。并著英桂、瑛棨、郑元善、按照原拨之数。转饷藩司河东道一并筹解。毋稍迟误。将此由六百里各谕令知之。　　

○又谕、庆端奏、闽浙各军连日剿贼情形一摺。逆党上窜峡口。扑犯闽军营盘。闽军先胜后挫。退回浦城。贼遂于该处屯扎。肆行焚掠。已经左宗棠据实驰陈。而庆端则但称这匪来偪峡口。副将曾元福整队迎敌。杀贼甚多。复称侍逆大股。突至峡口。各营众寡不敌。稍有挫失等语。不但闽军败退情形。语多含混。即该督摺内所陈各节。前后亦自相孜盾。庆端以获咎留任之员。自当激发天良。力图补救。乃奏报军情。竟敢任意欺饰。而于将领中之挫败无能者。并不即时参劾。实属形同聋聩。现在左宗棠督率各军。已将石门花园港等处贼匪击走。该逆向上台毛村一路潜遁。浙军攻剿得手。则闽境更觉可虞。瑞安景甯云和等处之贼。虽报击退。难保不去而复来。庆端务当督饬闽省能事将领。会同浙军。将峡口凤林等处贼营并力剿洗。严杜浙贼入闽之路。以期稍赎前愆。傥再不知愧奋。任令贼匪窜入闽疆。或阑入江境。该督恐不能当此重咎也。懔之。将此由六百里谕令知之。　　

○以浙江西安县绅民力保危城。永广学额三名。　　

○以浙江衢州守御出力。赏知府吴艾生、都司韩天发等花翎。知县丁寿宸等蓝翎。余加衔升叙开复有差。　　

○予浙江遂安阵亡守备廖有贵等祭葬世职。　　

○予浙江瑞安阵亡生员孙贻谷赏恤加等。　　

○丁卯。谕内阁、周祖培奏、据实检举。请将伊子注销贡士一摺。科场为抡才大典。岂容钞录旧丈。徼幸中式。冀图登进。周文龠著即注销贡士。　　

○又谕、前因御史裘德俊奏参撤任陕西藩司吴春焕、撤任陕西粮道沈寿嵩各节。当交托明阿张芾查奏。兹据该将军等奏称提集吴春焕沈寿嵩家人到案严鞫。复劄传吴春焕等讯究。于赃私重款。均称并无其事。惟吴春焕听从伊父吴为楫赁居民房。以致物议沸腾。沈寿嵩于乐斌回甘时。接至临潼。系属违例。有意逢迎。请交部议处各等语。吴春焕沈寿嵩被参各款。虽事涉暧昧。查无实据。而该将军等既称该二员声名均属平常。钻营纳贿。不敢谓尽属子虚。若照所请仅予议处。实不足以蔽辜。吴春焕、沈寿嵩、均著即行革职。以示惩儆。　　
</div>
    <div class="pagination">
<a href="清实录同治朝实录_page45.html">上一页</a><span>...</span><a href="清实录同治朝实录_page41.html">41</a><a href="清实录同治朝实录_page42.html">42</a><a href="清实录同治朝实录_page43.html">43</a><a href="清实录同治朝实录_page44.html">44</a><a href="清实录同治朝实录_page45.html">45</a><span class="current-page">46</span><a href="清实录同治朝实录_page47.html">47</a><a href="清实录同治朝实录_page48.html">48</a><a href="清实录同治朝实录_page49.html">49</a><a href="清实录同治朝实录_page50.html">50</a><a href="清实录同治朝实录_page51.html">51</a><span>...</span><a href="清实录同治朝实录_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
