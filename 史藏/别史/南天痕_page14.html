<!DOCTYPE html>
<html>
 <head>
  <meta charset="utf-8"/>
  <title>
   南天痕 - 第 14 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南天痕 - 第 14 页/共 15 页
  </h1>
  <div class="content">
   焦琏，字瑞亭，宣府人；以勇力名。未束发，见寨上有乘马而来者，腾身而上，推堕其人，驰四、五十里而还之，以为笑乐。从军粤中，隶靖江王标下。靖江变，瞿式耜知琏忠勇，令执王反正。永历元年，式耜以大学士留守桂林，乞琏自隶；乃升琏都督同知，挂将军印，命镇广西。清兵从平乐逼桂林，琏自黄沙镇率三百骑入援；山水泛滥及马腹，士兵跋涉水道行百里，夜半呼门而入。平明大兵入城，突骑数十，入文昌门，登城而射，矢及留守署屋；琏不及甲，控弦射一大帅颠骑，乃下城短兵接战。士卒犹不知大兵之入，方闭城门，琏搏清骑，骑不得出；复上城，挟马越城而下。琏开门引骑，直贯其营，追奔二十里。已而，刘承胤所遣援兵索饷大哗，琏伤于流矢。大兵闻城中兵变，复进攻；琏裹创登埤，炮矢无虚发。夜令马之骥以千人渡水东袭大兵后，天明，琏开文昌门大战，大兵败走；琏乘势遂下阳朔、平乐。捷闻，封新兴侯。十一月，琏与郝永忠败大兵于全州，大军退出楚。于是，琏驻平乐，永忠驻兴安。永忠自受抚后，暴横不受约束，琏兵深嫉之；式耜曲为调和，永忠乃稍为用。及驻兴安，监军兵部侍郎萧琦谄附之。琦者，江西进士，式耜门生也；为人憸壬，居永忠营，日夜求以媚永忠，遂言桂林富饶、留守殷厚。戊子二月，声言大兵且至，拥众抵桂林；巡抚子元烨请闭城勿纳，而萧琦先入，曲说式耜纳永忠。比入城，纵兵剽掠；上仓卒西幸。琏遣人谓式耜曰：强敌外逼、奸宄内哄，公如出城，琏且移师至桂林，驻兵城外；俟永忠外掠，四面击杀，不数日贼可尽。然后以全为保障、梧为门户，协力守粤，事可万全。式耜以治兵相攻，恐伤百姓；不听。及式耜速乘舆出，永忠即入掠留守署，城内烟火蔽天。何腾蛟方在永宁，闻变疾驰至；琏亦自平乐统兵入，乱始定。三月二十二日，大兵闻兵变，袭桂林。式耜与腾蛟命分三军；一军出文昌门，一军出榕树门，一军出北门。战未合，琏奋臂顾左右曰：奚须三军？琏为诸军破敌。单骑直入，大兵围之，矢下如雨；琏左右冲击，所向莫当，大兵合而复散者数矣。抚粤将军刘起蛟见琏被陷，大呼驰入，与琏会击，杀数百人而出；大兵始退。琏部将白贵战死，焚其尸，得箭镞数升。桂林再危，赖琏力战得全。自是，留守依重焉。赵印选、胡一青、王永祚者，滇将也。先从督师杨廷麟守吉安、赣州；赣州破，三人走湖南，投何腾蛟。腾蛟死，楚地尽失。三人相谓曰：吾辈以勤王出滇，依杨、何两阁部，今皆死亡；军又新破，不可复振。将死封疆乎？则吾无封疆责；将就降乎？则负出滇心。闻桂林留守督师仁慈好士，可与共功；盍往归之？乃收残兵万人走桂林。己丑五月，至；式耜大喜，遣使郊迎。而滇军部署不严，琏部将赵兴怒其横，攻杀四百余人；式耜亟召兴语曰：国家危在旦夕，诸将方当协力，共扶社稷，岂容私斗耶？两军皆感泣。琏遂斩赵兴以谢滇将，事得释。因封印选开国公、一青兴宁侯、永祚宁远伯，留之守桂林、全州，而调琏守杨翔。琏郁郁不乐曰：瞿公骄客兵、轻心腹，琏死无地埋骨矣。八月，刘起蛟出全州，深入败绩，琏按军法诛之。然琏之所以取胜者，以部下赵兴、起蛟、白贵固名将也；自白贵战死，兴与蛟坐事诛，焦营从此亦弱。庚寅四月，封宣国公。十一月，清兵逼桂林，滇将俱逃，式耜命追之不返；城中空无一兵。式耜叹曰：吾死矣。使焦将军在，吾安得至此？遂被执。将死，遗书于琏曰：敌兵羸弱，城内空虚，公可提兵以来；此中兴大计，毋以我为念。琏得书泣曰：瞿公远我，致我仓卒不及救。今公既死，我又谁与共功名？长号不已。辛卯，琏治兵五屯所；五月，兵溃过浔州。浔镇陈邦傅素与琏有隙，置酒诱之；执而斩其首，令子曾禹持献孔有德以降。李定国之克桂林也，擒邦傅父子，送行在伏诛。

　　王祥，綦江人；为人勇悍。既从军，守九围子隘。张献忠乱蜀，惟遵义府未破，督师王应熊、巡抚马干皆驻节焉；乃与监司刘麟长、王之瑞等传檄讨贼，而苦兵少；闻邑绅刁化神以鬼道募兵甚伙，使涪将曾英袭取之。英，闽人，与其部下泾阳李占春、项城于大海等俱以材武称，遂复重庆。祥闻，亦起兵綦江，与相犄觕。应熊得祥，甚喜；奏为总兵官，委任过于曾英。及孙可望溃兵过重庆，杀曾英，破綦江，由遵义入滇、黔，祥等走永宁山中。永历二年，应熊卒，吕大器代为督师。可望入云南，祥于永宁、赤水间招集溃兵与贼之散亡者，聚至数万人，进攻遵义，复之，因据其郡。遵义，古播州地，饶沃而深阻。祥于其间，抚流亡、治屯兵，且耕、且守；蜀绅士避乱者多归之，户口充实，祥以是独雄于诸镇。巡抚御史钱邦芑上其状，诏封祥平寇伯。祥甫得一郡，未有平寇功也，而封号遽与前曾英等，一时以为荣；李、于等弗服也。会袁韬方与占春争长，治兵相攻；祥恶占春之强，思与韬合。一日，诱占春计事，伏兵执之，占春杀守者以逃。于是，诸镇日寻干戈矣。是时，蜀中北逼于大兵、南畏孙寇，诸镇惴惴守土不暇；顾不觉悟，反相贼杀，是以皆底于败。先是，总兵皮熊者，从巡抚范矿守贵州；孙可望之入寇也，熊不能御，败于乌江，走平溪。其后，自平越收兵，复贵州，破土贼蓝二等，以功封平番伯。至是，遵义饥，祥赴黔告籴；熊不予，遣部卒夺其资。祥怒，举兵攻熊，不胜而还。熊因奏祥不奉天子诏，有兵不以御寇而反擅侵内地，是贼也；请约诸镇会讨。诸镇处荒残境，羡遵义殷富，思劫之久矣；见其檄，大喜，各率兵攻祥，大小十余战，不能克。祥使人连和，皆罢去。惟黔兵深入，相持月余，兵老乏食。熊子文英，少不习军，士卒气益衰，乃引军走；祥悉锐乘之，黔兵大溃，死乌江者三万余人。祥亦上疏自理，上乃使使和解之，会盟于乌江，罢兵修好。于是，思南、铜仁、湄潭诸郡邑皆归祥。祥尽礼于蜀绅，蜀人之仕中朝者，皆言祥雄武可大用，乃进封祥忠国公；熊进封匡国公，亦藉以为西藩，障滇寇焉。孙可望既以请王封不得而怒，庚寅春使李定国、白文选大出兵，由云南趋贵州。皮熊度不能支，遣使请盟不许，走清浪卫；总督范矿入臣于可望，可望遂据有黔中。皮熊征土司兵三万出平越，复为冯双礼所败，乃入乌罗司；白文选追执之，释而不杀。其秋，文选将三千人赴永宁，将攻王祥；守侯天锡迎降，诈以危言报祥曰：滇兵二十万，已渡乌江而来矣，不如先期避之。王祥惧，召诸将与谋。将军李定者，骁勇敢战，众服之；定曰：二、三年来，操戈同室，虽捷亦耻；今发兵拒贼，复有何疑？胜则国之福也，不胜不失为忠义鬼；定愿率死士为前驱。祥犹豫不决，私计自真安州入彭水，据险守隘，引李、于为助，犹足自立；乃裹其币帛金宝，作竹夹三十背，使牙将负之先行。定顿足叹曰：百战基业，寇未至而先自败，鼠子何足计大事乎！将士多送款于可望。可望疾发兵掩击之，祥仓卒夜走，牙将之负资者先逃；比晓，并失妻子，从者走百余骑。追者至，祥率数十人持短刀战，杀百余人；力尽自剔。明年，可望下涪州，李占春战败，与于大海俱入楚降。皮熊有婿张默，为水西宣抚司安坤帅；可望败，熊往依焉。壬寅，吴三桂破水西，坤败，并执熊及默；熊年已八十余矣，抗节大骂，绝食四十日而死。滇人哀而殡之。

　　杨展，嘉定州人。崇祯辛未武进士，为川镇中军。成都之亡，诸将皆被执，将斩；展有力，善泅水，夜迸脱其缚，入江中，逸至嘉定。及曾英等兵起，展亦入犍为，杀伪令以起事；州人开门纳之。时，蜀地残破，岁复大饥；大兵既诛献忠，不能留，诸旧将稍稍出，收复保就（？）；嘉定近省而险，展复善于抚众，遗民及溃贼相率归之，众至数万人。先是，张献忠之去成都也，辇金银，沉之江；有知其处者以告展，使壮士乘巨筏探求之，数月获大镪以巨万计。时，斗米三十金，流莩载道。展乃遣使百辈，赴黔、楚告籴，前后得米数十万石。自乡先生以及弟子员，具赡赀送其家；农民给牛种、口食，使择田耕种；壮而愿从戎者辅伍，月予银米，使操兵战；百工杂流各以其艺就食，贫无告者廪之：蜀民赖以全活者甚众。是年秋大获，士庶始有更生之望，戴展如父母；蜀人走四方者，述展慈爱，未尝不流涕也。而展亦以是雄视诸镇。粤中闻之，封展华阳伯，得锡予，视他镇有加；永历二年也。展既地广兵众，然性矜尚文雅，不务攻战，又泛爱不择人；至引贼自助，卒为袁韬、武大定所杀。袁韬，献忠别部也；出没川东北山谷间，其党十三家，号姚黄贼。所过焚杀，与献贼等。王应熊招降之，授副将，使守顺庆。武大定以材武见称，隶总督孙传廷标下；及国变，与孙守法聚众南山中。大兵至，战败，走兴安。守法死，大定入蜀，归于巡抚李干德；令与袁韬攻入佛图关，守重庆。未几，袁韬与占春争长，治兵相攻。而重庆兵多食少，干德乃遣人说展与合兵。展大喜，与袁、武约兄弟，居之犍为，供给赀装，日相望于道；久之不能无怠也，而展与占春故交好，通问如初，袁、武大怨望。干德屡讽展经营西北，展不能听。干德遂谓展慢己，而袁、武骁勇足赖。袁、武心艳展赀，知展失干德助，益曲意事干德，遂共谋杀展而并其众。会袁韬生辰，展亲赍金币上寿，并以牛酒犒师。袁、武治酒高会，展以甲士五百人长刀自卫；甫入，重门合，犒五百人酒醉而歼焉。座上擒展，囚之别室，寻杀之。韬之欲图展也，其妻流涕谏曰：我军流离饥冻，非杨公，众且散矣。负人大功，鬼神且有冥诛，必不可。勿听。乃阴遣人告展；展不信，故及于难。及展死，韬妻亦自缢。韬发兵围嘉定，诸将奉展及子景新婴城守；久之，城中饥困，诸镇发兵救嘉定者皆散去。于是，内应者以城降。其妻自缢，景新北走；而展之士马财赋，尽归韬与大定矣。众论俱不直干德，朝廷下诏切责干德，问展死状。两营分展财，不及干德；干德亦悔恨。庚寅，孙可望据黔，将窥蜀，乃为展讼冤，声干德及袁、武等罪。遣两军，王自奇将一军，由川南进；而别遣精甲万人，由滇渡金沙江，踰大小象岭，过大渡河，出黎州，以袭其后，刘文秀将之。而袁、武不知也，方悉力拒战于川南。月余，文秀兵径入嘉定，袁、武还师以御；王自奇尾击之，遂就擒。干德沉水死。

　　沐天波，黔宁昭靖王英十一世孙也。崇祯三年，父起元薨，天波袭封黔国公。天波之受事也少，小人于锡明用事，与其管事阮呈麟争权，谮于天波而杀之；呈麟镇静老成，府中惜之。锡明遂为参谋，贪墨，数以事侵土司；其豪吾必奎遂反，调各土司兵征之。沙定洲者，安南土司沙源之子，阿娶迷普名声妻万氏，兼有两家之众。定洲犷悍，万氏狡而淫，素怀不轨，顾尝以贿结锡明；锡明亲信之。及奉调至，而必奎已先诛，定洲因留会城不去。都司阮韵嘉，阮氏养子也。自呈麟死，怀疑惧；及参将袁士弘、张国用等皆与定洲交通，欲为变。黔国镇滇久，家富厚；天波门下客负资被谴者，每见定洲，辄夸沐氏金宝以动之。乙酉十一月朔，遂入天波第焚掠。时，变起仓卒，天波周章甚，锡明劝之逃；参谋周鼎谏曰：公一走，大事去矣；何不令府兵拒贼？锡明曰：此贼间也。天波乃斩鼎而踰垣出。至西门，守门参谋陈大经闻变，已勒兵以待；及见天波，言曰：公何故出？诸土司众将列营城外者，合之得数万；公下令讨贼，定洲釜底鱼耳。今一出城，则众无主，士散不可复聚。经愿身先土卒，为诸营倡。天波不从。将出城，大经复揽辔涕泣而言曰：战而不胜，出未晚。锡明目天波，天波杀经于门侧而去。母陈氏、妻焦氏走城北普吉村，相谓曰：吾辈皆命妇，不可为贼污。举火自焚而死。府中军校方率兵巷战，闻天波走，乃散；巡抚吴兆元闭署不出。天波望救不得，遂由楚雄西奔永昌，定洲追之至下关。杨畏知据楚雄，传檄讨罪。定洲乃回，据有黔府。劫兆元，令上章诬天波叛逆，而己发兵讨平，宜代镇云南；兆元不从，则幽之别室，夺其印，以伪疏入告。分兵攻宁州禄永命及石屏龙在田等。在田昔奉命授楚，隶总理熊文灿麾下，与孙可望相识；至是，知可望在黔，使人间道迎可望，告以滇乱，曰：假大义来讨，全省可定也。可望乃诈称〔为〕黔国夫人弟焦侯复仇，兵署曲靖。定洲方围楚雄，闻之，与战革泥关，大败，还入会城，悉敛其所有，遁归阿迷。滇人受沐天波家世恩，怜天波无罪见攻，闻之，惟恐其兵不来速也；及至，始知为可望等，殊失望。杨畏知兵败见执，可望释而礼之；畏知说以共奖王室、优礼黔国、禁屠戮焚掠，可望悉听之。以书告天波；天波使其子忠显来报，可望加礼焉。乃使刘文秀偕至永昌，以天波回云南，诛阮韵嘉、于锡明等。明年，李定国至阿迷，执定洲、万氏归，磔之。天波具衣冠谢，遂依可望以居；可望等以勋旧礼待之，亦不复假以事任也。丁酉，李定国自安隆奉上至云南，天波以世臣受寄心膂；天波为人忠实有勇力，既经患难，慨然以身许国。孙可望之内犯也，使其将间道袭云南。时，定国等俱出御，而守城者为王尚礼，可望私人也，谋为内应；天波觉之，诱入朝，以护卫兵守之。天波素善流星锤，经乱每携袖中；是日，恐左右有变，出锤舞，纵横掷击，观者皆披靡。尚礼俯伏叹曰：吾为槛中虎，不复烦公呈神技也。既而可望败，张胜擒，定国凯归论功，白文选、马惟兴、马宝等皆进爵，次及天波；天波辞曰：吾世受国恩，常惧无以报称；即今我有功，何敢滥膺新秩乎？天波知国势已去，身死亡在旦夕，而先人宗祀不可不继；乃使其子分赘各土司曰：诸蛮，吾先人所抚也，魂可依焉。汝倚妇翁，犹不失静土。自沙酋之变，焦夫人已殉节，惟侍女夏氏归母家得免，削发为佛弟子；天波归，重其节义，使掌家政，亦不复娶。至己亥春，大兵至滇，天波叶夏氏，独身从上入缅；夏氏缢死。是时，兵乱死者相撑拄，为鸦犬食，血肉狼藉；而夏氏尸毋敢近者，得复收葬，咸以为节义所感云。天波既行，以二月二十六日抵囊木河；缅人守关，从官不得入。上使天波先入宣谕，缅兵闻黔国公来，犹下马罗拜。晦至蛮溪，天波与国舅王维恭、典玺监李崇贵谋曰：蛮人异心，事不可知也；不若奉少主进茶山，外可以调度诸营，主上在内亦藉以为重，使缅人无生心焉。维恭入言之，后不可而止。二月二日，缅酋来迎者四舟；从行文武别走陆道者九百余人，皆为缅人要杀，从官愈少。十八日，至井垣。缅人自万历时绝职贡，不通中华者八十年；至是，传语所问，皆万历朝事。而出神宗玺书，合今篆差一分，以为伪；天波出己印较之无差，乃服。居井垣月余，缅酋愈倨；供馈少，从官无所得食。天波与蒲缨、王启隆集树下议曰：缅待我，情日薄，此岂可依以久居？及今走户腊二撒；出孟养，尚可图存。马吉翔阻之，计复不行。及白文选等兵至，亦为吉翔所却。五月迁赭经，诛茆以居。蛮俗以八月十五日为岁节，属国皆来朝；欲天波至，用蛮礼见，以夸示群蛮。使人来召，天波不欲行；吉翔强遣之。既回，恸哭曰：前在井垣，不听我言，至有今日之辱；我不屈节，则主在虎穴，势且上累。呜呼！谁生厉阶，至今为梗，吾何所告诉耶？庚子秋，定国等兵又至，缅又使人请天波往，具宾主礼甚恭；及定国兵败出缅，愈无所畏矣。辛丑五月，缅酋弟莽猛白代立，遣使索贺礼；不能应。至七月，而有咒水之祸。初，缅人请从官过河议事，吉翔令诸臣尽往；天波疑有变，欲不行，上强之。至则就宴，酒数行，伏甲起，悉就缚。惟天波出袖中锤，击杀十余人而死。又发兵回行宫，诛其未行者。顷之传语曰：毋害皇上及沐国公，不知天波已前死矣。是时，死者松滋王而下四十有二人，而其先以病卒与自缢者甚众，从行之文武尽矣。天波三子，其二子先病卒，独忠献在石屏随其妇翁龙世荣出降，居云南。是年四月，有梅道人者，与张琦、尹士镳等谋起兵，伪为忠献书，致宁州禄昌贤；事发，琦等诛死。忠献度不能免，乃谓其妻龙氏曰：吾且蹈不测，汝妊四月，幸而生子，无绝先人后。乃令内臣滕九德、仆白君爱引之出，诈言进香东岳祠；浮舟至昆阳州，匿新兴滕飞熊、飞蛟家。忠献赴逮，以其使婢夏莲冒龙氏。真龙氏八月产一男，名神保。及乙巳三月，新兴土酋王耀祖等谋奉神保赴事，以衣币迎龙氏母子入山，移檄诸蛮；数日战不利，迁之法冲白乃家，又令白君爱别藏神保于滕氏。吴三桂穷搜，获之解京；忠献先在京尚无恙，至是并逮讯焉。呜呼！天波寄孥土司，志亦苦矣；而卒不保，岂天之故欲斩其祀也耶？或曰：沐氏自黔宁王开国以来，凡二王、一侯、一伯、九国公、四都督，富极贵溢，诸勋莫与比焉；天道恶盈，故后嗣卒罹此酷。然以天波之忠且义，而不得免焉，则乱贼之裔繁衍累世亦独何哉？

　　粤中之武臣多矣，其可纪者祗此元胤之节烈、琏之忠壮，犹有黄靖南之风焉。王祥、杨展捍御蜀疆，虽非矢志为国，然遗民得以保聚不至流殍者，展等之功不可泯也。沐氏世镇滇南，不异尉佗之尊富，而三百年之勋镇殉国者止黔国公一家，差不负世臣之名；若皆如刘孔昭、赵之龙之徒，二祖之灵能无恫乎！  
　 

卷二十三

　　四明西亭凌雪纂修

　　列传三十五 武臣传 李定国（附刘文琇并孙可望事实）

　　列传三十六 武臣传 荆本彻、贺君尧、黄斌卿

　　列传三十五武臣传

　　李定国（附刘文琇并孙可望事实）

　　李定国，延安人。少与孙可望、刘文琇、艾能奇俱从张献忠为盗；献忠儿畜之，因冒其姓。献忠潜号于蜀，置四将军：可望曰平东、文琇曰抚南、能奇曰定北，而定国则安西也。献忠死，可望等溃至重庆，杀曾英；南走綦江，入贵州，破定番。四人相与谋曰：明德入人心久矣，李闯入京称帝而不终；今蜀事又不成，是天未厌明德也。我等何可踵败辙！盍相与反正，扶明洗去贼名乎？乃筑台而盟，复本姓；尊可望，受约束。闻黔国为沙定洲所逐，诈称焦夫人弟所请兵为黔国公复仇，破曲靖。至楚雄，败杨畏知，释而礼之。畏知说以禁淫掠、止屠戮，招沐天波归，宾礼士大夫，听朝廷命；可望皆许之。发兵擒沙定洲，略定迤东西。是时，永历帝新立国受兵，故可望等于旬月间据有滇、黔二省，入居云南，兵势大振。故御史任僎，滇人也；倡议请可望为国主，设六部，铸兴朝通宝钱，以干支纪年。可望大悦。群贼本起等夷，以一时无主，权相统属，非心服也。定国尤倔强，心非任僎议，每事相抵牾。可望怒，因他事执定国于演武场，杖之百；既复起，持定国而哭曰：吾以大义辱吾弟，愿改心共济大事，勿相戕也。定国再拜谢，由是恨可望。己丑，畏知说可望归朝受封爵，始可服众。可望遣畏知奉表请王封，廷臣执不予。久之，始诏封可望景国公，赐名朝宗；封定国康侯，名如靖；文琇宁侯，名若锜；能奇□侯，名时泰。遣大理卿赵昱往滇。而浔镇中军胡执恭已先矫诏封可望秦王；可望大喜，俨然以秦王临其下矣。畏知还，始知其伪，耻之。复遣御史瞿鸣丰入朝，欲实得秦王封，而遥以兵威挟制朝廷；大学士严起恒等执议如初，可望恨甚。辛卯，部将贺九仪贼杀起恒等于南宁，上下震骇。是时，粤东西已失，瞿、何诸公皆死，陈邦傅等出降，国事愈不支，乃真封可望为秦王。可望既受封，迎上入安隆府，岁给银八千、米百石而已。锦衣卫马吉翔、内侍庞天寿私通款可望，议受禅；可望度众心未附而止。乃驻贵州，大造宫殿，署百官，以明臣雷跃龙、范矿、任僎、程源、龚彝、朱运久、张重任、方于宣等为宰相、九卿、科道、翰林等官。跃龙等皆起家进士，受朝廷显秩，至是皆导可望以僭逆。而方于宣尤谄谀，为可望起朝仪、易印章、立四庙、制卤簿九奏万舞之乐。其撰伪史，称献忠为太祖，颂为汤、武，而指怀宗为桀、纣。可望览之曰：是亦太甚。于宣曰：不如是，不足以纪开刱之勋。闻者骇焉。上之未入安隆也，可望已袭执皮熊、杀王祥；张先璧、马进忠等皆由湖南入黔，归可望矣。至是，由遵义北击于大海、李占春于重庆，败之，据有川东；遣王自奇、刘文琇分道取黎州及嘉定州，走袁韬、擒武大定，留兵守川西。其明年壬辰，清兵入蜀，白文选遁回云南。可望乃使李定国、冯双礼由黎平出靖州，马进忠由镇远出沅州，会于武冈，以图桂林，步骑八万；刘文琇与张先璧由永宁取叙州，白文选由遵义取重庆，会嘉定以图成都，步骑五万。疏请封定国西宁王、文琇南康王；时，能奇以前死，余各加公侯。五月，定国进攻靖、沅、武冈，皆下之；由西延大埠，疾趋广西，遂陷桂林；孔有德自焚死，执陈邦傅等送□□。文琇、白文选亦陷叙州、重庆，清兵还救，文琇全军俱覆；可望夺其王爵，令回守云南。九月，定国北取永州、衡州。楚、粤之间，旧将胡一青、赵印选、马宝、曹志建等屯聚粤西山谷间者，皆相率来归；民间亦多啸聚以应之，不复受可望节制。可望怒，乃自至沅州，使白文选、张虎攻陷辰州，杀总兵徐勇；湖南猝不意兵至，郡县皆奔溃。十一月三日，定国与清兵战于衡州城下，不利；会主帅遇仗死，定国收兵退屯武冈。可望因其败，将因以为罪而杀之。召至沅计事，定国辞不行；明年春，径回广西。可望愈怒，自率兵追之。清兵闻可望退，进兵宝庆，与可望遇于花子街；望见可望龙旗，尽锐攻之，杀伤相当。可望忽退，诸营见龙旗走，遂溃；惟双礼一军不动。清兵鉴衡州之失，亦不追；各引还，以武、宝之间为界。上时在安隆，困甚；闻定国据有广西，忠勇，且与可望有隙，与大学士吴贞毓等十八人谋密召定国入卫，以制可望，许封晋王，赐以「宸翰亲臣」图章；遣使敕谕定国，情辞哀切。定国读之感泣，军中皆流涕；顾念兄事可望久，且其兵尚强，未敢轻举也。可望闻之，遣将至安隆，尽杀与谋者。以定国方将兵在外，愈厚抚其妻子，冀收己用；定国亦防可望袭之，出兵由宾州南掠廉、雷。五月，陷高州及阳春、阳江、恩平诸邑，进围新会；明年，清兵合击之，定国败走，退守南康。文琇在云南，诏召为大招讨、都督诸军，出师东伐。文琇具疏辞，不许；乃出按沅、靖诸营，慰劳军旅，十日而毕。文琇于诸人稍恭顺、慕文雅，亲礼儒士；尝曰：皇上犹佛也，吾侪当构玉宇安之。乙未十二月，可望闻定国在南宁势不振，遣总兵张明志、关有才等袭之；定国大惧。其记室金维新曰：王无患焉；明志等虽盛，皆王旧部卒，必不敢相敌。今我疾引兵从间道出其后，彼必惊溃。我乘胜至安隆，迎天子入云南，大势在我，秦王无如我何也！定国然之。丙申春二月，率其将高文贵自归朝趋田州，出关有才军后猝乘之；有才逃归，军士悉降。定国疾走安隆；可望侦知之，亦遣白文选至安隆移上入黔。太后闻之哭，从官皆哭；文选不忍，乃迟行以俟定国数日。定国至，即奉上由安南卫西入云南；可望遣兵邀之，定国已抵曲靖。时，文琇与王尚礼、王自奇同守滇；文琇亦素怨可望，闻定国将至，佯与尚礼城守，而私以数骑驰迓定国，曰：我辈以秦王为董卓，尤恐卓后复有曹瞒。定国指天誓。文琇与定国、文选同奉上入云南，居可望府中；封定国为晋王、文琇蜀王、文选巩国公，余将吏俱升赏有差。使文选还慰可望，可望夺文选兵。然以妻子在滇，未敢公为逆也；复遣文选入朝，与定国议和。明年五月，上使张虎送可望妻子入贵州。张虎，可望私人也；定国欲远之，故遣之去。临行，上召见劳之曰：秦、晋和好，藉卿之力；还当爵卿以公。因拔金簪赐之曰：以是为信。虎至黔，即劝可望内犯；且曰：上命以金簪刺国主。可望既无内顾虑，又闻虎言，方于宣等复赞之，遂发兵反。是时，廷臣大半仕于可望者，而可望腹心将王尚礼亦在滇，与龚彝等许为内应，诸镇从定国至者皆伤残之卒，文琇所留滇兵亦少；然人心不直可望，马进忠、马维兴、马宝同姓相密，又与白文选交，皆密谋助定国，而可望不知也。诸将先从容说可望，使还文选兵，可望信之。八月朔，乃以文选为征逆招讨大将军，总统诸将前行，马宝为先锋，自率大军随其后，合兵十四万人；留冯双礼守贵州，马进忠以病留安顺。定国、文琇亦自将至三岔拒之。八月，诏削可望王爵。九月朔，可望至交冰，列三十六营，去曲靖三十里。定国、文琇相顾失色，文琇欲走交趾避之，定国欲由沅江景东取土司。议未决，初四日文选拔营至三岔，轻骑奔定国军；具言人心内向，可一战走也。定国大喜，请封文选为巩昌王。可望闻变欲还，马宝佯怒曰：吾乃为跛贼所欺，要当手缚之，生食其肉。文选为贼时，尝战伤足，故云。乃进曰：一人去，何足重轻？而以废大事耶？可望乃止。曰：两酋齐出，会城必虚。令宝与张胜、武大定选精骑七千，间道袭云南，而身与定国决战。宝阴告定国，促令速战而身徐行，使城中得为备。定国会战，兵既交，文琇骑将李本高马蹶被杀，文琇欲退；文选怒曰：张胜已前往，我若退，腹背受敌，蹂为肉泥；与其死于走，孰若死于阵乎？率所部五千驰之。马惟兴勒兵不动，开阵以迎文选，合军反攻；可望在高阜见之，大惊曰：诸将皆叛乎？遂走。定国率诸营乘其后，可望大败，奔贵州；定国令文琇追可望而身还师。张胜至云南，王尚礼已为沐天波所拘不得发；胜知有备，又闻可望已败，驰还至浑水塘，遇定国，殊死战。马宝倒戈促之，遂被擒。十月朔，可望至贵州，冯双礼绐之，言追兵将至；可望入城挈妻子北走，双礼断后，尽掩其子女辎重。至偏桥，随行止二十余人，所过镇将皆闭门不纳，乃走长沙降于经略。论功封双礼庆阳王、进忠汉阳王，惟兴宝等封国公；其党附可望者皆降级，诛张胜、张虎，王尚礼自缢。于是，定国与文琇并居云南，而事权专归定国。定国素以猛勇称，其出兵楚、粤也，连陷十数城，害两王，其党益严惮之；定国性亢直，与人无私曲，回滇矫可望失，事上尽礼，进奉极丰，不以威凌士类，人以此多之。然计虑筹划，不及可望。既柄国，任用记室金维新官吏部右侍郎，马吉翔复以谄佞入内阁，群小争趋之；旧人失职，多怨望。于是，王自奇、关有才等相率叛，诛戮频行，势亦稍衰矣。可望既降，封为义王，欲藉清兵以报怨；因献滇、黔舆地图，并陈其进取状。戊戌春二月，清兵蜀、楚、越三路入黔，定国使刘正国、杨武等守三坡红关。初，定国所收可望诸军谓之新军；而己所部谓之旧军，赏赉独渥。赵印选、胡一青，滇宿将也，亦罢闲不用，以故新军不附；及清兵至，尽退守。四月二十四日，文琇病卒，贵州陷，清兵遂入云南。七月，定国受黄钺，与冯双礼等守盘江，扼鸡公背；文选将四万人守七星关。其冬，蜀兵出遵义，由水西入乌撒。文选惧，弃关走■〈雨上活下〉益；而广西土司之降清军者，导以入安隆，袭盘江之后。定国拒战于罗炎凉水井，连败，遂遁走永昌。报至，上出走。己亥春正月三日，大兵陷云南府，镇将胡一青等降。上至永昌，下诏罪己。定国还黄钺待罪，自请削秩；不许。三月，文选败于玉龙关，上入缅甸，定国伏兵于磨盘山。磨盘山者，越潞江二十里，山谷峻险、林木茂密。路径曲屈，仅容单骑。大兵穷追二十里，不见一兵，以为定国已去远矣；及过潞江，前驱遇伏不利。有俘卒泄定国谋，乃分精兵先蹂伏卒。定国出兵大战，不能胜，走至铜壁关，结营招集散亡；使高允臣先驰报上，为缅人所杀，不得达。定国率众驻孟定土司。磨盘山之战，定国本期文选前后夹攻，而文选自玉龙关败后，由沙木河出右甸镇康，道远不及与战。至是，闻文选在木邦，定国移兵南岛，与之会；见文选而相尤，文选不悦，及议所向，定国曰：缅小邦也，猝见大军，必惊惧；惧而思逞，必拒战；战则是与彼为仇也，何以托我主？不如择近境险要地休兵息士，修军实、招溃散，两军相为犄觕；缅外惮吾军，必不敢无礼于主上矣。且云南瘴暑，敌骑不敢久驻；及其毙也，吾可结连诸土司以为后图。文选曰：主上望援久矣，若俱在外，则在其内者何所恃？不如我入护主、王任外事。遂行，由锡箔、磨盘入甸。定国知文选之不和也，亦移屯猛缅。数月，兵稍集。元江土司那嵩与降将朱养恩、许名臣、高应凤等起兵谋应定国，吴三桂移师灭之；定国方与孟艮构兵，不能救也。定国势已败，见其党多降，益怀猜忌。贺九仪自南宁间道来孟艮，三桂拘其妻子以招之。事觉，定国伏甲召九仪饮，执而杖杀之，散其兵；兵皆怨，裨将何起龙率之入滇降。白文选抵拥会江，使人先谕缅，使者被杀；文选怒，因渡江击之，大败缅众。缅人伪约和而阴召兵，兵既集，以巨炮击文选营；文选不能支，且粮匮，乃回见定国。定国曰：惜也！前不用吾言，今仇怨已结，在彼者危也。乃与文选俱发自猛良，分道入缅；定国由左、文选由右，时庚子九月也，期以冬会于洞武。道乏粮，士马死亡大半。定国至洞武，见沿江多船，议遣别将分兵渡江，赴赭硁迎上；而自率师攻河瓦以制缅，使不得出师争。靳统武曰：我兵少，分之力愈弱，不如全军攻缅；缅破，必送主上至军以求和。乃进师，败缅兵于瑞羊岳阿瓦，缅王城也；三面阻江，一面通陆。白文选兵至后，并凿之引水为湖，留堤三匝，置木城其上。定国抵南噶喇江为浮桥以济；使人谕曰：送上出，我则罢兵。缅酋不听。辛丑二月，乃进屯洞怕，离缅城八十里；文选屯象腿，离缅城百十里；缅人先守木城，及两军未逼，乃更于外立木城，出兵以守；明日，兵复前，更立木城。如是数四，渐逼定国营。乃大出兵与定国战，驱象为前队；定国战不利，文选赴之，两军合击，大败缅兵。暑甚，士马渴不能追，缅仍入城以守。定国优礼所俘缅目，令还谕送上出缅。酋计曰：彼兵疲食尽，无奈我何；不如留天子以为市。终不听。乃谋渡江面赭硁，前洞武船皆已藏匿，使部卒入山伐木造船，复使人守江桥；其下饥疲，自相攻杀，遂散，定国计益穷。至八月，而有咒水之祸；从官尽死，上亦几不免。定国闻之，以十六舟渡江击缅，不胜，覆其五舟；乃与白文选俱引还洞武。至黑门坎，文选军在后，其下劝之出降；且曰：晋王不可信，不见贺九仪事耶？文选引而北。定国觉之，使其子嗣兴随文选以观去向。文选部下勒兵将战，定国遽使召嗣兴还曰：吾昔同事者数十人，今皆尽矣，存者我与文选耳；何忍更相残？且彼既背主他出，欲自为计，念已绝矣。吾所以使尔随之者，冀其生悔心，或为并并；今大谊已乖，任彼所之，吾自尽吾事耳。遂率所部东向九龙江而进，而文选卒降三桂。至十二月，缅人献永历帝于军前。定国在九龙江闻报，东走景线。壬寅五月，至孟腊，车里国境也。三桂恐其走交趾，遣提督张勇追之。而定国已病，乃置醮自述生平所为；且曰：如天已绝明命，尚速吾死，毋徒苦军士。未几而帝崩闻至，定国恸哭发丧，令军士缟素；然病愈不支。六月二十七日，卒于军。其部将靳统武亦死，余皆散。子嗣兴不能军，八月亦自慢怯降；与刘文琇子震、艾能奇子承业，俱入京受封焉。清兵之入云南也，诸将封公侯者多降，惟窦名望战死。

　　昔管仲遇盗，取二人荐上以为公臣；其后晋之戴渊，卒为忠义。至于草昧之际，自盗贼奋为名臣者不可胜数。由此观之，草泽何尝无奇材哉？明之末也，以科目箝制天下士，士之俊雄桀骜不能自取富贵者，皆起为盗魁，既已毒痡天下、浊乱神州矣；逮其归附，又不能善抚而用之。夫可望始之请王封，其志何尝不愿为国用；而庸臣必阻格之以激其怒而肆其噬，诸谄谀趋利者反导之以僭逆。考其人，皆出自科甲自附于儒雅者也。天厌其恶，定国起而反之，尊主礼士，足以有为矣；而朝无直臣，奸谀复出而用事，迄于不振。然其流离蛮貊之中，不忘故主，致于吁天自述其志，亦足悲矣！以视夫标榜声华、卖国以偷生者，论世之士将何所取之哉？然则盗贼犹贤于科甲之标榜者也。

　　列传三十六武臣传

　　荆本彻、贺君尧、黄斌卿

　　荆本彻，号大彻，丹阳人也。甲戌进士，累官下江监军道。南都之变，悉以家财募士。而总兵吴志葵起兵吴淞，大彻引兵会之，立义阳王监国。志葵攻苏州，大彻留辅王，志葵败，清师追至吴淞，大彻率麾下力战，不胜，走崇明；护义王，走浙东，因留定海。丙戌，还屯舟山小沙岙。大彻本不能军，军无纪律，所至扰民。时，黄斌卿在舟山，忌大彻之逼，未敢发。大彻贱买民米榖，民诉于斌卿。斌卿故曰：我无如之何也；然汝良苦。与之酒食，好言遣之。民愈德斌卿。斌卿乃密缄民词，送大彻以激怒之。大彻不察，召笞其民；民益怨。久之，斌卿知民可用，乃召各岙大姓喻之曰：荆某虐汝久矣；我不能制者，以皆王臣也。今闻且降清，将引兵大掠舟山，掳若子女，而以丁男充伍，行有日矣。若之何？百姓大怖，叩头曰：惟公所命。于是，归以其言遍告百姓，人思逞志；皆曰：黄公生我，我何敢不出死力？斌卿乃起师，合民兵共攻之。大彻将士善骑射，无不一当百，战三日夜；斌卿欲退，有叛将投斌卿者，告曰：火药已尽，马力竭矣；鼓之必克。斌卿因急攻，师遂溃，父子兄弟皆遇害。夫人以老获免，斌卿送之内地。其同邑人贺君尧，亦为斌卿所杀。

　　贺君尧，号淳宇。崇祯末年，为温州参将，加都督衔；思文即位，挂忠威将军印。其在温州，不戢军。有庠士见忤君尧，召辱之；诸生大噪，令士卒露刃逐诸生，有伤者。昆山顾锡畴以大学士召，方渡海入觐，欲劾其事；一夕，盗杀之江心寺，人以为君尧所使也。众议愈不附。丙戌夏，清兵破温，君尧走海，与巡抚卢若腾同栖镇下关，士卒俱散。平夷侯周鹤芝，故标将也；迎之入营。九月，同入闽，至海坛山；部将欧兴为召募洋船，得五十余艘。丁亥春，护尚书张肯堂入浙；止温州之玉塎山，其故治也。傍海有渔税万金，初夏渔盛，轻重税之，所获愈赢，而半为欧兴侵蚀；君尧怒，籍其舟。兴恨，将至舟山，以书约黄斌卿，令图之；斌卿遣剧贼王大用、林隆来迎，因击杀之，尽并其船。二子光禧、光祚，勇而有文，皆殁；全家死者百口。

　　黄斌卿，兴化卫人也；小字虎痴。有智术，通文墨，善谈论。父丞北方，斌卿侍行；遇流贼，父见害。斌卿因客游，与妓刘氏狎，资用乏绝。后以恩，例当授把总；刘氏倾其装以助，乃得之仕，升舟山参将。而刘氏为其妻■〈女石〉死。累官江北总兵。南都之亡，解兵遁归。隆武即位，斌卿进千金助军。上言：舟山为海山巨镇，番舶往来，饶鱼盐之利，西连越郡、北窥长江，此进取之地。上善之，封为肃虏伯；赐剑印，命屯舟山，得便宜从事。斌卿乃集将佐顾乃得、米国泰、朱寿、刘世勋等，造战舰、积糗粮，整立军容。又上疏，乞鹤芝以自副。芝至，为之延纳士人，招徕商旅。斌卿怯于大敌，而勇于害其同类。尝出师攻崇明，战败，以周瑞救，得还。丙戌正月，米国泰败殁于青村。六月，浙东陷，鲁王遁入海。靖夷侯王之仁父子率舟师来归，斌卿诱击之，并其众；又败之仁将张国柱。国柱者，刘泽清部将也；泽清既降，国柱率所部走定海，投之仁，之仁专任之。及之仁败殁，国柱来争舟山；兵多北人，号骁勇。斌卿自度不能敌，令百姓城守，而出洋与决水战三日夜不能当；赖阮进助，因大破国柱。先是，张名振扈鲁王出海至舟山，斌卿不纳，飘泊外洋；国柱既败，乃劫王妃张氏北行。斌卿得其船百号，又夺义师将胡来贡辎重，袭杀监军御史荆本彻；于是，据舟山为持久计。语其左右曰：舟山悬绝海外，不患敌至；我保聚训练以待时，足立国。限民年十一以上，充乡兵；夫死者妻嫁，田入官；六十无子，收其财产，别给口粮。初，舟山田半属内地；至是，大户不敢渡海，尽籍为官田。总计山田，官居其二、民居其一；斌卿意欲尽收之如土司法，为不侵、不叛之岛夷而已。丁亥春，有两王子来；斌卿使人沉之海，取其金帛数万。六月，忠威伯贺君尧来归；又杀之，得其船五十。隆武出亡，乃自署置官属、设印绶，生杀黜陟愈任意矣。张名振之丧师而归也，斌卿每事侮之，遂去舟山而别营于南海；平西将军王朝先，本王之仁部将，斌卿劫之，使守西洲渡。两人皆恨斌卿，第妻孥在舟山，未得间也。己丑七月，闽地尽陷，名振与阮进迎鲁王于沙埕至南田，攻复建跳所以居之。阮进军饥，告籴于斌卿；不听，进怒。有标将王大振者，富于财，斌卿数侵之，匿朝先所；因说曰：彼终不利于公，公盍先之？朝先乃与名振、阮进合兵，将攻斌卿。先闻于王，王亦怒其不奉令也，许之。斌卿驭下少恩，众多不附。阮进兵至，遣将陆伟、朱玖御之；数败，惧而求救于安昌王恭■〈木枭〉。大学士张肯堂上章待罪，请议和；曰：彼此皆王臣也。诸帅不听。九月二十四日，陆伟、朱玖叛，放舟出洋；阮进疑斌卿逃，纵兵大掠，斫伤斌卿，缚而沉之。临死，见荆本彻立其旁。二女从死。子世爵，名振婿也；留名振军中。

　　古人有言，盗亦有道。斌卿欲盗据舟山，乃拒鲁王而不纳、害两王子，不忠；灭荆监军、杀贺忠威，不义；强据民田，不仁；侮定西、拒荡胡，无礼；蓄叛臣为部将，不智：无道甚矣。夷灭不亦宜乎？若诸人者，不足录，传其事以为后世戒。  
　 
卷二十四

　　四明西亭凌雪纂修

　　列传三十七 武臣传 郑遵谦、郑彩、阮进、周鹤芝

　　列传三十七武臣传

　　郑遵谦、郑彩、阮进、周鹤芝

　　郑遵谦，字履恭，会稽人。父之尹，山西按察司佥事。遵谦少喜任侠，轻财结客，不为绳墨之士所礼；与东阳许都为死友。名妓金氏一见喜曰：豪士耶！遂耦焉。遵谦挑其侍婢，金氏杀之；诸不逞于遵谦者，属婢家讼于官，系金氏狱，词连遵谦。遵谦不出对簿而散千金，与金氏日酣饮犴狴中。时松江陈子龙司理绍兴，许都驰谓之曰：天下方有事，公奈何欲杀豪杰？子龙乃出之。及许都作乱，连陷数县，遵谦谋应之；其父扃其室，不听出。清兵渡江，南都官属皆逃，奄人屈尚忠至绍兴；左都御史刘宗周曰：凡逃官，皆当斩也。于是，分守道于颕系尚忠以待，遵谦出而缚杀之。曰：刘先生有言矣。因谋起兵备乱。及六月，杭州不守，绍兴通判张愫以城降，用为郡守；又以彭万里知会稽县。遵谦乃召故知诸少年及郡将告曰：天下事尚可为，我欲举义旅何如？众曰：惟公命。是日，集者数千人，乃树纛誓师，收张愫、万里俱斩之。集缙绅议饷，尚书商周祚、姜逢元等皆至，有以家贫辞者；遵谦叱曰：若受高官厚禄数十年，今国破君亡，尚欲拥厚赀安享耶？驱出将斩之，众股栗，乃听命。部署甫定，其父从杭州纳款范发归，见之大惊；扶遵谦叩头大哭曰：汝幸贷老奴命，毋使覆宗。遵谦不顾，绝裾去。将迎楚宗室为王。无何，鲁王监国诏至，遣子懋绳率副将胡明杰以兵三千迎王。王至绍兴，命遵谦挂义兴将军印，赐二品服。江上设守，遵谦□小亹。十一月，以功封义兴伯。子龙亦起兵松江，贻书曰：仆真淮阴恶少，不识韩王孙。监国军事，主于方国安、王之仁两人，遵谦悒悒不得志，日以声色自娱。明年六月师溃，王航海。隆武遣使召之至闽，而帝蒙难，漂泊闽海。久之，王次长垣，遵谦来谒，王甚喜。乃依郑彩以居。彩以同姓弟畜之，使领陆兵于牛田。海中洋船皆统于彩，遵谦强取二舶，资万计；由是交恶。遵谦为人疏诞，不能虑患。大学士熊汝霖见害，遵谦不平，形于辞色。彩欲杀之，乃伪挞部将吴辉，辉扶伤就遵谦求书投郑鸿逵；遵谦入辉船送之，被擒。辉既擒遵谦，而难于面之，伏舱底不出；遵谦呼曰：汝，郑彩厮养，杀我岂出汝意而相避乎？辉出，遵谦乞只鸡盂黍，哭祭汝霖；既毕，赴海死。金氏时在军，束草像郑彩，每馈食，斩草人以侑。彩闻之，沉之海中。江师之溃也，其父之尹亦死。

　　遵谦之义举得矣，而如违其父何？曰：是不可以责遵谦也。何则？其父已不义矣；父不义而子违之，于子乎何尤焉？曰：独不可两全乎？曰：可。为遵谦者，痛哭以谏父，奉父以举事，则两得矣；然而必不能也。明之绅士大约荣利禄、趋声势、私妻子是计耳；宁有君父之戚、家国之感乎哉？故闯至则降闯、献至则降献，一降不已则再；其目义士皆怪物耳，安得不怨其子哉？曰：降绅众矣，而之尹独以子举事死，是非杀父欤？曰：是不然。当是时义旗四出，孙佥事于余姚，张司马于东阳、朱总督于金华、钱员外于鄞县、熊给事于绍兴，师徒云集；即微遵谦，之尹能禁他人乎？倘从而挠之，负恶名而不免于死，则不如遵谦之为得也。嗟乎！遵谦虽非忠义，而名卒以是传；与夫华衣美食、酣豢声色以老，而名湮者，异矣。

　　郑彩，芝龙族侄也。剑眉长髯，仪状魁硕；有智略，与诸将异。鸿逵奉命守江，彩亦以总兵官守采石。隆武立，遣守杉关，封永胜伯。后以败降，封恩□伯。丙戌秋，鲁王出海，欲依黄斌卿。斌卿不纳，飘泊外洋，彩适至舟山，遂奉王南入闽。芝龙已降北，闻彩护王，屡书规其执王自归，彩不听。丁亥，进封建国公。闽海舟皆出郑氏门下，自芝龙北走、成功居南，彩威名遂盛。戊子，奉王驻福宁州。大学士刘中藻方复福宁，欲迎王；彩与之忤，乃掠其地，致百姓怨叛。中藻败殁，后与王有隙。己丑，弃王南归；王依阮进，得适舟山。庚寅，与郑成功构衅，成功击走之，袭执其妻子；成功祖母责其孙善遇之，得释还。秋，北至武环山，欲争平夷侯地，相攻杀者屡月；后阮进助平夷，彩遂败走。始，闽安周瑞、荡胡阮进，皆彩义子也；平夷侯，则称门生者也。至是互相攻杀，惟力自恃矣。彩漂泊海中无所适，成功以书招之，乃归死于家云。

　　阮进，号大横；闽之舵工也。尝掠海上，能以少击众，熟谙水性。张名振拔之，使莅水营。浙东兵溃，定海张国柱驾楼船四百窥取滃州，黄斌卿求援于名振；名振方出战，进率艨艟突入国柱营，炮声雷鍧，波涛起立，国柱大败。滃州人德之，进加参将。然斌卿为人猜嫌，赖名振力出险，不以为德，反忌其威势出己上；说进使背名振。进亦欲自为一军，乃取其二千艘、资万数，移师琅琦。丁亥正月，鲁王次中左所，禡牙出师；进以军来会，封荡胡伯。自是，与名振抗衡矣。八月，从攻福州。己巳夏，闽地尽失，进复与名振迎王沙埕，取健跳所居之。七月，清兵围健跳所。名振城守，将破危甚；进率水营百余艘自外海至，中城闻之，妇女皆踊跃出，乘城鸣金击鼓，声振天地，田帅拔营去。久之，进军中乏食，自念昔有保滃州之功，告籴于斌卿；不许。张肯堂谓斌卿曰：监国漂泊海中，公不能奔问官守；荡胡昔有德于我，今违其请。内负名义、外树强敌，公不虑后患乎？不听。进遂与名振、王朝先以王命讨斌卿，卒杀之。辛卯，清兵攻滃州。进自海门返，遇金帅于横水洋，以火球掷其舟；风转反击进面，进创甚，投水死。

　　周鹤芝，字九玄，福清人也。曾祖某，嘉靖中佥都御史。芝饶机智，有胆略，善射。少与周之夔、林正亨同学。后弃去射猎、渔钓，落拓游四方。已乃与番船贾人贸易，侪辈听其指挥。久之，遂劫掠为盗，徒众骁勇，与刘香、郑芝虎齐名。芝不杀人，皆仅分其半；海上谓之仁盗。尝微行归家，为有司迹捕；系狱三年，贿吏得脱，变姓名为盗如故。年几四十，见天下将乱，慨然语其属曰：大丈夫乘时立功，及筋骨尚壮，当为朝廷用；奈何作此不义事耶？分财给之，率就抚。大吏请于朝，授黄华关把总，稽察商船。乙酉秋，思文帝加水军都督，副黄斌卿镇舟山；乃率其弟周瑞、副将翁长盛、刘顺等列营，与斌卿犄角。时，海上方苦斌卿之暴，而芝礼贤下士，通商旅、来百货，人翕然归之。鹤芝少时，尝往来日本，与撒斯玛王结为父子。日本三十六岛，岛各一王，以抗国主；国主居东京，拥虚位而已，政令听之大将军。撒斯玛于诸岛为最强，与大将军相亲。芝既熟日本，故往来海中，无不如意。至是，遣人至撒斯玛，诉国中丧乱，愿假一旅以济军。将军慨然，许于明年四月发兵三万，并给中华军资器械；自长琦岛至东京三千余里，修桥道、葺驿馆以待使臣。鹤芝大喜，益赂以珠玑玩好，遣参谋林钥舞为使。将发，斌卿忌其功，止之曰：世宗朝倭患之中于南土者几十年，至今父老犹畏其名；今乃欲引贼入门耶？芝怒而入闽，加平海将军。六月，尚书张肯堂将出师，奏为前将军；会芝龙阻师，乃悉以军器火药付鹤芝，令先发。七月，进至沙埕。时，浙东已失，鲁王出走，遂破蒲门所，据镇下关，谋取温州。九月，闻延本陷、上遇害，引兵南还。福州既破，郑芝龙劫众议降；芝涕泣谏曰：鹤芝，海隅亡命耳，无所顾惜，尚不肯轻弃成业。明公二十年威望播海宇，士卒精强、府库充实，进可以扶明室，成中兴之功；退则自王，亦不失为一州主。奈何信狙诈之言，负义名、入险地，万世基业坠于一旦，为天下笑。芝不忍见公之有此也，请得效死于前，以明不欺。抽刀自刎，芝龙起夺之。后数日，芝龙竟去。丁亥三月，克海口镇东，遣其义子林皋随安昌王至日本乞师，不得其要领而还。四月，镇东复失，参谋林钥舞、总兵翁长宣、赵牧等败殁。钥舞，福建人；牧，常熟人；皆芝客也。芝龙之降也，钥舞陈八不可；勿听。牧有勇力，朱永佑将使见芝龙而刺之，亦不果。至是，守镇东。牧出战，所杀伤过当，敌来愈众，遂不支。戊子，鲁王封为平夷侯，移镇沙埕。督师刘中藻之复福宁也，兵甚盛；芝以水师助之，温、台响应。己丑，中藻败，芝北据王球、三盘诸山，开黄华关；鲁王驻滃州，遥为声援。庚寅，与其弟闽安侯瑞不和，鲁王命杭人吴明中往解之，构之愈甚。瑞南依郑彩，而芝北依阮进；助之攻，瑞卒败去。辛卯，召守羊、瞿等山，以粮少为张名振所阻；芝自是无复经略四方之志矣。后不知所终。始，鹤芝之乞师日本也，且阻于斌卿；其后，御史冯京第谓斌卿曰：前乱我边者，海盗耳。今我乞师，于王何害？斌卿乃使其弟孝卿佐京第往。至长琦岛，其王方与西洋构兵，甫戒严；而京第至，不得入。京第朝服哭拜于舟，撒斯玛王闻之，谓大将军曰：我不能恤中国乱而使其使臣哭于我国，我之耻也。会东京方遣官行部，如中国之巡方者；京第因致书，乃得入馆，议发各岛罪人以应。京第先还，日本致洪武钱数十万。孝卿留与诸官妓狎，乐而忘返；其国轻之，发师之意遂怠。乙丑冬，有僧湛微自日本来，为荡胡伯阮进言之；且曰：师可得也，而中国之聘薄。彼国饶，金帛未足重也；诚得普陀山慈圣李太后所赐藏经为质，则兵必发。进与定西侯张名振上疏监国，复遣京第往，以澄波将军阮美为副，王亲赐宴。十一月朔，出普陀。十日，至五岛山，与长琦岛相距一程。是夜，大风黑浪兼天雨，红鱼乘空上下，船不知所往。十二日，见山，舵工惊曰：此高丽界也。转帆而南。又明日，乃进长琦，召通事喻以来旨。其王闻之，大喜；已知船中有湛微，则大惊。湛微之在日本也，依南京寺主持如定为弟子。如定通文墨，国人重之；湛微能不逮其师，而狡狯多变。乃别居■〈月斐〉泉岛，自行其恶札，末署曰「金狮子尊者」，流传至东京；大将军骇曰：此必西洋人之为天主教者。急捕之，已知为江西僧也，乃逐之过海。日本法不杀大唐僧，有犯止于逐；再往，则戮及同舟。湛微欲以此自结于日本，幸依中国使臣得不诛；阮美于是知其为所卖也，遂载经而还。湛微愧，自投于水；京第救之。归营，进又欲杀之；京第不可，载之往荒岛。然日本承平日久，故老不见兵革，本国且忘备，岂能渡海为人复仇乎？说者谓宋之亡也，张世杰尝遣使海外某国借兵，陈宜中亦身至占城；崖山既陷，两国之师同日至，不战而返。芝等之举，何以异此！忠臣义士计无复之，不得已冀功名于万一，徒以利害相权者陋也。

　　郑彩以下皆海盗也，君子何取焉？取其犹知王室尔。以芝龙之宠贵，一旦弃其军而不顾，况彩等乎？之数人者，非素有位于朝、于职、于身也；仓猝招徕，相依不去。及乎大势已失，国统再绝，鲁王漂泊，靡有定止，彼逆臣者说以执王图富贵，而彩犹不忍，不犹贤乎哉！惜其奉王不终也。进以死勤事、芝乞师绝域，皆其志可悲者。嗟乎！明臣愧海盗者众矣。  
　 
卷二十五

　　四明西亭凌雪纂修

　　列传三十八 镇臣传 郑芝龙、郑芝虎、郑鸿逵、郑成功

　　列传三十九 杂臣传 金声桓

　　列传三十八镇臣传

　　郑芝龙、郑芝虎、郑鸿逵、郑成功

　　郑芝龙，字飞黄，南安石井人也。长躯伟貌，倜傥善权变。少随大贾李习贩日本。习与同寝，见巨人数十，披甲持兵列侍，心异之；抚为义子，为娶日本长琦王族女为妻。芝龙既习游海岛，因募壮士攻掠海中，积赀无算。日本于海滨地，列市数十，以居华人；每百年，则发兵尽杀之，名曰「洗街」。时，其酋方奉将军令以兵来，有与芝龙厚者预告之，芝龙得乘夜约亲党、载妻子脱归；愈招徕群盗，有船数十、众数千。天启、崇祯间，率众内犯，征章船乡村之税，不听则屠之。都督俞某往剿，败归。时，武备单弱，长吏畏闻盗；而芝龙亦不攻城邑、不杀官吏，且以贿求抚。巡抚沈犹龙为请于朝，授浯铜游击，俾徼巡海防。芝龙因家东石，第宅弘丽，绵亘数里；朱栏锦幄，金玉充牣。尝献犹龙珊瑚二株，高二尺余，贮以金盆；攒珠龙，蟠其上。既就抚，乃愈纵其党劫掠，而间则袭执之以报功。夤缘兵部，不十年累升都督总兵官。弘光立，封为南安伯。

　　南都之亡也，鸿逵遇唐王于浙，因奉之入闽。芝龙率文武将吏迎之水口驿，拥立为帝，改元隆武；以芝龙为太师平国公、弟鸿逵大将军定国公、彩建国公，族戚部将封侯伯者十数人。其挂印、腰金、侍卫、乡校盈列朝内，内外大权尽归芝龙，隆武左右皆其私人矣。芝龙自以太师，欲首文臣班。左都御史何楷争之不得，致仕归；芝龙使人中途截其耳，隆武不能诘也。大学士黄道周与芝龙议不合，自请出督师，芝龙仅给羸卒千；甫出关而溃，道周被执。芝龙本起群盗，无长策远略；既揽大权，徒自贵倨，欲生杀予夺出己手，亦不思为朝廷谋恢复、襄中兴。隆武侵不能平，乃议亲征；猝起幸延平，将入赣，留大学士张肯堂居守。肯堂请率兵自海入长江，窥取南京；部署已定，芝龙阴有异志，奏阻其师。洪承畴，芝龙乡人也；以书招之，许以破闽为王。芝龙遂送款，尽撤守关将士；隆武不知也。九月，大兵长驱入福州，遣骑至延平，执帝后。芝龙以封议未定，退屯安海，楼船尚有五百艘；使人私于贝勒，自述撤关不守之功以邀封，且以拥立唐王为疑。贝勒遗之书曰：吾所以重将军者，正以将军能立王也。人臣事君，苟有可为，必竭其力；及乎天命已去，则幡然乘时，以建不世功。倘将军前无所拥戴，兵未至而先附，我何所取重于将军？今两粤未平，藉将军兵威以慑之；已铸闽广总督印以待，将军即至面商事宜。芝龙得书大喜。十一月，劫诸将议降；安昌王恭■〈木枭〉、侍郎朱永佑、安南侯杨耿、平夷侯周鹤芝、定洋将军卒（？）一根、武康将军顾乃德等皆以为不可，更迭进谏。弟芝豹、子成功尤痛哭极谏。而芝龙意已决，单骑见贝勒乞降。贝勒与握手言欢，折箭为誓；芝龙赂遗不可胜计。忽一夕，拔营挟之北去；从行者五百人皆拘置别营，不得相见。兵至安海淫掠，成功母亦不免，自缢死；成功大恨，用夷法剖腹涤肠以殓。发丧起兵，移驻南海。芝龙至京师，授精骑呢哈番。顺治十八年，以子成功入犯，芝龙与交通，为家人尹大器所首；十月，磔于市，并其子世恩家口俱歼焉。

　　芝虎，芝龙同母弟。有勇力善斗，与芝龙偕剽海上。时，南安有苟憨、惠安有刘香，皆称巨魁。苟憨先亡。刘香恃众不肯就抚，朝命芝龙讨之。战于定海所三日，芝龙兵且败；芝虎望见香坐大船，指挥兵众潜以小舟直入其阵，跃登大舟欲擒之。众仓猝不敢阻，香乃亲接战，弃刃徒搏相持，堕海皆死。芝龙兵乘之，遂并其众。众人谓芝龙之强，由芝虎所助云。

　　鸿逵，字羽公，芝龙异母弟也。涉略书传，无材能。芝龙就抚，鸿逵以武举得官，品阶相亚。南都立国，朝议以舟师守江。调鸿逵入援，加总兵官；彩副之。鸿逵乃自海道入江，驻京口。王师渡江，鸿逵不战遁归。隆武立，封定国公。上本鸿逵所拥戴，然畏其兄，以大权尽归芝龙；芝龙恣肆，亦不能有所匡正。其冬，上将亲征，以鸿逵为御营左先锋出浙江、郑彩为御营右先锋出江西。筑坛西郊，择日行推毂礼。鸿逵出城，马蹶仆地；及受钺，大风起，擅上烛皆灭，三军失色。上在建宁，鸿逵驻兵关外不肯前。明年六月，浙东陷，鲁王航海，江上师悉溃，行在大震。有传北兵且至者，鸿逵徒跣足，疾行三日抵浦城；后者至，则兵哗也。事闻，削鸿逵爵。及上幸延平，芝龙握重兵，阴思纳款；鸿逵心非之，力不能救，愤恨欲为僧，退居安海。福州破，芝龙降；鸿逵以不许封地，未附。芝龙北去，大帅就海中令鸿逵征粤；鸿逵受之，然尚持两端。成功起兵，乃与之共事。

　　成功，原名森，字大木；芝龙长子，所娶夷女生于日本者也。少颕异，补博士弟子员。有术士见之惊曰：君骨相中封侯格，非一科第者。鸿逵拥立唐王为帝，芝龙引森进见。帝奇其状貌，赐姓名曰：朱成功；授为招讨大将军，比照驸马体统协理宗人府事。抚其背曰：儿当尽忠吾家，毋相忘也。时年二十二，进封忠孝伯。自是，中外皆称曰国姓。时，芝龙握重兵，兵民之事，皆其关决；而以拥立非己意，与朝臣相抵牾，帝每事裁抑。浸以跋扈，封之出关；不听。成功性慷慨，怀忠义心，薄其父所为。及帝幸延平，成功扈从。芝龙将纳款，召之归；答曰：父教子忠，未闻教之贰也。福州破，芝龙约降；成功与其叔芝豹恸哭谏，不听。乃走金门江纠诸将之同志者结水寨。上书其父曰：我家本起草莽，违法聚众，朝廷不加诛，更赐爵命，至于今日，上宠荣迭承，阖门封拜。以儿之不肖，赐国姓，掌玉牒、畀印剑，亲若肺腑；即糜躯粉骨，岂足上报哉？今既不能匡君于难，致宗社堕地，何忍背恩求生、反颜他事？大人不顾大义、不念宗嗣，投身虎口，事未可知。赵武、伍员之事，古人每图其大者。唯大人努力自爱，勿以成功为念。父得书叹曰：此子不来，海上之祸未艾也。于是，募兵南澳。是时，闽地尽失。而海上素詟郑氏威名，成功建牙，旧众稍稍集；在闽诸大将曾樱、张肯堂、朱永佑、陈轼、林垐等，皆往依之。丁亥春，移泊鼓浪屿；屿与厦门相望。厦门，中左所也；浯州，金门所也。皆隶同安；环海，称两岛者也。时，两岛为建国公郑彩、定远侯郑联所据。闻永历帝立于粤，遥奉其正朔；其文移，称总统使罪臣。七月，以洪政、陈辉为左、右先锋，杨才、张进为亲丁镇，郭新、余宽为左右镇，林习山为楼船镇。会建国兄弟师，与招讨将军杨耿等入海澄，不克。八月，与鸿逵合攻泉州；败提督赵国佐，追奔至城下，杀留石守将解应龙。国佐婴城拒守，阅月，漳兵来援，解围去。戊子三月，进攻同安，守将廉彪、知县张效龄弃城遁；遂破同安，以叶翼云知县事。引兵再取泉州，时海上蜂起之将皆来附，而不习战斗；大兵将至，悉惊窜。乃留军守同安，而自率师归，鸿逵亦航海入潮。王师围同安，不能救，全军覆；遂屠其城。己丑，募兵铜山所。攻漳浦，守将王起俸降；旋亦不守。鸿逵之入潮也，克揭阳而据之。粤将新泰伯郝尚久方守潮州，与鸿逵不相能，治兵相攻。庚寅，潮人黄海如引成功入潮，缘道诛剿土寇；进攻碣石卫，为苏利所败。六月，攻潮州不克。成功召军吏计之曰：粤地远，吾得之不能守；而两岛吾土也，尚为建国兄弟所据，其将章云飞暴虐，我当治之。乃严布置，自揭阳扬帆。八月十五日夜，抵厦门。郑联方醉卧万石岩；岩距城东数里，洞壑幽奇，联别墅在焉。报至，不得通。诘朝酒醒来谒见，成功握其手曰：兄能以一军见假乎？联仓猝知不敌，唯唯而已。成功麾军进，众莫敢当。未几，置酒召联，伏甲士杀之，灭其尸；遂并其众。成功之将至也，郑彩知之，议全军出避；而联不能从，又不能设备，故及于难。彩率所部航海不能归，成功以书招之，归死于家云。十二月，清兵下广州，杜永和奔琼州；辛卯春，成功率兵往救。次平海卫，而鸿逵已弃揭阳；将归，未至泉州，镇将马得功攻厦门，郑芝莞不能御，遂入岛；前大学士曾樱自缢死。甫数日而鸿逵兵至，围得功；得功欲退不得，遣人问曰：公妻孥皆在安平镇，我不出，恐不利于公家。乃纵之归，不期成功之遽返旌也。成功至，大悔恨，以失地军法诛芝莞。莞，成功叔也；诸将股栗。鸿逵退泊白沙，筑寨居焉。左先锋施烺叛降清，清使守同安。五月，成功率众入南溪，败漳镇王邦俊。十一月，与都督杨名高战于小营岭，名高大败。十二月，取漳浦。壬辰正月，遂取海澄，守将杨世德、陈尧策、郝文兴等皆降。二月，取长泰，败镇将王进；援师至又败，遂围漳州，下漳属邑。五月，浙镇将马逢知来援，击却之；筑镇门，激水灌城，不克。及十月，金固山以援师至，围始解。然城中食尽，人相食，枕藉而死者百余万。而成功亦久顿兵坚城，师老粮匮，退守海澄。明年五月，大兵来攻。成功立雉堞间，亲御矢石，左右多死伤者；而成功与诸将饮酒敌楼，指挥自若。一夕，闻空炮发，成功曰：是将登城矣。勒兵持斧以待。俄而外兵大呼乘城，兵士举斧砍之；先登者皆死，乃退。时，成功纵横海上，浙、闽、两广沿海郡县无不被其害。所至索百姓饷，有至数千金者；深山穷谷卒不得免。而朝廷方用师粤中，乃议使使抚之；爵成功海澄公，封其父芝龙同安侯、鸿逵奉化伯、芝豹左都督，而逮治马得功，以其起衅也。甲午十月，朝命二大臣赍诏至。成功与鸿逵不奉诏，惟豹奉芝龙妻颜氏入京；芝龙入高墙，芝豹戍宁古塔。十二月，成功袭漳州，守将刘国轩开门纳之，知府房星烨、知县周琼、李奇生、范进等皆降；漳之属邑悉附。乘胜下泉州诸县。先是，隆武之以总统命成功也，许立武职至一品、文职至六品；至是，兵势既盛，乃设六官分理庶事。以壬午举人潘赓昌为吏户官，丙戌举人陈宝钥为礼官，世职张光启为兵官，浙人程应璠为刑官，丙戌举人冯澄世为工官。改中左所为思明州，以邓会知州事。奉监国鲁王居金门，凡宗室皆厚赡之。宾礼绅士王忠孝、沈佺期、郭贞一、卢若腾、辜朝荐、徐孚远等；军国大事，谘而后行。于是，岛上衣冠济济矣。乙未正月，林胜克仙游县。五月，遣忠振伯洪旭、北镇陈六御攻舟山；守将巴臣兴降，以六御守之。六御，陈谦之子也。旭招降台州镇马信、宁波镇张弘德。六月，堕安平镇、堕同安城。其冬，朝命贝子镇闽。丙申春，掠沿海，自泉州出师攻两岛；成功遣陈泽、林顺舟师御之。大兵分攻白沙，暴风起，不克而还。成功乃留辎重海澄，遣前冲镇黄梧守之。六月，大集舟师，将以北掠。未及北发，而梧以海澄降清，清赐爵海澄公；遂发郑氏祖坟，诛其亲党。成功遣甘辉进攻不胜，入土城取蓄积而归。别将破闽安镇，逼福州，不克；掠温、台等郡。十月，礼官陈宝钥自泉州降清。丁酉三月，鸿逵卒于金门。成功自以年年海上用兵无功，乃与鲁王兵部侍郎张煌言谋大举取南京，水陆甲士五万、号十万，戈船千余。戊戌入浙江，陷乐清。舟次羊山，暴风覆舟，没八千余人，幼子从军者皆溺。羊山者，小岛，群羊乳其上，见人驯扰；然不可杀，杀之则风涛立致。军士不信，杀而烹之；方熟，而祸作。退泊舟山，治战舰。己亥六月，入长江，破瓜州。江上屯守者皆败，遂下镇江，进围江宁，谒孝陵。张煌言分兵巡上江，下四郡三十余州、县，江、浙大震。而成功意自得，以为指日可下，不设备；军士奏乐，兵卒沾醉。清副将梁化凤侦知之，夜开神策门，袭其中军；军乱，遂溃。成功堕水，左右救之，得逸出；诸骁将歼焉。成功委辎重、收余众，趋攻崇明，不克。十月，回岛。其明年，清乃遣达素为将军，入闽讨之；一军出漳州、一军出同安，又会广东许隆、苏利舟师，军容甚盛，进攻厦门。成功遣右虎卫陈鹏守高崎，遏同安；郑泰出浯屿，御广州；自督军次海门，以御大师。漳船乘风顺流下，成功按兵勿动，须臾毕至，尽锐击之，闽安侯周瑞、五府督陈尧策战死。陈辉举火烧漳船，而成功引巨舰冲之。郑泰自浯屿来夹击；大兵不谙水战大败，浮尸遍海。同安兵趋高崎，陈鹏约降，兵涉水争前；鹏部将陈蟒不与谋，挥其下死战，大兵欲退，皆披重铠陷泥淖、赴海死者十七、八。粤军闻败，未至而旋。成功按诛陈鹏，以陈蟒代。辛丑，成功攻台湾。台湾者，荷兰属邑也；地方二千里，有二城：曰赤嵌、曰王城，余皆土番。芝龙尝耕屯其中；芝龙去，红夷入居之。成功之在海上也，饷无常给，分地掠取而已；至是，沿海失业，掠无所得。红夷译有何斌者，说成功曰：台湾沃野，四通外国，横绝大海，足与中国抗衡。诚得而有之，进可攻、退可守。且陈其可取状曰：金厦，台湾门户也；公既有之矣。金门外二百里有澎湖，有山可泊舟；公能夺澎湖，一夕可抵台湾。成功大喜，欲从之；诸将以为难。成功不听，卒起师。三月，至澎湖。前望鹿耳门，水浅难入，酾而祷于神曰：天苟祚明，愿大水助我。俄而水骤涨，舟毕渡。举炮攻其城，红夷出不意，惊溃。克赤嵌，进围王城。十二月，红夷食尽出降，送其主归国；土番亦奉约束，尽收其地。是秋，铜山守将郭仪、蔡禄率众降清；忠匡伯张进自焚死。清遂下迁海之令，沿海居民移入内地，设兵驻防。成功闻之，叹曰：吾不东征得此土，且无用武地矣。夫海滨幅■〈巾员〉上下数千里尽委而弃之，而曰斥地安边，岂得计哉？吾养锋蓄锐，徐以俟之耳。自是，立屋宇、广城郭，设七十二镇以守之。是岁，缅人献永历帝，明亡；成功准天复故事，仍称永历十五年。壬寅，改台湾为东都、王城为安平镇、赤嵌为承天府，以郑省英为府尹。成功用法严，果于诛戮。台湾初辟，水土未服，而成功命诸臣移家居焉；皆迁延不行。三月，有谮忠勇侯陈豹怀异志，遣周全斌执之。豹镇南澳十余年，数与许隆、苏利战，粤人畏之如虎；全斌至，豹遂入广州降，封慕化伯。成功之入台湾也，留其子经守厦门，烝其宠婢生子。成功知之，大怒，封刀遣郑泰杀其母子。泰不忍，而诸将畏罪，思推郑泰为主以拒命，执周全斌。会成功已疾亟。先是，成功受永历延平王之封而不称；至是，服王服，朝其诸将曰：我欲成大事，乃不能治家，遑问天下！言讫而绝。时年三十九岁，五月初八日也。诸将以郑袭护丧事，遣人报思明。六月，郑经嗣位，称嗣封世子；释周全斌以为五将军、陈永华为咨议参军、冯锡范为侍郎，率师至台湾。郑袭与其姻黄昭、萧拱宸谋拒世子。十一月朔，黄昭会诸将攻世子营。昭先至，破营而入，世子军溃。时值大雾，诸将踰期，全斌率左右力御之，杀昭。忽雾散天朗，其众惊扰，投戈降。经收萧拱宸杀之，余释不问；待袭如初。癸卯，经至厦门。得郑泰与黄昭往来状。初，成功死，靖南王、李总督遣人至郑氏招抚，泰请于经，欲内附。经曰：吾将东，诸君善图之。泰遣杨来嘉入京受命，议照朝鲜例，朝不许，来嘉归报，经愈疑泰怀二心。泰不自安，治兵金门。经将袭之，泰率所部航海，经遣蔡鸣雷慰留之；且曰：伯父前者不忍杀予，予不忘大德，浮言不足听。今以伯父总制两岛，余鹢首将东。泰信之，受其印入谒；经置酒伏甲执之，数其罪，比于温敦。越日，自缢死。泰弟鸣骏与子缵绪率船二百、兵八千，至泉州降；封鸣骏遵义侯、缵绪慕恩伯。于是，忠靖伯陈辉、武卫杨富、虎卫何义等相继而降；始合谋会红毛攻两岛矣。十月，李总督出同安，提督马得功出泉州，黄梧、施烺出澄海，诸归附者分隶焉。经选死士二十艘，令周全斌御之。泉州船先败焉，得功投水死；而海澄、同安之师齐入岛，经不能敌，退守铜山，遂弃两岛。清堕厦门、金门城，迁其民而虚其地，经之族属将士降者甚众。甲辰，经回台湾，惟洪旭、陈永华、陈绳武、冯锡范等翼之东行。经以庶务委之永华；改东都曰东宁，置大兴、万年二州。令诸将分地，课耕稼，征租赋，税丁庸，兴学校，招商旅。由是，皆以新地为乐土。夏四月，清命降将分驻福、兴、漳、泉四郡。后数年，清遣兴化知府慕天颜入台湾招经，遣柯平、叶亨入朝议之；会执政者更易，格不行。癸丑冬，靖南王反，约经内犯。经留永华守台湾，自率诸将据漳、泉州二府，以海澄公黄芳度为平和公，清总兵刘炎、赵得胜、刘进忠皆降于经。乙卯，黄芳度以其父之发郑冢也，知不为经所容，以漳州降。经围之，六月，城陷，芳度投井死，出而糜其尸，剖梧棺，尽杀其将弁之家。丙辰，经取兴化、汀州、邵武诸府。耿势日蹙，乃乞降；而经画江拒守。丁巳，大兵征之，五府皆平。戊午夏，复围泉州；清昭武将军杨捷、巡抚吴兴祚率兵至，围解去。庚申，清以姚启圣总督浙、闽。启圣有才略，先抚闽时，已数散金入郑营，以其臣为间，降者以官品给银。由是，降者日众。有施亥者，性机巧；经宠之，日侍左右。启圣遗金二万，令执经。事泄，经杀亥，逃回台湾。乃遣兴祚以骑兵巡海，禁敌艘不得泊岸。提督万正色以舟师至万安镇进，启圣亲捣厦门，守将悉溃。辛酉，经卒，陈永华亦死；二子钦、克塽争立。克塽妇父冯锡范佐之，与经弟聪、温、柔等废钦立克塽为嗣；锡范专政。癸亥，施烺复进兵。六月十九日，刘国轩战败，师次澎湖。越月，入台湾；克塽率国轩、国昌奉表乞降，明宗室十八家皆附。有宁静王朱术桂独不从，举家三十口自焚死。克塽至京授为公，国轩、锡范为伯，官其下十余人，皆给庄田、俸禄入旗。置台湾府、县如琼州例。惟郑袭率数百人逃于东坡社，据岛耕牧云。袭，成功庶弟也。

　　甚哉，忠义之足以邀天命、固人心而延世祚也。芝龙倔起海盗，适会世乱，唐藩拥立，满门封拜，拖金纡朱者盈列朝内，亦可谓不世之遭矣！于斯时辅翼孱主，保境安民，南联江、楚，东激吴、越，收山海之利以自雄，明之诸臣皆书生偷安，必不与之攘大权也；明祚得延，而郑氏俨然如闽王矣。岂不家国两荣哉！不此之务，而包藏祸心，开关延敌以冀未然之赏。哀哉！穿窬之智也。其为齑醢，不亦宜乎？成功果毅忠谅，感隆武一言之知，宁违父志、不肯负国，树牙穷岛、招致遗民；迹其十余年间蹀血海疆，鲸波为赤，未始不为圣世之蠹。然而人犹谅之者，则以惓惓故国之思，虽名号已绝而奉朔勿替，父老望之俨如十洲三岛，以为此中大有人焉。因之，擅两岛、开台湾，岂非天锡忠贞，令以一隅系天下望哉？惜乎！天不假年，赍志以殁；子孙骄淫，遂蹙其祚。伤已！当其驾风帆、统戈船，乘潮直上，破瓜州、逼采石、谒孝陵，传檄吴、楚，天下震动，事虽不成，故老犹艳而称之。然则，忠孝之事亦何负于人哉！

　　列传三十九杂臣传

　　金声桓

　　金声桓，左良玉部将也。以辽阳卫世职，累升淮徐总兵官，隶左后队。弘光元年，闯贼弃陕西东下，左帅欲避寇而无名。时朝廷昏乱，马、阮用事，猜忌诸镇，而传闻皇太子北来，且下狱，欲杀之。都人汹汹，诸镇皆愤，上疏争之。左客胡以宁因献计，令良玉伪授太子手诏，为坛而盟，恸哭誓师，部署三十六总兵而东，以救太子为名。至九江，即劫江督袁继咸，以江西属金声桓。会良玉死，军乱，其子梦庚至芜湖，弘光帝已被执，以其军迎降。豫王令诸将入朝，独声桓不愿北，自请取江西以献；王许之。乃与副将王体忠合兵还屯九江，宣言清马步二十余万旦夕至，降者免屠；巡抚邝昭解印逃，诸郡县望风奔窜。声桓至南昌，诸生数十人迎之入城，与体忠分城而居；金营于东，王营于西。署置官吏，诛铲侵剥诸豪强富家。体忠士马强，不时劫掠，声桓忌之。会薙发令至，三日未有应者。声桓诡曰：此王兵为梗也。明日，请忠计事，至则刺之。王兵大扰，攻金氏，烧得胜门，又烧章江门，格斗三日，杀伤略相当。王营私计溃散无主，势不能独立；声桓知其情，且战且招降之，以其军中旗牌王得仁统其众。是时。江西尽属金兵矣。声桓自以不烦一卒，传檄而定十三府七十二州县，数千里地拱手以授新朝，功最高，意且望封侯；及上功，而诏以声桓为提督、得仁为参将，视旧官更贬，两人意大失望。声桓乃恣为荒暴，大治帅府；役夫万人，穷壮丽。明绅士家赀百金以上，辄诬以反论，杀之，没入财产；江西人莫必其命。先时，隆武立，以杨廷麟为相，督师江西；万元吉为兵部尚书，镇赣州。隆武既败，十月，赣州破，两督师皆死；诸尝官闽脱归者，畏声桓不敢出。声桓为人阴鸷不泄，方南顾明微、内忌清盛，欲待四方有起者而自立。而北来有司愈摧挫此两人。得仁本起群盗，怍躁不堪折辱；则招致方士起宫观、立坛召致物怪，役使丁甲以自发舒。畜歌儿数十人，私居服明衣冠，张乐后堂，令伶人演郭子仪、韩世忠故事。由此，金、王两姓怨辞稍稍闻。自赣州之未破也，万元吉尝遣间使说声桓反正。声桓夜召与语，致殷勤。诸归客闻之，知可以口舌动也。各缘所知，私觌两人，微言隆武未死，杨、万尚在，公诚能以江西归者，封万户侯；声桓信之。后巡抚章于天至，遇诸将愈踞，日从索珍宝奇货。及旅见，又独与文吏割炙饮酒，坐声桓、得仁堂下，酒半顾而嬉笑曰：汝欲反耶？两人失色，媿其从骑。七月，得仁如建昌将发，于天遣吏追其饷银三十万。得仁大怒，搥案呼曰：我王流贼也，大明皇帝为我逼死，岂畏汝耶？声如虎吼，目睛皆出；乃杖吏三十曰：此三十万饷也。声桓闻之，谓其客曰：王家儿急矣。客有黎士文者，自荐于声桓曰：我独知隆武所在。声桓资以往。居有间，黎生夜袖镇江侯、维新伯两印以入，及玉刚卵一，刻「精忠报国」四字；曰：此隆武所赐也。声桓喜甚，佩之。八月，得仁归自建昌，声桓畀以隆武印。得仁曰：可矣。声桓曰：我闻乌金王新败于何腾蛟，已使人往觇，至而议之。及还，乃言乌金王不过小失利，今且大破明兵于宝庆。由是，二人狐疑相伏。已而，巡抚董学成亦觉金、王谋反有端，阳言欲奏闻，而索得仁歌儿海物，得仁滋怒。日夜闭诸匠为旗帜、鞍甲，炼火器。戊子正月既望，章于天如瑞州；或告得仁：巡抚且伏兵于瑞，待诏至而擒公。得仁乃于二十七日部勒全营，谒声桓；厉声谓曰：今日举事亦死，不举事亦死；等死，且为公侯乎？遂反。城门不启，杀董学成，捕逐诸官吏；令兵民尽依明服式，遣人擒章于天于江中。迎弘光大学士姜曰广与共事，称隆武四年。声桓自为豫国公，王得仁为建武侯，建置都督、巡抚、司、道、府、县等官，以两家私亲属吏宋奎光、黄人龙、刘一鹏、黄天雷、吴尊周、陈芳等为之；而诸客首言明事者并不及，惟陈天生、黎士文、林亮得部曹而已。诸客既失望，乃各自称故衔，出藏隆武札副，网罗山泽之士以自树党。天雷有妹殊色，得仁嬖之，故厚遇天雷。天雷折节下士，士多归之；建武之门，几倾豫国客，声桓勿善也。而得仁亦怒诸客鬻官聚众，恐其挠权；两人乃定计逐客。当是时，金、王门下乃有一侯、一伯、一巡抚、两御史、三侍郎、二十余都督；而诸自称隆武郎中、员外、监纪者，自陈天生以下皆桎梏搒掠，跄踉出国去。已知隆武实死，桂王立于广东，改元永历，乃诈称隆武禅诏，更署永历二年，又谋求益王子以监国。缙绅有识者，见其举事诪张，皆告勿出；东道义师侍郎揭重熙、詹事傅鼎铨等到城一日，并引兵还。城中独姜太保在位，助调兵食而已。二月庚午，得仁征西；有胡澹者，诣军门说曰：君侯拥清骑数十万，反清为明；冠带之伦，莫不企踵以望。今下九江易如拉朽，若乘破竹之势，以清兵旗号服色顺流而下，阳言章抚院请救者，江南必开门纳君；遂诛诸吏、更旗帜、播年号、祭告陵寝，腾檄山东，中原必闻风响应。大河南北，其谁为清守？此万世一时也。得仁异其言。及破九江，诸所卤获，皆自部送还。以其谋质声桓，坐客皆曰：此上策也。若西取武汉，连冲郧襄，与湖西南何氏鼎足相援；此为中策。万一不然，攻城破邑，所过不留，重为流贼；此为下策。若待永历至而后北伐，清兵猝至，婴城自守，则无策也。声桓顾人龙曰：策宜何从？人龙曰：三策皆非也。不闻宁王之事乎？昔宸濠反江西，以不备赣州，为赣抚王守仁所擒。今高氏在赣，奈何不虑？声桓心动，立议伐赣。三月丙辰出师，骑步舳舻水陆亘三日不绝，使使先赍册印予高进库。高氏本无意斗，及见书，怒曰：金皇帝耶？乃来侯我，且永历何在？使者不能答。遂勒兵出战。声桓使副将白朝佐御之；曰：战酣来助。朝佐追奔数十里，经至城下而大军不继；朝佐即收军归武昌，高得复入城守，相持七十日。四月十八日，大兵复取九江；南昌惧，城内外皆走。五月辛未，王师至石头，始议筑城。明日，铁骑满西山矣，哭声震野。声桓兄金成功降，奎光杀之。尽炽城外屋庐，不及者焚之，火光烛天。报至赣州，声桓耻之，徐引师还。十九日，与清兵战于北河，败之；获其大炮三，遂帅师入城，郭天才屯于南岸。六月二日，得仁悉精骑出攻垒，兵未集而大兵横出击之，大败于七里街。王师虽胜而大畏王名，虑其袭之。时夜惊曰：王杂毛来也。得仁生而■〈悤页〉二毛，故云。越十日，竟城守莫敢出。大将军谭泰乃行营筑土城、堀濠沟，驱所掳丁壮老弱助役，远伐山木、发冢、斫棺以为濠底。溽暑蒸湿，死者无虑十余万。又起浮桥三所于章江，广袤七里；章江故深险，没水置石下桩，上更累木迭石以维舟。当洄洑湍駃处，死者又数十万。其在营薪樵、疲疫死者，亦什七八。围渐逼，诸将先后各托请援逸去；郭天才五战三胜，见城中兵不出，亦撤营遁。而得仁方娶武都司女为继室，锦绮溢路；忽城外大炮飞震，举国狂走，得仁惊。自是，酒荒日甚。声桓嚄恨而已；诸将佐问事，百不一应，惟责姜太保遣客号召四乡义兵。胡澹予太保书曰：国中拥貔貅百万，不能出寸步，日夜荒宴而眼穿外援。自金氏入城，■〈月夌〉削富民、诛锄忠烈，而宿怨遍于四维矣。夫戴旧主、称宗国，固忠臣义士风动之资也；今独陈九思孤军百战，卒未尝通聘币。其受命隆武揭司马、傅詹事，已厌见其所为而去；其余，不过群盗假名义以行劫耳。以当北兵，如振落叶，虽众百万何益？且即义士如云，见前者摧折如此，而欲使为金、王出死力，其谁听之？相国处重门，不知所在白骨如丘；人之不存，兵于何有？姜读之默然。宋奎光忧之，以死劝背城一战；终不省。城中斗米六金。有狂僧自称摩诃般若，能以术解围；试之，以米五斗给兵民，自辰至酉，合城沾足以为神，共推国师。国师令城中皆念摩诃般若，而缚苇炬数千，人持一炬，爇其端，纵马大呼，敌即破矣。得仁觉其诈，鞫之，则北来间也；乃磔之。是日，并杀章于天、罢太保，以军事付金鸣时。启视公私仓廪，皆尽矣。或曰：此摩诃般若所摄也。城中斗米八十金，乃杀人而食，至父子夫妇相索就屠。百姓皆愿出城一战，而金、王终望外援，不许；民乃转为清耳目。然金鸣时善守，而王氏火器精悍，复相持数月。明年正月十九日，大兵以炮击城，山谷皆震，城遂破。姜太保死于偰家池，声桓衣其银甲赴死水；得仁欲突围，三出、三入不得前，击杀百人，卒被杀；余将俱死于乱兵。金、王起事凡八月，卒无成，而士民死者数百万人，咸咎姜太保之不智云。

　　金、王，庸妄人也。迹其始事，值亡国之隙、假新朝之威，传檄而定，不折一矢，岂其智力哉？其后乘民之疑，拥强兵、据名城，使用策士之谋，席卷以出，即未能振动中原，而长江上下必且响应，粤中中兴之机未必非一会也。乃困守孤城，坐待灭亡。呜呼！江汉之间，民之歼于左、闯者众矣；而其余孽乃复假名义以荼毒之，非其分野之妖氛耶？吾独怪：姜太保者，南渡名臣也；亦不量其无成，而与庸妄人共事，即有智者献谋、奇士设策，而惘惘不省。悲夫！  
　 

卷二十六

　　四明西亭凌雪纂修

　　列传四十 奸佞传 马士英、阮大铖、杨文骢、刘承胤、马吉翔
  </div>
  <div class="pagination">
   <a href="南天痕_page13.html">
    上一页
   </a>
   <span>
    ...
   </span>
   <a href="南天痕_page9.html">
    9
   </a>
   <a href="南天痕_page10.html">
    10
   </a>
   <a href="南天痕_page11.html">
    11
   </a>
   <a href="南天痕_page12.html">
    12
   </a>
   <a href="南天痕_page13.html">
    13
   </a>
   <span class="current-page">
    14
   </span>
   <a href="南天痕_page15.html">
    15
   </a>
   <a href="南天痕_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
