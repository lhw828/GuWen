<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1035 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1035 页/共 1860 页
  </h1>
  <div class="content">
   ○癸酉。上御懋勤殿。勾到朝审情实罪犯。停决官犯斩犯六人。绞犯七人。常犯斩犯三人。绞犯七人。余十人。予勾　　

○谕军机大臣等、据熊学鹏奏、清查茶引一摺。已批该部议奏矣。至所称盈余银两。核算明确。一面委员尽数交内务府查收等语。此项茶引银两。既经查有盈余。或存留该省充公。或解交户部拨用。俱无不可。该抚请交内务府之处。殊属非体。著传谕熊学鹏知之　　

○甲戌。遣官祭先医之神　　

○皇八子永璇、移居东三所。上临幸。进早膳　　

○谕军机大臣等、昨据迈拉逊、方观承、会同查审深州办桃一案。石位公串捏滋事。实为此案罪魁。业交内务府从重治罪。但该州知州帅家相。以贱价摘买民桃。致业户畏惧酿讼。亦有不合。即将该知州附摺参处。实所应得。乃闻方观承定案时。并无意参劾。直待迈拉逊举出。方于摺内奏请议处。未免心存袒庇。夫该州所得处分。本不甚大。即交部议。尚未必至于从重。而该督犹思曲为维护。则其平时之不肯举发属员过失。为之弥缝容隐者。更不知凡几矣。即如前日期成额。查办雄县侵食官赎地价一案。该地方官。不能早为清晰妥办。致崔镕等三人中饱。各佃未得均沾。联名控部。皆由该县玩怠无能之故。该督前此岂竟毫无闻见。何乃任意姑容。可见直隶吏治。一味骳骩。全无整饬。率此以住。更不知何所底止。直省与山东壤地相接。而官常之振作。则远不逮东省。总由方观承莅直日久。迩复年齿渐增。精力亦逊于昔。遂不肯实力整饬。专务因循。则吏治益将日下。殊不知察吏之道。小惩大戒。未尝不可因创艾而保全。况萌孽不去。将寻斧柯。方观承宁不知之。顾欲以煦妪之仁。博下僚感悦。致伊等益无顾忌。不至大干罪戾不止。岂非爱之适所以害之乎。若该督自恃驾轻就熟。意以为直省事务。非伊不能办理。狃于上和下睦之结习。则是自满招尤。所见亦太左矣。朕之简用方观承。不过因其在直有年。诸事尚属谙练。是以久留其任。且使将伊调任他省。恐其经理公务。必尚不及直隶之裕如。方观承自揣分量。能不心服乎。此次所办未协之处。本应交部议处。因方观承将内务府属人过犯审出。恐不知者。妄滋疑议。以为方观承之处分。因审出石位公而得。故暂从宽宥。著传旨畅饬。并谕该督。嗣后务痛自洗涤。时时提撕警省。以副委任。倘不知改悔。因仍故习。朕亦不能复为曲贷也　　

○又谕、据汤聘奏、大学士杨应琚。在永昌忽患痰症。病势似觉稍重。朕亟望其调理速痊。设或不能就愈。该省现有办理缅匪事务。需人筹画。员缺最关紧要。接替颇难其人。杨廷璋历任封疆。尚非选懦之流。甚任此事。但此时未便明降谕旨。因思广西与云南接壤。该督可借巡边为名。先往广西边界候信。两广总督员缺。现在亦不降旨另授。如杨应琚已经痊愈。该督可仍回广东。否则即有旨驰谕。该督即由彼取道迅赴永昌接办。但滇省边外。向多瘴疠。杨廷璋年逾七旬。虽精力尚健。而调护亦宜留心。并著传谕该督。如赴滇省时。凡有烟瘴地面。不必亲身前往。以期珍重。副朕优眷之意。惟在运筹有方。不在身先士卒。凡事与提督李时升。和衷妥办。以得其力为要。所有杨应琚节次奏到各摺。一并钞寄阅看　　

○又谕、据汤聘奏、杨应琚旧时痰疾复发。现即束装前赴永昌。察看病势等语。览奏深为廑念。已批交该抚。令将近况如何速奏以闻。因永昌远隔万余里。不能遣御医前往诊视。今将内府所制十香返魂丹十丸。活络丹二十丸。由驿飞寄。此二药素有神验。可以酌量服饵。并赐荷包六个。该督务加意调摄。以冀速痊。一切毋致劳神。慰朕眷念至意　　

○又谕曰、云贵总督杨应琚。现在永昌办事。兹闻其忽患痰疾。甚为廑念。已将内府所制药丸驰寄。以冀速痊。但老年病体。侍奉有人。似更易于向愈。伊子杨重谷。现任宝庆府知府。距滇尚不甚远。著传谕常钧。令其即速前往看视。所有宝庆府知府事务。该抚即拣派妥员。暂行署理　　

○又谕、据勒尔谨奏、口外屯防各兵。与出差兵丁。在驻防处所领取口粮。俱系按日支给。惟事竣回营之日。差兵。则按站给资。屯防各兵。则计程酌减。如巴里坤至肃州。共二十四站。今给十六日口粮。未免不敷食用。余处亦大率相类。请将屯防回营兵丁。应支口粮。俱照差兵之例。一体支给等语。此等屯防兵弁。原欲使之生计裕如。昨提督王澄来京。召见时。曾询及屯田诸事。据称、兵丁换班回程。衣帽颇能修整。间有蓄积赀财。以资嫁娶者。似兵丁在屯俯仰尚觉宽赡。若一体按日关支。于兵丁固尤有裨益。但若于屯田处满支。则负重难行。若于沿路贮米之处支给。则果否足敷支给。又当另办。著传谕吴达善。确查兵丁往返情形若何。应否一例计日给食之处。据实具奏。候朕再降谕旨　　

○兵部议覆、署两广总督杨廷璋疏称、儋州营新英港、万州营桐栖港、港口现有炮台。派拨弁兵防守。该二港。原设桨船四只。船身窄小。不能驾驶出洋。应请裁。将配船兵拨归炮台。应如所请。从之　　

○以内阁学士迈拉逊、兼署刑部侍郎　　

○乙亥。大学士管云贵总督杨应琚奏、缅夷大山头目垒管。遣弟垒荣等。猛育头目坤线。遣子坤岩等。猛答头目衎歌。遣子衎轰等。猛音头目衎界。遣子衎宋等。先后至驻劄遮放之总兵乌勒登额军营投诚。并献土物。又前次投诚之木邦头目。呈献驯象。得旨、览奏俱悉　　

○又奏、臣前在甘省。即有心神惊悸。风痰流注之疾。今因自省前赴永昌。旧疾复作。现虽力疾办事。而军务重大。臣心神恍惚。恐有贻误。仰恳简员来滇接办。得旨、已命杨廷璋前往佐卿。俟彼到时。若病势全愈。亦不妨留彼多住数日。共相筹策。必精神复初。然后可令彼回粤也。交印一事。朕不忍言。卿其善为调摄。以慰悬念　　

○以湖北东流司把总田尧封侄邦禄、袭职　　

○丙子。户部议覆、广西巡抚宋邦绥奏称、奉准部议。酌定采办铜铅限期。自省城至梧州府。限十二日。梧州府至百色。限六十五日。百色至云南剥隘。限七日。剥隘至云南省城。限二十一日。领运铜觔。自百色至梧州府。限三十九日。换船雇载。展限十日。梧州府至省城。限二十一日等语。应如所奏。至委员自云南领铜。运至剥隘地方。酌定限期之处。应听云贵总督定议外。又自剥隘运铜至百色。前经湖北省定限三十五日。今该省定限五十六日。殊觉太宽。应查照湖北定限办理。从之　　

○赐直隶衡水县衡水桥。名安济桥　　

○丁丑。谕军机大臣等、今年江南、湖南、山东、浙江等省。被灾州县。业经降旨各督抚。照例赈恤。并饬令加意抚绥。无力贫民。自可不致失所。惟是被水之余。秋收分数。不无稍减。明春青黄不接之时。穷黎生计。未免拮据。其或有尚需加赈之处。著各该督抚。查明实在情形。详悉覆奏。候朕酌量加恩降旨。可将此传谕知之　　

○旌表守正被戕之陕西洵阳县民冯告妻罗民　　

○戊寅。上御乾清门听政　　

○谕曰、明德参奏、南汇县民瞿扬宝。逆恶灭伦。山阳县民张大顺。踢伤堂弟身死二案。已降旨、将承审不实之知县。依样率转之知府。分别革处。并将覆审草率之按察使李永书。交部严加议处矣。朕阅此二摺时。即以臬司为刑名总汇。李永书于谳案舛谬若此。岂尚可姑容贻误。及阅明德另摺。果以李永书不能胜任。另简贤员为请。适与朕意相合。李永书前在府道任内。尚属勤练出色之员。是以加恩擢用。及简任臬司以来。即心存自满。不肯如前出力。岂能冀其复自奋励。李永书著即解任。听候部议。江苏按察使员缺。著杨重英补授。向来外省督抚。遇有审案情节游移。每惮亲提研讯。而于臬司任意审转。又往往曲为徇隐。若皆如明德之秉公持正。又何患谳狱之不能平允。吏治之不能整饬乎。明德办理此事。甚属可嘉。并将此通谕知之　　

○谕军机大臣等、前因大学士杨应琚。患病较重。随即降旨、令杨廷璋先往广西边界候信。再赴云南。今据提督李时升奏到。看来杨应琚病势。一时不能即痊。该处现在办理缅匪情形。一切筹画机宜。俱关紧要。阅李时升所奏之语。未免心存畏怯。且未识此事要领。恐李时升独肩此任。于事无济。著传谕杨廷璋。接到此旨。星速前往永昌。接办缅匪一案。李时升摺。一并钞寄阅看。若该督至永昌。而杨应琚已痊愈。能办事。则该督即行回粤。若尚不能办理。则传此旨、驻永昌帮办。令汤聘回省。此时并未明降谕旨。该督可酌量而行。仍即速奏　　

○又谕、前据汤聘奏、杨应琚现在患病。已有旨令其加意调摄。并赐荷包及内府药丸。兼令伊子杨重谷。前往省视。以冀速痊。近日以来。未知曾否向愈。著即速奏闻。以慰廑念。至伊次子杨重英。现在降旨补授江苏按察使。该督病中闻此。谅必益加欣慰。痊愈尤速。著将此传谕知之　　

○吏部议覆、贵州按察使高积奏称、贵州苗猓。性喜佩刀出入。每酿人命。又孟春男女合于野。择平地为月场。谑浪终日。暮契所私而归。名曰跳月。应责地方官严禁。定以年限处分。明示惩劝等语。查苗疆积习相沿。惟在随时化导。未便绳以官法。亦难定以限期。应令各督抚饬属设法晓谕。庶可渐次转移。得旨、吏部议覆。高积条奏、禁止苗人佩刀跳月。请责成地方官。定以年限处分。苗人向化日久。耕凿安恬。至其习俗相沿。本无庸琐屑申禁。今内地齐民。地方官尚且不能道德齐礼。而于苗疆。乃欲严立科条。纷更滋扰。徒属有名无实。甚无谓也。著交军机大臣。另行妥议具奏　　

○补原任大理寺卿邓时敏、为原官　　

○己卯。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○户部议覆、漕运总督杨锡绂疏称、江淮、兴武、二卫。分运苏松府属帮船。所有半折月粮。向例每石折银一两。因兵饷不敷。每石扣存银三钱。嗣经臣题准。该二卫兑运松江府属各帮。复给扣三月粮。但近来生齿日繁。运费倍于往昔。且兑运苏州等府各帮。事同一例。似应一体复给。应如所请。从之　　

○以年满调回云南普洱镇总兵刘德成。为临元镇总兵　　

○庚辰。上诣畅春园、问皇太后安　　

○幸圆明园　　

○谕军机大臣等、据汤聘。李时升。先后奏称、大学士杨应琚患病情形。业经叠降谕旨。令其加意调摄。以冀速痊。现在办理缅甸一事。杨应琚自不肯因病稍为诿谢。但恐力疾劳神。心思过耗。致病势急难脱体。转于公事无裨。自当安心静养。使沉疴早得霍然。以慰廑念。至此际相机筹画。斟酌得宜。即系李时升之责。昨阅该提摺奏、未免心存畏怯。已于摺内详悉批谕。李时升务宜恪遵训示。审度事机。努力筹办。勿因督臣偶尔抱恙。遂至茫无主见。张皇失措。以致歧误也。著将此传谕杨应琚。并李时升知之。将目下情形若何。即速奏闻　　

○辛巳。御书洞庭湖君山神庙扁曰。灵昭楚望　　

○赈恤甘肃循化、河州、镇原、环县、戎格、西宁、碾伯、岷州、文县、山丹、中卫、陇西、徽县等、十三厅州县。本年被雹、被水、被虫、偏灾贫民。蠲免额赋如例。豁除中卫县沙压地亩额粮。其勘不成灾之狄道、渭源、安定、会宁、宁远、伏羌、西和、通渭、漳县、三岔州判。礼县、秦安、阶州、固原、静宁、华亭、平凉、灵台、隆德、崇信、庄浪、宁州、平番、盐茶等、二十四厅州县。并予缓徵。
大清高宗法天隆运至诚先觉体元立极敷文奋武孝慈神圣纯皇帝实录卷之七百七十二　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。十一月。壬午。上诣畅春园、问皇太后安　　

○谕军机大臣等、总兵陈廷桂来京陛见。看其精神。尚不觉甚老。人亦诚实。南阳镇事务稍简。现在自可胜任。但年迈之人。不能保其不日就渐衰。著传谕阿思哈。留心察看。倘一二年后。该总兵精神渐减。不能办理营务。训练兵丁。即随时据实奏闻　　

○癸未。上奉皇太后还宫　　

○诣皇太后宫问安　　

○还宫　　

○军机大臣等议覆、乌什办事大臣永贵疏称。伊犁台站马匹。屯田牛只。因立有劝惩章程。倒毙数目。均未至原定分数。请嗣后耕田马匹。每年准其倒毙三分。牛只。每年准其倒毙一分五厘。逾者著赔。少者量奖。其台站亦以三分为率。至管台笔帖式。三年内办事妥协。而倒毙少于定额者。为一等。办事好。而倒毙符额者。为二等。办事平常。而倒毙逾额者。为三等。三等者即行责革。各回城亦照此办理。应如所请。从之　　

○甲申。上以冬至祀天于圜丘。是日起。斋戒三日　　

○乙酉。军机大臣等奏、吏部议覆、贵州按察使高积。请禁苗人佩刀跳月一摺。奉旨交臣等另议。查佩刀本苗人之夙好。而跳月亦自仍其土风。原无碍于政教。即有如该按察使所称。讎杀淫杀等事。则向来苗民犯法。自有科条。况现在各省改土归流。原与齐民无异。此外生熟各苗。既皆隶之土司。自可随其旧俗。若如该按察使所奏。欲使苗民习俗。一时尽遵礼都。并责成该管官。定以年限考核。无论势所难行。徒滋扰累。且地方官畏顾考成。转自讳饰。所奏应毋庸议。再乾隆二十五年。刑部议贵州按察使彰宝奏、思南等府、凶徒藏带裤刀。逞强格斗一摺。令照凶器伤人例科断。今高积所奏。既不准行。所有裤刀之禁。亦停止。从之　　

○以库车办事大臣鄂宝、署左副都御史　　

○丙戌。上诣南郊斋宫斋宿　　

○谕、据高晋奏、查阅各标营伍。寿春镇中营官兵技艺。较左右二营为劣。请将该营溺职之守备陈基宏、及弓马不堪之把总李遇春等革职等语。弁兵优劣。为军政所关。倘该镇果能训练以时。严加惩劝。何至技艺生疎。不堪校阅。况中营、于该镇尤为切近。今转不如左右二营。则其平日之不能实力整饬可知。高晋不即参奏。亦属非是。总兵七十一、著交部严加议处。寻议上。得旨、七十一、著降三级调用　　

○又谕、据明德奏、查办孔继衮携带空白奏祀礼生劄付。审系衍圣公孔昭焕。差往江浙清查族谱。令其带往。请将孔昭焕交部严加议处。并将孔继衮等分别定议一摺。所办甚属公正。国家加恩圣裔。礼遇甚优。衍圣公身膺显爵。自当益矢谨慎。以承先泽而副优眷。即如承修旌谱一事。虽相沿已久。越数年修正一次。亦祇应就籍隶山东。确有支派可考者。随时查辑。若其同宗散处各省。系次既属遥远。势难逐一清厘。徒使差委之人。藉端滋弊。嗣后应示以限制。至庙庭设立赞礼奉祀各生。原以肃将祀典。自应慎择本省醇谨之人充补。俾得就近襄助骏奔。若令外籍无稽之人。滥与其选。转非所以昭虔恪。又岂尊师重道之本意乎。孔昭焕年幼无知。受人愚惑。辄以空白劄付。委交孔继衮带至江南。觅人填给。甚属不合。孔昭焕、著交部严加议处。其奉祀生礼生等项。从前任意充补。未免太滥。嗣后亦应酌定额数。会同该巡抚、学政、慎选咨文充补。其如何定立章程之处。著大学士会同该部详悉定议。余著该部核拟具奏。寻议、各祠宇奉祀生。节经议定额缺。颁给部照。今孔继衮等。仍有滥给劄付。应饬交该督。抚、学政、详查。如有额外滥设。即行裁革。将衍圣公所给执照追销。并将现充祀生册送礼部。嗣后山东省祀生缺出。令衍圣公会同该抚、学政。于嫡派子孙内选补。其江浙等省祀生缺出。令各该督、抚、学政、详查孔氏嫡派子孙顶补。仍取地方官印甘各结咨部换照。再各省先贤先儒奉祀诸生。有无额外浮多。一体饬查送部。其补缺。并照现定章程办理。至赞礼生。前经议定。直省文庙。准设四名。皆以生员充设。其余先贤先儒家庙。并无额设礼生之例。亦应将从前私给执照追毁。至孔氏承修族谱。应遵旨京籍隶山东确有支派可考者。随时查辑。无许差委远出。从之
  </div>
  <div class="pagination">
   <a href="清实录乾隆朝实录_page1034.html">
    上一页
   </a>
   <span>
    ...
   </span>
   <a href="清实录乾隆朝实录_page1030.html">
    1030
   </a>
   <a href="清实录乾隆朝实录_page1031.html">
    1031
   </a>
   <a href="清实录乾隆朝实录_page1032.html">
    1032
   </a>
   <a href="清实录乾隆朝实录_page1033.html">
    1033
   </a>
   <a href="清实录乾隆朝实录_page1034.html">
    1034
   </a>
   <span class="current-page">
    1035
   </span>
   <a href="清实录乾隆朝实录_page1036.html">
    1036
   </a>
   <a href="清实录乾隆朝实录_page1037.html">
    1037
   </a>
   <a href="清实录乾隆朝实录_page1038.html">
    1038
   </a>
   <a href="清实录乾隆朝实录_page1039.html">
    1039
   </a>
   <a href="清实录乾隆朝实录_page1040.html">
    1040
   </a>
   <span>
    ...
   </span>
   <a href="清实录乾隆朝实录_page1036.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
