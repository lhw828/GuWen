<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1049 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1049 页/共 1860 页
  </h1>
  <div class="content">
   ○谕曰、期成额现在出差。所有兵部侍郎事务。著珠鲁讷暂行署理　　

○庚辰。谕、昨因滇省缘边一带。官兵进剿缅匪。已降旨将该省本年地丁钱粮。分别蠲免。因念近边各该土司地方。毗连外夷。自莽匪滋事以来。伊等均能奉公效力。宜一体加恩。俾资生计。所有该土司等应徵本年粮银。普行蠲免。以示体恤。该部遵谕速行　　

○军机大臣等议奏、查三月内派出前往云南之健锐营兵五百名。分作十起。间日行走。每起五十名。于五月初一日。业已全行。续派五百名。亦照前分起。计至六月十五日。始可全行。今又添派健锐营兵五百。火器营兵一千五百。共二千名。若仍前五十名一起。到军前未免太迟。查前续派之五百名。头起、二起。于本月十七二十等日起程。业经派定。仍按五十名之数行走。其余四百名。应并为百名一起。计至六月初三日。即可全行。至添派之二千名。并为二百名一起。头起、令于六月初六日起行。计至七月初三日。即可全行约八月初间。先后所派。可悉抵永昌。所有经过直隶、河南、二省。驿道宽阔。车马供顿。自可照例给发。其湖广、贵州、等省。多系山路。或支架帐房。搭盖草棚。皆可住宿。食物随路可买。无庸过事周章。当即行文沿途督抚。及前派出专办之藩臬各员。遵照妥速办理。从之　　

○河东河道总督李清时奏、准抚臣来咨。天津水师营满兵。移驻闽广。分作六起。于五月初六日由运河南下。计兵船抵东。正值江广粮艘挽运之时。闸流较弱。虽有南旺、马场、蜀山等湖。节节输灌。而各闸仍须上启下闭。将来兵船抵闸。未便一律启放。以致有碍粮艘。现饬酌量各闸水势。将六起兵船。分作两塘。先后相机启放。于粮运无碍。而兵船行走。亦不致濡滞。报闻　　

○又奏、豫省黄河北岸阳武一带堤工。土性松浮。查武陟汛之丁家庵河岸。经河水漫滩。刷成洼形四道。仅高大河水面七八寸。及一尺三四寸不等。河水稍长。即由此漫入。今将各道洼地。离河三四十丈。修筑土格各一道。内有洼形较宽者。多筑一二道。均与滩面相平。两面密钉柳桩。并用柳枝编扎成笆。以拦土格。共计修筑土格八道。现在一律工竣。将来土格之内。渐次淤平。于堤岸益臻稳固。得旨嘉奖　　

○辛巳。谕、据护理贵州巡抚良卿参奏、署永宁州知州王?。纵役栽赃。诬良为盗。请旨革审。该管知府珠隆阿。既漫无觉察。迨事主控府。又不亲提查讯。请交部议处等语。王?著革职。交该抚将案内有名人犯。一并严审究拟具奏。珠隆阿著交部议处　　

○江南河道总督李宏奏、本年挑汛。高堰志桩。节次长水四尺二寸。五滚坝高出水面四尺以上。清口口门。上年留宽二十丈。核计现存湖水。尚未届启拆清口定志。但目今上游淮水。节次报长。应豫为宣洩之计。现拆东坝六丈。连旧存口门。共宽二十六丈。以资畅注。再宿迁骆马湖尾闾五坝。每年于重运过后。次第开放。使湖水由永济河。流入六塘河。东注归海。今岁粮艘。于四月二十九日。业经全数渡黄。而骆马湖下游六塘河一带。两岸滩地民田。尚未收割。应俟二麦收竣。再行开放。报闻　　

○壬午。谕军机大臣等、鄂宁奏扬宁等退兵情形。请旨治罪一摺。已于摺内批谕。扬宁等前抵军营。甫及半月。因该处兵丁。素无纪律。又缺军粮。以致一时力不能支。然尚能直前打仗。退保龙陵。其去李时升。朱仑等之畏葸误事者。迥不相同。设使伊等统兵已久。因循挫衄。必将重治其罪。又安能复邀矜宥。以观后效耶。朕于诸臣功罪。一秉至公。本无成见。于伊等情节所在。权衡审度。不肯使有一毫畸轻畸重之处。该抚当亦知之甚悉。至遗失军装等项。即应赔补。亦当于办理不善之杨应琚等名下著追。亦为平允。又摺内所称。若调兵黔省。事涉张皇之语。殊于现在事理情形未协。前以缅匪尚未扰及边陲。伊等蛮触么＜?麻骨＞。原自不值一办。今既鸱张恣肆。抗我颜行。则天朝声罪致讨。出于势不容已。安得拘泥张皇之名。一任其跳梁无忌耶。至调兵一节。除由京派往健锐营兵三千外。复降旨邻近之贵州、四川、等省督抚。酌量调拨。并筹办马匹应用。现在约计明瑞已将到军营。距进兵日期不远。各处兵丁马匹。此时即应陆续催趱会集。以备临时进剿。弗致迟误。著将此传谕明瑞、鄂宁、知之　　

○补行福建省乾隆三十一年大计。不谨官一员。才力不及官三员。年老官四员。有疾官二员。分别处分如例　　

○癸未。上诣畅春园、问皇太后安　　

○谕军机大臣等、据彰宝奏查阅营伍情形一摺。请将年久技艺稍次之马兵。降补步兵。遗缺即于步兵内挑选升补等语。所办自属允协。马兵当以勇壮精娴为上。若年力既已就衰。即不复能胜骑射。设仍姑容滥厕。其何以收实用。转使年壮技优之步卒。拔补无由。亦非所以示鼓励。自当照晋省办理之法。甄别精详。用资核实。著传谕各省督抚。于各省营伍内。察马兵之衰惫生疏者。降为步兵。其粮缺即于步兵中。选择年力强壮。技艺出众者充补。不必拘十分挑二成例。于营制更有裨益。著于伊等奏事之便。传谕知之　　

○旌表守正捐躯之河南鲁山县民晏仁妻王氏　　

○甲申。谕军机大臣等、今日新选江西南康府知府裴志濂。请训召见。看来不过一谨饬之人。询问所及。奏对亦不甚明晰。伊原系刑部分别以简缺知府选用之员。其才具恐难胜表率之任。著传谕吴绍诗。于该员到任后。留心察看。如果不能称职。即行据实具奏。毋得稍有姑容。致滋贻误　　

○蠲江苏丹徒县、坍江田一十四顷有奇。乾隆三十年积欠额赋　　

○乙酉。上诣畅春园。问皇太后安　　

○谕军机大臣等、阿思哈奏、查封李时升原籍赀财。据伊兄李时乘供称。李时升作官年久。从无寄赠银钱。母老多病。亦不顾养等语。是李时升之平素不孝不友。天良尽丧。洵为天理国法所难容。所有伊另置鲁山县房屋地亩。并借给各项银两。应即严追入官。至其母兄等。向来既并不得李时升赡养。惟藉祖遗房地什物。以栖身糊口。若因伊子获罪。致失自给之资。其情转觉可悯。著加恩仍行赏伊母兄。毋庸一并查办。可将此传谕阿思哈知之　　

○又谕、前扬宁奏、伊等在木邦打仗。因右翼兵散。退避龙陵一摺。业经详悉传谕明瑞矣。今接据明瑞奏到摺内。有扬宁等纵不能据守木邦。何不于宛顶等处要隘地方屯驻之语。扬宁甫抵军营。正值前人办理不善之后。该处兵丁。素无纪律。而军粮又复不足。核其情事。原未可与从前在军日久有心玩误者。相提并论。明瑞到彼。自当度势准情。可毋庸深为苛责。但今日审讯李时升。据供内有前此打仗时。我兵火药被炸之语。军行约束严明。最关紧要。乃任情疎懈。至以击贼之火药。转致自轰。此复成何军律。现在挑派健锐各营官兵。俱系向经练习。可资倚任之人。将来凡有一切遣派调用之处。即将此等谙练可信人员。令其于紧要事件。俱悉心经理。以收实效。毋仍任绿营将弁。因循积习。稍致贻误。可将此传谕知之　　

○以故科尔沁达尔汉乌尔图纳苏图子巴哩玛特、故苏尼特扎萨克多罗郡王车凌衮布子阿尔达什第、均袭爵　　

○丙戌。孝恭仁皇后忌辰。遣官祭景陵　　

○上诣畅春园、问皇太后安　　

○还宫　　

○谕、滇省办理缅匪一事。杨应琚挟诈乖张。提镇等复退却贻误。屡经明降谕旨。其尤足寒心者。彼此一味欺朦。而于军中弁兵功罪。一切置之膜外。若不明白晓示。何以作士气而振戎行。昨览李时升呈出札稿。内有游击班第。守备江纪。不知下落。而杨应琚并不查明具奏。遽谓班第等。未便作为阵亡。止可作为受伤身故等语。咨商李时升。及廷讯李时升。亦有用兵以来。不乏阵亡将士之供。此等将士。皆心知大义。捐躯报国。使其一登奏牍。朕必优加轸恤。杨应琚竟甘昧天良。使忠荩之气。郁而莫诉。于天理国法。尚可容乎。朕抚驭臣民。赏功罚罪。不使稍有失当。而于军律尤为慎重。向者西师之役。刑赏劝惩。不遗纤悉。天下莫不共见共闻。此等随营士卒。日久未回者。其中脱有临阵潜逃之事。固当严行究缉。俾正明章。若其效力疆场。致命遂志。而统军大员。竟尔视同草菅。不得一与录功之典。将复何以用人。何以集事。著明瑞。鄂宁。将历次打仗之阵亡官弁兵丁。详悉查明。奏请恤赏。以昭激劝。其有虽非阵亡。而迷失不归。及染瘴身故者。亦属以死勤事之人。著一并查奏。候朕酌量加恩。用昭军纪。将此通谕中外知之　　

○谕军机大臣等、前以本年七月逢闰。入秋节气早凉。瘴疠自当消解。曾传谕明瑞。九月间如可进兵。即当豫为筹备。近因李时升。朱仑。到京鞫讯。因便详询解员萧日章等。据称边外节候。惟十月至三月。此五月内可以进兵。其自四月至九月。则系瘴气方上等语。伊等在边日久。风土自必周知。况时令不齐。原非万里外所能悬度。可寄知明瑞。令其随时审度。如果秋深瘴疠全清。固不妨乘时进发。倘余气未净。即静俟初冬。亦不为迟滞。况量度瘴气情形。其最重者。大率界乎内外之交。若深入缅酋聚落。其势必不如缘边之甚。自可就冬春五月之间。克期奏绩。固毋庸拘泥前旨。使弁兵触瘴前行。致乖体恤之道。但边圉军行。贵在神速。将来进剿。务宜一举集事。亦不得过存持重之见。或致时久淹。反至误事也。再据解员等称。滇省运米至各处军营。脚价甚贵。或由各州县运送。或于土司境内采买等语。看来该省米粮。上年价值本昂。今时际军兴。势必有增无减。明瑞等应察勘该处附近米石可购之区。先事悉心设法筹办。以益运储。在内地买运者。饬属按照时价。妥协采办。至于土司地方。经理尤宜加意。伊等地处边陲。正与缅夷接壤。但用兵以来。亦多效力之处。若就该境办粮。不为宽裕给价。中间或任胥吏等。侵渔短扣。则缅匪尚未剿除。而土司已滋扰累。于此事大有关系。著明瑞、鄂宁、照依该处现在平价。再量加扩充。俾得稍有赢余。庶于恤属安边。俱中窾要。至于一入缅境。正当资粮于寇。而又不可使运粮员弁。影射开销。此时解员等。押送竣事。已令即速回滇。伊等前此承办一切事宜。练习有素。明瑞等可量材差遣委用。以收驱策之效。所有询问各员清单。著一并钞寄阅看。将此详悉传谕知之　　

○是日起。上以夏至祭地于方泽。斋戒三日　　

○丁亥。谕曰、明山奏长武县民尚景福、纠众借粮一案。知县曹立基、都司赵廷栋、昏惰无能。不即擒获要犯。任其当场兔脱。知州韩成基、既漫无觉察。又不督率查拏等语。曹立基、赵廷栋、俱著革职。韩成基、著交部严加议处。其曹立基短发草价。并失察书办需索各情节。著该抚一并严审定拟具奏　　

○己丑。夏至。祭地于方泽。上亲诣行礼　　

○诣畅春园、问皇太后安　　

○幸圆明园　　

○庚寅。上御勤政殿听政　　

○谕、朕于七月二十日启銮。前往木兰。应派人员。应备事件。交各该处豫备。将派出人等。照例射布靶　　

○以正黄旗满洲副都统阿哈尼堪、为荆州副都统　　

○辛卯。军机大臣等议奏、山西巡抚彰宝奏称、右卫牧厂余地。现经派员履勘。招垦办理。并将召募起科管辖各事宜。酌拟条款。一、查勘五旗牧厂余地。正蓝旗为一段。正黄、正红、镶红、三旗为一段。镶蓝旗为一段。其中堪以垦种者。共计一千六百余顷。应于归绥道所属五厅。及大同。朔平。二府属沿边州县。招募佃民。每地五顷为一分。各量资本。或一户认种一分。或数人合认一分。入册后。给以印照管业。当初经认种之年。免其输纳。于次年起科。其余递年耕熟。陆续升报。一、此项地亩。较察哈尔土性瘠薄。祇可种植杂粮。应照口外不分等则之例起科。其牧厂俱坐落和林格尔。及清水河。二厅地方。所有应徵租银。即交该处通判经徵。就近解交绥远城同知衙门。拨充旗营兵饷。一、此项地亩。除现在招垦一千六百余顷外。尚有八百余顷。系砂碛山沟。不成片段。俟佃民将好地垦成后。饬令零星开种。以尽地利。又此项应募佃民。约需千有余户。将来俟认种人多。即令该处两通判。相度适中之地。设立村庄。以便稽察弹压。无须另设专员。以上均应如所请。惟称该处地亩。土性瘠薄。应照口外例。不分等则之处。查徵赋之重轻。应准收成之厚薄。此时未可悬定。应令试看成熟后。再行定则。又该处佃民。聚集既多。其中或不无游民拦入。滋生事端。并抗租逃避各情弊。宜严饬承办之员。时加稽察。从之　　

○蠲陕西华州、华阴、潼关、三厅州县。乾隆三十一年水灾额赋有差。并缓徵蠲余银两。及勘不成灾之渭南、兴平、大荔、朝邑、保安、安塞、榆林、米脂等、八县未完银米　　

○蠲奉天承德、铁岭、开原、复州、广宁、五州县。乾隆三十一年水灾霜灾额赋。并缓徵蠲余银米　　

○壬辰。上诣畅春园、问皇太后安　　

○谕、据吴达善等、会讯塔勒纳沁管屯都司刘得等、并无减报收成分数、及盗卖屯粮情弊。从前萨瀚等揭报各情节。审系全虚。请将萨瀚、亢保、并交部严加议处等语。萨瀚有总理屯田之责。乃于各工收成。不能查验确实。辄任意逼勒。将分数加倍结报。及刘得等被参革审。又不候委员到日。秉公研讯。先自酷刑煅炼。以冀回护前非。种种错谬乖张。非寻常舛误可比。萨瀚著革职拏交刑部治罪。亢保虽与萨瀚共事。但旋经调赴辟展。严刑逼供。系萨瀚一人专主。惟从前附和揭咨。亦属不合。著交部严加议处。其率行揭参之副将福琏。并著交部议处　　

○又谕曰、容保前因京口挑补随甲错误一案。已照部议降级调用。不准抵销。但念该员历任将军。尚无大过。著从宽改为革职留任。免其降调　　

○又谕、现今剿办缅匪。著额勒登额回热河。于彼处厄鲁特内。或官或兵遴选五十人。每员赏银百两。兵五十两。以玉鲁斯为领队大臣带往。八旗索伦厄鲁特侍卫拜唐阿内。令军机大臣等、亦选五十人。各赏银五十两整装。应得之项。照旧支给。所有乾清门侍卫乌三泰、伊柱、德尔森保、殷济图、亦著派往　　

○谕军机大臣等、鄂宁奏杨应琚办理缅匪。种种欺饰乖谬一摺。其于此事前后原委。实能切中。已于摺内批示矣。在缅匪么＜?麻骨＞伎俩。原属不成事体。今杨应琚乖张贻误。已至于此。势不得不整顿进剿。重示惩创。所有筹办弁兵粮运马匹等事宜。业经节次传谕各该处。并寄知明瑞等。以期克日进兵。一举集事。明瑞此时已经到滇。一切军营统率。是其专责。其派拨兵丁。及催集军需各项。源源接济。则责在鄂宁悉心妥办。但分任固不可不专。而协力和衷。彼此又不得稍存畛域之见。伊等并受委畀重寄。谅无不深体朕怀。勉图迅奏肤功也。至现在查办前此军前临阵逃避兵丁。及中途抛弃粮饷官弁一节。尤宜详加分别。使情罪轻重得宜。如兵丁等实系身在行阵。敢于倡率逃亡。及运饷济军。竟悍然抛弃不顾。此等皆失律渠魁。自应严行查缉。俾正刑章。若营伍中偶因染瘴患病。逡巡迟误。与随从押粮。非首先倡率奔窜者。伊等均属附和胁从。且系屡经杨应琚养成恇怯之后。此时如过为吹求刻责。未免多事。其于军伍人心。大有关系。可传谕明瑞。鄂宁。令其分别从宽办理。以昭节制。再新街造船一事。看来瘴起时。工匠既不能存驻兴作。一入秋冬。正当进兵之候。又岂能久需时日。以待临河造舟。此事只可置之弗论。惟应就木邦一路。豫为相度。取道遄征。庶为扼要耳。其湖南造船兵匠。尔等酌量。若无用。即遣回可也。著详悉谕令明瑞。鄂宁。知之　　

○陕甘总督吴达善等奏、哈密所属蔡把什湖额田三千亩。分为三工。设有把总经管。又牛毛湖新垦地二百五亩。亦归兼管。查该弁已管有蔡把什湖三工。诚恐顾此失彼。应令哈密副将。于春秋之际。酌派千把一员督办。并令哈密营都司。前赴该屯。查其耔种是否照例播种。成熟后。亲试碾打。实报收成分数。该副将仍不时亲往稽察。至塔勒纳沁额地六千亩。分二十二工。设有都司一员总理。千总一员。外委三员。分工经管。工段畸零。其间相距数十里不等。虽有都司管理。恐难遍及。应令该副将派游击一员。赴屯与该都司。分地督耕。收割时。该副将即由蔡把什湖。前往一律稽查。得旨、如所议行　　

○是月。两江总督高晋等奏、江省崇明一邑。向有储备窖银七万五千余两。嗣因魏荔彤亏空案内。除豁免外。实存窖银六万三千九百四十七两。查各省储备银两。皆应库贮。今窖存年久。银色易变。请将此项银两。全数提解苏州藩库。由藩库正项内。拨银四万两。发崇明县贮库备用。报闻　　

○又奏、江省崇明县之北。通州之南。新涨沙滩一处。自乾隆二十八年以来。该州县详报项亩多寡不等。查此项沙滩。淤涨颇广。未便任听地方官草率办理。致滋影射。现委员查勘。草滩二百四十五顷有奇。泥滩二百八十四顷有奇。水滩三百八十四顷有奇。应将涨出沙地。北归通州。南归崇明。分界管辖。目下情形。沙尚低嫩。请俟滩地坚实。再由该州县详报。查明丈尺。估报定则。报闻。


大清高宗法天隆运至诚先觉体元立极敷文奋武孝慈神圣纯皇帝实录卷之七百八十四　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。五月。己卯。上诣畅春园。问皇太后安　　

○谕曰、期成额现在出差。所有兵部侍郎事务。著珠鲁讷暂行署理　　

○庚辰。谕、昨因滇省缘边一带。官兵进剿缅匪。已降旨将该省本年地丁钱粮。分别蠲免。因念近边各该土司地方。毗连外夷。自莽匪滋事以来。伊等均能奉公效力。宜一体加恩。俾资生计。所有该土司等应徵本年粮银。普行蠲免。以示体恤。该部遵谕速行
  </div>
  <div class="pagination">
   <a href="清实录乾隆朝实录_page1048.html">
    上一页
   </a>
   <span>
    ...
   </span>
   <a href="清实录乾隆朝实录_page1044.html">
    1044
   </a>
   <a href="清实录乾隆朝实录_page1045.html">
    1045
   </a>
   <a href="清实录乾隆朝实录_page1046.html">
    1046
   </a>
   <a href="清实录乾隆朝实录_page1047.html">
    1047
   </a>
   <a href="清实录乾隆朝实录_page1048.html">
    1048
   </a>
   <span class="current-page">
    1049
   </span>
   <a href="清实录乾隆朝实录_page1050.html">
    1050
   </a>
   <a href="清实录乾隆朝实录_page1051.html">
    1051
   </a>
   <a href="清实录乾隆朝实录_page1052.html">
    1052
   </a>
   <a href="清实录乾隆朝实录_page1053.html">
    1053
   </a>
   <a href="清实录乾隆朝实录_page1054.html">
    1054
   </a>
   <span>
    ...
   </span>
   <a href="清实录乾隆朝实录_page1050.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
