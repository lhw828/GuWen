<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 113 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 113 页/共 523 页</h1>
    <div class="content">
○贷天津被水各营兵丁一季钱粮。　　

○缓徵湖南武陵、龙阳、二县、水灾本年额赋。　　

○壬辰。拨内帑挑浚紫禁城内外大城以内、河道。及圆明园引河。　　

○免山西代、应、浑源、山阴、大同、繁峙、五台、忻、朔、定襄、崞、怀仁、十二州县、水灾本年额赋。　　

○缓徵陕西咸宁、长安、临潼、渭南、泾阳、三原、高陵、富平、耀、咸阳、兴平、醴泉、华、陇、汧阳、乾、十六州县、旱灾节年民欠额赋盐课仓粮。　　

○癸巳。上御勤政殿听政。　　

○谕内阁、本年京师自六月初旬。大雨连绵。河水涨发。直隶所属各州县民田庐舍。多半被淹。灾祲示警。朕心深为兢惕。当即＜闲＞派卿员。分路查勘。谕令一面奏闻。一面开赈。节降谕旨、分别蠲免钱粮。截留漕米六十万石。动支库项十万两。交熊枚等酌量分拨急赈。并于京城附近地方拨发银钱米石。设厂分给。又令兴工代赈。以期安抚穷黎。当此霪潦为灾。百姓流离失所。嗷嗷待哺。傥不立时降旨。发帑开仓。多方拯救。其过在朕。若既有银米。而地方官经理不善。以致惠不逮民。则咎在臣下矣。本日九卿等议驳御史胡钓璜、和静、条奏一摺。胡钓璜、则请令在京王大臣官员、及各庙宇铺户等、分养灾民。和静、则奏请京师限定赈期。晓谕灾民早回乡里。伊二人虽主见不同。均以各州县灾黎来京就食者多。鳃鳃过虑。试思各州县被灾百姓。如果纷纷赴京就赈。必因州县散赈。或侵肥入己。或假手吏胥。从中冒滥。有名无实。致百姓不能存活。弃家觅食。否则人情莫不系恋乡土。孰肯舍近图远。假如京师办赈。并不认真。则近者必致失所。远处灾黎。亦岂肯闻风踵至乎。该御史等并未将如何办赈之法。悉心条奏。其议均不可行。和静摺内词意尚无纰缪。无庸置议。至胡钓璜请将被水男妇发给京城内外庙宇、及王公大臣官员。铺户之殷实有力者。如雇工之例。各处分养。则荒唐已甚。此等被灾男妇。令其入庙居住。必至男女混淆。若责令王公大臣官员等分拨豢养。视如雇工。灾民必不乐从。难保无别滋事端。且以待赈之民。下侪厮仆。与犯属发给大臣之家为奴何异。试问前代救荒之策。有如此办理者乎。今该御史妄逞臆见。以必不可行之事。冒昧渎陈。本应照九卿所请、交部议处。念其究系言官。若因所奏失当。遽予处分。恐有奏事之责者。因此心生疑惧。缄默不言。但似此识见庸陋。亦难胜台谏之任。胡钓璜、不必交部议处。著斥退御史。仍回本衙门以原官补用。向来各部院衙门保送御史。往往将年老才庸者列名塞责。竟以风宪衙门。为投闲置散之地。殊属非是。各堂官于属员中优等出色者。自必留于本衙门办事。但亦应将才具稍次、明白有识之员。慎选保送。岂可令衰庸之辈。忝居言职。致陈奏多属不经。嗣后各衙门保送御史。务须认真遴选。勿得率意充数。自干滥举之咎。　　

○又谕、熊枚现署督篆。驻劄工次。陈大文不日即可抵京。熊枚俟陈大文接印后。不必留工。著即周历直隶办赈各地方。详细查勘。如果地方官有实心办赈、民情宁帖者。即将该州县存记。以备升调。傥有玩视灾务。将赈饥银米侵牟入己。即当奏明正法。即无侵牟之事。或任听吏胥中饱。致小民不得实惠。一经查访得实。亦应严参惩治。此事专交熊枚查办。傥稍有徇隐。咎无旁贷。　　

○以光禄寺卿善宝、为大常寺卿。　　

○甲午。拨内帑挑浚护城河。　　

○乙未。谕内阁、丰绅济伦等奏、遵旨查明乾隆五十年以后、历任管理奉宸苑事务之大臣、及承办官员、分赔圆明园等处应挑引河银两一摺。固应如此办理。但此事实由从前和珅任内务府大臣时、诸事专擅。其奉宸苑事件。虽非伊专管。总须向其关白。偶遇各处河道有应行挑挖者。该管官自必告知和珅。而彼时每值大雨时行之际。皇考驻跸热河。和珅遂尔置之不办。以致年复一年总未疏浚。是河道淤垫。皆因和珅废弛所致。迨嘉庆四年以后。朕尚未莅圆明园居住。而经管之大臣官员等、亦未将应行挑浚缘由。奏明办理。本难辞咎。但此二年中、从未有如本年之经旬大雨。且因军务未竣。朕曾降旨各处工程如可缓修者。不必急于兴工。伊等遂尔误会。将此项挑工亦未办及。今猝遭霖潦。致有积水泛涨。其贻误尚属有因。若追论此事玩误之由。其咎自以和珅为重。伊已早正典刑。无庸置议。其历任大臣卿员。均属随同和珅、因循延玩。而司员不过回明堂官。不能自定主见。若按照销六赔四之例。分别著赔。未免银数过多。朕细阅单内、如丰伸殷德名下应赔银二千九十余两。惟念其管理奉宸苑时。皆系伊父和珅代为主持。且伊家产籍没。经朕赏给余赀。作为公主养赡。今令其照数赔出。必形拮据。朕心有所不忍。所有丰伸殷德应赔银两。著加恩全行宽免。金＜闲＞应赔银三千六百余两。业经身故。所有赔项。自系伊子緼布代赔。现在緼布亦有应赔银一千四百余两。若令其一并缴出。当差未免竭蹶。金＜闲＞、緼布、著赔缴十分之三。丰绅济伦两任内、共应赔银三千七百余两。为数稍多。亦著赔缴十分之三。此外各该管大臣、及承办官员等、俱著赔缴十分之五。稍示薄惩。所有各员分赔银两。著即如数送交办理工程大臣明安、收贮备用。朕因此次奉宸苑挑浚河道。初议将历任各员量加著赔。用儆将来。是以稍为示罚。傥挑竣之后。各该管大臣及承办官员、仍不能随时留心查察。复致积淤。则一应挑挖工费。即著伊等全数赔认。不得援此为例也。　　

○命五城展赈一月。　　

○免直隶宁河、唐、东鹿、景、天津、静海、钜鹿、南和、鸡泽、大名、元城、玉田、丰润、柏乡、武强、沧、平乡、清河、昌平、阜平、藁城、无极、新乐、任、阜城、定、曲阳、蓟二十八州县、水灾本年额赋。青、唐山、□束强、获鹿、栾城、南乐、遵化、蔚、东光、九州县、本年额赋十分之五。蓟州、次年额赋十分之三。　　

○丙申。上幸静明园。诣龙神庙拈香。　　

○德楞泰奏、查明剿办徐添德出力各员。赏游击杨登魁、都司珠勒亨、高发荣、蓝翎委官昭福、骁骑校富永阿、托尔托善、花翎。骁骑校富森保等、蓝翎。　　

○拨广东藩库银二十万两。两淮运库银二十万两。解往四川。以备军需。　　

○丁酉。谕内阁、京畿一带被水灾民。节经发帑截漕煮赈。叠沛恩施。急为赈恤。此后尚有大赈。分别极次贫民。按例办理。而目前以工代赈。最为救荒良法。现在特派大臣。将永定河漫口淤沙。赶紧筑浚。及京城护城河等处。通行查勘疏浚。雇募附近灾民。俾得趁工觅食。惟向来办理工程。俱有工头承揽。一切雇集人夫。照料收管。皆系工头总司其事。诚恐伊等祇招雇向日做工熟识之人。未必令灾民佣工力作。则赴工之人。既误领赈。又不得佣资。两无所获。是以工代赈之举。仍属有名无实。所有挑筑永定河及护城河疏浚工程。著那彦宝、巴宁阿、会同直隶地方官。高杞、莫瞻菉、会同五城御史、顺天府。各行悉心筹画。务令灾民得以藉工糊口。不使工头从中垄断之处。酌定章程。妥议具奏。　　

○戊戌。谕内阁、御史游光绎陈奏一摺。内称旸雨未调、边隅未静、人才未足、储积未充等语。皆系实在情形。本年直隶各州县。多半被水。节经发帑截漕散赈。责令地方官实力抚恤。惟恐一夫失所。夙夜廑怀。又剿办教匪。已逾五年。虽已将届蒇功。而军书筹笔。殆无虚日。至人才未能师济。国用未能充裕。均属目前急务。朕宵旰焦劳。未尝不以是为兢兢。前因京城大雨连旬。朕省己责躬。以近日屡擒教匪首逆。冀今秋当可蒇事。或此一念。稍涉自满。致干天和。特书谕旨。宣示臣工。今游光绎即引此以为朕心或有未纯。深合人臣责难之义。惟摺内所陈、欲仿照魏徵进谏唐大宗十渐疏意。以此进规。夫唐太宗为三代以下令主。朕方逊谢不遑。但魏徵所陈十渐。皆实有所指。今该御史摺内。虽多持盈戒满之词。而于朕何事稍涉自满。并未切实敷陈。于古人直言极谏之道。尚有未合。若朕躬果有缺失。该御史不妨一一直陈。朕将引以为戒。更足徵忠谠悃忱如仅系空言。并无可指。亦著据实具奏。至现在内外大小臣工何人不能奉职。吏治营务何处废弛。亦著一并据实陈奏。寻覆奏上。得旨、昨御史游光绎陈奏一摺。全无指实。当即降旨令其据实覆奏。本日游光绎覆奏之摺。仍前空衍。如摺内所称大臣未尽和衷。即会议一节。由一衙门主稿。别衙门长贰、竟有茫然不知者洎乎会议之日。不过挨次画题。从无异议等语。向来交各衙门会议之事。其应行速议者。朕从不加之催促。原恐限期过迫。一人定议。或未能彼此熟商。致启专擅之渐。是以总照向例。以五日为限。诸臣尽可从容商酌。若意见不同。原可另议。设更有格碍。亦不难密奏。至寻常会议。期限更宽。岂有列衔之人、全不寓目、率行画题之理。即如前日交议胡钓璜和静条陈赈务一事。朕于召见诸臣时。一一询问。皆能将所议事理覆奏。此其明证。可见该御史所称别衙门长贰茫然不知之说。全属臆度。又摺内称往时督抚不无贪恣、近则多能自守、而求其吏畏民怀者、未易指数一节。现在巡抚中。即有伊桑阿以纵恣勒索获罪。何未见该御史参奏。转称多能自守乎。至何省督抚不能吏畏民怀。何处戎政未肃。何处吏治未醇。该御史皆不能确有闻见。惟能笼统陈奏。全不指实。博敢谏之名。无裨于政治。仍属空言。再近年海洋盗风未戢。叠经降旨、令该督抚等上紧缉拏。提镇中如孙全谋、钱梦虎、黄标、在洋认真督缉。节经嘉奖升擢。人所共知。乃该御史摺内。将总兵黄标误写王彪。是在洋督缉之镇臣名姓。尚记忆不真。而于现在洋面缉匪情形。更属懵懵矣。此外全系徵引泛论之词。尤于实政无裨。原摺著发还。　　

○吏部奏、向例各省商籍行销埠务省分。本有住址产业者。不准在该省居官。其归并考试商籍之省分。未经详晰。嗣后应令一体回避。从之。　　

○给热河地方被水灾民口粮。　　

○拨山西藩库银六十万两。山东、河南、藩库银各三十万两。赈恤甘肃被旱灾民。并免皋兰、狄道、渭源、金、靖远、陇西、安定、会宁、宁远、伏羌、西和、岷、通渭、漳、平凉、静宁、隆德、固原、华亭、安化、宁、合水、正宁、环、山丹、平番、古浪、秦、秦安、清水、礼、阶、灵台、镇原、崇信、武威、永昌、镇番、西宁、碾伯、成、文、徽、两当、四十四厅州县、并西固、三岔、二州同、沙泥州判、红水、东乐、二县丞所属、节年新旧额赋草束有差。　　

○己亥。谕内阁、前因蓟州一带滋生蝗蝻。未据熊枚奏及。自系地方官未经禀报。当即令熊枚查明参奏。兹据奏称。该州城东十五里之三家店起。至桃花寺一带。有初生蝗蝻闲段聚落。知州赵宜霖、会同署都司刘天相等、分段圈捕。现已日就减灭。并据该州禀称、原期克日捕尽、再行通禀等语。地方一有蝗虫发生。即应一面申报各上司。一面亲往扑捕。勿使蔓延害稼。方为留心民瘼。若业已捕尽。又何事通禀为耶。赵宜霖玩误迟延之咎。实无可辞著革职。该管通永道阿永、署东路同知方其畇、于所属匿蝗不报。未能查出。著交部分别议处。藩司同兴、失于查察。并著交部察议。熊枚甫经署任。且驻劄工次。其失察尚属可原。所有自请交部察议之处。著加恩宽免。　　

○又谕、前据高杞、莫瞻菉奏、勘挑护城等河。请于户工二局豫领钱文二万串。朕以局钱经费有常。一切工程需用。岂能概行取给。莫瞻菉系工部右侍郎。钱局是其专管。高杞虽未管钱局。但现任户部左侍郎。于本部局钱多寡。亦应知悉。乃率为此请。殊属不晓事体。当经降旨申饬。昨即据户部奏称、因七月兵饷搭放钱文六成。现在局中存钱较少。除八月兵饷仍行搭放三成外。其九月以后兵饷。请搭放一成。并将官员秋俸概用银两给放。已依议准行。此摺高杞亦复列衔具奏。经朕将原摺交军机大臣询之高杞、既知局钱不敷。何以前奏请发钱文至二万串之多。始据高杞、莫瞻菉、二人联衔奏请交部严议。伊二人于本管部分事务。漫不经心。其所请多发钱文。不过自图省便之计。若人人皆图省便。则那彦宝等现办河工。请银一百万两。亦当奏请俱给发钱文。有是理耶。似此即再添数百卯仍属不敷支给。而添卯一事。询之户部堂官。佥以为难行。询之工部堂官。则云较之户局更难添设。昨大学士满汉尚书等议覆御史汪镛条奏、请添卯铸钱一节。亦均议驳高杞、莫瞻菉、均系与议之人。是竟如御史游光绎所奏。不过挨次画题。又安用此堂官为乎户工二部职任较繁。高杞、莫瞻菉、愦愦乃尔岂能胜任。所有户部左侍郎。著和宁调补那彦宝、著调补工部左侍郎。伊现在出差。仍著和宁兼署。其兵部左侍郎。即著高杞调补。蒋曰纶、著调补工部右侍郎。管理钱法堂事务。刘跃云、著调补工部左侍郎。其礼部左侍郎。著莫瞻菉调补。高杞、莫瞻菉、所请严议之处。著加恩改为交部议处。　　

○予浙江故都察院左都御史胡高望、入祀乡贤祠。从巡抚阮元等请也。　　

○庚子。以副都统衔绷武布、为喀喇沙尔办事大臣。　　

○缓徵陕西蓝田、武功、永寿、邠、长武、五州县、旱灾旧欠额赋。　　

○辛丑。谕军机大臣等、本年直隶各州县地方。被灾较广。现在加恩赈恤。将来青黄不接之时。粮价自必昂贵。亟应先为筹拨。以资调剂。山东河南二省。附近京畿。收成尚好。东省惟临清等处。豫省惟内黄地方。稍有被水之处。均属一隅中之一隅。其余各属秋收。多系丰稔。著传谕惠龄、颜检、于丰收价贱处所。酌量采办小米麦石。由水路运至直省。以备来年平粜之用并将该省能采办若干之处。由驿具奏。以慰廑注。寻经惠龄、颜检、先后奏覆、山东采办米麦十万石。河南采办小米五万石。又惠龄奏、于查灾时见沿河商船多系装载粮石。赴直贩卖。因念直省多得一船粮食。即多受一船接济。复恐闸坝各处。稍事留难。当即出示晓谕。严禁拦阻。均报可。　　

○壬寅。命永定、右安、门外饭厂、展赈一月。　　

○移陕西固原提督驻汉中府。改协标都司为城守。设提标中、左、右、前、后、五营。移提标前营游击驻西乡。作为分防拨提标守备一员。兵二百名。分驻沔县。左右两营千总各一员。兵一百名。分驻南星、马道。从总督长麟请也。　　

○癸卯。谕内阁、前因明安奏、海运仓现在支放二月分西四旗应领俸米一事。该仓应领俸米。何以至今始行开放。其中显有情敝

□大。当经降旨、令仓场侍郎、查仓御史、各行明白回奏。兹据邹炳泰兴德等覆奏、以六月雨水过大、车辆难行、无人支领为词此项俸米。例应于二月开斛。四月底满限其大档甲米。亦应于五月内支放。彼时尚未届大雨之际。何得以此藉口。该监督德永杨毓檙、于支领俸米。任意迟延。并不依限催放。及已逾定限。辄捏报完竣。该四旗亦照此报部。此与外省虚出通关无异。其中恐不无纵容花户人等勒索、及米铺并票支领情敝□大。不可不彻底究办。德永、杨毓檙、著解任。同经手花户人等、一并交刑部严审具奏。至仓场侍郎达庆。邹炳泰、总司仓务。伊等常因事进城可以随时稽察。何至该仓应放米石。迟至数月之久。伊等竟毫无闻见。惟据监督等详报印票齐全。依限完竣。即信以为实。并不就近详查。非寻常失察可比。御史兴德于到任时。询明俸米将届限满。尚有六万余石。未能放竣。彼时既知骇异。何以不即据实具奏。迨逾限后。该御史以人数众多。又不据实参奏。实属代为徇隐。仓场侍郎及查仓御史自请议处之处。尚属过轻。达庆、邹炳泰、兴德、俱著交部严加议处。寻议上。达庆、邹炳泰、降二级。兴德、降三级。得旨、达庆、邹炳泰、准其抵销。兴德、著降调。　　

○勒保奏报、官兵追剿魏逆股匪。升参将李锦麟、为副将。余升擢有差。　　

○浙江巡抚阮元奏报、剿获洋匪多名。得旨嘉奖。总兵官岳玺、李长庚、胡振声等、下部议叙。　　

○甲辰。缓徵安徽宿、灵璧、凤阳、泗、盱眙、五河、六州县、凤阳、长淮、泗州、三卫、旧欠额赋漕粮。　　

○是月。密谕颜检知悉、河南自吴熊光、马慧裕、完颜岱、三人整饬以后。吏治颇佳。风闻陈留县知县王元翊、前署西平县事。能体恤百姓。断讼精明。又有孟县知县刘文京、悃愊无华。官声亦可。实无声名狼籍之员。而民情尚为淳朴。惟光州属之息县、光山县、及汝宁府属之罗山县、确山县、信阳州等处。民风较为刁健。行辄以刀自随。藏匿胸闲。名曰顺刀。每遇小忿纠集多人。此而不戒。恐成械斗。朕所闻如此。卿宜留心。再加访察。须令潜移默化。渐臻治理。再豫省河工。亦关至要。宜知谨慎。不可稍忽。今岁永定河决四处。被灾者六十余州县。朕夙夜忧惧。竭力赈救。特谕卿知。益加敬凛。　　

○两江总督费淳覆奏御史黄照条奏防御海盗一摺。一、商船分别准带炮械。嗣后梁头一丈三尺商船。准其携炮一门。鸟枪六杆。刀械十枝。火药不得过三十斤。下此者递减。其炮械仍铸造船户生名年月。由州县验给一、海边稽查宜专责成。查苏松洋面。例不许浙江人住山采捕。惟小羊山前后岙口六。处。春汛捕鱼。约三四百人。秋汛采蛰。七八百人。皆有印照。而采捕人船。浙江居其七八。重洋往返。难保无济匪情事。前经咨会浙江。暂行禁止。俟洋面肃清。再复旧制。至上海闽广鸟船。责成会馆董事编查。一、沿海汛防宜严加督察。该御史奏各汛能获盗船。如无事主具领。即将船货照例赏给汛兵。傥盗船寄泊汛内、治罪。申明定例。自应照议。得旨、所议俱是。但看奉行若何耳。果盗净民安。自属有验功效。否皆纸上空谈。何益之有。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之八十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆六年。辛酉。八月。乙巳朔。上还宫。　　

○旌表河南沈邱县民张添有妻柳氏。。　　

○以祭社稷坛。自是日始。斋戒三日。　　

○丙午。遣官祭关帝庙。　　

○谕内阁、户部奏、查明陕省缓德等六州县节年春粜粮石、尚未买补一摺。此项春粜粮石。例应当年还仓。乃该州县自乾隆四十三年起、至五十九年止。十余年之久。并未买补。前经户部定限五年。令其买补全完。至今尚复逾限未买。且自五十九年以后。春粜粮石。亦未买还。延玩已极。即或近年该省军务未竣。藉口粮价昂贵。未能买补。岂自乾隆四十三年以来。总未值价平之岁乎。著交该抚陆有仁、严饬绥德等六州县、将前项节年未买粮石。上紧设法买补。勒限报部。仍将历任买补迟延。及督催不力各职名、查参具奏。　　

○又谕、户部奏、据马慧裕咨、湖南应办京局黑铅、暂归黔省代办、请仍敕令湖南照旧运解一摺。湖南省从前应办黑铅。原系七十余万斤。后经祖之望于该省巡抚任内、奏请将原办四十余万斤酌减。每年定额二十五万斤。马慧裕到任。如果相距在数十年之后。尚可藉口今昔情形不同。今马慧裕即系与祖之望接任之人。何至仅能办三万余斤。该抚到任未久。自未及亲行查勘。何得仅据属员禀报年久砂竭。率行咨部。骤减至三万余斤。若再隔数年。岂竟欲全行请免耶。至黔省每年应办黑铅。已属不少。若再将楚省额解黑铅统归黔省办解。岂不更形竭蹷。现在京师钱价较昂。廷臣动请加卯鼓铸。若铅斤短少。岂能敷鼓铸之用。马慧裕、著传旨申饬。仍著将该省应办黑铅二十五万斤。实力筹办。照数运解。毋得意存诿卸。　　

○谕军机大臣等、台布奏、在蒙古地方居住番族人等。一经官为驱逐即已陆续搬出。可见番族人等尚知畏法。惟纳汉达尔济境内。有循化合儿族之亦洛合瓜什济二庄人户。又察罕诺们汗境内。有贵德熟番主古录族、揣咱族、番众未搬。经台布诘讯。而纳汉达尔济等代为恳求。又令照旧游牧。殊属自相矛盾。前此蒙古王公扎萨克等、以番族人等偷窃牲畜占居帐房。恳求派兵驱逐。及内地大臣带兵到彼。番众即已陆续搬移。本可划清界址。为绥辑蒙古久远之计。今纳汉达尔济等、转怜其穷苦。代番众恳求赏给伊等沿边之地居住。姑如所请。准令亦洛合、瓜什济、揣咱、主古录、四族居住卡外应令纳汉达尔济等一体出具甘结。永保番众不再滋事。傥一二年后。仍不安静。不但将四族尽行驱逐严办。亦必将纳汉达尔济等、一并治罪。其余已经逐出各番。不准各蒙古王公等再为恳求复行搬回居住。至尖木赞素为番族信服。此次亲诣各族劝谕输诚。尚属出力。著赏戴花翎。将此谕令知之。　　

○兵部奏、军营征兵脱逃。旧例将该管官分按名数。勒限参缉。于五日内拏获免议。逾限议处。查兵丁随征。越险追剿。路径分歧。难免迷失落后。或迟数日始出。或附归他队。而统兵大员。惧干例限。申报缉拏。及据他处关会。又申报停缉。以致旋参旋止。徒劳案牍。应请嗣后改为半月以内拏获者。免议。其余丁、原以备拔补额兵之用。但甫经召募。纪律未谙。而该管官失察处分。与征兵一例。亦未允协。应请嗣后均照征兵脱逃例酌减议处。从之。。　　

○云南巡抚初彭龄侍养来京。命署吏部右侍郎。　　

○丁未。祭先师孔子。遣大学士庆桂行礼。　　

○谕军机大臣等、据福会奏、静海县迤北之邱家堤、王家院、二处。东岸漫口。水势外洩。应请开工赶办合龙。以固运道。所奏甚是。运道经由之处。若任其分洩。则河路必致浅涩。目前粮艘回空。既属不便。且恐来岁重运。有碍行走。著陈大文即速派委妥员、并转饬天津道蔡齐明、赶紧兴筑。俾河水储蓄。以利漕运。　　

</div>
    <div class="pagination">
<a href="清实录嘉庆朝实录_page112.html">上一页</a><span>...</span><a href="清实录嘉庆朝实录_page108.html">108</a><a href="清实录嘉庆朝实录_page109.html">109</a><a href="清实录嘉庆朝实录_page110.html">110</a><a href="清实录嘉庆朝实录_page111.html">111</a><a href="清实录嘉庆朝实录_page112.html">112</a><span class="current-page">113</span><a href="清实录嘉庆朝实录_page114.html">114</a><a href="清实录嘉庆朝实录_page115.html">115</a><a href="清实录嘉庆朝实录_page116.html">116</a><a href="清实录嘉庆朝实录_page117.html">117</a><a href="清实录嘉庆朝实录_page118.html">118</a><span>...</span><a href="清实录嘉庆朝实录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
