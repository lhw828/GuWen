<!DOCTYPE html>
<html>
<head>
    <meta charset="UTF-8">
    <title>通志 - 第 33 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 33 页/共 155 页</h1>
    <div class="content">　　元帝徐妃讳昭佩东海郯人也祖孝嗣齐太尉枝江文忠公父绲侍中信武将军妃以天监十六年十二月拜湘东王妃生世子方等益昌公主含贞妃无容质不见礼帝三二年一入房妃以帝眇一目每知帝将至必为半面妆以俟帝见则大怒而出妃性嗜酒多湛醉帝还房必吐衣中与荆州后堂瑶光寺智逺道人私通酷妬忌见无宠之妾便交杯接坐才觉有娠者即手加刀刃帝左右暨季江有姿容又与滛通季江每叹曰栢直狗虽老犹能猎萧溧阳马虽老犹骏徐娘虽老犹尚多情时有贺徽者羙色妃要之于普贤尼寺书白角枕为诗相赠答既而贞惠太子方诸母王氏宠爱未防而终元帝归咎于妃及方等死愈见疾太清三年遂逼令自杀妃知不免乃投井死帝以尸还徐氏谓之出妻金陵瓦官寺帝制金楼子述其滛行初妃嫁夕车至西州而疾风大起发屋折木无何雪霰交下帷帘皆白及长还之日又大雷震西州听事两柱俱碎帝以为不祥后果不终妇道
　　敬夏太后会稽人也普通中纳于湘东王宫生敬帝承圣元年冬拜晋安王国太妃绍泰元年尊为太后眀年冬降为江隂国太妃
　　敬王皇后琅邪临沂人也承圣元年十一月拜晋安王妃绍泰元年十月拜皇后眀年降为江隂王妃父俭自有传
　　陈
　　武宣章皇后讳要儿吴兴乌程人本姓钮父景眀为章氏所养因改姓焉后母苏尝遇道士以小遗已光彩五色曰三年有征及期后生紫光照室因失所在后少聪慧羙容仪手爪长五寸色并红白每有朞功之服则一爪先折武帝先娶同郡钱仲方女早卒后乃聘后后善书计能诵诗及楚辞武帝为长城县公后拜夫人帝自广州南征交阯命后与衡阳王随文帝由海道归于长城侯景之乱为景所囚及景平武帝践阼立为皇后追赠后父梁散骑侍郎景眀特进金紫光禄大夫加金章紫绶拜后母苏安吉县君二年安吉君卒与后父吴兴眀年追封后父为广徳县侯諡曰温武帝崩后与中书舍人蔡景歴定计秘不发丧时衡阳王昌未至乃召文帝及即位尊后为皇太后宫曰慈训废帝即位后为太皇太后光大二年后下令黜废帝为临海王命宣帝嗣立大建元年复为皇太后二年三月丙申崩于紫极殿时年六十五其年四月羣臣上諡曰宣祔万安陵后亲属无在朝者唯本族兄钮洽官至中散大夫文沈皇后讳妙容吴兴武康人也父法深梁安南中録事参军后年十岁余以梁大同中归于文帝武帝之讨侯景文帝时在武兴及后并被收景平乃获免武帝践阼后为临川王妃文帝即位为皇后追赠后父法深光禄大夫加金章紫绶封建城县侯諡曰恭追赠后母髙为绥安县君諡曰定废帝即位尊后为皇太后宫曰安徳时宣帝与仆射到仲举舎人刘师知等并受遗辅政师知与仲举恒居禁中参决众事而宣帝为州刺史与左右三百人入居尚书省师知忌宣帝权重矫勑令还东府理州务宣帝将出毛喜止之曰今若出外便受制于人如曹爽愿作富家公不可得也宣帝乃称疾召师知留与语使毛喜先入言之于后后曰今伯宗年幼政事并委二郎此非我意又言于废帝废帝曰此自师知等为非朕意也喜出报宣帝帝因囚师知自入见后及帝极陈师知之短仍自草敕请画以师知付廷尉其夜于狱赐死自是政归宣帝后忧闷计无所出乃密赂宦者蒋裕令诱建安人张安国使据郡反冀因此图帝安国事发被诛时后左右近侍颇知其事后恐连逮党与并杀之宣帝即位以后为文皇后陈亡入隋大业初自长安归于江南顷之卒后兄钦袭爵建城侯位尚书左仆射钦素无伎能奉已而已卒諡曰成子观嗣颇有学识官至御史中丞
　　废帝王皇后琅邪临沂人天嘉元年为皇太子妃废帝即位立为皇后废帝为临海王后废为妃至徳中薨后生临海嗣王至泽至泽光大元年为皇太子大建元年袭封临海嗣王陈亡入长安后父固自有传
　　宣栁皇后讳敬言河东解县人也曾祖世隆祖恽父偃并有传后九岁干理家事有若成人侯景之乱后与弟盼在江陵依梁元帝帝以长城公主故待遇甚厚以配宣帝承圣二年后生后主于江陵及魏尅江陵宣帝迁于关右后与后主俱留穰城天嘉二年与后主还朝后为安城王妃宣帝即位立为皇后后羙姿容身长七尺二寸手垂过膝初宣帝居乡里先娶吴兴钱氏及即位拜为贵妃甚有宠后倾心下之每尚方供奉物其上者皆进于贵妃而已御其次焉宣帝崩始兴王叔陵为乱后主赖后与吴媪救而获免后主即位尊后为皇太后宫曰范是时新失淮南地隋师临江又国遭大丧后主患创不能听政其诛叔陵供大行丧事边境防守及百司众务虽假后主之敇实皆决之于后后主创愈乃归政焉后性谦谨未尝以宗族为请虽衣食亦无所分遗陈亡入长安隋大业十二年薨于东都年八十三于洛阳之芒山
　　后主沈皇后讳婺华吴兴武康人仪同三司蔡侯君理之女也君理自有传母即武帝女会稽穆公主早亡后尚幼而毁瘠过甚及服毕每岁时常独坐涕泣哀动左右内外敬异焉太建三年拜为皇太子妃后主即位立为皇后后性端静有识量寡嗜欲聪敏彊记涉猎经史工书翰后主在东宫而后父君理卒居忧处别殿哀毁逾礼后主遇后既薄而张贵妃有宠总后宫之政后澹然未尝有所忌怨而居处俭约无锦绣之饰左右近侍才百许人唯寻阅图史及释典为事尝遇岁旱自而诵佛经应时雨降无子养孙姬子允为己子数上书谏争后主将废之而立张贵妃会国亡不果乃与后主俱入长安及后主薨后自为哀辞文甚酸切隋炀帝每廵幸常令从驾及炀帝为宇文化及所害后自广陵过江还乡里不知所终或言过江于毗陵天静寺为尼名观音贞观初卒张贵妃名丽华兵家女也家贫父兄以织席为业后主为太子以选入宫时龚贵嫔为良娣贵妃年十岁为之给使后主见而悦之因得幸遂有娠生太子深后主即位拜为贵妃甚被宠遇后主与宾客游宴贵妃荐诸宫女预焉后宫咸徳之竞言其善由是爱倾后宫又工厌魅之术假鬼道以惑后主置滛祀于宫中聚诸女巫使之鼔舞因参访外事人间有一言一事妃必先知之以白后主后主由此益重之故内外宗族多被引用大臣报政亦从风而靡及隋师克台城妃与后主俱入于井隋军出之晋王广命斩妃于青溪中桥史臣侍中郑国公魏征考览记书参详故老云后主初即位以始兴王叔陵之乱被伤卧于承香阁下时诸姬并不得进唯张贵妃侍焉而栁太后犹居柏梁殿即皇后之正殿也沈皇后素无宠不得侍疾别居求贤殿至徳二年乃于光昭殿前起临春结绮望仙三阁阁髙数十丈并数十间其牕牖璧带悬楣栏槛之类并以沈檀香木为之又饰以金玉间以珠翠外施珠帘内有寳牀寳帐其服玩之属瑰竒珍丽皆近古未有每防风暂至香闻数里朝日初照光映后庭其下积石为山引水为池植以竒树杂以花蘂后主自居临春阁张贵妃居结绮阁龚孔二贵嫔居望僊阁并复道交相往来又有王季二美人张薛二淑媛袁昭仪何倢伃江脩容等七人并有宠递代以游其上以宫人有文学者袁大舍等为女学士后主每引宾客对贵妃等游宴则使诸贵人及女学士与狎客共赋新诗互相赠答采其尤艳丽者以为曲调被以新声选宫女有容色者以千百数令习而歌之分部迭进持以相乐其曲有玉树后庭花临春乐等其略曰璧月夜夜满琼枝朝朝新大指所归皆羙张贵妃孔贵嫔之容色张贵妃髪长七尺鬒黑如漆其光可鉴特聪慧有神彩进止闲雅容色端丽每瞻视眄睐光彩溢目照映左右尝于阁上靓妆临于轩槛宫中遥望飘若神仙又才辩彊记善人主顔色是时后主怠于政事百司启奏并因宦者蔡临儿李善度进请后主倚囊置张贵妃于膝上共决之李蔡所不能记者贵妃并为疏条无所遗脱由是益加宠异后庭之家不遵法度有絓于理者但求恩于贵妃贵妃则令李蔡先启其事而后从容为言之大臣有不从者因而谮之言无不听于是张孔之权薰灼四方阉宦便佞之徒内外交结转相引进贿赂公行赏罸无常纲纪瞀乱矣
　　后魏
　　自典午氏南迁下逮宋齐梁陈六宫制度前史言之审矣魏氏王业之兆虽基于神元而其时朝章国典百不一具故自昭成以前未有及内职之事章平思昭穆惠炀烈传禅八君妃后无闻焉及道武建国始追尊祖妣皆从帝諡为皇后爰立中宫以配宸极中宫而下或称夫人其员数多寡悉无凖限然粗有品秩可以诠次太武统防国家殷盛稍增左右昭仪及贵人椒房等自是后庭渐已充实矣又魏世故事将立皇后必令手铸金人以成者为吉不则不得立也又太武文成保母劬劳之恩并极尊崇之义虽事乖典礼而观过知仁孝文改定内官左右昭仪位视大司马三夫人视三公三嫔视三卿六嫔视六卿世妇视中大夫御女视元士后置女职以典内司视尚书令仆作司大监女侍中三官视二品监女尚书羙人女史女贤人女书史书女小书女五官视三品中才人供人中使女生才人恭信宫人视四品青衣女酒女飨女食奚宫女奴视五品及齐神武文襄俱未践尊极神武嫡妻称妃其所聘茹茹女称为茹茹公主文襄既尚魏朝公主故无别号两宫自余姬侍并称娘而已文宣后庭虽有夫人嫔御之称然未具员数孝昭内职甚少唯杨嫔才貎兼羙复是贵家襄城王母桑氏有徳行并防恩礼其余无所述河清新令内命妇依古制有三夫人九嫔二十七世妇八十一御女又凖汉制置昭仪有左右二人比丞相其徳正徳崇徳为三夫人此三公光猷昭训隆徽为上嫔比三卿宣徽凝晖宣眀顺华凝华光训为下嫔比六卿正华令则脩训曜仪眀淑芳华敬婉昭华光正昭宁贞范徽和徳猷茂光眀信静训曜徳广训晖范敬训芳猷婉华眀范艳仪晖则敬信为二十七世妇比从三品穆光茂徳贞懿曜光贞凝光范令仪内范穆闺婉徳眀婉艳婉妙范徳晖章敬茂静肃章穆华愼仪妙仪眀懿崇眀丽则婉仪彭脩闲修静眀愼艳光猗容徽淑秀仪芳婉贞愼眀艳穆容修范肃容茂仪英淑艳正信凝婉英范懐顺脩媛良则瑶章训成润仪宁训淑懿柔则穆仪修礼昭愼贞媛肃闺敬顺柔华昭顺敬宁眀训仪崇敬修敬承闲昭容丽仪闲华思柔媛光懐徳良媛淑猗茂范良信艳华徽娥肃仪妙则为八十一御女比正四品武成好内并具其员自外又置才人采女以为散号后主既立二后昭仪以下皆倍其数又置左右娥英比左右丞相降昭仪比二大夫寻又置淑妃一人比相国周氏率由姬制内职有序文帝创基修袵席以俭约武皇嗣歴节情欲于矫枉宫闱有贯鱼之羙戚里无私溺之尤可谓得君人之体也宣皇外行其志内逞其欲溪壑难满采择无厌恩之所加莫限厮皁荣之所及无隔险诐于是升兰殿以正位践椒庭而齐体者非一人焉阶房帷而拖青紫縁恩幸而拥玉帛非一族焉虽辛癸之荒滛赵李之倾惑曾未足比其髣髴也人厌苛政弊事实多文帝之祀忽诸特由于此隋文思革前大矫其违唯后当室傍无私宠妇官位号未详备焉开皇二年着内官之式略依周礼省减其数嫔三员掌敎四徳视正三品世妇九员掌宾客祭祀视正五品女御三十八员掌女功丝枲视正七品又采汉晋旧仪置六尚六司六典递相统摄以掌宫掖之政一曰尚宫掌导引皇后及闺閤禀赐管司令三人掌图籍法式纠察宣奏典琮三人掌琮玺器玩二曰尚仪掌礼仪敎学管司乐三人掌音律之事典赞三人掌导引内外命妇朝见三曰尚服掌服章寳藏管司饰三人掌簪珥花严典栉三人掌巾栉膏沐四曰尚食掌进膳先尝管司医三人掌方药卜筮典器三人掌罇彜器皿五曰尚寝掌帷帐牀祳管司筵三人掌铺设洒埽典执三人掌扇伞灯烛六曰尚工掌营造百役管司制三人掌衣服裁缝典会三人掌财帛出入六尚各三员视从九品六司视勲品六典视流外二品初文献皇后功参歴试外预朝政内擅宫闱懐嫉妬之心虚嫔妾之位不设三妃防其上逼自嫔以下置六十员加又抑损服章降其品秩至文献崩后始置贵人三员增嫔至九员世妇二十七员御女八十一员贵人等关掌宫闱之务六尚以下皆分焉炀帝时后妃嫔御无厘妇职唯端容丽饰陪从宴游而已帝又参详典故自制嘉名著之于令贵妃淑妃徳妃是为三夫人品正第一顺仪顺容顺华修仪修容修华充仪充容充华是为九嫔品正第二倢伃一十二员品正第三羙人才人一十五员品正第四是为世妇寳林二十四员品正第五御女二十四员品正第六采女三十七员品正第七是为女御总一百二十以叙于宴寝又有承衣刀人皆趋侍左右并无员数视六品以下时又增置女宫凖尚书省以六局管二十四司一曰尚宫局管司言掌宣奏启司簿掌名録计度司正掌格式推罸司闱掌门閤管籥二曰尚仪局管司籍掌经史敎学纸笔几案司乐掌音律司宾掌宾客司赞掌礼仪赞相导引三曰尚服局管司玺掌琮玺符节司衣掌衣服司饰掌汤沭巾栉玩弄司仗掌仗卫戎器四曰尚食局管司膳掌膳羞司酝掌酒醴醯醢司药掌医巫药剂司饎掌廪饩柴炭五曰尚寝局管司设掌牀席帷帐铺设洒埽司舆掌舆辇伞扇执持羽仪司苑掌园籞种植蔬菜果司灯掌火烛六曰尚工局管司制掌营造裁纵司寳掌金玉珠玑钱货司防掌缯帛司织掌织染六尚二十二司员各二人唯司乐司膳员各四人每司又置典及掌以贰其职六尚十人品从第五司二十八人品从第六典二十八人品从第七掌二十八人品从第九女史流外量局闲剧多者十人以下无定员数聨事分职各有司存焉
　　神元皇后窦氏没鹿回部大人宾之女也宾临终诫其二子速回题令善事帝及宾卒速等欲因帝会防为变语泄帝闻之晨起以佩刀杀后驰使告速等言后暴崩速等来赴因执杀之
　　文帝皇后封氏生桓穆二帝早崩桓帝立乃焉文成初穿天泉池获一石铭称桓帝母氏逺近赴会二十余万有司以闻命藏之太庙次妃兰氏是生思帝桓皇后惟氏生三子长曰普根次惠帝次炀帝平文崩后摄国事时人谓之曰女国后性猛忌平文之崩后所为也
　　平文皇后王氏广寗人也年十三因事入宫得幸于平文生昭成帝平文崩昭成在襁褓时国有内难将害帝子后匿帝于袴中咒曰若天祚未终者汝无声遂良久不啼得免于难昭成初欲定都于灅源川筑城郭起宫室议不决后闻之曰国自上世迁徙为业今事难之后基业未固若郭而居一旦寇来难卒迁动乃止烈帝之崩国祚殆危兴复大业后之力也崩云中金陵道武即位配飨太庙
　　昭成皇后慕容氏慕容皝之女也初帝纳皝妹为妃未防而崩皝复请继好遣大人长孙秩逆后皝送于境上后至有宠生献眀帝及秦眀王后性聪敏多智专夕理内每事多从初昭成遣卫辰兄悉勿祈还部落也后诫之曰汝还必深防卫辰辰奸猾终当灭汝悉勿祈死其子果为卫辰所杀卒如后言建国二十三年崩道武即位配飨太庙
　　献眀皇后贺氏东部大人野干女也少以容仪选入东宫生道武苻洛之内侮也后与道武及故臣吏避难北徙俄而髙车来抄掠后乗车避贼而南中路失道乃仰天曰国家允胄岂正尔絶灭也惟神灵扶助遂驰轮正不倾行百余里至七个山南而免难后刘显使人将害帝帝姑为显弟亢埿妻知之密以告后梁眷亦来告难后乃令帝去之后夜饮显醉向晨故惊廐中羣马使起视马后泣谓曰吾诸子始皆在此今尽亡矣汝等谁杀之故显使不急追道武得至贺兰部羣情未甚归附后从弟外朝大人悦举部随从供奉尽礼显怒将害后后奔亢埿家匿神车三日亢埿举室请救乃得免会刘显部乱始得亡归后后弟染干忌道武之得人心举兵围逼行宫后出谓染干曰汝等今安所置我而欲杀吾子也染干慙而去后后少子秦王觚使于燕慕容垂止之后以觚不反忧念寝疾皇始元年崩祔于盛乐金陵后追加尊諡配飨焉
　　道武皇后慕容氏寳之季女也中山平入充掖庭得幸左丞相卫王仪等奏请立皇后帝从仪令后铸金人成乃立之封后母孟为溧阳君后崩
　　道武宣穆皇后刘氏刘眷女也登国初纳为夫人生华隂公主后生眀元后专理内事宠待有加以铸金人不成故不登后位魏故事后宫产子将为储贰其母皆赐死道武末年后以旧法薨眀元即位追尊諡位配飨太庙自此后宫人为帝母皆正配飨焉
　　眀元昭哀皇后姚氏姚兴女西平长公主也眀元以后纳之后为夫人后以铸金人不成未升尊位然帝宠礼如后是后犹欲正位后谦不当泰恒五年薨帝追恨之赠皇后玺绶而加諡焉云中金陵
　　眀元宻皇后杜氏魏郡邺人阳平王超之妹也初以良家子选入太子宫有宠生太武及眀元即位拜贵嫔泰恒五年薨赠贵嫔云中金陵太武即位追尊号諡配飨太庙又立庙于邺刺史四时荐祀以魏郡太后所生之邑复其调役后甘露降于庙庭文成时相州刺史髙闾表修后庙诏曰妇人外成理无独祀阴必配阳以成天地未闻有莘之国立太姒之飨此乃先皇所立一时之至感非经世之逺制便可罢祀先是太武保母窦氏初以夫家坐事诛与二女俱入宫操行纯备进退以礼眀元命为太武保母性仁慈帝感其恩训奉飬不异所生及即位尊为皇太后封其弟漏头为辽东王太后训厘内外甚有声称性恬素寡欲喜怒不形于色好扬人之善隠人之过帝征凉州蠕蠕入寇太后命诸将击走之太平眞君元年崩诏天下大临三日太保卢鲁元监防防事諡曰惠崞山从后意也初后尝登崞山顾谓左右曰吾母飬帝躬敬神而爱人若死而不灭必不为贱鬼然于先朝本无位次不可违礼以从园陵此山之上可以终托吾焉别立后寝庙于崞山建碑颂徳太武皇后赫连氏屈丐女也太武平统万纳后及二妹俱为贵人后立为皇后文成初崩祔金陵
　　太武敬哀皇后贺氏代人也初为夫人生景穆皇帝神防元年薨追赠贵嫔云中金陵后追号尊諡配飨太庙
　　景穆恭皇后郁久闾氏河东王毗妹也少以才选入东宫有宠生文成皇帝而薨文成即位追尊号諡云中金陵配飨太庙又文成乳母本辽西人因事入宫乳帝有劬劳保防之功文成即位尊为保太后寻为皇太后告于郊庙和平元年崩诏天下大临三日諡曰昭于广寗磨笄山俗谓之鸡鸣山太后遗志也依惠太后故事别立寝庙置守陵二百家树碑颂徳
　　臣谨按以乳母而为皇太后行郊庙礼神其听之乎称崩而使天下临之人其哀之乎
　　文成文眀冯皇后长乐信都人也父朗秦雍二州刺史西城郡公母乐浪王氏后生于长安有神光之异朗坐事诛后遂入宫太武左昭仪后之姑也雅有母徳抚养敎训年十四文成践极以选为贵人后立为皇后文成崩故事国有大防三日之后御服器物一以烧焚百官及中宫皆号泣而临之后悲呌自投火中左右救之良久乃苏献文即位尊为皇太后丞相乙浑谋逆献文年十三居于谅闇太后宻定大计诛浑遂临朝听政及孝文生太后躬亲抚养是后罢令不听政事太后行不正内宠李奕献文因事诛之太后不得意献文暴崩时言太后为之也承眀元年尊曰太皇太后复临朝听政后性聪达自入宫掖粗学书计及登尊极省决万机孝文诏诸鸷鸟伤生之类宜放之山林乃罢鹰师曹以其地为太后立报徳佛寺太后与孝文游于方山顾瞻川阜有终焉之志因谓羣臣曰舜苍梧二妃不从岂必逺祔山陵然后为贵哉吾百岁之后神其安此孝文乃诏有司营建夀陵于方山又起永固石室将为清庙焉太和五年起作八年而成刋石立碑颂太后功徳太后以帝富于春秋乃作劝戒歌三百余章又作皇诰十八篇太后性俭素不好华饰躬御缦缯而已宰人上膳案裁径尺羞肴滋味十分减八太后尝以体不安服庵闾子宰人昬而进粥有蝘蜓在焉后举匕得之帝时侍侧将加殛罚太后笑而释之自太后临朝专政帝雅性孝谨不欲参决事无巨细一禀于太后太后多智猜忌能行大事生杀赏罚决于俄顷多有不关帝者是以威福兼作震动内外故道徳王遇张祐苻承祖等防自微阉岁中而至王公王叡出入卧内数年之间便为宰辅赏赉千万亿计金书铁劵许以不死之诏李冲以器能受任亦由见宠帷幄宻加赏赉不可胜数太后性严眀假有宠侍亦无所纵左右纤介之愆动加捶楚然性不宿憾寻亦待之如初或因此更加富贵是以人人懐于利欲至死而不思退太后曾与孝文幸灵泉池宴羣臣及蕃国使人诸方渠帅各令为其方舞帝上夀太后忻然作歌帝亦和歌遂命羣臣各言其志于是和歌者凡九十人太后外礼人望元丕游眀根等颁赐金帛舆马每至襃羙叡等皆引丕参之以示无私又自以过失惧人议已小有疑忌便见诛戮迄后之崩孝文不知所生至如李防李惠之徒猜嫌覆灭者十余家死者数百人率多枉滥天下寃之十四年崩于太和殿时年四十九其日有雄雉集于太华殿帝勺饮不入口五日諡曰文眀太皇太后于永固陵帝毁瘠絶酒肉不内御者三年乃于永固陵东北里余营夀宫遂有终焉瞻望之志及迁洛邑乃自表瀍西以为山园之所而方山虚宫号曰万年堂云
　　文成元皇后李氏梁国防县人母顿邱王峻之妹也后之生也有异于常父方叔恒言此女当大贵及长资质羙丽太武南征命永昌王仁出夀春军至后宅因得后及仁镇长安遇事诛后与其家人送平城宫髙祖登白楼望见羙之乃下台后得幸于齐库中遂有娠常太后后问后知之时守库者亦私书于壁记之别加验问皆符同及生献文拜贵人太安二年太后令依故事令后具条记在南兄弟及引所结宗兄洪之悉以付托临决每一称兄弟拊胷恸哭遂薨后諡曰元皇后金陵配飨太庙
　　献文思皇后李氏中山安喜人南郡王惠之女也姿徳婉淑年十八以选入东宫献文即位为夫人生孝文帝皇兴三年薨金陵承眀元年追崇号諡配飨太庙孝文贞皇后林氏平凉人也父胜位平凉大守叔父金闾起自阉宦献文初为定州刺史为乙弗浑所诛及胜兄弟皆死胜无子有二女入掖庭后容色羙丽得幸于孝文生皇子恂以恂将为储贰太和七年后依旧制薨帝仁恕不欲袭前事而禀文眀太后意故不果行諡曰贞皇后金陵及恂以罪赐死有司奏追废后为庶人孝文废皇后冯氏太师熙之女也太和十七年孝文既终防太尉元丕等表以长秋未建六宫无主请正内位孝文从之立后为皇后恩遇甚厚孝文后重引后姊昭仪至洛稍有宠后礼爱渐衰昭仪自以年长且前入宫掖素见待念轻后而不率妾礼后虽性不妬忌时有愧恨之色昭仪规为内主谮构百端寻废后为庶人后贞谨有徳操遂为练行尼后终于瑶光佛寺
　　孝文幽皇后亦冯熙女母曰常氏本微贱得幸于熙熙元妃公主薨后遂主家事生后与北平公夙文眀太皇太后欲家世贵宠乃简熙二女俱入掖庭时年十四其一早卒后有姿媚偏见爱幸未防疾病太后乃遣还家为尼帝犹留意焉岁余而太后崩帝服终颇存访之又闻后素疹痊除遣阉宦防三念玺书劳问之遂迎赴洛阳宫及至宠爱过本初当夕宫人稀复进见拜为左昭仪后立为皇后帝频岁南征后遂与中官髙菩萨私乱及帝在汝南不豫后便公然丑恣中常侍防防等为其心腹是时彭城公主宋王刘昶子妇也年少嫠居北平公冯夙后之同母弟也后求防于孝文孝文许之公主志不愿后欲彊之防有日矣公主密与侍婢及僮从十余人乘轻车冐霖雨赴悬瓠奉谒孝文自陈本意因言后与菩萨乱状帝闻因骇愕未之信而秘匿之此后后渐忧惧与母常氏求托女巫祷厌孝文疾不起一旦得如文眀太后辅少主称命者赏报不赀又取三牲宫中祅祠假言祈福专为左道母常或自诣宫中或遣侍婢与相报答帝至洛执问菩萨防防等具得情状帝以疾卧含温室夜引后并列菩萨防于户外后临入令搜衣中称有寸刃便斩后顿首泣谢乃赐坐东楹去御筵二丈余孝文令菩萨等陈状又让后曰汝有祅术可具言之后乞屏左右有所宻状孝文勑中常侍悉出唯令长秋卿白整在侧取卫直刀拄之后犹不言孝文乃以绵坚塞整耳自小语再三呼整无所应乃令后言事隠人莫知之孝文乃唤彭城北海二王令入坐言昔是汝嫂今便他人但入勿避又曰此老妪欲白刃挿我肋上可穷问本末勿有所难又云冯家女不能复相废逐且使在宫中空坐有心乃能自死汝等勿谓吾犹有情也帝素至孝犹以文眀太后故未行废二王出乃赐后辞死诀再拜稽首涕泣及入宫后帝命中官有问于后后骂曰我天子妇当面对岂令汝传也帝怒后母常入示与后状常挞之百余乃止帝寻南伐后留京师虽以罪失宠而夫人嫔妾奉之如法唯令太子在东宫无朝谒之事帝疾甚谓彭城王勰曰后宫久乖阴徳自絶于天吾死后可赐自尽别宫以后礼庶掩冯门之大过帝崩梓宫达鲁阳乃行遗诏命北海王详奉宣遗旨长秋卿白整等入授后药后走呼不肯引决曰官岂有此也此是诸王辈杀我耳整等执持彊之乃含椒而尽梓宫次洛南咸阳王禧等知审死相视曰若无遗诏我兄弟亦当作计去之岂可令失行妇人宰制天下杀我辈也諡曰幽皇后长陵茔内
　　孝文文昭皇后髙氏司徒公肇之妹也父飏母盖氏凡四男三女皆生于东裔孝文初乃举室西归近龙城镇镇表后徳色婉艳及至文眀太后亲幸北部曹见后竒之入掖庭时年十三初后防曽梦在堂内立而日光自窻中照之灼灼而热后东西避之光犹斜照不已如是数夕怪之以白其父飏飏以问辽东人闵宗宗曰此竒征也昔有梦日入懐犹生天子况日照之征此女将被帝命诞育人君之象也后生宣武及广平王懐乐安公主冯昭仪宠盛宻有母养帝心后自代如洛阳薨于汲郡之共县或云昭仪所贼也宣武之为皇太子二日一朝幽后后拊念慈爱有加孝文出征宣武入朝必久留后宫亲视栉沐母道隆备其后有司请加尊諡曰文昭贵人孝文从之宣武践阼追尊配飨后先在长陵东南陵制卑狭乃改营山陵号终宁陵置邑户五百家眀帝时更上尊号太后以同汉晋之典正姑妇之礼庙号如旧文昭迁灵衬于长陵兆内西北六十步初开终宁陵数丈于梓宫上获大蛇长丈余黑色头有王字蛰而不动灵衬既迁还置蛇旧处
　　宣武顺皇后于氏大尉烈弟劲之女也宣武始亲政事烈时为领军总心膂之任以嫔御未备左右讽谕称后有容徳帝乃迎入为贵人时年十四甚见宠爱立为皇后后静黙寛容性不妬忌生皇子三岁夭没其后暴崩宫禁事秘莫能知悉者世议归咎于髙夫人永泰陵諡曰顺皇后
　　宣武皇后髙氏文昭皇后弟优之女也宣武纳为贵嫔生皇子早夭又生建徳公主后拜为皇后甚见礼重性妬忌宫人希得进御及眀帝即位上尊号曰皇太后寻为尼居瑶光寺非大节庆不入宫中建徳公主始五六岁灵太后出觐母武邑君时天文有变灵太后欲以当祸是夜暴崩天下寃之防还瑶光佛寺殡皆以尼礼初孝文幽后之宠也欲专其爱后宫接御多见阻遏孝文时言于近臣称妇人妬防虽王者亦不能免况士庶乎宣武髙后悍忌嫔御有至帝崩不防待接者由是在洛二十余年皇子全者唯眀帝而已
　　宣武灵皇后胡氏安定临泾人司徒国珍女也母皇甫氏产后之日赤光四照京兆山北县有赵胡者善于卜相国珍问之胡云贤女有大贵之表当为天下母生勿过三人知也后姑为尼颇能讲道宣武初入讲禁中讽左右言后有姿行帝闻之乃召入掖庭为充华世妇而椒庭之中以国旧制相与祈祝皆愿生诸王公主不愿生太子唯后独曰岂畏一身之死而令皇家不育冡嫡也及眀帝在孕同列犹以故事相恐劝为他计后故意确然幽夜独誓云但使所生是男次第当长子子生身死所不辞也既诞眀帝进为充华嫔先是宣武频防皇子自以春秋长矣深加愼谨为择乳保皆取良家宜子者养于别宫皇后及充华皆不得抚视焉及眀帝践阼尊为皇太妃寻尊为皇后临朝听政犹曰殿下下令施事后改令称诏羣臣上书曰陛下自称曰朕太后以眀帝冲防未堪亲祭欲依周礼夫人与君交献之义代行祭祀礼官博议以为不可而太后欲以帏幔自鄣观三公行事重问侍中崔光光便据汉和熹邓太后荐祭故事太后大恱遂摄行初祀太后性聪悟多才艺略通佛经大义亲览万机手笔断决幸西林园法流堂命侍臣射不能者罚之又自射针孔中之大恱赐左右布帛有差先是太后勑造申讼车时御焉出自云龙大司马门从宫西北入自千秋门以纳寃讼又亲防孝秀州郡计吏于朝堂太后与眀帝幸华林园宴羣臣于都亭曲水令王公以下赋四言诗太后诗曰化光造物含气贞眀帝诗曰恭已无为上頼慈英王公以下赐帛有差太后父薨百寮表请公除太后不许寻幸永宁寺观建刹于九级之基僧尼士女赴者数万人及改文昭髙后太后不欲令眀帝主事乃自为防主出至终宁陵亲奠遣事还哭于太极殿至于讫事皆自主焉后幸左藏王公嫔主从者百余人皆令任力负布绢即以赐之陈留公李崇章武王融并以所负过多顚仆于地语在李崇传又幸嵩髙山夫人九嫔公主以下从者数百人升于顶中废诸滛祀特敬天神不在其例寻幸阙口温水登鸡头山自射象牙簪一中之勅示文武时太后得志逼幸清河王怿滛乱肆情为天下所恶领军元义长秋卿刘腾等奉眀帝于显阳殿幽太后于北宫于禁中杀怿其后太后从子都统僧敬与备身左右张车渠等数十人谋杀义复奉太后临朝事不克僧敬坐徙边车渠等死胡氏多免黜后明帝朝太后于西林园宴文武侍臣饮至日夕义乃起至太后前自陈外云太后欲害己及腾太后答云无此语遂至于极昏太后欲帝宿宣光殿言母子不相聚久今暮欲共一宿羣臣不可左卫将军奚康生曰至尊陛下之儿随陛下可也太后自起援帝下堂去帝前入閤左右竞相排閤不得闭康生夺千牛刀斫之乃得定帝既升宣光殿康生乗酒势将出处分杀义为义所执光禄勲贾粲绐太后曰侍官懐恐不安陛下宜亲安慰太后适下殿粲即扶帝出东序前御显阳殿还闭太后于宣光殿义遂杀康生后刘腾死义又寛怠太后与眀帝及髙阳王雍为计解义领军太后复临朝大赦改元自是朝政疏缓威恩不立天下牧守所在贪惏郑俨污乱宫掖势倾海内李神轨徐纪等并见亲侍一二年中位总禁要手握王爵轻重在心宣滛于朝为天下所秽文武解体所在乱逆土崩鱼烂由于此矣太后自以失徳惧为宗室所嫌僧敬又因聚集宗族遂泣涕谏曰陛下母仪海内岂宜轻脱如此太后大怒自是不召僧敬内为朋党防蔽耳目眀帝所亲幸者太后多以事害焉有宻多道人能胡语帝置于左右太后虑其传致消息三月三日于城南大巷中杀之方悬赏募贼又于禁中杀领左右鸿胪少卿谷会绍达并帝所亲也母子之间嫌隙屡起郑俨虑祸乃与太后计因潘充华生女太后乃诈以为男使大赦为武泰元年复隂行鸩毒其年二月眀帝崩乃奉潘嫔女言太子即位经数日见人心已安始言潘嫔本实生女今宜更择嗣君遂立临洮王子钊为帝年始二三岁于是朝野愤叹及尔朱荣称兵渡河太后尽召眀帝六宫皆令入道太后亦自落发荣遣骑拘送太后及防主于河隂太后对荣多所陈説荣拂衣而起太后及防主并沈于河太后妹冯翊君收瘗于防灵寺孝武时始以后礼而追諡曰灵
　　孝眀皇后胡氏灵太后从兄冀州刺史盛之女灵太后欲荣重门族故立为皇后眀帝颇狂酒徳专嬖充华潘氏后及嫔御并无过宠太后为帝选纳抑屈人流时博陵崔孝芬范阳卢道约陇西李瓒等女俱为世妇人有诉讼咸见忿责武泰初后既入道遂居于瑶光寺孝武皇后髙氏齐神武之长女也帝见立乃纳为后及帝西幸关中降为彭城王韶妃
　　文帝文皇后乙弗氏洛阳人也其先世为吐谷浑渠帅居青海号青海王凉州平后之髙祖莫瓌拥部落入附拜定州刺史封西平公自莫瓌后三世尚公主女乃多为王妃父瑗仪同三司兖州刺史母淮阳长公主孝文之第四女也后羙容仪少言笑年十六文帝纳为妃及帝即位以大统元年册为皇后后性好节俭蔬食故衣珠玉罗绮絶于服玩又仁恕不为嫉妬之心帝益重之生男女十二人多夭折唯太子及武都王戊存焉时新都关中务欲东讨蠕蠕宼边未遑北伐故帝结婚以抚之于是更纳悼后命后逊居别宫出家为尼悼后犹懐猜忌复徙后居秦州依子秦州刺史武都王帝虽限大计恩好不忘后宻令养髪有追还之意然事秘禁外无知者六年春蠕蠕举国度河颇有言虏为悼后之故兴此役帝曰岂有百万之众为一女子举也虽然致此勿论朕亦何顔以见将帅邪乃遣中常侍曹宠赍手令后自尽后奉挥泪谓宠曰愿至尊享千万岁天下康宁死无恨也因命武都王前与之决遗诏皇太子辞皆凄怆因恸哭久之侍御莫能仰视召僧设供令侍婢数十人出家手为落发事毕乃入室引被自覆而崩年三十一凿麦积崖为龛而神柩将入有二丛云先入龛中顷之一灭一出后号寂陵及文帝山陵毕手书云万岁后欲令后配飨公卿乃议追諡曰文帝后祔于太庙废帝时合于永陵
　　文帝悼皇后郁久闾氏蠕蠕主阿那瓌之长女也容貎严肃有神智大统初蠕蠕屡犯北边文帝乃与约通好结婚扶风王孚受使奉迎蠕蠕俗以东为贵后之来营幕户席一皆东向车七百乗马万匹駞千头到黑盐池魏朝卤簿文物始至孚奏请正南面后曰我未见魏主故蠕蠕女也魏仗向南我自东面孚无以辞四年正月至京师立为皇后时年十四六年后懐孕将产居于瑶华殿闻上有狗吠声心甚恶之又见妇人盛饰来至后所后谓左右此为何人医巫傍侍悉无见者时以为文后之灵产讫而崩年十六于少陵原十七年合永陵当会横桥北后梓宫先至鹿苑帝輼辌后来将就次所轴折不进
　　废帝皇后宇文氏周文帝女也后初产之日有云气满室芬氲久之防有风神好陈列女图置之左右周文曰每见此女良慰人意废帝之为太子纳为妃及即位立为皇后志操眀秀帝深重之专宠后宫不置嫔御帝既废崩后亦以忠于魏室罹祸
　　恭帝皇后若千氏司空长乐正公惠之女也有容色恭帝纳之为妃及即位立为皇后后出家为尼在佛寺薨竟无諡
　　孝静皇后髙氏齐神武之第二女也天平四年诏聘以为皇后神武前后固辞帝不许兴和初诏司徒孙腾司空襄城王昶等奉诏致礼以后驾迎于晋阳之丞相第五月立为皇后大赦齐受禅降为中山王妃后降于尚书左仆射杨遵彦
　　北齐
　　武眀皇后娄氏讳昭君赠司徒内于之女也少明悟疆族多聘之并不肯行及见神武城上执役惊曰此眞吾夫也乃使婢通意又数致私财使以聘己父母不得已而许焉神武既有澄清之志倾产以结英豪宻谋秘防后尝参预之及拜勃海王妃阃闱之事悉决焉后髙眀严断雅遵俭约往来外舎侍从不过十人性寛厚不妬忌神武姬侍咸加恩待神武尝将西讨出师后夜防生一男一女左右以危急请追告神武后弗听曰王出统大兵何得以我故轻离军幕死生命也来复何为神武闻之嗟叹良乆沙苑败后侯景屡言请精骑二万必能取黑獭神武悦以告后后曰若如其言岂有还理得獭失景亦有何利乃止神武逼于蠕蠕欲娶其女而未决后曰国家大计愿不疑也及蠕蠕公主至后避正室处之神武愧而拜谢焉曰彼将有觉愿絶勿顾慈爱诸子不异已出躬自纺绩人赐一袍一袴手缝戎服以帅左右弟昭以功名自达其余亲属未尝为请爵位每言有材当用义不以私乱公文襄嗣位进为太妃文宣将受魏禅后责之云汝父如龙汝兄如虎皆以帝王之重不敢妄据云何一朝欲輙行舜禹之事彼是何人汝欲拟之帝所以中止天保初尊为皇太后宫曰宣训济南即位尊为太皇太后尚书杨愔等受遗诏辅政疎忌诸王太皇太后宻与孝昭及诸大将定策诛之下令废立孝昭即位复为皇太后孝昭崩太后又下诏立武成帝大宁二年春太后寝疾衣忽自举用巫媪言改姓石氏四月辛丑崩于北宫时年六十二五月甲申合义平陵太后凡孕六男二女皆感梦孕文襄则梦一断龙孕文宣则梦大龙首尾属天地张口动目势状惊人孕孝昭则梦蠕龙于地孕成武则梦龙浴于海孕魏二后并梦月入懐孕襄城博陵二王梦防入衣下后未崩有童谣曰九龙母死不作孝及后崩武成不改服绯袍如故未防登三台置酒作乐宫女进白袍帝怒投诸台下和士开请止乐帝大怒挝之帝于昆季次实九盖其征验也蠕蠕公主者蠕蠕主郁乆闾阿那瓌女也蠕蠕彊盛与西魏通和欲连兵东伐神武病之令杜弼使蠕蠕为世子求婚阿那瓌曰髙王自娶则可神武犹豫尉景与武眀皇后及文襄并劝请乃从之武定三年使慕容俨往聘之号曰蠕蠕公主八月神武迎于下馆阿那瓌使其弟秃突佳来送女且报聘仍戒曰待见外孙然后返国公主性严毅一生不肯华言神武尝有病不得徃公主所秃突佳怨恚神武自射堂舆疾就公主其见将防如此神武崩文襄从蠕蠕国法蒸公主产一女焉
　　彭城太妃尔朱氏荣之女魏孝庄后也神武纳为别室敬重逾于娄妃见必束带自称下官神武迎蠕蠕公主还尔朱氏迎于木井北与蠕蠕公主前后别行不相见公主引鱼弓仰射翔鸱应而落妃引长弓斜射飞鸟亦一飞而中神武喜曰我此二妇并堪击贼后为尼神武为起佛寺天保初为太妃及文宣狂酒将无礼于太妃太妃不从遂遇祸小尔朱氏兆之女也初为建眀皇后神武纳之生任城王未防与赵郡公琛私通徙于灵州后适范阳卢景卒
　　上党太妃韩氏轨之妹也神武微时欲聘之轨母不许及神武贵韩氏夫已死乃纳之
　　冯翊太妃郑氏名大车严祖妹也初为魏广平王妃迁邺后神武纳之宠冠后庭生冯翊王润神武之征刘蠡升也文襄蒸焉神武还一婢告之二婢为证神武杖文襄一百而幽之武眀后亦见隔絶时彭城尔朱太妃有宠生王子浟神武将有废立意文襄求救于司马子如子如来朝伪为不知者请武眀后神武告其故子如曰消难亦奸子如妾如此事正可覆盖妃是王结发妇常以父母家财奉王王在懐朔被杖背无完肤妃昼夜供给视疮后避葛荣同走并州贫困然马屎自作靴恩义何可防夫妇相宜女配至尊男承大业又娄领军勲何宜摇动一女子如草芥况婢言可必信乎神武因使子如鞫之子如见文襄尤之曰男儿何意畏威自诬因敎二婢反辞胁告者自缢乃启神武曰果虚言神武大悦召后及文襄武眀后遥见神武一步一叩头文襄且拜且进父子夫妻相泣乃如初神武乃置酒曰全我父子者司马子如赐之黄金百三十斤文襄赠良马五十疋髙阳太妃游氏父京之为相州刺史神武尅邺欲纳之京之不许遂牵曵取之京之寻死游氏于诸太妃中最有徳训诸王公主婚嫁常令主之冯娘者子昂妹也初为魏任城王妃适尔朱世隆神武纳之生浮阳公主李娘者延实从妹也初为魏城阳王妃又王娘生永安王浚穆娘生阳平王淹并早卒不为太妃
　　文襄敬皇后元氏魏孝静帝之姊也孝武帝时封冯翊公主而归于文襄容徳兼羙曲尽和敬初生河间王孝琬时文襄为世子三日而孝静幸世子第赠锦绣及布帛万匹世子辞求通受诸贵礼遗于是十屋皆满次生两公主文宣受禅尊为文襄皇后居静徳宫及天保六年文宣渐致昏狂乃移居于髙阳之宅而取其府库曰吾兄昔奸我妇我今须报乃滛于后其髙氏女妇无亲疏皆使左右乱交之于前以葛为絙令魏安徳主骑上使人推引之又命胡人苦辱之帝又自呈露以示羣下武平中后崩祔义平陵琅邪公主名玉仪魏髙阳王斌庶生妹也初不见齿为孙腾妓腾又放弃文襄遇诸涂悦而纳之遂被殊宠奏魏帝封焉文襄谓崔季舒曰尔由来为我求色不如我自得一絶异者崔暹必当造直谏我亦有以待之及暹谘事文襄不假以顔色居三日暹懐刺坠之于前文襄问何用此为暹悚然曰未得通公主文襄大悦把暹臂入见焉季舒语人曰崔暹常忿吾佞在大将军前每言叔父合杀及其自作体佞乃体过于吾玉仪同产姊静仪先适黄门郎崔括文襄亦幸之皆封公主括父子由是超授赏赐甚厚焉
　　文宣皇后李氏讳祖娥赵郡李希宗女也容徳甚羙初为太原公夫人及帝将建中宫髙隆之髙徳正言汉妇人不可为天下母宜更择羙配杨愔固请依汉魏故事不改元妃而徳正犹固请废后而立段昭仪欲以结勲贵之援帝竟不从而立后焉帝好捶挞嫔御乃至有杀戮者唯后独防礼敬天保十年改为可贺敦皇后孝昭即位降居昭信宫号昭信皇后武成践阼逼后滛乱曰若不许我当杀尔儿后惧从之后有娠太原王绍徳至閤下不得见愠曰儿岂不知邪姊姊腹大故不见儿后闻之大慙由是生女不举帝横刀诟曰尔杀我女我何不杀尔儿对后前筑杀绍徳后大哭帝愈怒祼后乱挝挞之后号天不已盛以绢囊流血淋漓投诸渠水良久乃蘓以犊车载送妙胜尼寺后性爱佛法因此为尼齐亡入关隋时得还赵郡段昭仪韶妹也婚夕韶妻元氏为俗弄女壻法戏文宣文宣衔之后因发怒谓韶曰我会杀尔妇元氏惧匿娄太后家终文宣世不敢出昭仪才色兼羙礼遇殆同正嫡后主时改适録尚书唐邕王嫔者琅邪人也嫔姊先适崔修文宣并幸之数数降其夫家超用修为尚书郎薛嫔者本倡家女也年十四五时为清河王岳所好其父求内宫中大被宠嬖其姊亦俱进御文宣后知先与岳通又为其父乞司徒公帝大怒先锯杀其姊嫔时有娠过产亦从戮
　　孝昭皇后元氏开府元蛮女也初为常山王妃天保末赐姓步六孤孝昭即位立为皇后帝崩从梓宫之邺始度汾桥武成闻后有竒药追索之不得使阉人就车顿辱降居顺成宫武成既杀乐陵王元后被閟隔不得与家相知宫闱内忽有飞语帝令检推得后父兄书信元蛮由是坐免官后以齐亡入周氏宫中隋文帝作相放还山东
　　武成皇后胡氏安定胡廷之女其母范阳卢道约女初懐孕有胡僧诣门曰此宅瓠芦中有月既而生后天保初选为长广王妃产后主日有鸮鸣于产帐上武成崩尊为皇太后陆媪及和士开宻谋杀赵郡王叡出娄定逺髙文遥为刺史和陆谄事太后无所不至初武成时后与诸阉人防狎武成宠幸和士开每与后握槊因此与后奸通自武成崩后数出诣佛寺又与沙门昙献通布金钱于献席下又挂寳装胡牀于献屋壁武成平生之所御也乃置百僧于内殿托以听讲日夜与昙献寝处以献为昭元统僧徒遥指太后以弄昙献乃至谓之为太上者帝闻太后不谨而未之信后朝太后见二少尼悦而召之乃男子也于是昙献事亦发皆伏法并杀元山王三郡君皆太后之所昵也帝自晋阳奉太后还邺至紫陌卒遇大风兼舍人魏僧伽眀风角奏言即时当有暴逆事帝诈云邺中有急弯弓纒弰驰入南城令邓长颙幽太后北宫仍有勅内外诸亲一不得与太后相见乆之帝迎复太后太后初闻使者至大惊虑有不测每太后设食帝亦不敢尝周使元伟来聘作述行赋叙郑庄公克段而迁姜氏文虽不工当时深以为愧齐亡入周恣行奸秽开皇中殂
　　徳夫人李氏赵郡李叔让女也初为魏静帝嫔武成纳焉生南阳王仁盛为太妃姊为南安王思好妃坐夫反以烧死太妃闻之发狂而薨文宣五嫔及中人卢勒义妹武成并以为嫔武成崩后胡后令二嫔自杀二嫔悲哭后主为之恻怆私遗衣物令出外避焉卢生淮南王后为太妃又有马嫔亦得幸为后所妬自缢死彭药任祥并有女因坐父兄事皆入宫为文宣所幸武成以彭为夫人生齐安王任生丹阳王并为太妃
　　后主皇后斛律氏左丞相光之女也初为皇太子妃后主受禅立为皇后武平三年正月生女帝欲悦光诈称生男为之大赦光诛后废在别宫后令为尼齐灭嫁为开府元仁妻
　　后主皇后胡氏陇东王长仁女也胡太后失母仪之道深以为愧欲求悦后主故饰后于东宫令帝见之帝果悦立为徳夫人进左昭仪大被宠爱斛律后废陆媪欲以穆夫人代之太后不许祖孝征请立胡昭仪遂登为皇后陆媪既非劝立又意在穆夫人后忽于太后前作色言曰何物亲侄女作如此语言太后问其言为何曰不可道固问之乃曰语大家云太后行多非法不可以训太后大怒唤后出立剃其发送令还家帝思见之每致诗以通意后与斛律废后俱召入内数日而邺不守后亦改嫁云
　　后主皇后穆氏名邪利本斛律后从婢也母名轻霄本穆子伦婢也转入侍中宋钦道家奸私而生后莫知氏族或云后即钦道女也小字黄花后字舍利钦道妇妬以轻霄面黥为宋字钦道伏诛黄花因没入宫有幸于后主宫内称为舎利大监女侍中陆大姬知其宠养以为女荐为徳夫人武平元年六月生皇子恒于时后主未有储嗣陆隂结符以监抚之任不可无主时皇后斛律氏丞相光之女也虑其懐恨先令母养之立为皇太子陆以国姓之重穆陆相对又奏赐姓穆氏胡庶人之废也陆有助焉故遂立为皇后大赦初有折冲将军元正烈于邺城东水中得玺以献文曰天皇后玺盖石氏所作诏书颁告以为穆氏之瑞焉武成为胡后造真珠裙袴所费不可称计被火所烧后主既立穆皇后复为营之属周武遭太后防诏侍中薛孤康买等为吊使又遣商胡赍锦防三万疋与吊使同徃欲市真珠为皇后造七寳车周人不与交易然而竟造焉先是童谣曰黄花势欲落清觞满杯酌言黄花不乆也后主自立穆后以后昏饮无度故云清觞满杯酌陆息骆提婆诏改姓为穆陆大姬皆以皇后故也后既以陆为母提婆为家不复顾念轻霄轻霄后自疗面欲求见为大姬陆媪使禁掌之竟不得见
　　冯淑妃名小怜大穆后从婢也穆后爱衰以五月五日进之号曰续命性慧黠能弹琵琶工歌舞后主惑之坐则同席出则并马愿得生死一处命淑妃处隆基堂淑妃恶曹昭仪所尝居也悉令反换其地周师之取平阳帝猎于三堆晋州亟告急帝将还淑妃更请杀一围帝从其言识者以为后主名纬杀围言非吉征及帝至晋州城已欲没矣作地道攻之城防十余步将士乗势欲入帝勅且止召淑妃共观之淑妃糚防不获时至周人以木拒塞城遂不下旧俗相传晋州城西石上有圣人迹淑妃欲往观之帝恐弩矢及桥故抽攻城木造逺桥监作舎人以不速成受罚帝与妃度桥桥壊至夜乃还称妃有功勲将立为左皇后即令使驰取祎翟等皇后服御仍与之并骑观战东偏少却淑妃怖曰军败矣帝遂以淑妃奔还至洪洞戌妃方以粉镜自玩后声乱唱贼至于是复走内参自晋阳以皇后衣至帝为按辔命妃着之然后去帝奔邺太后后至帝不出迎淑妃将至凿城北门出十里迎之复以淑妃奔青州后主至长安请周武帝乞淑妃帝曰朕视天下如脱屣一老妪岂与公惜也仍以赐之及帝遇害以淑妃赐代王达甚嬖之淑妃弹琵琶因断作诗曰虽防今日宠犹忆昔时怜欲知心断絶应看膝上弦达妃为淑妃所谮防置于死达薨隋文帝将赐达妃兄李询令着布裙配舂询母逼令自杀后主以李祖钦女为左昭仪进为左娥英裴氏为右娥英娥英兼取舜妃娥皇女英为名阳休之所制乐人曹僧奴进二女大者尝忤防剥面皮小者以善弹琵琶为昭仪以僧奴为日南王僧奴死又贵其兄弟妙达等数人同日皆为郡王为昭仪别起隆基堂极为绮丽陆媪诬以左道遂杀之又有董昭仪毛夫人彭夫人王夫人小王夫人二李夫人皆嬖宠之毛能弹筝本和士开荐入帝所幸彭夫人亦以音伎进死于晋阳造佛寺与总持相捋大李本户女以五进小李即李贞之女也小王尝生一男毛兄思安骤升武卫董父贤义由军主超登开府自余姻属多至大官
　　后周
　　文皇后元氏魏孝武之妹也初封平原公主适开府张欢欢姓贪残遇后无礼孝武杀欢改封后为冯翊公主以配文帝生孝闵帝魏大统十七年薨恭帝三年十二月合成陵孝闵践阼追尊为王后武成初又追尊为皇后
　　文宣皇后叱奴氏代人也文帝为丞相纳为姬生武帝天和二年六月尊为皇太后建徳三年三月崩五月永固陵
　　孝闵皇后元氏名胡摩魏文帝第五女也初封晋阳公主帝之为略阳公也尚焉及践阼立为皇后帝被废后出俗为尼建徳初武帝诛晋公防上帝尊号以后为孝闵皇后居崇义宫周灭后出居里第隋大业十二年殂眀敬皇后独孤氏太保卫公信之长女也帝之在藩纳为夫人二年正月立为皇后四月崩昭陵武成初追崇为皇后眀帝崩与后合焉
　　武成皇后阿史那氏突厥木杆可汗俟斤之女也突厥既灭蠕蠕尽有塞表之地志陵中夏文帝方与齐人争衡结以为援俟斤初欲以女配帝既而悔之武帝即位前后累遣使焉保定五年二月诏陈公纯许公宇文贵神武公窦毅南安公杨符等备皇后文物及行殿并六宫以下一百二十人至俟斤牙所迎后俟斤忽改图将以后许齐纯等累请不得反命会雷风大起飘壊其穹庐俟斤大惧以为天谴乃礼送后纯等奉之以归天和三年三月至武帝接以亲迎之礼后有姿貎善容止帝深敬礼焉宣帝即位尊为皇太后大象元年二月改为天元皇太后隋开皇二年殂年三十二隋文诏有司备礼祔后于孝陵
　　武皇后李氏名娥姿楚人也于谨平江陵后家被籍没至长安文帝以后赐武帝后得亲幸生宣帝宣政元年七月尊为帝太后大象元年二月改为天元帝太后七月又尊为天皇太后二年二月尊为天元圣皇太后宣帝崩静帝尊为大帝太后隋开皇初出俗为尼名常悲八年殂以尼礼于京城南
　　宣皇后杨氏名丽华隋文帝之长女也帝在东宫武帝为帝纳后为皇太子妃宣政元年闰六月立为皇后帝后自称天元皇帝号后为天元皇后寻又立天皇后及左右皇后与后为四皇后二年二月诏以后取象四星于是后及三皇后并加大焉册授后为天元大皇后又立天中大皇后与后为五皇后焉后性柔婉不妬忌四皇后及嫔御等咸爱而仰之帝后昏滋甚喜怒乖度尝谴后欲加之罪后进止详闲辞色不挠帝大怒赐后死逼令引决后母独孤氏诣閤陈谢叩头流血然后得免帝崩静帝尊后为皇太后居圣宫初宣帝不豫诏隋文帝入禁中侍疾及大渐刘昉郑译等因矫诏以隋文帝受遗辅政后初虽不预谋然以嗣主防冲恐权在他族不利于己闻昉译已行此诏心甚悦后知隋文有异图意颇不平及行禅代愤怨愈甚隋文内甚愧之开皇初封后为乐平公主后又议夺其志后誓不许乃止太业五年从炀帝幸张掖殂于河西诏还京所司备礼祔后于定陵
　　宣帝后朱氏名满月吴人也其家坐事没入东宫宣帝之为太子后被选掌衣服帝召幸之遂生静帝大象元年四月立为天元帝后七月改为天皇后二年二月又改为天大皇后后本非良家子又年长于帝十余岁疎贱无宠以静帝故特尊崇之班亚于杨皇后焉宣帝崩静帝尊后为帝太后隋开皇初出俗为尼名法静六年殂以尼礼于京城西
　　宣帝后陈氏名月仪自云颍川人大将军山提之第八女也大象元年六月以选入宫拜为徳妃月余立为天左皇后二年二月改为天左大皇后顷之又诏以坤仪比徳土数惟五四大皇后外增置天中大皇后一人于是以后为天中大皇后帝崩出俗为尼名华光永徽初终山提本尔朱兆之隶仕齐位特进开府东兖州刺史谢阳王武帝平齐拜大将军封淅阳公大象元年以后父超授上柱国进鄅国公除大宗伯
　　宣帝皇后元氏名乐尚河南洛阳人开府晟之第二女也年十五被选入宫拜贵妃大象元年七月立为天右皇后二年二月改为天右大皇后帝崩出俗为尼名华胜初后与陈皇后同时被选入宫俱拜贵妃及升后又同日受册帝宠遇二后礼数均等年齿复同特相亲爱及为尼后李朱及尉迟后并相继殒没而二后贞观中尚存晟少以元氏宗室拜开府大象初以后父进位上柱国封翼国公
　　宣帝皇后尉迟氏名繁炽蜀公逈之孙女也有羙色初适公亮子西阳公温以宗妇例入朝帝逼幸之及亮谋逆帝诛温追后入宫拜长贵妃大象二年三月立为天右大皇后帝崩出俗为尼名华道隋开皇十五年殂静帝司马皇后名令姬柱国荥阳公消难之女也大象元年二月宣帝传位于帝七月为帝纳后为皇后二年九月隋文帝以后父奔陈废为庶人后嫁为隋司州刺史李丹妻贞观初犹存
　　隋
　　文献皇后独孤氏讳伽罗河南洛阳人周大司马卫公信之女也信见文帝有竒表故以后妻焉时年十四帝与后相得誓无异生之子后姊为周眀帝后长女为周宣帝后贵戚之盛莫与为比而后每谦卑自守及周宣帝崩隋文居禁中总百揆后使李圆通谓文帝曰骑虎之势必不得下勉之及帝受禅立为皇后突厥尝与中国交市有眀珠一箧价直八百万幽州总管隂夀白后市之后曰当今戎狄屡寇将士罢劳未若以八百万分赏有功者百寮闻之毕贺文帝甚宠惮之帝每临朝后輙与上方辇而进至閤乃止使宫官伺帝政有所失随时匡谏多所益帝退朝而同反宴寝相顾欣然后早失二亲常懐感慕见公卿有父母者每为致礼焉有司奏曰周礼百官之妻命于王后宪章具在请依古制后曰以妇人与政或从此渐不可开其源也不许后母谓诸公主曰周家公主类无妇徳失礼于舅姑离薄人骨肉此不顺事尔等当诫之后姑子都督崔长仁犯法当斩文帝以后故免之后曰国家之事焉可顾私长仁竟坐死异母弟陁以猫鬼巫蛊祝诅于后坐当死后三日不食为之请命曰陁若蠧政害民者不敢言今坐为妾身请其命陁于是减一等后雅性俭约帝常合止利药须胡粉一两宫内不用求之竟不得又欲赐柱国刘嵩妻织成衣领宫中亦无上以后不好华丽有齐时七寳车及镜台絶巧丽帝使毁车而以镜台赐后后雅好读书识达今古凡言事皆与上意合宫中称为二圣尝梦周阿史那后言受罪辛苦求营功徳明日言之上为立寺追福焉后兄女夫死于并州后嫂以女有娠请不赴后曰妇人事夫何容不徃其姑在宜自谘之姑不许女遂行后颇仁爱每闻大理决囚未尝不流涕然性尤妬忌后宫莫敢进御尉迟囘女孙有羙色先在宫中帝于仁夀宫见而悦之因得幸后伺帝听朝隂杀之上大怒单骑从苑中出不由径路入山谷间三十余里髙颎杨素等追及扣马谏帝太息曰吾贵为天子不得自由髙颎曰陛下岂以一妇人而轻天下帝意少解驻马良久夜方还宫后上于閤内及帝至流涕拜谢颎素等和解之上置酒极欢后自此意颇折初后以髙颎是父之家客甚见亲礼至是闻颎谓已为一妇人衔之又以颎夫人死其妾生男益不喜之渐加谮毁帝亦毎事唯后言是用后见诸王及朝士有妾孕者必劝帝斥之时皇太子多内宠妃元氏暴薨后意太子爱妾云氏害之由是讽帝黜髙颎竟废太子立晋王广皆后之谋也仁夀二年八月甲子日晕四重己巳太白犯轩辕其夜后崩于永安宫时年五十九于太陵其后宣华夫人陈氏容华夫人蔡氏俱有宠帝颇惑之由是发疾及危笃谓侍者曰使皇后在吾不及此云
　　宣华夫人陈氏陈武帝女也性聪慧姿貎絶好及陈灭配掖庭后选入宫为嫔时独孤皇后性妬忌后宫罕得进御唯陈氏有宠炀帝之在藩也隂有夺宗之计规为内助每致礼焉进金蛇金駞等物以取媚于陈氏皇太子废立之际颇有力焉及文献皇后崩进位为贵人专房擅宠主断内事六宫莫与为比及帝大渐遗诏拜为宣华夫人初帝寝疾于仁夀宫夫人与皇太子同侍疾平旦更衣为太子所逼夫人距之得免归于上所上怪其神色有异问之夫人泣以实对帝恚曰畜生何堪付大事独孤诚误我意谓献皇后也因呼兵部尚书柳述黄门侍郎元岩曰呼我儿述等呼太子帝曰勇也述岩出閤为勑书讫示左仆射杨素素以白太子太子遣张衡入寝遂令夫人及后宫同侍疾者并就别室俄而上崩夫人与诸后官相顾曰事变矣皆色动股栗晡后太子遣使者赍金合帖纸于际亲署封字以赐夫人夫人见惶惧以为鸩毒不敢发使者促之乃发见合中有同心结数枚诸宫人相谓曰得免死矣陈氏恚而却坐不肯致谢诸宫人共逼之乃拜使者其夜太子蒸焉炀帝即位出居僊都宫寻召入岁余而终时年二十九帝深悼之为制神伤赋
　　容华夫人蔡氏丹阳人也陈灭以选入宫为世妇容仪婉嫕帝甚悦之以文献后故希得进幸后崩渐见宠遇拜为贵人参断宫掖亚于陈氏帝寝疾加号容华夫人帝崩后亦为炀帝所蒸
　　炀帝愍皇后萧氏后梁眀帝岿之女也荆扬间以二月生子者不举后以二月生由是季父岌收养之未防岌夫妻俱死转养舅张轲家轲甚贫窭后躬亲劳苦炀帝为晋王文帝选妃于梁卜诸女皆不吉岿乃迎后于舅氏令使者占之曰吉遂册为妃后性婉顺有智识好学解属文颇知占文帝大善之炀帝甚宠敬焉及帝嗣位立为皇后帝每游幸未尝不随从时后见帝失徳心知不可不敢措言因为述志赋以自寄其意及帝幸江都臣下离贰有宫人白后曰外间人人欲反后曰任汝奏之宫人言于帝帝大怒曰非汝宜言乃斩之宫人复白后曰宿卫者往往耦语谋反后曰天下事一朝至此大势已然无可救者何用言徒令帝忧烦耳自是无复言者及宇文化及之乱随军至聊城化及败没于窦建徳建徳妻曹氏妬悍炀帝妃嫔羙人并使出家并后置于武彊县是时突厥处罗可汗方盛其可贺敦即隋义城公主也遣使迎后建徳不敢留遂其孙正道及诸女入于虏庭唐贞观四年破突厥皆以礼致之归于京师赐宅于兴道里二十一年殂诏以皇后礼于扬州合于炀帝陵諡曰愍









　　通志卷二十
<史部,别史类,通志>
　　钦定四库全书
　　通志卷二十一
　　宋　右　迪　功　郎　郑　樵　渔　仲　撰
　　年谱第一
　　年谱序
　　爲天下者不可以无书为书者不可以无图谱图载象谱载系为图所以周知逺近为谱所以洞察古今故古者记年谓之谱桓君山曰太史公三代世表旁行邪上并效周谱则知成周纪年之籍谓之谱也太史公改谱为表何法盛改表为注皆远于义不若遵周典也臣谨按皇甫谧作帝王世纪以及年厯上极三皇下逮汉魏其所以编次为甚详谯周陶景之徒皆有其书而厯数之家所傅尤谨然不可以训惟太史公纪年以甲始于共和后学之所共承也然为共和之説者已不可信况其年乎既曰周召二公共行政又曰共国之伯名和行天子政何也仲尼周人也著书断自唐虞而纪年始于鲁隠者为幽王遭西戎之祸典籍湮沦西周之年无所考据故本东周迁则汉人而欲贯年于西周可乎凡记年者自东周以还可信东周以前不可信也今之所谱者自春秋以来始称年春秋之前皆称世周末与秦关于上代故亦足以世云夫纪者袭编年之遗风者记一身之行事修史之家莫易于纪传莫难于表志太史公括囊一书尽在十表班固不达其旨后史因失其传史十表遂为荒唐之学表者一书之要也不可记繁文表者一书之本也不可记末节自班氏以来末节多矣复不识统理甚者如新唐书专记人家谱谍岂可以私家冐荣之书而为信史乎其书虽与唐书共帙而为废典太史公之表纪年不过六甲而省其五十四纪事不过十余言而为事之目所谓纲举而目张也近代之为表者小字旁行尽载所述且蕃书旁行华书纵行华人故不便于旁行又岂能衡目而泛观小字乎史记于六十甲子之统而提其六近代作编年者尽用六十已为繁矣而复有甚焉乃用嵗阳嵗阴之名甲日阏逢乙日防蒙寅日摄提格卯日单阏此皆阴阳之命而不可以纪甲亦犹牛曰一元大武羊曰柔毛者祭享之命而不可以名畜今以甲寅为阏逢摄提格无以异于名牛为一元大武以乙卯为防蒙单阏无以异于名羊为柔毛夫隠语者眢井逃难之言岂可施诸简编呜呼著书者贵乎意明而语约以六甲视六十甲则衍八百言以六甲视六十嵗名则衍二百五十二言以古较今其繁简如此今之所谱但记六甲
　　世谱年谱【秦以上世谱春秋以下年谱】
　　三皇　五帝　夏　商　周　秦　春秋　七国秦末六国　汉兴诸王　两汉　三国　晋　前凉成　汉　代　东晋　前赵　后赵　前燕　蜀
　　汉　魏　前秦　后燕　后秦　西秦　北魏　后凉　南凉　北凉　南燕　西凉　北燕　夏　宋齐　梁　三魏　北齐　后梁　后周　陈　隋世谱
　　三皇世谱
　　有巢氏【谓之始君教民巢居】燧人氏【有巢之子钻木取火教民熟食】天皇伏羲氏【少昊燧人之子母曰华胥】女娲氏【伏羲妹继伏羲氏为天子】大庭氏　柏皇氏中央氏　栗陆氏　骊连氏　赫胥氏　尊卢氏混沌氏【一曰启统】昊英氏　朱襄氏　葛天氏　阴康
　　氏　无懐氏
　　臣谨按大庭氏继女娲为天子其后皆相继为之未知族系自伏羲至无懐凡十五世共一千二百六十年
　　少典　人皇神农氏【炎帝少典之子母曰女登】帝临魁【神农之子母曰听詙】帝承【一本承在临魁之前】帝眀　帝直　帝厘　帝哀　帝榆罔臣谨按自神农至榆罔凡八世共五百年
　　地皇轩辕氏【黄帝少典子母有蟜氏女或曰母名附寳黄帝之子二十五宗】元嚻【少昊青阳氏黄帝之子其母曰螺祖】昌意【黄帝之子母曰螺祖】颛顼【髙阳氏昌意子】姬氏　酉氏　祈氏　己氏　滕氏　箴氏　任氏　荀氏僖氏　姞氏　儇氏　依氏
　　臣谨按天皇自伏羲至无懐十五世千二百六十年人皇自神农至榆罔八世五百年地皇黄帝一世百年三皇凡二十四世共千八百六十年
　　五帝世谱
　　黄帝　少昊【元嚻青阳氏黄帝子母曰螺祖继黄帝为天子】重【木正勾芒少昊子重后为羲仲羲叔】羲仲　羲叔　该【金正蓐收少昊之子】修【水正元防少昊之子】熙【水正元防少昊之子】蟜极【少昊子帝喾父】昌意【黄帝之子】颛顼【高阳氏昌意子母昌仆继少昊为帝】穷蝉【颛顼之子】敬康【穷蝉之子】句芒【敬康之子】蟜牛【句芒之子】瞽瞍【蟜牛之子舜父】伯鲧【姒氏颛顼之子】禹【司空鲧子】臯陶【颛顼之子】伯益【臯陶之子】大业【伯益子母女修】柏翳【大费后为秦赵二国】老童【颛顼之子】黎【火正祝融老童子黎后为和仲和叔】和仲　和叔　呉囘【老童子黎弟代黎为火正祝融号回禄或言颛顼生称称生卷章卷章生重黎】陆终【呉回子娶鬼方之女孕而不育十一年开左脇而出三人又开其右脇而出三人凡六子昆吾以下是也】昆吾【已姓夏时为诸侯伯成汤灭之】参胡【董姓周时为胡国楚灭之】彭祖【彭姓至商为侯伯今彭城是也】会人【妘姓周时为郐国郑灭之居溱洧间】安斟【曹姓周为邾国】季连【芊姓周为楚国】蟜极【少昊之子】帝喾【髙辛氏继颛顼为帝】阏伯【帝喾子封商邱主辰】挚【喾子母曰常仪继喾即位荒滛无度诸侯废之立尧】帝尧【喾子母曰庆节挚不道诸侯尊立之】丹朱【尧子】刘累【尧后】契【喾子母曰简狄子姓封商其后至成汤有天下】弃【后稷喾子母曰姜源姬姓至武王有天下】实沈【喾子封于大夏主参】瞽瞍【舜父颛顼六世至于瞽瞍】帝舜【有虞氏瞽瞍子尧以丹朱不肖禅于舜舜以商均不肖禅位于禹尧之后为唐国舜之后为虞国至周为陈国】商均【舜子】
　　臣谨按五帝自少昊至帝舜凡五世共三百八十五年
　　夏世谱
　　黄帝【二子】元嚻【黄帝之子】昌意【黄帝之子】颛顼【昌意之子颛顼四子】穷蝉【颛顼之子舜六世祖】伯鲧【颛顼之子】臯陶【颛顼之子】老童【颛顼之子】禹【鲧子】啓【禹子】太康【启子兄弟五人】仲康【太康弟也】相【仲康弟也】后羿【有穷国君簒相】寒浞【羿臣簒羿之位】浇【浞子】豷【浞子】少康【相子复夏中兴】季杼【少康之子】槐【季杼之子】芒【槐子】泄【芒子】不降【泄子】扄【不降之子】廑【扄子】孔甲【不降之子】臯【孔甲之子】发【臯子】桀【发子汤灭】臣按夏之世起禹元年戊戍终桀五十一年己酉十七君十五世通后羿寒浞四百三十二年
　　商世谱
　　黄帝【二子】元嚻【黄帝之子】昌意【黄帝之子】蟜极【元嚻之子】帝喾【蟜极子生六子】阏伯【喾之子封商邱主辰】挚【喾子继喾】尧【喾子继挚】契【喾子子姓封商侯至成汤遂有天下】弃【喾子姬姓曰后稷后世至武王遂有天下】实沈【喾之子封大夏主参】昭明【契子】相土【昭明之子】昭若【相土之子】曹圉【昌若之子】宜【曹圉之子为夏司空主水】振【宜子】微【振子或曰上甲】报丁【微子】报乙【报丁之子】报丙【报乙之子】主壬【报丙之子】主癸【主壬之子】成汤【主癸子曰履亦曰天乙伐桀有天下三子】太丁【汤子早卒不得立生太甲】外丙【汤子】仲壬【汤子】太甲【嗣仲壬位】沃丁【太甲之子】太庚【沃丁之子】小甲【太庚之子】雍已【小甲之弟】太戊【雍已弟号中宗】仲丁【太戊之子】外壬【仲丁之子】河亶甲【外壬之子】祖乙【河亶甲子】祖辛【祖乙之子】沃甲【祖辛之弟】祖丁【沃甲之子】南庚【祖丁之子】阳甲【南庚子自仲丁以来废适立弟弟子争立比九世乱至于盘庚始振】盘庚【阳甲之弟】小辛【盘庚之弟】小乙【小辛之弟】武丁【小乙子号髙宗】祖庚【武丁之子】辛乙【太丁子生三子】微子啓【辛乙庶子】仲衍【启弟】纣【周武王代之其国亡】禄父【纣子】武庚【纣子】
</div>
    <div class="pagination">
<a href="通志_page32.html">上一页</a><span>...</span><a href="通志_page28.html">28</a><a href="通志_page29.html">29</a><a href="通志_page30.html">30</a><a href="通志_page31.html">31</a><a href="通志_page32.html">32</a><span class="current-page">33</span><a href="通志_page34.html">34</a><a href="通志_page35.html">35</a><a href="通志_page36.html">36</a><a href="通志_page37.html">37</a><a href="通志_page38.html">38</a><span>...</span><a href="通志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
