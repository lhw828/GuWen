<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1135 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1135 页/共 1860 页</h1>
    <div class="content">
○谕军机大臣等向来督抚等奏摺。有关地方公务。例俱称臣今文绶奏事各摺。于体制殊属未协。著传谕该抚、嗣后除请安谢恩外其奏事具摺。俱著照例称臣。　　

○调正白旗满洲副都统修龄。为镶红旗满洲副都统。以镶白旗护军统领奎林。兼管正白旗满洲副都统　　

○是日起上以祭社稷坛。斋戒三日　　

○丙午。谕军机大臣等、户部议覆、明山奏报。西路军需全案完竣摺内。声明哈密厅。供支肋巴泉等六台官兵。盐菜口粮运脚等项一款。上年十二月内。该督题请补销。声明从前本案遗漏。经部核查。情节支离。驳令据实查参等语。军需动用帑项。数目繁多。自宜综核详密。方为慎重。此案既系应行题销。从前因何遗漏。及其中情节如何支离之处。著传谕该督明山。即行详细核查明白回奏。寻奏肋巴泉。套赖泉。梧桐窝。盐池。七个台。苏鲁图。六台二十四年冬季口粮册系已故通判李遵王管造漏销。经部饬查补请查军需全案。初漏后补者甚多。惟案据不确者。奏明著赔此案数符案确因承办官已故漏销疎忽。未经开参。下部知之　　

○平定准噶尔方略告成。御制序曰。平定准噶尔方略书成纂言者以序请。夫序者。所以叙其事之本末。而因文以悉其肯綮也。事之本末。则方略三编尽之矣。太学之碑。磨崖之铭西师之诗。开惑之论。亦既悉其肯綮矣。如是则可以不烦重序。虽然五年之间。大勋两集。又十年而后书成是不可以无序。且朔漠。金川。前例具在也。乃允其请而为之序曰。功不可以虚成。名不可以伪立幸不可以屡徼。志不可以少侈。夫用兵中国。自古为难。而况踰沙。漠天山万里而遥乎。旰斯宵斯。劼劬以至有成。功非虚而名非伪。是仅可免后人之指摘耳。若夫扬扬自诩以为诚若能操必胜之券。则不准致物议而贻口实。于心亦诚恧若也。藉众之力。幸底于绩。然我士卒之撄锋镝者。不为少矣。故此书之辑。率因忠魂义魄。不忍令其泯没无闻。具载以志之。而犹不在于扩土开疆之为也既平准噶尔。延及回部。悉主悉臣。耕作赋役兴焉。此亦一再徼幸矣。而犹不知自足。欲屡试我锐而别有图。是志侈也。志侈者不祥。故近日彻征缅之旨甫降。而彼适投诚我兵振旅以还告成事焉。此非盈虚消息之理。捷若响应乎。是则此序之作。不惟回思而若有惊。亦且永图而怀有戒也　　

○军机大臣等奏、平定准噶尔方略续编。清汉文均告竣。办理将及十载。在馆人甚奋勉。除总裁不敢邀叙外。所有提调。收掌。总纂。分修。繙译。校对各官。并满汉誊录。译汉人员。及供事。可否照通銮辑览例。从优议叙。俟命下咨吏部。得旨、知道了。著加恩准其从优议叙　　

○丁未。谕、兵部奏、山东。河南。江南。江西等四省营伍轮应派员查阅。请旨钦点大臣。或即令该督抚、就近查阅一摺此次著仍令该省督抚、就近办理毋庸派员前往。但近年各省绿旗营伍废弛。积习罔知悛改。如云南绿营兵丁。恇怯性成遇敌辄退从前调往军前。每致贻误。深堪痛恨。又据近日自滇回京之侍卫等奏称、闽省赴滇水师兵丁。选懦无能。甚至一闻炮声。即行股栗。该侍卫等、莫不为之耻笑。向来闽兵尚称练习。今亦委靡无用若此。可见平时徒以水营驾驶为能。训练并无实效。水师如此。内地可知。一省如此。他省可知。此皆该督。抚、提镇等狃于承平日久。并不加意简练。致伊等身隶行伍。惟知饱食嬉游。一遇调遣。即已神气摧阻。又安望其鼓勇争先。杀贼致果哉况年来各省营伍。皆派本省总督。及兼管提督之巡抚查阅。伊等因系本属之兵。未免心存姑息不能实力振作。似此日就因。循营政岂可复问。殊不思简派在京大臣原系定例所当然特因一时不得可派之人。是以多令各省就近查办。初非专委督抚等、遂听虚应故事。不复留心体察。嗣后务期力改前非实心振刷使绿营痛惩恶习。士气改观。庶国家得收养兵诘戎之实济。倘复仍前玩纵。并不谆切教诫。督率弁员。及时操演。一任兵丁等縻饷误公。将来朕或特派公忠大臣。前往查阅。伊等岂能豫行揣度。而所派大臣。又岂敢稍为袒徇。一经查出参劾朕必将该督抚等、重治其罪。以挽颓风。将此通行传谕、俾知亟图省惕。毋谓不教而诛也　　

○又谕、据吴达善等参奏、署南笼府知府景晊。前在丹江通判任内。历年接收兵米。俱系折交。显有分肥情弊。请旨革审等语。景晊。著革职。交与该督等并案严审。定拟具奏。寻奏、奉旨讯出景晊。于运供兵米。不收本色。辄受银两。代为采买余银入已应照监守不收本色。折收财物。以监守自盗论。监守盗仓库钱粮入已。数在一千两以上斩监候例。拟斩监候秋后处决。得旨、该部核拟具奏　　

○谕军机大臣等本日海明具奏、将宁州知州甘王麟。升署直隶宁都州知州一摺。请敕部议覆。其另摺。请以试用知县盛林基。署理乐安县之处。同属应。交部议。摺内何以未列敕部字样。该抚初任封疆。虽于体制未能谙习。但此等陈奏事件。自当留心检点。俾免参差。再向来督抚等奏摺。有关地方公务。例俱称臣。今海明奏到各摺。亦属未协。嗣后除请安谢恩外。凡奏事具摺。俱著照例称臣。可将此一并传谕海明知之　　

○又谕据吴达善等奏、定拟良卿。方世俊。罪案一摺。内已将良卿。方世俊。委员解京等语。前因良卿种种存心欺饰。实出情理之外。自应立置重典。以示惩创。曾于正月十一日。传谕吴达善等、不必将伊解京奉旨后。即于该处正法如吴达善已将各案审结。仍回湖广。即令钱维城富察善。监视行刑。计该督等发此摺时。尚未奉到前旨。但前旨由六百里递发。不过二十一二日。即可到黔。距十九日起解良卿之期不远。吴达善等奉旨后。如已将良卿追回。即遵照前旨、于贵州省城正法。仍具摺奏闻。若因已经起解。不便追赶。亦即速行覆奏。因定罪一摺。现在暂行封贮。俟该督等覆奏到日。再交法司核拟再高积贩卖营私各款为时已久。并著吴达善等。速拘各犯。审明定拟具奏　　

○军机大臣等奏、臣等面奏谕旨。查内廷存贮步算天文书。十四种。均非占验书。其占验书十八种。俟呈览后即焕。从之　　

○吏部议奏、前任贵州布政使张逢尧。于巡抚良卿养廉。瞻徇透给。又自行豫支。实属不应。应照不应重私罪例。降三级调用。得旨前以刘标揭报上司婪索案内。张逢尧尚无染指情事。是以加恩。仍令降补运使。今于巡抚养廉。既徇情透给又复自行豫支。且伊身任藩司。有整饬通省属员之责。乃以刘标等、如此亏空累累。并不即为查参。一任姑容败检。致贵州省吏治官方。狼藉若此。而伊仅以斤斤自守。冀为卸责之地。国家于此等颓废职守之藩司。将安所用之。若仅照部议。就其透给豫支一节。予以降调。不足示警。张逢尧者革职。发往军台效力赎罪　　

○经略大学士公傅恒议奏、缅酋纳款善后事宜一摺得旨、军机大臣议奏、寻议、一、遮放、猛卯、陇川、盏达、四土司、经贼扰散。来归无力耕作。且军兴曾出力。应如所请。交地方官。查借牛具籽种。并酌借银二三千两修署。分限五年缴。一、普洱边外十三版纳。现隶内地。未被贼。耕作纳税如初。应如所请。交督、提、于本年瘴退后。查其曾被扰之穷户。借给牛具耔种。设法安集其近日招降之整欠景海野人未与各土司同供职应令地方大员晓谕、令就各处土产。数年一贡一。猛密大山境内。波竜老厂新厂等处。恐兵后有潜往开挖滋事者。应如所请永禁。犯者从重治罪。至茂隆厂。自葫芦酋长。献厂纳贡。相安已久。且距缅远。无庸防禁。惟沙丁丛集应责厂员造册。按季由府申院。核查收除人数。仍令沿边各土司。禁内地厂民、越江偷渡一。永昌腾越人。所典干崖、盏达、南甸、陇川、猛卯、遮放、芒市、各土司地。应如所请。派道、府、督同地方官严查。示知该民。夷。立将典押产。开报造册毋隐。照本利多寡。收过年租若干。定限八年九年。以次退出。嗣后永禁。犯者地入官。承典人治罪。并严禁内地人。在夷地开铺。及与□□罢夷婚。一、龙陵地无瘴气。其外即芒市、遮放、与外夷密逾。查永昌府。同知无专辖事。应如所请。移驻该处。定为龙陵厅。并于厅裁武职内移驻游击。守备各一。拨留应裁兵六百。定为龙陵营。同司稽查弹压。一、腾越以外万仞等七关。并木邦、中山、杉木笼等处。旧设抚夷厂。该州、协、等、并不申报上司。又无定额。有名无实。应如所请。定为额缺。每关、每处、设抚夷正副二人。给以外委职衔顶带。并与兵马。钱粮按季支。现即行令该州。协、会遴承充报督、抚给印照咨部存案。缺出照旧慎选。仍令该管上司。留心访察。毋许滥充滋弊。不惟弹压野人。保护行旅。并可稽查内地民人。私越关隘。一、滇省绿营。怯懦成习。永昌、腾越、顺宁、为全省西南门户专营紧要。应募兵半系游手无赖。不堪训练应如所请。先期按户选充。如一家有丁壮三人察其年力汉仗。挑一人该地方官。先查所属乡里户口若干。约挑若干。详上司察核后。会同该镇、协、遴选登记申督、抚提、存案。遇缺以次充。其年久衰弱。不堪顶补者。临时更换。至挑兵时。胥役等不得藉端需索。硬派私放。犯者加倍治罪。一、此次进剿炮位。最为得力。除京城送往冲天炮四位、仍送京外。所有经略大学士公傅恒、所铸大炮二位。蒙恩赐名大神威。应即存腾越。留镇地方。又续在老官屯。铸食五十余两神炮八位。及四川解往九节炮十位。亦应于永昌、腾越、龙陵、普洱、分贮。均令每年各操演十日。其四川省。咨送劈山炮、八十位。据川督奏明、已另行补造。并留滇省。酌量分给各标管。一、查木邦土司线瓮团、蛮暮土司瑞团等、先经阿桂、彰宝奏、伊等或令回故土。或择地安置。俟询明再办。其余久经归顺之整欠土弁叭先捧、六本土司召猛斋、景线土司召呐赛、景海土司召罕彪、猛勇土司召叭护、孟艮土司召丙、整欠土司召合□拜。猛勇士司召瞰南、孟艮土司召猛乃等。分住普洱沿边一带之猛合□拜。小猛仑、橄榄坝、及思茅、普藤、猛腊等处。人数既众情形亦殊。应如所请。并俟彰宝等、秋间查办十三版纳。到普洱、查明应回应留妥办。一、耿马土把总罕朝玑奉旨赏五品顶带。给与花翎。以守备题补。查罕朝玑等、前岁回滇染病留省城。未随进兵。且系夷人。题补守备不能办绿营事。应如所请。毋庸题补。祗给守备俸薪。俟病痊。归总督衙门差委。至大山头目之侄阿陇。安于内地。衣食不欲即回。仍与养赡留住永昌。俟大山有人来内地。阿陇。如见伊亲故。意欲同回。该督抚、再行查明。令归故土从之　　

○授喀尔喀和硕亲王成衮扎布世子、额驸拉旺多尔济、为固伦额驸　　

○是月浙江巡抚熊学鹏奏、臣以巡抚、兼理盐政。恭逢巡幸天津。应驰至该处。督率浙商庆祝。得旨、不必来。在汝尤不可为此奏　　

○又奏、浙商情殷祝嘏。请公备银十万两。解交内务府。佐万佛楼工。得旨、此不可　　

○福建陆路提督黄仕简奏、漳浦匪犯李阿闵、与平和人朱振兴、夥谋不法现督同文武官、前赴查拏。得旨、好、知道了。已调汝水师。此次水师。云南出兵者。竟不堪。已有旨、谕崔应阶及汝。汝宜勉力整饬　　

○陕甘总督明山遵旨议奏、甘肃布政使蔡鸿业奏称、民间领借耔粮。各就地土节气。随宜播植。收成后。势难全照原借粮色交纳。应请通融抵交。除下色之＜?麻木＞粟二谷。需碾米支发。仍照一米二谷报销外。余如上色之小麦、豌豆、粟米、黄米、下色之青稞、大豆、青豆、大麦等项。准其照领借原数。以上色抵交上色。下色抵交下色。其＜?麻木＞粟二谷、愿以小麦、粟米、豌豆、一石抵交二石者准。得旨、如所议行　　

○又奏、穆垒迤西地。自乌噜木齐设屯。派兵耕种。已开至吉木萨地。可安插一千一百五十户。除节年办往八百户。据甘。肃。二属。续召募二百五十户。现分三起。尾随赴屯。委员照管。沿途护送。并造见花名册备查。分置移垒河、奇台东葛根等处。各就近、拨地垦种。所需盘脚。及到屯应给牛具耔种。照奏定章程饬办。计正月可到。该处节候较迟。春耕不误报闻　　

○陕西巡抚文绶奏、肤施、安定、安塞、延长、甘泉、宜州、延川、保安、绥德、米脂、清涧等十一州、县、常平仓、额谷四万石。足资储备。其溢额三万余石。请于每年青黄不接时出粜。价归司库。无庸买补。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十一



大清高宗法天隆运至诚先觉体元立极敷文奋武孝慈神圣纯皇帝实录卷之八百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。二月。戊申朔。祭大社大稷。上亲诣行礼　　

○己酉。上御乾清门听政　　

○遣官祭关帝庙　　

○谕曰、曹秀先。户部本任事务较繁难以兼署工部。其工部侍郎事务。著张若溎署理。所有刑部侍郎事务。著余文仪署理　　

○又谕、镶红旗汉军都统事务。著阿桂兼管。阿桂未到之前。仍著曹瑞署理　　

○又谕、前因良卿。在热河道任。办事尚知奋勉。是以加恩擢用巡抚。岂意伊志满意足。又恃地远。或易为欺。乃于刘标亏空一案发觉后。经永泰等前后揭部。控其与臬司高积交结。并勒索馈送各款。因特派吴达善等前往查审。节据讯出良卿。与高积受贿交通。听其贩卖水银。并任幕友往来无忌。已属败检不法。至刘标积年亏帑侵公。数至二十四万有余。良卿既已明知故纵。并授意令人弥补。复请添移钱局。冀为通融掩覆。及经部驳。知事必败露。始以一参塞责。又不严追亏项辄批令将出借银两。私留作抵。不行列入查封款内。而于平越府之私交兵米折色侵蚀口袋脚价等项。并不觉察劾究。是其徇纵劣员。毫无顾忌致通省效尤。罔知检束。吏治官方。不可复问。良卿负恩若此。实出情理之外。甚至普安州民人吴国治。告官吏科派一案。不即严行查办。转令被控之本州知州陈昹。一同会审。致使抑勒劝和颟顸了局。是其心存消弭。尽丧天良。公行欺罔。并不止于骩法婪赃。封疆大吏。败裂至此。天理国法。尚可复容乎。良卿著依拟处斩。即于贵州省城。令钦差大臣监视正法。俾各省督抚、共知炯戒。至方世俊。在黔抚任内。婪索刘标货物。并于开矿一事。受贿盈千。其罪亦无可逭。但所犯专在得赃。较之良卿欺君长奸。目无法纪者。尚属有间方世俊。著从宽改为应绞监候。秋后处决。并将此通谕知之　　

○谕军机大臣等、吴达善等审拟良卿。方世俊。一案。已交法司速议。并降旨将良卿即行正法。方世俊从宽改为监候矣。前曾传谕、如吴达善已经审完各案。即先回湖广本任。令钱维城等监视行刑。今各案既未审完。吴达善自尚在黔省。可即会同钱维城等、将良卿绑赴市曹。宣示所降谕旨。即行正法。令官民人等、共知良卿之黩货。营私。负恩罔上。为天理国法所不容。俾昭炯戒。其刘标、高积、永泰、及通查私折兵米。再普安、州官吏苛派各案。务即上紧查审。迅速定拟完案。毋再迟延。伊等于审结具摺后。即行起程回任进京　　

○户部议覆、陕甘总督明山疏称、巴里坤。乾隆二十九年、安插吴加隆等七户、承种地二百十亩。应如所请。于乾隆三十四年、依渊泉县民赋科则。徵收如额从之　　

○庚戌。以举行仲春经筵。遣官祭奉先殿。传心殿。上御文华殿。讲官既侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官观保、王际华、进讲孟子由仁义行、非行仁义也、二句。讲毕。上宣御论曰。人者仁也。行而宜之之谓义。人之所以异于禽兽者。以有仁义而已矣。而人之所以存仁义安而行之。无所勉强。惟圣人然后能之。圣而至于舜。继帝尧而传心法。可谓为天地立心。为生民立命矣。孟子称其明庶物而察人伦。为由仁义行。非行仁义其视勉强行仁义者。固不同矣。然舜之明察。岂外仁义而为之哉。谐孝即肫然之仁也烝乂、即秩然之义也。所谓安而行之。无所勉强余以为由仁义行。犹孟子求其说而不得。从而为之辞者。讲官暨侍班官跪聆毕、兴直讲官全魁、程景伊、进讲易经圣人养贤以及万民、一句。讲毕。上宣御论曰、天地养万物。人亦万物中之一也。而人之中有圣人焉。有万民焉圣人不恒生。生矣不恒得位然则得位而有养民之责者。岂可自诿于非圣。而不体天地之所以生我。乃为养民而设之义平。四海之广。万民之众。一人之心力必不能遍及。故曰养贤以及万民。然则有及民之责者。岂可自诿于非贤。而不体天地之所以生我乃为及民而设之义乎。夫民而得养。则天地位而万物育。如是。则天地之生人。即所以养万物也。而以气候失宜。物有不遂其生。为天地之憾者。岂不失之甚哉。讲官暨侍班官跪聆毕。大学士尹继善刘统勋、奏曰。皇上垂训、以谐孝烝乂。即舜仁义之安行。仰见圣心洞彻渊微。直绍精一之心传。至易经圣人养贤以及万民。凡在位者、皆不得自诿及民之责。视笺疏注解。更加精切。臣等幸侍讲筵。亲承圣训。不胜荣幸。奏毕。诸臣出就拜位行二跪六叩礼。礼成。上还宫　　

○吏部议覆、经略大学士公傅恒奏称、云南外连夷疆。地方辽阔。从前欲藉大员弹压。设郡至二十三府之多。今诸夷向化缅酋归诚。原设冗繁。应如所请。云南府为省会。大理府为提督驻劄地。曲靖、临安、楚雄、昭通、徵江、属邑俱多。东川为矿厂最胜之区。开化界接南皮。丽江通连西藏永昌、顺宁普洱临缅边地。且郡境广阔。均照旧存留。武定府辖二县一州。元江、镇沅、二府。无首邑。辖一厅一县。广西府、无首邑。辖一厅二州。不成郡。均改直隶州。武定既改州。所属和曲州裁。禄劝州。改县。同原辖之元谋县。俱归武定直隶州辖。元江府属。他郎通判。镇元府属。威远同知。不便归州统率。改附近普洱府辖。广西府属。五嶆通判。改附近曲靖府辖。元江府原辖新平县。归元江直隶州辖。镇沅府原辖之恩乐县归镇沅直隶州辖。广西府原辖之师宗弥勒二州。俱改县。归广西直隶州辖姚安府仅辖一州一县。不成郡。应裁。姚安原辖之姚州。大姚县。归附近楚雄府辖。鹤庆府本有原管地方。距丽江仅八十里。改州。与所属之剑川州。归丽江府辖。广南府止有同城之宝宁县。不成郡。改直隶厅同知。宝宁县。同城、应裁。改设照磨一员。以资佐理。又永北、蒙化、景东、三府。无属邑。不成郡但地方辽阔距府窎远。归并他郡。一切徵输审解未便。将永北、蒙化、景东、三府。均改直隶厅同知。丽江、顺宁、二府无首县。与体制不合。应将专管地方改首县管理。临安府首邑。系建水州。改县以符体制。从之　　

○辛亥。上诣畅春园、问皇太后安　　

○幸圆明园　　

○遣官祭昭忠祠　　

○谕军机大臣等、据崔应阶奏、拏获漳浦县民蔡乌强、搜出红绫劄付。并供出李阿闵、与平和朱姓、谋为不轨。纠伊入夥情形现已拏获吴玉等十八犯。一面批饬总兵何思和、将余犯督缉务获等语。所办甚好。已于摺内批示。但案内尚有李阿闵、及朱姓未获。此等要犯。务饬该属严速查拏。无令窜逸。即同已获各犯。严加审讯实情。从重究治。毋得稍存宽纵。其有应行正法要犯。定案后。即在该处办理示众。一面具摺奏闻。寻奏、据道镇禀报、已将李阿闵拏获。现在提讯。严究首夥。务使一名不得漏网。得旨、好。知道了。出力之文武官弁、应行引见者送部　　

○又谕曰、温福奏、拏获漳浦逆犯蔡乌强。究出漳浦李阿闵。与平和朱姓。谋为不轨。现在饬属严拏等语。已传谕崔应阶。将未获要犯。即行严缉务获。从重究拟矣所有诏安县知县方鼎、于邻境逆犯能上紧搜补。获犯多人。看来甚属能事。著出具考语。送部引见。其访禀之游击刘维藩。及会同缉犯之诏安、云霄、二营各将弁内。果有实在出力者。并著据实查明。一并送部引见。将此传谕崔应阶等知之　　

○予故多罗愉郡王弘庆。祭葬如例。谥曰恭　　

○癸丑。上诣畅春园、问皇太后安　　

○谕向来公主格格下嫁各项礼仪。俱未画一。嗣后固伦公主。著照和敬公主已行事例。和硕公主。著照和嘉公主已行事例。其和硕格格以下。所有应行礼仪。并著礼部会同内务府、另行妥议具奏。寻议查宗室王公等格格吉礼。本家自备。惟特恩由内聘嫁者。应酌定规制。其下嫁朝臣者。郡主、成婚聘礼。马七、鞍七。宴五十席。酒五十瓶。羊三十六只。茶五十桶。县主、聘礼。马五、鞍五。宴四十席。酒四十瓶。羊二十七只。茶四十桶。郡君、聘礼。马四、鞍四。宴三十席。酒三十瓶。羊二十一只。茶三十桶。县君。聘礼。马三。鞍三。宴二十席。酒二十瓶。羊十七只。茶二十桶。乡君。聘礼。马二鞍二。宴十六席。酒十六瓶。羊十四只。茶十六桶。其纳采均不进礼物。停宴。陪嫁。郡主女六名。人四户。县主四名三户。郡君三名二户。县君二名二户。乡君二名。其下嫁外藩者。郡主纳采。驼一。马四。羊四。无宴。成婚聘礼。马六。牛六。羊六十。宴三十六席。酒三十六瓶。羊三十六只。茶二十八桶。县主纳米。驼一。马三。羊五。无宴。聘礼。马五。牛五。羊五十。宴三十六席。酒三十六瓶。羊三十六只。茶二十八桶。郡君纳采。驼一。马二。羊六。无宴。聘礼。马四。牛四。羊四十。宴三十席。酒三十瓶。羊三十只。茶二十四桶。县君纳采。马三羊六。无宴聘礼。马三。牛三。羊三十。宴二十四席。酒二十四瓶。羊二十四只。茶十八桶。乡君纳采。马二。羊七无宴。聘礼。马二。牛二。羊二十。宴二十四席。酒二十四瓶。羊二十四只。茶十八桶。陪嫁。郡主女六名。人四户。县主四名三户。郡君三名二户。县君二名二户。乡君二名。以上宴茶光禄寺备。羊酒额驸家备。报闻　　

○谕军机大臣等、前以曾大猷。在闽查拏逆匪。甚为出力。特旨令其来京引见。赏给守备职衔。并赏戴孔雀翎。用示奖励。旋经经略大学士傅恒奏请。带往云南军营。复给与原籍俸薪。以赡其母。兹闻曾大猷在军营病故。殊觉可悯。著崔应阶查伊有无子嗣。即行具奏。候朕酌量加恩。俾众人知绿营将弁中。果有此等实心出力之员。朕必格外施恩。优加赏恤。以劝戎行。其或怯懦无能。不堪驱策。亦必严加惩创近日召见自滇回京之侍卫等佥称闽省水师兵丁选懦不堪甚至一闻枪炮。即股栗不能起立或潜匿水底不出。侍卫等莫不传为笑谈。向以福建水师。尚属可用。是以调赴滇省今竟无用若此。岂水师平日所务专在谙习水性。驾驶便捷为能。而于接仗冲锋之事。全不讲习耶。现在水师已陆续回闽。著崔应阶会同黄仕简。饬谕伊等。以在滇恇餧情形。已为众所非笑。特念其调派远行。姑从宽宥。嗣后务与黄仕简。实力整顿。勤加训练。一洗绿营恶习。使舟师可资实用。勿徒尚水面技艺虚文为能事。若再因循姑息。不令日渐改观。一经察出。惟督提是问。将此一并传谕知之　　

○甲寅。遣官祭先医之神　　

○礼部题。朝鲜国王李昑。遣使表贺万寿、冬至、元旦、三大节。及进岁贡方物。赏赉筵宴如例　　

○豁除奉天海成县、水冲沙压地、四百五十二亩有奇。余地、十九晌五亩有奇额赋　　

○乙卯。刑部议奏、民间报盗案。州县官抑勒。若累事主至死伤者。照定例拟罪。奸民以窃报强。挟制官长。希图诬良索诈者。许州县官详督抚、另委别州县查讯。照例办理。从之。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕曰、将军伊勒图、携眷前赴伊犁。著加恩赏银五百两。所有得项。该部照例支给　　
</div>
    <div class="pagination">
<a href="清实录乾隆朝实录_page1134.html">上一页</a><span>...</span><a href="清实录乾隆朝实录_page1130.html">1130</a><a href="清实录乾隆朝实录_page1131.html">1131</a><a href="清实录乾隆朝实录_page1132.html">1132</a><a href="清实录乾隆朝实录_page1133.html">1133</a><a href="清实录乾隆朝实录_page1134.html">1134</a><span class="current-page">1135</span><a href="清实录乾隆朝实录_page1136.html">1136</a><a href="清实录乾隆朝实录_page1137.html">1137</a><a href="清实录乾隆朝实录_page1138.html">1138</a><a href="清实录乾隆朝实录_page1139.html">1139</a><a href="清实录乾隆朝实录_page1140.html">1140</a><span>...</span><a href="清实录乾隆朝实录_page1136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
