<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1679 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1679 页/共 1860 页</h1>
    <div class="content">○以内阁学士宗室僧保住、为盛京礼部侍郎。少詹事图敏、为詹事。　　

○乙巳。谕军机大臣曰、佛智奏、审讯巴勒布商人哈瑚、据称、前年曾将伊头目所交文书。转呈庆麟等。并有恳请照前遣使入贡。求为代奏之语。此事亦不出朕所料。可见前将庆麟雅满泰治罪。实为咎所应得。外夷输诚纳贡。遣使请安。自应即为陈奏。乃庆麟既不识廓尔喀字。未能译出。又称其词僭妄。自相剌谬。此皆索诺木旺扎勒、任意妄行。以致庆麟等为所愚弄。著传谕鄂辉等、遵照前降谕旨。将此事向巴勒布头目、确切访察。相机办理外。至索诺木旺扎勒、专恣横行。当与众噶布伦无涉。使索诺木旺扎勒尚在。自应重治其罪。今已幸逃显戮。因将伊子革去噶布伦。并停袭扎萨克台吉。以示惩戒。但恐众噶布伦等、未能深知。妄生疑惧。亦未可定。鄂辉等可将索诺木旺扎勒已故。并不责备伊等之处。明白晓谕。令其毋庸疑惧。嗣后祇须黾勉办事。毋蹈前辙。至班第达、系休致之人。尤无关涉也。再该处补放噶布伦、戴绷、第巴。及操演兵丁。防守要隘等事。昨已降旨令鄂辉等、妥速酌议章程具奏。但思从前班弟驻藏之时。办事甚好。原俱定有成规。黄教诸人。亦皆从顺。今舒濂、普福、断不如庆麟等之糊涂废弛。然诸事径由大臣专办。不稍留达赖喇嘛地步。似于达赖喇嘛、既失体面而于全藏观瞻。亦大有关系。著传谕舒濂、普福、务将从前班第办过之事阅看。率由旧章。若达赖喇嘛所言当理。即可照彼施行。倘揆之于理。未甚妥协。自不可曲意听从。并将达赖喇嘛所言失当之处。据实陈奏。即如噶布伦、戴绷、大第巴。皆有办事之责。向来出缺。俱将伊子补放。亦属相沿旧习。今若尽行更改。未免过于偏执。若仍照向例。俱将伊子补用。则又几似承袭。必致所用非人。于事无裨。嗣后缺出时。总视伊子之贤否。酌定去取。其能办事者。即予挑补。其不能办事者。断勿徇情。至小第巴为数较多。且系分驻各处。路途亦远。若必尽由大臣等验放。此辈能否优劣。究难周知。且令伊等跋涉。不免拮据。嗣后小第巴缺出。即责成该管之噶布伦、戴绷等、务令各举贤能充补。想伊等自不敢任情瞻徇。而小第巴等、亦可免往返之劳。著鄂辉、成德、巴忠、舒濂、普福、将此等事。悉心筹度。会同妥议。并著巴忠于办理贼匪事竣。由胁噶尔回时。再行严讯庆麟。前年巴勒布呈请遣使进表。伊岂毫无闻见。乃始终隐匿不奏。究系何心。即录确供。遇便奏闻。　　

○大学士嵇璜等奏、请添派稽查上谕事务大臣。得旨、绰克托年老。不必管理。所有稽查上谕事务。著添派董诰、彭元瑞、金简。　　

○丙午。遣官祭贤良祠。　　

○谕、此次京察一等加圈人员。著交各该堂官。将各员是否堪胜外任。及应留之处。各出具考语。交吏部照例带领引见。　　

○吏部带领京察。二三等年六十五岁以上之内阁侍读学士五灵阿等六十七员引见。得旨、五灵阿、韦谦恒、励守谦、玉麟、赋泰、觉罗拴住、素卜东阿、景淑、永清、庆安、诺穆福、蓬琳、曹锡宝、那德、睦腾额、永禄、拔宁阿、得禄、马昌言、何廷璇、福重、迈兰、伍正额、哈拉尔岱、巴克棠阿、富森布、舒明、双全、丰盛阿、和敏、明德、察郎阿、岱保住、快亮、宗室素成额、高谦、张烈、富庆、富逊、齐理克图、董元镜、杜宪、宋维琦、观音保、韦＜马犬＞保、伊明阿、八十九、伏魔保、沈铠、阿林、积忠额、永清、佛尼勒、黑达色、花良阿、瑚雅善、善福、图丰额、魏斌、禅布、宝善、乌林布、巴兰泰、依常阿、伯岱、和德、玛涵泰、俱准其留任。　　

○以头等侍卫德清阿、为正蓝旗蒙古副都统。　　

○丁未。谕军机大臣等、朕明春巡幸山东。启銮约在春分之后。彼时已过灯节。跸路所经。毋庸豫备灯彩烟火。以省糜费。著传谕刘峨、长麟、穆腾额、一体遵照。　　

○又谕、巴勒布夷人侵扰藏地一事。皆由噶布伦索诺木旺扎勒、肆意妄行。苛取商人物件。第巴桑干、擅增税课等事起衅。今虽将索诺木旺扎勒之子。及桑干分别惩处。但念达赖喇嘛、诚实忠厚。遇事无所主持。一切俱恃左右喇嘛区处。必有狡黠之人。在旁任用。是以索诺木旺扎勒、藉得交通恣横。此辈互相交结。若不投之远方。久之仍不免滋生弊端。巴忠熟悉该处情形。自伊到彼以来。有无此等情节。自不难一望而知。著传谕巴忠、将达赖喇嘛属下亲信喇嘛内。密加查察。如向日并无与索诺木旺扎勒交通之事。则已。若有其人。巴忠亦不必明言。即向达赖喇嘛告称、此人学问甚好。意欲与伊同赴京城。在雍和宫居住。倘达赖喇嘛靳而不与。或称西宁果莽等、系口外地方。何不令往彼处住持。教训该寺喇嘛。亦一善事。巴忠务以婉言劝导。总须将此等喇嘛携带同行。俾绝后患。方为妥协。可否如此办理。仍著巴忠揣度情形。据实具奏。并著舒濂、普福等、一体留心。　　

○戊申。谕、山东登州镇总兵马如麟、年力就衰。前在军营。亦无甚出力之处。著以原品休致。所遗员缺。著朱泰德调补。其所遗正定镇总兵员缺。著苏宁阿补授。　　

○旌表守正捐躯山东莒州民孟喜禄妻夏氏。　　

○己酉。谕军机大臣等、东三省耕种度日者多。贫人无力置办牛具。恐田亩多有荒芜不治。黑龙江既有借支牛具银两。吉林亦动银数万两。借给兵丁。置办牛具。似属可行。但实系置办牛具方可。否则所借银两。入手浪费。借时虽若有益。将来陆续坐扣。于生计未免拮据。此项银两。必食饷有地之人。不能置办牛具者。方准借给。至盛京地方。如亦需借给。应用银若干。著传谕都尔嘉、查明据实具奏。俟奏到时。再降谕旨。　　

○又谕、据巴忠奏、鄂辉等办理一切事宜。大约三月内便可彻兵。口粮足敷支用。无庸另筹采买等语。所办甚好。此次用兵。原为一经惩创。使巴勒布不敢再有侵犯。永保卫藏之意。但藏内人性愚鄙。所有赏给粮价。自须传唤供运乡民。面行晓谕发领。方不致有侵渔之弊。舒濂此时谅已到藏。普福亦不久可至。伊等务须亲身督办。断不可交噶布伦、第巴等、转给。以致从中克扣。俾有向隅。巴忠由胁噶尔回藏。一切应办事宜。俱明白告知舒濂、普福、交代停妥。仍即赶至聂拉木一带。会同鄂辉等、与巴勒布头目议定界址。并将前此发往谕旨。详晰宣示。令其俯首怗服。然后将藏内操演兵丁。防守要隘。及补放噶布伦第巴等事。一一酌定章程。并于红教相沿。不致混入黄教之处。密为加意防范。巴忠务俟诸事俱臻完善。再行回京。　　

○又谕曰、庆麟抵藏后。任意修饰房屋。诸事废弛。又将巴勒布呈进表文。听信索诺木旺扎勒之言。隐匿不奏。是以前降谕旨。将庆麟在彼枷号三年。但枷号庆麟之意。特为驻藏大臣官员示儆。非以垂戒唐古忒人也。打箭炉为入藏通衢。大臣官员。俱由该处经过。触目警心。足昭炯戒。著将庆麟解赴打箭炉。枷号三年。不必在藏办理。　　

○兵部奏、增设现行则例。一、豫行保举人员。有降留事故。不准一体掣补。一、绿营升任官员。业经奉旨后遇亲丧者。概令前赴新任。不必退回原任。一、呈改水师人员到班。应扣之缺。不归下月。即照例分发试验。一、卫守备向无题缺。应将卫千总题补名目。改为拔置先用。一、旗员补放绿营。缘事降调。应用千总把总者。即令在旗当差。毋庸分别内用外用。一、十二月分升选各员。题覆应开之缺。俱俟开印题本奉旨后。归入二月选用。毋庸先于正月分呈堂开缺。从之。　　

○旌表守正捐躯河南新蔡县民宋学法妻郭氏。　　

○庚戌。谕、兵部议、各省副将缺出。由俸深功加、及本省参将内开列补放者。向俱不调取引见。今请将引见已满三年者。补放后。仍行调取引见。朕思于补放后方调取引见。则员缺必致久悬。此项人员。原系循资擢用。与一等卓异边俸参将。曾引见记名者不同。自应调取引见。以昭慎重。但该员等能否胜任。有无年力衰庸。无从深悉。与其补放后再行调取来京。莫若定以年限。豫行送部引见。则可观其于。副将宜与不宜。其应如何分别年限送部之处。著另行定议具奏。寻议、参将引见。应请仿照副将之例。定以近省五年。中省六年。远省七年。调取引见。遇有副将缺出。奉旨补放后。按其引见已满三年者。调取引见。其未满三年者。毋庸再调。从之。　　

○谕军机大臣等、昨召见山西按察使蒋兆奎、观其人尚老练。该员任河东盐运使有年。于该处盐务情形。素称熟悉。新放运使季学锦、甫经接办。究不能如其谙练。蒋兆奎回臬司任后。仍著兼管河东盐务。以资经理。海宁系兼管该处盐政。得一熟手帮同办理。于海宁亦属有益。将此谕令知之。　　

○又谕、粤西官兵。甫经退彻之时。防范自应严密。今局已大定。谅阮惠断不能侵犯天朝边界。目下马白等处兵丁。不但不应添调。并前次调驻之兵。亦应徐彻。乃富纲又将督抚标兵四百名留存驻劄。办理未免张皇。失之怯懦。著传旨申饬。并著该督速将此项留存兵丁。饬令回伍。其各关隘处所。止须照旧时兵数。分布驻劄。令其小心巡防。所有前调协防之兵。亦著酌量情形。陆续减彻。再滇省与缅甸交界之杉木笼等处。向亦驻兵巡守。现在缅甸抒诚纳款。沿边一带。亦可毋须多兵驻劄。并著富纲酌量情形。奏明减彻。　　

○以江西布政使王昶、署刑部右侍郎。广东按察使姚棻、为江西布政使。　　

○旌表守正捐躯江西鄱阳县监生陈国谟女陈氏。　　

○辛亥。春分。朝日于东郊。遣和硕豫亲王裕丰行礼。　　

○谕曰、福康安奏、罗源营游击音德布禀报、据濂澳汛外委张文魁报称、正月初七日夜。有贼匪突入营房。抢去小炮二尊。及鸟枪腰刀等件。张文魁率兵追拏。被贼拒捕殴伤等情。遂派镇道前往勘验。并讯出正月初七夜。汛兵在汛者。止有章达升、林则能、陈佳春三名。贼匪入寨时。林则能、陈佳春、即在草藔内藏匿。章达升同张文魁已经睡熟。致抢去炮位。觉查之后。恐干重罪。商同装点伤痕捏报。其鸟枪腰刀等项。系本来短缺。捏报被抢各情节。福康安随亲往勘查。访得濂澳汛于上年九月十六日。即曾失炮二尊。通报总兵游击在案。因寻觅无踪。私将罗源县火药局存贮旧炮二尊。运往安设。捏称寻获。具报完结。该总兵游击。亦未到汛查验。又缘罗源营守备姚洪、听得虎尾汛失炮二尊。该外委吴国珍、恐报出干罪。起意将濂澳汛之炮。窃去抵补。随赴虎尾汛查看属实。遂彼此商量。即将火药局旧炮擡往。换回寝事。其虎尾汛失炮。至今终无下落。因查上年连江营遗失炮位一案。现究出兵丁等、有偷卖与洋盗情事。此案遗失之炮。及鸟枪等物。安知非弁兵等得赃偷卖。必须彻底讯究。请将游击音德布、守备姚洪、革职严审。总兵希当阿、就近交军机大臣讯问等语。殊出情理之外。海疆重地。该管弁兵。俱应在汛梭织巡查。所贮炮位军装军械等物。皆当随时查点。小心看守。俾归实贮。乃濂澳汛额兵五十名。止有三名在汛。已显有冒粮包差情弊。况贼匪入寨窃炮时。该管兵丁。非惟不即追拏。转在草藔之内藏匿。迨至遗失后。复装点伤痕捏报。其虎尾汛遗失炮位。外委吴国珍、惧报出干罪。私向濂澳汛窃去抵补。而守备姚洪查出后。又商同将火药局旧炮。擡往换回。捏作寻获。禀报该镇将完结。种种狡诈。实为可恶。此而不严加惩创。其何以缉奸匪而饬戎行。且上年连江营即有失炮之案。现经福康安究出兵丁等私卖与洋盗情事。则濂澳、虎尾二汛。所失炮械。安知非弁兵得赃偷卖。尤不可不彻底根究。福康安现调两广总督。所有参奏之游击音德布、守备姚洪、著革职拏问。交与伍拉纳、会同徐嗣曾、提集案犯。严审定拟具奏。如有应行斩绞之犯。著该督等一面奏闻。一面派委大员。押赴原汛地方。传集弁兵观看正法。俾昭炯戒。总兵希当阿、于所辖营汛。遗失炮位。并不查验饬缉。任听该备弁抵补寝事。亦属可恶。朕因希当阿之父。曾经出力阵亡。是以加恩调宣化镇总兵。俾其就近养母。今现有此欺饰之罪。著革职解京。交军机大臣会同刑部审明治罪。足见加恩治罪。朕惟至公。至闽省营伍。玩纵废弛。至于此极。李侍尧因甫经抵任。即在厦门一带。办理军糈。旋即身故。不及整顿。总由富勒浑、雅德、从前在彼。因循废弛。漫无查察所致。伊二人前已加恩释放。今观营伍玩误至此。皆彼二人因循玩忽所致。若仍任其在家安居。复何以示儆。富勒浑、雅德、均著发往伊犁。效力赎罪。并著自备资斧。即于明日起程前往。不准给与驿马。以为贻误封疆者戒。　　

○谕军机大臣等、据福康安奏、闽省沿海营房失炮。捏词禀报。该管总兵希当阿、既经失察于前。又复颟顿于后。请革职解京审办一摺。已明降谕旨。将希当阿革职。解交军机。会同刑部严审定拟具奏矣。希当阿前来京陛见时。已降旨调补直隶宣化镇总兵。该员已到新任。著传谕刘峨、即派委妥员。将希当阿速行解京。交部审办。　　

○又谕曰、奎林等奏、审明纠夥强劫银物砍伤事主之张摆漳等。问拟斩决一案。已批交法司核拟速奏矣。又据福康安等奏、拏获海洋叠劫巨盗蔡灿等二十八名。现在严行审办。并请将拏获邻境巨盗之知县袁珖、典史方钧、送部引见等语。沿海地方。最易藏匿奸匪。关系紧要。该督等抵任未久。即能督饬文武员弁。实力查缉。办理均属认真。但闽省漳泉及台湾地方。上年甫经严办。大加惩创。而濒海一带。尚有此等盗犯。胆敢纠结夥党。叠次劫掠。实属愍不畏死。若不严加惩治。何以儆凶暴而靖地方。福康安调任两广总督。此时自己起程。著传谕伍拉纳、徐嗣曾、奎林等、一切务须实力整顿。上紧饬属严拏。嗣后尚有似此行劫不法之犯。一经拏获。即一面奏闻。一面办理。不可稍存姑息懈怠之意。所有拏获盗犯之惠安县知县袁珖、典史方钧、俱著该督等给咨送部引见。以示鼓励。将此传谕伍拉纳、徐嗣曾、奎林、并谕福康安知之。　　

○又谕曰、福康安奏、查出濂澳及虎尾等汛。遗失炮位。将疎玩狡诈之将弁革审一摺。已明降谕旨。将该将弁等革职严审。并将从前废弛营伍之富勒浑、雅德、发往伊犁效力赎罪矣。此案汛弁兵丁等。遗失炮位。私相抵补。又复装点伤痕捏报。实出情理之外。不可不彻底严行审办。现在福康安已节降谕旨。令其迅速前赴粤西。驻劄镇南关。筹办安南事宜。福康安接奉谕旨后。自即当速行起程。前往镇南。妥办一切。徐嗣曾尚未起程来京。福康安赴粤后。该抚自己将此案逐层根究。前曾有旨谕令伍拉纳速赴闽浙新任。著再传谕伍拉纳、务须兼程趱行。前抵闽省。徐嗣曾俟该督到后。会同秉公研讯。将此案情节。逐层详悉根究。严行定拟具奏。以肃军政而儆官邪。务令水落石出。勿存将就完事之见。又福康安等奏、惠安县拏获首夥巨盗蔡灿等二十八名。连日研鞫。尚未据逐一供出。又濂澳汛失炮之案现亦一同审办。徐嗣曾不敢以己奉谕旨来京。将重案置之不问。俟审讯确实。即迅速起程赴阙等语。前令徐嗣曾来京陛见。因该抚新自台湾内渡。欲询悉该处情形。原无紧要事件。福康安调任两广时。已有旨令该抚俟秋冬再行来京。今该省既有此等应办重案。自应在省会同严办。即此案审结后。亦应与伍拉纳同在一处。两三月后。将该省一切应办事宜。会商妥办。再行来京瞻觐。亦未为迟。将此由六百里各传谕知之。　　

○又谕曰、琅玕奏、桐乡县知县王士鉴、因公决责致死挟嫌殴差之粮户赵文祥、请旨革职一摺。赵文祥抗欠粮米。经差将伊子赵文城禀县责比。因此怀恨。将尾欠粮银。分柜重完。经该县查出传领。赵文祥抗不领回。计图挟制控告。又复逞凶。将差役截路殴打。以洩其欠粮受责之嫌。殊属刁横。该县讯明如法决杖。实为罪所应得。赵文祥因杖疮溃烂殒命。亦非滥刑致毙者可比。若将该令罢斥。转致长莠民刁诈之风。王士鉴、竟不必革职。著交部照例予以降罚处分。余著照该抚所拟完结。　　

○以直隶河屯协副将爱星阿、为宣化镇总兵。　　

○以河南粮盐道张朝缙、为广东按察使。　　

○壬子。谕曰、福康安奏、接据图萨布来信。知安南阮匪。复行纠众滋扰。福康安若俟奉有谕旨。始行起程。则行走已缓。心实不安。现已带印前赴漳泉一带。顺便查阅营伍。俟再接粤省信息。即委员将总督印信赍回。交徐嗣曾接收。即兼程驰赴粤西等语。孙士毅前于黎城退出之后。朕以闽粤境壤毗连。福康安得有信息。必即当奏请前往。早向军机大臣言及。今福康安果有此奏。不出朕之所料。福康安秉性公忠。能视国事如家事。其才猷识见。又能明敏周到。如此方不愧为休戚相关、实心任事之大臣。朕安得不加之优奖。福康安著交部议叙。至富勒浑、雅德二人。其年较福康安为长。经朕加恩擢用。历任督抚。亦久于福康安。乃其识见。不特不能如福康安之周到。且一味因循玩误。毫无整顿。前年因柴大纪一案。拏交刑部治罪。本应即正典刑。经朕加恩释放。原属格外宽宥。现据福康安查奏、闽省连江、濂澳等汛。有遗失炮位。并有私将炮位卖与盗船。以及装伤捏报等事。此旨由富勒浑、雅德、前在闽省。于地方诸务。种种废弛所致。伊二人贻误封疆至此。若仍任其得以在家安居。朕又将何以用人。昨已降谕旨。将富勒浑、雅德、发往伊犁。效力赎罪。并不准给与驿马。令其自备资斧。即于次日起程前往。以示惩儆。各省督抚。养廉丰厚。平时因循懈玩。全不以事为事。甚或任意妄为者。亦在所不免。祇因命运好。未经发觉。得以安然无事。倘一经败露。朕必从严办理。不能稍为宽贷。即如富勒浑、雅德二人。虽经释放于前。今因其在闽种种贻误废弛。立即发往伊犁。朕于诸臣功罪。一秉大公。惟视其人之自取。该督抚等受朕厚恩。皆宜以富勒浑、雅德二人。为前车之鉴。此旨著各省督抚、入于交代册。俾各触目警心。实力任事。并著将福康安奏摺。发交各省督抚阅看。伊等试思同任封圻。何以不能如福康安之视国事如家事。庶其各知愧励。勉副委任。毋□朕谆谆训诫至意。将此通谕知之。　　

○谕军机大臣曰、孙士毅于黎城退彻之后朕即以闽粤境壤毗连。福康安当先得该处信息。必不待朕旨。即奏请前往。屡向军机大臣谕及。今据福康安奏到。果与朕意相合。如此方不愧为公忠体国。休戚相关之大臣。览奏深为嘉慰。安南现有福康安前往。可以稍纾朕萦念。督抚中如福康安者。实难其选。设别需任使。安能多得此足资倚毗之人。朕念人才之难。于福康安不能不益加欣奖。特亲解御用小荷包一个。并将御膳所用奶饼黄糕一匣。随报赏去。以示优眷。此事前据孙士毅奏到。早有旨命福康安前往福康安接奉前旨。自己星赴镇南关。筹办一切。方今国家全盛。回城、准噶尔、及两金川等处。俱以次平定。况安南蕞尔一隅。原无难立就荡平。为扫穴擒渠之举。但朕思准噶尔、回城、及两金川。俱逼近边陲。关系紧要。且地非卑湿。满洲索伦劲旅。可以展其所长。是以不惜劳费。先后底定。归入版图。安南则向多瘴疠。水土恶劣。与缅甸相同。又何必以天朝兵马钱粮。徒糜费于炎荒之地。况即集兵会剿。竟收其境土。又须添兵防戍。而安南民情反覆。前代郡县其地者。不久仍生变故。历有前车之鉴。又安能保一二十年后。不复滋生事端。朕再四思维。实不值大办。已经有旨谕福康安矣。福康安久历戎行。且甫经平定台湾贼匪。声威已著。有福康安到彼。一切自足资整顿。即阮惠闻知。亦必心生畏惧。总之此时既不值大办。则莫若量宽一线。俾早输诚。不劳兵力而可以蒇事之为愈。昨据孙士毅奏、阮惠差人赍表。情愿投诚纳贡。孙士毅以其不先将未出官兵送回。掷还表文而去。复有旨谕知福康安、严切檄谕阮惠。如必欲乞降。须将官兵先行送出。并将戕害提镇之人缚献。可以代为奏闻。节次指示甚明。福康安自必遵照办理。想阮惠接到檄文。心怀畏慑。必复差人前来哀求。如察其情词、实在恳切恭敬。可以允准。福康安当谕以阮惠胆敢纠众抗拒官兵。戕害提镇大员。其罪甚大。今尔等既已悔罪吁求。本部堂亦不能不据实代奏。俟福康安奏到。自有定夺。详细指示。俾遵照妥办。　　

○以领侍卫内大臣海兰察、为正白旗蒙古都统。　　

○癸丑。孝昭仁皇后忌辰。遣官祭景陵。　　

○谕、据伊桑阿等奏、查出哈密等处商民。由肃州私贩大黄五千余觔。前赴乌噜木齐等语。看来哈密地方。四五日之间。即有三起商民内。查出大黄五千余觔。明系奸猾商民。希图厚利。运至新疆。由回子布噜特处。转卖与俄罗斯。不可不严行惩儆。著伊桑阿将此三起商民货物。尽行入官。其系乌噜木齐商民。交尚安审明。拏解勒保处治罪。肃州商民。亦交勒保审办。伊桑阿前已交部议处。其余失察各官。著勒保、伊桑阿、查明开送议处。再著驻劄各回城大臣。晓谕各处回子云。从前准噶尔侵扰尔等回子。种种虐害。尔等困苦难堪。仰赖皇朝威福。荡平准噶尔。尽革其旧时苛政。轻徭薄赋。令尔等安居乐业。家给人足。迥胜三十余年前矣。大黄在回疆。无关紧要。惟俄罗斯需用甚殷。缘彼弗遵从前定制。是以停止恰克图通商。饬禁贩卖大黄。今安集延回子等、转卖与俄罗斯。即应重治违禁之罪。仍恐尔等尚未通晓例禁。是以不即加重定罪。止将大黄入官。从轻发落。嗣后尔等贩卖内地。别项货物。颇可获利。在所不禁。若私卖大黄。一经拏获。不惟大黄入官。他物一概抄没。人犯拏解内地。加倍从重治罪。断不轻贷。著通行晓谕各回城知之。　　

○谕军机大臣等、本日据伊桑阿奏于哈密地方查出私贩大黄五千余觔。已将各犯解交勒保等审办等语。已另降清字谕旨。令勒保等审办。因思各省地方。不特广东濒临洋面。即盛京、江南、闽、浙、直隶、山东等省。俱有沿海口岸。现在粤省虽已经饬禁。而奸商等或又从各该省海道。将大黄私贩出洋。偷卖与俄罗斯附近番地。希图转售获利。亦未可定。著传谕盛京将军、直隶、江南、闽、浙、山东各督抚。各于沿海口岸。饬属实力稽查。毋许内地奸商。私将大黄偷卖与番船。夹带出洋。并著广东督抚。务宜遵照前旨。严行查禁。毋使稍有偷漏。　　

○云贵总督富纲、提督乌大经奏、安南土目黄文桐、现尚驻守宣光。其麻允敏等、俱各回自守。查马白之外。即系黄文桐所驻都竜之地。该土目家在近边。情殷内顾。或不敢遽尔反覆。批、亦不必问矣。又奏、旬日以来。有广西军营兵弁。因迷路误入滇境。臣逐一讯明籍贯营分。遣令回粤。谕军机大臣等、前此官兵由富良江等处彻回。阮惠如果有心拦截。则粤西迷失弁兵。岂能绕道至滇。是阮惠虽至黎城滋扰。于官兵尚不敢肆行伤害。但不知此项官兵赴滇时。系由何路行走。所过该处夷情。情形若何。如尚未遣令回粤。著富纲向其详细询问。令该弁兵等据实说出。勿稍隐饰。迅速奏闻。如已回粤。即著福康安、孙士毅等、详询具奏。其边外土目人等。从前因力不能敌。本多附阮。继见大兵出关。始行效顺。将来有无变更。亦可不必问。至粤西官兵。前据孙士毅等奏、进关者已有五千余名。此摺系二月初十日奏到。迄今已及两旬。曾否又有续出官兵。著福康安孙士毅等、即行详晰查询。据实具奏。至粤省迷失官兵。阮惠不敢拦截加害。得绕至滇省进口。看此情形。尚知畏惧。断不能复至边境滋事。所有滇省马白等关隘。止须照旧时应驻兵数。安设巡防。饬令加意查察。其前调协防之兵。应遵照昨降谕旨。陆续减彻。不必安设多兵。即粤西镇南关一带。亦当俟阮惠敬谨差人到关吁恳。再行相机筹办。　　

○甲寅。谕曰、兰第锡、著调补江南河道总督。其河东河道总督员缺。即著李奉翰调补。此时南河总督印务。著康基田即速驰往清江署理。李奉翰、俟康基田接署后。即行起程。前赴河东新任。兰第锡、俟李奉翰驰抵河东交印后。即行速赴南河。接印任事。康基田、俟兰第锡到任后。再回江宁本任。李奉翰、兰第锡、均毋庸来京请训、　　

○又谕、据穆和蔺奏、查获卖给回人瑜都克等大黄之回人拉浑、民人刘三、审明治罪等语。著照所奏行。前经降旨查获贩卖大黄者。系安集延之人、止将大黄入官。其人逐出。系叶尔羌各城之人。拏解内地治罪。若系商民。将所携物件。尽行入官。从重治罪。诚虑回人愚蠢。向未通晓例禁。遽行严惩。或致妄滋猜疑。谓阻其贸易营生。是以不与商民一例禁办。近复令在彼驻劄办事大臣。明白晓谕。若贩卖大黄。再经拏获。不论何处回子商民。一例严行治罪矣。但例禁申严。专指大黄。恐奉行不善者。搜查他物。无故勒索。耽误回人贸易。仍著各处该管大臣。酌量筹画。尽心办理。　　

○谕军机大臣等、据福康安奏、拏获偷渡人犯七十七名口。俱经分别究办。此等偷渡民人。虽因贸易趁食。然防禁稍疎。即滋弊混。与其禁之于既渡之后。不如明设官渡稽核。给照验放。使民人等知官渡。便于私渡。不待查禁而自归于官渡。现在详悉妥议。另行具奏等语。闽省民人赴台湾觅食。应由海口查验放行。支港口岸。例禁私渡。但闽省地方。诸务废弛。既不能于沿海地方。实力稽查。而官设渡口。又难免兵役等留难勒索。是以申禁虽严而私渡之弊。终未杜绝。今福康安奏请明设官渡。给照验放。以清私渡之源。所筹均属妥协。现在福康安已调任两广总督。其应如何查禁之处。著伍拉纳、徐嗣曾、将摺内情形。详加体访。与水师陆路提督。台湾镇道。会商妥议。定立章程。即行具奏。至闽省吏治营伍。怠玩已极。必须实力整顿稽查。方可稍有起色。即如濂澳汛遗失炮位一案。该处营汛弁兵。装点情节。捏词禀报。经福康安亲往勘查。行至山径险峻之处。舍马步行前进。始将确切情形查明。并究出上年濂澳汛与虎尾汛移换炮位之事。若富勒浑、雅德二人、在彼惟知养尊处优。任听属员禀报。颟顸了事。断不能如福康安之亲历访查。实心办理。今伍拉纳新任总督。地方事件。皆其专责。务宜一切皆照福康安所办。振作精神。与徐嗣曾商酌妥办。以重海疆。不可因福康安已离闽省。稍存疎懈也。将此传谕福康安、伍拉纳、徐嗣曾、并谕哈当阿、梁朝桂、奎林知之。　　

○协办大学士公两广总督福康安奏、安南之事。孙士毅鼓勇于前。疎虞于后。臣此时前往。自以养军威。存国体为要。至阮惠等闻内地四路会剿。势必穷蹙款关。臣必不肯轻受其请。俟其畏极感生。然后据情陈奏。断不敢喜功好大。触瘴行师。臣奉旨后。已将闽浙总督关防。并盐政印信。交抚臣署理。兼程赴粤。星夜遄行。谕军机大臣等、所奏大端已得。此事节次所降谕旨甚明。昨据福康安奏请前往。又复详细谕知。今据福康安奏到。所见亦与朕意相合。前据孙士毅奏、阮惠差人赍表。情愿投诚纳贡。孙士毅以其不先将未出官兵送回。掷还表文而去。昨又据富纲奏、广西军营迷失弁兵。赴滇投首者。共有五百数十名。此等散失官兵。得以绕至滇省进口。足见阮惠于官兵尚不敢肆行伤害。况复差人前来赍表。看此情形。已知畏惧。断不敢复至边境滋事。目下惟须按例严防关隘。饬令加意查察。沿边一带。与外夷接壤处所。即寻常无事之时。本应随时侦探。留心防范。此时亦止宜照常防驻。计日内福康安已可抵镇南关。福康安威望已著。有伊在彼。不特内地民人。皆得所倚仗。即阮惠闻知。亦必倍生震慑。想阮惠接到福康安檄文。自即差人前来。叩关吁恳。若察其情词、实在恳切恭敬。可以允准。即为据实代奏。候朕详细指示。　　

○又谕、据巴忠奏、遵奉谕旨。即由胁噶尔回至前藏。毋庸再行前往等语。巴忠之见。未免拘泥。前因藏内无人。是以降旨令其不必久驻胁噶尔。今鄂辉等业将宗喀地方收复。带兵向聂拉木、济咙前进。与巴勒布头目办理定界等事。虽鄂辉等亦足资料理。但未谙唐古忒语。仅遣通事传达。毕竟不能详尽。且巴忠前与廓尔喀书。识其情性。若在彼会同帮办。自更有益。著再传谕巴忠、于接奉此旨后。如鄂辉等已收复聂拉木、济咙、诸事早经完竣则已。倘该处尚未蒇事。巴忠仍应作速前往。商同鄂辉、与巴勒布议定疆界。面为宣示朕旨。再仲巴呼图克图之弟沙玛尔巴呼图克图、既系红教。与黄教不能相合。且巴勒布人。甚加敬奉。看来虽于黄教无碍。究竟将伊携回后藏。仍在原寺居住。较为妥协。著向仲巴呼图克图、反覆开导。令其设法劝回。仍居后藏。设或伊回藏之后。必致振兴红教。于事转多未便。则即仍留巴勒布。亦无不可。巴忠务须深思远虑。揣度情形。善为区处。　　

○乙卯。谕、前因安南土酋阮惠等、称兵构衅。黎维祁猝被逼逐。播迁失国。眷属颠沛流离。叩关请救。朕念该国臣事天朝。恪恭职贡。百有余年。今其国内有土酋篡夺之事。远来控诉。若竟置之不办。殊非天朝抚绥属国之道。是以将伊眷属收留安顿。优给廪饩。即令孙士毅驰赴边关。相机筹办。该督到彼檄谕厂民土目等、同心效顺。并自请带兵出关。朕以其所见甚正。特允所请。大兵一到安南境内。屡次奏捷。未及一月。即将黎城收复。敕封黎维祁为国王。成功甚为妥速。是以特沛殊恩。将孙士毅晋封公爵。并赏给红宝石帽顶。以昭奖励。复念阮匪既已败逃。黎氏已可复国。于天朝字小存亡之体。已臻全美。于未经奏到收复黎城之前。先已降旨谕令孙士毅、一俟收复黎城。即行作速彻兵。若该督遵照前旨。迅即彻回。早已全师进关。即大兵彻后。黎维祁巽懦无能。不能守御。复将黎城失去。甚或被贼匪拘执。亦无妨碍。乃孙士毅并不遵旨彻兵。在彼耽延一月有余。阮匪纠集党羽。复来侵扰。黎维祁闻信先逃。孙士毅不能豫为防范。以致变生意外。伤及官兵。朕因其非有心贻误。转为矜悯怜惜。尚不治以失律之罪。然其意存自满。不即彻兵之咎。实所难辞。因将所封公爵。及红宝石帽顶、双眼花翎彻回。仍令来京。另候简用。今据孙士毅奏称、频奉彻兵谕旨。不能豫筹防范。立时退回。以致军营出事。抚心痛艾。一刻难以自容等语。是此次挫失。由于不能遵旨彻兵所致。孙士毅亦自知其咎。可见此次用兵情形。原不出朕所料。从前大兵出关进讨。因事势之不得不然。及攻克黎城。孙士毅并未遵照训谕。相机速彻。自不能不引以为罪也。将此再行通谕知之。　　

○原任两广总督孙士毅奏、二月初九日。阮惠又遣夷目阮有晭、武辉璞二员。赍表呈进。臣谕令左江道汤雄业、在关前面谕。并将表文拆阅。情词尚为恭顺。惟以官兵尚未全送出。仍令指驳。恭候训示遵行。谕军机大臣等、此次阮惠纠众潜出滋扰。致官兵损失。并伤及提镇大员。是竟得罪天朝。在所难赦。方今国家全盛。帑藏充盈。原不难统兵进剿。现在带兵大员。谙练军务。久历戎行者。亦尚有人。帑项现存贮六千余万。即费至三千万。亦断不稍有靳惜。且朕办理庶务。惟日孜孜。亦非老而畏事。惟念安南地方。水土恶劣。向多瘴疠。实不欲以天朝兵马钱粮。徒糜费于炎荒无用之地。揆之事理。实不值复行大办。但阮惠得罪天朝。此时虽遣夷目。两次赍表至关。究难遽允所请。至官兵等既经陆续退出者甚多。其未出官兵。自系前在黎城。跟随许世亨、张朝龙等打仗。勇往深入。以致落后被留。不能复出。其情节尚堪怜悯。将来阮惠等、将此项官兵。续行送出时。不但不必复治其罪。并著加赏一月钱粮。令其归伍宁家。以示格外矜恤。该兵丁等、既系亲随许世亨等打仗之人。所有许世亨等实在下落。各兵自所深悉。著传谕福康安等、俟将来各兵送出时。面询确切情形。再行具奏。　　

○又谕、据鄂辉等奏、收复宗喀地方后。因连降大雪。官兵暂行守候。现在觅路速进。即行传唤该头目来营。大约三月内可以完事。藏内办出粮饷。足资接济等语。巴勒布头目、前据奏在交界地方。听候官兵到彼。欲行申诉。鄂辉等务宜作速前进酌量雪势稍薄。可以行走之处。绕至聂拉木、济咙、亟为收抚。即问明该头目等起衅情由。遵照节次谕旨。剀切宣布。总在慑服伊等之心。使永远不敢侵犯。立定界址。即行彻兵。勿致久稽时日也。　　

○丙辰。谕、户部议覆、九江关一年期满。徵收盈余。比较上届短少银十一万三千九百余两。请著落该监督等、各按经徵月日。照数赔补。并请交部照例议处等语。固属照例办理。第念上年江水涨泛。船筏簰把。过关稀少。税课短绌。尚属有因。所有该关此次短少盈余银十一万三千九百余两。著该监督海绍、护理监督恒宁、共赔补银三万两。其余银两。著加恩免其赔补。并从宽免其议处。　　

○又谕、前经大学士九卿议覆、顺天府尹吴省钦条奏、请将江苏、安徽、江西、浙江、广东、山西六省。丙午以前三科。由俊贡监生中式举人。俱行覆试。今据礼部查明、此三科应行覆试者。共七十余名。除丁忧事故外。现在到部四十五名。因派大臣覆加考试。内万应馨等四十三卷。文理俱皆清顺。惟王丕瀜、薛载熙两卷。诗句粗率。而四书文尚无大疵。朕思举人覆试。必须于揭晓后举行。方可以鉴别优劣。其中如有文理纰缪者。亦即可调验原卷。互相核对。情弊无难立见。若将旧科举子。补行覆试。则隔日既久。举业荒疎。亦在所难免。且此等举子。皆系上数次会试落第之人。其文艺平常可知。如果所业不进。即此次会试。仍难入彀。是以上年秋间。曾明降谕旨。将乡试覆试之例停止。惟于会试中式后。举行覆试。兹吴省钦条奏、于未经会试以前。将上三科由俊秀中式者。先加考试。殊觉多此一举。所由此次覆试之举人万应馨等、四十三名。均著准其会试。即王丕瀜、薛载熙二名。诗句虽属粗率。亦著免其停科。一体准予会试。即不得中。彼亦无所怨。将来会试榜发后。再将榜内各省中式者。通行严加覆试。倘有文理不通。与原卷迥殊。及原卷本有疵颣者。其弊不在内帘。即在外帘。不难逐一根究。从严办理。其或有文风平常省分。就卷录取者。亦当将该省落卷调齐比较。如落卷文理。转比中卷为优。是考官衡鉴不公。亦应查究。至此次覆试不到之举人。除患病等项事故。恐有规避者。仍著以下三科为限。补行覆试外。其查系丁忧。并非托故不到者。概毋庸补行覆试。　　

○又谕、兵部奏、浙江温州镇总兵谢廷选、于上年十二月到京。因染患风寒。延医调治。至今尚未陛见。难望速痊。员缺未便久悬。请旨开缺。另行简放等语。谢廷选、前在台湾军营。屡次随营打仗。甚为出力。今该员既经患病。自应开缺。以便令其加意调治。除已遣太医院堂官李德宣、前往诊视外。该员或在京就医诊治。或即回籍调养。俱听自行酌量。俟病痊后。仍著赴阙瞻觐。候朕另行简用。所有浙江温州镇总兵员缺。著陈庄补授。　　

○又谕、土尔扈特一等台吉阿克萨哈勒、自投诚以来。颇为恭顺。办理游牧事务。甚属尽心。今闻溘逝。朕深为悯恻。著加恩将阿克萨哈勒之扎萨克一等台吉。即令伊子阿咱喇承袭。仍赏银一百两。料理丧事。此项银两。即由塔尔巴哈台库内动支赏给。　　

○谕军机大臣等、据陈用敷奏、查原署凤阳县事府经历沈宁仁、经办灾赈等款。开报垫动县库银二万六千二百余两。经前任布政使农起、驳减银一万五千余两。现在追缴。并未完交。必须亲提严审。已飞咨浙江。将该参员押解安省。以便质究等语。沈宁仁以经历微员。本无经手钱粮之责。及署理县篆承办灾赈。并川米运脚等项。竟致核减一万余两之多。且此项银两。系该省自行核减。必非有心从刻。其中有无侵冒情弊。自应彻底严查。前据琅玕奏、该参员原籍财产无可著追。照例问拟杖徒。尚觉罪浮于法。将来定案时。交刑部从重治罪。以昭炯戒。此案前经刑部奏令琅玕将沈宁仁解部。先行监禁。俟该省查审明确。再行定拟。但一应卷宗。及原办经承书吏人等。俱在安省。陈用敷就近审办。较为切实。沈宁仁自应仍解安省办理。以成信谳。著传谕该抚、于沈宁仁解到后。即速严行讯究。定拟具奏。毋稍延缓。将此传谕陈用敷、并谕琅玕知之。寻陈用敷覆奏、遵旨审讯沈宁仁承办灾赈。并川米运脚等项。核减银数过多。皆由该员才具昏庸。漫无节制。违例滥用。尚非侵冒入己。应照那移库银一万两以上例。发近边充军。从重发往伊犁。充当苦差。其名下未完银两。应于历任上司摊赔。下部议行。　　

○以原任翰林院五经博士东野崇鐈侄绪询、袭职。　　

</div>
    <div class="pagination">
<a href="清实录乾隆朝实录_page1678.html">上一页</a><span>...</span><a href="清实录乾隆朝实录_page1674.html">1674</a><a href="清实录乾隆朝实录_page1675.html">1675</a><a href="清实录乾隆朝实录_page1676.html">1676</a><a href="清实录乾隆朝实录_page1677.html">1677</a><a href="清实录乾隆朝实录_page1678.html">1678</a><span class="current-page">1679</span><a href="清实录乾隆朝实录_page1680.html">1680</a><a href="清实录乾隆朝实录_page1681.html">1681</a><a href="清实录乾隆朝实录_page1682.html">1682</a><a href="清实录乾隆朝实录_page1683.html">1683</a><a href="清实录乾隆朝实录_page1684.html">1684</a><span>...</span><a href="清实录乾隆朝实录_page1680.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
