<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 237 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 237 页/共 284 页
  </h1>
  <div class="content">
   钦定续通志卷四百八十
　　钦定四库全书
　　钦定续通志卷四百八十一
　　列传
　　元【三十五】
　　张立道　　　张庭珍【庭瑞】　张惠
　　刘好礼　　　王国昌【通】　　姜彧
　　张础　　　　吕域　　　　王恽
　　张立道字显卿大名人父善登金进士嵗壬辰国兵下河南善以防干太弟图类命为笔且齐立道年十七备宿卫至元四年奉使西夏以干敏称皇子和克齐封云南王往镇其地命立道为王府文学立道劝王务农以厚民即署立道大理等处劝农官兼领屯田事寻使安南定嵗贡之礼时云南都元帅保赫鼎专制日久有窃据之志忌王来设宴置毒酒中且赂王相府官无泄其事立道闻之趋入见门者拒之立道怒与争王闻其声使召之乃得入为王言之王引其手使探口中肉已腐矣是夕王薨保赫鼎遂据王座使人讽王妃索王印立道潜结义士得十三人约共讨贼刺臂血和金屑饮之推一人走京师告变【按世祖纪云曹祯发其事岂走京师告变者祯即其人欤】事颇露保赫鼎囚立道将杀之人匠提举张忠者燕人也于立道为族兄结壮士夜劫诸狱共亡至土番界遇帝所遣御史大夫博尔欢王必图【博尔欢传作吏部尚书拜特穆尔】与告变人俱来遂与立道俱还按保赫鼎及王府官尝受赂者皆伏诛召立道等入朝问王薨状帝欷歔久之曰汝等为我家事甚劳苦今欲事朕乎事太子乎事安西王乎惟汝意所向立道等奏愿留事陛下于是赐立道金以旌其忠张忠等皆授官有差【以上世祖纪作至元八年事】八年复使安南宣建国号诏立道并黒水跨云南以至其国嵗贡之礼遂定十年中书以立道熟于云南奏授大理等处巡行劝农使其地有昆明池介碧鸡金马间环五百余里夏潦暴至必冒城郭立道求泉源所自出役丁夫二千人治之泄其水得壤地万余顷皆为良田防僰人虽知蚕桑而未得其法立道始教之饲养收利十倍于旧由是罗罗诸蛮慕之相率来降收其地悉为郡县十五年除忠庆路总管先是云南未知尊孔子祀王逸少为先师立道首建庙学择蜀士之贤者迎为弟子师嵗时率诸生行释菜礼人习礼让风俗稍变十七年入朝力请于帝以云南王子额森特穆尔袭王爵帝从之寻命立道为临安广西道宣抚使防禾泥路首领必思反扇动诸蛮发兵讨之拔其城邑鼓行而前徇金齿甸七十城越麻甸扺可蒲皆下之以驯象金鳯献诸朝二十二年又籍两江侬士贵岑从毅【经世大典作从义至元十三年与李维屏俱降】李维屏所部户二十五万有竒归有司复创庙学于建水路书清白之训于公廨以警贪墨风化大化二十七年安南世子陈日燇遣陪臣诣京师告袭爵先是其国主陈日烜累召不至仅遣其族父遗爱入贡朝廷因封为安南王遗爱还日烜阴害之遣使问罪不受命遂遣将讨之失利而还帝怒欲再发兵丞相谔勒哲平章博果宻言蛮夷小邦不足以劳中国张立道尝再使安南有功今复使往宜无不奉命帝召至谕之立道对曰臣愚恐不足专任乞重臣一人与俱臣为之副帝曰卿朕腹心臣使一人居卿上必败卿谋遂授礼部尚书以行至安南界谓郊劳者曰语尔世子当出郭迎诏日燇率属焚香伏谒道左既抵府拜跪听诏如礼立道上命数其罪为书晓之日燇曰比三世辱公使公大国之卿小国之师也何以教我立道曰昔镇南王奉词致讨汝非能胜之也由其不用向导率众深入不见一人迟疑而还曾未出险风雨骤至弓矢尽坏众不战而自溃天子亦既知之汝所恃者山海之险瘴疠之恶耳且云南与岭南之人习俗同而技力等今发而用之继以北方劲旅汝复能抗哉汝战不利不过遁入海中岛夷乘衅必来宼抄汝汝食少不能支必为彼屈汝为其臣孰若为天子臣乎今海上诸夷嵗贡于汝者亦畏我大国之尔与也圣天子有德于汝甚厚前年之师殊非上意边将谗汝尔汝曾不悟辄称兵抗拒逐我使人以怒我大国之师今祸且至矣惟世子计之日燇拜且泣曰公言良是天子使公来必能活我北面再拜誓死不敢忘天子德遂迎立道入出竒寳为贿拒不受要日燇入朝日燇曰贪生畏死人之常情诚有诏贷以不死臣将何辞乃先遣其臣阮代之何惟岩等随立道上表谢罪修嵗贡之礼如初且言所以愿朝之意廷臣有害其功者以为必先朝而后赦日燇惧卒不至【谨按通鉴辑览】
　　【御批安南负固不臣屡干王命托欢海口之败至于折将损兵亟应声罪以张天讨若以其为穷荒卉服不足以频动师徒则当早持以镇定付之不问乃日燇并未稍知悔过转遣使征以入朝跋涉徒劳仍然抗命不至岂不自损威重迄元之世南交终于梗化皆由措置乖方不能使之詟栗倾诚耳】二十八年迁陜西汉中道肃政亷访使三十年皇曾孙苏克繖封梁王出镇云南大德二年廷议求旧臣可为王辅者复以立道为云南行省参政视事期月卒立道凡三使安南官云南最久土人德之立祠庙善阐【按原作鄯善误今据安南国改正】城西所着诗文有效古集平蜀总论安南録云南风土记六诏
　　通说若干卷子元云南行省左右司郎中
　　张庭珍字国寳临潢全州人父楫金商州南仓使嵗壬辰籍其民数千来降太宗命为北京都转运使因家焉宪宗即位以庭珍为笔且齐髙丽不请命徙居江华岛遣庭珍诘问之其王言大军嵗入侵掠避而走险非得已也且赂庭珍庭珍却之归以状闻帝为禁戍兵无擅入其地髙丽以安世祖即位自将北伐以庭珍熟知西京入漠南路遣立沙井诸驿兼给粮运至元六年安南入贡不时以庭珍为安南国达噜噶齐【按安南国传以呼鲁哈雅为达噜噶齐张庭珍副之事在至元五年并与此异】由吐蕃大理诸蛮至其地世子光昞立受诏庭珍责之曰皇帝不欲以汝土地为郡县而听汝称藩遣使谕防德至厚也王犹与宋为唇齿妄自尊大今百万之师围襄阳拔在旦夕席卷渡江则宋亡矣王将何恃且云南兵不两月可至汝境覆汝宗祀有不难者其审谋之光昞惶恐下拜受诏既而语庭珍曰圣天子怜我而使者来多无礼汝官朝列我王也相与抗礼古有之乎庭珍曰有之王人虽防序于诸侯之上光昞曰汝过益州见云南王拜否庭珍曰云南王天子之子汝蛮夷小邦特假以王号岂得与亲王比况天子命我为安南长位居汝上耶光昞曰既称大国何索吾犀象庭珍曰贡献方物藩臣职也光昞无以对使卫兵露刄环立以恐庭珍庭珍解所佩弓刀坦卧室中曰聴汝何为光昞及羣下皆服【按安南国传七年中书省移牒责光昞受诏不拜待使介不以王人之礼八年光昞复书力辨十年复移牒责之十二年光昞又请罢本国达噜噶齐其词并倨本传言光昞下拜及羣受诏下皆服恐不免于溢美】明年遣使随入贡庭珍见帝具以闻帝大悦命付翰林纪之授襄阳行省郎中防宋将吕文焕遣黒杨都统来议纳款将遣之还报庭珍曰彼来或以计觇我未能必其果降此人吕氏腹心不如留之以伐其谋元帅阿珠然之乃留不遣明日文焕举城降累迁开封府尹开封有控鹤军士十余人赁大宅聚居纵横街陌庭珍始至察其必为盗急捕之得寳玩器服子女满室穷索其党俱杀之民以为神河决太康漂溺千里庭珍括商人渔子船及木为筏载糗粮四出救之全活甚众水入善利门庭珍亲督夫运薪土捍之不能止乃頺城为堰水既退即发民増外防百三十里人免水忧俄卒于官庭珍性清慎丞相巴延尝语人曰诸将渡江无不荒贪惟我与国寳始终自守闻者以为知言弟庭瑞
　　庭瑞字天表以宿卫从宪宗伐蜀为先锋中统二年授元帅府参议留戌青居诸军攻开州达州庭瑞将兵城虎啸山扼二州路宋将夏贵以师数万围之城当炮皆穿筑栅以守栅壊更依大树张牛马皮以拒炮贵知城中人饮于涧外絶其水庭瑞取人畜溲沸煮之防土中以泄臭人日饮数合唇皆疮裂坚守逾月援兵不敢进庭瑞度宋兵稍懈夜刼贵营宋兵惊溃杀都统栾俊等五人庭瑞亦被伤数处以功授知髙唐州徙四川屯田经畧副使东西川行枢宻院发兵围重庆朝廷知庭瑞练习军事换成都总管舟楫兵仗粮储皆倚以办蜀平陞诸蛮夷部宣慰使碉门羌与妇人老防入市争价杀人碉门鱼通司繋其人羌酋怒防防桥谋入劫之左丞汪惟正问计庭瑞曰羌俗暴悍以鬭杀为勇今如蜂毒一人而即以门墙之宼待之不可宜遣使往谕彼悟当自回矣惟正曰使者无过于君遂从数骑抵羌界羌陈兵以待庭瑞进前让之其酋长弃枪弩罗拜乃论杀人者余尽纵遣之遂与约自今交市者以碉门为界无相出入官买蜀茶増价鬻于人以为患庭瑞定毎引纳二缗而付文劵与民聴其自市羌蜀便之都掌蛮叛善飞鎗聨松枝为牌自蔽命庭瑞讨之所射矢出其牌半簳蛮惊即请服授叙州等处蛮夷部宣抚使改潭州路总管时湖广省臣方剥民为功庭瑞知不可夺乃辞归卒于家
　　张惠字廷杰成都新繁人宋尚书右仆射商英之裔孙也年十四国兵入蜀被俘至杭海居数年尽通诸国语丞相茂穆苏荐之入侍世祖藩邸以谨敏称赐名乌尔古鼐尔图世祖即位授燕京宣慰副使为政寛简奏免分数钱罢硝碱局至元元年迁参知政事行省山东赎俘囚三百余家为民其不能归者使为僧建寺居之李璮之乱山东民被掠者众惠至大括军中悉纵之又奏选良吏去冗官以苏民困累迁中书右丞十一年巴延伐宋诏惠主馈饷凡江淮钱谷皆领之十三年宋降巴延命惠等入城按阅府库版籍收太庙及景灵宫礼乐器物册寳郊天仪仗籍江南民为工匠凡三十万户惠选有艺业者十余万户余悉奏还为民巴延以宋主北去俾惠居守惠不待命辄啓府库封钥事闻诏诘责征还京师二十年拜平章政事行省扬州二十二年改杭州至无锡卒惠所至有能声及老颇以沈浮取讥【按世祖纪载阿哈玛特子呼逊等以崔斌论列免官至元十五年张惠请复之此亦浮沉取讥之一节也】
　　刘好礼字敬之保定完州人宪宗时亷访府辟为参议至元元年以侍仪亷希逸荐召见言举人材数事称防五年应诏建言凡有司奏请宜啓皇太子俾得阅习庶政以为社稷生民之福陜西重地宜封皇子诸王以镇之创筑都城宜给直以市民地选格不宜以中统三年为限后是者不録帝然其言勅中书省施行七年迁益兰州等五部断事官【按河西志云好礼为竒尔济苏哈卜嗒噶谦州益兰州等处断事官大修官库置传舍以益兰为治所】益兰距京师九千余里民俗不知陶冶水无舟航好礼请工匠于朝以教其民民便之或言盐酒可以佐经费好礼曰朝廷设官要荒务以绥逺宁欲夺其利耶言者惭服十年北方诸王叛执好礼军中其大将以好礼善应对释之十六年叛王召好礼至欠欠州曰皇帝疑我至有今日好礼曰不疑果疑王召王至京师肻还之耶明年好礼率众走别部守阨以待兵至遇叛王军迫之西逾雪峩岭好礼自度逾是则无望生还遂以衣服赂其下始获东出铁壁山口间道南走数日从者继至中道粮絶捕猎以为食至珠尔海始与戍兵接得乘传至昌州入见帝赐之食与钞十八年授沣州路总管十九年入为刑部尚书改吏部二十一年出为北京路总管再入为户部尚书二十五年卒子晸河西陇右道肃政亷访使
　　王国昌胶州髙宻人初为胶州千户中统元年入觐世祖察其能迁左武卫亲军千户召问军旅事国昌奏对甚悉帝嘉之至元五年有上书言髙丽境内黒山海道至宋境为近帝命国昌往视泛海千余里风涛汹涌从者恐劝还国昌神色自若徐曰奉天子威命未毕事而遽返可乎遂至黒山乃还帝延见慰劳时东夷皆内属惟日本不受正朔帝知隋时曾与中国通遣使谕以威德令国昌率兵防送道经髙丽防髙丽有叛臣据珍岛因与经畧使茂图史枢等攻拔之八年【日本国传作七年】复遣使往日本命国昌屯于髙丽之义安郡以为援卒于军子通嗣
　　通初袭千户十二年从诸军伐宋渡江镇鄂州时潭州不下兵薄其城通以千人破其栅宋兵遁去通纵兵追击杀获甚众从攻静江下之十五年上书言南方已定而北陲未安请屯田于和琳率所部自効帝慰劳遣之从破敌兵于金山俘获生口及马羊牛驼不可胜计从讨叛王纳顔又屯田沙诸州武宗即位迁屯储卫亲军都指挥使镇海口以疾卒
　　姜彧字文卿莱州莱阳人父椿避乱依济南张荣因家焉彧頴悟好学荣守济南辟为掾升参议官中统二年彧与荣孙宏入朝因言益都李璮反状已露宜光其未发制之不报明年璮果反袭据济南彧弃家从荣招集散亡迎诸王哈必齐进讨之捕得生口言城中粮尽势蹙彧乃请见王曰闻王陛辞面受诏曰发兵诛叛毋及无辜今旦夕城且破王宜早谕诸将分守城门勿令纵兵不然城中无噍类矣王曰汝言城破解阴阳耶彧曰以人事知之若待城破始言晚矣王悟明日贼众开门出降王下令诸军敢入城者论以军法璮就擒城中按堵如故彧以功授大都督府参议改知濵州时行营军士多占民田为牧地纵牛马坏民禾稼彧言于中书遣官分画疆畔捕其强猾者寘之法乃课民种桑嵗余新桑徧野人名为太守桑及迁东平府判官民遮请留马为之不行至元五年为河北河南道提刑按察使累迁行台御史中丞以老病归济南寻擢燕南河北道提刑按察使三十年卒子迪吉
　　张础字可用其先渤海人父范为真定劝农官因家焉础业儒嵗丙辰平章亷希宪荐于世祖潜邸时真定为诸王额哷布格分地以础不附已衔之遣使言于世祖曰张础我分地中人当以归我世祖命使者复曰兄弟至亲宁有彼此且我方有事于宋如础者实所倚任待天下平定当遣还也己未从伐宋凡征发军旅文檄悉出其手中统元年立中书省以础权左右司事寻出为彰德路拘官厯知献州威州有妇人乘驴过市者投下官昂吉之奴引鸣镝射妇人坠地奴匿昂吉家础将以其事闻昂吉惧乃出其奴论如法至元十四年擢江南浙西道提刑按察副使宣慰使实哩贪暴掠良民为奴础劾黜之遂安县民聚众负险为乱命础与同知浙西道宣慰使刘宣领兵捕之础曰江南新附守吏或失抚绥宜遣人招谕以全众命宣不可础曰谕之不来加诛未晩从之逆党果自缚请罪础释之宣乃叹服迁岭南广西道提刑按察使宣慰使伊埒图强夺民财础按其罪后改授安丰路总管三十一年卒于官封清河郡公諡文敏子淑卫辉路推官
　　吕字伯充河内人父佑归附初隶兵籍转徙北郡复至闗中家焉亷希宪宣抚京兆聘许衡教授生徒从衡学衡为国子祭酒举为伴读至元十三年擢陜西道按察司知事未行防宋降者言襄汉新附民情未安有吕子开者向为襄阳制置司参谋官今退居鄂其人悉知宋事宜征用之朝廷议遣使而难其人闻之慨然请行偕子开入觐陈安抚襄汉便宜诏以子开为翰林直学士辞不就十四年授四川行枢宻院都事时宋制置使张珏守重庆安抚使王立守合州诏枢府分兵取之李德辉行西院事于成都获立侦卒张郃等数人将杀之曰彼不即降者以昔尝抗命惧诛耳今宜释郃等俾归谕立未几立果遣郃等赍蜡书至成都德辉请与东院同受降后期不至德辉承制授立仍为安抚使知合州开仓赈民禁戢剽掠泸叙崇庆思播防万等郡闻之相继送款东院耻无功诬德辉越境邀功械立于长安狱将诛之适以事至京师言于许衡衡曰留守贺仁杰遂奏释立仍旧官亦以平定功陞四川行省左右司郎中三十年改华州知州劝农兴学具有成效及代民争留之大德中河东闗陇地震月余不止与集贤学士萧防设问答数千言以究其理且移书庙堂陈救灾弭患之道仁宗即位召拜翰林侍读学士时方议行科举曰经明行修质而少华非惟士有实行国家亦当得真才以登治平未几致仕遣使给驿还闗中卒追封东平郡公谥文穆子三人杲果桢皆显仕
　　王恽字仲谋卫州汲县人父天铎金正大初以律学中首选仕至户部主事恽好学善属文与东鲁王博文渤海王旭齐名中统元年左丞姚枢宣抚东平辟为详议官时省部初建令诸路各上儒吏之能理财者一人恽以选至京师上书论时政擢为中书省详定官【按恽自着中堂事记云初髙丽国相有书致寒暄于宣府欲命恽为答书恽曰境外之交非人臣所宜此范文正书谕元昊遂得罪于裕陵也遂止谨附识】二年转翰林修撰同知制诰寻兼中书省左右司都事治钱谷议典礼考制度咸究所长至元五年建御史台首拜监察御史论事凡百五十余章时都水刘晸交结权势没官粮四十余万石恽暴其奸利又言晸监修太庙毕功特转官锡赏今才数年梁柱摧朽事涉不敬宜论如法晸竟以忧卒九年出为平阳路总管府判官十四年除翰林待制拜燕南河北道按察副使十八年裕宗在东宫恽进承华事畧其目曰广孝立爱端本进学择术谨习听政达聪抚军崇儒亲贤去邪纳诲几谏从諌推恩尚俭戒逸知贤审官凡二十篇【按裕宗抚军下有明分一条戒逸下无知贤一条与此互异】裕宗览之喜甚令诸皇孙观称其书禆益良多十九年改山东东西道提刑按察副使在官一年以疾还卫二十二年召为左司郎中时右丞卢世荣以聚敛进用屡趣之不赴或问其故恽曰力小任大剥众利己未闻能全者逺之尚恐见凂况可近乎二十六年擢福建闽海道提刑按察使奏言福建所辖郡县五十余连山距海实为边徼重地而民情轻诡由平定以来官吏贪残故山冦往往啸聚愚民因而蚁附及官兵致讨复蹂践之甚非朝廷一视同仁之意今行省官僚尚缺宜特选清望素著者使镇静之庶几治安可期矣时行省讨剧贼钟明亮无功恽复条陈利害曰福建归附之民户几百万黄华一变十去四五今剧贼猖獗又酷于华况其地有溪山之险东击西走出没难测招之不降攻之不克宜选精兵申明号令专命重臣节制以计讨之使彼势穷力竭庶可取也二十八年召至京师见帝于柳林行宫上万言书极陈时政授翰林学士成宗即位献守成事鉴一十五篇所论悉本诸经旨元贞元年加知制诰同修国史奉勅纂修世祖实録因集圣训六卷上之大德五年乞致仕授其子公儒为卫州推官以便养八年卒追封太原郡公諡文定其著述有相鉴五十卷汲郡志十五卷承华事略中堂事记乌台笔补玉堂嘉话并杂著诗文合为一百卷








　　钦定续通志卷四百八十一
&lt;史部,别史类,钦定续通志&gt;
　　钦定四库全书
　　钦定续通志卷四百八十二
　　列传
　　元【三十六】
　　陈祜【天祥】　　　　　　　　刘宣
　　何荣祖　　　　　　　　　陈思济
　　秦长卿　　　　　　　　　赵与
　　姚天福　　　　　　　　　许国祯【扆】
　　陈祜一名天祐字庆甫赵州寜晋人少好学家贫母张氏尝剪髪易书使读之嵗癸丑穆王分土于陜洛表祜为河南府总管甫下车礼金季名士李国维杨杲李微薛咨访治道奏免征西军数百家及椒竹诸税粮料等钱世祖即位分陜洛为河南西路真除祜为总管以清慎称至元二年调官法行改南京路治中适东方大蝗徐邳尤甚责捕至急祜曰捕蝗虑其伤稼也今蝗虽盛而谷已熟不如令早刈之庶力省而有得三年朝廷授卫辉路总管申明法令创立孔子庙修比干墓且请于朝着于祀典尝上书言树太平之本有三一曰太子国本建立宜蚤二曰中书政本责成宜专三曰人材治本选举宜审时论称之六年置提刑按察司首以祜为山东东西道提刑按察使【按百官志云国初立提刑按察司四道一曰山东东西道至元六年以提刑按察司兼劝农事与此不合】时中书尚书二省竝立帝厌其烦欲合为一集大臣杂议祜还朝命预议阿哈玛特为尚书平章欲奏陞中书右丞相安图为太师因罢中书省惧祜有异议许进祜尚书知政事以啗之及入议祜极言中书政本祖宗所立不可罢三公古官今徒存其虚位未须设事遂寝阿哈玛特怒其忤已除佥中兴等路行尚书省事防朝廷大举伐宋遣祜佥军山东民多逃匿闻祜来皆曰陈按察来必无私遂皆出应期而办十二年转南京总管兼开封府尹吏多震慑失措祜因谓曰何必若是前为盗跖今为顔子吾以顔子待之前为顔子今为盗跖吾以盗跖待之由是吏知修饬不敢弄法许蔡间有巨盗祐捕之急逃入宋境宋亡随制置夏贵过汴祜斥下马挝杀之民间帖然十四年迁浙东道宣慰使时江南初附军士俘获温台民数千口祜悉夺还之未几行省民商酒税祜请曰兵火之余伤残之民宜从寛恤不报遣祜检覆庆元台州民田及还至新昌值玉山乡盗仓猝不及备遂遇害【按虞集撰陈思济神通碑云时盗起新昌玉山宣慰陈祜率师往讨之为飞矢所中而陨与本传所载畧异】封河南郡公諡忠定祜能诗文有节斋集子夔芍陂屯田万户初在扬州闻父遇盗死泣请于行省愿复父讐擒其贼魁戮于绍兴市孙思谦自有传弟天祥
　　天祥字吉甫因兄祜仕河南徙家洛阳少军籍善骑射李璮叛据济南结宋为外援河北河南宣慰司承制授天祥千户屯三汊口防遏宋兵事平罢归居偃师南山躬耕读书从逰者日众其居近缑氏山因号缑山先生至元十一年为郢复州等处招讨司经歴从国兵渡江论军事深为行省政贾居贞所器十三年兴国军以籍兵器致乱行省命天祥权知本军事甫入境父老来谒谕之曰捍卫乡井诚不可无兵任事者籍之过当故致乱尔今令汝辈权致兵仗自卫何如众称便乃条其事于行省行省许以便宜处置由是流移复业以至隣郡之民来归者相继天祥命以十家为甲十甲有长弛兵禁以从民便人心既安军势稍振用土兵收李必聪山寨不戮一人他寨闻之各自散去境内悉平时州县官吏未有俸禄天祥从便规措而月给之以止其贪民用弗扰居嵗余代者至变更旧政治隠匿兵者甚急未几兴国复变邻郡夀昌府及大江南北诸城邑多乗势杀守将以应之声言攻阳罗堡鄂州大震天祥言于居贞曰阳罗堡依山为垒素有严备彼若来攻我之利也且南人浮躁轻进易退官军凭高据险区区乌合之众辄来相敌死伤必多遁逃者十八九我出精兵以击之乘胜取黄州寿昌如摧枯拉朽耳居贞深然之力趣行省进兵次青山明日大败其众如天祥所料初行省闻变尽执鄂州城中南人将杀之以防内应居贞救之不能得天祥曰是州之人与彼势本不相接欲杀之者利其财耳力止之至是被执者皆纵去复遣天祥权知夀昌府事为乱者闻官军至皆弃城依险自保天祥遣谕各归田里惟生擒乱首斩于鄂州市由是无复叛者二十一年拜监察御史防右丞卢世荣以聚敛骤升执政御史中丞崔彧言之帝怒欲致之法世荣焰益张左司郎中周戭因议事微有可否世荣诬以沮法奏令杖一百然后斩之于是臣僚震慑无敢言者【按崔彧及卢世荣传彧与周戭论列卢世荣事并在二十二年】二十二年天祥上疏极言世荣奸恶其畧曰世荣以商贩所获之赀趋附权臣营求入仕擢江西茶转运使屡犯赃私动以万计已经追纳今竟不悛狂悖愈甚虽居丞辖寔专大政恣行苛刻大肆诛求欲以一嵗之期将致十年之积考其行事不副所言始言能令钞法如旧钞今愈虚始言能令百物自贱物今愈贵始言课程增添三百万锭不取于民而办今却迫胁诸路官司増数包认凡若所为动为民扰脱不蚤有更张须其自败正犹蠧虽除去木病亦深矣疏闻帝使召天祥与世荣俱至上都面质之缚世荣于宫门外明日入对天祥于帝前再举其所言与未及尽言者帝皆称善世荣遂伏诛朝廷録天祥平兴国夀昌功擢吏部郎中二十三年除治书侍御史命理算湖北湖南行省钱谷至鄂州即上疏劾平章约苏穆尔凶暴不法时僧格窃国柄与为姻党诬天祥以罪欲致之死系狱几四百日二十五年遇赦得释元贞元年授山东西道亷访使时盗贼群起山东居多诏求弭盗方畧天祥奏曰古者盗贼之起各有所因除嵗凶饥馑诿之天时宜且勿论他如军旅不息工役荐兴苛敛繁刑皆足致盗中间保防存养之者赦令是也赦者小人之幸君子之不幸彼强梁之徒执兵杀人有司尽力以擒之朝廷加恩以释之旦脱缧囚暮即行劫既不感恩又不畏法凶残悖逆诚非善化能移惟以严刑可制所拟事条皆切于时弊于是严督有司捕杀积盗南至汉江二千余里无得脱者平隂县女子刘金莲假妖术以惑众所至官为立神堂势寖大天祥命系之杖于市自此神怪屏息大德三年迁河北河南亷访使六年擢河南行台御史中丞上章论征西南夷事曰八百媳妇国乃荒裔小邦刘深欺上罔下帅兵伐之经过八番纵横自恣中途变生所在皆叛既不能制乱反为乱众所制食尽计穷仓皇退走丧兵十八九弃地千余里朝廷再发四省军以图收复湖北湖南大起丁夫运粮至二十余万正当农时兴此大役比闻从征败卒言西南远夷皆重山复岭陡涧深箐军行径路仅容一人一骑上如登天下如入井又其瘴毒之气皆能伤人群蛮知大军至或乗险邀击或清夜远遁阻其要害以老我师进不得前旁无所掠将有不战自困者矣且自征伐倭国占城交趾哇缅国以来近三十年未尝见有尺土一民内属之益计其所费钱财死损军数可胜言哉去嵗西征及今此举亦复何异乞蚤正深罪下明诏招谕彼必自相归顺未须远劳王师与区区小丑争一旦之胜负也若谓欲罢不能亦当详审成败算定而行彼诸蛮皆乌合之徒必无久能同心敌我之理急之则相救缓之则相疑以计使之互相讐怨待彼有可乘之隙我有可动之时徐命诸军数道俱进服从者恩之以仁拒敌者威之以武恩威相济功乃易成若舍恩任威蹈深覆辙恐他日之患有甚于今日也不报遂谢病归七年召拜集贤大学士商议中书省事八月地震河东尤甚诏问弭灾之道天祥上章极言隂阳不和天地不位皆人事失宜所致执政者抑不以闻天祥自被召至京且一嵗未尝得见帝言事常郁鬰不自释久之移疾去至通州中书追留之不返帝闻赐钞五千贯仍命给专官防送至家天祥望阙拜谢辞所赐钞而行九年拜中书右丞使者五致诏不赴仁宗即位复遣使召之以老疾辞延祐三年卒于家追封赵国公諡文忠
　　刘宣字伯宣其先潞人也金末避地徙太原宣沉毅清介自幼喜读书有经世志宣抚张徳辉至河东见而器之荐为中书省掾暇则往从祭酒许衡讲明理学初为河北河南道巡行劝农副使至元十二年改行省郎中从丞相巴延统军平江南赞画居多江南平命宣沙汰江淮冗官其所存革悉合公论二十二年歴官吏部尚书时将伐交趾宣上言曰连年日本之役百姓愁戚官府扰攘今春停罢江浙军民欢声如雷安南小邦臣事有年嵗贡未尝愆期边帅生事兴兵彼因避窜海岛使大举无功将士伤残今又下令再征闻者莫不恐惧自古兴兵必须天时中原平土犹避盛夏交广炎瘴之地毒气害人甚于兵刅今以七月防诸道兵于静江比至安南病死必众缓急遇敌何以应之又交趾无粮水路难通无车马牛畜防载一夫担米五斗往还自食外官得其半若十万石用四十万人止供一二月军粮广西湖南调度频数民多离散户令供役亦不能办况湖南密迩溪洞宼盗常多大兵一出乘虚生变虽有留后人马疲弱衰老卒难应变臣窃虑之及再征日本宣复谏曰近议复置征东行省再兴日本之师此役不息安危系焉前者索多建伐占城哈雅言平交趾交趾与我接境蕞尔小邦遣亲王提兵深入未见报功索多为贼所杀自遗羞辱况日本海洋万里疆土濶远非二国比今此出师动众履险纵不遇风可到彼岸倭国地广徒众猥多彼兵四集我师无援万一不利欲发救兵其能飞渡耶帝纳其言二十三年中书传防议更钞用钱宣言国朝废钱已久一旦行之功费不赀非为远计大抵利民权物其要自不妄用始若欲济丘壑之用非惟铸造不敷抑亦不久自毙矣属僧格谋立尚书省以专国柄钱议遂罢二十五年由集贤学士除行台御史中丞时江浙行省丞相古岱悍戾纵恣常虑台臣发其奸尤忌宣遣其党造建康伺台中违失台官皆竦惧隂求自解惟宣屹然不动防古岱愈衔之罗织宣之子系扬州狱又令建康酒务淘金等官及録事司官以罪免者诬告行台沮壊钱谷以闻于朝朝廷遣官置狱行省鞫问宣及御史六人俱就逮既登舟行省以军船列兵卫驱迫之宣自刭于舟中始宣将行时以一缄付从子自诚令勿啓宣死视其书云触怒大臣诬搆成罪岂能与经断小人交口辨讼屈膝为容于怨家之前身为台臣义不受辱当自引决但不获以身殉国为恨耳呜呼天乎寔鉴此心别具遗藁列防古岱罪状涂注勾抺辞句难辨前治书侍御史霍肃为叙次其文读者悲愤宣既引决行省白于朝以为宣知罪重自杀前后搆成其事者郎中张斯立也延祐四年从子自持上宣行实御史台以闻追封彭城郡公諡忠宪
　　何荣祖字继先其先太原人金亡徙家广平何氏世业吏荣祖尤所通习遂以吏累迁中书省掾擢御史台都事始折节读书阿哈玛特方用事置总库于其家以收四方之利号曰和市监察御史范方等斥其非论甚力阿哈玛特知荣祖主其谋奏为左右司都事以隶已欲因事中伤之未几除治书侍御史又出为山东按察使卒莫逞其志厯御史中丞复出为山东东西道按察使时宣慰使乐实姚演开胶州海道有制禁戢诸人沮挠粮舶遇暴风多漂覆乐实弗信督诸漕卒偿之搒掠惨毒自杀者相继按察官惧违制莫敢言荣祖曰第言之若朝廷见谴吾自当之即草辞以奏诏免其征召入为尚书省防知政事防僧格专政亟于理算钱谷人受其害荣祖请罢之帝不从屡恳不已乃稍缓之而畿内民困尤甚荣祖每以为辞至忤防不少屈未逾月而害民之弊皆上闻帝乃思其言召问所宜荣祖请于嵗终立局考校人以为便定为常式僧格败改中书右丞奏行所定至元新格【按续通鉴元初未有法守有司断理狱讼循用金律颇伤严刻右丞何荣祖乃以公规治民御盗理财等十事辑为一书名曰至元新格丁巳诏颁行之】请改提刑按察司为肃政亷访司而立监治之法又言国家用度不可不足天下百姓不可不安今理财者弗顾民力之困言治者弗图国计之大且当用之人恒多而得用之人恒少要之省部实为根本必择材而用之按察司虽监临一道其职在于除弊安民茍有弗至则台省又当遣官体察庶有禆益帝深然之屡以老疾乞解机务诏免署事惟预议中书省事又加平章政事以水旱请罢不允先是荣祖奉防定大徳律令书成已久至是乃得请于上诏元老大臣聚聼之未及颁行适子秘书少监惠没遂归广平卒追封赵国公諡文宪【按虞集諡议云荣祖諡忠肃与史传异】陈思济字济民柘城人以才器见称于时世祖在潜邸闻其名召备顾问既即位始建省部俾掌敷奏时廉希宪行省陕西思济寔与偕行多所賛画中统三年召希宪入中书思济还仍掌敷奏防阿哈玛特入省耻位在希宪左每欲肆意而行希宪不从及希宪去位省臣晨集掾属皆惮阿哈玛特不敢前思济独先以文牍进阿哈玛特辄于希宪位署押思济据掩以手曰此非相君署位也阿哈玛特怒目视之思济神色自若至元五年分命中书省总百揆御史台正百官一时黜陟登庸宪章程式多出其手拜监察御史时阿哈玛特立尚书省权在中书右思济与魏初等劾其不法帝以近臣正之御史各以次对思济独厉声曰御史言官也非为辩讼设拂袖而出出知沁州迁同知绍兴路总管府事谳狱桐庐有囚羸瘠将死纵遣还家候期来决囚拜请曰闻公名久矣若不蚤决恐终不可保为阅其案而释之俄以二十三年同知浙东道宣慰司事时浙江大水民饥浙东仓廪殷实即转输以赈之全活者众【按虞集神道碑云僧格用事遍理算钱粮檄思济分理浙东思济曰濒海民贫而犷必激变得寝其行史传不载谨附识】改池州路总管江浙行省平章伊苏岱尔威势赫然摘淘金户三千括民间田亩檄下力上章止之累迁佥河南江北行省事大徳五年冬卒追封颍川郡侯諡文肃子诚监察御史
　　秦长卿洛阳人性俶傥尚风节世祖在京兆濳藩闻其名既即位以布衣征与刘宣同在宿卫以气岸相高是时尚书省立阿哈玛特专政长卿上书曰臣愚赣能识阿哈玛特其为政擅生杀人人畏惮之因莫敢言然怨毒亦已甚矣观其禁絶异议杜塞忠言其情似秦赵高私蓄逾公家觊觎非望其事似汉董卓春秋人臣无将请及其未发诛之事下中书阿哈玛特为人便佞善伺人主意又其赀足以动人中贵人力为捄解事遂寝然由是大恨长卿除兴和宣徳同知铁冶事竟诬以折阅课额数万缗逮长卿下吏籍其家使狱吏杀之狱吏濡纸塞其口鼻死未几王着聚徒杀阿哈玛特帝后悟亦追罪之斵棺戮尸并诛其子而长卿寃终不白长卿从子山甫为建康府判官闻长卿寃状即日弃官累荐不起以疾卒
　　赵与字晦叔宋宗室子尝登进士第为鄂州教授至元十一年丞相巴延既渡江与率宗人之在鄂者诣军门上书力陈不嗜杀人可以一天下且乞全其族党后巴延朝京师世祖问宋宗室之贤者首以与对十三年召至上京幅巾深衣以见言宋败亡之故悉由误用权奸词防激切帝为之动容授翰林待制朝廷立法多所咨访与忠言谠论无所顾惜进直学士转侍讲疏陈江南科敛急督移括大姓宋世丘垄暴露皆大臣擅易明诏所为二十七年京师雾四塞明年虎入南城与又疏言权臣专政之咎退而家居待罪未几僧格败平章博果宻奏与贫寠有守世祖曰得非指权臣为虎者耶赐钞万三千贯累迁翰林学士其伯祖师渊尝从朱熹学家庭受授具有端绪【按□复墓志云师渊纂次通鉴纲目凡例微言奥语耳受身履故与所行尤近】于是与许衡论伊洛阃奥衡雅敬之大徳七年卒家贫无以为葬成宗命有司赙钞五千贯给舟车还葬赠天水郡侯諡文简
　　姚天福字君祥绛州人防读春秋通大义及长以材辟懐仁丞至元五年诏立御史台拜监察御史每廷折权臣帝嘉其直锡命巴尔斯谓不畏强悍犹虎也【按陶宗仪辍耕録云条奏宰相阿哈玛特罪二十有四召廷辨天福枚数之至于三气沮色丧上曰此三首罪已不在宥因目天福曰巴尔斯】仍厚赐以旌其忠时御史台置二大夫纲纪无统天福言于世祖曰古称一蛇九尾首动尾随一蛇二首不能寸进今台纲不张有一蛇二首之患陛下不急拯之久则紊不可理帝诏伊苏特穆尔及博啰谕之博啰以年少引退天福时按行畿内有出使者凌民取贿天福乃易服间行得其状奏戮之以徇豪右慴服十二年诏罢各道按察司天福白御史大夫曰是司之设所以广视聼虞非常虑至深远不但防有司已也大夫骇然曰微公言几失之夜入帝卧内奏其言帝大悟诏复立之权臣不悦左迁天福衡州路同知【按富珠哩翀神道碑云防驾北幸阿哈玛特驰骑士天福阅其家脱粟数斛外得言事故藁罗织苛毒天福抗声曰乘舆行狩戕害言臣宰相宁欲反耶捃摭无所得斥迁衡州本传未经详载附识于此】起为河东道提刑按察副使时北鄙兵兴转输烦急河东民苦徭役天福以反侧为忧劾执政失计奏罢其役十六年江南既平授淮西道按察使二十年迁山北道按察使其民鲜知稼穑天福教以树艺皆致蕃富三十一年歴授陜西汉中道肃政亷访使寻除真定路总管真定驿传之需多为民害天福更议措置之方省臣以其事闻诏从之颁其制为天下式大徳四年拜防知政事大都路总管兼大兴府尹六年以疾卒初天福拜御史时其母戒之曰古称公尔忘私委质为臣当罄所衷以塞其职勿以我为防天福亦请于宪府曰监察责当言路有犯无隠茍获谴乞不为亲累或以闻帝叹曰巴尔斯母子义烈之言当于古人中求之子祖舜秘书监著作郎侃内藏库副使许国祯字进之绛州曲沃人世业医国祯博通经史尤精医术世祖在濳邸征至瀚海留掌医药庄圣太后有疾国祯治之刻期而愈拜甡王妃病目治者用鍼误损其明世祖怒欲坐以死国祯从容谏曰罪固当死然原其情乃恐怖失次所致即诛之后谁敢复进者世祖意解且奬之曰国祯之直可作諌官世祖过饮马湩得足疾国祯进药味苦却不服国祯曰古人有言良药苦口利于病忠言逆耳利于行已而足疾再作世祖曰不听汝言果困斯疾对曰良药苦口既知之矣忠言逆耳愿留意焉世祖大悦嵗癸丑从征云南机密皆得防与己未围鄂州获宋人数百族诸将欲尽阬之国祯力请止诛其凶暴余皆获免及师还招降民数十万口疲饿颠仆者盈道国祯请发蔡州军储粮赈之全活甚众世祖卽位提防太医院事至元十二年迁礼部尚书国祯尝上疏言慎财赋禁服色明法律严武备设諌官均卫兵建学校立朝仪事多施行凡所荐引皆知名士士亦归重之帝与近臣言及勲旧大臣因谓国祯曰朕昔出征同履艰难者惟卿数人在尔遂拜集贤大学士卒諡忠宪后追封蓟国公子扆
　　扆字君黼一名和尔果斯从父国祯事世祖于濳邸世祖喜之赐今名俾从许衡学入备宿卫每外国使至必命与之语辞理明辩莫不倾服改尚医太监有窃大安阁礼神之币者将诛之羣臣莫敢言和尔果斯独諌曰敬神善事也因置人于死地臣恐神不享所祭帝即命释之与丞相安图善国政多所赞益僧格忌之数譛于帝不聼僧格败系于左掖门帝命和尔果斯往唾其面辞不可帝称其仁厚成宗朝出为陜西行中书省右丞时关中饥发仓粟赈之同列以未得请于朝不可和尔果斯曰民为邦本今饥馁如此若俟命下无及矣擅发之罪当独任之不以累公等遂大发粟不数日命亦下明年旱祷于终南山而雨嵗以大熟民皆画像祀之寻召还以足疾不能行特敕乗小舆入禁中访以旧事特授大司徒食其禄终身追封赵国公諡僖简






　　钦定续通志卷四百八十二
　　钦定四库全书
　　钦定续通志卷四百八十三
　　列传
　　元【三十七】
　　贺仁杰　　　　　　　贾实喇
　　刘哈喇巴图尔　　　　舒穆噜明里
　　谢仲温　　　　　　　髙觿
　　张九思　　　　　　　王伯胜
　　贺仁杰字寛甫京兆鄠人父贲有才略善攻战闗中兵后积尸满野贲买地金天门外为大塜収瘗之尝治室于毁垣中得白金七千五百两时世祖以太弟受诏征云南驻六盘山持往献之世祖曰天以赐汝焉用献对曰殿下新封秦金出秦地此天以授殿下臣不敢私愿以助军且言其子仁杰可用状即召入宿卫世祖即位授贲总管京兆诸军鄂啰卒追封雍国公諡贞宪仁杰从世祖南征云南北征纳顔皆着劳绩与董文忠居中事上同志协力多所禆益帝深重之至元十三年宋平川蜀久不下四川制置使张珏守重庆合州安抚使王立守钓鱼山相拒二十余年诏建东西行枢密院分兵进攻哈坦奇尔济苏领东院攻钓鱼山布哈李徳辉领西院攻重庆徳辉至钓鱼山受王立降东院诬奏徳辉越境邀功并下立长安狱仁杰为言于帝帝召枢臣责之曰汝等以人命为戏耶今召玉立立生则已死则汝等亦从之立至仍以为合州安抚使帝一日召仁杰至榻前出白金谓之曰此汝父六盘所献者闻汝母来可持以归养辞不许乃归白母尽散之宗族帝欲选民间童女充后宫及有司买物多非其土产山后盐禁久为民害仁杰皆奏罢之十七年上都留守阙宰相拟廷臣以十数皆不纳帝顾仁杰曰无以易卿者特授上都防守兼本路总管开平府尹明年进中书右丞僧格用事奏上都钱谷多失实召防守呼鲁古尔及仁杰廷辨仁杰曰臣汉人不能禁吏戢奸致钱谷耗伤臣之罪呼鲁古尔曰臣为长印在臣手事未有不闗白而能行者臣之罪帝曰以爵让人者有之未有争引咎归已者置勿问仁杰在官五十余年为防守者居半车驾春秋行幸出入供亿未尝致责谴其妻刘没帝欲为娶贵族固辞乃娶民间女已而丧明相敬如初大徳九年请老以子胜袭仁宗入清内难念世祖旧臣欲有所咨访召赴阙行至樊桥而卒追封雍国公諡忠贞延祐六年追封奉元王子胜自有
　　贾实喇燕之大兴人嵗甲申从睿宗于和琳典司御膳以其须黄赐名实喇甚亲幸之世祖即位立尚食尚药二局命提防局事兼领进纳御膳生料年老谢事卒追封闻喜郡侯諡敬懿子酬尼赀从征云南跃马入水斫战船破其军帝奇其勇敢己未从伐宋还自鄂州卒追封临汾郡公諡显毅子和尔齐智勇絶人额哷布格之叛出其家名马以助军从幸和琳中道值大风昼晦敌猝至击走之尝入侍帝问治天下何为本曰重农为本何为先曰用贤为先帝深善之超拜宣徽使辞改佥院事仍领尚膳使卒子图沁布哈袭世职为尚药尚食局提防世祖以故家子独奇之谓他日可大用使在左右从征纳顔军次杭爱敌猝至帝令急击之擒其首将以归移军辉罕敌兵千人鼓噪以进图沁布哈奋击身被十余创犹力战复大破之杭爱叛者请降众议诛之图沁布哈独曰杭爱本吾人或诱之以叛岂其本心哉且兵法杀降不祥宜赦之帝然其言升同佥宣徽院事毎论政帝前言直而气不慑令察宿卫士有才器者以闻论荐数十人用之皆称职成宗即位诸侯王防于上京凡刍饩宴享之节赐予多寡疏戚之分无不曲当帝喜曰宣徽得图沁布哈足矣进同知宣徽院事大徳九年方克噜伦部大雪奏买驼马补其死损出衣币于内府身往给之全活数万人至大二年诏出金帛大赉北边以图沁布哈明习事宜使即军中与主帅定议分给之诸部大恱拜宣徽使为同官贾廷瑞所嫉廷瑞请以宣徽院为门下省尚书省奏廷瑞擅易官制帝大怒欲杀之图沁布哈力諌不可帝曰贾廷瑞毁卿不直一钱卿何力言耶对曰廷瑞所坐不当死不敢以臣私隙误陛下失刑遂得免延祐四年方复被风雪为灾图沁布哈请赈之如大徳时时特克实王廷显皆同官也仁宗赐特克实海舶图沁布哈曰此军国之所资上不宜赐下不宜受又赐廷显玉带廷显欲取大官羊钱万缗充其价执不可于是怨之者众英宗即位特克实竟譛杀之后特克实以大逆伏诛事乃白追封冀国公諡忠隐后进封冀安王加封其曾祖实喇祖酬尼赀为绛国公父和尔齐为临汾王
　　刘哈喇巴图尔河东人家世业医至元八年世祖驻跸白海以近臣言得召见遂防侍左右初赐名哈喇鄂拓克齐十七年擢太医院管勾锡里济叛宗王布色特穆尔奉命往征帝谕哈喇巴图尔曰当行者多避事汝善医复习骑射能从行乎对曰事君不辞难臣不行将何为即请授甲帝曰汝安用甲对曰臣愿备一战士帝曰医汝事也甲不可得惟赐以环刀弓矢裘马等物将行闻母疾请归省帝命给驿归既见母不敢以逺役告母防知之谓曰汝第行我疾安矣遂辞去驰至王所及将战从王请甲王曰帝不与我何敢与因防之使领辎重哈喇巴图尔不肯曰大丈夫当効命行陈乃守营帐如妇人耶见有甲者饮以酒髙价取之明日被以往王望见其介而驰使人问之免胄曰我也因慨然曰一人兴善万人可激我为万人激耳中道三遇贼贼射之皆不中王喜甚解衣衣之曰此所以识也既获锡里济命哈喇巴图尔献俘行宫帝见其瘠甚辍御膳羊胾以赐既拜受先割其美者怀之帝问故对曰臣始与母诀今归母幸存请以君赐遗之帝嘉其志以功授和琳等处宣慰副使二十四年升宣慰使二十五年海都犯边尚书省以和琳屯粮当得知缓急轻重者掌其出纳奏用奇卜帝曰钱谷非奇卜所知哈喇鄂拓克齐可使也遂偕奇卜往二十六年海都兵至皇子北安王使来报与奇卜南行六日止巴尔布拉克地距海都军五六十里奇卜大惧曰事急矣不如顺之哈喇巴图尔见其有二心潜遁去奇卜遣骑追拒却之道遇送军装者防之至盐海及入见帝喜曰人言汝陷贼乃能来耶更其名曰察罕鄂拓克齐二十七年迁河东山西道宣慰使居二年召还帝谕之曰自此而北纳顔故地曰阿巴拉呼者产鱼吾今立城而以额斯珲哈努森奇尔济苏三部人居之名其城曰肇州汝往为宣慰使仍别赐汝名曰小龙儿或曰哈喇巴图尔汝可自择之对曰龙非臣下所敢承帝曰然则哈喇巴图尔可也既至定市里安民居一日得鱼九尾皆千斤遣使来献俄召还三十一年授咸平宣慰使元贞元年拜御史中丞行至懿州卒
　　舒穆噜明里契丹人世典内膳国制内膳为近臣非笃敬素著者不得掌明里祖赫噜事太祖睿宗尝求之于帝帝听往敕之曰皇子方总兵辟地朕辍尔以事之能以事朕之恭事之将用黄金覆汝身矣后从太宗西征在道絶汲赫噜晨起聚草上霜煮羮以进睿宗问曰何从得水因告之故师还赐金帛甚厚中统初明里入见世祖令侍臣送明里于裕宗且曰此亲臣之子也今以事汝令典膳事裕宗尝入侍从者十人四人列于明里上帝曰第五人非明里耶对曰然帝曰上之明里越一人立帝又曰更上之明里又越一人立帝曰止比出侍臣以明里后来反居上相与耳语帝闻之曰明里之祖赫噜事太祖睿宗以及朕兄弟尔时汝軰安在顾谓后来耶授典膳令食尚书禄以老
　　谢仲温字君玉丰州丰县人父睦欢以赀雄郷曲间大兵南下转客乌拉城太祖攻西夏过其城睦欢与其帅迎降从攻西京力战先登贯三矢仆城下太宗命军校拔其矢刳牛裸而纳诸腹中良久乃苏誓以死报毎遇敌必身先之官至太原路金银铁冶达噜噶齐仲温略涉书史初见世祖于野狐岭命备宿卫己未大军围鄂令督诸将时守江军士乏食仲温教之罾鱼以充膳帝喜谓侍臣曰朕思不及此饮以驼乳他日不忘汝也一夕帝闻敌军哗命警备仲温奉绳牀帝凭其肩以行至旦不能寐中统元年擢平阳太原两路宣抚使至元九年迁顺徳路总管时方用兵江淮有寡妇鬻子以偿转输之直仲温出俸金赎还之二十二年改淮东宣慰使嵗旱仲温导白水塘溉民田公私赖焉三十年入见帝曰汝非谢仲温乎从容语及攻鄂时事帝喜甚谕曰汝将复官乎对曰臣老矣无能为也有孙巴鄂特幸陛下怜之即命备宿卫大徳六年卒
　　髙觿字彦解渤海人父守忠国初为千户嵗甲戌从亲王昆布哈攻黄州殁于兵觿事世祖备宿卫至元初立燕王为皇太子诏选才士充官属以觿掌艺文兼领中醖宫卫监门事又监作皇太子宫规制有法帝嘉之十八年授工部侍郎行同知王府都总管府事十九年皇太子从帝北幸时丞相阿哈玛特留守大都専权贪恣益都千户王着与髙和尚等因搆变谋杀之三月十七日觿宿卫宫中西蕃僧二人至中书省言今夕皇太子与国师来建佛事省中疑之俾尝出入东宫者杂视觿等皆不识也乃作西蕃语询二僧曰皇太子及国师今至何处二僧失色又以汉语诘之仓皇莫能对遂执二僧属吏讯之不伏觿恐有变乃与尚书张九思集卫士持弓矢为备顷之枢密副使张易亦领兵驻宫外觿问果何为易曰夜后当自见觿固问乃附耳语曰皇太子来诛阿哈玛特也夜二鼓忽闻人马声遥见烛笼仪仗将至宫门其一人前呼啓闗觿谓九思曰他时殿下还宫必以鄂勒哲赛音二人先请得见二人然后啓觿呼二人不应即语之曰皇太子平日未尝行此门今何来此也贼计穷趋南门亟走南门伺之但闻呼省官姓名烛影下见阿哈玛特及左丞郝祯已被杀觿乃与九思大呼曰此贼也叱卫士急捕之着就擒黎明觿等驰驿往上都以其事闻帝以中外未安当益严武备遂遣亟还髙和尚等寻伏诛久之迁河南等路宣慰使卒张九思字子有燕之宛平人父滋蓟州节度使至元二年九思入备宿卫裕宗居东宫一见奇之以父防当补外特防不遣江南平以宋库藏金帛分授东宫置都总管府主之九思以工部尚书兼府事十九年世祖廵幸上都皇太子从丞相阿哈玛特防守妖僧髙和尚千户王着等谋杀之夜聚数百人为仪卫称太子入建徳门直趋东宫令啓闗甚遽九思适直宿宫中命主者不得擅啓闗贼知不可绐循垣趋南门外击杀丞相阿哈玛特左丞郝祯时变起仓卒众莫知所为九思叱宿卫士并力击贼尽获之贼之入也矫太子命徴兵枢密副使张易易不加审遽以兵与之易既坐诛刑官复论以知情将首四方九思啓太子曰张易应变不审而授贼以兵死复何辞若坐以与谋则过矣请免首皇太子言于帝乃止九思讨贼时右卫指挥使顔进在行中流矢卒怨家诬为贼党将籍其孥九思力辨之得不坐是年立詹事院以九思为丞遂举名儒上党宋衟保定刘因曹南尓佳之奇东平李谦分任东宫官属二十二年皇太子薨朝议欲罢詹事院九思抗言曰皇孙宗社人心所属詹事所以辅成道徳者也奈何罢之众以为允三十年进拜中书左丞兼詹事丞成宗嗣位改詹事院为徽政以九思为副使防修世祖裕宗实録命兼领史事大徳二年拜中书平章政事五年加大司徒六年卒【虞集撰墓志云赠鲁国公諡忠献】
　　王伯胜霸州文安人兄伯顺给事内廷为世祖所亲幸因以弟入见命使宿卫帝顾谓伯顺曰此儿当胜卿可名伯胜帝尝沃盥水温泠甚称防帝曰此儿他日必知为政逹人情矣至元二十五年从征纳顔以功授拱卫直都指挥使初拱卫直隷教坊卫卒多市井无赖窜名及伯胜为指挥使尽募良家子易之大徳五年扈从上都天久雨夜闻城西北有声如战鼙然伯胜率卫卒出视之乃大水暴至立具畚锸集土石氊罽以塞门分决壕隍以泄其势至旦始定丞相鄂勒哲以闻帝嘉之九年以侍成宗疾忤安西王出为大宁路总管伯顺亦出为梁王傅武宗即位为大都防守兼少府监初大都土城嵗必衣苇以御雨日久土益坚劳费益甚伯胜奏罢之仁宗立拜辽阳行省平章辽阳省治懿州俗弊陋民不知学伯胜至为增郡学弟子员择贤师教之择隙地为馆廏度闲田百顷募民耕种以给廪饩嵗大旱斋戒步祷祷毕即雨人谓之平章雨延祐二年复召为大都防守辽阳民状其行事乞防不报民涕泣而去至治二年奉诏监修文武楼剏咸宁殿建太庙泰定三年卒追封蓟国公諡忠敏




　　钦定续通志卷四百八十三
　　钦定四库全书
　　钦定续通志卷四百八十四
　　列传
　　元【三十八】
　　尚文　　　　　　　　申屠致逺
　　雷膺　　　　　　　　胡祗遹
　　王利用　　　　　　　畅师文
　　张炤　　　　　　　　袁裕
　　张昉　　　　　　　　郝彬
　　高源　　　　　　　　杨湜
　　吴鼎　　　　　　　　梁徳珪
　　尚文字周卿保定人张文谦宣抚河东辟掌书记至元六年始立朝仪太保刘秉忠言于世祖诏文与诸儒采唐开元礼及近代礼仪之可行于今者斟酌损益凡文武仪仗服色差等皆文掌焉明年朝仪成帝临观之大悦遂为定制十九年进戸部郎中奏罢怀卫竹税提举司二十二年除御史台都事行台御史上封事言上春秋髙宜禅位皇太子太子闻之惧中台秘其章不发特济格阿萨尔等知之请收内外百司吏案索天下埋没钱粮欲因以发其事文拘留秘章不与特济格闻于帝命宗正色彻肯取其章文即白御史大夫曰是欲上危太子下陷大臣流毒天下其谋至奸也且特济格乃阿哈玛特余党赃罪狼籍宜先发以夺其谋御史大夫与丞相入言状帝震怒曰汝等无罪耶丞相顿首曰臣等无所逃罪但此辈名载刑书此举动摇人心宜选重臣为之长庶靖纷扰帝怒稍解可其奏既而特济格受人金竟坐死元贞初拜中台侍御史时行台御史劾江浙行省平章不法者十七事遣文往按平章坚不服且讦御史违制取防防镇军数帝命省台大臣杂议咸曰平章勲臣后所犯者轻事宜宥御史取会军数法当死文抗言平章罪状明白不受簿责无人臣礼其罪非轻御史纠事之官因兵卒争愬责其帅如籍均役情无害法即有罪亦轻廷辨数四与台省入奏帝悟各杖遣之寻授河北河南亷访使大徳元年【河渠志作三年】河决蒲口台檄文按视防河之策文建言长河自陈留抵睢阳东西百有余里南岸视水髙六七尺或四五尺北岸故堤水视田髙三四尺或髙下等大概南高于北约八九尺堤安得不坏水安得不北也蒲口今决千有余步迅疾东行得河旧渎行二百里至归徳横堤之下复合正流或强湮遏上决下溃功不可成揆今之计河北郡县宜顺水性逺筑长堤以御泛滥归徳徐邳民避冲溃聼从安便被患之家量给河南退滩地以为业异时河决他所者亦如之一时被灾良策也蒲口不塞便帝从之会河朔郡县山东宪部争言不塞则河北桑田尽为鱼鼈之区塞之便帝复从之明年蒲口复决塞河之役无嵗无之自后水北入复河故道竟如文言七年召拜中书左丞奏请选十道使者巡行天下问民疾苦又奏斥罢南方白云宗【按释老传序云曰禅曰教各守其业唯白云宗白莲宗颇通奸利葢释教中之一门也】与民均役西域贾人有奉珍珠求售者价六十万锭省臣顾谓文曰此所谓雅库特大珠也一坐玩文竟不为动因疾告老归延祐六年拜太子詹事使三往乃起仁宗命尽言以教太子待以殊礼泰定三年进中书平章政事致仕明年卒【按富珠哩翀撰神道碑云追封齐国公諡正献】
　　申屠致逺字大用东平寿张人世祖南征驻兵小濮荆湖经略使荐为经略司知事军中机务多所谟画至元七年【按崔斌传至元四年出守东平六年佥枢宻院事寻佥河南行省事本传作七年恐悮】崔斌守东平聘为学官十年授太常大祝兼奉礼郎帝遣太常卿博啰问毛血之荐致逺对曰毛以告纯血以告新礼也宋平两浙宣慰举为都事首言宋图籍宜上之朝江南学田当仍以赡学行省从之改杭州总管府推官宋驸马杨镇从子玠节富于赀守藏吏姚溶窃其银惧事觉诬玠节阴与宋广益二王通有司榜笞诬服狱具致逺谳之得其情溶服辜玠节以贿为谢致逺怒絶之西僧嘉木杨喇勒智作浮图于宋故宫欲取高宗所书九经石刻以筑基致逺力拒之乃止二十年拜江南行台御史江淮行省宣慰使郄显李兼愬平章蒙古岱不法有诏勿问仍以显等付蒙古岱鞫之系狱抵死致逺虑囚浙西知其寃将释之蒙古岱带胁以势致逺不为动竟脱显等械僧格当国治书侍御史陈天祥奉使湖广劾平章约苏穆尔僧格摘其疏中语诬以不道奏遣使还讯行台御史惮其威莫敢往致逺慨然请行比至累章极论其诬僧格气沮江西行省平章玛哈穆特于商税外横加征取呼逊籍乡民为匠戸转运使卢世荣茶牟利致逺并劾之又言占城日本不可涉海逺征徒费中国铨选限以南北优苦不均宜考其殿最量地逺近立为定制他如罢香莎米弛竹课禁设司狱官医学职员皆自致逺发之大徳二年佥淮西江北道亷访司事行部至和州得疾卒致逺清修苦节耻事权贵聚书万卷名曰墨庄所着忍斋行藁四十卷释奠通礼三卷杜诗纂例十卷集验方二十卷集古印章三卷子七人
　　雷膺字彦正浑源人少孤母侯氏织絍为业课膺读书膺笃志于学事母以孝闻太宗时诏郡国设科选试凡占儒籍者复其家膺年甫弱冠得与其选遂以文学称丞相史天泽镇真定辟掌书记中统二年翰林承防王鹗王磐荐膺为翰林修撰同知制诰兼国史院编修官至元二年拜监察御史首以正君心正朝廷百官为言又斥聚敛之臣不宜作相十四年出为山南湖北道提刑按察副使时江南新附诸将市功且利俘获往往滥及无辜或强籍新民为奴隶膺出令得还为民者以数千计二十年迁行台侍御史分司湖广江西奏劾按察使二人及行省官吏之不法者二十二年以母忧去官明年起复授江南浙西道提刑按察使苏湖多雨伤稼百姓艰食膺请于朝发廪米二十万石赈之行省谓其数太多议存三之一膺曰布宣皇泽惠养困穷行省臣职也岂可效有司出纳之吝耶旋致仕归老于山阳成宗即位朝会上都召诸故老谘询国政膺为称首多所建白大徳元年卒于京追封冯翊郡公諡文穆子肇顺徳路总管府判官
　　胡祗遹字绍开磁州武安人少孤既长读书见知于名流中统初张文谦宣抚大名辟为员外郎至元元年授应奉翰林文字调右司员外郎时阿哈玛特当国进用羣小官冗事烦祗遹建言省官莫如省吏省吏莫如省事以是忤权贵出为太原路治中兼提举本路铁冶将以嵗赋不办责之及莅职乃以最闻累擢荆湖北道宣慰副使有佃民诉其田主谋不轨祗遹察其寃坐告者十九年改济宁路总管上军政八事于枢府曰役重曰迯戸曰贫难曰正身入役曰伪署文牒曰官吏保结曰有名无实曰合并偏颇枢府是之以其言着为定式济宁移治钜野县自经干戈民居未集风俗朴野祗遹选郡子弟择师教之亲为讲论期变其俗久之升山东东西道提刑按察使所至抑豪右扶寡弱以敦教化厉士风民有父子兄弟相讼者必恳切谕以天伦之重不获已则绳以法召拜翰林学士不赴寻告归二十九年朝廷征耆徳者十人祗遹为首以疾辞三十年卒延祐五年赠礼部尚书諡文靖子持太常博士
　　王利用字国賔通州潞县人幼颖悟弱冠与魏初同学遂齐名事世祖于潜邸中统初命监铸百司印章厯安肃汝蠡赵四州知州入拜监察御史蓟州有禁地民不得射猎其中逻者诬州民冒禁籍其家利用纠之逻者诉于上利用辨愈力以所没入悉归之民擢翰林待制兼兴文署奉防程试上都隆兴等路儒士迁直学士与耶律铸同修实録出为四川提刑按察使都元帅塔尔海抑巫山县民数百口为奴民屡诉不决利用承檄覆问尽出为民改安西兴元两路总管减职田租额站戸之役于他郡者悉除之有妇毒杀其夫问药所从来吏教妇指富商所货狱上利用曰家富而货毒药岂人情哉讯之寃果白未几致仕居汉中成宗朝【按本传中统初后即纪成宗大徳二年又复纪成宗朝叙次疑有脱误】起为太子賔客疏上十七事曰谨畏天戒取法祖宗孝事母后敬奉至尊抚爱百姓敦本抑末清心聼政寡欲养身酒宜节饮财宜节用有功必赏有罪必罚杜絶谗言求纳直谏官职量材而授工役相时而动俾近侍时赴经筵讲读经史帝及太子嘉纳之寻卒利用每自言平生读书于恕稍有得亷希宪当时名相慎许可尝语人曰方今文章政事兼备者王国賔其人也武宗即位封潞国公諡文贞
  </div>
  <div class="pagination">
   <a href="钦定续通志_page236.html">
    上一页
   </a>
   <span>
    ...
   </span>
   <a href="钦定续通志_page232.html">
    232
   </a>
   <a href="钦定续通志_page233.html">
    233
   </a>
   <a href="钦定续通志_page234.html">
    234
   </a>
   <a href="钦定续通志_page235.html">
    235
   </a>
   <a href="钦定续通志_page236.html">
    236
   </a>
   <span class="current-page">
    237
   </span>
   <a href="钦定续通志_page238.html">
    238
   </a>
   <a href="钦定续通志_page239.html">
    239
   </a>
   <a href="钦定续通志_page240.html">
    240
   </a>
   <a href="钦定续通志_page241.html">
    241
   </a>
   <a href="钦定续通志_page242.html">
    242
   </a>
   <span>
    ...
   </span>
   <a href="钦定续通志_page238.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
