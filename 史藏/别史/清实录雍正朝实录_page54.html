<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 54 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 54 页/共 216 页
  </h1>
  <div class="content">
   ○丙子。以都察院左都御史署盛京礼部侍郎兼理奉天府府尹事尹泰、总管盛京三陵人员　　

○以礼部尚书赖都、充经筵讲官　　

○升巡视长芦盐政御史莽鹄立、为大理寺卿。仍管长芦盐务　　

○署山西巡抚伊都立摺奏。太原、平阳、潞安、汾州、大同五府。泽州等十二州。俱经得雨沾足。奉上谕。深慰朕怀。顷闻边外一带。粮多价贱。去年曾有谕上□日。内地百姓、如有情愿用船载粮、从黄河贩运者。任其粜卖。毋禁。如此似内外均获利济。今岁不闻有照此行者。尔其确查情形。果若有益。何不谕地方官劝导百姓行之。但不可强之使为也。假若照此行后。边内粮价。岂不更减乎。总须尔酌量行之　　

○吏部等衙门议覆。原任川陕总督年羹尧等疏言、陕西宁夏等卫所、新经改设郡县。请分设宁夏、西宁、凉州、甘州、四府教授、训导各一员。取进文武童各十二名。廪增各四十名。一年一贡。灵州学正一员。取进文童十二名。武童十五名。廪增各三十名。三年两贡。宁夏、宁朔二县、教谕各一员。取进文童各十五名。武童各二十名。廪增各二十名。两年一贡。中卫县教谕一员。取进文童十二名。武童十五名。廪增仍照旧额、三年两贡。西宁县。教谕一员。取进文武童生各八名。廪增各二十名。两年一贡。武威县。教谕一员。取进文武童生各十五名。廪增各二十名。两年一贡。平罗、碾伯、古浪三县。训导各一员。取进文武童生各八名。廪增各二十名。两年一贡。高台县教谕、训导各一员。取进文童十五名。武童二十名。廪增二十名。两年一贡。永昌、镇番、山丹三县。教谕各一员。童生照题定之额、取进。廪增仍旧两年一贡。平番县。训导一员。童生照题定之额取进。廪增仍旧、两年一贡。张掖县。教谕一员。童生照题定之额取进。廪增出贡。照宁夏例行。应如所请。从之　　

○免浙江兰溪建德二县、雍正二年分水灾额赋有差　　

○戊寅。工部议覆。河道总督齐苏勒疏言、徐州黄河北岸。丰砀汛内。临河旧堤。年久卑薄。应加帮高厚。李道华家楼一带向未筑堤。被刷成河。恐水长时。有碍运道。宜帮上首子堰再筑拦溜土坝一道乘时兴修。应如所请。从之　　

○己卯。大学士奏请皇上潜邸。升为宫殿。撰拟嘉名。恭候钦定。上钦命曰雍和宫　　

○谕八旗都统等。国家设立法制。特欲使众人遵行也。若定制之内。及条奏准行事件。有不便施行者。诸臣可将不便施行之故。声明具奏。朕即谕令停止。若既传示众人。令其遵循事件。必须实力奉行。方为有益。傥仍照常疎忽。则与未尝传谕于众者何异。如白塔、及九门、例有信炮纛帜。乃晓示士卒之标准也。今不惟兵丁等、不知此例。即新任大臣、亦有不知者。大臣等俱系管辖兵丁之人。傥值用兵。尔等即为士卒之观瞻。职任甚属要密。不可妄意轻视。尔等各旗、俱给有开载号令之书一册。作何晓示新旧兵丁、咸令知悉。凡事务须防于未然。周思详虑。不少忽略。则自无可虞之事。至于军器。为用最要。闻得兵丁等佩刀。俱系粗铁。并无锋刃。尚可谓之军器乎。且东华门西华门外。闻有赁刀之处。步军统领衙门、应将此查明禁止。尔等公同详议具奏。寻议、嗣后所奉谕上□日。八旗于月朔宣示。再于教场、及一应会集之处、宣读晓谕。至白塔九门、所有信炮纛帜。雍正元年。每旗给有书籍一册。甚为明晰。应交八旗。于春秋二季。凡该管兵丁、有陆续挑取、未经知悉者。遍行晓谕。至官兵有佩粗铁刀者。应令立限更换。违者治罪。其兵丁赁用佩刀。尤属不合。应交与步军统领严查禁止。从之　　

○庚辰。谕内阁。朕从前曾谕各省文武大吏。令具密摺、荐举贤员。陈世倌曾遵上□日密荐知县二员。昨又具密摺奏称。见有武定州等缺。臣从前密荐之员。不敢再行保题。今此本内。又另题棠邑县知县何多学等。朕从前并无密荐人员、不许明题之上□日。况从前既可膺密荐。今遇缺、自应保题。若云曾经密荐。遇缺不行保题。是密荐反阻贤员上进之路。甚属非理。将原本发回。著另行具奏。陈世倌从前密荐之人。不行保题之故。亦著声明具奏　　

○又谕。大臣妻病故。虽无赐恤之例。但大学士富宁安、在军前效力年久。今伊妻病故。著派出内大臣一员。侍卫十员。奠茶。赐内库银五千两。该部致祭一次　　

○辛巳。升镶白旗蒙古副都统来文、为正白旗护军统领　　

○升銮仪卫冠军使阿尔逊、为銮仪卫銮仪使　　

○兵部议覆。直隶总督李维钧奏言、大城营守备员缺。请将蓝翎侍卫张大烈补授应如所请。得上□日。各省所发蓝翎侍卫。皆系蓝翎侍卫中之平常者。故命于外省补用。此等应于不紧要之缺题补。至分与各省年满千总。皆选骑射娴熟者命往。令其题补。并非命往令其学习也。若果骑射较前生疎。该督理应题参。李维钧从前并未将年满千总许印等参奏。今遇缺出。始称此二人骑射尚未娴熟。反将蓝翎侍卫张大烈题补。此内必有情由。许印、苗世忠、著调来引见　　

○壬午。八旗都统等议覆。副都统董玉祥奏称、八旗看守仓库。请派三品以上官一员。管辖稽察。庶不怠忽。至八旗骁骑校、系次佐领办事之人。若令佐领之子弟为之不能无附和瞻狥之弊。请调用于他佐领下。则其弊可除。应如所请。派大臣一员。巡察仓库。再令满洲蒙古汉军三旗。每日合派参领。或副参领一员。画夜巡警。至遇骁骑校缺出。佐领之子弟。仍带领引见。补授之后。再行调用。从之　　

○以镶红旗蒙古副都统秦布、署镶蓝旗护军统领　　

○增云南省各学取进文童额数。安宁、晋宁、寻甸、建水、石屏、新兴、邓川、赵州、剑川、腾越等十州昆明、宜良、南宁、通海、河西、河阳、太和、浪穹、保山、楚雄等十县。向系大学。准照府学例、各取进二十名。陆凉、沾益、宁州、阿迷、宾川等五州。呈贡、蒙自、云南等三县。向系中学。升为大学。各取进十五名。和曲州、向系小学。升为中学。取进十二名。添置黑井白井琅井三学为小学。各取进八名。移定远县训导、驻黑井。大姚县训导、驻白井。姚州训导、驻琅井　　

○癸未。谕大学士等。朕即位时。闻葛继孔行止不端。但未见其人。是以曾降上□日密问江南总督查弼纳。据查弼纳奏称、葛继孔办事勤慎。才尚可用。又询问署江宁巡抚何天培。亦云其人尚知敬畏从事。朕细加访察。恐二人皆为其所愚。故解其臬司之任。调为内阁侍读学士。欲亲加试看其人也。后见年羹尧参奏之摺。遂将葛继孔改授鸿胪寺少卿。乃葛继孔于年羹尧来京时。又私往纳贿请托。及朕降上□日诘问。始供年羹尧向索古玩。既经馈送随订往见。且夸奖才情。许其留心照看。前后两次、送铜器磁器玉器字画等件。俱交年羹尧家人魏之耀收受。葛继孔人品不堪。夤缘年羹尧。至今尚各处钻营。殊属可恶。著革职。发与李成龙、开浚安庆府河道工程效力。若少推诿。必治以重罪。至年羹尧始以正人自居。参劾葛继孔为匪人。继又与之殷勤亲密。索取古玩。许为留心照看。著行文年羹尧、伊系正人之流与。抑匪人之流与。葛继孔之古玩。果正人所当索取与。且如何照看。如何留心之处。著一一明白回奏。又年羹尧摺内。称陈瑸乃伊所荐。因其奏荐葛继孔一事。与陈瑸遂绝往来等语。陈瑸之清操。乃圣祖所久知。亦举朝所共晓。昔曾为四川学道。与年羹尧同城而居。无交办之事。是以不疾之已甚耳。后绝往来。定系陈瑸绝年羹尧。非年羹尧绝陈瑸也。年羹尧欲借曾荐陈瑸以沽名。真无耻之极。此事亦不可不辨　　

○镶黄旗满洲都统额尔锦、缘事革职。升镶黄旗护军统领觉罗佛伦、为本旗满洲都统。正白旗蒙古副都统色尔璧、为镶黄旗护军统领　　

○兵部议覆。云贵总督高其倬疏言、云南进藏外委兵丁。功加署副将等衔。既未能赴部。稍邀寸进。又开除名粮。贫乏不能养瞻。请留营食粮。拔补千把。应如所请。照福建功加官张春之例。有愿留营差操者。拣选分发各镇协营。与马兵间补把总。造册报部。得上□日。从前功加人员。虽指有应补之缺。因人多缺少。至老不得录用。又无俸禄钱粮。以致衣食匮乏。情甚可悯。且因不给俸禄钱粮。无从稽其真伪。此顶替之弊所由生也。见在此等功加人员。应作何录用不致壅阻作何给与微员俸饷。留营差操。以杜顶替之弊。著九卿详加确议具奏　　

○甲申。工部议覆。河道总督齐苏勒疏言、运河南北两岸。甘罗城等处。堤工残缺。宜加修筑。山阳县黄河南岸。汤董庄等处险工。应创筑撑堤格堤并加帮汰黄等堤。以为保障瓜州胡家嘴运口东岸应下埽签桩帮护又唐家庄。应建筑草坝戗堤。以便束水济运。均应如所请。从之　　

○乙酉。谕吏部。朕从前恐天下督抚、参劾属员。或有不公。致受屈抑。曾降谕上□日。令历年废官。具呈都察院查核题明引见。当经补用数员。今见年羹尧题参金南瑛等数人。皆属诬枉。又如满保之参汀州府知府何国栋。有意揣摩迎合。朕深鄙其为人。已经降上□日。今湖州府知府曹抡彬、曾有人在朕前参奏、伊于门生吴襄、蔡嵩、差往督学时。有所需索。朕降上□日问石文焯。如此之人。岂能为清白吏。石文焯奏称、曹抡彬居官。尚属谨慎。后石文焯离任。将谕上□日移交法海。法海未悉情由。将曹抡彬题参。并将接受谕上□日之处。具摺声明。但因委令亲审属县人命。曹抡彬以盐案限期将届。不能兼审命案而法海竟以抗违玩视人命。题请革职。情罪未协。曹抡彬著暂留浙省。俟法海来京问明。再降谕上

□日。朕为天下臣民之主。一夫不获。尚廑朕怀。岂可令郡县司牧、枉受冤抑乎。朕屡降谕上□日。令督抚务宜秉公体恤属员。今金南瑛等案。既经发觉。恐此外尚有冤抑之员。嗣后道府以下、知县以上各官。有实在冤抑、被参降革者。仍令赴都察院具呈。该衙门确查原参缘由。核实具奏。其并无冤抑。系已身实有罪愆。人品不端。才力不及之人。混行具呈者。亦必重治其罪　　

○命御门听政日。派翰林院编修检讨四员侍班　　

○吏部议覆。吏部右侍郎福敏条奏、官员升任时。其不随带之加级。汉官、每一级例改纪录一次。满官、无改纪录之例。一概削去。请嗣后亦照例遵行。以昭画一。应如所请。从之　　

○增取湖南衡州、永州、宝庆、辰州四府。郴州、靖州二州。所属苗童入学额数。每学三名。从湖南巡抚王朝恩请也　　

○丙戌。谕内阁。天庾积粟。漕运最为紧要。而通商裕国。关税亦应留心。朕上年因恐粮船迟滞。曾有上□日、船至大江。不可拦阻搜查。致生事端。有误漕运。今闻各粮船、有于兑粮起运之后。即多包揽货物。及回空时。又多夹带私盐。此皆由经过马头处所。停留装卸。而地方官、不行严查之故也。夫穷丁装带些微货物。情尚可恕。至私盐、乃大干法纪之事。况断无沿途零买零卖之理。必有一定地方。其装卸、亦必非俄顷可办。若该地方官、果实力稽查。自然弊绝。其如何稽查。如何劝惩。必使裕课通漕。两得其宜。并行不悖。著总漕张大有、安徽巡抚李成龙、会同虚公详议具奏。又闻粮船中、有带火炮鸟枪火药者。伊等皆系合帮结队而行。不畏盗贼。火炮鸟枪。安所用之。著通行严禁。该管地方官弁。若虚应故事。阳奉阴违。一经察出。决不轻贷　　

○又谕。直隶大名府属之滑县浚县内黄县。为河南漕运所经。地虽接壤。而属则隔省。闻多有呼应不灵之处。以致河南粮般。年年迟误。且大名府所属。计一州十县。彰德府所属。只一州六县。卫辉府所属。只六县。若以滑、浚、内黄三县。分隶彰德卫辉。则多寡既均。而于运道、得专责成。亦有裨益。著九卿速议具奏。寻议、浚、滑、为古汲郡地。内黄、为唐相州地。本均属河南省。请以浚、滑、二县、隶卫辉府。内黄县、隶彰德府。运道粮艘、咸资裨益。从之　　

○丁亥。谕大学士等。滇黔西粤。俱苗夷杂处之区。闻黔之安笼、滇之广罗、广南。粤西之泗城、镇安、安隆、上林等协营。为三省交界之处。层峦叠嶂。苗夷巢穴其间。每与邻省小嫌。輙相讎杀。本地捕缉。则窜往邻省。以致案牍难结。必得大员统辖。始于抚循巡缉有济。查贵州之安笼镇。本为控驭苗蛮而设。其驻劄之地。与广西云南所属地方。均为接壤。若将广西云南接壤之土司。与改流地方。各协营汛。悉受安笼镇节制。而该镇亦受三省督提节制。其将弁之举劾。兵丁之汰补。粮饷之销算。仍照各本省旧制。惟于苗蛮讎杀劫掳诸事。悉令安笼镇总兵、就近调度。庶缉苗有专责。而地方得以宁静。朕所闻如此。未知果否有益边疆。著云贵总督高其倬、广西巡抚李绂、署贵州巡抚石礼哈、广西提督韩良辅、悉心商酌办理　　

○升一等侍卫塔拉图、为镶白旗蒙古副都统　　

○己丑。谕大学士等。前据年羹尧摺奏、镇海堡城外之战。我兵已将贼人杀败。城内都统武格、带领满兵。及察哈尔兵。开城西门、尾追贼后。抢掠物件。以致贼人折回。斫伤西安骁骑校一员。满兵一名。察哈尔兵二名。武格首先败回。又复冲突绿旗队伍。致镇海营千总、与兵卒带伤者十有余人。其余行事昏愦。不知羞耻。西伦图、轻浮妄言。狂叫无礼。皆军事所最忌者。臣是以即行撤回等语。朕比时即批示。令其具本参奏。随据年羹尧奏称、都统武格、西伦图、本应参劾。然臣之受恩。威权太重。若再参两都统。于臣不利。伏乞暂赐优容。置之闲散之地等语。朕是以将武格、西伦图调回。令其别处效力。今据护军参领常明奏称、罗卜藏丹津侵犯康城边界时。年羹尧令臣到镇海堡、送信与都统武格、武格随带西安满兵一百名。察哈尔兵三百八十名。入守镇海堡。凡四昼夜。至、第五日。今升总兵之宋可进、带西宁绿旗兵一千五百名来赴。臣与都统武格、参将张家翰、同率在城满洲蒙古绿旗兵丁六百余名。出西门向城下排列。与贼战。贼即奔败。因深入贼垒交战。西安正蓝旗骁骑校署参领四哥、镶蓝旗披甲达三保、阵亡。正黄旗领催署骁骑校吴泰等五六人。俱数处重伤。察哈尔兵。亦有阵亡及受伤者。此皆世受国恩、遇敌感愤、报效死伤之人。臣不敢隐匿。谨此奏闻等语。常明身在军前。所奏如此。与年羹尧从前所奏迥异。且年羹尧既称武格种种失律之处。彼时又不参劾。及朕令其参奏。又云臣威权太重。不便又参两都统。夫行军之道。只论功罪之当否。岂可意为轻重。且以年羹尧之擅作威福。所参岂止两都统。而至此忽又惧威权太重耶。观常明所奏。当日在事官兵、奋力杀贼。有受重伤者。有阵亡者。深属可悯。武格等既无失律之罪。则效力之官兵等。应加优恤。此案功罪。不便含糊归结。著年羹尧明白回奏　　

○以湖广荆州将军阿鲁、为镶蓝旗汉军都统。升军前署炮营章京鄂善、为左翼前锋统领。原任江南江宁将军雍吉纳、给都统衔。管右翼前锋统领　　

○升正白旗护军参领满色、为本旗蒙古副都统　　

○两广总督孔毓珣题、广西东兰州土知州韦国栋故。请以其子韦朝辅承袭。下部知之　　

○庚寅。谕吏部。外任官员。回避本族例俱赴京。另补。朕思督抚两司。及统辖全省之道员。其族人回避者。自应赴京另补。若分巡数府之道员。及知府、同知、通判、知州等官。所辖之地无几。其属员职分卑微。若必一例赴京另补。未免往返稽延。艰难拮据。深可轸念。嗣后遇此等应行回避之员。著该督抚即于本省内调补。如此、则属员既遵本族回避之例。而又无另补守候之苦。于公私均为有益。尔部即遵谕行　　

○礼部等衙门疏奏、密亲王坟院。请照例、工部给银五千两。自行盖造得上□日。据奏由工部给银虽系定例。但密亲王子年幼。诸事未谙。或恐不敷所用著萧永藻、卢询、范时绎、照裕亲王山园式样。公同料估。动帑监造　　

○湖广总督杨宗仁疏报钟祥宜都光化三县、雍正二年分、开垦田地五十六顷有奇。下部知之　　

○壬辰。谕内阁。今年雨大屋漏墙欹者多。朕轸念披甲人等。家贫不能修理特加恩赐。务使人人得所。著动户部库银九万两。赏给八旗。每旗一万两。上三旗内府佐领一万两。令得修理房屋。著八旗都统、前锋统领、护军统领、副都统、内务府总管、会同酌议。分别赏给　　

○谕刑部。朕每览审理案件。常有无辜之人。因稍有干连。即行解审。以致往返拖累。守候日久。必待结案之后。始得归业。此等株累之人。深为可悯。乃承审各官、并不留心民瘼。视为故常。殊非朕爱育黎民之至意。嗣后尔部、暨各直省审案。凡系干连之人。作何即行释放。或有待质者。作何取保之处。尔部详议具奏。寻议、嗣后京城八旗、提督衙门、五城等处、解部案件。臣部审明无干。即行释放。笞杖人犯先行惩责发落。至直隶山海关、古北口等处。应解部完结之案。笞杖人犯。并证佐干连之人俱免解部。释放取保。傥必须审讯明确再行拘提。命案尸亲。亦止申送口供。免其解部。至直省州县案件。自理细事。速行完结。其必须申解上司者。应拟笞杖等犯。亦取供保释。不得滥行监禁差押。如承审各官。违者题参议处。请著为定例。庶干连之人。永无拖累之苦。从之　　

○癸巳。谕吏部。各省吏治。今渐可观。惟四川陕西两省。劣员甚多。皆因年羹尧任用私人。举劾不公所致。尔部将应补应选人员传集。会同九卿验看。除年老、及人材甚劣者不用外。其通晓文义。人材可用者。带领引见。朕亲加拣取。再行考试。发往四川陕西补用　　

○吏部议覆。都统穆赛奏言、外省调补革职旗员。请勒限归旗。以起程之日。报知该部该旗。应如所请。嗣后归旗人员。有驿站之大路。日行一站。纡远无驿之处。限每日行七十里迟延者查参议处。得上□日。一日行七十里。未免紧迫。著改为五十里　　

○又议奏、镶白旗汉军都统范时捷疏参、年羹尧婪赃侵帑。越分犯法各款。年羹尧乃敢狡饰回奏。请将年羹尧革职拏问。并案内有名之桑成鼎、金启勋、胡期恒、魏之耀、严大等。一并交与法司、严审追拟。以彰国法。得上□日。年羹尧著暂停革职拏问从前以胡期恒、于年羹尧无甚干连恶乱事件。曾发往河南河工效力。今年羹尧案内。通同串合行为之处甚多。胡期恒、桑成鼎、金启勋、魏之耀、严大等。俱著提解讯审　　

○改陕西平凉固原二卫、归平凉府管辖。庆阳卫、归庆阳府管辖。临洮、河州、兰州三卫、归德一所、归临洮府管辖。洮州、岷州、靖逆三卫、西固一所、归巩昌府管辖。从署甘肃巡抚彭振翼请也　　

○甲午。吏部覆奏、原任川陕总督调杭州将军年羹尧、怀挟私心。急欲出缺。另行补人。妄参道员金南瑛等。列款全虚。应将其太保职衔削去。从之　　

○丙申。礼部议覆。浙江巡抚法海疏言、吴国上大夫伍员。唐武肃王钱镠。宋安济公张夏。实为浙省江海保障之神。又明代绍兴府知府汤绍恩。创筑三江闸。有功绍郡。请各加封号。修整庙宇。每岁春秋致祭。应如所请。得上□日。伍员、封为英卫公。钱镠、封为诚应武肃王。张夏、封为静安公。汤绍恩、封为宁江伯　　

大清世宗敬天昌运建中表正文武英明宽仁信毅大孝至诚宪皇帝实录卷之三十三



大清世宗敬天昌运建中表正文武英明宽仁信毅大孝至诚宪皇帝实录卷之三十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修
  </div>
  <div class="pagination">
   <a href="清实录雍正朝实录_page53.html">
    上一页
   </a>
   <span>
    ...
   </span>
   <a href="清实录雍正朝实录_page49.html">
    49
   </a>
   <a href="清实录雍正朝实录_page50.html">
    50
   </a>
   <a href="清实录雍正朝实录_page51.html">
    51
   </a>
   <a href="清实录雍正朝实录_page52.html">
    52
   </a>
   <a href="清实录雍正朝实录_page53.html">
    53
   </a>
   <span class="current-page">
    54
   </span>
   <a href="清实录雍正朝实录_page55.html">
    55
   </a>
   <a href="清实录雍正朝实录_page56.html">
    56
   </a>
   <a href="清实录雍正朝实录_page57.html">
    57
   </a>
   <a href="清实录雍正朝实录_page58.html">
    58
   </a>
   <a href="清实录雍正朝实录_page59.html">
    59
   </a>
   <span>
    ...
   </span>
   <a href="清实录雍正朝实录_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
