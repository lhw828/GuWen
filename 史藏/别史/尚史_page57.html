<!DOCTYPE html>
<html>
<head>
    <meta charset="UTF-8">
    <title>尚史 - 第 57 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 57 页/共 91 页</h1>
    <div class="content">　　魏文侯问越人曰子昆弟三人其孰最善为医越人曰长兄最善中兄次之越人最为下曰可得闻邪越人曰长兄于病视神未有形而除之故名不出于家中兄治病在毫毛故名不出于闾若越人者镵血脉投毒药副肌肤间而名闻于诸侯【鹖冠子】
　　越人见秦武王【自赵简子至是已百三十年扁鹊盖不下百五十嵗岂有道而夀与】武王示之病越人请除左右曰君之病在耳之前目之下除之未必已也将使耳不聪目不明君以告越人越人怒而投其石曰君与知者谋之与不知者败之此知秦国之政也则君一举而亡国矣【国策】
　　秦太医令李諡自知伎不如越人也使人刺杀之【史记】扁鹊内经九卷外经十三卷【汉书】
　　越人之后又有文挚者【未详何国人】齐王疾痏使人之宋迎摰摰至视王之疾谓太子曰王之疾可已也然王疾已则必杀摰也太子曰何故曰非怒王则疾不可治怒王则摰必死太子顿首彊请曰茍已王之疾臣与臣之母以死争之于王王必幸臣与臣之母先生勿患也摰曰诺与太子期而将往不当者三齐王固已怒矣摰至不解履登牀履王衣问王之疾王怒而不与言摰因出辞以重怒王王叱而起疾乃遂已王大怒将生烹摰太子与王后急争之不能得果生烹摰爨之三日顔色不变摰曰诚欲杀臣胡不覆之以絶隂阳之气王使覆之摰乃死【吕氏春秋】
　　列子龙叔谓文摰曰子之术微矣吾有疾子能已乎摰曰唯命所聴然先言子所病之证龙叔曰吾乡誉不以为荣国毁不以为辱得而不喜失而弗忧视生如死视富如贫视人如豕视吾如人家如逆旅之舎乡如戎蛮之国凡此众疾赏不能劝罚不能威利害不能易哀乐不能移固不可事国君交亲友御妻子制仆此奚疾哉能已之乎文摰命龙叔背明而立自后向明而望之曰嘻吾见子之心矣方寸之地虚矣防圣人也子心六孔流通一孔不达今以圣智为疾者或由此乎非吾浅术所能已也
　　田齐逸民传　陈仲子　【屠牛吐闾邱先生附】
　　陈仲子者【史记索隠字子终】齐人也其兄戴为齐卿食禄万钟仲子以为不义将妻子适楚居于陵自谓于陵仲子穷不茍求不义之食不食遭嵗饥乏粮三日乃匍匐而食井上李实之虫者三咽而能视身自织履妻擘纑以易衣食【髙士传】
　　宋人屈谷见之曰谷闻先生之义不恃仰人而食今谷有树瓠之道坚如石厚而无窍献之仲子曰夫瓠所贵者谓其可以盛也今厚而无窍则不可剖以盛而任重如坚石则不可剖以斟吾无以瓠为也曰然谷将以欲弃之今田仲不恃仰人而食亦无益人之国亦坚瓠之类也【韩非子】
　　楚王欲以为相而不许为人灌园【列士传】
　　韩诗外传齐王厚送女欲妻屠牛吐吐辞其友曰子终死腥臭之肆而已吐曰女丑其友曰何以知之曰吾以屠知之吾肉善而去若少耳吾肉不善虽以吾附益之尚犹贾不售今厚送子子丑故耳其友后见之果丑説苑宣王猎于社山社山父老十三人相与劳王王赐父老田不租父老皆拜闾邱先生不拜王曰以为少邪赐父老无徭役父老皆拜闾邱先生又不拜王曰拜者去不拜者前曰寡人赐田不租赐无徭役先生独不拜寡人得无有过乎闾邱先生对曰闻王来游所以为劳王望得夀于王得富于王得贵于王王曰天杀生有时非寡人所得与无以夀先生仓廪虽实以备菑害无以富先生大官无缺小官卑贱无以贵先生对曰此非臣之所敢望也愿王选有修行者以为吏平其法度臣可以得夀振之以时无烦扰百姓臣可以得富令少者敬长长者敬老臣可以得贵今王幸赐田不租则仓廪将虚也赐无徭役则官府无使焉此非臣之所敢望也王曰善愿以先生为相
　　田齐夫人传　君王后　【宿瘤女附】
　　君王后者莒太史敫之女也闵王之遇弑也其子法章变名姓为敫家佣敫女竒法章之状貌以为非常人怜而常窃衣食之与私焉莒中及齐亡臣相聚求闵王子欲立之法章乃自言于莒共立法章为襄王襄王立以女为后生子建太史敫曰女无媒而嫁者非吾种也污吾世矣终身不覩君王后后贤不以不覩之故失人子之礼也襄王薨子建立为齐王君王后事秦谨与诸侯信以故建立四十余年不受兵秦昭王尝遣使遗玉连环曰齐多智而解此环不君王后以示羣臣羣臣不知解君王后引椎椎破之谢秦使曰谨以解矣及君王后病且卒诫建曰羣臣之可用者某建曰请书之君王后曰善取笔牍受言君王后曰老妇已忘矣【国策】
　　王建十六年君王后卒【史记世家】
　　列女传宿瘤女者齐东郭采桑之女闵王出游百姓尽观宿瘤采桑如故王召问之对曰妾受教采桑不受教观大王王曰竒女也惜哉宿瘤女曰属之不二予之不忘中心谓何宿瘤何伤王大説使使以金百镒往聘迎之父母惊欲沐浴加衣裳女曰如是则变容更服不见识也于是如故随使者王见诸夫人曰今日出游得一圣女斥汝属矣诸夫人皆怪之盛服而卫迟其至也宿瘤骇宫中诸夫人皆掩口而笑王曰无笑不饰耳夫饰与不饰固相去十百也女曰饰与不饰相去千万何十百也昔者尧舜自饰以仁义天下归善焉桀纣不自饰以仁义天下归恶焉由是观之饰与不饰相去千万何十百也诸夫人皆慙王以为后侵三晋惧秦楚一立帝号瘤女有力焉女死燕遂屠齐闵王逃死于外　诞不足征姑识其説田齐逆臣传　淖齿　【王孙贾附】
　　淖齿者楚将也燕之入临淄也闵王走莒楚使齿将兵救齐齿因相闵王【史记世家】
　　初齐负郭之民有孤狐咺者正义闵王斮之檀衢齐孙室子陈举直言杀之东闾司马穰苴【田完之裔为景公将者别是一人或名误】为政者也杀之以故燕举兵使乐毅击之齐使向子将而应之齐军破向子以舆一乗亡【吕氏春秋作触子】达子收余卒复振与燕战求所以赏闵王不与军破走王遂奔莒齿数之曰夫千乗博昌之间方数百里血霑衣王知之乎嬴博之间地坼至泉王知之乎人有当阙而哭者求之不得去之闻其声王知之乎天雨血霑衣者天以告也地坼至泉者地以告也人有当阙而哭者人以告也天地人皆告矣而王不知戒何得无诛乎于是杀闵王于鼓里
　　韩非子淖齿闻齐王之恶已也乃矫为秦使以知之
　　王孙贾者年十五事闵王及王出走失王之处其母曰女朝出而晚来则吾倚门而望暮出而不还则吾倚闾而望女今事王而出走女不知其处女尚何归王孙贾乃入市中曰淖齿乱齐国杀王欲与我诛者袒右市人从者四百人与之诛淖齿刺而杀之【国策】




　　尚史卷七十二
<史部,别史类,尚史>
　　钦定四库全书
　　尚史卷七十三　　　　　　列传五十一
　　镶白旗汉军李锴撰
　　秦诸臣传
　　公孙枝
　　公孙枝字子桑秦大夫也事穆公穆公九年【僖九年】齐防我师纳晋恵公夷吾公谓枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也十三年【僖十三年】晋荐饥使乞籴于秦公谓枝曰与诸乎对曰重施而报君将何求重施而不报其民必携携而讨焉无众必败谓百里奚曰与诸乎对曰天灾流行国家代有救灾恤邻道也行道有福于是输粟于晋韩之战也晋使请战曰寡人不佞能合其众而不能离也君若不还无所逃命公使枝对曰君之未入寡人惧之入而未定列犹吾忧也茍列定矣敢不承命及获晋侯舍诸灵防公子絷曰不如杀之无聚慝焉枝曰归之而质其大子必得大成晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平【左传】
　　百里奚之未遇也亡虢而虏晋饭牛于秦传鬻以五羊之皮枝得而説之献诸公三日请属事焉公曰买之五羊之皮而属事焉无乃天下笑乎枝对曰信贤而任之君之明也让贤而下之臣之忠也君为明君臣为忠臣境内将服敌国且畏夫谁暇笑哉公遂用之【吕氏春秋】吕氏春秋缪公相百里奚晋使叔虎齐使东郭蹇如秦公孙枝请见之公曰请见客子之事欤对曰非也相国使子乎对曰不也公曰然则子事非子之事也秦国僻陋事服其任人事其事犹惧为诸侯笑今子为非子之事退将论而罪枝出自敷于百里氏百里奚请之公曰此所闻于相国欤枝无罪奚请有罪奚请焉百里奚归辞公孙枝枝自敷于街百里奚令吏行其罪
　　百里奚　蹇叔
　　百里奚【史记作傒】初事虞公晋献公灭虞虢虏虞公与其大夫百里奚
　　左传僖五年晋袭虞灭之执虞公及其大夫井伯以媵秦穆姬井伯盖即百里奚耶孟子晋假道于虞宫之竒谏百里奚不谏知虞公之将亡而去之秦
　　以为秦穆公夫人婘于秦奚亡秦走宛楚鄙人执之穆公闻奚贤欲重赎之恐楚人不与乃使人谓楚曰吾媵臣百里奚在焉请以五羖羊皮赎之楚人遂许与之当是时奚年已七十余公释其囚与语国事谢曰臣亡国之臣何足问公曰虞君不用子故亡非子罪也固问语三日公大说授之政号曰五羖大夫
　　説苑穆公使贾人载盐徴诸贾人贾人买百里奚以五羖羊之皮使将车之秦穆公观盐见奚牛肥曰任重道逺以险而牛何以肥也对曰臣饮食以时使之不以暴有险先后之以身是以肥也公知其君子也与坐大説异日与公孙支论政支曰君其得圣人乎公曰然吾説夫奚之言支归取雁以贺明日乃致上卿以让奚韩诗外传禽息荐百里奚不见纳穆公出当车以头击闎脑乃精出曰臣生无补于国不如死也公感悟而用奚论衡同后汉书注引今本无
　　奚让曰臣不及臣友蹇叔蹇叔贤而世莫知臣常游困于齐而乞食防人蹇叔收臣臣因而欲事齐君无知蹇叔止臣臣得脱齐难遂之周周王子頽好牛臣以养牛干之及頽欲用臣蹇叔止臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是公使人厚币迎蹇叔以为上大夫晋献公卒公使奚将兵纳恵公夷吾于晋恵公卒复纳文公【史记】
　　公与晋师围郑郑人与公盟公使大夫杞子逢孙孙戍之而还三十二年【僖三十二年】杞子自郑使告于我曰郑人使我掌其北门之管若潜师以来国可得也公访诸蹇叔蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心且行千里其谁不知公辞焉召百里孟明视西乞术白乙丙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉
　　吕氏春秋缪公袭郑蹇叔谏曰不可臣闻之袭国邑以车不过百里以人不过三十里皆以其气之趫与力之盛至是以犯敌能灭今行数千里又絶诸侯之地以袭国臣不知其可也不聴蹇叔送师而哭曰师乎见其出而不见其入也蹇叔有子曰申与视与师偕行蹇叔谓其子曰晋遏师必于殽女死不于南方之岸必于北方之岸为吾尸女之易也
　　明年我师及滑郑知之杞子奔齐逢孙孙奔宋晋果败我师于殽获三帅【左传】
　　百里视　【西乞术白乙丙附】
　　百里视字孟明【国语作子明】百里奚之子也穆公三十二年【僖三十二年】公使百里视西乞术白乙丙帅师东袭郑明年及滑郑商人髙以乘韦先牛十二犒师且使遽告于郑视曰郑有备矣不可冀也攻之不克围之不继吾其还也灭滑而还晋败我师于殽获视术丙以归已而文嬴【晋文公夫人】请之晋舍之中悔复使阳处父追之及诸河则在舟中矣释左骖以公命赠视【矫命赠马欲使还拜谢因而执之】视稽首曰君之恵不以累臣衅鼓使归就戮于秦寡君之以为戮死且不朽若从君恵而免之三年将拜君赐晋人既归三帅大夫及左右皆言于公曰是败也视之罪也必杀之公曰是孤之罪也周芮良夫之诗曰大风有隧贪人败类聴言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政三十五年【文二年】视帅师伐晋报殽之役及晋师战于彭衙我师败绩晋人谓之拜赐之师公犹用视视増修国政重施于民明年伐晋济河焚舟取王官及郊晋人不出遂自茅津济封殽尸而还遂霸西戎穆公薨西乞术复事康公康公六年【文十二年】公使术如鲁聘且言将伐晋鲁公子遂辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也三辞术答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之鲁厚贿之【左传】
　　由余
　　由余其先晋人也亡入戎能晋言戎王闻穆公贤使由余观秦公示以宫室积聚由余曰使鬼为之则劳神矣使人为之亦苦民矣公怪之问曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄淫阻法度之威以责督于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳徳以遇其下下懐忠信以事其上一国之政犹一身之治不知所以治此真圣人之治也于是公退而问内史廖曰闻邻国有圣人敌国之忧也今由余贤寡人之害将奈之何廖曰戎王处僻匿未闻中国之声君试遗其女乐以夺其志为由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政公曰善因与由余曲席而坐传器而食问其地形与其兵势尽詧而后令内史廖以女乐二八遗戎王戎王受而説之终年不还于是乃归由余由余数谏不聴公又数使人间要由余由余遂去降秦公以客礼礼之问伐戎之形益国十二开地千里遂霸西戎【史记】
　　韩非子戎王使由余聘于秦穆公问曰愿闻得国失国何以由余对曰尝以俭得之以奢失之昔者尧有天下饭于土簋饮于土铏南北东西莫不宾服舜有食器斩山木而财之削锯修之迹流漆墨其上输之于宫诸侯以为益侈国之不服者十三禹作祭器墨染其外朱画其内缦帛为茵蒋席额縁觞酌有采而樽俎有饰此弥侈矣国之不服者三十三殷人作大路建九旒食器雕琢觞酌刻镂四壁垩墀茵蓆雕文此弥侈矣国之不服者五十三君子皆知文章矣而服者弥少臣故曰俭其道也由余出公召内史廖而告之使廖以女乐二八遗戎王戎王説之终嵗不还牛马半死由余归谏戎王弗聴由余遂去之秦公迎而拜之上卿新书由余曰干肉不腐则左右亲苞苴时有筐篚时至则羣臣附官无蔚藏腌陈时发则戴其上上少投之则下以躯偿矣古之蓄其下者其施报如此
　　杂家有由余三篇【汉书】
　　论曰书所以记帝王之言也列国无得与而以秦誓终之若夫穆公之悔过也孟明再辱国而以修政重施终之亦善于补过者也由余之言矫世之已尔其去戎之秦也未必移戎俗于秦而秦霸矣
　　绕朝　任妄
　　绕朝任大夫也康公七年【文十三年】士防在秦晋患之使魏寿余伪叛以诱士防寿余请以私邑自归于秦公许之公师于河西将受魏邑魏人在东寿余曰请东人之能与夫二三有司言者吾与之先公使士防防将行绕朝赠之以防曰子无谓秦无人吾谋适不用也士防遂归晋【左传】
　　又有任妄者亦事康公康公筑防三年荆人起兵将以攻秦任妄曰饥召兵疾召兵劳召兵乱召兵君筑防三年今荆人起兵将攻齐臣恐其攻齐为声而以袭秦为实也不如备之戍东边荆人辍行【韩非子】
　　公孙鞅
　　公孙鞅者卫之庶孽公子其祖本姬姓也鞅少好刑名之学事魏相公叔痤为中庶子公叔痤知其贤未及进防痤病魏恵王亲徃问病曰公叔病有如不可讳将奈社稷何痤曰痤之中庶子公孙鞅年虽少有竒才愿王举国而聴之王嘿然王且去痤屏人言曰王即不聴用鞅必杀之无令出境王诺诺而去痤召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去恵王既去而谓左右曰公叔病甚悲乎欲令寡人以国聴公孙鞅也岂不悖哉公叔痤既死鞅闻秦孝公下令国中求贤者将修缪公之业东复侵地乃遂西入秦因孝公宠臣景监以求见説孝公以彊国之术孝公大説公既用鞅鞅欲变法恐天下议已鞅曰疑行无名疑事无功且夫有髙人之行者固见非于世有独知之虑者必见敖于民愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以彊国不法其故茍可以利民不循其礼公曰善甘龙曰【孝公臣】不然圣人不易民而教不变法而治因民而教不劳而成功縁法而治者吏习而民安之鞅曰龙之所言世俗之言也常人安于故俗学者溺于所闻以此居官守法可也非所论于法之外也三代不同礼而王五伯不同法而霸智者作法愚者制焉贤者更礼不肖者拘焉杜挚曰【亦孝公臣】利不百不变法功不十不易器法古无过循礼无邪鞅曰不然治世不一道便国不法古故汤武不循古而王夏殷不易礼而亡反古者不可非而循礼者不足多公曰善商子孝公曰善吾闻穷巷多恡曲学多辩愚者笑之智者哀焉狂夫之乐贤者丧焉拘世以议寡人不之疑矣于是遂出垦草令
　　以鞅为左庶长卒定变法之令令民为什伍而相收司连坐不告奸者腰斩告奸者与斩敌首者同赏匿奸者与降敌同罚民有二男以上不分异者倍其赋有军功者各以率【同律】受上爵为私鬬者各以轻重被刑大小僇力本业耕织致粟帛多者复其身事末利及怠而贫者举以为收孥【言收録其妻子没为官奴婢】宗室非有军功论不得为属籍明尊卑爵秩等级各以差次名田宅臣妾衣服以家次【谓家有班次不使僭侈】有功者显荣无功者虽富无所芬华令既具未布恐民不信已乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺卒下令令行于民期年秦民言初令不便者以千数于是大子犯法鞅曰法之不行自上犯之大子君嗣也不可施刑刑其傅公子防黥其师公孙贾明日秦人皆趋令行之十年秦民大説道不拾遗山无盗贼家给人足民勇于公战怯于私鬬乡邑大治秦民初言令不便者有言令便者鞅曰此皆乱化之民也尽迁之边其后民莫敢议令
　　韩非子公孙鞅曰行刑重其轻者轻者不至重者不来是谓以刑去刑
　　于是以鞅为大良造【即太上造秦之第十六爵名】将兵围魏安邑降之居三年筑冀阙宫庭于咸阳秦自雍徙都之而令民父子兄弟同室内息者为禁集小都乡邑聚为县置令丞凡三十一县为田开阡陌封疆而赋税平平斗桶权衡丈尺行之四年公子防复犯约劓之居五年秦人富彊天子致胙于孝公诸侯毕贺
　　国策商君治秦法令至行公平无私罚不讳强大赏不私亲近法及太子黥劓其傅朞年之后道不拾遗民不妄取兵革大强诸侯畏惧然刻深寡恩特以强服之耳韩非子商君教秦以连什伍设告坐之过燔诗书而明法令塞私门之请遂公家之劳禁游宦之民显耕战之士新书卫鞅内刻刀锯之刑外深鈇之诛步过六尺者有罚弃灰于道者被刑一日临渭而论囚七百余人渭水尽赤号哭之声动于天地
　　其明年齐败魏于马陵其明年鞅説孝公曰秦之与魏譬人有腹心疾非魏并秦秦即并魏何者魏居岭之西都安邑与秦界河而独擅山东之利利则西侵秦病则东收地今以君之贤圣国赖以盛而魏徃年大破于齐诸侯畔之可因此时伐魏魏不支秦必东徙秦据河山之固东乡以制诸侯此帝王之业也孝公以为然使鞅将而伐魏魏使公子卬将而击之军既相距鞅遗公子卬书曰吾始与公子驩今俱为两国将不忍相攻可与公子面相见盟乐饮而罢兵以安秦魏公子卬以为然防盟已饮而鞅伏甲士袭虏卬因攻其军尽破之以归秦恵王兵数破于齐秦国内空日以削恐乃使使者割河西之地献于秦以和而魏遂去安邑徙都大梁恵王曰寡人恨不用公叔痤之言也鞅既破魏还秦封之于商十五邑号为商君【纪年秦封卫鞅于邬改名曰商】鞅相秦十年宗室贵戚多怨望者孝公薨大子立公子防之徒告鞅欲反发吏捕鞅鞅亡至闗下欲舍客舍客舍人不知其是商君也曰商君之法舍人无验者坐之鞅喟然叹曰嗟乎为法之敝一至此哉去之魏魏人怨其欺公子卬而破魏师弗受鞅欲之他国魏人曰鞅秦之贼秦彊而贼入魏弗归不可遂内秦鞅既复入秦走商邑与其徒属邑兵北出击郑秦发兵攻鞅杀之于郑黾池车裂鞅以徇曰莫如商鞅反者遂灭鞅之家【史记】
　　国防孝公疾且不起欲传商君辞不受孝公死恵王涖政有顷商君告归人説恵王曰大臣太重者国危左右太亲者身危今秦妇人婴皃皆言商君之法莫言大王之法是商君反为主大王更为臣也且夫商君固大王之仇雠也愿大王图之商君归还恵王车裂之而秦人不怜
　　法家商君二十九篇兵权谋公孙鞅二十七篇【汉书】论曰商鞅之于孝公也四説而后入若鞅者髙论以猾中尔乌足识帝王之道哉周道陵夷古法初未尽变至鞅乃荡然无遗迄于今嗟乎古不可复谁之罪欤其所着商子有更法垦命农战去强开塞兵守来民赏刑画防诸篇而间厠后事于篇中葢非鞅之本书已然垦草农战不外前法至去诗书礼乐以漓旧俗开后非鞅罪不可逭矣
　　司马错
　　司马错秦人也事恵王张仪既相秦苴蜀相攻击华阳国志蜀王封其弟于汉中号曰苴侯命之邑曰葭萌苴与巴好巴蜀为讐故蜀王怒伐苴
　　各来告急于秦王欲伐蜀以道险难至而韩又来侵欲先伐韩恐不利先伐蜀恐韩袭秦之敝错与张仪争论于王前【史记】
　　错欲伐蜀仪曰不如伐韩王曰请闻其説仪曰亲魏善楚下兵三川塞轘辕缑氏之口当屯留之道魏絶南阳楚临南郑秦攻新城宜阳以临二周之郊诛周主之罪侵楚魏之地周自知不能救九鼎宝器必出据九鼎按圗籍挟天子以令于天下天下莫敢不聴此王业也今夫蜀西僻之国而戎翟之长也敝兵劳众不足以成名得其地不足以为利臣闻争名者于朝争利者于市今三川周室天下之市朝也而王不争焉顾争于戎翟去王业逺矣错曰不然臣闻之欲富国者务广其地欲彊兵者务富其名欲王者务博其徳三资者备而王随之矣今王地小民贫故臣愿从事于易夫蜀西僻之国也而戎翟之长也有桀纣之乱以秦攻之譬如使豺狼逐羣羊取其地足以广国得其财足以富民缮兵不伤众而彼已服焉拔一国而天下不以为暴利尽四海而诸侯不以为贪是我一举而名实两附焉而又有禁暴止乱之名今攻韩刼天子恶名也而未必利也又有不义之名而攻天下所不欲危臣请谒其故周天下之宗室也齐韩周之与国也周自知失九鼎韩自知亡三川将二国并力合谋以因乎齐赵而求觧乎楚魏以鼎与楚以地与魏王弗能禁此臣所谓危不如伐蜀之完也王曰善请聴子卒起兵伐蜀十月取之遂定蜀贬蜀主更号为侯而使陈庄相蜀蜀既属秦秦益彊富厚轻诸侯【国防】
　　樗里疾　甘茂　【向寿甘罗附】
　　樗里子名疾秦恵王弟也【纪年作褚里疾】与恵王异母母韩女也疾滑稽多智秦人号曰智囊秦恵王八年爵疾右更使将而伐曲沃尽出其人取其城地入秦二十五年使疾将伐赵虏赵将军庄豹拔蔺明年助魏章攻楚败楚将屈丐取汉中地秦封疾号为严君【史记】
　　张仪残之重而使之楚【重贵重之】因令楚王为之请相于秦仪谓王曰重樗里疾而使之者将以为国交也今身在楚楚王因为请相于秦臣闻其言曰王欲穷仪于秦乎臣请助王楚王以为然故为请相也今王诚聴之彼必以国事楚王大怒疾出走【国防】
　　按秦防又曰秦恵王死公孙衍欲穷张仪李讐谓衍曰不如召甘茂于魏召公孙显于韩起樗里子于国三人者皆张仪之讐也是仪尝逐疾史不载也
　　恵王薨武王即位逐张仪魏章而以樗里疾甘茂为左右丞相使甘茂攻韩抜宜阳使疾以车百乘入周周以卒迎之意甚敬楚王怒让周以其重秦客游腾为周説楚王曰智伯之伐仇犹遗之广车因随之以兵仇犹遂亡何则无备故也齐桓公伐蔡号曰诛楚其实袭蔡今秦虎狼之国使樗里子以车百乘入周周以仇犹蔡观焉故使张防居前彊弩在后名曰卫疾而实囚之且夫周岂能无忧其社稷哉恐一旦亡国以忧大王楚王乃悦武王薨昭王即位疾又益尊重昭王元年疾将伐蒲【纪年褚里疾围蒲不克而秦惠王薨】蒲守恐请胡衍胡衍为蒲谓疾曰公之攻蒲为秦乎为魏乎为魏则善矣为秦则不为赖矣夫卫之所以为卫者以蒲也今伐蒲入于魏卫必折而从之魏亡西河之外而无以取者兵弱也今并卫于魏魏必彊魏彊之日西河之外必危矣且秦王将观公之事害秦而利魏王必罪公疾曰奈何胡衍曰公释蒲勿攻臣试为公入言之以徳卫君疾曰善胡衍入蒲谓其守曰樗里子知蒲之罪矣其言曰必拔蒲衍能令释蒲勿攻蒲守恐因再拜曰愿以请因効金三百斤曰秦兵茍退请必言子于卫君使子为南面故胡衍受金于蒲以自贵于卫于是遂觧蒲而去【史记】
　　疾及楚攻魏皮氏或为魏谓楚王曰秦楚胜魏魏恐亡必合于秦王何不背秦与魏魏喜必内太子秦恐失楚必效城地王复与之攻魏可也楚王曰善乃背秦而与魏魏内太子秦恐许楚城地欲与之复攻魏疾怒欲与魏攻楚恐魏以太子在楚不肯也或为疾谓楚王曰外臣疾使臣谒之曰敝邑之王欲効城地而为魏太子之尚在楚也王出魏质臣请効之而复固秦楚之交以疾攻魏楚王出魏太子秦因合魏以攻楚【国防】
　　昭王七年疾卒塟于渭南章防之东曰后百嵗当有天子之宫夹我墓至汉兴长乐宫在其东未央宫在其西武库正直其墓秦人谚曰力则任鄙智则樗里樗里疾室在渭南隂乡樗里故俗谓之樗里子
　　甘茂者下蔡人也事下蔡史举先生学百家之説因张仪樗里疾而见恵王王悦之使将而佐魏章畧定汉中地恵王薨武王即位张仪魏章去东之魏蜀相壮反华阳国志秦灭蜀封公子通为蜀侯以陈壮为相壮反杀通秦诛壮封子晖为蜀侯史记云蜀侯晖相壮反误
　　使茂定蜀还以茂为左丞相【史记】
　　张仪将相魏欲假秦兵以救魏左成谓茂曰不如予之魏不反秦兵张子不反秦魏若反秦兵张子得志于魏不敢反于秦矣张子不去秦张子必髙子【言仪无舍秦之心必重茂欲茂以秦资之也】张仪又欲以汉中与楚请王曰有汉中蠧种树不处者人必害之家有不宜之财则伤今汉中南边为楚利此国累也茂谓王曰地大者固多忧乎天下有变王割汉中与楚和楚必畔天下而与王王今以汉中与楚即天下有变王何以市楚也三年王谓茂曰寡人欲容车通三川以窥周室而寡人死不朽乎茂曰请之魏约以伐韩而令向寿辅行茂至谓寿曰子归言之于王曰魏聴臣矣然愿王勿伐事成尽以为子功向寿归以告王王迎茂于息壤茂至王问其故对曰宜阳大县也上党南阳积之久矣名曰县其实郡也今王倍数险行千里攻之难臣闻张仪西并巴蜀之地北取西河之外南取上庸天下不以多张仪而贤先王魏文侯令乐羊将攻中山三年而拔之乐羊反而语功文侯示之谤书一箧乐羊再拜稽首曰此非臣之功主君之力也今臣羁旅之臣也樗里疾公孙衍二人者挟韩而议王必聴之是王欺魏而臣受公仲朋【韩相】之怨也昔者曾子处费费人有与曾子同名族者杀人人告其母曰曾参杀人母织自若也有顷人又曰曾参杀人母尚织自若也顷之一人又告之曰曾参杀人母惧投杼逾墙而走夫以曾参之贤与母之信也而三人疑之则慈母不能信也今臣之贤不及曾子而王之信臣又不如曾子之母也疑臣者不适三人臣恐王为臣之投杼也王曰寡人不聴也请与子盟于是与之盟于息壤果攻宜阳五月而不拔樗里疾公孙衍争之王王将聴之召茂而告之茂曰息壤在彼王曰有之因悉起兵复使茂攻之茂攻宜阳三鼔而卒不上秦之右将有尉对曰公不论兵必大困茂曰我羁旅而得秦相者我以宜阳饵王令攻宜阳而不拔公孙衍樗里疾挫我于内而公仲以韩穷我于外是无伐之日已请明日鼓之而不可下因以宜阳之郭为墓于是出私金以益公赏明日鼓之而宜阳拔宜阳既拔楚畔秦而合于韩王惧茂曰楚虽合韩不为韩氏先战韩亦恐战而楚有变其后韩楚必相御也楚言与韩而不余怨于秦臣是以知其御也【言二国虽合犹相疑故自相制御也】茂约秦魏而攻楚楚之相秦者屈盖为楚合于秦秦启闗而聴楚使茂谓王曰訹于楚【訹诱也】而不使魏制和楚必曰秦鬻魏魏不説而合于楚楚魏为一国恐伤矣王不如使魏制和魏制和必説王不恶于魏则寄地必多矣【国防】
　　韩既与秦平武王竟至周而薨于周弟昭王即位王母宣太后楚女也【史记】
　　国防武王谓甘茂曰楚客来使者多健与寡人争辞寡人数穷焉为之奈何对曰王勿患也其健者来使王勿聴其事其需弱者来使王必聴之然则需弱者用而健者不用矣王因而制之又曰甘茂相秦王爱公孙衍因自谓之曰寡人且相子茂之吏道而闻之以告茂茂因入见曰王得贤相敢再拜贺王曰寡人托国于子焉更得贤相对曰王且相犀首王曰子焉闻之对曰犀首告臣王怒犀首之泄也乃逐之
　　楚围韩雍氏韩使求救于秦冠盖相望也太后楚人不肯救秦师不下殽韩又令尚靳使秦谓昭王曰韩之于秦也居为隠蔽出为雁行今韩已病矣秦师不下殽臣闻之唇掲者其齿寒愿王熟计之韩又使张翠张翠称病日行一县翠至茂曰韩急矣先生病而来翠曰未急也急则折而入于楚矣臣安敢来茂曰先生毋复言入言于王曰公仲柄得秦师故敢捍楚今雍氏围而秦师不下殽是无韩也公仲且抑首而不朝公叔且以国南合于楚楚韩为一魏氏不敢不聴是楚以三国谋秦也如此则伐秦之形成矣不识坐而待伐孰与伐人之利王曰善果下师于殽以救韩【国防】
　　秦使向寿平宜阳而使樗里疾甘茂伐魏皮氏向寿者宣太后外族也与王少相长故任用向寿如楚楚闻秦之贵向寿而厚事向寿向寿为秦守宜阳将以伐韩【史记】韩为公仲谓向寿曰禽困覆车公破韩辱公仲公仲收国复事秦自以为必可以封今公与楚觧【觧言觧讐复好】中封小令尹以桂阳【中言使楚自封之国中桂阳荆州郡史记作公与楚觧口地封小令尹以杜阳索隠注觧口秦地名近韩杜阳秦地説误】秦楚合复攻韩韩必亡公仲躬率其私徒以鬬于秦愿公熟计之向寿曰吾合秦楚非以当韩也子为我谒之公仲曰秦韩之交可合也对曰愿有复于公谚曰贵其所以贵者贵王之爱习公也不如公孙郝其智能公也不如甘茂今二人者皆不得亲于事而公独与王至断于国者彼有以失之也公孙郝党于韩而甘茂党于魏故王不信也今秦楚争彊而公党于楚是与公孙郝甘茂同道也公何以异之人皆言楚之多变也而公必亡之是自为贵也公不如与王谋其变也善韩以备之若此则无祸矣韩氏先以国从公孙郝而后委国于甘茂是韩公之讐也今公言韩以待楚是外举不避讐也向寿曰吾甚欲韩合对曰甘茂许公仲以武遂反宜阳之民今公徒收之甚难向寿曰然则奈何武遂终不可得也对曰公何不以秦为韩求颍川于楚此韩之寄地也公求而得之是令行于楚而以其地徳韩也公求而弗得是韩楚之怨不解而交走秦也秦楚争彊而公过楚以攻韩此利于秦【谓以攻韩为楚过也史记作过楚以收韩】向寿曰奈何对曰此善事也甘茂欲以魏取齐公孙郝欲以韩取齐今公取宜阳以为功收楚韩以安之而诛齐魏之罪是公孙郝甘茂无事也甘茂竟言之王以武遂复归之韩【国防】
　　向寿公孙郝争之不能得向寿公孙郝由此怨谗茂茂惧辍伐魏皮氏亡去樗里疾与魏讲罢兵【史记】
　　茂亡秦且之齐出闗遇苏代曰君闻夫江上之处女乎江上之处女有家贫无烛者处女相与语欲去之无烛者曰妾以无烛故常先至扫室布席何爱于余明之照四壁者幸以赐妾处女相与语以为然而留之今臣不肖弃逐于秦愿为足下扫室布席幸无我逐也苏代曰善请重公于齐乃西説秦王曰甘茂贤人非恒士也其居秦累世重矣自殽塞谿谷地形险易尽知之彼若以齐约韩魏反以谋秦是非秦之利也王曰然则奈何苏代曰不如重其贽厚其禄以迎之彼来则置之槐谷【史记作鬼谷】终身勿出王曰善与之上卿以相迎之齐茂辞不徃苏代谓齐王曰甘茂贤人也今秦与之上卿以相迎之茂徳王之赐故不徃愿为王臣王何以礼之以甘茂之贤得擅用彊秦之众则难图也齐王曰善赐之上卿命而处之秦因复茂之家以市于齐齐使茂于楚楚懐王新与秦合婚而驩而秦闻茂在楚使谓楚王曰愿送甘茂于秦楚王问于范环【史记作范蜎】曰寡人欲置相于秦孰可对曰臣不足以知之楚王曰吾相甘茂可乎对曰不可夫史举上蔡之监门也大不知事君小不知处室以苛亷闻于世【苛小草】甘茂事之顺也故恵王之明武王之察张仪之好谮甘茂事之取十官而无罪茂诚贤者也然而不可相秦秦之有贤相非楚之利也且王尝用召滑于越而纳句章昩之难【句章属防稽昩唐昩楚将二十八年齐秦韩魏共攻楚杀昩史记作内行章义之难误】越乱故楚南察濑湖而野江东计王之功所以能如此者越乱而楚治也今王用之于越而忘之于秦臣以为王钜速忘矣王若欲置相于秦若公孙郝者可【史记作向寿】夫公孙郝之于秦王亲也少与之同衣长与之同车被王衣以聴事真大王之相已于是茂竟不得复入秦卒于魏茂有孙曰甘罗罗年十二事秦相文信侯吕不韦为庶子吕不韦欲攻赵以广河间使蔡泽事燕三年而燕太子丹质于秦吕不韦因请张唐相燕张唐辞曰燕者必径于赵赵人得唐者受百里之地吕不韦去而不快罗曰君侯何不快甚也吕不韦曰吾令蔡泽事燕三年而燕太子已入质矣今吾自请张卿相燕而不肯行罗曰臣行之吕不韦叱去曰我自行之而不肯汝安能行之罗曰夫项槖生七嵗而为孔子师今生十二嵗于兹矣君其试臣奚遽叱也罗见张唐曰卿之功孰与武安君唐曰武安君战胜攻取不知其数攻城堕邑不知其数臣之功不如也罗曰应侯之用于秦也孰与文信侯专曰应侯不如文信侯専曰卿明知其不如与曰知之罗曰应侯欲伐赵武安君难之去咸阳七里绞而杀之今文信侯自请卿相燕而卿不肯行臣不知卿所死之处矣唐曰请因孺子而行行有日矣罗谓吕不韦曰借臣车五乘请为张唐先报赵见赵王赵王郊迎谓赵王曰闻燕太子丹之入秦与曰闻之闻张唐之相燕与曰闻之燕太子丹入秦者燕不欺秦也张唐相燕者秦不欺燕也燕秦不相欺则伐赵危矣燕秦不相欺者无异故欲攻赵而广河间也今王赍臣五城以广河间请归燕太子与彊赵攻弱燕赵王立割五城以广河间秦归燕太子与赵攻燕得上谷三十六县与秦十一罗还报秦封罗为上卿复以始甘茂田宅赐之【国防】
　　论曰樗甘柄秦厠乎严察噂沓之间而顺焉智则多已张仪宿号多智然伐蜀之形独失之错卒之宜阳力拔三川道通事故祖仪唯先后尔





　　尚史卷七十三
　　钦定四库全书
　　尚史卷七十四　　　　　　列传五十二
　　镶白旗汉军李锴撰
　　魏冉　戎　【须贾附】
　　穰侯魏冉者秦昭王母宣太后弟也其先楚人昭王母故号为八子及昭王即位八子号为宣太后宣太后二弟其异父长弟曰穰侯姓魏氏名冉同父弟曰戎为华阳君而昭王同母弟曰髙陵君泾阳君而魏冉最贤自恵王武王时任职用事武王卒诸弟争立唯魏冉力为能立昭王昭王即位以冉为将军卫咸阳诛季君之乱而逐武王后出之魏昭王诸兄弟不善者皆灭之威振秦国昭王少宣太后自治任魏冉为政昭王七年樗里疾死而使泾阳君质于齐赵人楼缓来相秦赵不利【史记】
　　使仇赫之秦请相魏冉宋突谓仇赫曰秦不聴楼缓必怨公公不若阴辞楼缓请毋急秦王秦王见赵请相魏冉之不急且不聴公言是事不成以徳楼子事成魏冉故徳公矣【国防】
　　于是仇赫从之秦果免楼缓而魏冉相秦欲诛吕礼礼出奔齐十四年魏冉举白起使代向寿将而攻韩魏败之伊阙斩首二十四万虏魏将公孙喜明年又取楚之宛叶魏冉谢病免相以客卿寿烛为相其明年烛免复相冉乃封魏冉于穰复益封阴【即陶邑济阴之定陶】号曰穰侯冉封四嵗为秦将攻魏魏献河东方四百里拔魏之河内取城大小六十余昭王十九年秦称西帝齐称东帝月余吕礼来而齐秦各复归帝为王魏冉复相秦六嵗而免免二嵗复相秦四嵗而使白起拔楚之郢秦置南郡乃封白起为武安君白起者冉之所任举也相善于是冉之富富于王室【史记】
　　三十三年冉为相国将兵败魏于华走芒卯而围大梁须贾谓冉曰臣闻魏氏大臣父兄谓魏王曰昔恵王伐赵战乎三梁拔邯郸赵氏不割而邯郸复归齐人攻燕杀子之破故国燕不割而燕国复归燕赵之所以国全兵劲而地不并于诸侯者以其能忍难而重出地也宋中山数伐数割而国随以亡臣以为燕赵可法而宋中山可无为也夫秦贪利之国而毋亲蚕食魏尽晋国战胜睾子割八县地未毕入而兵复出矣夫秦何厌之有哉今又走芒卯入北地此非但攻梁也且刦王以多割地王必勿聴也今王循楚赵而讲楚赵怒而与王争事秦秦必受之秦挟楚赵之兵以复攻则国救亡不可得已愿王之必无讲也王若欲讲少割而有质不然必见欺此臣之所闻于魏也愿君之以是虑事也周书曰惟命不于常此言幸之不可数也夫战胜睾子割八县此非兵力之精非计之工也天幸为多矣今又走芒卯入北地以攻大梁是以天幸自为常也智者不然臣闻魏氏悉其百县胜兵以北戍大梁臣以为不下三十万之众守十仭之城臣以为汤武复生不易攻也夫轻信楚赵之兵陵十仭之城战三十万之众而志必举之臣以为自天地始分以至于今未尝有者也攻而不拔秦兵必罢阴必亡则前功必弃矣今魏方疑可以少割收也愿君逮楚赵之兵未至于梁亟于少割收魏魏方疑而得以少割为和必欲之则君得所欲矣楚赵怒于魏之先已讲也必争事秦从以此散而君后择焉且君之取地岂必以兵哉夫兵不用而魏効绛安邑又为阴启两机尽故宋卫效尤惮秦兵以合而君制之【自阴启两机以下或有舛误鲍注不分明史多变文以就之】何索而不得何为而不成愿君熟虑之而无行危也冉曰善乃罢梁围【国策】
　　明年魏背秦与齐从亲秦使穰侯伐魏斩首四万走魏将暴鸢得魏三县冉益封【史记】
　　秦拔魏宁邑魏王令人谓秦王曰王归宁邑吾请先天下讲冉曰王无聴魏见天下之不足恃也故欲先讲夫亡宁者宜割二邑以求讲夫得宁者安能归宁乎【魏防】明年冉与白起客卿胡阳复攻魏破芒卯于华阳斩首十万取魏之卷蔡阳长社【史记】
　　赵且与秦伐齐齐惧令田章以阳武合于赵而以顺子【齐公子】为质赵乃案兵告于秦秦使公子他谓赵王曰齐与大国救魏而倍约大国不义以告敝邑而赐之二社之地以奉祭祀【史记作取赵观津又与之　按防是赵与秦地非秦取而复与之也】今又案兵而受其地非使臣之所知也请益甲四万大国裁之于是苏代为齐献书于冉曰臣闻往来者言曰秦且益赵甲四万以伐齐臣窃必之敝邑之王曰秦王明而熟于计穰侯智而习于事必不益赵甲四万以伐齐是何也夫三晋相结秦之深讐也百背秦百欺秦不为不信不为无行今破齐以肥赵赵秦之深讐不利于秦一也秦之谋者必曰破齐敝晋楚而后制晋楚之胜夫齐罢国也以天下击之如以千钧之弩决溃痈也安能制晋楚哉二也秦少出兵则晋楚不信多出兵则晋楚为制于秦齐恐必不走秦且走晋楚三也齐割地以实晋楚则晋楚安齐举兵而为之顿剑则秦反受兵四也是晋楚以秦伐齐以齐破秦何晋楚之智而秦齐之愚五也秦得安邑善齐以安之亦必无患矣秦有安邑韩氏必无上党矣夫取三晋之肠胃与出兵而惧其不反也孰利臣故曰秦王明而熟于计穰侯智而习于事必不益赵甲四万以伐齐矣于是冉不行引兵而归三十六年客卿造谓冉曰秦封君以陶借君天下数年矣攻齐之事成陶为万乘长小国以朝天子天下必聴五霸之事也攻齐不成陶为隣恤【言近于忧】而莫之据也故齐之于陶存亡之机也君何不使人谓燕相国曰圣人不能为时时至弗失舜不遇尧不得为天子汤武不当桀纣不王以舜汤武之贤不遭时不得帝王今攻齐此君之时也已因天下之力伐讐国之齐报恵王之耻成昭王之功除万世之害此燕之长利君之大名也诗云树徳莫如滋除恶莫如尽呉不亡越越故亡呉齐不亡燕燕故亡齐此除疾不尽也非以此时成君之功除君之害秦卒有他事而从齐齐秦合其讐君必深矣挟君之讐以诛于燕后虽悔之不可得已君悉燕兵而疾攻之天下之从君也若报父子之仇诚能亡齐封君于河南为万乘达途于中国南与陶为隣世世无患愿君之专志而无他虑也【国防】
　　冉遂欲伐齐取刚寿以广其陶邑于是魏人范睢自谓张禄先生讥冉之伐齐乃越三晋以攻齐也以此时奸説昭王昭王于是用范睢范睢言宣太后专制穰侯擅权于诸侯泾阳君髙陵君之属太侈富于王室于是秦王悟乃免冉相国令泾阳之属皆出闗就封邑冉出闗辎车千乘有余冉卒于陶而因焉秦复收陶为郡【史记】芈戎宣太后同父弟号华阳君又号新城君宣太后时戎与冉并用事击断无讳段产【秦人】于是谓戎曰夫宵行者能无为奸而不能令狗无吠已今百处郎中能无议君于王而不能使人毋议臣于君愿君察之也【国防作白圭】段千【越人】又谓戎曰王良之弟子驾云取千里马遇造父之弟子造父之弟子曰马不千里王良之弟子曰马千里之马也服千里之服也而不能取千里何也曰子纆牵长故纆牵于事万分之一也而难千里之行今臣虽不肖于秦亦万分之一也而相国【戎未尝相尊称之】不释塞者【言障之于王不觧】是纆牵长也戎初以罪去楚入东周及冉用事还入秦范睢进説乃逐戎于闗外就封邑【国防】
　　范睢　蔡泽
　　范睢者魏人也字叔游説诸侯欲事魏王家贫无以自资乃先事魏中大夫须贾须贾为魏昭王使于齐范睢从留数月未得报齐防王闻睢辩口乃使人赐睢金十斤及牛酒睢辞谢不敢受须贾知之大怒以为睢持魏国阴事告齐故得此馈令睢受其牛酒还其金既归心怒睢以告魏相魏相魏之诸公子曰魏齐魏齐大怒使舍人笞击睢折胁折齿睢佯死即卷以箦置厠中宾客饮者醉更溺睢故僇辱以惩后令无妄言者睢从箦中谓守者曰公能出我我必厚谢公守者乃请出弃箦中死人魏齐醉曰可矣睢得出后魏齐悔复召求之魏人郑安平闻之乃遂操睢亡伏匿更名姓曰张禄当此时秦昭王使谒者王稽于魏郑安平诈为卒侍王稽王稽问魏有贤人可与俱西游者乎郑安平曰臣里中有张禄先生欲见君言天下事其人有仇不敢昼见王稽曰夜与俱来郑安平夜与张禄见王稽语未究王稽知睢贤谓曰先生待我于三亭之南与私约而去王稽辞魏去过载睢入秦至湖闗望见车骑从西来睢曰彼来者为谁王稽曰秦相穰侯东行县邑睢曰吾闻穰侯专秦权恶内诸侯客此恐辱我我宁且匿车中有顷穰侯果至劳王稽因立车语曰闗东有何变曰无有又谓王稽曰谒君得无与诸侯客子俱来乎无益徒乱人国耳王稽曰不敢即别去睢曰吾闻穰侯智士也其见事迟乡者疑车中有人忘索之于是睢下车走曰此必悔之行十余里果使骑还索车中无客乃已王稽遂与睢入咸阳已报使因言曰魏有张禄先生天下辩士也曰秦王之国危于累卵得臣则安然不可以书传也臣故载来秦王弗信使舍食草具待命嵗余当是时昭王已立三十六年南拔楚之鄢郢楚懐王幽死于秦秦东破齐湣王常称帝后去之数困三晋厌天下辩士无所信穰侯华阳君昭王母宣太后之弟也而泾阳君髙陵君皆昭王同母弟也穰侯相三人者更将有封邑以太后故私家富重于王室及穰侯为秦将且欲越韩魏而伐齐纲寿欲以广其陶封睢乃上书曰臣闻明主立政有功者不得不赏有能者不得不官劳大者其禄厚功多者其爵尊能治众者其官大故无能者不敢当职焉有能者亦不得蔽隠使以臣之言为可愿行而益利其道以臣之言为不可久留臣无为也语曰庸主赏所爱而罚所恶明主则不然赏必加于有功而刑必断于有罪今臣之胸不足以当椹质而要不足以待鈇钺岂敢以疑事尝试于王哉虽以臣为贱人而轻辱独不重任臣者之无反复于王邪且臣闻周有砥砨宋有结緑梁有县藜楚有和璞此四宝者土之所生良工之所失也而为天下名器然则圣王之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚者何也为其割荣也良医知病人之死生而圣主明于成败之事利则行之害则舍之疑则少尝之虽舜禹复生弗能改已语之至者臣不敢载之于书其浅者又不足聴也意者臣愚而不概于王心邪亡其言臣者贱而不可用乎自非然者臣愿得少赐游观之间望见顔色一语无效请伏斧质于是秦昭王大説乃谢王稽使以传车召睢于是睢乃得见于离宫详为不知永巷而入其中王来而宦者怒逐之曰王至睢缪为曰秦安得王秦独有太后穰侯耳欲以感怒昭王昭王至闻其与宦者争言遂延迎谢曰寡人宜以身受命久矣防义渠之事急寡人旦暮自请太后今义渠之事已寡人乃得受命窃闵然不敏敬执宾主之礼睢辞让是日观睢之见者羣臣莫不洒然变色易容者秦王屏左右宫中虚无人秦王跽而请曰先生何以幸教寡人睢曰唯唯有间秦王复跽而请曰先生何以幸教寡人睢曰唯唯若是者三秦王跽曰先生卒不幸教寡人邪睢曰非敢然也臣闻昔者吕尚之遇文王也身为渔父而钓于渭滨耳若是者交疎也已説而立为太师载与俱归者其言深也故文王遂收功于吕尚而卒王天下乡使文王疎吕尚而不与深言是周无天子之徳而文武无与成其王业也今臣羁旅之臣也交疎于王而所愿陈者皆匡君之事处人骨肉之间愿効愚忠而未知王之心也此所以王三问而不敢对者也臣非有畏而不敢言也臣知今日言之于前而明日伏诛于后然臣不敢避也大王信行臣之言死不足以为臣患亡不足以为臣忧漆身为厉被髪为狂不足以为臣耻且以五帝之圣焉而死三王之仁焉而死五伯之贤焉而死乌获任鄙之力焉而死成荆孟贲王庆忌夏育之勇焉而死死者人之所必不免也处必然之势可以少有补于秦此臣之所大愿也臣又何患哉伍子胥槖载而出昭闗夜行昼伏至于陵水无以糊其口膝行蒲伏稽首肉袒鼓腹吹箎乞食于呉市卒兴呉国阖闾为伯使臣得尽谋如伍子胥加之以幽囚终身不复见是臣之説行也臣又何忧箕子接舆漆身为厉被发为狂无益于主假使臣得同行于箕子可以有补所贤之主是臣之大荣也臣有何耻臣之所恐者独恐臣死之后天下见臣之尽忠而身死因是以杜口裹足莫肯乡秦耳足下上畏太后之严下惑于奸臣之态居深宫之中不离阿保之手终身迷惑无与昭奸大者宗庙灭覆小者身以孤危此臣之所恐耳若夫穷辱之事死亡之患臣不敢畏也臣死而秦治是臣死贤于生秦王跽曰先生是何言也夫秦国辟逺寡人愚不肖先生乃幸辱至于此是天以寡人慁先生而存先王之宗庙也寡人得受命于先生是天所以幸先王而不弃其孤也先生奈何而言若是事无小大上及太后下至大臣愿先生悉以教寡人无疑寡人也睢拜秦王亦拜睢曰大王之国四塞以为固北有甘泉谷口南带泾渭右陇蜀左闗阪奋击百万战车千乘利则出攻不利则入守此王者之地也民怯于私鬭而勇于公战此王者之民也王并此二者而有之夫以秦卒之勇车骑之众以治诸侯譬若驰韩卢而搏蹇兎也霸王之业可致也而羣臣莫当其位至今闭闗十五年不敢窥兵于山东者是穰侯为秦谋不忠而大王之计有所失也秦王跽曰寡人愿闻失计然左右多窃聴者睢恐未敢言内先言外事以观秦王之俯仰因进曰夫穰侯越韩魏而攻齐纲寿非计也少出师则不足以伤齐多出师则害于秦臣意王之计欲少出师而悉韩魏之兵也则不义矣今见与国之不亲也越人之国而攻可乎其于计疎矣且昔齐湣王南攻楚破军杀将再辟地千里而齐尺寸之地无得焉者岂不欲得地哉形势不能有也诸侯见齐之罢君臣之不和也兴兵而伐齐大破之士辱兵顿皆咎其王曰谁为此计者乎王曰文子为之大臣作乱文子出走故齐所以大破者以其伐楚而肥韩魏也此所谓借贼兵赍盗粮者也王不如逺交而近攻得寸则王之寸也得尺亦王之尺也今释此而逺攻不亦缪乎且昔者中山之国地方五百里赵独吞之功成名立而利附焉天下莫之能害也今夫韩魏中国之处而天下之枢也王其欲霸必亲中国以为天下枢以威楚赵楚彊则附赵赵彊则附楚楚赵皆附齐必惧矣齐惧必卑辞重币以事秦齐附而韩魏因可虏焉昭王曰吾欲亲魏久矣而魏多变之国也寡人不能亲请问亲魏奈何对曰王卑词重币以事之不可则割地而赂之不可因举兵而伐之王曰寡人敬闻命矣乃拜睢为客卿谋兵事卒聴睢谋使五大夫绾伐魏拔懐后二嵗拔邢邱客卿睢复説昭王曰秦韩之地形相错如绣秦之有韩也譬如木之有蠧也人之有心腹之病也天下无变则已天下有变其为秦患者孰大于韩乎王不如收韩昭王曰吾固欲收韩韩不聴为之奈何对曰韩安得无聴乎王下兵而攻荥阳则巩成臯之道不通北断太行之道则上党之师不下王一兴兵而攻咸阳则其国断而为三夫韩见必亡安得不聴乎若韩聴而霸事因可虑矣王曰善且欲发使于韩睢日益亲复説用数年矣因请间説曰臣居山东时闻齐之有田文不闻其有王也闻秦之有太后穰侯华阳髙陵泾阳不闻其有王也夫擅国之谓王能利害之谓王制杀生之威之谓王今太后擅行不顾穰侯出使不报华阳泾阳等击断无讳髙陵进退不请四贵备而国不危者未之有也为此四贵者下乃所谓无王也然则权安得不倾令安得从王出乎臣闻善治国者乃内固其威而外重其权穰侯使者操王之重决制于诸侯剖符于天下政适伐国莫敢不聴战胜攻取则利归于陶国御于诸侯战败则结怨于百姓而祸归于社稷诗曰木实繁者披其枝披其枝者伤其心大其都者危其国尊其臣者卑其主崔杼淖齿管齐射王股擢王筋县之于庙梁宿昔而死李兑管赵囚主父于沙邱百日而饿死今臣闻秦太后穰侯用事髙陵华阳泾阳佐之卒无秦王此亦淖齿李兑之类也且夫三代所以亡国者君専授政纵酒驰骋弋猎不聴政事其所授者妒贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也
</div>
    <div class="pagination">
<a href="尚史_page56.html">上一页</a><span>...</span><a href="尚史_page52.html">52</a><a href="尚史_page53.html">53</a><a href="尚史_page54.html">54</a><a href="尚史_page55.html">55</a><a href="尚史_page56.html">56</a><span class="current-page">57</span><a href="尚史_page58.html">58</a><a href="尚史_page59.html">59</a><a href="尚史_page60.html">60</a><a href="尚史_page61.html">61</a><a href="尚史_page62.html">62</a><span>...</span><a href="尚史_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
