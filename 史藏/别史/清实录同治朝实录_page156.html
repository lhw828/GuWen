<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 156 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 156 页/共 505 页</h1>
    <div class="content">
○谕议政王军机大臣等、富明阿奏、追剿丹阳窜贼情形。并统筹防剿一摺。官军克复丹阳后。追剿窜贼至珥村地方。突有逆垒出贼四股迎拒。均经我军击败。蹋平贼垒。即著富明阿督饬将弁。乘胜跟追。务将丹阳余匪。□□穴□又□杀净尽。悉数殄除。楚豫捻匪。窜扰随州。号称数十万众。图援金陵。意由江北绕道前进。该将军现将泰兴防兵撤回。并于南渡之军。抽回四千。以防西路。留总兵杨心纯守丹阳。令詹启纶统带五千人暂扎丹邑。以便驰助金陵。即著照所拟妥为布置。金陵逆援。如犯江北。万一兵力不敷堵御。应如何抽拨劲旅遏贼纷窜之处。著富明阿妥筹办理。不可稍有疏虞。致令掣动金陵全局。丹阳降众。即著妥为遣散。毋令滋生事端。将此由五百里谕令知之。　　

○又谕、沈葆桢奏、缕陈近日军情。并乐平肃清。玉山解围各摺片。发逆续窜江西。虽经官军截剿。乐平边境。业已肃清。玉山亦已解围。而东路贼氛。仍未殄灭。至西路情形。南丰踞逆。负嵎如故。窜建甯之伪王宗出窥广昌。经官军击败。遁向石城甯化交界之分水＜?土幻＞而去。惟南丰坚城未拔。则此次击退之贼。难保不复来窥犯。现在江忠朝已抵安仁。即著沈葆桢饬令统率所部。会同王沐一军。前赴弋阳贵溪一带。相机夹击。迅殄贼氛。王文瑞已抵袁州。派队进扼永丰。并著饬令该道员与席宝田、韩进春等、妥速进兵。迅将南丰攻拔。并将建昌一带要隘。力筹布置。毋令贼踪纷窜。曾国藩虑鲍超驰援江西。不能速到。现派周宽世七营。金国琛九营。先从饶州一路往援。著即饬催迅速前往。并著沈葆桢恪遵前旨。督饬在防将士。与周宽世等军互相援应。毋稍疏懈。左宗棠所派副将刘明珍安武军四营。已抵广信。即著该督饬令刘明珍、与王开琳一军。严扼要隘。截贼续窜江西之路。不得稍有疏虞。将此由六百里各谕令知之。　　

○补铸奉天昌图厅通判、照磨、广西河池州州同、各关防印信。从将军玉明、巡抚刘长佑请也。　　

○以山东剿匪出力。全省肃清。赏知府龚易图、佐领塔克苏堪等花翎。知县何亮清等蓝翎。余加衔升叙开复有差。　　

○以截剿窜匪不力。山东已革副将春祺、都司王宗元均遣戍军台。　　

○予江西乐平玉山等处阵亡千总王贵发、把总廖衍枱、祭葬世职加等。　　

○癸巳。谕内阁、官文参奏严树森把持兵柄。刚愎用事等语。据称严树森自履任以来。招募湘勇马步水师五十余营。号衣旗帜。均用抚标名目。各营官俱发给抚标钤记。调度文檄用巡抚关防。或自主稿而会总督之衔。或径自劄行。此次官文出省后。该抚辄将黄陂当冲两营。调回省城。并将官文派赴上游之水师总兵李济清等两营阻止。不令远移。复代官文劄调曾绍霖炮船八只。随营上驶。其沉俊德等楚省旧营。亦皆改隶抚标调遣等情。各省巡抚。如与总督同城。遇有紧要公事均须与总督会商。巡抚岂可任意专擅。若遇总督统兵出省。则一应调度机宜。设非事机迫不及待。即当会商统帅。以期事权归一。俾将士有所禀承。至督标抚标兵数。均有定制。岂可率意移改。楚勇亦系总督巡抚公共之勇。岂得率书抚标字样。乃严树森招募湘勇五十营。俱令隶归抚标。钤记等项。均用抚标名目。文劄多不与官文会商。意在把持兵柄。其于官文带兵出省后。又复任意檄调各营。互相易置。并将楚省旧营。一并改隶抚标。似此争权竞势。实属任意妄为。现在发捻大股各匪。窜扰湖北。正当剿办吃紧之时。官文以钦差大臣。督兵进驻汉川。所有各营将士。均应归该督节制。庶号令不致纷歧。若如严树森之种种牵掣。率意更张。必至贻误大局。该抚前在河南时。坐拥重兵。株守汴梁于省城以外各郡县。任听发捻各匪焚掠。一筹莫展。不敢出省垣一步。其于省城防守事宜。亦复措置乖方。叠经御史刘毓楠以剿匪未善。侍郎毛昶熙以胆怯见偏量狭性愎据情参奏。比调任湖北巡抚时。又经御史陈廷经以性情刚愎人地不宜陈奏。朝廷因严树森于军务虽非所长。而操守尚好。于吏治亦能讲求。未经即予撤任。并经谆谆训诫。冀其湔濯自新。乃竟怙过不悛。挟私妄作。深负委任。严树森著以道员降补。以示薄惩。　　

○谕议政王军机大臣等、左宗棠奏、官军进规湖郡。并截剿上游窜贼获胜。及大股逆贼分窜江西。情形紧急。并延平等处告警。调派得力员弁防剿各摺片。发逆群窜江西。虽经江浙两省官军。会合防剿。惟南丰踞贼。负隅如故。上饶玉山一带。亦未肃清。而李侍贤一大股。已由歙休地界窜入江西。其由常州丹阳窜出之林彩新、矮崽陈等股。如蚁如蝇。亦将由长兴四安一带。取道绩歙。图窜江西。若不迅图埽荡。该逆窜聚一方。裹胁日众。必仍狡焉思启。图救金陵。于全局关系甚巨。此时江省援兵日集。江忠朝、王文瑞等军。均已入境。浙军刘明珍等已抵广信。曾国藩所派之周宽世、金国琛等营。左宗棠此次改派之刘清亮一军。亦已先后赴江。惟该将领等才智不相上下。彼此位望相等。非有威望素著之大员。统率调度。恐难迅奏肤公。本日已命杨岳斌督办江西皖南军务。并令刘典帮办军务矣。曾国藩接奉此旨。即行咨商杨岳斌。令其迅赴江西。现在彭玉麟前赴九江。扼要布置。为发捻东窜之备。若杨岳斌即日赴江。则下游水师。统带乏人。著曾国藩、李鸿章、酌量情形。于黄翼升、李朝斌二员内。拣派一人。统带杨岳斌水师。以资得力。杨岳斌驰赴江省后。即于江皖交界扼要地方驻扎。督率诸军。实力剿洗。一切军情。有应由杨兵斌专摺具奏者。有应与曾国藩沈葆桢会衔具奏者。均著随时酌度缓急。分别办理。沈葆桢于各该营应用饷需。务当力筹接济。曾国藩、杨岳斌、沈葆桢、均受朝廷倚畀。想能和衷商办。共济时艰也。刘典回湘募勇六营。前据恽世临奏、四月中可以入江。此时该臬司行抵何处。并著杨岳斌、沈葆桢、飞速催提前进。以厚兵力。曾国藩前因责任太重。屡请派员分任仔肩。此时江皖军务。既派杨岳斌前往督办。为该大臣分任其劳惟一切应剿机宜。曾国藩仍须随时与杨岳斌筹商。通筹兼顾。金陵官军攻破月围之后。贼势已蹙。著督饬曾国荃等迅速进攻。仍当于勇猛之中。寓以慎重。李鸿章恪遵前旨。分军严扼要隘。毋令金陵溃贼外窜。江浙败贼。悉萃湖州。意在以一隅牵掣浙师。而以全股窜徽歙。扰及江西。其谋甚狡。此时进规湖州各军。业于菁山下施村等处获胜。著左宗棠督饬高连升等军。迅速合围。力拔坚城。庶上窜之贼。退无所踞。埽荡自易为力。王开琳一军。既经留驻华埠。著左宗棠迅饬刘清亮等、于驰抵玉山沙溪后。会合该处防兵。相机堵剿。遏贼续窜江西之路。泰甯县被贼窜陷。旋即收复。贼踪扰及将乐县境。延平军务。万分吃紧。左宗棠拟调林文察内渡剿贼。并令康国器率师入闽。与张运兰由粤赴闽之师。会合夹击。所筹甚属周密。即著左宗棠、徐宗干、妥速商办。饬催林文察迅速由台内渡。赶赴延邵等处。迎头截击。康国器现已取道严衢。入浦城达闽。即著饬令确探贼踪。迎头痛剿。毋令蔓延腹地。将此由六百里各谕令知之。　　

○又谕、前因贼匪由江窜闽。如由邵武汀州一路奔趋。官军难以堵截。谕令毛鸿宾等、饬令张运兰仍即速回本任。兹据左宗棠奏、江西收复新城后。余贼悉趋闽界。窜陷邵武府属之建甯。现在虽经克复。贼踪业已阑入将乐县境。延平军情吃紧等语。闽境贼势甚重。而该省兵力。甚不足恃。若无大枝劲旅。前往剿办。一经蔓延腹地。势将不可收拾。著毛鸿宾、郭嵩焘、懔遵前旨。迅即檄令张运兰一军。星驰前进。由潮州入闽。协同剿洗。迅殄逆氛。闽省军情万紧。该督抚毋得再行任意奏留。致误戎机。豫省捻匪。汉中发匪。并趋鄂疆。随枣钟京一带。遍地贼踪。官文现已出省督师。唐训方署理巡抚当此事机吃紧之际。恐不足以资坐镇。著毛鸿宾、郭嵩焘、催令吴昌寿赶紧交卸。兼程前进。迅赴湖北巡抚新任。毋稍迟延。将此由六百里谕令知之。　　

○又谕、官文奏、随州等处续获胜仗。张之万奏、截击发逆获胜。并堵剿信阳等处窜匪。毛昶熙奏、连克贼巢。息县渐次肃清各一摺。楚军随同僧格林沁马队。在随州击败发捻股匪。斩馘甚多。与僧格林沁前奏情形大略相同。该逆由天门京山云梦一带。掳掠民船。意图抢渡。均为水师击退。是楚省防堵。尚属严密。惟发捻前股。现据张之万声称、已窜至豫省之信阳州属黄土平靖两关。距城二十余里之杨柳河等处。张之万前派连美、贾文田、冯圣传、李承先等营。驰扼三关。并派道员葛承霖一军驰往。现已行落贼后。僧格林沁所派之苏克金。恐亦未能绕及贼前。该逆蓄意东趋。皖北兵力甚单。深为可虑。前经谕曾国藩能否腾出鲍超一军。防剿皖北一带。此时事机紧急。著即檄令该提督统率所部。迅速前往楚皖交界地方。严密堵遏由信阳东窜之贼。并著官文将天门等处股匪。力行埽除。严防东窜皖省之路。不得令该逆阑入。致滋蔓延。仍一面派兵。与豫省派出各军联络。尽歼丑类。多隆阿旧部八千人。业已陆续起程赴楚。兵力足资剿办。如何接替分拨。著官文妥筹布置。僧格林沁当督催马队。星夜穷追。并仍遵前旨。檄调陈国瑞一军。赴皖北扼要驻扎。以备截击。乔松年当就近分拨兵勇。将窜近皖北之匪。竭力剿洗。暂扎丹阳之扬营兵勇。著富明阿迅即调回移扎。严密堵遏。仍与吴棠乔松年互相援应。协力堵截。张之万并当檄令连美等军。严扼东窜股匪。毋稍松懈。毛昶熙已将汝南贼巢攻克。斩戮巨捻赵帼良等。并将降勇王廷干等悉予骈除。息县境内。渐次肃清。自可腾出兵力。移堵发捻股匪。著即统率所部。随同僧格林沁一军。随地截击。毋令蔓延。至发逆后股。由淅川败至板桥。经张曜会同色尔固善马步各军。截杀甚多。复追入楚境郧阳所属之羊皮滩。叠获胜仗。该逆势已穷蹙。著僧格林沁、官文、张之万、檄饬色尔固善并楚豫各军。前截后追。务将此股殄除。毋留余孽。唐训方久在戎行。熟谙军务。一切战守布置机宜。著与官文悉心筹商。以臻妥善。将此由六百里谕知僧格林沁、官文、曾国藩、富明阿、吴棠、李鸿章、乔松年、张之万、毛昶熙、并传谕唐训方知之。　　

○河南巡抚张之万奏、遵查李殿元等、前在荆子关击退另股发逆。实有其事。并非讳败为胜。报闻。　　

○命福建水师提督杨岳斌督办江西皖南军务。浙江按察使刘典帮办军务。　　

○以广东布政使吴昌寿为湖北巡抚。未到任前。以署按察使唐训方暂署。以广东按察使李瀚章为布政使。盐运使李福泰为按察使。　　

○以河南攻克息县贼巢。予游击蒋东才等升叙有差。　　

○以河南淅川剿贼获胜复游击蒋希夷顶带。　　

○以浙江遂安、江西玉山、等处剿匪获胜。予副将刘明珍等加衔升叙有差。阵亡参将黄应春等祭葬世职。　　

○修补浙江海甯州石塘。从闽浙总督左宗棠请也。　　

○蠲缓浙江富阳、新城、于潜、昌化、临安、余杭、海甯、仁和、钱塘、嘉兴、秀水、嘉善、海盐、石门、平湖、桐乡、德清、武康、孝丰、西安、龙游、建德、淳安、桐庐、寿昌、分水、金华、兰溪、东阳、义乌、永康、武义、浦江、汤溪、诸暨、三十五州县被扰地方本年额赋。　　

○甲午。谕内阁、前因袁甲三奏、淮北监掣同知许惇诗取巧牟利。请革职罚捐。当经奉旨将许惇诗即行革职。并勒令捐银十万两。接济清淮防费。本日据吴棠奏称、查明前次贼窜清江。西坝盐栈。实系被焚。该革员公寓。焚毁一空。原籍两遭兵燹。家产荡然。除两次遵缴银七千二百余两外。现在无力完缴。核与恩诏豁免之例相符。可否准予援免。声明请旨等语。此案前经袁甲三派委升任运司乔松年委员密查。盐栈并未被焚。抢失亦属无多。且清江职官。于捻匪警报已至时。演戏宴会。系该革员起意逢迎。并在普济寺延请上司寅僚宴乐。迭为宾主。以致防务废弛。厥咎甚重。已革淮北监掣同知许惇诗。著准其免缴罚捐银两。即行发往新疆效力赎罪。　　

○谕议政王军机大臣等、都兴阿奏、接奉寄谕。赶紧赴防。并改道前进一摺。据称本月十九日。行抵大同。接准德勒克多尔济函称。自归绥进兵。中有草地。无水可汲。亦无锅帐宿处。道经榆林。山路崎岖。仍须折回杀虎口。由关内方可前进。并准讷钦文称。亦以榆林地方极苦。所有续调直晋官兵。应由汾州永甯渡河入陕。拟照讷钦所拟路程。改道前进等语。草地榆林一带。均属难行。该将军所奏。自系实情。即著照所请。迅由太原汾州驰赴定边。毋稍延误。该将军行抵定边。著即将先后派拨各军。相机调遣。规取灵甯。以副委任。饷项军装。均关紧要。著沈桂芬酌派妥员办理。俾资接济。晋省所制炸炮火箭。甚为得力。并著酌量拨给。交该将军随带赴防。以资攻剿。将此由五百里各谕令知之。　　

○又谕、毛鸿宾奏、剿捕菱角塘一带土匪。生捦逆首。北江一路肃清一摺。英德等县交界之菱角塘石街蒋洞一带。有冯九指等在彼久踞。经张运兰等设计诱捦。余匪遁入老虎径之水仙岩洞。亦俱困死洞中。北江英德阳山一路。大致肃清。该督拟令张运兰驻扎南雄州防堵。张运兰一军。叠经谕令带赴闽省。剿办江浙窜匪。江西自新城收复后。贼众悉趋闽界。阑入将乐县境。延平军情吃紧。昨复谕令毛鸿宾、郭嵩焘、檄令该臬司星驰前进。由潮州入闽剿贼。著即懔遵叠次寄谕。饬令赴闽。不得渎请奏留。贻误戍事。其翁源英德交界之垄口乡。尚有零星土匪逃匿。著饬地方文武。实力□□穴□又□拏。以期净绝根株。勿任漏网。另片奏、花旗股匪林正杨、由广德州窜扰江西。兼及闽境。探闻汀州之甯化。甯都之石城。皆有贼踪。广东边防。此时以嘉应州为最。已饬吴赞诚等办理沿边团练。总期遏贼境外等语。所筹尚属妥协。著即督令派办各员。认真经理先清内匪。以免外匪句结。不可有名无实。如本境边防已固。仍须派兵出境剿洗。毋得稍存畛域之见。将此由五百里各谕令知之。　　

○乙未。谕内阁、前因内仓米石被窃。谕令该管直班官兵之大臣。饬令长安门直班官兵。昼夜严防。兹据户部奏称、本年三月二十三等日。开仓放米。在迤北残稿库内。拏获贼犯赵有儿一名。讯系由长安门内朝房檐际。穵穴而入。仓神庙复失去什物多件。残稿库檐际。又有穵透情形各等语。内仓重地。该管官兵。宜如何加意严防。以昭慎密。乃既经严谕之后。仍屡有贼犯。由长安门内朝房檐际。穵穴出入。实属胆玩已极。著步军统领衙门、并前锋护军统领、派员实力稽查。昼夜巡逻。毋得仍令宵小乘闲出入。其附近仓墙地势较高易于攀援处所。饬令加意防范。以免疏虞。傥敢仍前玩忽。即著该管大臣、将该班官兵等指名参办。毋稍姑容。并著工部将内仓迤北残稿库坍塌之处。赶紧修理。以昭严密。　　

○又谕、仓场侍郎钟岱、宋晋奏、花户放米含混。恐有情弊。查仓御史瑞亨奏、书吏禀称花户放米。有积压多放情弊各等语。向来各仓放米。先行传片。定日开放。原以杜奸胥积蠹。从中舞弊。乃本月二十一日。海运仓花户。竟将未经传片亦未起票之中营巡兵及四成孤贫粟米。先行开放。而于业经传片之镶黄旗包衣甲米。转延压不发。且并未禀知汉监督到仓。其为意图弊混。形迹显然。该仓书吏张庆盈、虽据禀称并未到仓。亦难凭信。花户杨时和、书吏张庆盈、均著交刑部严行审讯。满监督德赓于应放米石有无传片起票。毫无觉察。且并不候汉监督到仓。即行开放。难保非知情徇隐。德赓著先行撤任。听候传质。钟岱等另片奏遵旨派员侦访运河米窖等语。即著饬令派出各员。认真办理。以重运务。　　

○谕议政王军机大臣等、前据景纶、麟瑞奏、查明覆勘围场边荒情形。当经谕令该部查议具奏。兹据户部奏、该将军等原奏内称。东由伊勒们河起。西至伊通河止。并其闲裁撤伊巴丹等五处废围。除留建公所外。净可垦地二万八千六百六十五晌。又东自庙岭起。至一座毛地方。复由该处南面。折至迤西之钓鱼台止。西以伊勒们河为界。北以旧设卡堆为界。并其闲裁撤之孤拉库等二处废围。除留建公所外。净可垦地八千二百三晌五亩。此项地亩。既据该将军等查明并无关碍情形。应请饬令照办等语。著景纶、麟瑞、督饬承办各员。认真经理。仍随时稽查。毋任偷种私占。亦不得藉端滋扰。致累闾阎。至该将军等、拟将倒木河之北旧有佛斯亨海兰两围那移。并将萨伦河等处各围一并移设。所有空旷闲荒地亩。一并开垦。此项地亩。是否与边界围场。毫无关碍。其所招各佃。人数众多。能否与该处民人日久相安。不至别滋事端。至移设各围。能否妥协。日后有无流弊。著景纶、麟瑞、详细酌核。总期于边界围场。两无关碍。方可斟酌办理。傥或利少弊多。仍行奏请封禁。毋稍隐饰。其土门子阿勒楚喀双城堡等处闲荒事宜。仍著景纶等转饬承办各员。详晰查覆。原摺著钞给阅看。将此各谕令知之。　　

○盛京将军玉明奏。永陵神树。女□耎枝发叶。老干萌芽。谨绘图贴说进呈。得旨、览奏敬悉。仍著随时加意培护。以昭慎重。图留览。　　

○旌表守正捐躯直隶曲阳县民王洛寿妻王氏。鸡泽县民郝迷子妻赵氏。　　

○丙申。以正黄旗蒙古都统义道署镶黄旗汉军都统。正红旗蒙古副都统奕贵署左翼前锋统领。正蓝旗汉军副都统安兴阿署正蓝旗护军统领。　　

○以陕西苏家沟等处剿办回匪出力。赏协领倭兴额、富贵、委参领穆隆阿、佐领德福、贝滚保、博明阿、副管齐耇、副将彭忠国、参将陈广德、舒荣华、杨明高、邓万胜、曹殿扬、闻玉贵、傅先宗、游击鲁得兴、丁长胜、都司何大发、张凤山、易得胜、刘国龙、巴图鲁名号。同知衔知县樊继英等花翎。委骁骑校全胜等蓝翎。余加衔升叙开复有差。　　

○以办团横恣。革安徽在籍同知高锡龄职。遗戍军台。　　

○丁酉。谕议政王军机大臣等、富明阿奏、江防下游肃清。拟裁师船节饷。并筹防天长一带情形各摺片。江南一带。自苏常各郡及江阴常昭丹阳等处相继克复。败贼远遁。下游一律肃清。其江北一带。自瓜洲以至通海。亦均安谧。所有江面驻防之红单拖罾等船。自应乘此酌裁。以节饷需。该将军拟将此项大船。分为三起。先择其朽烂者。遣撤二十五只。派员统带回粤。即以在防炮划。移泊防堵。俟头帮起程后。如果江防稳固。再将余船分作二三起。陆续裁清。以免拥挤而重江防。并由江南粮台。筹给一月实银口粮。筹画尚属周妥。即著照所议办理。惟粮台拮据。各船前欠饷银。为数甚多。著富明阿即移会粮台查明。取具各帮积欠细册。迅即分咨广东江苏两省。由毛鸿宾、郭嵩焘、李鸿章、分别补发。遣散各船兵勇。务须妥为安插。毋令滋生事端。富明阿因下游江面肃清。难民均经南渡。请弛封江之禁。以期货物流通。著即照所请行。惟金陵尚未克复。难保无窜突之虞。富明阿仍当督饬现有水师。严密巡防。不得稍存大意。汉南发捻各逆。现已窜至豫省之信阳州。势将东趋皖省。江苏里下河地方。素称饶富。难保不为贼匪窥伺。扬防西路来六全滁等处既经曾国藩分兵扼扎。而天长一带。尚觉空虚。富明阿已将太平洲一带大炮船。全数调回邵伯。并拟抽拨队伍。相机剿办。著曾国藩、富明阿、随时联络声势。互相策应。务期遏贼东窜。毋令扰及完善。是为至要。将此由六百里各谕令知之。　　

○又谕、骆秉章奏、黔匪阑入边境。调兵剿办。叠获胜仗一摺。黔省正安州号匪。窜扑四川南川县城。经唐友耕等督饬官军民团。会合夹击。该逆遁回新州老巢。复因巢穴攻破。由桐梓境内绕窜。至綦江连界之松坎一带。又败窜扶欢坝。乘闲围扑綦江县城。屡经官军击败。仍向温水退走。剿办尚属出力。惟该逆尚游弋于仁怀境内。难保不再图奔突。且黔省桐梓地方。尚有另股号匪。亦应防其纷窜川边。骆秉章现留唐友耕在南川等处。居中策应。调刘岳昭果后十二营。分顾江合两县边境。并令成耀星等、各率所部。驻防綦境。所筹甚属周密。即著督饬唐友耕、刘岳昭等、认真防剿。毋令贼窜腹地。致成蔓延。至滇边土匪。及黔省苗教各匪。分扰叙永。包茅仙等又扰及秀山边界。并著严饬许荫棠、曾志友等军。实力堵遏。毋稍疏虞。滇匪何金泷等既有蠢动之信。叙南防务。即责成提督胡中和妥筹兼顾。不可稍涉大意。将此由六百里各谕令知之。　　

○戊戌。谕内阁、刘长佑奏、豫省悬岸。现仅滑县一处。仍请停止捆运。并查明运司委无私加各款一摺。据称豫省各处悬岸。业由长芦一律招商认办。仅悬滑县一处。整顿较易。若一经豫省捆运。本处未能尽销。势将浸灌他处。于全局大有关系。所有豫省悬岸。著统归长芦自行经理。豫省毋庸捆运。以清引岸而专责成。至长芦滞引。例准融销。既据查无私加私用各项情弊。又据各商呈出领告应交银数清单。查对吻合。公同出具甘结。所有前次张之万奏、芦商把持。运使受其蒙蔽各款。均著无庸置议。该督仍当随时细心访察。实力稽查。如有前项情弊。即行从严惩办。以整鹾纲。　　

○谕议政王军机大臣等、恭亲王等奏、请饬催各省积欠工程饷银一摺。定陵大工。将次告竣。需饷甚殷。上年六月闲。曾谕令各该督抚监督等。将欠解饷银。依限完解。不准再事延宕。兹据恭亲王等奏工程饷银。共计积欠一百二万两之多。请饬严催各该督抚监督等。将欠解饷银。仍按限期报解。如逾限不解。即行参处等语。定陵工程。关系紧要。该督抚监督等身受国恩。自应激发天良。将应解饷银。移缓就急。源源接济。似此任催罔应。势必停工待饷。贻误殊非浅鲜。著骆秉章、毛鸿宾、张之万、刘蓉、郭嵩焘、毓清、将欠解之饷。按照银数。先解四成。限于八月以前解到。其余六成。限于十二月以前埽数解清。经此次分立限期之后。若再仍前蒂欠。有误要工。即将各该督抚藩司监督等、按照户部奏定处分章程。分别严加议处。决不宽贷。将此由五百里谕知骆秉章、毛鸿宾、张之万、刘蓉、郭嵩焘、并传谕毓清知之。　　

○又谕、总理各国事务衙门奏、请派京营弁兵。学制火器一摺。据称练兵之要。制器为先。洋人所制炸炮炸弹等项。尤为行军利器。现在李鸿章军营。制造此项火器。已有成效。拟请饬火器营。于曾经学制军火弁兵内。拣派武弁八名。兵丁四十名。发往江苏。一体学习等语。所奏自系为思患豫防起见。本日业经谕令火器营。照该衙门所请派拨矣。此起弁兵。俟抵江苏后。即交李鸿章差委。专令学习炸炮炸弹。及各种军火机器。如能留心学习。著有成效者。准该抚从优奏请奖励。其有怠惰偷安。不遵约束者。即照军法治罪。该抚务当明定劝惩。俾该弁兵等尽心讲求。以期备得西人之妙。该弁兵等到苏后。该抚务须加意稽察。妥为防闲。俾秘妙之传。不致稍有漏洩。方为妥善。所有应给薪水等项。即由江苏酌定支发。准其作正开销。原摺著钞给阅看。将此谕令知之。　　

○又谕、御史富稼奏、奉天府属新民厅。素有旗匪马泳邦、窝养马贼朱姓多名。肆行焚窃。并纠合觉罗德贵等、夥霸范家屯旗人张殿福田地百顷有奇。屡经控案。笔帖式王嘉全为之请托不究。反将张殿福管押。马秉宜等带兵催租。殴伤佃户张喜发毙命。而王嘉全等复贿串抚民厅书任洛等。私放正凶。严押尸亲。刑偪认诬。捏文送部。中途诡报尸亲逃走。案悬莫结。请饬严拏究办各等语。奉天为根本重地。岂容棍徒窝藏马贼。夺产毙命。若如该御史所奏各情。实属大干法纪。著玉明、宝珣、德椿、严饬所属。速将该犯等逐名拏获解京。交刑部讯办。并将承种佃户张殿福等讯明。计地升科。以重国课。原摺著钞给阅看。将此各谕令知之。　　

○又谕、有人奏、前暂署陕西巡抚按察使张集馨奸邪险诈。谄媚卑污。于多隆阿初到省城时。独迎于十里以外。并不与司道同见。致使陕省有巡抚公服跪接钦差之谣。纵使并无其事。而众口已传为笑柄。其所参文武官员。均系仰体多隆阿之爱憎。如提督马德昭、臬司刘鸿恩、及各州县等。其中尽有循声素著有功无过之员。而马德昭尤为陕甘兵民所悦服。屈列弹章。公论无不惜之。汉中镇总兵佘福象、为多隆阿所狎比。捏报战功。保奖提督衔花翎勇号。尽先游击陈东霖、绰号陈铁匠。以缉拏逃勇为名。妄杀民人。没其赀财。且过一州县。必索重赀。陵虐官民。无所不至。候补道李宗焘、并有跪求多隆阿缓攻盩厔。保全家小等事。是否实有其事。著刘蓉确切查明。据实具奏。单内所传奇方一张。有姜桂刘寄奴陈皮李核等药名。系指何人而言。其传方之吕洞宾。又系何人。并著刘蓉一并查明。详晰陈奏。毋稍徇隐。原单著钞给阅看。将此密谕知之。　　

○又谕、刘长佑奏、边墙地方辽阔。请饬热河等处严查奸宄等语。据称北界边墙。广延千里。关隘虽有驻兵。日久难免疏懈。长城坍塌处所。易于偷越。巡察尤难。比年山东曹州等府、及直隶沧青各属游民。出口谋生。流为盗贼。甚至乘马持械。结夥劫掠。从前马贼之多。盖由于此。至蒙古游牧之区。该匪等强借栖身。此拏彼窜。莫可踪迹。且其中回民尤多。难保不句结甘肃回匪。由草地窜往边墙。致成巨患。所奏自系实在情形。著麟庆、阿克敦布、德勒克多尔济、桂成、庆春、连成、严饬所属官兵。一体认真查拏。务获究办。毋任奸匪溷迹。以杜乱萌。将此各谕令知之。　　

○又谕、刘长佑奏、湖南湖北两省。防剿吃紧。现拟裁撤陈飞熊一军。赴官文军营调遣等语。湖北虽甚紧要。现有僧格林沁大军。及官文出省调度。兵力尚不为薄。惟该逆人数众多。恐铤而走险。东窜堪虞。所有现拟撤裁之陈飞熊一军五百名。著即饬令迅速赴皖北地方。归乔松年调遣。乔松年于此项勇丁到后。即酌量派驻扼要地方。与陈国瑞等军、及皖北各军。声势联络。毋任楚氛侵入皖疆。回救金陵。方为妥善。将此由五百里各谕令知之。　　

○又谕、沈葆桢奏、玉山解围。乐平肃清。并收复弋阳县城。暨南丰踞逆情形各摺片。玉山乐平。均当贼冲。现在德乐虽已肃清。而分窜之贼。复扰及贵溪。沙溪贼复分路南渡。扰及上饶铅山之上泸坂湖坊等处。是东路贼势。仍形吃重。亟须极力剿办。提督黄仁遗等现入贵溪。继果营道员王沐、扎营于贵溪南岸。著即督饬该提督等分投堵剿。力图埽荡。南丰踞逆。负嵎如故。而伪王宗一股。复由闽境回窜新城之樟村。林正扬一股。复窜入甯都州界。是东路情形。愈形吃重。王文瑞已抵袁州。派队进扼永丰。即著督饬道员席宝田、韩进春等、妥速进兵。迅将南丰攻拔。并将由闽回窜之贼。亟围埽除。毋令纷窜。昨已有旨。命杨岳斌督办皖南江西军务。刘典帮办军务。所有由皖浙续窜江西之贼。当可以资堵截。该抚俟该提督到后。可即与之会商剿办机宜。一面严饬本省现有之兵。迅克南丰。保全完善。是为至要。将此由六百里谕令知之。　　

○又谕、严树森奏、遵旨筹办省防。布置汉黄一带水路情形。并请将陕西所派英毅等二十营撤回各摺片。发捻各逆窜楚。股数众多。德安云梦应城随州京山天门等处。纵横数百里。而大股则麕集于德安之三里店等处。切近城池。官文已抵汉川。涢汉一带。当可无虑。著官文严饬水陆各军。认真剿办。德安等府县城池。责令各该地方官严密防守。不可稍有疏失。严树森所派驻防涢汉之师。悉归官文调遣。如何路有失。定惟何路带兵官是问。防省之成得升等营。归唐训方调遣。唐训方接署抚篆。办理省城防守事宜。务当随时禀商官文。以一事权。严树森所募之湖南勇丁。如已将次到鄂。即归成世音等训练调拨。如尚未募齐。即可停止。并著官文等酌量办理。另片奏、刘蓉前派之英毅六营。业由商州径赴襄樊。现有添派湘果马步十四营。东下追贼。月需饷银五万七千余两。属由鄂省先行筹拨一月□济。鄂省饷源将竭。不能为秦军筹此钜款。请饬陕西将英毅湘果二十营兵勇。即日截回。李云麟一军五月以后月饷。由秦筹给等语。刘蓉所派之英毅六营。已入楚境。应否留楚。即著官文知照刘蓉办理。至湘果十四营。前经刘蓉议令撤遣回蜀。当以甘省余孽。恐被剿回窜。必须暂缓撤遣。本未令其留楚。著刘蓉仍遵前旨。责令□□穴□又□剿各路余匪。将来如何区画遣撤。并须妥为筹办。李云麟军饷。五月以后由陕西支发。刘蓉筹解毋误。正在寄谕闲。据僧格林沁奏督饬马步各队。移向应山信阳一路。追剿发逆。叠获胜仗。并函会官文劄饬楚豫官军。蹑剿败残余匪一摺。陈大＜?氵喜＞与蓝范等逆合股。在英山一带麕聚。僧格林沁亲督大队痛剿。捦斩无算。复经傅振邦等马步追蹑。逆众向正南狂奔。该亲王已饬候补道葛承霖等带队追剿。而自带舒通额等马队。暂扎信阳。以固北路之防。所办极为周妥。著即督饬各将弁分投蹑剿。务期节节肃清。毋任窜入腹地。该亲王即在信阳州居中调度。傥该逆被击东趋。即可督率舒通额、恒龄等、尽力追击。以收聚歼之效。陈国瑞一军。应令扼扎何处。截剿窜贼。并著僧格林沁酌量调派。官文务当督饬水军。力固江防陆路。迎剿窜逆。豫军到楚。一并归官文节制调遣。以资得力。将此由六百里谕知僧格林沁、官文、刘蓉、并传谕唐训方知之。　　

○又谕、熙麟奏、庆阳情形紧要。不能迅赴兰州。庆防兵勇。在环县击贼获胜。甯夏满城。被围日久。亟待援兵。陕省截留甘饷。并钞录林寿图原函呈览。暨遵查恩麟奏报凤翔回匪情形各摺片。前因甘省军情紧要。庆阳仅办粮台转运。文煜到后。已有大员接办。是以叠谕熙麟迅赴兰州省城。接印任事。兹据奏称平凉大军。将次合围。定边兵勇。将次进征。恐败匪纷窜肆扰。分我兵力。且近获贼供。刻有东窜之志。庆阳之防剿吃紧。实倍往昔等语。所奏自系实在情形。即著熙麟暂驻庆阳。会同文煜等。于徵兵筹饷各事宜。妥为调度。恩麟暂权护篆。办理有无偏谬。仍著留心随时察看。不得存两人分任之见。稍存诿卸。现在汉中发逆。悉数东窜鄂北。襄随一带。到处传烽。僧格林沁驻扎楚豫之交。剿办发捻。断不能移师西向。都兴阿由定边一路前进。计现在已入甘境。雷正绾尚称能战。陶茂林亦已抵甘。著熙麟会同该提督饬令各营将士。迅克平凉。节节埽荡。以期早日蒇事。慰朝廷西顾之忧。甯夏满城。被围日久。望援綦切。讷钦兵勇。虽有七千余名之多。大都未经战阵。赵廷烺所募勇丁。既不能符三千之数。熙麟令先招勇丁一千名。并饬游击罗元勋等、管带环县防勇一千名。驰往定边。与赵延烺之兵一同进剿。即著照该督所拟。迅饬该员弁分路前进。讷钦之军。已归都兴阿统带。著都兴阿酌量先挑劲兵一千名。力解甯夏满城之围。并分兵越花马池而西。偪近黄河驻扎。扼贼东窜。并催梁生岳拔队前进。傥仍前逗遛。即著严参惩办。雷正绾攻克平凉后。即鼓行而西。与都兴阿会合进兵。熙麟筹解军火。遇事和衷筹商。以期共济。甘省饷糈不继。关系非轻。前经张集馨奏、动支山东河南等省解甘饷银。截留分拨各营。当经谕令咨明熙麟等按款详查。所有熙麟庆阳军营饷需。仍著刘蓉懔遵叠次谕旨。实力接济。断不准膜视推诿。贻误事机。钞呈林寿图信函二件。著钞给刘蓉阅看。汇入前次交查之件。一并查明办理。熙麟请令穆图善带马队由定边草地赴甘。穆图善前已授为荆州将军。令其带勇赴楚。该将军现已屯兵灞桥。著即统率姜玉顺等军。仍遵前旨。迅赴楚北会剿。正在寄谕闲。据雷正绾奏、请饬多隆阿所部数营。拨归都兴阿统率。援剿甯灵。并曹克忠平毁长甯驿马鹿镇两处贼巢。刘蓉奏生捦曹逆。并将余匪□□穴□又□捕净尽。蔡逆被剿西窜。官军追剿堵击情形。督催姜玉顺等拔营赴楚等摺片。雷正绾屡获大捷。俟攻克平凉。仍遵十九日谕旨。与都兴阿和衷商搉进兵。多隆阿所部。除姜玉顺等马步各队。已拨赴楚北。此外如尚有余兵。固可拨赴甘省。如无兵可拨。即著刘蓉将所部酌拨若干。赴雷正绾军营。以厚兵力平郡城外援贼。剿灭净尽。城贼之势自孤。著雷正绾饬令陶茂林等乘胜进偪。迅奏肤公。曹克忠一军。著仍遵前旨。饬令回陇。或驻扎盩厔。以资控制。逆首曹灿漳既经捦获。余党□□穴

□又□斩殆尽。仍著刘蓉分饬各将士。将零星匿匪悉数歼除。蔡逆被剿西犯。探悉不能偷越兴安。思由镇安窜入甯陕老林。趋佛坪裦沔。南出昭广。以逞回川之谋。现已阑入镇安大小心川。并将小心川附近一寨攻破。逆众尚有三万之多。设使偷渡汉江。则川陕之蔓延滋甚。著李云麟由后追蹑。毋令贼匪得以喘息。刘蓉即檄饬萧庆高等移得胜之师。分扼江口一带。截其上窜之路。何胜必等会合邀击。傥竟窜近川疆。著骆秉章分饬在防将士。并地方文武。严密截击。以收聚歼之效。刘蓉俟穆图善起程后。即出省督师。或径趋潼商。或先赴镇安。著斟酌缓急情形。随时具奏。将此由六百里各谕令知之。　　

○又谕、熙麟奏、接据阿拉善亲王贡桑珠尔默特咨称。贼匪大队。在甯夏满城西南两处扎营。围攻甚紧。请饬该王选精壮蒙兵。亲身统领。从磴口进边列阵等语。甯夏满城。被围甚急。灵州等处贼氛甚炽。现命都兴阿督办甘肃军务。由定边取道。驰援甯夏。大兵一到。谅不难迅解重围。据生捦贼供。回匪有东窜之意。设或被剿铤走。肆意东趋。势将蔓延为患。愈难收拾。著理藩院转饬贡桑珠尔默特、挑选精壮蒙古兵丁数千名。亲身统带。从磴口进边列阵。严扼窜越。遇贼即击。以剿为防。其北路平洪孤城等处。并著拨兵实力防守。毋得有名无实。贻误事机。致干咎戾。将此谕令知之。　　

○考试应开列试差满汉二品以下京堂各官于上书房。　　

○以江西玉山县城解围出力。赏游击曾光荣巴图鲁名号。署知县候补同知直隶州知州章澂等花翎。知县余汝霖等蓝翎。余加衔升叙有差。　　

○以陕西汉中生捦首逆曹灿漳。赏提督萧庆高白玉翎管一枝。火镰一件。大荷包一对。小荷包二个。总兵官谢正球、副将赵绪庆一品封典。总兵官萧德见等加衔升叙有差。　　

○以甘肃泾州剿贼获胜。赏游击徐定邦等花翎。知县容贵等蓝翎。余加衔升叙有差。　　

○以陕西克复盩厔县城出力。赏副将张绍武、杨正义、荣立茂、杨顺惠、郑开发、参将彭文林、苏长青、邓得源、徐德光、胡胜得、张仕顺、廖顺得、陈祥盛、姚文广、游击罗怀玉、王占胜、都司周大华、刘魁元、高得胜、郑国富、陈时芳、巴图鲁名号。委参领常存等花翎。骁骑校果勒敏等蓝翎。余加衔升叙开复有差。予阵亡参将张荣德等一百三十四员祭葬世职加等。　　

○予湖北应山阵亡哲里木盟三品台吉阿尔萨朗祭葬世职加等。　　

○己亥。孝慎成皇后忌辰。遣官祭慕陵。　　
</div>
    <div class="pagination">
<a href="清实录同治朝实录_page155.html">上一页</a><span>...</span><a href="清实录同治朝实录_page151.html">151</a><a href="清实录同治朝实录_page152.html">152</a><a href="清实录同治朝实录_page153.html">153</a><a href="清实录同治朝实录_page154.html">154</a><a href="清实录同治朝实录_page155.html">155</a><span class="current-page">156</span><a href="清实录同治朝实录_page157.html">157</a><a href="清实录同治朝实录_page158.html">158</a><a href="清实录同治朝实录_page159.html">159</a><a href="清实录同治朝实录_page160.html">160</a><a href="清实录同治朝实录_page161.html">161</a><span>...</span><a href="清实录同治朝实录_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
