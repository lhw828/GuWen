<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 328 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 328 页/共 505 页</h1>
    <div class="content">○抚恤朝鲜国遭风难夷如例。　　

○庚戌。谕军机大臣等、总理各国事务衙门奏、查明误掳诺海贸易牲畜等件。请饬会商妥办一摺。棍噶扎勒参由察罕鄂博进兵。至乌兰布拉特、穆尔绰尔霍等处。途遇哈萨克接仗。得回牲畜。该卡伦虽议归俄国。惟尚未立界牌鄂博。不得谓侵越俄境。棍噶扎勒参欲仍执旧图理论。藉免赔偿。而荣全向俄官告称。诺海在该处游牧贸易。语言服饰。与哈萨克无异。此时无从稽查。并有查明后设法密赔。善了其局等语。俄人心怀叵测。每思得步进步。此事藉端生衅。岂一时空言所能了结。荣全既有设法善了之说。自可相机办理。免致别滋事端。著麟兴、荣全、锦丕勒多尔济、李云麟、明瑶、锡纶、会商妥办。将索赔诺海牲畜一事。先行在外设法了结。免致将来办理各节。动行棘手。该将军大臣等办理此事。固当力持大体。亦不值惜小费而启衅端。总期权其重轻。斟酌妥办。以免流弊。总理各国事务衙门摺。著钞给阅看。将此由六百里各谕令知之。　　

○以奉天捐输军饷。永广长春厅学额三名。吉林厅二名。　　

○辛亥。谕军机大臣等、李鸿章奏、各军获胜情形。会筹调度一摺。昨据左宗棠奏、贼由盐山绕窜清平。屡思渡运。当经谕令左宗棠等严扼运防。李鸿章督军剿击。兹据该大臣所称各节。是运防已稳固可恃。自应赶紧进兵。以期迅就扑灭。李鸿章既与左宗棠意见相同。即著将堵剿机宜。妥商筹办。万不可失此机会。东昌等处。已有东皖淮军分段扼守。即著丁宝桢、英翰、分饬各军实力堵遏。以专责成。官文曾有饬令张树声在运西督办民团之奏。即著严饬该臬司迅速举办。并遵奉前旨。派拨队伍。前往临清迤北等处填扎。其沧州减河。李鸿章已函商崇厚。酌添津军。分段协守。即著崇厚星速派兵前往协防。以便腾出劲旅。专作游击之师。左宗棠亦当遵奉前旨。严饬各军力扼运西。免致疏虞。贼既不能突窜运河。无虞铤走。定可一鼓捦渠。李鸿章所派各军。叠次获捷。即著严饬各路将士。乘胜追击。分投兜剿。依限灭贼。以竟全功。将此由六百里各谕令知之。　　

○壬子。以福建省城新建天后宫落成。颁扁额曰德施功溥。　　

○谕军机大臣等、库克吉泰、刘典奏、各军剿贼、连获胜仗。并现筹防剿情形一摺。回匪窜扰陕境。奔突靡常。道员黄鼎一军。于四月初六日击贼于泾州。毙匪甚多。当将城围立解。提督刘厚基等军。复在甘泉获胜。甘省回逆土匪。先后窜至洛川等处。总兵周绍濂一军。大获胜仗。剿办尚为得手。该省西北一带。逆踪靡定。而西路回逆四五千人。方由灵台绕窜麟游境内。亟应严檄各军。分途进剿。著库克吉泰、刘典、督饬黄鼎等觇贼所向。力图埽荡。并饬刘效忠等由岐山等处进剿。其宜君白水一带。偪近北路。虽系残匪。尤应加意严防。并著库克吉泰、刘典、迅将该匪殄除净尽。以清丑类。将此由五百里各谕令知之。　　

○陕西巡抚刘典奏、边防吃重。请暂变通营制。选兵作勇。得旨、著照所请。仍当认真训练。俾成劲旅。　　

○授一甲。一名进士洪钧翰林院修撰。二名黄自元、三名王文在编修。　　

○癸丑。谕内阁、本日据刑部奏、审明富新禄米等仓仓米亏短情形。请将花户宋齐贤等分别定拟。监督钟霖等严议。并遵旨将仓场侍郎处分于定案时声明。历任各监督职名。请饬部查议等语。此案花户宋齐贤、容留逃犯张二洤等朋比为奸。计其所分之赃。已在十两以上。著发往新疆。酌拨种地当差。姜勇明知廒米亏短。并不禀究。著于徒罪上加为附近充军。其监禁待质之朱士魁、及应得杖罪各犯。均著照该部所拟办理。富新仓监督钟霖、童世梁、禄米仓监督宜麟、联海、北新仓监督岳泰、韩启鸿、均著交部严加议处。各该员亏短米石。著户部核定成数。著落分赔。历任各仓监督。著吏部一并查取职名。分别议处。在逃之花户李忠、张世禾、臧泰即张三、张遇春等、并逃遣张二洤、皂隶马蕣、小马童凯等、均著步军统领衙门顺天府五城一体严拏。务获究办。仓场侍郎钟岱、宋晋、职司仓储。毫无觉察。非寻常疏忽可比。著一并交部严加议处。　　

○谕军机大臣等、都察院奏、江苏举人蔡则澐等、遣抱以灞水频年被淹请复旧志等词。赴该衙门呈诉。据称现在改志。原为保堤而设。但运河存水。常行在一丈以外。今减为一丈四尺。势必连年开坝。民力均属抛荒。仍请水志遵行一丈六尺。立秋后始准开车逻坝。处暑后始准开中新等坝成案等语。该举人等所称各情。应如何因时制宜。仍复旧案以卫民生之处。著曾国藩、张之万、丁日昌、悉心会商。妥为办理。原呈均著钞给阅看。将此各谕令知之。　　

○寻奏、举人蔡则澐所称水志。查系得自传述。无案可稽。应无庸议。报闻。　　

○又谕、郑敦谨奏、带兵人员。擅离防所。请旨办理一摺。副都统安住前谕令将所部马队。在河南清化镇屯扎。原以防捻匪回窜。现虽贼氛较远。仍应遵旨扼扎。乃该副都统以贼扰直隶静海等处。辄藉词移缓就急。擅离防所。实属任意自专。安住著交部严加议处。即著郑敦谨饬令统带所部。驰赴保定。听候谕旨。并著官文于该副都统抵保定后。饬令将所部勇丁妥为钤束。将此由五百里各谕令知之。寻兵部议、安住应照擅离汛守例革职。得旨、著加恩改为革职留营。　　

○命协办大学士工部尚书瑞常、吏部尚书单懋谦、教习庶吉士。　　

○甲寅。谕军机大臣等、崇厚奏、派兵防守减河。请饬拨南路各军赴沧协守一摺。潘鼎新一军。现经李鸿章调赴前敌进剿。天津减河一带。仅有杨鼎勋一军。不敷防守。崇厚现饬余承恩刘景芳驰赴捷地减河。并调李昌连练军两营。前往该处协防。惟减河西自通运石坝。东至祁口。一百数十里。地段绵长。民团稀少。分布势难周密。津郡仅存陈济清练军枪队并遵化两营。兵力甚单。未能尽赴河防。著左宗棠、李鸿章、于湘淮陕豫各军内。择其转战日久应行休息之队。抽拨数营。派赴减河。与杨鼎勋等军协力防守。既可保固河防。并可以均劳逸。左宗棠现在吴桥。尤当就近兼顾。崇厚亦宜添募津勇。设法协守。并将米饷军火。由津运沧。以资接济。该大臣等总须协力同心。妥筹会办。不可稍涉推诿。致误事机。将此由六百里各谕令知之。　　

○以直隶静海乡团击贼出力。予练总州判刘崇仪以知州选用。武举李金第五品顶带。均赏蓝翎。监生刘继鲁等六品顶带。　　

○乙卯。谕内阁、崇厚奏、道员延不赴防。请革职留营一摺。直隶候补道余承恩、带队在天津防堵。经崇厚饬令驰赴沧州。会同潘鼎新等协力防守减河。杜贼纷窜。乃该道于未经奉劄之先。即具禀请假散勇。接劄后竟敢延不赴防。自往运河西岸。在甎河地方筑营。实属任意取巧。余承恩著即行革职。留营效力。仍责令带队迅赴减河。由杨鼎勋指分地段。实力严防。傥再不知愧奋。即著从严参办。　　

○又谕、前因御史朱澄澜奏参嘉兴绅士张清泰等嗜利庇匪各款。当经谕令马新贻据实查办。兹据奏称、查明员外郎张清泰被参包庇匪棍拜认师生等款。讯无其事。承办桥工。检用废棺木料。系属经理不善。租给徽商孙松亭店屋。附近居民暂押衣物。该员并不预闻。军柴局劝捐收发。均有细帐。亦无假公济私情弊。惟不知引嫌自重。致启人言。疏于检点。请交部察议。并辞退书院讲席。不准干预地方公事。举人鲍昌照被参为匪徒画策攻城。同恶相济。及收漕等事播弄挟制各情。讯属子虚。惟于高芝亭丝行被窃。报县诣勘。该举人在旁窥探。经该知县查问。始行走避。虽无教供情事。迹涉可疑。请照不应重律拟杖八十。照例纳赎。免其斥革等语。此案张清泰曾任京职。且主讲书院。不知立品远嫌。擅行干预公事。动招物议。实属不安本分。其督匠检用旧棺修理桥工一节。亦属谬妄。仅予察议。尚觉从轻。花翎道衔兵部员外郎张清泰、著改为即行革职。举人鲍昌照、于地方官勘案之时。既经在旁窥探。其非安静守分。已可概见。仅拟杖赎免革。亦觉轻纵。鲍昌照著改为斥革举人。以示惩儆。丁忧福建候补州同章皆仁、系已故枪匪章闻盛之子。岂容滥登仕版。著即斥革。以清流品。　　

○以浙江嘉兴等处拏办枪匪出力。予知府蒋泽澐等升叙有差。　　

○免琉球国贡船随带货物税银。　　

○丙辰。引见新科进士。得旨、一甲进士三名洪钧、黄自元、王文在、业经授职外。许有麟、吴宝恕、王寿国、锡珍、吴大澂、宗室宝廷、孙慧基、周崇傅、张登瀛、郑嵩龄、吴华年、胡乔年、谭承祖、陈启泰、阎迺兟、陈寿昌、焦肇骏、鲍存晓、刘廷枚、邵曰濂、刘常德、周璜、李肇锡、陈宝琛、何如璋、赵继元、梁仲衡、李郁华、熊汝梅、杜瑞麟、周麒、张人骏、鲁琪光、顾树屏、苑棻池、刘海鳌、慕荣干、秦钟＜??闲＞、何莱福、陶模、关朝宗、黄湘、李瑞裕、沈善登、潘衍桐、馨德、鸣泰、林懋祉、许景澄、蔡以瑺、徐祥麟、邵积诚、张清元、叶大焯、李振南、陆芝祥、吴士恺、李培元、刘治平、高万鹏、戴恒、徐兆澜、余鉴、徐文泂、姚协赞、魏弼文、广照、许振祥、刘春霖、程泽霈、徐会澧、洪良品、贺尔昌、姜球、皇甫治、郑贤坊、杨际春、郑扬芳、嵩申、联元、苏冕、萧振汉、赵汝臣、陈瑜、俱著改为翰林院庶吉士。林祖述、沈受谦、鲁宗周、丁云翰、杨廷传、高纪、隋聿修、胡泰福、孙钦晃、张乔芬、戚人铣、张惟俊、周芳杏、蒲预麟、汪彤程、黄翊、王瑞星、袁诚格、淩忠镇、徐鼎琛、张元普、胡功祁、刘至喜、王鹏运、方瑞麟、冯芳缉、徐家鼎、张文璇、张丕绩、宗丙寿、严必大、欧阳衔、陈达、张士煐、文琦、曹燮湘、沈咏彤、程志和、汪文枢、祝世功、孙汝明、苏汝恒、鄢鸣雝、王裕嵘、乔鵔、吴应扬、谢鸿诰、魏迺勷、苏大治、孙儒卿、赵时熙、陈惺驯、邓佐槐、黄元文、殷谦、汪鉴、林之升、陈作霖、陈兆翰、温黻廷、孙承烈、夏玉瑚、邓明、宗室恩景、慕芝田、黎淞庆、高蔚光、邱璜、易学清、熊凤仪、辛孚德、郭乃心、赵国蔺、黄灿章、延誉、王金鼎、华煜、俱著分部学习、孟继震、田逢年、王庆霖、萧宗瑀、罗德綍、杨桂芳、龚镇湘、王逢年、俱著以内阁中书用、杨鼎来、陆嗣龄、沈镕经、余烈、刘鉴、淩心坦、杨春富、李应鸿、张朝漟、朱世簠、路青云、刘履安、丁维、王懋修、张志贤、崔国榜、鞠捷昌、蓝瑾章、杨诚一、王国均、阳肇先、胡廷瑔、章淡如、薛振钰、吉绅、滕希甫、王必名、陈翔墀、特秀、陈受梁、钟廷瑞、张鉴堂、徐德裕、徐作梅、刘昌岳、尹果、岑傅霖、严蔚文、林步瀛、李宗邺、张佩训、赵从佐、徐鸣皋、吴联奎、庆振甲、陈杞、文荣、黄兆槐、袁思干、朱成棠、梁琛、于万川、吴绍正、华懋钦、彭润章、郭椿、邓煐、黄维翰、张之堂、蒋继芳、汤铭新、汪以诚、扎拉芬、林灼三、丁翥、江琛、金兆基、王煦、李淩霄、杨士芳、易鉴章、术其黉、孙炳煜、冯佐熙、黄长森、彭煇昇、冯庆长、谭培堃、刘承矩、朱乃恭、俱著交吏部掣签。分发各省以知县即用。刑部候补主事郑训承、叶荫昉、李昶、方汝绍、工部候补主事陈钦铭、俱著以主事即用、兵部学习员外郎孙永治、刑部学习员外郎张赓扬、俱著俟报满作为候补员外郎后。以该部员外郎即补。户部学习主事林生泽、兵部学习主事廖鹤年、俱著俟报满作为候补主事后。以该部主事即补。候选郎中陈以咸、著分部学习。余著归班铨选。　　

○丁巳。谕内阁、瑞麟奏、在籍主事把持公务。请旨革审。并将被控县令先行摘顶一摺。广东镇平县在籍刑部学习主事刘伯芙、以该县设立清查局徵收钱粮。未派该员经理。即倡为浮收之说。在外把持。复纠众直入县署。逞凶毁抢。经代理知县邹之麟禀请查办。刘伯芙旋以该知县浮收各情。列款控诉。据瑞麟饬交广州府查明。均无实据。供情亦复狡展。并经职员杨会祺等胪列劣款呈诉。其为恃符放纵。已可概见。亟应从严惩办。以儆劣绅。刘伯芙著暂行革职。廪生李盈门、生员李廷俊、傅锡芹、均著一并斥革衣顶。交瑞麟提集全案。秉公审讯。代理镇平县知县邹之麟。设立清查局徵收钱粮。并未豫先禀明。咎无可辞。邹之麟著先行摘去顶带。并著查明有无浮收各弊。毋稍偏护。　　

○谕军机大臣等、恭亲王等奏、特参侍卫不候调度。请旨交部严议。并请饬催余承恩迅赴减河协防各摺片。前据郑敦谨奏、陈国瑞自请带队北援。当谕令郑敦谨饬令该侍卫懔遵前旨。办理宜川等处防剿事宜。兹据恭亲王等奏、据该侍卫禀称回军北援。于初四日驰抵临清等语。览奏不胜骇异。该侍卫系奉旨赴陕剿贼之员。乃不候调遣。擅行拔队北上。实属任意自专。陈国瑞著先行交部严加议处。该侍卫现抵临清。即著归英翰调遣。该署抚即责令陈国瑞随同进队。由北而南。将此股捻逆痛加剿洗。以赎前愆。傥不能奋勇杀贼。或任性妄为。不遵该署抚调度。朝廷惟有执法从事。不能再为该侍卫曲贷也。运防已稳固可恃。防剿各军。不下十万。亟应乘此机会。为一鼓捦渠之计。李鸿章务当恪遵叠次谕旨。克期埽荡。迅殄逆氛。并著左宗棠、英翰、丁宝桢、檄饬各军。分投防剿。以资厚集。各该大臣督抚等、毋得迁延观望。日久无功。致负委任。潘鼎新马步各营。现调为游击之师。减河一带。仅有刘景芳五营。甚形空虚。顷捻踪又近沧州。亟应添兵扼守。著官文严催余承恩迅率所部。驰赴减河一带。会同刘景芳协力堵御。崇厚于余承恩到防后。酌度机宜。妥为布置。潘鼎新既调赴前敌。正与贼队相迎。著李鸿章严檄该藩司实力痛剿。若复迁延观望。或避贼而行。是既不任防。又不任剿。必当重治其罪。运西一带。左宗棠、官文、英翰、丁宝桢、当认真严防。不可稍涉疏虞。将此由六百里各谕令知之。寻兵部议陈国瑞应照违制杖一百私罪例革职。得旨、著加恩改为革职留任。　　

○又谕、户部奏、遵议新疆饷需。请饬各省将原拨欠饷迅速提解一摺。山西山东河南直隶指拨新疆月饷。除报解外。共欠银一百四十二万余两之多。实属延玩。现在新疆需饷紧迫。兼以派兵赴巴城北界防剿。军装口粮等项。需款甚多。亟应迅筹接济。除直隶现有军务。所有欠款暂缓起解外。著郑敦谨等于山西欠解之二十四草两内。先提银八万两。山东欠解之七十万两内。先提银十二万两。河南欠解之四十五万两内。先提银十万两。勒限一月内。如数措解。不准稍事耽延。以后各该省应解新疆月饷。仍著照数源源筹解。毋存膜视。麟兴等于各该省饷项解到时。务须撙节动用。并迅速接济赴巴兵丁。以重防务。将此由五百里各谕令知之。　　

○以恭亲王为宗人府左宗正。　　

○调正黄旗领侍卫内大臣惇亲王为镶黄旗领侍卫内大臣。以镶蓝旗汉军都统伯彦讷谟祜为正黄旗领侍卫内大臣。　　

○以礼亲王世铎为阅兵大臣。　　

○以正黄旗汉军都统阿克敦布署镶红旗满洲都统。调镶红旗蒙古都统景寿为正红旗满洲都统。以乌里雅苏台将军麟兴为镶红旗蒙古都统。未到任前。以前任镶黄旗蒙古副都统文煜署理。　　

○新设广东赤溪同知、司狱、各一缺。拨新甯县额进客童二名。为赤溪厅学额。隶肇庆府学。升广海寨游击为副将。与那扶都司均移扎赤溪。拨钦州左营雷州左营千总、把总、各一员。惠州左营三江左营外委各一员。各标兵四百六十一名。为赤溪新营。升广海寨守备为都司。移琼州右营守备于那扶。改佛山同知为＜??闲＞缺。裁琼防同知、广海寨主簿、各一缺。从总督瑞麟等请也。　　

○命镇国公奕谟带领侍卫十员。往奠故豫亲王义道茶酒。予祭葬。谥曰慎。赏银一千两治丧。　　

○戊午。谕军机大臣等、丁宝桢奏、追贼接仗。并筑墙设守各情形一摺。临清东昌运防。经东皖淮各军赶筑长墙。分段设防。足资扼守。惟自临清东北至德州一带。运防事宜。尚未筹及。李鸿章当与丁宝桢等设法兼顾。以期布置周密。毋任贼骑乘隙窜渡。张曜、宋庆、与王正起等军。由清平博平等处。追及贼股。截其窜扑运河之路。贼复折窜德平陵县等处。著李鸿章督催前敌各营。与丁宝桢所部各军。尽力穷追。并分路兜剿。依限灭贼。铭军现抵东昌。郭松林所部。休息已久。并著李鸿章饬令该提督进兵追剿。作为游击之师。会合前敌各军。迅歼穷寇。毋稍迁延。本日复据崇厚奏称、沧州减河防务未周。事机万紧一摺。沧州开放减河石坝。以运河水灌入下游。因刘庆庄以下地势渐高。未能达海。其山东海丰县地方。兼有直赴大沽海口捷径一条。又有地方岑子头大路一条。直通天津葛沽咸水沽等处。现在减河营墙。自石坝起至周庆庄止。虽已筑有营墙。其周庆庄以下至祁口海河。约四五十里。水势散漫。深不过一二尺。岑子头大路。并未淹没。该处营墙未立。兼无兵队驻守。势极空虚。现潘鼎新军。向南进剿。仅有杨鼎勋。并刘景芳数营分布。殊属不敷防守。著左宗棠、李鸿章、赶紧拨兵。前赴减河下游海滩处所。扼要驻防。毋得稍涉疏虞。致干重咎。并著李鸿章檄令潘鼎新所部。由北向南压剿。傥任贼踪纷窜。抢渡减河。是潘鼎新既不俟接替有人。置河防于不顾。又不能遇贼痛击。遏其北窜。朝廷必当重治其罪。著李鸿章严饬该藩司实力堵遏。以剿为防。毋蹈从前胶莱河故辙。崇厚亦当设法疏通刘庆庄以下河道。并添募练勇扼守。以助兵力所不及。东省所练西丹马队。尚有一千五百名。现在当已练熟。能否得力。堪以调用。著丁宝桢迅速具奏。将此由六百里各谕令知之。　　

○又谕、德勒克多尔济等奏、回匪肆扰请调兵筹饷一摺。四月闲另股回匪马拉拉又陷神木县城。并扰及镇羌木瓜孤山等处。董幅详股匪。现在怀远县南山滋扰。古城沙楞子仆牛川一带贼匪。有由草地图窜河口之说。贼势如此狓猖。傥竟分股窜扰。则萨托清各境。在在可虞。边防蒙古官兵。近多疲弱。恐不足以资堵截。著文盛、杜嘎尔、遵奉前次谕旨。于察哈尔八旗内。选派马队兵五百名。配齐军械。即由杜嘎尔管带。前往绥远城。会同德勒克多尔济等相机攻剿。力保岩疆。德勒克多尔济等务就现有兵力。探明贼踪。分投堵剿。毋令一匪窜越边境。并著转饬贝子扎那格尔第、巴达尔琥、暨总兵马升等。严饬各官兵竭力堵御。共图保卫。察哈尔官兵。应需锅帐火药铅丸等项。著郑敦谨宽为筹解。并无论何款。先行筹拨银数万两。迅速解赴绥城。毋稍延误。其沿边沿河防剿各军应需饷银。并著源源委解。以资接济。将此由六百里各谕令知之。　　

○以头等侍卫祥裕署镶黄旗蒙古副都统。　　

○以直隶饶阳县城被贼窜陷。革署知县刘嘉祥、典史章庆嵩、外委吴文彬职。暂留营。予殉难教谕常莼祭葬世职。　　

○予直隶献县殉难都司马宝臣祭葬世职。　　

○予直隶祁州殉难把总石永清等祭葬世职。　　

○予山东茬平阵亡把总吴永泰祭葬世职加等。　　

○己未。补铸杭州正黄旗满洲协领、镶白旗镶红旗满洲佐领、各图记条记。从将军连成请也。　　

○以浙江诸暨县集团助剿。永广学额四名。　　

○庚申。谕军机大臣等、李鸿章奏、连日各军兜剿获胜情形。吴坤修奏、添调水陆各营。驰赴临清防守各一摺。捻逆虽经周盛波等军连日兜剿。叠有捦获。而逆情慓猾。仍向平原高唐一带。图窜运西。周盛波、刘松山、张曜、宋庆、程文炳等军。相继进剿。即著李鸿章严饬各军乘胜痛击。大加惩创。使贼氛渐衰。得以一鼓歼除。陈国瑞前有旨交英翰调度。现在该侍卫既赴前敌。距英翰较远。即著李鸿章就近调遣。该侍卫性情。谅李鸿章素所深悉。朝廷并无成见。不过策其后效。期共歼此残寇。该大臣自当不避嫌怨。妥为驾驭。所需饷项。并著李鸿章酌量接济。使之知感知奋。运西各防。关系最要。傥任窜渡。则势又燎原。左宗棠、英翰、丁宝桢、专任此事。务当严饬各军昼夜梭巡。不使兵勇稍有疏懈。如任该逆西窜。朝廷惟有执法从事。决不能邀宽典。吴坤修所派张得胜军并水师四营。即著英翰派员迎提。以厚兵力。并著该署抚催令迅速启行。毋稍延缓。刘铭传计报起程。著李鸿章檄令迅赴前敌。统带各军。共图灭贼。将此由六百里谕知左宗棠、李鸿章、英翰、丁宝桢、并传谕吴坤修知之。　　

○又谕、穆图善奏、亲抵前敌。先将狄道州境熟筹布置。仍相机伫剿一摺。狄道州克复后。巩兰一带。道途俱已畅行。惟河州东南乡之泰子寺巨巢未下。其燕脂川黄家湾三甲集。又路径崎岖。匪巢环扎。康家崖新添铺沙楞等处。则为入省最近之路。贼匪于各该处对岸。设有渡船。随时可至。东岸官军进攻之路。止恃狄道附城之永甯浮桥。穆图善拟将各军相度要隘。分投扼堵。著即督饬将士相机规取。以杜该匪后袭旁抄之计。痛埽贼氛。并将康家崖一带。妥为防范。以固省坦。狄道甫经收复。民气未苏。该署督仍当责令该地方官。将善后各事宜悉心办理。毋滋事端。据称甘省粮饷奇窘。各省协济饷银。数月未到。该署督即遵奉本日批谕。飞咨四川等省督抚。迅将应解协济饷银。如数筹解。以济军食。将此由五百里谕令知之。　　

○辛酉。谕军机大臣等、富明阿奏、请饬理藩院严催各盟长。迅将越旗种地蒙古收回一摺。郭尔罗斯蒙古越旗种地一案。自经查办后。业已明定章程。现除哲里木、锡林郭勒、等旗遵旨收领外。昭乌达等旗所派各员。尚未一律到齐。卓索图一盟。迄今并未派员前往。其喀喇沁前派各员。又称系会同查办事件。并非收领各户。该员等随即回旗。各该盟于收领越旗各户。任意耽延。难保不令众户又起种地之念。致生事端。且官兵在彼久候。收领无期。徒耗盐粮。实属不成事体。著理藩院行文各该旗。严催各盟长迅速派员。务将越旗种地各户。克期领回。不准该委员等沿途逗遛。再滋延误。其有不能收领愿在郭尔罗斯公旗安置者。即照原定章程办理。以弭衅端。原摺著钞给阅看。将此谕令知之。　　

○以理藩院右侍郎桂清兼署吏部右侍郎。　　

○以内阁学士广寿署正黄旗汉军副都统。正红旗满洲副都统果勒敏署镶蓝旗护军统领。　　

○予江苏各属殉难同知余丰之等绅民妇女一千九百十四员名口分别旌恤如例。　　

○缓徵江苏邳、海、沭阳、三州县被扰地方新旧额赋。　　

○壬戌。谕军机大臣等、罗惇衍等奏、请饬统兵将帅联络乡团。并严定赏罚。依限灭贼一摺。直隶故城及山东临邑柳林等处。均有大队乡团。足为防剿之助。此外直东各处乡团。应亦所在皆有。官军正可乘胜联络。迅殄贼氛。若如罗惇衍等所奏。官军吓诈乡团劫夺掳掠。无所不至。因而团与兵仇。互相睚眦。情形如此。必至别酿事端。著左宗棠、李鸿章、丁宝桢、英翰、于所统各军。懔遵叠次谕旨。严申纪律。约束兵将。如有扰民滋事者。即于军前正法。其游兵逃勇无所归束者。即著设法驱除。以免冒充官军肆扰民团之弊。各营兵勇中。如有服色诡异素不安分者。亦著查明惩办。以整营规。免致与贼相混。该大臣督抚等统兵征剿。不能严束兵将。迅图殄贼。反致殃民滋事。自问于心何安。至民团强悍不驯。劫夺官兵零骑及各处过路员弁。如左宗棠、英翰、前次所奏各情。亦非事所必无。然非官军素行滋扰。与民积恨成仇。亦何至酿成如此情形。直隶民团。前已据官文奏派臬司张树声前往弹压。其山东民团。即著丁宝桢拣派道府大员。分路前赴各堡寨。晓谕弹压。毋任别启衅端。左宗棠、李鸿章、丁宝桢、英翰、亦当联络各处乡团。互相策应。以期依限迅图灭贼。至罗惇衍等所称悬立重赏之处。著左宗棠等妥筹办理。罗惇衍等原奏。著钞给左宗棠等阅看。将此由六百里各谕令知之。　　

○又谕、李鹤年奏、捻逆图扑运西。督军守御。南路匪徒突起。派兵剿捕。并请饬释放降人家属各摺片。捻匪由德州恩县驶至博平茬平等境。仍图窜越运河。避兵西窜。现在临清以南至张秋镇。经前敌各军分投扼剿。足资堵御。惟张秋一带。河水浅涸。难保该逆不铤险疾趋。希图窜越。豫境东路之防。亟应早为戒备。即著李鹤年迅饬在防将领。妥筹布置。严密扼守。与东省各路官军互相策应。以期有备无患。豫省南路匪徒花得春等纠众焚掠。自泌阳石河寨等处。窜至裕境顾张店。旋向东南檀木沟一带盘踞。该处与角子山相近。向为匪踪出没。难保匪徒不窜往该处。负嵎抗拒。且匪众虽仅百余人。恐纠聚日久。裹胁愈众。剿办益形棘手。该抚现调原派防守黄河之归德镇标兵一千名。交总兵崔廷桂管带。驰赴南阳一带剿办。著李鹤年严饬该总兵会同该管镇道。合力兜击。务将首夥各匪悉数歼除。毋任一名漏网。致贻后患。降人桂锡桢、既据该抚奏称叠次打仗出力。察看情形。实属革面洗心。毫无疑贰。即著该抚饬知该降人。奋勉立功。力图报效。傥能随同官军。剿平捻逆。朝廷必当破格录用。以奖勤劳。所有该降人家属。著俟捻匪剿平后。再行释放。将此由五百里谕令知之。　　

○又谕、曾璧光奏、剿贼获捷。捦斩巨逆。并攻克卢山贼巢各摺片。川楚各军。攻破觉林寺伪城。生捦逆首朱明月。与刘昆前奏。大略相同。贼首杨老冒等突窜扎佐班竹园一带。经张文德督饬各军分投剿击。阵斩伪元帅杨老冒。毙贼甚多。在事出力员左弁。著曾璧光择尤保奖。候旨施恩。仍著饬令张文德等会合川楚各军。率得胜之师。迅克偏巢。将平瓮龙贵各贼巢。次第厎定。早奏肤公。定番文武各员。击退逆匪。攻克卢巢。在事出力员弁绅团。著曾璧光择尤酌保。毋许冒滥。逆首陈乔生由龙里逃窜。仍著饬令在事各员实力摉捕。以期净绝根株。一面督饬该厅州将防守事宜。认真筹办。毋稍大意。将此由五百里谕令知之。　　




大清穆宗继天开运受中居正保大定功圣智诚孝信敏恭宽毅皇帝实录卷之二百三十二　　
</div>
    <div class="pagination">
<a href="清实录同治朝实录_page327.html">上一页</a><span>...</span><a href="清实录同治朝实录_page323.html">323</a><a href="清实录同治朝实录_page324.html">324</a><a href="清实录同治朝实录_page325.html">325</a><a href="清实录同治朝实录_page326.html">326</a><a href="清实录同治朝实录_page327.html">327</a><span class="current-page">328</span><a href="清实录同治朝实录_page329.html">329</a><a href="清实录同治朝实录_page330.html">330</a><a href="清实录同治朝实录_page331.html">331</a><a href="清实录同治朝实录_page332.html">332</a><a href="清实录同治朝实录_page333.html">333</a><span>...</span><a href="清实录同治朝实录_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
