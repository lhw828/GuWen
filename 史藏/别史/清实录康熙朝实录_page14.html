<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 14 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 14 页/共 681 页</h1>
    <div class="content">○庚申。顺天府进春　　

○谕吏部、三等侍卫护军校等、升补护军参领。骤为三品。太优。以后一等侍卫、二等侍卫、补授护军参领。仍为三品。三等侍卫、护军校等、升补护军参领。其顶带俸禄、著为四品　　

○谕兵部、向来副都统以总兵官用参领以副将用。今吏部题定、兼阿思哈尼哈番、阿达哈哈番、参领职任郎中、监察御史、以布政使用。文官布政使、武官总兵官、相等。其升转理应一体。以后副都统、阿思哈尼哈番等官、著以提督推用。参领、阿达哈哈番等官、著以总兵官推用　　

○免湖广沔阳州、本年分水灾额赋　　

○辛酉。谕户部、前因世祖皇帝山陵大工、及滇、闽、用兵。钱粮不足、不得已于直隶各省田赋、照明末时练饷例、每亩暂加一分、以济军需。今思各省水旱盗贼、民生未获苏息。正赋之外、复有加徵。小民困苦。朕心殊为不忍。若不急停、以舒民困。必至失所。除顺治十八年已派外。康熙元年、通行停止。尔部作速刊示、遍行晓谕。使小民咸知　　

○谕刑部、向来死罪重犯、因定有祖、父、伯、叔、兄、弟、阵亡、及身有重伤者、免死一次之例、以致恶人豫知定例、希图幸免、临阵退缩、杀人劫财、肆行无忌。以后死罪犯人、该部不得论功议免具奏。著照其应得之罪、拟定题请。应否准其论功、候旨定夺　　

○壬戌。授广东阵亡广州水师总兵官孙一鹍子孙望京、拖沙喇哈番　　

○原任镇国公傅勒赫妻博尔济锦氏、夫亡自尽。特予旌表。给还封诰　　

○癸亥。升福建邵武副将马士秀、为浙江宁绍台总兵官　　

○山东道御史余司仁疏言、顷者禁止私铸、及明季废钱。立法甚严。但从前小钱废钱、积聚民间者、不可胜数。今止禁搀和行使、而未讲求收买变通之方。请于京师并直隶各省地方、立法收买。俾民无所行使。则私铸废钱自息。下部知之　　

○甲子。免浙江钱塘等二十九县、本年分旱灾额赋有差　　

○乙丑。定营千总为正六品。把总为正七品。给部劄　　

○丙寅。户科给事中蔺挺达疏言、旧例卓异官员、不论俸满即升。其有已在俸满应升之列、复举卓异者、应议作何升转、以示优异。又言外官内升京堂、原取其扬历民事、练达政务。不宜用俸浅无荐纪之员。下部议　　

○巡视中城御史何可化、条奏四款。一、武弁当照文职定衔。不宜再加署字。一、司坊官□山戊示□终甄别、荐者必俸满一年。劾者必详开劣迹。一、停解黄册、以省派费。一、饬禁鼓状通状、以警刁风。下部议　　

○丁卯。纂修玉牒成。进呈御览　　

○戊辰。谕吏部、在京部院各衙门官员、已经甄别。在外直隶各省督抚、亦应加甄别、以示劝惩。除新经简用者、不必甄别外。其旧任各督抚、尔部会同都察院、将伊等任内功过、称职与否、详察甄别议奏　　

○兵部遵旨议覆、汉世职注卫之例。除一二三等精奇尼哈番、照顺治八年定例、注入銮仪卫外。将阿思哈尼哈番以下各官、停注銮仪卫。仍照题定旧例、各注原注卫所。其前注入銮仪卫各官、亦应改归原注卫所。从之　　

○庚午。左都御史甯古礼等疏言、边外蒙古到京、多置兵器。因而闲散蒙古、托名兵丁、任意购买。甚且有买去转鬻者。请敕关津、严行搜察。又直隶各省设立官兵、原以扑灭贼寇、平定地方。顷者小丑窃发。或啸聚数千人。总督提镇等官、不率所属官兵、预为堵御。竟请大兵。以此观之。在外营伍、有名无实。请敕总督、提、镇、嗣后无得輙请大兵、以致糜饷扰民。又直隶各省有罪人犯、应解部审问者、请敕部密行文督抚、递解。停止差官、以省驿递供应之费。从之　　

○壬申。谕兵部、盛京边外居住庄村、俱著移居边内。其锦州以内、山海关以外、应展边界。著议奏　　

○癸酉。岁暮。祫祭太庙。上亲诣行礼　　

○遣官祭永陵、福陵、昭陵　　

○遣官祭太□山戊示□之神　　

○升湖广巡抚杨茂勋、为贵州总督。以都察院左副都御史刘兆麒、为湖广巡抚　　

○甲戌。上诣世祖章皇帝宝宫前、行除夕致祭礼　　

○旌表八旗节妇、满洲、布舒库妻卫氏等二十七人、汉军、甯古德妻高氏一人、烈妇、满洲、吴迈妻塞氏等二人、各给银建坊如例　　

○是□山戊示□、人丁户口、一千九百一十三万七千六百五十二。田、地、山、荡、畦地、五百二十六万五千二十八顷二十九亩。徵银、二千五百七十二万四千一百二十四两有奇。米、豆、麦、六百一十万七千五百五十八石有奇。草、二百二十六万四千六百四十束。茶、十五万七千八百二十三引。行盐、四百一十二万八千三百八十七引。徵课银、二百七十二万一千二百一十二两有奇。铸钱、二万九千一百五十八万四千六百有奇。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙元年。壬寅。春。正月。乙亥朔。上诣世祖章皇帝宝宫前行礼。还宫。诣圣祖母皇太后、两宫圣母皇后前请安。遵懿旨、免行庆贺礼　　

○免王以下、文武各官、外藩王、及使臣等朝贺　　

○朝鲜国王李棩、遣陪臣柳庆昌等、进世祖章皇帝上尊谥表文曰、世德作求、既孚下土之式。尊亲为大、聿举上谥之仪。庆同遐迩。欢均内外。钦惟皇帝陛下圣自天纵。孝冠人伦。诞受多方命维新于邦国。肇称殷礼。事有光于宗祊。益衍锡类之休。用覃普被之渥。伏念臣叨守先绪。偏荷皇灵。迹滞箕封、莫预虎拜之列。心悬魏阙、苐切鳌忭之诚。又表贺冬至、元旦、万寿节。及进岁贡礼物。宴赉如例　　

○辛巳。上诣世祖章皇帝宝宫前、行期年致祭礼　　

○乙酉。孟春。享太庙。上亲诣行礼　　

○遣官祭太岁之神　　

○丙戌。工部遵旨议覆、遣官发帑修筑近京八旗护庄堤岸。应遣臣部司官、同八旗官、监视修理。其取土刨挖地亩、户部另拨补给地主。从之　　

○丁亥。吏部议覆、山西巡抚白如梅疏言、布政使王显祚、请将本身封诰、移赠本生祖父母。查会典移封移赠、虽止开京官。但覃恩内外自应一体。王显祚应准移赠。嗣后内外官、遇诏有奏请移封移赠者、俱准一体遵行。从之　　

○己丑。赐朝正外藩王、贝勒、贝子、公、台吉等、银币鞍马有差　　

○江南提督梁化凤、丁父忧。令在任守制　　

○平南王尚可喜疏言、许龙自投诚以来、屡建功绩。已奉谕旨、以总兵官用。查南洋与南澳相对、最为要地。请授许龙为潮州水师总兵官。驻劄南洋、以资弹压。从之　　

○庚寅。谕吏部、原任大学士希福、范文程、寗完我、额色黑、皆自太宗文皇帝时、历任内院、赞理机务、效力最久、勤劳素著。其子宜加擢用、以示鼓励。范文程子范承谟、额色黑子塞色黑、已补内院学士。希福、寗完我、各一子亦著以学士用　　

○辛卯。祈谷于上帝。遣都统辅国公穆琛行礼　　

○壬辰。升都察院左佥都御史董安国、为左副都御史　　

○癸巳。以精奇尼哈畨济世、为正蓝旗满洲副都统　　

○予故原任工部左侍郎孙肇兴、祭葬如例　　

○刑部题、凡官吏审实赃银、内有短少民间价值之类。追给原主。其诈骗逼勒者、被害之人、自行首告、给还原主。非自行首告、经督抚科道参发者、概追入官。著为定例。从之　　

○甲午。升内秘书院侍读学士王清、为内弘文院学士　　

○升礼部郎中石琳、为山东按察使司按察使　　
</div>
    <div class="pagination">
<a href="清实录康熙朝实录_page13.html">上一页</a><span>...</span><a href="清实录康熙朝实录_page9.html">9</a><a href="清实录康熙朝实录_page10.html">10</a><a href="清实录康熙朝实录_page11.html">11</a><a href="清实录康熙朝实录_page12.html">12</a><a href="清实录康熙朝实录_page13.html">13</a><span class="current-page">14</span><a href="清实录康熙朝实录_page15.html">15</a><a href="清实录康熙朝实录_page16.html">16</a><a href="清实录康熙朝实录_page17.html">17</a><a href="清实录康熙朝实录_page18.html">18</a><a href="清实录康熙朝实录_page19.html">19</a><span>...</span><a href="清实录康熙朝实录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
