<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 117 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 117 页/共 505 页
  </h1>
  <div class="content">
   ○又谕、前因御史王道墉、奏参已革直隶臬司孙治各款迹。当交直隶总督查明据实具奏。兹据刘长佑奏称、按款确查。孙治系进士出身。改就知县。屡以劳绩保升知府。既非捐纳。自无应交捐项。其余臬司任内。奉旨革职。即日卸事。亦无哀求留台情事。粮台支发各款。业经报部核销。其知县杨国杞。因捐输鸟枪等件。经通商大臣等奏留。并非该革员详保。且与该革员亦非亲戚。陈金式以试用知县。在直五载有余。所得三次保举。既非尽由该革员所保。亦非统因帮办粮台而得。至州县拏贼各案所办。均经前督批示。该革员并未另有劄谕不妥。以致州县讳盗之件各等语。已革臬司孙治。被参各款。既经刘长佑遵旨详查。并无实据。该御史所奏。著无庸议。　　

○谕议政王军机大臣等、刘长佑奏、全军出境。进图元恶。仍须两省夹击。并江长贵到省各摺片。东省降贼宋景诗、负嵎自固。万无姑容之理。刘长佑现与臬司王榕吉。策励诸军。督同前进。于临清之尖庄。馆陶之马头。及南馆陶一带河口。择地安营。并劄饬祝垲、伊绵阿、及冠县令孙善述、各带兵勇乡团。联络进剿。复令山东署臬司呼震、总兵保德、亲督兵勇。会合夹击。一面咨令苏克金、由阜城移营前进。恒龄等马队。由临清东西两路渡河包剿。布置尚为周妥。惟东南两路。尚虑空虚。刘长佑进剿之军。自易得手。其乘虚远窜。转为流寇。不可不虑。丁宝桢一军。前已谕令阎敬铭饬赴东昌会同恒龄等。军并力剿办。著该抚迅即饬令速往。以厚兵力。其恒龄、苏克金等军。并著僧格林沁迅饬前进。会同夹击。刘长佑务当布置严密。悉数歼除不可轻率从事。致令乘隙窜逸。又复回扰直境。江长贵前在徽浙等处。剿贼尚属勇往。著刘长佑饬令该署提督、随营剿贼。并著随时察看。如能带兵得力。即行奏闻。本日据唐训方奏、临军战守情形。并讷木津。桂锡桢两军。现已赴东等语。皖北军情。紧要异常。蒙城粮道不通。孤危尤甚。唐训方前派讷木津、桂锡桢、会同颖州守英翰。在高炉集一带。梭巡击贼。现复撤回山东。此时北路军营。既不能添兵援皖。岂得复将该处留防兵勇撤回。著僧格林沁即行查明讷木津等兵勇。因何撤回东省。并著饬令仍赴蒙城。听候唐训方调遣。毋稍延误。将此由六百里各谕令知之。　　

○又谕、刘长佑、崇厚奏、请将江海关欠解免税单银。拨还济饷一摺。刘长佑现办三省交界剿匪事宜。需饷甚殷。本省既无钜款可筹。协饷又难如期解至。若不亟为筹画。饥军哗溃堪虞。著李鸿章自五月起。由上海税厘项下。每月拨还欠解海关免税单银二万两。按月解赴直隶军营。毋稍延缓。本日又据严树森奏、奉拨协浙军饷。请饬江海关拨兑解济一摺。捻逆阑入鄂疆。甫经追剿出境。苏常逆匪北渡。扰皖窥鄂。防兵四布。军食已虞缺乏。而京协各饷。尤属需用浩繁。此时若再另拨协浙钜款。实属无项可筹。严树森所奏。亦系实情。著李鸿章饬令江海关。于代徵湖北洋税项下应拨之款。迅速动拨银十万两。解赴浙江军营。作为鄂省协浙之饷。其余欠款。并著加数解还鄂省。刻下直隶浙江。军务均形吃紧。务当力筹接济。毋令停兵待饷。致误戎机。李鸿章素顾大局。谅不至意存推诿也。将此由五百里谕令知之。　　

○又谕、半月以来。未接皖省奏报军情。正深廑系。兹据唐训方奏、临军叠战南岸获胜。并寿州蒙城现仍危紧。力筹战守一摺。皖省捻苗句结。阴狡异常。其势甚炽。唐训方兵单饷绌。督率诸军。竭力战守。其淮河南岸贼党。威胁各圩。抽丁勒粮。尤为可恶。现经张得胜、刘明典等。以少击众。遁回李家觜贼垒死守。并经唐训方派令克蒙额等军。将窜扰定远及王庄之捻股击回。拨兵屯守。又将涡河两岸之上洪捻逆后队。及怀远贼划击走。张得胜等军。遂偪黑窑贼垒而营。普承尧等滚营进偪。分扎李家觜、及下洪迤东。俾淮南苗党百数十圩。不为逆苗牵动。所办尚属稳妥。现当淮水大涨。水军非得戈船。不能制胜。著曾国藩迅即饬催黄翼升师船。星驶赴淮。与唐训方所派普承尧等军。速将怀远一城。力图克复。逆势自必就衰。并著该督抚等。分饬蒋凝学等军。乘胜再将寿南逆垒进攻。英翰兵练。将高炉龙山之贼埽荡。以通寿蒙两处粮道。临军粮饷告竭。曾国藩协饷万金已到。其闽海关协饷。唐训方迅即催提。以资散放。成大吉一军。前据曾国藩奏闻。业经催饬赴援寿州。仍著飞催前进。以解寿围。蒙城击退大股发捻。豫省续拨饷银。应亦提到。佐领讷木津、守备桂锡桢马队。何以据回东省。该抚摺内声叙。未详。著详悉奏闻。丁宝桢之军。现已到东。东省军务。正资分投剿办。援皖之师。恐僧格林沁未必能再有派拨。至皖省发逆已松。而苗逆之患方炽。唐训方兵力不厚。且饷需绌乏。临淮寿州蒙城等处。一有疏虞。大局即难收拾。曾国藩责无旁贷。一切调度机宜。著随时与唐训方妥筹办理。唐训方以临淮之军不敷分布。拟调总兵何绍彩四营。以为游击之师。此军曾国藩前奏、为鲍超派守西河。此时鲍超之军。已由二浦转战而前。甯防现尚无事。即著曾国藩速饬该总兵、迅率所部四营。驰赴皖北。归唐训方调遣。如何绍彩之军。已回楚省。即著曾国藩飞咨官文等。迅速饬令赴皖。将此由六百里各谕令知之。　　

○以翰林院编修彭瑞毓充日讲起居注官。侍读学士孙锵鸣署日讲起居注官。　　

○以亏那公项。湖北知县乔云苓、游击王心安、革职讯办。　　

○以安徽贾家圩等处督队出力。免已革总兵官普承尧遣戍。仍留营。　　

○予江苏无锡殉难文生华黼臣等男妇二十一名口分别旌恤如例。　　

○戊寅。谕议政王军机大臣等、前因潘祖荫、丁寿昌、先后奏请酌减江浙等处漕额。当交户部议奏。嗣据曾国藩等奏、请减苏松太三属漕额。因特降谕旨宣示。令曾国藩、李鸿章、分别查明。折衷议减。兹据户部奏称、江苏之苏松常镇太四府一州。浙江之杭嘉湖三府。尽遭蹂躏。民不联生。现在苏松太三属。已奉特恩。准予量减。常镇漕额。虽较轻于苏松等属。而比之各省额数。究形其重。似应一律量加体恤。其浙江杭嘉湖三府。并请饬左宗棠确查税则重轻。分成酌减各等语。漕粮为天庾正供。京师仰食东南。相沿已久。必须通筹熟计。中外兼权。若竟将苏松太三属额赋。骤减十分之六。而他属不得均沾。于仓储既有关系。于办法亦欠均平。著曾国藩、李鸿章、按照户部酌减分数。将苏松常镇太等属漕粮。各按上中下赋则。一体分别议减。以昭平允。并将各该州县等田额若干。酌减若干。分析开列。奏闻请旨。务令下恤民生。而不至上亏国用。方为妥善。至浙省叠遭兵燹。小民流离失所。殊堪轸念。自应将该省漕粮。量予减免。以示公溥之仁。著左宗棠通饬杭嘉湖三属。将实在应徵漕粮税则。详细确查。各按重轻。分成量减。奏明办理。原摺片均著钞给阅看。将此由五百里各谕令知之。　　

○庚辰。谕议政王军机大臣等、曾国藩奏、官军连克二浦草鞵峡燕子矶等数隘。并力破九洑洲。江面肃清。暨陈近日各路军情等摺片。沈葆桢奏、谷源江村等处获胜。饶郡练勇。雕剿青田铺之贼。韩进春一军。苦战鸡公山之贼。又会合刘于浔水军。于小港击贼叠胜。湖口援军已到。刘典等已进扎枧田街各摺片。览奏慰悦。鲍超、彭玉麟等、水陆各军。由江浦浦口席卷而前。群贼望风奔靡。其势颇壮。曾国藩现派萧庆衍留驻二浦。以固北岸之防。鲍超渡江南岸。进扎孝陵卫。以合金陵之围。洪逆留伪忠逆共图死守。势成阱槛。惟青阳之军。攻石埭县城尚未即下。著曾国藩迅即催提江忠义一军。连由湖口与饶军并进。将江境各贼。悉力驱除。即各率所部。由石太进取东坝。合图金陵。必更易于得手。金陵贼势日蹙。宜防困兽之斗。恐有拌死并力。窜往江西之举曾国藩、左宗棠、沈葆桢、务当设法协力。严密扼堵。不可任令窜往江境。寿州一城。经曾国藩檄周宽世、成大吉两军。并力赴援。当可无虞。而蒙城被围尤紧。临淮官军。兵力甚单。唐训方竭力搘拄。前曾奏明调何绍彩所部四营。赴临为助。现在芜湖金柱关一带。百里已无贼踪。何绍彩之军。在裘家渡等处。连破贼垒。谅可抽调。著即迅遵前谕。拨往淮南。归唐训方调遣。苏郡之贼空虚。沪军应可乘闲进图。江忠义、李榕等军。将由石太以进东坝。浙军能否分兵会攻广德。以期联络。著左宗棠、李鸿章等。相机进取。轮船济贼。情殊可恶。已饬总理衙门、照会英法各国公使。于金陵未克以前。不得在该处城外。停泊轮船。赍粮于贼。其长江上下师船。如有暗中以粮售贼者。尤应严行查禁。务令断绝。二浦克复李世忠作何动静。曾国藩随时奏闻。北岸之防。并著曾国藩随时知会都兴阿、富明阿、与萧庆衍之军。妥筹堵御。日前冯子材等奏、镇防御贼情形。曾谕都兴阿等酌由北岸济师。镇城京口要地。此时应与围攻金陵之师。及沪军之进图苏郡者。如何联络互相接应之处。并著曾国藩等、因时策画指示。其欲窜江西之伪襄王刘逆。乘虚图越昌江上游。以犯婺乐。经祥果等营分路截剿。上游稳固。鄱都湖彭郡匪。虽尚鸱张。而此时信防安静。则东路无虞专事西路。据沈葆桢奏称、刘典智勇足备。此军由左宗棠派往。一俟江忠义军抵湖口。即著饬令会合埽荡。刻下陶家渡贼垒。刘典拟从茅屋岭绕击之。是否即克。著即饬令与韩进春、刘于浔等军。随时策应。饶郡练勇。将青田铺之贼。以数百人乘夜雕剿。出奇制胜。甚属可嘉。其绅士练卒出力之应行奖励者。著沈葆桢查明保奏。所斩逆酋。谅系贼中头目。是否确系李远继。仍即查明奏闻。将此由六百里各谕令知之。　　

○又谕、穆腾阿等奏、击退扑城回逆。并训练官兵请奖。暨满营月饷。仍请按四成筹放各摺片。瑛棨奏、汉中战守情形一片。回逆叠次扑犯省城。势甚凶恶。经穆腾阿、瑛棨、伊昌阿等、督兵守城。开炮轰击。复经马德昭等各营力战。城内亦出兵夹击。贼向东南败遁。该匪虽暂时退却。难保不去而复来。穆腾阿等务当加意严防。不可稍形疏懈。此股贼匪。究由何处而来。即由仓头等处败向西趋。亦必有附近省城地方巢穴。以为啸聚之所。现在败窜何处。是否仍归原处巢穴。该将军等、但称来自西北。遁向东南。于贼中情形。声叙殊未详晰。著即声明该匪屯聚处所。派兵往攻。覆其巢穴。自可埽荡逆氛。现在省城兵力已厚。瑛棨当分兵四出摉剿。不得株守城厢。任贼来去自如。致令凶焰日炽。满营兵丁月饷。前经谕令瑛棨仍按四成妥筹接济。现据穆腾阿等奏称、该营饷银。自二月至今。仍按二成支领。兵丁困苦异常。瑛棨近在同城。目睹情形。岂容膜视。著即设法接济。仍按四成搭放月饷。俾该营兵丁稍资糊口。不准再事稽延。复行推诿。穆腾阿等另摺奏、营兵技艺。训练娴熟。请奖出力员弁一摺。著暂行存记。俟续有劳绩。再行汇保。李恒在鄂患病。骤难痊愈。李云麟丁忧回旗。汉中军务。前已谕令张由庚暂行督办。并谕令李云麟于回旗后仍赴汉中。李桓及李云麟所部兵勇。已由官文、严树森、派令梁作楫带赴兴安。著瑛棨迅速迎提。催令前援汉中。并饬张由庚、毛震寿、抚辑兵勇。力解城围。毋稍延误。瑛棨另片奏、办理剿抚回众。密陈情形等语。现在回逆屡扑省城。并敢声言报复凶悖之性。并未稍戢。且该逆诡诈百出。尤须时刻严防。该抚惟当一意主剿。不可游移无定。惑于抚议。致堕奸谋。将此由六百里各谕令知之。　　

○又谕、瑛棨奏、汉南军食。无从采办。请于川楚两省。筹运米石一摺。汉南兵勇日增川楚援师。次第将至。若兵糈无出。不但停兵待饷。贻误戎机。且饥军一经哗溃。大局何堪设想。亟应豫筹接济。以免临时匮乏。著官文、严树森、骆秉章、督饬安襄郧荆道、川北道、绥定府。知府按照瑛棨所奏各情。迅速筹办。源源解济。其米价运费等项。均由各该省陕商捐输项下。提还归款。将此由五百里各谕令知之。　　

○以故衍圣公孔繁灏子祥珂袭爵。　　

○以江西办理厘务。分别劝惩予知县吴澐等升叙有差。革县丞黄锐昌等职。　　

○以克复江苏江浦、浦口、二城。暨九洑洲等处要隘。赏总兵官李朝斌、成发翔、黄马褂。总兵官李助发、颜海仙、罗宏裕、傅敏才、副将唐敏义、参将许云发、陶树思、巴图鲁名号。余加衔升叙有差。予阵亡副将乌桂芳、胡俊友、祭葬世职加等。　　

○以安徽克复甯国府城。暨西河等处叠复要隘出力。赏总兵官宋国永、娄云庆、黄马褂。总兵官周有胜、王清泉、副将邓云贵、萧连贵、王三星、曾成武、周鹏举、章茂、参将周德罄、吴云集、游击谢荣胜、裴人杰、巴图鲁名号。知府张秉钧、参将何田玉等花翎。知县李公选等蓝翎。余加衔升叙有差。　　

○以安徽颍西叠破捻圩。暨攻克运漕镇出力。赏副将欧阳爵和、李荣华、李致和、巴图鲁名号。都司金茂荣等花翎。把总刘连余等蓝翎。余加衔升叙有差、　　

○以陕西上元关等处防剿出力。赏知州周藩寿。守备胡尚瀛等花翎。云骑尉靳炳等蓝翎。余加衔升叙有差。　　

○以接仗不力。摘湖北副将萧胜南、刘得腾、都司周华山顶翎。并夺萧胜南勇号。均留营。　　

○予江鸡公山山阵亡千总韩凤飞祭葬世职加等。　　

○停正陕西省本年例进贡物。　　

○辛巳。予安徽甯国殉难卫千总钱赓庆祭葬世职。妻张氏、弟崇庆、分别旌恤如例。　　

○壬午。以擅离职守。暨操防不力。山西参将灵嵩、都司景泰、守备王光寿、分别革职降补。　　

○癸未。以神灵显应。加湖南会同县三王神封号、曰护国。　　

○谕内阁、前因升任顺天府府尹给事中林寿图奏、庆端颟顸废弛。倚知府刘翊宸等为心腹。纳贿营私。专务摉括各情。当经谕令耆龄、徐宗干、逐款访查。秉公参办。兹据耆龄、徐宗干奏、遵查被参各员情节。分别拟议等语。此案除前任闽浙总督庆端、荒乐废弛。前任福建巡抚瑞瑸、老病昬愦。业经分别革职休致。已革候补道刘翊宸、知府胡斌、被参各节。提讯供情。尚无捏饰。核案相符。幕友陈耀庭、引钱馈献。细访亦无确据。归另案拟结外。已革建甯府知府张文斌、抽收厘金。并未侵那入己。停撤以后。尚无私抽情弊。城上系绅董经手。亦无浮冒开销。各处关塞。均经严密防守。督劝捐输。随收随报。因各捐生未开履历送府。致未请奖。其填给府印实收。据称因司收未到。暂刊行用。尚系实情已革候补知府张其曜、前署崇安县事。经省局及知府劄饬捐银一万一千八百余两。已分别解府。并无填少收多、抑勒数万情事。其咸丰九年钱粮。所徵不及六分。在未奉腾黄之先。亦非违例急徵。团练经费。归绅士经理。并未假手官吏。办团事竣。即行回省。实未席卷先遁。捐升知府。系咸丰九年在任时。奉派官捐。得邀奖任。查核案卷。均属相符。张文斌、张其曜、前因漏洩军情。业经革职。归案审办。据张文斌供、前为翼长。适染寒证其时廖士彦函催拨饷。当由幕友函复。叙及庆端有酌裁廖勇之语。张其曜供。彼时办大营粮台。因总督谕裁廖勇。而该革道叠函催饷。因以此言答复。别无交结欺蒙情事。所供尚无捏饰。张文斌、张其曜、均著开复革职处分。惟于军务重情。函札未能审慎。亦有不合。仍著交部议处。前代理崇安县知县刘掁荣、在任劝捐。所捐银两。有另加三成、归补联局经费名目。当时并未明白晓示。以致各捐生纷纷上控。难保无浮销情弊。耆龄等已饬省局。核实查明给奖。如查有隐混情事。即将刘振荣从重参办。崇安县知县戴昌文、于冯席珍带勇到境。并不妥为安置。以致勒捐索扰。淫掠伤人。虽查无导引勒索确据。而因循不职。坐视丁勇扰害闾阎。实属咎无可诿。著即革职。永不叙用。已革道员冯席珍、纵勇骚扰。实堪痛恨。前经李鸿章奏参已有旨发往军台效力。核其情节。不足蔽辜。冯席珍著永不叙用。仍从重改发新疆充当苦差。候补县丞秦倬、勒捐生事。著李鸿章严行查拏。解往福建审办。　　

○又谕、前因耆龄、徐宗干奏、遵查章琮等被参贪劣各款。案据分明。犹复恃符狡展。当经降旨。将道员刘翊宸等先行革职。归案讯办。并令将该员等侵吞捐项银两。著落追赔。兹据徐宗干奏、审明捐务舞弊各员按律拟结。并将各员应缴银两、已完未完数目。开单呈览一摺。此案已革道员章琮、及革员朱仁、来堉等、擅动公项。显系朋分私用。业经革职。并著永不叙用。其应缴银两。除完缴外。余欠仍著监追。已革库大使屠堃、著俟提解到闽。讯供究办。革书林玉堂等、欠数尚多。仍著严行追比。四川成绵龙茂道钟峻、于福州府任内。失察官钱局舞弊处分。业经部议完结。著免其重科。知县曹学伟、情托局员李鼐蒙抵报销。李鼐复浮销。经费著一并革职。永不叙用。李鼐业将赔款缴完。著先行提禁。曹学伟仍著监追。已革同知胡斌、夥同滥支税银。业经革职。并著永不叙用。仍押令赔交银两。已革道员刘翊宸、秦金鉴、应缴赔款。已据依限清完。均著开复革职处分。仍交部议处。已革知府陈谦恩。虽无侵那情事。而收支款项。并不随时清厘。以致重利借贷。经费亦形支绌。业经革职。并著永不叙用。其应缴欠款。仍著监追。以上革职永不叙用各员。其应行赔缴之项。一俟清完。即行具奏。其仅有赔项、并无参款牵涉者。著即于赔款清完后。递解回籍。不准在省逗遛。至各局滥支税厘正项。及无著商欠。前经分别著赔。除裕铎等均经全完外。其余均未清缴。著将在省各员吏严行勒追。离省之员。分咨旗籍催缴。其部饭火耗等款未完各官吏。著交部分别核议治罪。　　

○又谕、前因解任福建布政使裕铎、被参狎妓荒?各款。供证确凿。犹敢饰词强辩。曾经降旨。将裕铎等先行革职。交耆龄、徐宗干、提集全案人证。严审定拟。兹据徐宗干奏、讯明裕铎被参各款。并知县私提人犯教供。分别定拟各等语。裕铎以监司大员。饮?劣绅姚镜图之家。倡优杂处。实属不自检束。有玷官箴。仅予革职。不足蔽辜。著革职永不叙用。以儆官邪。知县王炳、讯无确证。著准其开复原官。该员现在指损山东知县。即著勒令出省。不准逗遛。前署汀漳龙道汪茹鉴、于姚镜图邀饮时。并未前往。著免其置议。已革知州姚镜图、骄盈傲慢。不协乡评。虽讯无结纳官长。招摇射利实据。究属荒谬。业经革职。仍著永不叙用。前代理浦城县知县柯箖、并非承审之员。辄将案内要证妓女提问。虽无幕友教供情事。亦属不合。著交部议处。　　

○谕议政王军机大臣等、庆旳等奏、详查甯夏一带军务情形。请添兵筹饷。择任贤能。以除积习而振军威一摺。据称甘省回匪之反覆无常。由地方官首重求和。抑汉扶回。更张逆焰。各处义民集团自卫。足见其复仇志切。且甯郡一城。众逾十万。其闲岂无殷富。良由地方官每事诛求。假公济私。商民目官场为骗局。故不肯协力接济等语。所奏自系实在情形。该将军请饬户部行行筹拨实银二十万两。解赴甯夏郡城备用。并请饬僧格林沁拨兵一二千名。前来会剿。未免于京外情形。未尽谙悉。前因部库支绌。经该部奏请、严催各省设法筹解。数月以来。所需京饷。仅可勉强支持。一时安能有此钜款。拨济甯郡。惟需饷情形甚紧。业经谕令户部迅速设法筹解。僧格林沁回剿山东股匪。马步各队。除调出外。存营无多。攻剿正当吃紧。又岂能抽调劲旅。远赴甯城。第甯夏甯朔平罗等县。叠被回匪扰害。士民纷纷求救。而熙麟驻扎庆阳。相距较远。恩麟护理督篆。省垣事务綦繁。均难兼顾。庆昀现驻甯夏。于一切尚能谙练。著熙麟、恩麟、迅即饬知府近甯夏一带之道府州县。及武职各员。就近将办理回匪情形。禀商庆昀。即由庆昀劄饬遵行。免致熙麟等鞭长莫及。庆昀惟当督饬该镇道等。激励旗绿各营。联络各处乡团。分投剿先。俾汉民得以凭藉。不至惨遭焚劫。而回匪亦不敢轻视官军。方为妥善甯夏县知县彭庆章、声名狼藉。劣迹昭著。且有收受回匪钱米情事。即著庆昀咨会熙麟等。从严参办。以顺舆情。察吏乃安民之本。该督等所属文武员弁。务当随时甄劾。力求整顿。毋得稍事姑容。庆昀业经咨行恩麟、遴选老诚谙练之员。赴甯夏差委。即著恩麟认真拣派前往。将从前办理不善之地方官。一并撤回。即以此次派往之员。酌量委署。期于破除积习。庆昀即可督率新任各员。劝导商民。量力捐输。藉资接济。至请令部臣特派司员数人。携带例案。驰赴甯郡等语。部员出京。恐滋扰累。各路军营。从无似此办法。该将军如虑例案不全。难除积弊。可咨明户部。发给则例等书。俾得查照办理。将此由六百里谕知庆昀、熙麟、并传谕恩麟知之。　　

○以镶黄旗蒙古副都统宝善署右翼前锋统领。正红旗汉军副都统裕瑞署正蓝旗护军统领。　　

○以福建邵武防剿窜匪出力。赏游击吴连升花翎。署知县张梦元蓝翎。余加衔升叙有差。　　

○蠲免江西南城、义甯、奉新、靖安、武甯、高安、新昌、安义、铅山、上高、永丰、吉水、金溪、东乡、南丰、新城、泸溪、玉山、弋阳、清江、新淦、峡江、临川、建昌、德化、德安、瑞昌、湖口、二十八州县。暨九江府同知所属被扰被水地方旧欠额赋杂课有差。　　

○甲申。上诣奉先殿寿皇殿行礼。　　

○遣官祭文宗显皇帝暂安寝殿。　　

○谕议政王军机大臣等、有人奏、酷吏苛敛勒派。纵盗虐民。请饬查办一摺。据称署安州知州吴宝琛、纵容伊妹夫李五等招摇公事。加增粮租。勒派民闲差费等项。任听外委常国顺开设赌局。买本州民妇民女为妾。复转卖与练总李公异等。该州生员南士奎、监生马存真家被劫。该员受意讼棍徐启运、恐吓南士奎。将被劫原呈改重就轻。又恐吓马存真改写原呈。马存真不允。遂属常国顺不必遽行缉拏。请饬查办等语。州县为亲民之官。关系最为紧要。似此倚势虐民。卑鄙无耻。无恶不作。实为地方之害。此等贪劣不职之员。未可稍事姑容。著刘长佑将吴宝琛被参各款。并外委常国顺等狼狈为奸各情。严密访查。如果属实。即著严行参奏。接律惩办。毋得稍涉徇隐。又据奏、广平府知府余承恩将才素裕。吏治未谙。请以武职改补等语。余承恩是否难胜文员之任。并著刘长佑一并查明具奏。原摺片均著钞给阅看。将此谕令知之。寻奏、遵查吴宝琛、常国顺、被参各款。均无实据。惟吴宝琛派雇兵差车辆。未将数目详报。应请交部议处。常国顺年老不能得力。应咨部斥革。余承恩请俟军务稍定。再改武职。从之。　　

○又谕、袁甲三奏、筹解蒙城米粮。并筹东路防务。请调东省马队。招募马勇各摺片。因前蒙城现粮仅敷五日。临淮粮食垂尽。谕令袁甲三、在陈郡设法劝捐。运赴临淮蒙城两处。兹据袁甲三奏称、陈郡麦收歉薄。粮价腾踊。现劝积粮御贼。已觉万分为难。同时并办劝捐。尤觉无从措手。且水道既梗。由旱路绕运蒙城。亦须旷日持久。现于亳州太和阜阳之高家等寨。劝谕该练总高锡龄等、筹送蒙城粮食千数百石。许以如期运到。从优请奖。其力能捐输者。作为捐办。或作为垫办。再行筹款归还等语。所筹尚属周妥。即著照所拟迅速办理。并著檄令该地方官。迅饬该练总等速行运往。期于必到。以济危急。蒙城北路粮道。尚有宿州一线可通。并著吴棠督饬徐州镇道多筹粮米。迅由徐宿接济。无论如何为难。总当设法速行运到。至临淮距陈郡千里。惟有下游清淮水路。就近可通。并著吴棠速运粮米解往。毋稍迟误。前因临淮蒙城米粮垂尽。谕令吴棠设法解运粮饷济急。迄令将及一月。未据该遭督覆奏。皖北情形。危迫如此。该遭督视同膜外。毫不关心。实属玩泄。著即懔遵谕旨。赶紧筹办。不准稍事推延。致误大局。归陈等处团勇。虽不能越境剿贼。然在本境防堵。总可联络声势。藉资御侮。袁甲三务当与毛昶熙、设法.鼓励各团勇。齐心御贼。毋令阑入本境。并晓谕各圩寨。力图自拔。倒戈向贼。以孤苗逆之势。张冈一带捻匪。即著张之万、毛昶熙、迅速攻克。以便移军进偪永亳。以剿为防。将此由六百里各谕令知之。　　

○又谕、前因袁甲三奏调东三省马队赴豫防剿。当以该处官兵。叠经和军营调拨。存营无多。谕令官文于荆州旗营内挑选赴豫。本日又据袁甲三奏、苗逆句结捻匪。日肆鸱张。颍亳一带。唐训方鞭长莫及。豫省归陈防剿吃重。僧格林沁以剿办东省股匪。未克南征。而豫军兵力不敷。万难分拨。非于皖豫之闲另一军不可。现在鄂省能否调拨。尚未可知。且亦为数无多。不能自成一队。该前督素知东三省。不独正额官兵。健勇无前。即吉林黑龙江余丁。亦皆骑射雄健。远过他处。吉林人又多以打生为业。枪箭命中。尤属异常。请饬挑余丁二千名。交记名副都统善庆、协领穆克德布、统带来豫。并于吉林招募打牲人二千。作为马勇。由该二员并带赴豫等语。豫省归陈偪接皖疆。现在苗捻纷乘。该处地当其冲。防剿均关紧要。吉林黑龙江余丁。为数无多。因恐该省空虚。久停徵调。惟现在豫省情形。实属非常紧要。该将军等、务当设法通融。以济其急。著景纶、特善钦、迅即各挑余丁一千名。交善庆、穆克德布统带。克日起程赴豫。以资得力。至该前督所称吉林打牲之人。私入围场。例有明禁。此时若指明招募。围场必至弛禁。请令该将军等以招募马勇为名。选其骑射娴习者收录。一有成数。克日起程。其整装等项。均照正兵发给。如一时无此钜款。或先给一半。俟到豫再行补足。沿途盘费。亦照正兵。由经过地方应付等语。所奏是否可行。并著景纶斟酌相机办理。将此由六百里各谕令知之。　　

○以镶黄旗汉军都统春佑署正黄旗蒙古都统。　　

○拨绥远城、察哈尔、牧群马各一千匹。候调赴河南军营备用。　　

○乙酉。谕议政王军机大臣等、多隆阿奏、军情吃紧。各路之兵。势难抽拨赴甘一摺。据奏所统各军。仅万余人。分为两路进兵。且顾后路。兵力已形单薄。兼以屡次伤亡病伤甚多。现在各营疫气更甚。逆回时来搦战。每次迎剿。派三成出队。竟不能齐。幸各将士久经战阵。不至失机。雷正绾防剿三原一带。恐回逆被剿西窜。此时断不可动等语。谅系实在情形。惟甘省军情亦甚吃紧。熙麟驻扎庆阳。兵力过为单薄。所调各兵。惟延绥镇兵甫到。即经失利。其蒙古阿拉善旗官兵。未曾入口。被回匪设仗邀截。致有挫衄。甘省援兵。他无可望。多隆阿仍应于万难之中。妥筹兼顾。所奏雷正绾曾饬前驻三原之冯元佐练勇三千人。赴甘助剿。即著严催星速前行。并著熙麟迅即催提。到甘后妥为调遣。以资得力。渭河南岸。穆图善等马步各军。已抵临潼。进剿沙窝等处回剿。叠有斩捦。著多隆阿即饬相机进剿。并饬北岸之赵既发等营。严密固守。谨防贼匪乘闲扑扰。毋稍疏虞。一俟各营疫气渐消。沙窝等贼巢攻破。南岸之兵。合军北岸。进攻高陵。即可与雷正绾东西两路合力。为聚歼群丑之计。多隆阿督办陕省军务。责任綦重。谅于进取机宜。不至稍有迁延。致辜委任。该将军病尚未愈。各营将士酷暑辛劳。患疫尤多。著即加意拊循。并妥为调摄。以纾廑念。南岸之兵。一经攻克沙窝回巢。省城即可无虑。前经叠次谕令马德照一军。省防稍纾。即饬赴援甘省。并著多隆阿等饬遵。瑛棨尤不得拥兵自卫。藉词牵掣。前谕多隆阿严参抗玩差务州县。此次复据奏、河水冲动浮桥。粮船亦因水涨不能上下。改由陆运。于沙淤中牵挽。更为艰难等情。总由各地方于军前运济。过为疲玩。以致营中几至绝粮。殊属可恶。著瑛棨严督各该地方、痛加整饬。妥筹运济。如再仍前疲玩。该抚身任地方。自问更当何罪。逆回狡诈百出。瑛棨前奏派令省城之阿浑。出城议抚。而城外则依然烧杀。当即谕令该抚、不准轻率擅行议抚。徒为逆回所遇。此次多隆阿奏、复有接抚臣函称建议招抚等语。逆回等非痛深创钜。岂能帖耳归诚。瑛棨著仍谨遵前旨。实力防范。断不准希图苟且。甚至央及奸回。前往议抚。堕贼诡计。懔之慎之。平凉固原。贼势如何。熙麟务就现有兵力。妥为防剿。一面催提陕省援兵。豫筹调度。将此由六百里各谕令知之。　　

○福建巡抚徐宗干奏、布政使张铨庆到任未及三月。请将同治元年计典。展缓举行。从之。　　

○以陕西临潼守城出力。予署知县谢恩浩以知州用。并赏花翎。　


大清穆宗继天开运受中居正保大定功圣智诚孝信敏恭宽毅皇帝实录卷之七十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。六月。丙戌。谕内阁、户部奏、酌提奉天省旗仓粟米运京一摺。奉天辽阳等十三城。旗仓粟米。存储尚多。著玉明等酌提十万石运京备用。所需船只。著直隶总督饬令天津甯河二县。迅速雇备。前赴奉省。装载运津。其水脚等项及运通事宜。均仍责成天津道。仿照上年拨提奉省粟米章程。妥为经理。限八月内全数抵通。以供支放。　　

○又谕、内务府奏、职官捏造文凭。撞骗黑地租项。并究出武弁收受银两各情。请旨革职严审一摺。内务府候补笔帖式锡山、因镶黄旗护军校吉存、等呈报黑地一案。辄赴宝坻等处。捏称堂派查办黑地租项。希图撞骗。并有伪造执照。发给民人李占鳌等收执情事。经内务府派役。将该员及夥犯丁详汰等访获。护军校吉存。代报无粮黑地。已属事不干己。又展转请托。收受托办地亩贿银二百余两。现在传案质讯。坚不吐实。案关职官受赃。招摇撞骗。亟应彻底根究。以期水落石出。锡山、吉存、著一并先行革职。交总管内务府大臣、提同各犯。严行审讯。按律定拟。以儆官邪。未获之李佩、张幅山、苏学瀛、李坤、李延斋、侯华泳、仍著饬令蓟州等州县。一县严拏。按名弋获。归案究办。黑地升科。早经户部奏明。统归地方官办理。以杜弊端。此次锡山等招摇射利。该地方官。何以毫无闻见。现虽将该犯等访获惩办。恐此外藉端撞骗者。尚不止此数人。仍著责成州县等官。随时访查。严拏惩办。毋稍疏纵。　　

○丁亥。谕内阁、给事中恩霙奏、银库放饷短平。并搀有低潮假银。请饬查办等语。户部银库。开放各项饷银。向例该库官等。眼同领银章京平兑。始将银袋封口。钤用印花。原以杜短平抵换之弊。近来各旗营赴库领银。该库官并不眼同承领官平兑。亦无封口印花。以致领出银两。率多亏短。并有搀杂低潮假银情事。是否该库吏胥等舞弊。抑系承领官从中抵换。均须彻底根究。著管理三库事务大臣。会同八旗都统。一体查明。据实参办。嗣后支放饷银。应如何责成放银领银各员。公同弹兑。以杜弊端之处。著一并严定章程。妥议具奏。寻奏、遵查放饷银袋。例无印花封口明文。各旗领过银两。亦无低潮假银、及短少实据。现在公拟章程。于承领官赴库领饷时。令其当堂兑平验色。并由承领官自行黏贴印花封口运回。以昭慎重。从之。　　

○又谕、多隆阿奏、请将营员分别参处等语。黑龙江呼伦贝尔镶红旗佐领即补协领记名副都统西蒙克西克。办事不公。以致兵心怨望。著暂行革职留营。以观后效。副将衔参将李得谦、遇事颟顸。不知振作。经委赴湖北募勇。又复从中取巧。未能功归实用。实属庸劣不职。著即行革职。都司周仁山、守备丁连志、千总陈廷贵、杨春发、陈学连、柯明太、陈正兴、守备孙谋贵、千总柳名成、游击唐洪发、守备申文洪、千总黄连科、守备方加祥、千总梅长胜、守备胡安甫、千总王秉公、谭长宋、守备向加葵、谢金元、打仗均不得力。著一并即行革职。以示惩儆。　　

○又谕、骆秉章奏、生捦逆首石达开等、并剿灭发逆巨股一摺。逆首伪翼王石达开。纠众十万余人。由湖北贵州等境。屡犯四川边界。均经官兵堵截。迄不得逞。复分股旁窜。牵缀大兵。而自率大队。由云南之米粮坝。踵渡金江。经骆秉章豫派总兵唐友耕、知府蔡步钟等、调集汉土各兵。分扎沿河要隘。四面兜截。三月二十七。至四月初四等日。贼众屡次抢渡。均被我军抢炮轰击。无一生还。贼遂图扑松林小河。以冀直趋天全。叠经土千户王应元扼河力战。毙贼数千人。十二十三等日。都司庆吉、土司岭承恩等、率兵夜劫贼营。毙匪无数。遂将马鞍山占据。绝贼粮道。石逆自知陷入绝地。倾巢而出。图扑大小两河。唐友耕等督兵迎剿。击沈登筏贼匪多名。二十三日。石逆亲拥大众。水陆分扑。官军沿河。用火弹火箭抛射。适都司谢国泰、参将杨应刚等、由松林小河马鞍山两路齐进。直扑紫打地。将贼巢一律焚毁。其逃窜之贼。复经汉土兵练。两面夹击。贼众坠岩落水。浮尸蔽流而下者。以万余计。石逆率余党七八千人。奔至老鸦漩。复为土兵截杀。石达开等进退无路。苍黄失据。经杨应刚等将其捦获。解省讯明。极刑处死。并于起解该逆之夜。将其余党二千余人。以火箭为号。同时围杀净尽。石达开由广西倡乱。窜扰湖南湖北江西安徽。占踞金陵。复拥众出犯浙江福建广东等省边境。纷扰滇黔。注意川疆。志在必逞。其攻城戕官。荼毒生灵。罪大恶极。久为覆载所不容。此次川省将士。人人用命。将积年巨憝。一鼓生捦。并将全股发逆殄灭。实足以申天讨而快人心。太子少保四川总督骆秉章、运筹决策。调度有方。深堪嘉尚。著赏加太子太保衔。尤为出力之总兵唐友耕、著记名遇有提督缺出。请旨＜??闲＞放。　　

○谕议政王军机大臣等、石达开在粤逆起事首恶中。最为狡悍善战。此次锐意窥川。其势甚张。其计甚狡。骆秉章知该逆善于乘虚伺隙。豫派兵勇。沿河截剿。用使积年巨憝。一鼓歼除。调度合宜。实不愧为封疆重臣。石逆全股虽灭。而李幅猷一股。尚在婺川。难保不再作窥川之计。且据石逆供称。李逆深知调度。恐时日迟久。则裹胁愈多。又将不可收拾。骆秉章惟当乘此声威。严饬刘岳昭等、速将此股殄灭。至黔省苗教各匪。处处与川界毗连。滇省回众。情亦叵测。仍须随时设备。骆秉章拟令胡中和仍驻叙南。唐友耕一军。驰赴江津綦江。以固边隅。布置尚属周密。即著照所议办理。至张由庚等所部。据瑛棨奏、业经驰抵汉中。惟汉郡群盗如毛。军情万紧。张由庚等兵数尚单。不足以制贼死命。且山路骑驱。粮运不继。尤匪行军所宜。此时川省。殄除大股逆匪。军务已渐就绪。兵力当可分拨。印著骆秉章迅速添拨劲旅。驰赴汉中。以厚兵力。并将张由庚军饷。设法源源接济。毋令缺乏。该督素顾大局。想必能遵旨妥速办理也。将此由六百里谕令知之。　　

○又谕、李鸿章奏、官军会剿江阴无锡大股援贼。大获胜仗一摺。现在江阴之顾山以西。纵横七八十里。已无贼踪。当可乘此声威。先将江阴县城克复。并乘胜规取苏常等城。以期节节肃清。伪忠逆已入苏州。遍贴伪示。声称分四路内窜。其言虽肆。其气实馁。著李鸿章激励各军。分道进偪。毋任再行出扰。摺内所称生捦伪王宗、伪朝将、主将、及义安幅燕豫各逆首百余名。是否讯明正法。其伪漳王等五逆。是否在内。恐各营禀报。或有未尽确实之处。该抚仍当确切查明。据实具奏。连日进攻情形。并苏常等处贼情。并著随时驰奏。以慰廑系。将此由六百里谕令知之。
  </div>
  <div class="pagination">
   <a href="清实录同治朝实录_page116.html">
    上一页
   </a>
   <span>
    ...
   </span>
   <a href="清实录同治朝实录_page112.html">
    112
   </a>
   <a href="清实录同治朝实录_page113.html">
    113
   </a>
   <a href="清实录同治朝实录_page114.html">
    114
   </a>
   <a href="清实录同治朝实录_page115.html">
    115
   </a>
   <a href="清实录同治朝实录_page116.html">
    116
   </a>
   <span class="current-page">
    117
   </span>
   <a href="清实录同治朝实录_page118.html">
    118
   </a>
   <a href="清实录同治朝实录_page119.html">
    119
   </a>
   <a href="清实录同治朝实录_page120.html">
    120
   </a>
   <a href="清实录同治朝实录_page121.html">
    121
   </a>
   <a href="清实录同治朝实录_page122.html">
    122
   </a>
   <span>
    ...
   </span>
   <a href="清实录同治朝实录_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
