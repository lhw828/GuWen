<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 402 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 402 页/共 681 页</h1>
    <div class="content">○庚戌遣官祭历代帝王。　　

○谕兵部此番出征兵马众多、可分为两路出口将镶黄正黄正白正红四旗前锋军、并绿旗营前锋军为一队继以宣化府绿旗兵、左翼察哈尔兵为一队。继以御营又分四旗兵为四队。汉军火器营兵、为一队。出独石口。再将镶白、镶红、正蓝、镶蓝四旗前锋军、并绿旗前锋军、为一队。继以古北口绿旗兵为一队。再继以四旗兵、分为四队汉军火器营兵、为一队令其出古北口。军行一日一队、接踵进发出独石口之前锋军、镶黄正黄旗兵、绿旗兵马匹俱牧于路左正白正红旗兵及汉军火器营兵马匹、俱牧于路右其出古北口之前锋军、镶白镶红旗兵、绿旗兵马匹、俱牧于路左、正蓝镶蓝旗兵、及汉军火器营兵马匹、俱牧于路右则牧场不致互相蹂践、于军士大有裨益、可通行传谕。　　

○振武将军孙思克疏言、臣等率总兵官董大成、潘育龙等兵、俱已到宁夏选得臣标兵一千八百、董大成兵一千二百、潘育龙兵一千、王化行兵三千、合满洲兵三千、共为一万料理出兵诸务毕。臣与博霁等、率兵于二月二十二日、自宁夏起行总兵官董大成、潘育龙王化行等、俱陆续进发报闻。　　

○辛亥上诣皇太后宫问安　　

○壬子孝昭皇后忌辰遣官祭陵　　

○上奉皇太后、自畅春园回宫。　　

○增贵州乡试解额十名。　　

○予故太子少保左都督广东提督赠太子少傅许贞、左都督顺德总兵官刘诏、各祭葬如例。　　

○癸丑。上以亲征噶尔丹遣官告祭天地、宗庙、社稷　　

○遣官祭太□山戊不□火炮、道路之神。　　

○上诣皇太后宫、问安。　　

○户部尚书马齐、奉差。调兵回京覆命上谕曰、此番派出征之王以下、及大臣官员兵丁、俱著给行粮。　　

○给挽运中路军粮喀喇沁、翁牛特兵、军器行粮。　　

○发张家口仓谷、赈喀尔喀多罗郡王、敦多布多尔济下穷丁。　　

○甲寅谕大学士等此次各部院衙门本章停其驰奏。凡事俱著皇太子听理若重大紧要事著诸大臣会同议定启奏皇太子。　　

○谕大学士阿兰泰尚书马齐佛伦朕启行后尔等偕各部院大臣分为三班值宿禁诚内。　　

○谕议政大臣等、朕亲统六师前进法律须极严明师行之日、军士俱先于郊次排列。俟朕启行后仍复入城逐旗按日而出、务必队伍严整。夸兰大参领等各率本营行装按队伍前进。不得分散错乱倘马惊人堕、致失马匹者、令该夸兰大章京及护军校等亲往寻获中路军虽行、尚俟西路消息。倘值天雨即令驻扎。其后队不必等候传示、亦行屯驻。再每营俱拨给医药。凡军士及仆从有患病者、该夸兰大、即发医调治。倘病不能前行者、报知该营皇子、王等、留住台上。将伊分内之米、一并留给。病痊、仍令前进。或有病故者、即留台上、俟旋师日带回。凡一应细事、该营之皇子、及诸王、大臣、夸兰大等、公同结案事关重大、再行请上□日。凡遇敌兵、令我军攻击。朕必详审可攻之处、始令前进。必不以军士躯命为尝试。如临阵遇敌、不能奋勇败贼、必治以罪前行之前锋、倘望见敌兵、必视有水草处驻扎、以俟后队军至可通行晓谕八旗。至于大将军伯费扬古处、亦应檄知、令其遍示。　　

○谕大学士等中路军士甚众。后派之每佐领护军一名、无庸带往。取其肥健马匹、给发前去军士。此存留每佐领护军一名、仍令照常预备。俟有需用徵调、即速起行。再后队之章京护军校等、亦俱停行。著在京预备。　　

○命户部尚书马齐、署理藩院尚书事　　

○升太常寺卿熊一潇、为大理寺卿。　　

○丙辰上诣皇太后宫、问安。　　

○先是、科尔沁土谢图亲王沙津遵奉皇上前降密谕潜遣鄂漆尔、往约噶尔丹噶尔丹果沿克鲁伦河而下掠喀尔喀纳木扎尔陀音。遂踞巴颜乌阑上闻之、以机不可失不俟草茁即应往剿遂经画粮饷。调度各路兵马、既毕。于是日率诸王、贝勒、贝子、公、文武大臣、诣堂子行礼。祭旗纛亲领六军启行。驻跸沙河。　　

○谕领侍卫内大臣公福善古北口一路兵众、惟尔督率而行。凡所过城池村舍。恐军卒抢掳。当行严禁。兵丁马匹最要须加意牧养。朕所示法令极明毋使有违。出古北口后或有无知之徒以捕兽驰骋劳苦马匹者、当严行禁止　　

○谕领侍卫内大臣等、军士车辆不以次前进俱并轨、而行倘遇隘口阻滞、则后军必致迟误、嗣后大军车辆、俱著依次前进毋得争先、以致壅塞　　

○谕署理藩院事尚书马齐、喀尔喀台吉波罗吴纳汉、远来归顺、且请随征、殊属可嘉。著赐银百两。所乘马驼及需用什物、可查明办给、令于翌日、起程随行。　　

三月丁巳朔。上驻跸南口　　

○先是上遣副都统阿迪等、往汛界视水草回奏冰雪凝冻、未能掘井上以用兵之道以速为贵大兵行期、断不可缓且出师时已当春季地脉将融虽冰冻可以疏凿随遣副都统阿毓玺等往汛界外掘井至是大将军伯费扬古奏、阿毓玺等于二月二十四日、至巴尔几乌阑河朔哨口、掘井数处去冰尺许清泉涌出、疏凿甚易。一如圣算。　　

○戊午。上驻跸榆林。　　

○遣左副都御史阿山、祭居庸关山川之神。　　

○己未。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○上驻跸怀来县。　　

○裁江南中河通判缺。　　

○庚申。上驻跸石河。　　

○谕议政大臣等、大将军伯费扬古题报事情若俟到京再奏、不免纡回迟缓。应遣兵部大臣一员、住土木一则料理驿站。一则伯费扬古题奏本章、一面开拆誊写、启奏皇太子、一面将原本驰奏寻议政大臣等、以应派大臣、奏请钦点得上□日著侍郎马尔汉去。马尔汉未到之先、著侍郎朱都纳、暂往土木料理。俟马尔汉到、交代毕、即速来。马尔汉既来、则兵部止存尚书索诺和一人。著学士绥色署理。朱都纳既暂留土木、嗣后凡关兵部事宜、著交大学士伊桑阿管理　　

○辛酉。上驻跸真武庙地地方。　　

○喀尔喀贝子盆楚克、同子台吉沙穆毕尔至奏请父子随军效力。上允之随赐蟒衣绵甲袍服帐房骆驼羊马等物又命其在京之子台吉根敦扎卜、仍回本部落　　

○壬戌上驻跸雕鹗堡。　　

○甲子。上驻跸赤城县。　　

○乙丑。上驻跸毛儿峪。　　

○谕议政大臣等、内厩马、拨一千匹。兵部马拨五百匹。八旗佐领所养马内、择其肥者、拨一千五百匹。共三千骑。于每佐领所留护军一百名内、酌量派出。令同内厩人、将此马赶护。于三月二十日起行、出张家口。约行二十余日可到此马到时、如正当对敌之际则给兵骑用。甚有裨益。即旋师时、令兵丁骑用亦大有济。其赶护马匹之护军、与内厩人、亦应照出征人例、给马四匹。此项马匹、著副都统管上驷院事宗室阿喀纳、二等侍卫鄂克济哈等带来。　　

○谕尚书班迪跟随大兵安站、甚属紧要。尔可留后安站而来著再传谕驿站官兵、凡有患病物故留于驿站者、令官兵善视之。大军回、概加赏赉兵丁马匹骆驼有羸瘦者令管站诸人牧养。俟旋师时各师本主。　　

○谕议政大臣等、出口以后侵晨启行。日中驻扎。每日一餐。　　

○谕议政大臣等前掘井事务、皆交署前锋统领夸色、今著夸色至欧德等处地方侦探。其掘井事、著前锋统领硕鼐料理。　　

○丙寅。上驻跸独石口城内。　　

○丁卯。上驻跸齐伦巴尔哈孙。　　

○遣户部侍郎阿尔拜、祭独石口山川之神　　

○先是户部侍郎思格色奉差往口、外掘井至是复命上问一井供饮人马几何思格色不能对。上谕议政大臣等曰思格色为人昏愦。居官亦不端。著革职。充卒伍从军效力　　

○增云南乡试。解额十五名。　　

○谕议政大臣等凡掘井之处、须以井居中、大营、并镶广旗两营、互相犄角、则取水饮马甚易。不致争斗。其井著派官兵看守、无令污坏。后队兵、著接递交付。　　

○赏给各营军士、及随征蒙古等羊只。　　

</div>
    <div class="pagination">
<a href="清实录康熙朝实录_page401.html">上一页</a><span>...</span><a href="清实录康熙朝实录_page397.html">397</a><a href="清实录康熙朝实录_page398.html">398</a><a href="清实录康熙朝实录_page399.html">399</a><a href="清实录康熙朝实录_page400.html">400</a><a href="清实录康熙朝实录_page401.html">401</a><span class="current-page">402</span><a href="清实录康熙朝实录_page403.html">403</a><a href="清实录康熙朝实录_page404.html">404</a><a href="清实录康熙朝实录_page405.html">405</a><a href="清实录康熙朝实录_page406.html">406</a><a href="清实录康熙朝实录_page407.html">407</a><span>...</span><a href="清实录康熙朝实录_page403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
