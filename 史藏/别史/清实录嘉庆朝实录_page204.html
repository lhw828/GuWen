<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 204 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 204 页/共 523 页
  </h1>
  <div class="content">
   ○以国子监祭酒润祥、为太仆寺卿。　　

○调巴里坤总兵官国兴阿、为伊犁总兵官。甘肃凉州镇总兵官萧福禄、为巴里坤总兵官。　　

○旌恤遇贼捐躯湖北郧西县候选训导吴炎光、如例。　　

○丙辰。谕内阁、前据那彦成等奏、已革南海番禺二县知县王轼等、禀出百龄在巡抚任内、用联枷致毙二命。又派伊家人任二、传令两首县代办供应物件、并于离任时、将一切玻璃紫檀物件搬运下船。并又据奏称那彦成有与百龄联衔具奏各摺、百龄到湖北后、将摺差截留、仅抄录朱批行文等款、情节重大。特派吴熊光。托津、驰往查办。先据吴熊光托津奏到查讯大概情形一摺。据称百龄供认在广东任内、曾因惩办棍徒、用过联枷、其与那彦成会奏之摺、因系巡抚衙门主稿、是以于到湖北后、将摺差截留、行文知会、至于在粤省起程时、将署内各物件、用人夫二千余名搬运下船一节、坚不承认、请将百龄解任质讯、其印务遵交瑚图礼兼署。已降旨允行。本日复据吴熊光托津奏到续行究出任二寄顿一摺。据称连日详细研讯、据任二供称、六月初二日、百龄自广东起身时、眷船随后行走、将历年积存之件、并广东署中原备器用家伙、私自搬取下船、于到楚后、觅得汉阳李姓栈房、运往安放、百龄均不知情等语。当将任二寄顿各件。逐一查明。其百龄署内物件。亦行查封。内即有木器挂灯等项。亦系广东之物。据百龄供称、均系任二私自安放、实不知情、惟自认糊涂昏愦等语。并据将百龄供单进呈。百龄素号精明。岂有于伊家人私带物件安置署内、竟毫无觉察之理。殊不足凭。且披阅单内、有买房六处。买地五十余顷。为价不少。伊本年出京时。曾闻其称盘费不敷。向人挪借银两。竟似清贫有素。而现在查出所置产业如此。其平日所为恐未足深信。百龄于在广东巡抚任内、与总督会奏事件。不将朱批移交总督。仅行恭录知照。又因惩办光棍。制用联枷。均属错谬。今又查出伊署内现有存贮广东物件。是其巧诈营私。不可不彻底讯明办理。现在吴熊光已赴两广总督新任。百龄著革职拏问。交托津会同瑚图礼提同伊家人任二、及广东人证。详细质讯。将所控自广东携带各件。一一点对。无任隐匿推卸。俟审讯确实后。再将百龄前此供认二款。一并核拟情罪。按律定拟具奏。　　

○刑部右侍郎王汝璧、以疾乞解任。允之。以都察院左副都御史四川学政周廷栋、为刑部右侍郎。　　

○以山东巡抚全保、为湖广总督。调安徽巡抚长龄、为山东巡抚。以湖南布政使成宁、为安徽巡抚。福建按察使韩崶、为湖南布政使。浙江杭嘉湖道袁秉直、为福建按察使。　　

○命翰林院侍讲周系英、提督四川学政。　　

○丁巳。谕内阁、据和宁奏、喀喇沙尔已故粮员伊精额、亏空库项、请将经手人证、提取研讯、并请将该管大臣来灵、交部严议一摺。所奏甚是。已故粮员伊精额、在喀喇沙尔办理粮饷十一年之久。亏短库项至一万两之多。何以来灵于本年接任时、并不据实严参。转以盘查仓库无亏。饰词入告。及至伊精额身故后、始行参奏。又未自请议处。殊属不合。或系来灵因从前曾受伊精额贿赂。代为隐瞒。此时接手之员。未肯接收交代。是以奏明办理。亦未可定。来灵著先行交部严加议处。至此案亏短库项。来灵既已徇隐于前。岂可复令审办。所有应讯人证。著交和宁亲提严鞫。按律定拟具奏。如讯明来灵有染指分肥情事。即著据实严参。其历任办事大臣。除普福、讷音、纳清保三员、业经病故外。所有德勒克扎布等五员、任内如何盘查交代。必有册档可稽。并著逐一详核。如有得受伊精额馈送贿赂扶同捏饰之处。一并据实参奏。　　

○谕军机大臣等、本日据戴均元奏到履勘运口水势情形一摺。并绘图贴说呈览。朕详加披阅。图内所绘形势甚属明晰。而自御黄坝迤南、至迤东一带。满幅皆系黄水。可见倒灌益甚。据戴均元奏称、自八月堵筑义字坝后、迄今三月有余、清水较高黄水未及一尺、距明春启放仅有两月、尽力收蓄、谅不能及二尺、初放时或可畅注、日久势弱、两水顶阻、或遇汛水涨发、仍恐不免黄水倒灌等语。所虑甚是。但据称与铁保徐端再四商酌。如遇两水相抵。不能不暂开峰山等闸。用减黄助清之法。来年重运、亦可不至浅阻。此则非是。蓄清敌黄。原系治河良法。乃自上年回空阻滞。经姜晟吴璥等筹启祥符五瑞等闸。掣减黄水。权宜济运。本年回空。则全系借黄济运。似此年复一年。黄水所到之处。在在停淤。日久竟成平陆。全河受病。关系非轻。今若再开峰山等闸。仍系上年掣减黄水办法。必致淤及下游。殊非正办。现据戴均元奏称、俟催令铜铅帮船渡竣。亟宜堵合御黄坝。将引河一并开挖。其临湖引河二道。赶紧挑竣。并将清江以下运河两腮淤滩。上紧开挑。此等应办工程。均著照所请办理。仍著铁保、徐端、会同戴均元、悉心商酌。熟筹良法。务使来年重运。可以通行无阻。而黄水不致仍前倒灌停淤。为一劳永逸之计。方为妥善。将此各传谕知之。　　

○旌表守正捐躯奉天承德县民刘自美妻李氏。　　

○己未。谕内阁、京城满洲蒙古八旗。生齿日繁。而国家经费有常。甲兵设有定制。势不能于额外增添饷项。俾资养赡。朕宵旰筹思。终乏良策。今人数众多。生计既不免拮据。而少年子弟、无所执业。亦恐启游惰之风。因思巡捕五营所辖马兵一项。本系召募充当。虽系绿营。究在京汛地面。向来汉军八旗、及内务府汉军人、均准挑补。满洲蒙古子弟、尽可一律充当。不特养育有资。且得归营管束。实属两有裨益。著满洲蒙古八旗都统副都统等、会同步军统领、及左右翼总兵。将五营马兵、查明额缺共有若干。此内除现在汉军充当者共有若干缺外。其余应酌分若干缺。照旧召募。以若干缺归入满洲蒙古八旗闲散人等分别挑充之处。议细筹核。悉心妥议具奏。　　

○以故奉恩将军珠灵阿子吉灵阿、袭职。　　

○调湖北提督定住、为乌噜木齐提督。以湖北郧阳镇总兵官庆溥、为提督。调河南河北镇总兵官呢玛善、为郧阳镇总兵官。以河南荆子关协副将蔡鼎、为河北镇总兵官。　　

○予四川湖北阵亡委参领额森保、富勒德恩、委防御富楚那、蓝翎马甲莫讷恩泰、把总杨宗雄、外委柴全、祭葬世职。蓝翎乡勇徐升、单贵、减半赏恤。前锋萨英阿等四名、兵丁许捷登等四十一名、赏恤如例。　　

○庚申。谕军机大臣等、上月二十二日。据那彦成奏到续投洋匪。前后共有三千余名。请赏给顶带银两。分别安插。所办非是。是以特谕吴熊光前往查办。本日又据那彦成奏、续收投首各起三百二十余名。现在贼匪穷蹙。并据另片奏称、另有东路巨盗二帮来投、人数不下四五千名、即星赴惠潮一带、亲往办理等语。所办轻率错谬。深为可虑。看其摺内所叙。及抄录贼供。委员等纷纷购线。并各口岸均有告示。是前后投到之贼。均非自行投诚。竟系那彦成倡为招抚谬论。深信不疑。惟欲藉以见好见长。不顾事之利害轻重矣。办理洋盗。惟有督饬文武实力剿捕之一法。即或因剿急来降。亦当详辨真伪、分别核办。岂有将劫盗罪名。置之不问。优以赏项。奖以官职。率意妄行。竟置剿捕于不办乎。伊摺内尚云此次查阅营伍、谕令水陆将弁、奋勉杀贼、以坚贼匪投首之心、土气百倍振作等语。可谓恬不知耻。广东营伍、废弛已极。朕用那彦成为总督。令其实力整顿。剿捕盗贼。那彦成并不以剿贼为务。专办投首。并将巨盗纷纷录用营弁。致兵民皆怀怨望。士气更何由振作。设有他变。那彦成实为祸首罪魁。纵执法重惩。地方尚可问乎。况有何把握。如此担承。太不度德量力矣。又据称、从前吉庆任内、曾办投首一千七百余名。迄今数年未闻另有滋事之案。以为可以仿照办理殊不知吉庆意在招抚。以致盗匪全无畏惧。营伍废弛。日甚一日。本属错误。且伊祇称安插散遣。并未优给顶带银两。其安插之处系在南雄一带。距海甚远。即有党与、亦难以勾结。今那彦成将投首数千人、散在各属。甚至列入营伍。能保反侧之徒、不潜相勾结乎。伊尚云贼匪现在穷蹙、肃清海氛、真非难事等语。实不成话。现在外洋盗匪。直入内河。肆意焚劫。并至省城戒严。正所谓开门揖盗。尚得谓穷蹙乎。那彦成前此摺内、将各州县焚劫之贼。指为内河匪徒。以明其并非洋盗。殊不知从前盗匪。止在海面行劫。并不敢肆行登岸。今洋盗投首者纷纷。而内河之盗。其势日炽。岂将盗匪移入内河。即谓之肃清洋面乎。封疆大吏办理诸事。小心敬畏。尚虑贻误。今那彦成毫无慎重之心。如此易视。必贻后悔。不知那彦成有何把握。敢出此语。其摺尾又云自分十余年少有知识。真可谓大言不惭矣。海疆重地。关系紧要。今那彦成所办如此。朕廑念綦切。吴熊光接奉此旨。著即迅速驰赴惠潮一带接印任事。将那彦成先后办理投首一事。妥为经理。所有前两次投首之三千余人。业经那彦成赏给顶带银两。入伍归农。此时若必令缴回顶带赏银。彻出营伍。则伊等不免又生怨望。且虑滋生事端。祇可照那彦成原办安插。即此次续又来投三百余名。既经招致。亦不得不准其投顺。惟所遣购线委员。即应全行彻回。至现在东路巨盗二帮。有四五千人。吴熊光驰抵惠潮之后。著详细酌看。如该盗等已中止不来则已。设有投诚之事。势难却而不受。必须慎重办理。除其中本系裹胁者照例散遣外。其曾经为盗、及著名之犯。即应查明。如果此时实在杀贼立功。方可加以收恤。此后招致之说。亟行截止。以免盗匪等源源而来。办理棘手。再那彦成摺内、称现在安插之法、大约头目多愿入伍、散夥多愿归农等语。粤省弁兵。平日通盗者闻已不少。今又将积年匪盗。纷纷归入营伍。岂不令其通同一气。往来无禁。设竟与洋盗联络盘结。如何办理。但那彦成业已准令入伍。吴熊光惟当将入伍之盗、拨入能事将备名下。密令严加管束。时时防范。有犯必惩。不可稍涉大意。再盗首朱濆一犯、前此据闽省督抚奏称、业经官兵在崇武澳口用炮轰沉船只。将该犯淹毙。今那彦成奏称、现在澄海县报称朱濆不愿回闽投诚、愿归澄海受抚等语。是闽省前报朱濆淹毙之语。尚不确实。并著吴熊光详查具奏。朱濆系有名盗首。劫掠多年。稔恶已久。非寻常散夥可比。若此等盗首径来投诚、岂有不问来由。直与赦贳。自应于来投之时。责令立功自赎。如果伊将剧盗总兵宝李崇玉之类。设法歼毙呈验。方可免其一死。准予安插。庶几办理稍协。又据另片奏称、现在经费不敷、先于捐监项下动用、已谕令洋盐两商捐赀一二十万、俟收到归款等语。筹画经费。原为捕盗而设。今那彦成并不以之捕盗。而用以赏盗。以每名十两而论。前后所给已属不少。设将来照此办理。遇有剿捕要需。又将从何支给。那彦成此时亦自知难以为继。故授意洋盐两商捐助。著吴熊光据实查明。如果该商等情愿捐输。即准其据情代奏。届时当加恩赏给议叙。以示奖励。又据另片称、伊至粤东以来、水土未习、时多病痛、恐有贻误等语。那彦成正在壮年。不知尽心国事。自到粤后、惟与广厚昼夜酣歌。耽乐无度。精神自难振作。或那彦成因见粤事难办。豫存推诿。故为此奏。亦未可知。均著吴熊光据实查奏。无得稍涉瞻徇。将此谕令知之。　　

○镶黄旗蒙古都统苏宁阿、因病解任。调正蓝旗蒙古都统弘＜曰融＞、为镶黄旗蒙古都统、以正蓝旗护军统领巴特玛、为正蓝旗蒙古都统。正蓝旗汉军副都统菩萨保、兼正蓝旗护军统领。銮仪卫銮仪使禧恩、为正蓝旗蒙古副都统。头等侍卫和世泰、为銮仪使。　　

○辛酉。谕内阁、户部奏外省捐监银两、仍请解京、并各省例应解部备拨款项、非遇刻不可缓工程、不得擅行动用二摺。各省收纳捐监银两。曾经降旨、自嘉庆十一年为始。留于外省补还封贮。俟足额后再行奏明请旨。今据户部奏此项银两、本非藩库备用正款。可以随时解京。著照所请、自十一年起。各省收捐监银。每凑足十万两。仍照前解部。如果实有要务必需留用。亦应专摺奏明。不得藉端扣留。其何时可以补归封贮。著该部体察各该省情形。随时具奏。至地丁钱粮、及关税银两。均系帑项正款。近年南河岁抢修各工。请拨银至一二百万两之多。照旧额数增两倍。且未经奏报。即已提用。殊属非是。该处工程、亦非尽系刻不可缓之工。有何迫不及待。竟无暇具摺奏闻乎。嗣后各该督抚等、如遇实在急需、不能稍缓之事。仍准一面奏报。一面暂行指款支用。若仅系豫购料物、及年例岁修等工。均应先行奏明拟动何款。俟接奉谕旨、及部文后。方准借支。不得擅行动拨。　　

○又谕、据马慧裕奏、洛阳嵩县地方、开浚河渠、灌溉民田、著有成效、请责成专员经管、以垂久远等语。河南伊洛等河滨。旧有渠工。岁久湮废。今修复开增。广溉田亩。所办甚好。此事先由升任藩司温承惠、查勘倡修。并捐买渠占地亩。通判杨世福、实心相度。经理得宜。本年收获丰饶。已有成效。温承惠、杨世福、俱著交部议叙。至此项渠工。本为利民兴复。若无专员董率。仍恐日久废弛。所有该处各河渠一应事宜。即著专归河南府通判衙门管理。照依所定章程实力奉行。永资利济。　　

○又谕、据薛大烈奏查阅营伍情形一摺。此次薛大烈查阅提镇属十七营。并无堪列一等者。而正定镇所属十三营。仅有四营堪列二等。四营堪列三等。其龙固、广平、忠顺、磁州、开州、五营。弓箭鸟枪。不及分数。俱不堪列等。可见该管总兵黄嘉谟、平时未能认真训练。以致官兵等技艺生疏。考校多不如式。除照所请将该管员弁查取职名送部议处外。黄嘉谟、著先行交部议处。　　

○又谕、勒保奏、成都满营甲兵、挟嫌逞忿、戳毙副领催、审明定拟一摺。清德身充甲兵。因连误操演。挟领催阿灵阿禀责之嫌。辄将奉差同往传唤之副领催智光、迁怒逞凶。立时刃毙。殊属不法。著勒保传集满营甲兵。将该犯清德、押赴教场。即行处斩枭示。以昭炯戒。　　

○谕军机大臣等、本日朕恭阅皇考高宗纯皇帝实录。乾隆四十九年十一月内。钦奉圣谕、以西洋人蔓延数省。皆由广东地方官未能稽察防范所致。向来西洋人情愿进京效力者。尚须该省督抚奏明允准后。遣员伴送来京。何以此次罗玛当家竟公然分派多人。赴各省传教。澳门距省甚近。地方官平日竟如聋聩。毫无觉察。自有应得处分。傥嗣后仍有西洋人潜出滋事者。一经发觉。惟该督抚是问。即当重治其罪等因。又奉圣谕、以孙士毅奏委员伴送西洋人德天赐等四人进京。已敷当差。嗣后可无庸选派。俟将来人少需用之时。另行听候谕旨等因。仰见皇考禁绝邪说、训诫严明至意。当德天赐等进京效力之时。在京西洋人已敷当差。即谕令停止选派。可见西洋人等来至内地。授徒传教。为害风俗。早在圣明鉴察之中。粤省澳门地方洋舶往来。该国人等自因赴广贸易。与内地民人勾结。始能惑众传教。如果粤省稽察严密。何至私越内地乎。本年因江西省拏获为西洋人送信之陈若望、及山西省民人李如、接引西洋人若亚敬传教等案。业经根讯明确。分虽惩创。嗣后著该督抚等、饬知地方官、于澳门地方、严查西洋人等、除贸易而外、如有私行逗遛、讲经传教等事。即随时饬禁。勿任潜赴他省。致滋煽诱。其有内地民人暗为接引者。即当访拏惩办。庶知儆惧。并当晓谕民人等、以西洋邪教。例禁綦严。不可受其愚惑。致蹈法网。俾无知愚民。各知迁善远罪。则西洋人等、自无所肆其簧鼓。即旧设有天主堂之处。亦不禁而自绝。此尤潜移默化之方。该督抚等惟当善为经理。实力稽查。绝其根株。正其趋向。亦整风饬俗之要务也。将此谕令知之。　　

○旌表守正捐躯浙江江山县民潘得明妻戴氏。　　

○贷河南新乡、汲、辉、获嘉、淇、河内、武陟、济源、修武、原武、林、延津、浚、孟、温、安阳、汤阴、十七县、被水灾民仓谷。　　

○壬戌。圣祖仁皇帝忌辰。遣官祭景陵。上诣寿皇殿行礼。　　

○以甘肃甘凉道刘大懿、为按察使。　　

○福建建宁镇总兵官特克什布、因病解任。以浙江平阳协副将徐锟、为建宁镇总兵官。　　

○癸亥。谕内阁、据苏楞额奏、查明西陵红桩以外白桩以内居民田园茔地细数一摺。并绘图开单进呈。陵寝重地。风水攸关。从前设立红桩。禁止樵采耕种。其白桩青桩。本属后来添设。彼时白桩以内居民田庐茔地。并未迁易。各循其旧。至青桩去白桩远在十里之外。向止禁设窰烧炭。而定例白桩以外青桩以内、取石取土。罪名綦重。是此例与原办章程。本系两歧。夫既有田亩。即不能无耕种。既有庐舍。即不能无修筑。此时该处居民。相安日久。若将田庐彻出。概行拨换。事涉纷扰。且尚有坟茔在内。势难并令迁移。至于营汛房闲。尤为守护官兵巡逻栖息之所。亦不便远移界外。所有红桩以内应行禁止章程、仍照定例办理外。其白桩以内、及青桩以内地方。应如何酌量示禁、有犯、应如何分别罪名、准情定拟之处。著原议大臣悉心参核。妥议具奏。候朕定夺。永远遵行。　　

○又谕、据陈嗣龙奏、请饬禁外省接收呈状无代书戳记不阅之陋习、以达民隐一摺。各省院司道府、以至州县衙门。均设立官代书。原以乡曲小民。不能自书呈状。且以防讼师架词构串。动辄累牍连篇。摇惑观听。是以官颁定式。以示节制。乃日久敝

□大生。代书人等或有隐匿情节。并以戳记居奇需索。不肯印用。而惰逸自安之地方官。亦遂以无记不阅。推诿延拦。此等陋习。亦不可不加之饬禁。嗣后各直省听理词讼大小衙门。如系寻常控诉事件。仍照旧例由代书缮写。印用戳记。并留心稽察。严禁勒索钱文、增减情节等敝□大。若遇小民急迫赴愬。或横被冤抑、案关重大者。即随时喊禀。亦应准理。其所具呈状。不必责以定式。均令即时接收。速为审办。此事全在地方官尽心民瘼。不惮烦劳。使申诉者免守候留难之累。庶民隐无不上达。吏治日就肃清。将此通谕知之。　　

○旌表守正被戕黑龙江镶黄旗披甲格特木保妻乌克东济氏。守正捐躯湖南会同县民林添昇女林氏。　　

○甲子。谕内阁、前日刑部奏、陈渼在易州知州任内亏空库项至十一万余两之多、讯其亏空缘由、皆系因公赔累、并据供称办理五次大差、即赔累银一万余两等语。因思清跸经临。从无扰累。推其办理不善之故。总缘滥支滥应。以致州县中胆大者挪动官项。胆小者亦未免科派民闲。此于吏治帑项。大有关系。特谕令裘行＜闲＞通行晓谕阖省官员。毋蹈前辙。本日裘行＜闲＞覆奏摺内。据称直隶办差有年、一切费用、大约出于恩赏、官捐、民力、三者、如果经理得宜、原无赔累、溯查乾隆三十年以前、差务较多、从无亏空、至乾隆三十年以后、差务较少、而亏空日增、皆缘大吏徇私废法、州县遂致玩法、藉端亏空派累等语。所论甚是。直隶省承办差务。需费不免。朕曲加体恤。每特恩赏给银两。如桥梁道路。皆有开销。即例不准销者。亦往往逾格允准。其官捐民力、虽非帑项可比。亦岂得任意花销。不加撙节。该督所称乾隆三十年以前并无亏空。三十年以后亏空增多。皆缘从前差务虽多。馈送甚少。迨后差务虽亦不少。而馈送较增。风气所趋。渐滋糜费。帑项何由撙节。吏治何由肃清。近年以来。朕节次训谕。此风稍就敛戢。然营盘中如馈送猪羊酒果之类。尚所不免。朕皆真知确见。特因事涉琐细。若必纷纷查办。又近烦苛。是以未经深究。此等些小应酬。地方官视为有限。殊不知积少亦可成多。统归糜费。何如并此亦复杜绝。且派往扈从各员、于应用食物。大抵皆能自备。又何藉该地方官之区区馈送讨好乎。裘行＜闲＞由军机章京擢用。在京有年。其亲戚故旧。谅亦不少。若谓差次碍于情面。难于一概裁减。则朕此时既已明降谕旨。该署督身为表率。又何虑他人之不相谅耶。嗣后著将此等费用、一并禁止。食物尚不准送。傥有送盘费者。一经发觉。计赃论罪。决不姑恕。该署督惟当督率属员。于承办差务。核实办理。毋得再蹈从前滥支滥应恶习。以杜亏空而肃官方。傥经此次降谕之后。地方官犹不悛改。并藉此影射冒混。再蹈积敝□大。经朕查出。必将与受一并执法惩治不贷。　　

○又谕、初彭龄著充实录馆纂修官。与英和轮次敬谨阅看正本。仍著每次进呈时、夹入名签。以专责成。　　

○又谕、据黑龙江将军观明等奏进白雉一摺。知道了。其所请备宣史馆之处。著不必行。朕惟以时和年丰、民康物阜为念。无事侈言祥瑞也。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。十一月。乙丑。月食。　　

○谕内阁、长龄奏请将安徽候补同知捐升知府张经田、照例加捐分发、留于安徽差遣补用一摺。前因衡工例内外任捐升人员、各该督抚纷纷奏留。恐启属员巧为趋避之端。业经降旨通饬。嗣后不得滥行保留。长龄自系未经接奉前旨。故有此奏。但此风一开。恐各省相率效尤。或竟有不肖劣员、在州县任内亏挪帑项。朘削营私。捐升官职。迨离任之后。虑致败露。遂尔夤缘上官。恳请奏留本省以图掩饰。该上司意在责成弥补。亦不得不允从具奏。于吏治帑项。均有关系。不可不大为之防。张经田一员、著饬令赴部候选。如情愿加捐分发。亦仍著赴部照例加捐。签掣省分试用。所有长龄奏留之处。著不准行。　　

○旌表守正捐躯山东单县民王大成女王氏。　　

○丙寅。谕内阁、戴均元等奏、凌水骤涨、清江浦土堤过水情形一摺。据称本年冬至前后、江境严寒、冰凌拥积、里河厅清江汛地方、因修建闸座、将五空桥拦坝挑切、适初八日天气骤暖、凌水涌涨、漫过拦坝、由玉带河下注城隍庙地方、堤根渗水坐蛰、浸及清江浦、南岸官署民房、并清河县仓谷、亦不及全行移贮、幸居民距堤不远、立刻搬移高阜、并未损伤人口、房屋亦未倒塌、查明口门仅止八丈、即日堵筑断流、现在多雇水车、将积水赶紧车戽、除将厅营文武汛弁题参外、徐端自请严议、铁保自请议处等语。清江浦地方。因凌水骤注。堤根渗蛰。以致南岸民房官署、多有被淹。实属猝不及防。非意料所可及。但堤根如果坚实。不致渗水。又何至有坐蛰之事。是该管厅营文武等、咎实难辞。著即查明参办。并将堤工著落赔修示儆。其被淹湿损仓谷。著查明数目施恩赔补一半。徐端等疏于防范。本应重处。姑念事出意外。一时督率未周。徐端著从宽交部议处。铁保著从宽交部察议。至摺内虽称人口并未损伤。房屋亦未倒塌。但该处被淹之后。尚未涸复。小民究恐失所。著该督即行查明、如有应需抚恤之处。据实奏闻。一面先行动项办理。不可讳饰。其未涸之水。务即上紧车戽。俾得各就宁居。至河道工程。总须先事豫防。方保无事。此时正当冬令。水落归槽。原非防汛之候。本无盛涨之虞。乃因天气稍暖。凌水下注。遂致漫坝蛰堤。可见备御之法。不可刻疏。全在随时加意慎重。朕宵旰廑念。无时或释。司事之臣。不可稍存自满。时凛敬畏。此次漫水。即当存警戒之衷。以期来岁安澜之庆。凛之慎之。　　

○又谕、据军机大臣等、查出乾隆五十年谕旨将八旗内外文武大员子弟、每届五年行查一次。由该旗咨送军机处汇奏、拣挑侍卫拜唐阿。溯自乾隆五十年遵旨查办以来。惟于乾隆五十年查办一次。乾隆五十五年查办一次。乾隆六十年、嘉庆五年届期均未办理。今已越十五年。自应遵照原奉谕旨查办。著八旗及内务府三旗、即照前办成例。将在京文武大员、外任知府以上大员、及岁子弟。查明分造清册。咨送军机处汇奏。候朕指出带领引见。嗣后五年一次。照此查办。　　

○以右春坊右庶子初彭龄、右赞善黄钺、署日讲起居注官。　　

○丁卯。翰林院纂辑皇朝词林典故成。御制序文。予总裁总纂提调纂修等官、议叙有差。　　

○戊辰。谕内阁、前因八旗生齿日繁。生计不免拮据。当降旨谕令将五营马兵、以若干缺归入满洲蒙古八旗闲散人等、分别挑充。令满洲蒙古八旗都统副都统等、会同步军统领、及左右翼总兵等、悉心妥议具奏。既而思满洲蒙古闲散子弟、挑充五营马兵。与绿营一体当差。恐不免沾染习气。致滋流敝□大。朕从不回护己过。原欲俟议上时。再行降旨停止。本日据禄康等奏筹议现在巡捕营兵丁情形一摺。亦见及此。与朕意适相符合。实属可嘉。能如此尽心国事。方不愧为大臣之道。其所请将差马拨出二千匹、交与张家口牧放。计每月可省马乾银五千两。于八旗满洲蒙古闲散内、每旗满洲额增养育兵二百分。蒙古额增养育兵五十分。八旗共增养育兵二千分。每月给银一两五钱。每月统计用银三千两。照汉军养育兵之例。毋庸给与米石。所奏俱属可行。惟是此项人等挑充养育兵丁、亦应分以等次。如闲散子弟、先挑入无米养育兵。再由无米挑入有米养育兵。再由有米养育兵挑入马甲。如此分别。方足示以限制。至所称将马乾银内余出之二千两扣存部库一节。殊可不必。所省马乾银两。除增养育兵二千分外。尚余银二千两。自当仍于满洲蒙古闲散内、酌再添设养育兵。以资生计。其应如何匀派之处。著军机大臣详悉议奏。至向来兵部、每遇差务。闲有调取巡捕营马匹协济当差之时。今巡捕营仅存马二千匹。嗣后自难调取协济。亦著军机大臣一并核议具奏。所有前次谕令该满洲蒙古八旗都统副都统等、会同步军统领、及左右翼总兵等详议之处、著不必再行会议。　　

○又谕、喜格以署理南阳镇总兵、具摺谢恩。该员署理总兵。系由该省巡抚马慧裕照例委署。并非特旨。向来各督抚委副将署理总兵。均不专摺谢恩。喜格琐渎具奏。殊属不合。著传旨申饬。并著通行晓谕各省驻防城守尉、嗣后遇有各该督抚委署印务。均毋庸谢恩。惟将接印任事报部。　　

○给云南昆明、昆阳、晋宁、呈贡、四州县、被水灾民一月口粮。并缓徵本年额赋。　　

○己巳。上御太和殿视朝。王以下文武升转各官谢恩。　　

○庚午。上诣大高殿行礼。　　

○谕军机大臣等、前日戴均元奏、查勘义字一坝、因本年风浪有臌开、坝底全行掀揭、此时跌塘之水、深至三丈、势难车戽修复、若仅恃柴坝、势难保重、因请改建堤工等语。此事戴均元查勘之后。系与铁保徐端熟商至再。意见相同。前经降旨允行。但连日再四思维。该处五坝之设。由来已久。溯从康熙年闲、圣祖仁皇帝创建之后。乾隆年闲、复屡蒙皇考高宗纯皇帝亲临相度。指示机宜。设立志桩。以时启闭。命河臣永远遵守。诚以敌黄刷淤。全赖洪泽湖之水。而湖水盛涨。不能无所节宣蓄放。关键最为紧要。今若减去一坝。既与定制不符。且近年湖水盛涨。高堰堤工。虽处处皆形著重。而义字一坝过水之处。竟至坝底俱被掀揭。跌塘水深三丈。看来该处地势较低。水性趋下。是以连年以来。此坝更为吃紧。此时改建堤工。将来盛涨时、新筑之工。恐未足资抵御。且跌塘之处。总需填实堤根。方免汕刷。亦未可轻率从事。著戴均元等三人再行公同相度。通盘筹画。此时或照旧筑建义坝。究竟计需工费若干。计用时日若干。可期如式办竣。永资巩固。若如伊等之说。义坝势虽复建。祇能改建堤工。亦当计及该处为全湖水势汇归。一线堤工。未必即能扼御。或于大堤之外。另行添筑月堤坦坡之类。为重门保障之计。较为得力。计其工费又共需几何。时日又共需几何。是否于明年大汛以前。均可完毕。傥改建堤工、兴修复坝工、劳费不甚相远自。以复还旧规为是。傥目前形势。实能再建坝工。如何方可经久无敝□大。即行会商妥议。迅速奏闻。候朕酌夺。将此谕令知之。　　

○辛未。以翰林院侍讲学士法式善、右春坊右庶子承恩泰、充日讲起居注官。
  </div>
  <div class="pagination">
   <a href="清实录嘉庆朝实录_page203.html">
    上一页
   </a>
   <span>
    ...
   </span>
   <a href="清实录嘉庆朝实录_page199.html">
    199
   </a>
   <a href="清实录嘉庆朝实录_page200.html">
    200
   </a>
   <a href="清实录嘉庆朝实录_page201.html">
    201
   </a>
   <a href="清实录嘉庆朝实录_page202.html">
    202
   </a>
   <a href="清实录嘉庆朝实录_page203.html">
    203
   </a>
   <span class="current-page">
    204
   </span>
   <a href="清实录嘉庆朝实录_page205.html">
    205
   </a>
   <a href="清实录嘉庆朝实录_page206.html">
    206
   </a>
   <a href="清实录嘉庆朝实录_page207.html">
    207
   </a>
   <a href="清实录嘉庆朝实录_page208.html">
    208
   </a>
   <a href="清实录嘉庆朝实录_page209.html">
    209
   </a>
   <span>
    ...
   </span>
   <a href="清实录嘉庆朝实录_page205.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
