<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 561 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 561 页/共 1860 页
  </h1>
  <div class="content">
   ○刑部议覆、直隶总督方观承奏、请严禁引送偷越关口一摺。查私渡罪犯。例有明文。导引奸徒。亦应惩儆。其仅图微利。无别情者。应照违禁例枷责。分别交官策朿。若明知别有奸谋。婪索多赃。应照把守之人、知情故纵、较本犯减一等例治罪。从之。　　

○直隶总督方观承疏题、天津王庆坨营。僻处一隅。设兵一百四十余名。未免过多。所辖静海县汛。系水陆通衢。差务络绎。兼有城池仓库之责。把总一员。马守兵四十名。实不敷用。又静海独流镇汛。在淀漕两河之中。亦系水陆冲地。前请于存坨兵内。拨给静海县、独流镇、二汛各十名。奉部覆准在案。但防守究嫌稍单。应请令王庆坨营都司、带本营马守兵五十八名、移驻静海汛。同静海汛原设、并续拨兵、共一百零八名。统归管辖。即将旧设静海汛把总、移驻独流镇。拨给存坨兵二十五名。王庆坨仍留驻千总一员。兵四十名。足资巡防。其改移之兵。愿往者应令移驻。若不足额。俟存坨兵粮缺出。令静海独流二汛、就近招募。下部议行。　　

○乙亥。谕、直隶长垣、东明、开州、三州县。今岁夏秋之间。黄水淹浸地亩。业已加恩赈恤。但现在积潦未退。秋麦已逾播种之期。贫民生计维艰。朕心深为轸念。著将从前极贫次贫之户。例应加赈两月一月者。俱再加赈一月。令该督方观承、分别办理。务使贫民均沾实惠。该部遵谕速行。　　

○驻藏都统班第、侍郎那木扎勒奏、准噶尔遣使通问拉达克汗。探听土伯特信息。又求代请喇嘛数人。拉达克汗致书问达赖喇嘛、可否给与。达赖喇嘛告知臣等。并称已答回书云。我受大皇帝重恩。养育土伯特地方人众。今准噶尔欲请喇嘛。若不奏明。断不可遣往。近奉谕旨。拣选藏内喇嘛进京甚众。汝等果诚心奏恳。必蒙赏给等语。准噶尔台吉喇嘛达尔扎。或因闻珠尔默特那木扎勒受戮。藉端探听动静。拉达克部落弱小。处于其间。为之通信。亦其常事。但恐为准噶尔所愚。现已令边界各卡严加防范。又令达赖喇嘛、与噶隆等。晓谕拉达克汗。将诸凡见闻。报知藏内。并赏给缎疋。以示奖励。报闻。　　

○丙子。圣祖仁皇帝忌辰。遣官祭景陵。　　

○上诣、奉先殿、寿皇殿、行礼。　　

○谕曰。湖北巡抚恒文奏称、该省老民老妇。来京叩祝皇太后万寿。俱已陆续起程等语。此等闾阎耆耋。远赴祝厘。出自伊等至诚。而当此严寒。长途跋涉。朕心深为轸念。其已至京师者。该部著加赏赉。未至京者。所至地方官、从优资送回籍。其他省有似此者。俱著照此办理。概不必令其赴京。以仰副圣母慈仁保惠至意。　　

○又谕、今岁浙江湖南等省。前后降旨截留漕粮。共一百四十六万石。又因江、浙、河南、山东、等省。均被偏灾。复将被灾州县、新旧漕粮。分别蠲缓。其应减帮船甚多。念该旗丁等、所有苫盖日用之费。若照例给与一半月粮。恐有不敷。其灾减军丁、情形自更拮据。著将各该省截留蠲缓减船各丁于例给折半之外。再加恩赏给二分。以恤丁力。该部即遵谕行。　　

○户部议准、甘肃巡抚杨应琚疏称、狄道、河州、渭源、靖远、会宁、平凉、静宁、永昌、平番、宁夏、宁朔、灵州、西宁、碾伯、等十四州县。本年水雹成灾饥民。已行赈恤。其勘不成灾之皋兰、狄道、渭源、金县、陇西、会宁、安定、岷州、伏羌、通渭、漳县、平凉、静宁、庄浪、华亭、隆德、盐茶厅、宁州、合水、环县、宁夏、灵州、平罗、摆羊戎厅、西宁、碾伯、大通卫、归德所、礼县、阶州、成县、等三十一厅州县卫所、村庄饥民。应贷给耔种口粮。得旨。依议即行。　　

○丁丑。谕军机大臣等、据恒文奏。传钞伪稿案内。有贡生龙韬、在土官黄之锦家、见这稿有批语。就将此语添写稿内等语。龙韬身列成均。乃既传钞伪稿。又添录批语。其为幸灾乐祸。心怀悖逆。情罪较重。自当从重办理。其黄之锦既属土官。亦膺一命。与无知乡愚不同。且此等逆恶之词。竟传入土司境内。其流播之广。一至于此。将来提拏到案。应严行根究传稿来历。并批语系何人之笔。俱当彻底究明。不可草率了事。将此传谕恒文知之。　　

○戊寅。上御太和殿视朝。文武升转各官谢恩。　　

○礼部议覆、两江总督尹继善奏称、江省文闱乡试。五经卷多。请咨明考官。凭文酌取等语。查五经定额。十五卷取中一卷。不得额外加取。若人多文佳。应照旧例、于五经中额外。酌取副榜三四名。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二


大清高宗法天隆运至诚先觉体元立极敷文奋武孝慈神圣纯皇帝实录卷之四百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。十一月。己卯。户部议覆、调任陕西巡抚陈宏谋议奏、添罏鼓铸、采买川铜各事宜。一、由川省乐山县老洞沟厂买铜二十五万斤。价银二万二千五百两。应照领运川钱例。委官一员、跟役六名、运办。其口食及脚费、并于地丁银内动支。俟铸钱易银归款一、增罏十座。应添书办、巡役各二名。并增给外。巡官口食。一新旧罏、共二十座。每年销铜铅点锡、七十七万一千五百八十斤。铸钱九万三千六百一十八串三百零除支销口食杂费外。存钱八万六十六串、三百零。前经奏准、旧罏所铸。于钱贵时出售平价。新罏所铸。搭放在城八旗九营兵饷。但核算尚不足一成之数。请将新旧罏钱、通融搭放。向因各兵岁暮费繁。豫支来年正月之饷。今请于正月增支一成。合计放钱六万八千一百六十九串四百文。余照市价减售。一、新罏十座。应添建罏房、钱库。制备器具。所需银于司库借给。本年十月朔、加罏开铸。于应领工料内、分四季扣还。均应如所请。从之。　　

○庚辰。谕、本年恭逢圣母皇太后六旬万寿。普天同庆。所有在京及各省在籍人员等。恳请设立经坛。以申庆祝。经礼部具奏请旨。共一百八十五员。念该员等、俱非现任职官。且有由本籍远赴京师者。应行特沛恩施。此内来京候旨、解任休致、及候补、降调、现有职衔之员。俱著加一级。其革职人员。五品以上者、均降二等赏给职衔。七品者、复还原衔。以昭锡类推恩特典。　　

○又谕、据高斌等奏报、阳武漫口。加紧抢筑。于本月十五日、已经合龙等语。该处堤工漫溢之时。朕即降旨传谕高斌。令其率领干练人员前往。会同顾琮。协力办理。高斌未奉此旨。先行奏闻。即日赴豫协抢漫口。急公任事。甚得大臣之体。伊自到豫后。亲驻河堤。督率抢修。两月有余。合龙完竣。甚属勤劳。高斌著交部从优议叙。其自南河带往帮办人员。亦著交部议叙。至陈宏谋、由陕赴京。途经豫省。因鄂容安已调东抚。令其暂行署理。适当坝工紧要之际。能实心赶办。深属可嘉。陈宏谋亦著交部议叙。至于顾琮、原系河东总督。阳武堤工。既不能防护于前。及漫溢之后。加紧堵筑。乃分所当然。况伊从前革职之案。经朕加恩宽宥。此次不应复邀议叙。即该工承办人员。身司厥事。职守应为。均可毋庸议叙。其由他处工所、派拨帮办之员。著顾琮、陈宏谋、查明报部。一并议叙。　　

○实授唐开中为镇远镇总兵。　　

○辛巳。上诣畅春园、问皇太后安。　　

○幸圆明园。　　

○壬午。上诣畅春园、奉皇太后幸万寿山。还畅春园。　　

○癸未。以上崇庆慈宣康惠敦和皇太后徽号。遣官告祭天、地、太庙、大社、大稷。　　

○上奉皇太后诣万寿寺瞻礼。　　

○奉皇太后还寿康宫。　　

○上还宫。　　

○谕、直隶及湖广、来京叩祝圣母皇太后万寿。已到京之老民老妇。俱已加恩赏赉。念伊等年跻耄耋。跋涉远来。兹于道左跪迎。已得赡仰慈光。各申庆祝之悃。际此隆冬。应令早就归途。著该地方官护送还乡。共乐昇平。颐养天年。以仰副圣母慈惠深仁。　　

○又谕、直省年老休致大臣魏廷珍等。因恭逢圣母皇太后六旬万寿。赴京叩祝。向来在京休致老臣遇有庆典。曾降旨令于乾清门行礼。兹值朕躬奉皇太后安辇还宫。伊等俱跪迎道左。瞻仰慈光已得各申忱悃。若仍俟万寿之日。趋朝叩祝。恐年逾耆耋。际此隆冬。不胜寒冷。转非体恤之意。著即传谕、令早就归途。概不必俟届期行礼。俾得回籍颐养。共乐天和。以仰副。　　

○圣母慈恩。嘉惠老臣至意。　　

○谕军机大臣等、据定边左副将军成衮扎布等奏。准噶尔前来贸易夷人。因时值大雪。不能回程。只应严守边卡。不必勒回等语。此次夷使、违禁逾卡。私行贸易。已属难以允行。即因阻雪不能归。亦应呈明该将军。方可允准。今未经呈请。托故逗遛。殊属非是。可寄信成衮扎布。令将难准贸易之处、晓谕额鲁特人等。即令遄返。果因雪阻难行。应令暂居卡外。俟逾年春暖遣归。　　

○定边左副将军亲王成衮扎布奏。据派出禁止贸易之骁骑校齐克慎等密报、十月十四日。有额鲁特库本等六十人来。缚去贸易回众、及额鲁特人等、五十余人。询据回人巴起称、台吉喇嘛达尔扎、夏间遣人往额尔齐斯地方唤达瓦齐。达瓦齐不敢往。与台吉达什、策凌乌巴什、议于九月十二日、投奔大皇帝。达什等密告喇嘛达尔扎。至期、集兵五千。将达瓦齐属下三千人、擒获一半。并此处贸易之达瓦齐属下人缚去等语。又询贸易来之额鲁特锡喇卜。据称、今年秋间。喇嘛达尔扎、差宰桑博和勒岱、往唤达瓦齐议事。达瓦齐不奉命。喇嘛达尔扎、遂遣博和勒岱、鄂勒哲依、二人。带兵一万往擒。达瓦齐知之。议于九月二十六日、前来投诚。后闻博和勒岱等兵将到。遂于二十二日、带兵五千。行至和通哈尔垓地方。策凌乌巴什领兵追战。既败。犹带残兵尾追。而博和勒岱等兵万余。在纳林布鲁尔河阿尔台山梁邀截。此时未知如何等语。臣等已密谕各卡、加意防范。如有投诚来者。酌量情形办理。奏入。谕军机大臣等达瓦齐、乃准噶尔大策零敦多卜之孙。在彼处众台吉中、较为强大。今与伊台吉喇嘛达尔扎不合。前来投诚。若论与准噶尔和好。自不应收受。然议定疆界时。并无彼此不留逃人之条。且自康熙年间以来。收来此等之准噶尔人、不知凡几。今若不收达瓦齐等。是绝伊归路矣。著寄信成衮扎布等。达瓦齐若投入我边卡。实系力穷。恳求收养。可加恩给与口粮。及骑驮牲口。量为接济。照去年萨喇尔等投来之例。将达瓦齐及属下紧要头目、拣选数人。先行驰驿送赴京师。其余人众、照例妥办候旨。倘未入我边卡之先。豫使人来、恳求接济。则断不可应副。恐堕准噶尔诡计。再此际达瓦齐、实系率众投诚与否。一得实信。即行具摺奏闻。　　

○甲申。恭上皇太后奏书。上礼服。于中和殿恭阅奏书后。上升舆。由右翼门、至永康左门。降舆。大学士捧奏书。由中路前行。至慈宁门下。上由东阶升。至门下东旁立。皇太后礼服。升慈宁宫座。仪驾全设。中和韶乐作。上诣正中拜位。跪。大学士捧奏书。在左旁跪进。上受奏书。恭献。授右旁大学士跪接。置正中黄案上。宣读官捧起。跪宣奏书讫。上九拜。礼成。奏书曰。臣闻有大德以得诸福。既得寿必兼得名。本孺慕以隆所亲。惟隆称斯协隆礼。钦惟圣母崇庆慈宣康惠敦和皇太后。安贞体顺。茂育含草。厚泽延禧。景福绵而升恒并久。至仁敷化。春晖煦而民物咸和。仰承教育之恩。敕时几于罔懈。用启昇平之治。溥庆惠于无疆。兹逄六甲之初周。爱日偕慈云并丽。适际一阳之来复。海筹与彩线齐添。八纮之仁寿同登。万宇之嘉祥备至。称觞兰殿。介祉长绥。奉册萱帏。崇称宜焕。微忱曷罄。茂典斯昭。伏冀圣恩。俯垂俞允。不胜拳拳之至。谨奏。　　

○奉皇太后幸寿安宫侍宴。至壬辰、皆如之。　　

○谕曰。河道总督大学士高斌、巡抚陈宏谋、来京召见时。面奏堵筑阳武漫口。办理物料。计动帑金三十万余两。初于附近州县采办。旋因工钜费多。渐及次近。最后抢筑。乃至赴远地办觅。民情俱为踊跃。及时输运来工。得以告竣等语。中州民风。素称淳朴。当此紧急大工。办料殷繁。其应副储备。不无浮于动帑购采之数。乃民情毫无勉强。且能克期毕赴。效用争先。甚属可嘉。应行奖励。以为急公趋事之劝。其如何酌量加恩之处。军机大臣、会同高斌、陈宏谋、速议具奏。寻议。查此项办运工料。俱按地亩分购。应仍于地亩钱粮内酌蠲。从之。　　

○乙酉。恭上皇太后徽号册、宝。上礼服。于太和殿恭阅册、宝。奉安彩亭上。前行。上升舆随后。由右翼门、至永康左门。上降舆行。至慈宁门外东旁立。册宝仍设正中黄案上。皇太后礼服。升慈宁宫座。仪驾全设。中和韶乐作。上诣正中拜位。跪。左旁大学士捧册。宝。依次跪进。上受恭献。授右旁大学士跪接。置正中黄案上。宣册官、宣宝官、跪宣册宝讫。上九拜。礼成。册文曰。鸿慈式训。一人承启迪之隆。厚德凝祥。八表效尊亲之戴。欢腾中壸。庆溢寰区。钦惟圣母崇庆慈宣康惠敦和皇太后陛下。地道同符。坤元合撰。化孚宫掖。敦礼教而范著璇闱。治洽邦家。沛仁施而惠周瀛海。恩深鞠育。仰蒙顾复之勤。念切瞻依。宜备钦崇之典。荷春晖之普照。序启阳和。欣寿域之宏开。律谐长至。六旬初度。恰六花献瑞之辰。万福攸同。正万国来朝之候。捧霞觞而跪进。并申嵩岳之呼。侍翠辇以扶趋。齐上瑶池之祝。合九州而致养。永戴慈云。总百禄以承欢。溥沾恺泽。敬稽经礼。虔展悃忱。谨告天、地、宗庙、社、稷。率诸王贝勒。文武群臣。恭奉册宝。加上徽号曰。崇庆慈宣康惠敦和裕寿皇太后。伏愿纯禧茂集。嘉祉骈臻。遐龄绵有道之长。宝册偕日星并焕。笃祜迓无疆之祚。徽章与高厚常昭。臣诚欢诚忭。稽首顿首。谨言。　　

○谕、本月二十日。恭奉圣母皇太后、御大安辇还宫。所有奉辇之校尉、俱极恭敬。举步整齐。慈体康豫。朕心深为嘉悦。著加恩赏赉。交该堂官查明办理。　　

○又谕曰。两广总督阿里衮、著即驰驿赴任。　　

○丙戌。谕曰。大学士高斌、侍郎汪由敦、著驰驿前往会同总督方观承、查看天津一带河工。　　

○谕军机大臣等、传钞伪稿一案。辗转跟究。俱属枝叶。首恶之犯。久未就获。据各省传播。多得自木商木筏。由湖南浮江而下。即至汉口。故汉口传布特众。湖南入滇。其途亦便。故滇省得稿居先。昔年造作讪谤逆词。天地所不容。如曾静、张熙、皆产自湖南。由此推求。或幸灾乐祸之余党。尚未殄绝。首恶即在湖南。亦未可定。杨锡绂本非能办此事之人。今现已回籍。属员查办。自必更为懈弛。著传谕范时绶、密为留心。详悉访查。务究实在逆徒。得其确据。明正典刑。亦不可因有此旨。张扬其事。转令渠魁漏网。　　

○戊子。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○御制慈圣万寿九如颂九章。书屏恭进皇太后。序曰。恭惟圣母崇庆慈宣康惠敦和裕寿皇太后陛下。德驾二南。徽仪四表。凝符沩汭。位禄名以寿弥昌。衍庆岐山。元亨利惟贞益固。盖综百度于慈训。爰绥六宫而内和。从提抱以来。深恩鞠育。暨莅临之后。懿范遵循。巩我丕基。均由圣哲。皇哉夏恢启母。允矣莘翼汤孙。汉明德之俭约难方。宋宣仁之忧勤亦逊。六旬周甲。万岁添筹。御殿含饴。方物敷天之养。奉觞上寿。家人主鬯之欢。光玉册以鸿称。播金声于盛典。约六经之吉语。达万国之虔悰。敬颂九如。载申百拜。其一章曰。至哉坤元。于万斯年。歛时五福。而百化兴焉。福履绥之。照临下土。肃肃雍雍。礼义以为纪。威庄而安。孝慈而敬。以予小子。正家而天下定矣。其二章曰。显显令德。德音是茂。遂布于三宫。以和长幼。以亲九族、九族既睦谦尊而光。穆穆皇皇言而履之。礼也行而乐之。乐也。福禄来崇。中心得也。其三章曰。元年。春。即命曰。天子亲载未耜。汝其敬。率作兴事。维九年。春日载阳。又曰。后妃斋戒。亲东乡躬桑。以为黼黻文章。冬祁寒。夏暑雨。求民之莫。以谷我士女。其四章曰。学于古训。宪章文武。教之诲之。是谓承天之祜。敬哉。因吉土以飨帝于郊。敬哉。有事于太庙。大搜。巡侯甸。世德作求。元子哉。我日斯迈。而月斯征。翕受敷施。然后能使人。以三十年之通制国用。百度惟贞。多文以为富。脩辞立其诚。视乃列祖。明德惟馨。其五章曰。天作高山继序思不忘。承天而时行。缵女维莘。维十有三年春。至于岱宗。敬祀事。丕惟曰。品物咸亨。予惟不可不监。命有司。发仓廪。赐贫穷。山川出云。亦右文母。秋大有。厥篚檿丝。以介眉寿。其六章曰。万邦惟怀。我不敢知曰。厥惟艰哉。我出我车。自彼氐羌。至諴感神。圣谟洋洋。命之曰中和之纪。曰仁与义。义以正之。天之所助者顺也。仁以爱之。人之所助者信也。七旬有苗格。实受其福。天地之大德曰生。以绥后禄。其七章曰。崧高维岳。如岱礼南国是式。淮海惟扬州。驾苍龙。桧楫松舟。三江既入。畇畇原隰。何蓑何笠。南山有台。北山有莱。桃始华。天降时雨。杨柳依依。有莺其羽。酌言献之。维笋及蒲。黻衣绣裳。其惟圣人乎。思媚周姜。太姒嗣徽音。以光大也。垂裕后昆其八章曰。脩身及家。均平天下。其旋元吉。俾缉熙于纯嘏。甲子。复。自今以始。百年曰期。惟曰。欲至于万年。颐。颐贞吉。子子孙孙。子孙千亿。其九章曰。十有六年。冬。十有一月。律中黄钟。万寿无疆。式燕且喜。毕献方物。小大稽首。维予小子。拜手稽首曰。如山如阜。如冈如陵。如川之方至。如月之恒。如日之升。如南山之寿。如松柏之茂。　　

○以加上崇庆慈宣康惠敦和裕寿皇太后徽号礼成。颁诏天下。诏曰。帝王寅绍丕图。首隆尊养。恭承泰运。洽庆家邦。鸿名彰至德之符。上寿锡敷天之福。际昇平于六宇。祝纯嘏于重闱。所以宣播徽猷。敦崇爱敬。必仪文之大备。庶典礼之聿昭。钦惟圣母崇庆慈宣康惠敦和皇太后陛下。运启升恒。化符悠远。赞轩图而立极。翊舜日。以重光。荷教育之恩勤。慈仁懋著。敕几康于密勿。保治弥隆。厚泽洽于群生。祺祥光于九有。颐颜长乐。苞元气之弥纶。介祉承欢。布太和之洋溢。兹值辛未仲冬之月。恭逢六旬圣寿之期。福自天申。躬膺慈眷。集鸿禧之美备。广运难名。顺率土之尊崇。徽称遹骏。祇告天、地、宗庙社、稷。于乾隆十六年。十一月。二十二日。率诸王贝勒。文武群臣。恭奉册宝。加上崇庆慈宣康惠敦和皇太后徽号。曰。崇庆慈宣康惠敦和裕寿皇太后。福履优游。弥衍淳熙之绪。泰符昌炽。式敦敷锡之源。盛典特隆。淇恩用溥。所有应行事宜。开列于后。一、历代帝王陵寝。先师孔子阙里。应遣官致祭。著察例举行。一、五岳四渎等祀应遣官致祭。著照旧例。举行。一、王妃以下、奉恩将军之妻以上、俱加恩赐。一、公主以下、乡君以上、俱加恩赐。一、满汉大臣命妇、年六十以上者。俱加恩赐。一、外藩王妃以下、公妻以上。俱加恩赐。一在京满汉文武大小官员。俱各加一级。一、内外大小各官除各以现在品级已得封赠外。凡升级及改任者著照新衔封赠。一、内外官员有因公诖误、革职留任者。该部查明奏请开复。一、凡试职各官、俱准实授。一、在京八旗兵丁、及太监等、俱著赏给一月钱粮。一、满洲兵丁原系披甲效力行间、因疾病年老闲住者。著察加恩赐。一、八旗满洲蒙古汉军兵丁、及内扎萨克喀尔喀等蒙古、年七十八十九十以上者。分别赏赉。至百岁者。题明给与建坊银两。一、军民年七十以上者。许一丁侍养免其杂派差役。八十以上者。给与绢一疋。棉一斤米一石。肉十斤。九十以上者、倍之至百岁者、题明给与建坊银两。一、满汉孝子。顺孙、义夫、节妇、该管官细加咨访。确具事实奏闻。礼部核实。以凭旌表。一、各省儒学、以正贡作恩贡。次贡作岁贡。一国子监监生、免坐监一月。一、凡岳镇海渎庙宇、有倾颓者。该地方官估计价值。具奏修葺。以昭诚敬。一、历代帝王陵寝、有毁坏者。该督抚察明具奏修葺。一、各省道路桥梁、间有损坏者。著地方官查明修理。以利行旅。于戏。播徽音而锡类。万年乐有道之长。绵景祚以凝庥。四海沛无疆之泽。布告天下。咸使闻知。　　

○己丑。上幸瀛台。　　

○谕曰。铁景佑、不胜总兵之任。著来京以副将用。所遗河州镇总兵员缺著杨大立补授。　　

○庚寅。上御乾清门听政。　　

○吏部议准、直隶总督方观承疏称、正定府属营田水利工程。地方有司事繁。不能兼顾。请归盐捕同知管理。并铸给关防。从之。　　

○户部议覆、河东盐政西宁奏称近年商力拮据。盐引壅滞。请酌量裁减等语。查河东余引。自雍正三年、至乾隆六年。续增至二十四万道。今既壅积难销。应如所请。暂减四万道。从之。
  </div>
  <div class="pagination">
   <a href="清实录乾隆朝实录_page560.html">
    上一页
   </a>
   <span>
    ...
   </span>
   <a href="清实录乾隆朝实录_page556.html">
    556
   </a>
   <a href="清实录乾隆朝实录_page557.html">
    557
   </a>
   <a href="清实录乾隆朝实录_page558.html">
    558
   </a>
   <a href="清实录乾隆朝实录_page559.html">
    559
   </a>
   <a href="清实录乾隆朝实录_page560.html">
    560
   </a>
   <span class="current-page">
    561
   </span>
   <a href="清实录乾隆朝实录_page562.html">
    562
   </a>
   <a href="清实录乾隆朝实录_page563.html">
    563
   </a>
   <a href="清实录乾隆朝实录_page564.html">
    564
   </a>
   <a href="清实录乾隆朝实录_page565.html">
    565
   </a>
   <a href="清实录乾隆朝实录_page566.html">
    566
   </a>
   <span>
    ...
   </span>
   <a href="清实录乾隆朝实录_page562.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
