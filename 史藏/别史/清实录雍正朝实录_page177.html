<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 177 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 177 页/共 216 页</h1>
    <div class="content">
○己卯。上御太和殿视朝。诸王及文武升转各官谢恩　　

○庚辰。谕办理军机大臣等。岳钟琪受朕深恩。重加任用。西陲讨贼之举、伊亦身任不辞。是以用为西路大将军。一切徵兵运饷、选将设官。凡有所请。无不允行。实冀其殚心竭力。无隐无欺。克著绥靖之绩。乃伊秉性粗疎。办事怠忽。将国家军旅重务、视同泛常。且赏罚不公。号令不一。不恤士卒。不纳善言。傲慢不恭。刚愎自用。以致防御追击、屡失机宜。军务废弛。士气不振。以多年预备之马驼牲畜数十万、或被贼人偷盗。或因失养损伤。及至需用之时、寥寥无几。而凡陈奏于朕前者、皆虚假诈伪之词。为怙过饬非之计。其误国负恩之罪、难以悉数。岳钟琪著革职。交与兵部拘禁。候朕另派大臣讯问　　

○转吏部右侍郎任兰枝、为左侍郎。升都察院左副都御史孔毓璞、为吏部右侍郎。仍留肃州办理军需　　

○辛巳。大学士伯督巡陕甘经略军务鄂尔泰疏言、肃州为军需总汇。凡押运粮石。解送马匹。最关紧要。必须考核勤惰。分别劝惩。方于军务有益。从前未有定例。以致车马损伤。米石缺少。随时责诘。贻误相仍。请嗣后凡押运粮石出口。如粮数全完、车骡无损者。每一运注册记功一次。二运亦如之。三运纪录一次。四运加一级。五运外委千总、准其实授。现任千把守备、以应升之缺补用。其押运怠玩者。以次记过、捆责、降级、革职、分别处治。至解送军前马匹。定例处分太轻。而又有罚无赏。无以示鼓励。请嗣后凡解送马匹。每三百匹为一起。如膘力壮健、全无病瘦者。每一起、记功一次。二起以至五起、皆比照运粮有功之例叙赏。其怠玩者。病瘦十匹以下。罚俸一年。倍之者、降一级。再倍之者、千总外委捆责。守备革职。俱令在肃带罪效力。如此、庶劝惩并举。宽严适中。而军纪以肃。军需无误矣。从之　　

○壬午。谕办理军机大臣等。达鼐所掌总理青海番子事务关防。著侍郎马尔泰掌管　　

○喀尔喀瓦齐赖巴图土谢图汗敦丹多尔济、遣使进九白年贡。宴赉如例　　

○癸未。万寿节。停止朝贺筵宴　　

○遣官祭福陵、昭陵、昭西陵、孝陵、孝东陵、景陵、孝敬皇后　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十四



大清世宗敬天昌运建中表正文武英明宽仁信毅大孝至诚宪皇帝实录卷之一百二十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。十一月。甲申朔。谕内扎萨克王、贝勒、贝子、台吉等。尔等自归附本朝以来。蒙恩覆育。如一家人。八十余年。安居乐业。凡遇行军。与满洲兵丁。一体驰驱。准噶尔贼人。原与众蒙古结为仇讎。是以准噶尔噶尔丹败喀尔喀时、便窥伺内扎萨克。我皇考以准噶尔不灭、尔喀尔喀扎萨克、断不得安居。故遣大兵殄灭噶尔丹。又于策妄阿喇布坦、备兵防范。此皆尔等所共知者。嗣因噶尔丹策零、凶暴残刻。居心狂悖。朕仰体皇考轸恤众喀尔喀扎萨克之意。不惜数千万粮饷。驻兵极边。此岂务勤远略以快私意乎。夫本朝中外一统。即全获准噶尔之土地人民、何增毫末。总为众蒙古生计安宁起见、不得不尔也。准噶尔去年来侵扰时。因傅尔丹错误、以致我兵受伤。贼人逞志。今年又悉力领兵三万前来。我大兵分为二队接战。傅尔丹一队失机。准噶尔因此益骄。欲劫取泽卜尊丹巴胡土克图、而收获喀尔喀。遂突入喀尔喀地方。我大兵尾追、至厄尔得尼招地方。大败贼众。杀贼万余人。贼惶惧而逃。若我大兵此次不获全胜、尔等岂得安居乎。准噶尔既己破胆。若不乘此进取、使贼人乘间复振兵势、并力而来。尔等岂不滋扰乎。今据大将军顺承亲王、奏请军需马匹十万、羊四十万、山羊十万、俱于喀尔喀内扎萨克处采买。已经准行。闻从前丹津多尔济、采买马匹时。将膘体壮大者选留、羸老者退还。尔等便生怨望。夫丹津多尔济采买军需。并非私事。若以不任驰驱者塞责。伊岂能堪。因以拨回。而尔等反咎丹津多尔济、谬矣。此次采买之事。朕特交与王额驸。近侍台吉。协助尔等扎萨克酌量照数选买。送往军营。于从前所估之价、加增给付。听属下情愿。不可抑勒。并酌给送牲畜人行粮。若一二年内、军务告竣。朕另行加恩。军务乃朕与尔等所共之事。朕发数千万钱粮、采买牲畜。尔等自当效力资助。傥仍前苟且塞责、以致有误军需。将以为准噶尔之贼、可停其征讨乎。抑尔等有所不愿耶。再、王丹津多尔济、欲令兴安山后之扎萨克等采买。其兴安山前之扎萨克、亦俱有牲畜。著各将该旗内愿卖之牲畜若干、先期报明。傥若山后数目不敷、再将山前之愿卖者补足。如此、则军需不致有误。而属下亦不致扰累矣　　

○以署直隶马兰口总兵官石文焯、总理三陵事务　　

○丙戌。谕办理军机大臣等。前据副将军张广泗奏称、十月间料理吐鲁番回民迁移之事。若有贼人阻挠。则迟至来春、再作计议等语。比来未见西路奏闻。想贼人于北路大创之后、力量衰竭。不能复侵扰吐鲁番。亦未可定。回民乘此迁移。似属应行。朕思回民诚心归向。屡拒贼锋。甚属可嘉。而冬月寒冷之时、仓皇转徙。又甚可悯。除在途加意保护外。伊等到时、务须安插妥贴。重加赏赉。出其望外。使老幼男妇、咸庆得所。不可为爱惜钱粮起见、稍负远人内附之心也。尔等可传谕查郎阿、张广泗等知之　　

○又谕。宁古塔将军常德、著为靖边大将军之副将军　　

○湖广襄阳总兵官杨鹏、年老休致。升湖广黄岗副将焦应林、为湖广襄阳总兵官　　

○戊子。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○停止次日朝贺　　

○己丑。谕办理军机大臣等。凡将军大臣。嗣后遇有军前投诚、及擒获之厄鲁特、并脱回人等。俱宜详悉询问彼处实信。真知灼见。则于办理一切事务、俱有裨益。如止计听闻顺适。而以贼逆势穷力尽等情引问。彼投来之人、随问而供。既不能得其实情。于事何益。著即行文查郎阿等知之　　

○庚寅。谕办理军机大臣等。三处牧厂挑选之一千兵。于明年青草发生时。令往吴喇忒地方驻劄。著将马兰泰调回。管辖此兵。费雅思哈、著暂管推河兵丁　　

○调安徽学政内阁学士王兰生、提督陕西学政。以詹事府少詹事姚三辰、提督安徽学政。翰林院侍讲喀尔钦、提督山东学政。右春坊右中允范咸、提督山西学政。检讨吴大受、提督湖南学政。侍读杨炳、提督福建学政。调广东肇高学政侍读学士陈德华、提督广韶学政。以司经局洗马缪曰藻、提督广东肇高学政。编修徐以升、提督广西学政。国子监司业隋人鹏、提督四川学政。编修吴应枚、提督云南学政。顺天学政詹事府少詹事吴应芬、江苏学政詹事府詹事张廷璐、湖北学政翰林院侍讲凌如焕、贵州学政山西道御史晏斯盛、俱仍留任　　

○辛卯。升正蓝旗汉军副都统哈达哈、为本旗蒙古都统。调正红旗汉军副都统宗室满珠锡礼、为本旗蒙古副都统。俱仍留军营。以镶白旗满洲都统莽鹄立、仍署正蓝旗蒙古都统。镶红旗护军参领伍什图、署正红旗蒙古副都统。调广东广州左翼副都统马世杰、为正红旗汉军副都统。升广东广州副将毛克明、为广东广州左翼副都统　　

○盛京户部侍郎和善等奏言、齐齐哈尔地方。于九月二十八日、十月十五日、大雪两次。草俱掩没。官兵难以行走。因会同将军卓尔海等、商酌停止起程。令暂居各属城所。明年或前往达里刚爱、或调遣别处、候上

□日遵行。得上□日、著照和善等所请。暂令居住。明年青草发生时。著绕过兴安山岭。由呼伦贝尔、直至克尔伦图拉地方。缓行休养马匹。务于七月内前抵军营　　

○癸巳。谕办理军机大臣等。上都打布孙淖儿。太仆寺马厂人内、挑选之兵一千名。已将侯马兰泰调回管辖。建勋将军达尔济、人罢软。著以护军统领衔、往推河代马兰泰之任。建勋将军印信、著署绥远将军钦拜署理。钦拜所掌绥远将军印信、著顺承亲王收贮。另派大臣一员。前往扎克拜达里克。领兵驻劄　　

○升江南安徽布政使冯景夏、为都察院左副都御史。江西按察使李兰、为江南安徽布政使司布政使。调湖北按察使唐继祖、为江西按察使司按察使。升湖南辰沅靖道王柔、为湖北按察使司按察使　　

○乙未。谕吐鲁番头目额敏和卓等。吐鲁番部落。远在边境之外。去巴尔库尔军营、尚有七八百里。易为贼人之所窥伺。我师难于庇护。朕以仁爱为心。是以听其自便。不强其归顺我朝、致受贼人之侵扰也。乃前岁岳钟琪并未奏闻。直以己意、遣官带领驼只、前往采买米石。致启贼人侵扰。而额敏和卓与回众等。诚心归向我朝。努力奋勇。抗拒贼兵。上年贼众三次围攻。回众与官兵、并力抵御。不但全城无恙。且出其不意。乘间击刺。屡锉贼锋。忠勇之气、甚属可嘉。然贼夷狡狯异常。时以侵扰吐鲁番、为疲敝我师之计。是以副将军张广泗等、议将尔等搬移近边之地。以避贼人侵害。前月具奏到日、朕深念尔等移徙之时、贼人或于中途窥伺。又恐天气寒冷。男妇老幼。苦于行役。屡降谕上□日、令署大将军等、于途次加意防护。到时善为安插。务令人人得所。此数月以来、朕无时不以尔等安土重迁、萦系于心也。今阅署大将军查郎阿等奏报。回民大小一万余口。已于十月十四十七等日、陆续起程。群情踊跃。计日可到。朕心甚为欣慰。因思年来尔等屡遇强寇、而未遭其戕害。今安稳迁移。永居乐土。世受我朝恩庇。此皆尔等忠诚、感格上天。显赐福祜之明徵也。除已降上□日令署大将军等、悉心部署、并优加赏赉外。额敏和卓、著封为扎萨克辅国公。其余头目等、有应加恩赏、授官职者。俟大将军查奏到日、再降谕上□日。著将此通行晓谕回民共知之　　

○颁赐湖南沅江县生员谯衿、御书世笃仁风匾额。以七世同居。孝友可嘉也　　

○以江南河标副将许任盛、署江南狼山总兵官　　

○丙申。圣祖仁皇帝忌辰。遣官祭景陵　　

○丁酉。谕内阁。闻陕西甘凉沿边一带、营伍废弛。总督刘于义、事务繁多。不能亲身察阅。著礼部左侍郎杭奕禄、来往稽查。悉心整顿。给与钦差大臣关防。凡有办理事宜、俱与刘于义酌行。山西近边营伍、与陕西相近者。亦著杭奕禄一体稽查。与山西巡抚石麟酌行。工部左侍郎署西安巡抚马尔泰、奉差西宁。西安巡抚印务、著兵部尚书史贻直署理。内阁学士德龄协办。其军需事务、亦著德龄、协同史贻直料理　　

○谕兵部、八旗都统等。朕看满洲武举武进士等。于绿旗营不甚相宜。若与绿旗官员、一体擢用。恐于营务未谙。亦且壅滞伊等升迁之路。嗣后将伊等如何补用、及如何升转之处。尔等会同详议具奏。寻议、八旗满洲、蒙古、武举武进士内。有人才出众、骑射娴熟者。除蒙特恩选用外。其余俱请交各该处、以伊等应得之缺补用。但伊等应补品级不同、则升用亦宜分别。嗣后将满洲蒙古武举、照汉人武举例。会试后、请派大臣验看。分别等次。才优者、列为一等。交与该旗、于护军校骁骑校等缺、挨次委署试用。行走三年。勤慎明白者。入于应升护军校骁骑校人员内、带领引见补授。骑射平常者、列为二等。驳回该旗。令其学习、以图会试上进。内有愿在该旗当护军前锋效力之人。亦著挑取、令其当差行走。学习娴熟时、拣选补用。其满洲蒙古武进士、除特恩挑选侍卫外。其余请交该旗、于护军校骁骑校等缺、挨次补用。行走三年。谙练称职者。入于应升人员内、带领引见补授。再此等人员、系实授者、自有应得之俸。其委署者、照副护军校副骁骑校例。给与钱粮米石。所服顶带、悉照委署官员之例。满洲武举武进士、既议以旗员补用、则现任内九门满洲千总、应请改补。以昭画一。嗣后、内九门千总缺出。请照外七门千总例。将汉军武举、及汉军捐纳人员补用。至汉军武进士、仍照旧例。以营卫守备补用。从之　　

○吏部题。部院衙门笔帖式缺出、例于考取繙译人员内、按旗挨名补用。但各旗出缺、多寡不同。借缺还缺之例。颇滋弊端。请嗣后照各部主事例。不论旗分。按定等第名次补用。得上□日、借缺还缺。易滋弊端。诚如部议。惟是笔帖式一途。系各旗人员出身之路。若本旗一时无应补之人、即将别旗人员顶补。恐行之日久、渐致人少。嗣后该旗笔帖式缺出。如不得应补之人。暂将原缺存留。积至十缺内外。将别旗应补之人、带领二十员引见。候上□日补授　　

○戊戌。以正红旗护军参领岱林布、署本旗蒙古副都统。正白旗护军参领孙达立、署镶红旗蒙古副都统　　

○河东总督田文镜、以久病未痊。奏请解任调理。允之　　

○己亥。署镶蓝旗蒙古副都统图尔泰、缘事革职。以镶黄旗护军参领金柱、署镶蓝旗蒙古副都统　　

○以河东副总河孙国玺、署河南巡抚　　

○旌表河南光州烈妇、田茂妻李氏。强奸不污。被勒殒命。给银建坊。入祠致祭如例　　

○庚子。以兵部右侍郎通智、协理理藩院右侍郎事　　

○加两江总督尹继善、兵部尚书衔。升湖北巡抚王士俊、为河东总督。实授乔世臣、为江苏巡抚。以内阁学士协理西安巡抚事德龄、为湖北巡抚。原署四安巡抚噶世图、协理西安巡抚事。兼办西路军需。内阁侍读学士阿兰泰、办理河东副总河事。解河南布政使徐聚伦任。升江南江苏按察使刁承祖、为河南布政使司布政使。擢江南安庆府知府徐士林、为江南江苏按察使司按察使　　

○大学士伯督巡陕甘经略军务鄂尔泰疏言、武备军威。火器最重。贵速利远。火药宜精。若硝味不淡。炭体不轻。磺色不净。而又配合不匀、工夫不细。则气滞不灵。三军难恃以为勇。臣因经由边郡。见各标营堡、施放枪炮。火烟不直。且半浓黑。知制药多不如法。曾经严饬指示大略。惟是拣材置料。硝易而磺难。硝贱而磺贵。惜费省工。輙以藉口。而陕甘两省、素称地不产磺。必赴外省采买。运费工价、未免浩繁。肃州极边每磺一斤、则价值一钱至二钱不等。军需要地。接济维艰。查肃州嘉峪兰金佛寺堡之所管汛地内、南山隘口。抵朱鲁郭。迤＜辶里＞而西。有硫磺山一座。周围四五十里。遍产矿磺。环山远近。并无番夷住牧。若委员开采、依法煎熬。合算人工运费、每净磺一斤、值不过五分。而出产甚多。用之不竭。不独便利军需、亦足接济陕甘两省标营需用。事关边陲武备。现与刘于义面商、委员经理。一面先支银数百两。交总兵沈力学、作本开工。理合奏闻。得上□日、开采硫磺。固于军需有益。但行之日久、不无私贩盗卖之弊。著署督刘于义、饬令总兵沈力学、派兵防护。实力稽查。俟开采足用后、奏闻请上□日　　

○又疏言、甘凉肃为军需汇集之地。仓储紧要。请将现行捐纳款项、改折本色粮石。在甘凉肃等处交纳。得上□日、边地改折米石、以便积贮。于军需诚为有益。但在本地采买、恐价值腾贵。转不便于军民。除甘凉肃本地民人援例者、准即以所有粮石交纳外。其他处捐纳人等、俱应由他处运交。不得于甘凉肃采买。著该督等、通饬晓谕、稽察禁止　　

○移福建漳州府同知、驻平和县南胜地方。改南靖县车田地方、归漳浦县管辖。从福建总督郝玉麟请也　　

○辛丑。谕办理军机大臣等。西路军营所需马匹。向由鄂尔多斯等扎萨克处采买。今北路所需马匹、又于彼处采买赶送、则西路反致难得矣。著将六旗鄂尔多斯所买马匹、停其赶送北路。交与各旗牧养。豫备西路需用。吴喇忒、乌朱穆秦等处、所买马匹、著备北路需用　　

○予故礼部尚书加太子少保衔钱以垲祭葬。谥恭恪　　
</div>
    <div class="pagination">
<a href="清实录雍正朝实录_page176.html">上一页</a><span>...</span><a href="清实录雍正朝实录_page172.html">172</a><a href="清实录雍正朝实录_page173.html">173</a><a href="清实录雍正朝实录_page174.html">174</a><a href="清实录雍正朝实录_page175.html">175</a><a href="清实录雍正朝实录_page176.html">176</a><span class="current-page">177</span><a href="清实录雍正朝实录_page178.html">178</a><a href="清实录雍正朝实录_page179.html">179</a><a href="清实录雍正朝实录_page180.html">180</a><a href="清实录雍正朝实录_page181.html">181</a><a href="清实录雍正朝实录_page182.html">182</a><span>...</span><a href="清实录雍正朝实录_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
