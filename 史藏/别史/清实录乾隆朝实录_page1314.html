<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1314 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1314 页/共 1860 页</h1>
    <div class="content">○谕、革职编修励守谦、准其自备资斧。在四库全书处纂修上。效力行走。　　

○谕军机大臣等、据李侍尧等奏、船商陈万胜、带投暹罗国郑昭文禀一件。称平定打马部落。人众投归。内有滇省兵赵成章等十九名。附商船送回。并情愿合击缅匪。乞赏给磺铁炮位等因一摺。该督等以讯据各兵、系上年八月、缅匪攻破打马、随同奔至暹罗等语。与郑昭来文云、因青霾为其所平、打马部落、率众来降之语。其情词不无粉饰。但现将内地兵丁、塔船送回。尚属小心恭顺。其所请磺铁等项。李侍尧以炮位不便准给。其硫磺铁锅等物。查照上年请买数目准行之处。所奏甚是。自应如此办理。至所云缅匪于邻疆诸国多遭残害。自必志切同仇。果能纠约合举。直抵阿瓦。擒其渠魁。上为天朝立功。下为尔主雪耻。大皇帝鉴尔忠贞。必有非常旷典等语。立言殊不得体。中国当此全盛之时。如果欲征剿缅甸。何必借助于海外小邦。况抚驭外夷。亦自有道。若藉其力翦灭叛蛮。彼必恃功而骄。久且效尤滋甚。更难驾驭。此乃一定之理。李侍尧等、盖未见及此也。现令军机大臣代拟檄稿发去。再阅奏摺内称。请赏磺铁炮位、并称炮位碍难准行之语。及阅钞录郑昭原禀。系乞磺铁铳仔。所云铳仔、似即内地之炮子。而非炮位。是否钞禀舛讹。抑系叙摺偶误。并著查明具奏。现在所拟檄稿。即照铳仔立言。并著李侍尧查对原文。再行缮写发往。谕以本阁部堂接阅来禀。并开列名单。送回滇省兵丁十九名。具见小心恭顺。所请磺铁铳仔、前经驳饬。今除铳仔一项、关系军器、定例不准出洋、未便给发外。其需用硫磺铁锅。准照上年请买之数。听尔买回。以示奖励、至所称若以缅匪凶顽。罪在不赦。欲加天讨。昭愿率兵合击。但昭统摄初安。军需缺乏。冒乞恩赐磺铁铳仔。并恳据情呈奏等语。所言已悉。但天朝统驭寰宇。中外一家。国富兵强。势当全盛。前此平定。准噶尔回部。西北拓地二万余里。今因两金川狼狈为奸。负恩抗拒。官兵征剿。现已捣其巢穴。大功指日告成。献俘行赏。西南诸番部。亦可永庆安全。德威所布。遐迩莫不震慑。至缅匪、顽蠢负嵎。甘弃生成之外。实为覆载所不容。亦属贯盈所自取。迩年因申讨金川。遂将滇兵暂彻。今策勋在迩。或阅一二年。稍息士卒之力。再行厚集兵力。将缅匪一举荡平。此时自难豫定。若果欲扫除缅匪。则以百战百胜之王师。奋勇直前。所向无敌。视攻捣阿瓦。不啻摧枯拉朽。何藉尔海外弹丸。聚兵合击。或尔欲报故主之仇。纠约青霾红沙诸邻境。悉力陈兵。尽除花肚。亦听尔自为之。设或尔志得伸。据实禀报。本阁部堂覆核无异。自当代为奏闻。大皇帝为天下共主。亦必鉴尔忠诚。予之嘉奖至于中国之欲平缅匪与否。圣主自有权衡。固非我守土之臣所敢料。亦非尔之所当请问也。将此详悉檄谕。即由六百里传谕李侍尧知之。　　

○又谕、昨阿桂奏、拟令舒常与富德对调。因照所请。传谕舒常、即赴南路。代富德驻守马尔邦。换富德至吉地。同桂林堵截逆酋。并酌从正地、派兵袭击。使贼知此路有兵。不敢从彼越窜。此旨于八月二十七日发往。九月初十日左右。方到军营。舒常谅已早至明亮处。会同进剿。自不必令其仍赴南路。徒事往来仆仆。且桂林曾任四川总督。向亦带兵剿贼。著有功绩。其于防堵逆酋、袭击正地之事。尚所能为。似可即令其在吉地驻防。或阿桂计及逆酋等穷蹙时。必从此一路窜走。而堵截追擒之事。富德阅历尤深。桂林尚不及其干练。则竟令桂林往南路、驻守马尔邦。换富德至吉地一带堵截。亦无不可。但军营事宜。难以悬定。著传谕阿桂、悉心妥酌。务策万全。至前以官兵进剿勒乌围、久未攻得。因思功噶尔拉、当噶尔拉、两处贼人。若不似从前看守。或令长清、带兵千余直进。歼贼克碉。以摧贼胆而分其势。是以谕令富勒浑、代驻布朗郭宗。今阿桂已攻得勒乌围。绕兵由昆色尔进剿。又以筹办随营军粮军火为重。兵事移步换形。务期妥善。岂可因事前未定之旨。过涉拘泥。想阿桂必能为之妥酌指示也。近因大功将蒇。检各路屡次立功奏稿。以备亲撰碑文之用。偶阅初次攻克僧格宗等寨摺内。有守备刘俸、崔文杰、带兵压至僧格宗寨后。绕截攻打。追杀贼人。又攻克美诺摺内。称攻打美都喇嘛寺。有游击谷生炎、都司佘之格、直从山梁冲压都司刘俸、守备李植善、由寺东进攻各等语。此皆绿营汉员中之奋勇出众者。何以近日不见此诸人之名。现今俱在何路。是否如前勇往。抑或退缩不前。及当日曾否加恩鼓励之处。并著阿桂查明。附便覆奏。又前后两次。攻取美诺时。德赫布、及海禄、均属奋勉出力。今海禄尚有随征打仗之事。而德赫布、久未见其名。因何不复派用。或派用而不肯向前。亦著明亮查明。据实覆奏。　　

○丙辰。谕、据阿桂奏、头等侍卫子爵明仁。自到军营以来。带兵打仗。颇属奋勉。近虽抱病。尚力疾行走。兹因病身故等语。览奏深为悯恻。著赏给副都统衔。并著该部、即照赠衔议恤。所有子爵。即著伊子宝纶承袭。　　

○谕军机大臣曰、阿桂等奏、官兵攻得勒乌围。移营高处。河水陡涨数丈。若涨在数日以前。则沿滩木栅。必致被冲等语。实仰赖上苍嘉佑。惟当额手敬谢。即此天心助顺。可徵成功之速。　　

○理藩院议覆、定边左副将军瑚图灵阿奏称、定例出口贸易人等。应在恰克图、库伦、塔密尔、乌里雅苏台、一带集场。今商人图利、向各喀尔喀游牧贸易者甚多。蒙古等始图赊欠。后以牲畜加倍折算。屡启讼端。请严行禁止。除恰克图等集场、准其贸易外。如有潜往各游牧者。查出将货物入官。商人递解治罪。蒙古等容留商人。将所买货物、加倍受罚。仍将该台吉参奏。再现在蒙古等所欠各商银。限一年内、通行完结。应如所奏。惟所称蒙古欠各商银、限年内全完一节。商人等在游牧贸易多年。蒙古所欠者、自必多寡不等。如统限一年完结。势必不能。应饬各扎萨克等。将众蒙古所欠。查明呈报将军大臣。如新欠为数无多者。限一年内完结。倘所欠年久。商人已得重利。令其酌减归还。总期限内全清。从之。　　

○丁巳。上诣皇太后行宫问安。　　

○恭送皇太后回銮。　　

○刑部奏、山东益都县民张太素。呈控武生刘绳祖。挟仇串通临胊县积贼、妄扳伊侄张怡为窃。临胊县知县俞开甲、并不详审。滥刑毙命。应革职、交该抚严审。得旨、此案著派穆精阿、带同吴坛、一并驰驿前往山东。会同该抚查审。　　

○豁免浙江诸暨县、乾隆三十一年分、民借未完仓谷七十六石有奇。　　

○旌表守正捐躯之江西彭泽县民胡瑞节妾王氏。　　

○戊午。谕曰、穆精阿、现在出差。所有办理行在勾到事务。刑部止有总理之大学士舒赫德一人。此外并无专办堂官。著派王杰前来。于本月十八日。在两间房伺候办理。不必赶赴热河。　　

○又谕、刑部进呈福建省秋审册。经九卿从缓决改入情实者二起。所改甚是。蔡建、因妒奸戳伤徐沃。复将赶扭夺刀之邻人吴沛然、刀伤心坎致毙。妒奸逞杀。一伤一死。实属淫凶。又周夜明、因年甫八岁之张光富、偷伊田豆。向其夺取。张光富用口欲咬。该犯辄举脚踢伤左胁殒命。细故起衅。踢毙幼孩。殊为凶暴。此二案、仅拟缓决。实乖情理之平。昨四川省秋审册。经九卿改入情实者五起。为数过多。将承审之员议处。因署督文绶、现办军需。于秋审案件。未能悉心核定。是以将专办之署臬司顾光旭、严加议处。而文绶则从其轻。今福建错拟缓决。系余文仪所办。余文仪、向系刑部出色司员。于谳案情节轻重。皆所熟悉。且非若文绶承办军需者可比。何轻率错拟若此。秋审虽臬司专责。但广德、系吏部司员出身。刑名之事。不及余文仪远甚。使欲加罪。则重在余文仪。而广德为轻。因所改止有两案。姑免交部。余文仪、著传旨申饬。嗣后秋谳定拟。如再有舛误。不能复邀宽典矣。　　

○谕军机大臣等、前谕舒常至南路、换富德往吉地一带。同桂林堵御。昨据舒常等奏、桂林已于八月二十六日至丹东。舒常将应办之事。向其告知。即于八月起身。往北路明亮军营。若再更调。未免往来仆仆。莫若即令桂林在吉地驻守。经理堵擒逆酋事宜。并酌量派兵从正地袭击。使贼知我此路有兵。不敢从此路窜出。其事尚属桂林力所能为。富德、著仍在绒布驻兵。舒常、仍在北路参赞。均毋庸更调。　　

○以兵部左侍郎周煌、知武举。内阁学士钱载、为武会试正考官。侍讲学士金士松、为副考官。　　

○己未。广东巡抚德保疏报、广州、潮州、肇庆、三府属。乾隆三十九年分、开垦额外荒田十二顷二亩有奇。　　

○护贵州巡抚布政使韦谦恒疏报、平越府、施秉县、乾隆三十九年分、开垦田土十二亩有奇。　　

○庚申。遣官祭历代帝王庙。　　

○遣官祭都城隍之神。　　

○谕曰、萨哈岱之罪。非钟音伯忠可比。且伊于雍正年间。即在奏事处行走。著加恩赏给副都统职衔。仍在奏事处行走。遇有副都统缺出。即行坐补。　　

○又谕、健锐营、火器营、俱由满洲兵丁内、拣选精壮另立之营。关系最为紧要。现今管理此二营之大臣等、操练演习。固属尽心。但因日久风气渐不如前。即如在军营詈斥将军。及近日盗马之事。若不速行整顿。必至习于下流。大有关系。著派舒赫德、总管火器营。派福隆安、总管健锐营。舒赫德、福隆安、管理之事尚多。不必轮班前往操练。著每一月内查看一二次。加意整顿风俗。严行约束。毋令为非。惟期精熟技艺。嗣后此二营官兵内、如仍有行为不堪者。朕惟伊二人是问。　　

○旌表守正被戕之奉天岫岩厅民林禄女林氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十



大清高宗法天隆运至诚先觉体元立极敷文奋武孝慈神圣纯皇帝实录卷之九百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。九月。辛酉。上自避暑山庄回銮。　　

○遣额驸扎兰泰、赴巴克什营皇太后行宫问安。　　

○谕、前因刑部奏、有镇远府知府苏墧、用六百里驿递。揭告该省督抚藩臬等、串通一气。袒庇劣员等情。彼时以事关通省大员。自应彻底查究。因派侍郎袁守侗、阿扬阿、驰驿前往查办。旋细阅苏墧揭帖。其措词矛盾处甚多。即疑其或因上司有将伊劾参之信。故为先发制人。计图反噬。今据图思德参奏、该员于镇远府任内。浮收税银。勒索船户客民。及得受本地乡绅馈金、前往吊奠。种种婪赃卑鄙。均有证据。并称委员访查、于八月十五日抵镇远。苏墧即于十九日、封发六百里马递公文、通揭部科等语。是其捏词反噬。果不出朕所料。而于税口、例外浮徵一二倍之多。尤属目无法纪。实出情理之外。苏墧、著革职。交与袁守侗、阿扬阿、将所参各款。及有名犯证。一并严审定拟具奏。至苏墧将所揭公文。交镇远县驿站。谕令六百里驰递。更属狂妄。该县李常吉、违例遽为递发。亦属错谬。著该侍郎等、俟此案查审明确。并将该县李常吉、一并参奏。上司如果不公不法。扶同欺蔽。致属员负屈难伸。原许其揭报部科。奏为昭雪。但须遣家人等赍投。从无由驿驰发之例。况驿站递送限行几百里事件。惟军营文报。可以径行。其余外省递摺行文。非有兵部火票。不能驰递。今苏墧以知府印文。擅动驿马。竟得专达京城。则是各省驿站之轻率滥应。大概可知。著该部再行查例通饬。如有故违擅动者。随时查明劾参。　　

○谕军机大臣等、前据贵州镇远府知府苏墧、将署总督图思德、与署藩司国栋、署臬司国栋、贵州道佛德等。通同一气。袒庇劣员席缵。欲为开脱各情节。由六百里马递。直揭部科。据刑部等衙门转奏。如果所言非妄。则是黔省各官。上下扶同。徇私舞弊。于吏治大有关系。不可不彻底根究。特派侍郎袁守侗、阿扬阿、前往查办。复思该府即负冤直揭。亦当差人赍投。有何迫不及待、而由六百里星驰遄递。必系闻督抚将欲劾参。捏词反噬。以图先发制人。故情急计出于此。曾向军机大臣一再言之。复阅其原揭。前称改委席缵世交素好之贵东道佛德承审。后云佛德以案情不实、不肯依办。即属自相矛盾。曾谕令袁守侗、阿扬阿、详细研鞫。务使其事水落石出。今据图思德、参奏苏墧例外徵收关税。赃款累累。乃闻该署督差人到府访查。即由六百里递发印文通揭。其挟嫌反噬。果不出朕所料。苏墧将通省上司。全行讦告。即使所揭之事、审皆属实。朕亦另有办法。断不肯因此遽加擢用。致启浇风。乃浮徵税课如许之多。复敢逞其鬼蜮伎俩。揭告上司。情罪甚为可恶。关税俱有定额。各省司榷务者。从不敢违例多徵。今苏墧于额报数外。浮收一二倍之多。其罪甚重。袁守侗等、审明确实。自应即以此款、作为重罪。问拟斩决具奏。其苏墧原揭之案。如或审有确据。亦当分别办理。不可因苏墧已经获罪。竟将原揭置之不问。至苏墧赃数甚多。其税银现有草簿底簿可凭。谅非虚妄。所有苏墧任所赀财。著袁守侗等、即将带往司员内、派出一人。并同该督抚派委道员一人。同往该府查封。如审明定案。应行入官。即一面办理。一面奏闻。将此同明发谕旨。由六百里一并发往。谕令袁守侗、阿扬阿、知之。仍即将到黔后、查审大概情形。先行具奏。图思德摺、并钞寄阅看。　　

○又谕、前据周元理、奏报直属秋成分数。宣化府阖属通计。系约收十分。何以本日奏到粮价单内。该府价值。转视上月加增。殊不可解。著传谕周元理、即行查明据实覆奏。寻奏、宣属收获较迟。该府所报。系八月十五日以前粮价。其时尚未收获。米价交新脱陈之候。易至增昂。是以八月粮价。较七月加增。报闻。　　

○军机大臣议覆、直隶总督周元理奏称、南北运河。每年额定岁抢修银、各一万五千两。照数豫领。节年通融办理。与永定河旧例相同。今永定河岁抢修工银、既经酌改。则运河亦宜另定章程。应如所奏。嗣后南北运河。每年秋成后。各先发银六千两。分贮天津、通永、二道库。派员办料备用。倘遇不敷。借款垫办。其岁修银数。每年秋汛后。令各该道。将下年各工、亲往确估详报。该督覆勘。奏明领办次年照估兴修。所有原定银数。照永定河新例删除。从之。　　

○户部议覆、陕西巡抚毕阮疏称、宝陕局鼓铸。应采办铅锡。共估需价值运费银、一万八千六百余两。派委典史陆象拱、赴楚领办。查各省采买铜铅等项。或委州县。或委佐杂。向来办理原未画一。但银数既多。微员恐致贻误。应请旨饬令该抚、于丞倅州县中。派员前往。并请嗣后采买动项。数至一万两以上者。皆于丞倅州县中选委办理。得旨、依议速行。　　

○是日、驻跸喀喇河屯行宫。　　

○壬戌。谕军机大臣等、前因逸犯归太、刘焕等、为东省逆案要犯。谕令周元理、杨景素、徐绩等、于各该省上紧查拏。并令该督抚等、将有无拏获之处。每月奏报一次。以凭稽核。迄今已将一载。并未弋获。而每月一奏。在伊等既觉赧颜。难于措词。而朕披阅亦觉徒滋烦琐。于事毫无裨益。且该督抚、如果实心躧缉。又不在每月之具文入告。著传谕周元理、杨景素、徐绩、嗣后惟当饬属实力严拏。以期必获。一经获犯。即专摺奏闻。其每月奏报之处。著停止。但不可因既停月报。将缉犯要事。置之不办。将此一并谕令知之。　　

○定西将军尚书阿桂、定边右副将军尚书公丰昇额、参赞大臣内大臣都统海兰察、副都统额森特奏、前拟从达思里、噶拉宇、进兵。今因阴雨阻滞。达思里一带。贼俱增修碉卡。恐未免多烦兵力。复躧探得什尔德山梁之南。过沟为达乌达围。再上为安布鲁木。顺梁而下。即至聂乌。过勒乌沟而上。正对则郎噶克了口。一经攻占。即已截科布曲贼人之后。而噶喇依更为震动。至现在天色。自九月初四日午后渐晴。拟即日发兵。谕军机大臣曰、阿桂等奏、觅路绕截进攻情形。所筹甚好。且豫称初四午后。天气渐晴。拟于今明日发兵。务期迅速占据等语。今节令已当九月。向后自应晴爽。阿桂等绕道进攻。必能有益。伫听捷音。再阿桂昨曾与明亮相约。令其俟河东进攻达思里时。即从碾占下压。今阿桂拟从达乌达围一带进攻。又在达思里之北。似不与碾占相对。或阿桂处另行通知明亮。相订会办。亦未可定。军营之事。移步换形。难以遥为揣度。阿桂长于谋计。于筹画军务机宜。尤所谙悉。明亮等、惟当听其妥酌行之。　　

○军机大臣等议覆、定西将军尚书阿桂等奏称、大兵拟直指噶喇依。蒇功在即。将来随臣等凯旋回京官兵。请照平定西陲之例。以四百名为率。分四起行走。沿途给马。跟役人等、令其步行。照例折给马银。其余京兵。及吉林索伦官兵。非随凯旋者。俱令由成都乘船至襄阳、由河南办车进京。应如所奏。再索伦吉林等处官兵、有攻战出力、蒙赐巴图鲁号、及赏戴花翎者。并令阿桂查明。于凯旋时。先行带回进京。即在四百名之内。俾得一体恭与盛典。从之。　　

○是日、驻跸常山峪行宫。　　

○癸亥。上遣御前行走之郡王鄂勒哲特穆尔额尔克巴拜、赴罗家桥皇太后行宫问安。　　

○御行殿。勾到秋审官犯、服制、及云南、贵州、情实罪犯。停决官犯斩犯九人。绞犯六人。服制斩犯三十人。云南绞犯二人。贵州斩犯二人。绞犯二人。余四十人、予勾。　　

○谕军机大臣曰、勒尔谨奏、据署侍郎福禄咨称、扎萨克公礼塔尔出猎。遇贼被害。现亲往查办等因。臣即密备甘省兵一千五百。宁夏、凉州、庄浪、满洲兵一千五百。藉称查边。前往西宁。请特简大臣、前赴西宁会办等语。此并非大事。勒尔谨张皇办理。殊属非是。礼塔尔自行出猎。并非因公。且青海一带。不过番人。并无别部。礼塔尔出猎时。想所带人数无多。又或未经冠带。贼人不识、误行戕害。或即系伊属下滋事。亦未可定。此不过将戕害礼塔尔之人查出。从重办理。何至如此声张。勒尔谨虽云密备、不使人知。顾派兵数千、众人岂不纷纷议论乎。至福禄、得礼塔尔被害之信。应一面奏闻。一面往办。今并未具奏。惟咨行勒尔谨者。或以此乃番人常有之事。俟伊查办后、一并具奏耳。然伊亦应先行陈奏。今仅咨行勒尔谨。亦属不晓事体。著传谕福禄、礼塔尔究系被何人戕害。伊亲往如何办理。即行覆奏。再此系细事。勒尔谨身为总督。不可亲往。可密札法灵阿、前赴西宁探信。福禄如已办竣。法灵阿即回任所。如未能完结、必须调兵。法灵阿再就近领西宁兵前往。同福禄办理。将此由六百里传谕福禄、勒尔谨、令其遵旨妥办。寻奏、勒尔谨已至西宁。福禄即会同查办。贼匪业经远扬。俟留心查拏。现在西宁亦无应办事件。已移知法灵阿、可不必来。勒尔谨亦即由西宁起程回任。得旨、益属不堪。　　

○兵部以武会试中额请。得旨、这考试。汉军取中二名。直隶取中八名。陕西取中七名。广东取中七名。河南取中二名。山东取中五名。江南取中二名。山西取中三名。湖北取中二名。湖南取中一名。四川取中一名。广西取中一名。福建取中三名。浙江取中二名。江西取中一名。云南取中一名。贵州取中一名。　　

○旌表守正捐躯之直隶邯郸县民妇刘高氏女刘氏。　　

○是日、驻跸两间房行宫。　　

○甲子。谕军机大臣等、昨召见周元理奏称、闻浙江巡抚三宝、两淮盐政伊龄阿、知平定两金川功成奏凯在即。明春自必诣曲阜告功。江浙商人竟欲恳照前次东巡时、在天津承办排当等语。此甚无谓。辛卯岁、朕巡幸东省。适恭逢圣母皇太后八旬万寿之年。普天同庆。遐迩胪欢。是以允江浙各商所请。令其在天津办差祝厘。以展忱悃。至于明春或举东巡之礼。系因武功耆定。在泮告成。非前次恭办庆典可比。若果有应令伊等办理之处。朕必早为传谕。何待伊等之申请乎。况明岁临幸东省之事。此时亦尚未定。无论行止若何。总无须商人等之承应。将此传谕三宝、伊龄阿、知之。　　

○户部等部会议、各省督抚奏覆、武职交代、酌定限期事宜。内除仓场总督查覆、所辖汛弁、并无经手钱粮、毋庸交代、直隶总督奏覆、武弁中如并无经管钱粮交代者、仍照旧例报明接卸日期咨部、均毋庸议外。其江苏、安徽、江西、山东、直隶、山西、河南、浙江、福建、四川、湖南、湖北、广东、广西等省。并江南、河东、各总河。暨漕运总督等。各据奏称、武职交代钱粮等项。无论正署、均请照黔省奏准抚标之例。统限一月。造具册结咨部。陕西、甘肃、二省。则议以督抚提镇标下中营事繁。交代请定以四十日。其余标协营、统限一月咨部。云南、贵州二省则议以滇省督提二标。临元等六镇。以及黔省提标、安笼等四镇。经管钱粮军械较多。请无论正署、自守备以上。交代俱限五十日。其余各标协营、定限一月咨部各等语。均应如所奏。如有迟逾。即行查参。兵部照文职交代迟延例议处。又两广总督李侍尧、署漕运总督嘉谟等、奏请武职暂行委署、不及一月者。毋庸交代。陕甘总督勒尔谨、奏请交代各员内、有旋署旋御。在三月以内者。将任卸日期报部。毋庸造具册结。所管钱粮等项。令通报该管上司察核各等语。亦应如所请。并通行各省、一体遵办。又署山西巡抚巴延三奏、武职中如并不经管钱粮之副将、参将、游击、都司、各有兼辖之责者。无论正署、亦于到任一月内。将所属盘查取结咨部等语。查各省经管粮饷员弁。既有本任勒限交代之例。又令兼辖之员。于到任时。盘查取结。事属繁琐。应毋庸议。从之。　　

○是日、驻跸要亭行宫。　　

○乙丑。上御行殿。勾到秋审四川、广西情实罪犯。停决四川斩犯七人。绞犯十四人。广西斩犯二人。绞犯二人。余六十七人、予勾。　　

○两江总督高晋、会同河东河道总督姚立德、山东巡抚杨景素覆奏、蜀山一湖。并无来源。惟收蓄汶河伏秋盛涨之水。始足以济漕运。若如部议、必俟十一月煞坝后、收蓄清水。其时水落归槽。难资存潴。实于济运无益。虽伏秋浑水。不免停淤。然祇在湖边引河渠道之间。不致淤及湖心。所淤之引河渠道。每年冬杪勘估。春初如式挑挖。动项亦属无多。请仍循旧例办理。毋庸更定章程。惟是旧例每年收水。以九尺七八寸为度。盖恐收水过多。冬间风紧。湖堤未免受险。今业将险要堤工。砌石增高。即多收水一二尺。亦可无虞。得旨、如所议行。　　

</div>
    <div class="pagination">
<a href="清实录乾隆朝实录_page1313.html">上一页</a><span>...</span><a href="清实录乾隆朝实录_page1309.html">1309</a><a href="清实录乾隆朝实录_page1310.html">1310</a><a href="清实录乾隆朝实录_page1311.html">1311</a><a href="清实录乾隆朝实录_page1312.html">1312</a><a href="清实录乾隆朝实录_page1313.html">1313</a><span class="current-page">1314</span><a href="清实录乾隆朝实录_page1315.html">1315</a><a href="清实录乾隆朝实录_page1316.html">1316</a><a href="清实录乾隆朝实录_page1317.html">1317</a><a href="清实录乾隆朝实录_page1318.html">1318</a><a href="清实录乾隆朝实录_page1319.html">1319</a><span>...</span><a href="清实录乾隆朝实录_page1315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
