<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 219 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 219 页/共 502 页</h1>
    <div class="content">
○谕军机大臣等、载龄、崇实奏遵查总督收受陋规一摺。并巡捕官具供后自尽等语。已有旨、将裕瑞撤任。听候查办矣。据奏、裕瑞自实授总督以后。将各州县向有陋规。作为捐输练丁经费。其司道规礼收存署内。为捐备枪炮火药之用。诚难免假捐输之名。复陋规之实。自应彻底讯查。以期水落石出。第关通省大小官员与受营私。若纷纷提讯。便有窒碍难行之处。该侍郎等、宜息心静气。逐款确查。讯明实系得受陋规、以肥私囊各员。无论总督司道。及属吏之纳贿营求。确有升调证据者。据实严参。亦不得含糊了事。至裕瑞、以封疆大员。不自检束致被纠劾。该巡捕沈祖望、供出实情。并无不合。何以悔恨轻生。且与谢家兰、供词相符。何以彼此又相抱怨。亦当向谢家兰研究。其沈祖望初供捏饰。系如何措词。所云司员中有向伊声称、想法供出。与伊好处之言。究系何员。如此讯问。该侍郎等、所接呈词。牵涉监司大员者。系何事由。关系轻重若何。均应详晰声叙著一并确查具奏。惟川省陋规。已成锢习。何绍基既据以入告。则该学政按试各棚。有无收受各府州县陋规之处。亦当密为访查至钦差查询事件必应十分慎密。何以该省官员。辄先向总督告知。即将总督撤任后。又安能禁其不向藩臬告知。仍致稽延隐饰。该侍郎等、所带司员。不过数人。其公寓内外。率皆川省官吏。必须严绝窥探。并防随带供事人等、私通消息。一有讯出实情。即须迅速密提。取定供词。便无游移变幻之弊。各案亦可速行审结。所有杨得质、郑怀江、两案。均照该侍郎等所议。即行提集审办。将此由四百里谕令知之。　　

○又谕、袁甲三奏、统筹皖省全局、分兵东西两路夹攻一摺。所筹俱是。另片奏、拟即亲督官兵前往等语。此时南路攻剿。诚属紧要。而临淮为南北锁钥。关系尤重。经袁甲三、督防数月。声威颇壮。若遽令其督兵南往。另派大员前往接办。一时殊无得力之员、就近派委。万一分兵之后。匪党乘机窃发。于北路关键。大有妨碍。既据袁甲三、分派臧纡青、张光第等、各领兵勇。前往西南东南两路、协力剿办。袁甲三、即著仍驻临淮。策应各路。现在楚北东下之师。曾国藩、与塔齐布、桂明、定议。分三路直捣贼巢。一俟九江肃清即沿江而下。会攻安庆。著和春、福济、一面严督官军。迅复庐州一面抽拨兵勇。相机策应。楚师既由西而东。势如破竹。皖兵即应自北而南。并力夹击。务须联络声援。会合一气。为埽荡逆氛之计。其全滁乌江一带。贼营尚多。并著该提督等、随时飞咨托明阿、向荣、无分南北。协力歼除。断不准稍存畛域。失此紧要机会也。将此由六百里加紧各谕令知之。　　

○又谕、张之万奏、亳州捻匪、肆扰永城、请饬严剿一摺。安徽颍亳。及河南永、夏、一带。捻匪肆行叠经降旨、谕令各该抚等、饬属痛加剿捕。总未能净绝根株。兹据张之万奏、亳州捻匪苏添幅、纠约就抚捻首张乐行等。将及万人。于五月初十日。向永城酂县各处。焚掠数十村庄。七月十九日。复抢掠丁家集地方。二十九日。复掠天齐庙等处。焚杀二十余里。并杀兵勇三十九人。三十日。焚掠浍源集一带、三十余里。并杀兵勇数十人。闰七月初二日。复北掠会亭驿迤南数十里。村尽为墟。似此捻匪横行。荼毒乡里。徐广缙、以戴罪大员。专办剿捕。乃一任士民申诉。总以不可结讐为说。且将赴剿之游击、率行调回。并有遇贼远逃。枪炮尽为贼有之事。该革员所带兵勇。不为寡弱。何至坐视捻匪狓猖。甘心退避。著英桂、迅即查明。如果该革员实有畏葸贻害情事。即行严参。并督饬地方文武。及防堵员弁。迅速剿办。务将张之万单开各捻首。悉数捕获。不准一名漏网。亳州为该匪老巢。该管地方文武。断不能以所掠地方。系在豫境。遂存以邻为壑之见。著福济、严饬所属。一体实力摉捕。倾其巢穴。其应如何添兵会剿之处。即著互相照会。不分畛域。以免此拏彼窜。断不准听信浮言。任其仇杀。或迁就议抚。致贻后患。张之万原摺并单、均著钞给阅看。将此由六百里各谕令知之。　　

○闽浙总督。王懿德奏、护延建邵道保泰等、督剿仙游会匪。并攻剿古竹社匪徒情形。得旨。保泰等、既能恩威并用。著赶紧剿洗。不可再令窜逸。　　

○广西巡抚劳崇光奏、浔州等府属。捕蝗情形。得旨。应认真办理。不准稍有讳饰。　　

○钦差工部侍郎载龄等奏、行入川境。沿途控案。分别札交亲提各情。得旨。亦应将牵涉监司大员之案、简明缘由具奏。汝二人初次出差。固不可含糊了事。若纷纷提讯。恐无了期。　　

○前任礼部侍郎曾国藩、奏报谢恩。并恳辞署湖北巡抚。得旨。朕料汝必辞。又念及整师东下。署抚空有其名。故已降旨、令汝毋庸署湖北巡抚。赏给兵部侍郎衔。汝此奏、虽不尽属固执。然官衔竟不书署抚。好名之过尚小违旨之罪甚大。著严行申饬。　　

○调兵部左侍郎李菡、为仓场侍郎。以内阁学士何彤云、为兵部左侍郎。　　

○四川总督。裕瑞、缘事解任。以浙江巡抚黄宗汉、为四川总督。未到任前。以成都将军乐斌兼署。　　

○以仓场侍郎何桂清、为浙江巡抚。　　

○戊子。谕内阁、和春、福济奏、官绅督勇、克复庐江县城一摺。庐江、自上年被贼占踞。经和春等、密传贡生吴廷香等。与该处绅民、同约定于八月三十日里应外合。兵勇一拥入城。当将县城收复。摉斩逆党三百余人。该处绅民等、深明大义。约会官兵。克复城池。洵堪嘉尚。著和春、福济、查明出力绅民练勇。核实保奏。所有该县钱粮。如何蠲免。文武学额。应行酌增之处。并著迅速详查具奏。候朕施恩。　　

○谕军机大臣等、崇纶等奏、＜口英＞咪夷船、起碇出口一摺。想日内即可扬帆南返。此次夷酋北来。总以请派大臣为词。不肯明言来意。迨经崇纶等、与之接见。再三开导。始呈出祈请各条。其悖谬窒碍之处。不一而足。经朕密谕崇纶等、一概斥驳。惟民夷相争。及上海欠税、广东茶税三条。尚可允其查办。崇纶等、复作为己意照覆。该夷酋、犹以未曾入奏为疑。崇纶等、许以代奏。令回南听候查办。该夷始有起碇之信。谅此次南返。不至上海。即回广东。所称归国请示之语。不过仍属虚词。著叶名琛、怡良、吉尔杭阿、于各海口、严密哨探。如夷酋回驶。再有要求。即告以崇纶等、已将近理各条代奏。但欠税系在上海。茶税系在广东。即民夷相争。亦总在通商口岸。天津纵能代奏。亦不能代办。已奏谕旨、交上海广东酌查。自当秉公为之办理。此外各款。不但天津不敢入奏。即应办夷务之大臣。亦不敢轻为奏请。傥冒昧渎陈。奏事之员。身获重谴。于该夷商务。仍属无益。该夷惟利是图。来往奔驰。其志不过在贸易税务之事。以此稍应所请。当必帖然无说。惟崇纶摺内、所指扬子江通商一节。仍当严行拒绝。并不可使该夷知此意业已上达。庶不致再以候旨候批为藉口。该督抚、总当酌量情势。妥为查办。其到口日期。及接见情形。即著迅速密奏。至口□佛夷哥士耆来津。并不提及通商之事。是否因＜口英＞咪两夷伎俩已穷。遂不复置辩。抑实非为此而来。崇纶等、自能晓谕南返。该督抚等、随时体察动静。设法驾驭可也。本日崇纶等摺片各一件。并八月二十九日、九月初三十一十五等日、崇纶、并文谦等、摺片七件。及九月十五日谕崇纶等、密旨一道。均著钞给阅看。将此由六百里各密谕知之。　　

○又谕、崇纶等奏、指驳夷酋各款。开单呈览。并夷艇驶出海口情形。所驳各条。均属正办。本日已谕令怡良、叶名琛等、于该夷南驶后。妥密筹商。祇能就准其查办三款内。酌量轻重。妥为驾驭。仍著崇纶等、将现办各情原委。分别详悉咨行两江两广各督抚、酌核办理。至夷艇虽经起碇出口。是否返棹南行。并著迅速探明。由驿具奏。另片奏、口□佛夷备文、求释传教夷人等语。定例五口通商以外。不准该夷擅入内地。何以陕西盩厔县地方。有该夷传教之人。果否被该地方官拘拏。应如何核办之处。即由崇纶等、知照王庆云、查明有无其事。遵照旧章妥办。仍一面正言拒绝。谕令该夷人、不得在津逗遛。以免别生枝节。　　

○又谕、前据英桂奏、遵议徵收钱粮章程。当交户部妥议具奏。兹据该部奏称、该抚于应入拨之地丁。准搭官票。于不入拨之耗羡。仍徵实银。办理实属两歧。应请饬令遵照原定章程。无论正杂钱粮。一体搭交官票等语。所驳甚是。近日创行官票。既以济帑藏之空虚。亦以平银价之昂贵。原期于国用民生。两有裨益。各省徵收钱粮。搭收官票。自应严杜抵换之弊。以期小民得沾实惠。该抚原奏内、于地丁耗羡。既有准搭官票、与不准搭官票之分。难保地方官、不借此影射。于徵收时。则全收实银。解交时。则换搭官票。有心弊混。不可不防。著英桂、就户部指驳各情。并斟酌该省地方情形。再行详细妥议具奏。户部原摺。著钞给阅看。将此由五百里谕令知之。　　

○又谕、和春、福济奏、皖省需饷紧急等语。前因和春等、请饬四川拨银二十万两。当谕令裕瑞、酌看地方情形。力能筹解若干。即行速拨起解。并令陕西按月拨给。安徽银五万两。旋据裕瑞奏、在津贴项下。拨银四万两。解往庐州。并据王庆云奏、拨银二万两。委解启程。现在皖营待饷。几于朝不谋夕。据和春等奏称、陕西银两。业已解到。四川饷银。并未到皖。著乐斌、迅即设法筹画。无论何款项下。速行酌量凑拨数万两。赶紧委员解赴庐州大营。一面查明前解银两。逗遛何处。催令速行解往。并著王庆云、仍遵前旨。将按月解皖之款。如数筹解。务须源源接济。无误要需。将此由六百里加紧各谕令知之。　　

○江南提督和春等、奏报舒城剿贼。连获胜仗。得旨。毙贼虽多。究未能迅速攻复。　　

○以克复安徽英山县城。予知州李元华等、升叙有差。殉难典史冯礼彬、祭葬世职。文童张启礼等、赏恤如例。　　

○予安徽剿贼阵亡游击庆麟、马荣、守备侯绪、云骑尉高步云、祭葬世职。　　

○己丑。谕军机大臣等、前因广东肇庆失陷。地与梧州接壤。令惠庆镇守省城。劳崇光、出境剿办。或另派大员会剿。总以不分畛域。彼此兼顾为要著。本日据劳崇光奏、提臣到省。即可赴梧进剿。并谓省城一带。可以无虞等语。朕览该抚所奏。荔浦、修仁、阳朔、永福、永甯、恭城、灌阳、全州等处。均有匪徒滋扰。亦皆系切近省垣之地。张敬修、专办阳荔贼匪。尚不得手。临桂、六塘、大墟等处。被匪屯聚。若不赶紧摉捕。所谓无虞者安在。该抚因广东军务紧要。出省不宜稽迟。究竟出省后。近省州县匪徒。作何办法。桂林、根本重地。恐非藩臬等、所能镇压。惠庆进省。固须妥筹防剿事宜。劳崇光、亦须兼顾桂林各属。不得以亲赴梧州办贼。置本境于不顾。梧浔所辖各县。新起匪党。亦须督饬各该府、迅速扑灭。勿令与东匪句结。更成滋蔓之势。广东久无奏报。前据骆秉章奏、城外之匪。渐次解散。佛山匪众。散去亦多。韶州道路渐通。惟连州等城。三江、星子、平石、各市镇。仍有贼踞。乃阅劳崇光此奏。除肇庆、顺德、高明、惠来外。尚有花县、德庆等十四州县失守之事。并闻省城尚未解围。是否传闻异词。抑因道途梗塞。侦探不确之故。著即疏通驿道。飞探速奏。并将退回紧要公文。设法投递。广西地瘠民贫。久遭蹂躏。催徵不易。固属实情。然亦须督饬司道各官。竭力徵收。多完一分钱粮。即多充一分经费。岂能束手无策。任令民间观望。劳崇光、身膺疆寄。总当内外兼筹。不可顾此失彼。惠庆、职任提督。亦属责无旁贷。该抚仍遵前旨。会同该提督、将本省防剿机宜。严密布置。毋得稍有疏失。将此由六百里加紧谕令知之。　　

○以陕西延绥镇总兵官丰伸、署湖北提督。　　

○命已革贵州提督布克慎、发往江西。交巡抚陈启迈差委。　　

○以广西恭城县城被匪窜扰。知县方铭贤、典史陈其瑞、把总路大廷、革职逮问。　　

○以广西灌阳、全州、剿匪出力。赏把总蒋俊扬等蓝翎。余升叙有差。予阵亡巡检娄泰、把总潘胜荣、祭葬世职。生员唐毓芰、赏恤如例。　　

○蠲缓广西临桂、灵川、阳朔、昭平、雒容、罗城、宾、苍梧、新甯、永淳、天保、十一州县。及田、上林、白山、兴隆、定罗、旧城、下旺、那马、都阳、古零、安定、十一土州县司。并何旺堡被扰地方、额赋兵米有差。　　

○准湖南截拨云南运员铜斤、配铸大钱。　　

○庚寅。谕内阁、给事中张修育奏、浙江地方紧要。巡抚大吏、未便更易等语。所奏殊属非是。黄宗汉、在浙江巡抚任内。办理各路防堵。督办海运漕粮。及缉拏各处匪徒。悉臻妥协。朕嘉其忠勤正直。久欲畀以兼圻重任。是以于裕瑞撤任后。特授为四川总督。该省界连黔楚。调兵筹饷。为总督一人专责。较之浙江巡抚、尚有总督兼辖者。尤为繁剧。乃该给事中、既称四川所虑者啯匪。防堵粤匪。查拏奸细为最要。又谓连年安靖。与浙江有轻重之殊。持论更属自相矛盾。朕简任封疆大吏。无不为地择人。权衡至当。若纷纷奏请、未便更易大吏。尚复成何政体。张修育、著传旨申饬。　　

○谕军机大臣等、据乐斌、裕瑞奏、四川防堵紧要。裕瑞拟带兵亲往泸州。堵御黔匪。并片奏、出省后、载龄等有应行查询之处。行文至行次咨查各等语。该处与黔省仁怀、桐梓等县毗连。情形均关紧要。惟计现调兵勇。已有三千六百余员名。又有万福等、驻劄督办。似已足资堵御。裕瑞既经撤任。且有应行询查之件。著载龄等、察看情形。如无须裕瑞前往。即著咨行折回。就近查问。傥情形实在吃紧。该侍郎等、即会同乐斌、斟酌缓急。另派大员前往督办。至裕瑞此次添调懋功等营兵。及各练勇。仍饬令原派之参将高克谦等、带往泸州等处。听候调遣。其黔匪由九坝入川之信。及张贴伪示各情。并现办情形。均著确切查明。迅速具奏。将此由六百里各谕令知之。　　

○又谕、胜保、自前奏初五日。轰塌州城以后。久未将攻剿情形入告。本日据奏、十二十八等日。两次进攻。虽缺口之处。该逆未敢堵筑。而拒守益力。我兵辄中暗伤。胜保等、未能即时攻克。又以添造攩牌各器具。稽延时日。朕览奏之余。倍深焦急。岂该大臣等、身履行间。转漠然不知愧奋。现在攻具造齐。已定克日分三路并攻之举。若仍如前次奏报。东北城垣已陷。而各门不肯同时并进。统帅之罪。固无所逃。即德勒克色楞等、分任剿贼之责。亦岂能屡从宽假。逆贼能得夥党之死力。我军即宜策各路以齐心。据称东北垣缺陷数丈。该逆并力专注在此。我兵进攻较易亦在此。若此路可破。自能一拥登陴。然亦须于东南西南正西三门。纠约齐备。同破贼巢。使逆匪奔救不暇。则栅垒虽坚。必不能处处抵御。攻坚攻瑕随时策应。断无以数百贼党。能为四面设防之理。前此功败垂成。皆由带兵大员彼此观望所致。一误岂堪再误。朕于该大臣等、叠次训谕。已极详备。若再迁延推诿。徒以剿办费手。及不胜惭愤虚词入奏。岂该大臣等、筹画数月。智计反不如贼耶。论功罚罪。惟该大臣等自取。何路退缩。即将何路统兵大员治以应得之罪。亟图克复。毋失事机。将此由六百里加紧谕知胜保、并谕德勒克色楞、善禄、崇恩知之。　　

○又谕、前因广东土匪蠭起。闽粤壤地毗连。谕令王懿德、于该省各营内。抽拨精兵一千名。驰赴广东。听候调遣。谅已遵照办理矣。粤东贼匪。扰及省城。现在是否解围。叶名琛等、日久未见续报。虽经劳崇光、骆秉章、先后驰报侦探情形。亦未确凿。殊深悬系。粤匪连陷郡县。攻扑省城。亟应添兵援剿。前此派拨之兵。刻下未知能否抵粤。因恩粤东省城。附近贼氛四起。邻省援剿之兵。或有未能直达。且恐道途窎远。行走需时。若由海道派兵前往。可期迅速。著王懿德、于闽浙两省水陆各营。再行拨兵二三千名。派委得力员弁。迅由海道径赴广东省城。协力剿办。前此派拨之兵一千名。如未启程。亦可并由海道前往。闽浙唇齿相依。此时粤东情形紧要。援剿之兵。刻不容缓。该督接奉此旨。务当妥速筹办。以冀迅殄妖氛。万毋稍迟。致误事机。将此由六百里加紧谕令知之。　　

○辛卯。上诣寿康宫问皇贵太妃安。　　

○谕军机大臣等、庆锡奏、筹备铜斤等语。现在该处开炉鼓铸。自以多备铜斤为要。著照所请。即饬永平府知府锡麟、督率各该州县。妥为收买。其承德府属铜矿。并著委员查勘。如有可以开采之处。即行奏明。招商承办。将此谕令知之。　　

○又谕、孙晋墀奏、请令考试童生。捐输报效。录取入学等语。所奏断难准行。该学政职司校士。衡文是其专责。即偶有劝谕生童捐输。实为考试以外之事。始则以监生报捐教官为请。业经部驳。今复以童生捐输入学为请。有意剖辩。冒昧渎陈。该学政既知凭文取进。人情所贵。改为捐纳。即非所愿。则此项捐输入学。岂能掩人耳目。况捐项则榜示辕门。试卷则暗加图记。掩耳盗铃。相率为伪。士子初登庠序。即以欺饰进身。尚安望学校之中。敦品励行乎。该学政又知报效之人。不能各处必有。则所得少而所失多。所谓广储经费者安在。至以取进不能如额。每榜必有冒滥等词。公然形诸奏牍。尤不成话。定例考试不敷进取。原许缺额。岂有准其冒滥之理。该学政既自居于冒滥之实。又贻士子以贿买之名。仍无补于国家经费。似此谬论。尚自称成败利钝。实系乎此。至以请置极刑以谢天下自矢。何不知大体若此。岂必如此措词。始能仰邀朕许耶。所请著不准行。亦不准再有渎请。将此谕令知之。　　

○壬辰。谕内阁、礼部奏、遵议琉球贡使、暂缓赴京一摺。琉球国王。久列藩封。该贡使等、航海输诚。具徵忱悃。惟现在用兵省分。尚未能一律肃清。若令绕越程途。跋涉远来。转非所以示体恤。著王懿德、于该使臣等贡船。行抵闽境后。即行宣谕朕意。令其此次无庸来京。仍优与犒赏。委员妥为护送回国。所有进贡方物。即著赏收。由该督等、派员送京。其应行颁赏该国王世子、及使臣等物件。著该管衙门、查照旧章备办。发交该督等、派员赍送。转给祗领。以示朕怀柔远邦至意。　　

○癸巳。孝慈高皇后忌辰。遣官祭福陵。　　

○谕内阁、僧格林沁等奏、粮员被参各款。讯明定拟。并自请议处各等语。前因御史伍辅祥奏、帮办粮台之直隶候补道黄德坊、卑鄙贪污。劣迹昭著。当降旨交僧格林沁查办。旋经该大臣奏、请将该员解任严究。兹据审明该员帮办粮台虽无侵渔抵换情弊。惟制造军器以少报多并有与投效之候选布政司理问徐城、狎优等情。更属不自检束。黄德坊、著即革职。发往新疆充当苦差。其随同狎优之徐城。著一并革职。以示惩儆。僧格林沁、未能先行查参。著交部议处。　　

○谕军机大臣等、僧格林沁等奏、节次接仗、歼毙多匪一摺。十三日。我兵进攻。直至贼垒木城。该匪冲出。意在抄围。经我兵奋勇痛剿。伤毙贼匪多名。此次接仗。虽属得手。但仅僧格林沁一路进攻。其各路带兵大员。何以不同时并进。殊不可解。况我兵受伤者。亦复不少。究竟如何接仗情形。亦未详细声叙。该逆一经挫败。即负嵎死守。已成惯技。惟在我兵设法诱敌。或潜师袭取。四面环攻。断不能因贼不出巢。遂至束手无策。该大臣屡次奏称贼粮缺乏。何以数月之久。尚能固守。况贼中枪炮尚多。可见该逆米粮火药。并未断绝。且恐附近愚民。暗中接济。似此旷日持久。殄灭无期。该大臣统领全军。贻误之罪。又将谁诿。据称逆匪决穵河堤。引水东面。欲乘船扑出。是该逆已欲乘间窜突。该大臣等、务当克日进攻。一面杜其窜路。毋得再事迁延。致干重罪。将此由六百里加紧谕知僧格林沁、并谕西淩阿知之。　　

○又谕、托明阿等奏、上下游江面、防剿情形。并向荣奏、金陵获胜。及截剿贼篺各等语。详览所奏。金陵、瓜州、两处。均系陆路得胜。而水路前次下窜之贼篺。尚未毁灭。该逆又从下关江口。续行窜出木篺二座。虽经吴全美、李德麟等、追至八卦洲。并知会叶常春等、各路师船。一面分帮下追。一面迎兜夹击。而贼篺一座。业已驶至镇江。其在八封洲搁浅者。向荣有连日围攻。未能即毁之语。托明阿等、则称于十九日夜间。焚烧殆尽。究竟是否焚毁。惟吴全美等、既未能尽数追剿。叶常春、及石埠桥、段要口、高资港等处、守口之船。复不能实力扼截。致该逆游行无阻。现在下游十分吃重。焦山水师。以风色未顺。尚难上驶。雷以諴因桂花庄、为东路紧要之所。业已折回。著即严催孙云鸿、张攀龙等、赶紧行驶。将木篺极力剿除。若谓木篺宽长坚厚。师船不能拢近。火弹亦难然烧。我军即束手无策。安用此水营将弁为耶。浦口洲地贼营。久未歼除。陆路急攻。则由水路奔窜。向荣已提红单船十只、到石埠桥。与吴全美等船掎角屯泊。著即饬该镇等、设法断其铁练浮桥。先清九洑洲之贼。其段要口地面。责之陈世忠等、毋令再被窜下。镇江贼篺。责之陈国泰、孙云鸿、周士法等、克期攻毁。傥再任意玩忽。不知愧奋。即著严参惩办。此系南北关键。最为紧要。向荣、托明阿等、务当分催水军。及早肃清江面。瓜州许久未能攻克。虽叠报胜仗。于事何济。该逆每踞一地。我兵即多一路牵掣。若托明阿等、不能迅破贼巢。向荣亦不能拦截续窜之贼＜舟宗＞。则统帅贻误之罪。与各镇将相等。朕亦必执法从事。谅该大臣等、不敢仍前玩泄也。至托明阿等奏、兵丁口粮。每月每名、照旧章支给外。酌加银一两四钱。谓比较近例。已节省一两有余等语。所奏殊未明晰。兵粮给米。原以济饷之不足。若各路军营纷纷奏请酌加。所谓节省者安在。著该将军等、再行详核。分晰具奏。候旨遵办。将此由六百里加紧各谕令知之。　　

○又谕、前因广东匪徒滋扰。驿路梗阻。该省发递摺件。经叶名琛等奏、由海道便船。专委差弁赍赴浙江。由浙江抚臣交驿驰递。俟奉到批摺。仍令原弁由海道赍回。是以八月十七日批回摺件。仍发至浙江转递。黄宗汉接奉后。想已妥办。本日叶名琛等摺报、声明仍由海道前来。兹将该督奏摺。并寄谕要件。并交黄宗汉、饬交原弁速附海船赍回。此后粤东文报。由浙经过。并著饬令各该地方官。妥备海船。迅速转递。毋稍迁延。惟黄宗汉数月未经奏事。福建按察使崇恩、在浙病故。未据入奏。直至该旗呈报。始行简放。岂浙省摺报。竟有遗失。殊不可解。徽甯防堵情形。作何办理。均著黄宗汉详细速奏。以慰朕念。将此由六百里加紧谕令知之。　　

○又谕、叶名琛等奏、贼匪攻扑省垣。并东莞等处剿办情形各摺。此次摺件。系七月初六日拜发。因在清远县属、被贼拦截。十七日由海道驰递。详览所奏各情。均系七月初六日以前情形。自接阅该督等、闰七月初二日奏报后。迄今两月有余。未据续报。屡次降旨、询问该督等、近日贼情。能否递到。亦未可知。似此驿路梗阻。殊深悬系。前据骆秉章奏、省城佛山之匪。渐次解散。韶州道路渐通。又据劳崇光奏称、除肇庆、顺德、高明、惠来、失守外。尚有花县等十四州县失守之事。并闻省城。尚未解围。所奏各情。亦属传闻异词。并未能侦探明确。究竟此时省城曾否解围。各州县贼匪、如何剿办。殊难悬揣。前有旨、令福建、湖南、各调兵一千名。驰往协剿。近复谕令王懿德、调闽浙水路官兵二三千名。由海道驶赴广东。以资援应。该督等、即可飞咨闽浙。迅速拨往。以期厚集兵力。将贼匪次第埽除。该督等、务当督率满汉官兵。并激励绅团。招集壮勇。先将近省一带匪徒扑灭。则剿办各路。自易得手。该逆事起仓卒。裹胁虽多。究系乌合之众。若能一面攻剿。一面设法解散。贼势自孤。但不可稍事迁延。以致无从著手。＜口英＞咪夷船。前至天津海口。经朕密谕崇纶等、将所请各条。一概驳斥。惟民夷相争。及上海欠税、广东茶税三条。允其查办。该夷现已驶回。如至广东。该督务当遵照本月二十二日密谕。妥为办理。并将现在剿办贼匪情形。迅速驰奏。以慰廑念。所有八月十七、九月初八十六二十二等日谕旨。著再钞录。一并寄去。再据该督奏、已派谢焜、赴普甯剿匪。惟该总兵本带师船、前往江苏。今金陵、镇江、红单等船不敷攻剿。著该督或仍饬谢焜、统带师船前往或另派得力将弁。带船迅赴金陵。毋稍迟误将此由六百里加紧谕令知之。　　

○以广东东莞等县被贼窜扰。革游击王平如、同知鼓邦亩知县江肇恩、典史张玢职。予阵亡副将崔大同、都司洪大顺、千总莫其亮、把总林常春、祭葬世职。额外外委周振光、周名扬、林以升、赏恤如例。　　

○予广东惠来县殉难知县汤廷英、游击辛鼎甲、典史黄维甸、教谕彭瑞龙、祭葬世职。　　

○予江南江甯剿贼阵亡外委张玉升、祭葬世职。　　

○拨粤海关税银三十万两。备广东军需。　　

○上以孟冬时享太庙自是日始斋戒三日。　　

○甲午。谕内阁、本日詹事府少詹皂保。因署佐领图记谢恩摺内。将伊名皂保缮写错误。当时交军机大臣等、传伊辨认。不独不晓文理。且不识字。实属可恶。皂保身为满洲世仆。虽由文进士出身亦应识认清字。且佐领事务。清字较多。皂保不识清字竟将满洲根本甘于弃舍皂保、著以庶子降用其所署佐领图记。著该旗另行拣员奏署皂保、著毋庸署理。　　

○谕军机大臣等、前据载龄、崇实奏、遵查总督收受陋规。并巡捕官具供后自尽等语。当降旨将裕瑞撤任。谕令该侍郎等逐款确查。并将巡捕沈祖望、何以悔恨轻生各情确查具奏兹据裕瑞奏称、沈祖望之妻曹氏。呈控钦差偪勒亲供。以致伊夫情急自尽。详阅所控原呈。虽系一面之词。但沈祖望既已供出实情。并无不合。何以自行投井。谢家兰呈出沈祖望字条。语多含混是否另有隐情。前据载龄等奏、沈祖望自尽后。传知成都府知府。及成都华阳两县知县。照例相验。该府县奉总督面谕。竟不相验。而裕瑞则奏称该侍郎等将沈祖望传去。如何身死。并未咨明与载龄等前奏、亦不相符。所有沈曹氏、呈控伊夫被偪情急自尽等情。著交乐斌、会同载龄、崇实、秉公查讯具奏。毋稍徇隐。其沈曹氏原呈内。有钦差行至新都、耽搁一日之语。该侍郎等、奉旨查办事件。何以中途逗遛。并著载龄、崇实、据实覆奏。裕瑞摺、并沈曹氏原呈、均著钞给阅看。将此由四百里各谕令知之。寻奏。沈曹氏、于沈祖望死后。误听传闻。猜疑具控。并非有心诬指。毋庸置议。沈祖望、投井自尽。载龄、崇实、即行饬验。该府县禀称有随带司员谙习相验。并非裕瑞谕令不验。至验明后。即由该府县具文通报。故未知照总督。至载龄、崇实、于八月二十五日行抵新都。距省城五十里。因前已行知二十七日抵省。是以二十六日暂住一日。报闻。　　

○陕甘总督易棠奏、遵旨请觐。得旨。现在甘省紧要之事甚多。正资汝时时料理。著不必来见。仍俟履任三年。再行照例奏请。又奏、沿边番贼。突出抢掠。经兵勇击毙。割取首级。夺获赃械。仍饬所属营汛。认真巡防。批。野番出没无常。若深入穷追。固为非计。然似此小有斩获。实不足以示惩创。猎勇尚属得力。亦非赏不行。又概难绳之以律。总在严将弁勇怯之赏罚。审兵勇进止之得失。随时激励办理。以靖边圉。勿宽勿忽。　　

○乙未。孝敬宪皇后忌辰。遣官祭泰陵。　　

○福建巡抚吕佺孙、奏报到任日期。得旨。闽省疲玩情形。甚于他省。时时振作精神。力求整顿之实。　　

○命通政使司通政使双福、为实录馆蒙古副总裁官。　　
</div>
    <div class="pagination">
<a href="清实录咸丰朝实录_page218.html">上一页</a><span>...</span><a href="清实录咸丰朝实录_page214.html">214</a><a href="清实录咸丰朝实录_page215.html">215</a><a href="清实录咸丰朝实录_page216.html">216</a><a href="清实录咸丰朝实录_page217.html">217</a><a href="清实录咸丰朝实录_page218.html">218</a><span class="current-page">219</span><a href="清实录咸丰朝实录_page220.html">220</a><a href="清实录咸丰朝实录_page221.html">221</a><a href="清实录咸丰朝实录_page222.html">222</a><a href="清实录咸丰朝实录_page223.html">223</a><a href="清实录咸丰朝实录_page224.html">224</a><span>...</span><a href="清实录咸丰朝实录_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
