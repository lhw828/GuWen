<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 370 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 370 页/共 502 页
  </h1>
  <div class="content">
   ○以协办大学士户部尚书柏葰、为顺天乡试正考官。兵部尚书朱凤标、署户部右侍郎程庭桂、为副考官。　　

○以兵部尚书全庆、兼署户部尚书。都察院左都御史朱嶟、署兵部尚书。工部左侍郎杜翰、兼署户部右侍郎。兼管钱法堂事务。　　

○以御前大臣德木楚克扎布、署正黄旗汉军都统。　　

○以归诚效力。赏云南回子掌教头人马德新、四品顶带。　　

○以剿办云南傥塘等处回匪出力。赏同知李定南等、花翎。知县张嘉澍等、蓝翎。余升叙有差。予阵亡把总陈开用、外委黄朝贵、张瀚、祭葬世职。　　

○以收复云南邓川州城、并剿办迤西回匪出力。赏都司张正泰、巴图鲁名号。都司范成章、土司罕恩沛等、花翎。府经历郑锡彤等、蓝翎。余升叙有差。予阵亡额外外委唐自顺、祭葬世职。如把总例。　　

○庚戌。遣官祭关帝庙。　　

○谕内阁、监临景廉等、奏参承办乡试试卷迟延、并御史徵麟等奏、名册又有舛错各一摺。顺天府治中蒋大镛、粮马通判萧鼎禧、承办乡试试卷。已属迟延。名册复有舛错。实属玩忽。均著交部议处。　　

○又谕、全庆、廉兆纶奏、遵查剥船经纪、赔缴成数、意见不同各一摺。向来由津承运到通。亏短米石。于道光二十八年五月闲。叠奉谕旨。剥船起卸米石。如稍有折耗。即照前案、责令经纪剥船。各半分赔。剥船如有使水亏短等弊。系由经纪拏获。即著剥船独赔。与经纪无涉。一船了一船之案。其余名船。仍照旧章。责令经纪船户。各半分赔等因。圣训煌煌。立法极为平允。自应永远钦遵。仓场侍郎崇纶、李菡、于本年二月间。奏请改定新章。殊属非是。嗣后著仍照旧章妥办。以归画一而免纷更。至现在通州验收米石。已有十分之七。前二十起、应赔银米。著仍照新章、分别追缴。自此次奉旨之日为始。即改归旧例核办。其现在承运经纪。查明尚无通同舞弊情事。至船户所供、经纪斛手人等、有需索钱文等事。著将该船户解送刑部。如讯有经纪舞弊。无论在津在通。一并指名咨提。严讯惩办。　　

○又谕、翁同书、奏参擅提厘捐之参将、请革职拏问等语。参将于昌麟、于皖军需饷紧急之时。擅将蒋坝厘捐二千串。提作勇粮。致误急需。实出情理之外。于昌麟、著即革职拏问。勒交所提钱文。如有玩延贻误事机。即著从严惩治。　　

○谕军机大臣等、何桂清奏、夷酋急欲回国、请饬催钦差、兼程赴苏一摺。据称、＜口英＞酋本欲起碇回国。经何桂清发给照会。告以钦差业经启程。该酋始肯在上海静候。其咪口□佛二酋。仍欲暂赴香港。本月初旬。即须起碇。又经薛焕与之再三要约。已据应允、八月内准回上海等语。现在桂良、花沙纳、计已驰抵清江。著即兼程前进。无稍迟缓。该大臣接奉此旨。先行知照何桂清、业已迅速前行。以便该督即知照该酋、安心听候。本日已谕何桂清、于明善、段承实、到后。先令密筹办法。桂良等一到。即可会商酌办也。将此由六百里密谕知之。　　

○又谕、何桂清奏、请饬催桂良等、兼程来苏一摺。各夷因桂良等、尚无到苏消息。以急欲返棹为词。现经设法开导。＜口英＞酋允在上海暂候。咪口□佛二酋、暂赴香港。约定八月内准回上海。夷情现尚驯顺。仍著谕令听候办理。现在明善、段承实、计已将次抵苏。何桂清即可与该员等、密商办法。毋庸候桂良、花沙纳到后、再行议办。本日谕令桂良等、兼程赴苏。一面知照该督、饬令该夷、俾安心静候。至现议办法。明善等到后。该督自必知悉。办成后、利权不至尽归夷人。可毋庸鳃鳃过虑也。将此由六百里谕令知之。　　

○又谕、翁同书奏、饷道将绝。定远危急情形一摺。庐城全椒之贼。欲向张桥掠粮。虽已退回梁园。而土匪蜂起。深虑与逆贼相应。且定远遥对清流关。东通滁城。北达临淮。西南悉通庐郡。有四面受敌之势。若饷道被断。外无援师。大局不堪设想。胜保已移营凤南一带。著即统领各军。迅速前进。与翁同书妥筹堵剿。毋令定远再有疏虞。现在翁同书、兵饷既断。又无军械。何能进兵却敌。本日据何桂清奏、已酌拨军饷。由德兴阿拨兵护送。未知何日解到。并著胜保就近通融办理。至李兆受纳款投诚。前据胜保奏到。朕即疑滁州城内。有伪国宗杨逆盘踞。何以李兆受出城迎降。及委员出入城中。杨逆竟若罔闻其中恐有诡计。昨闻滁贼有占踞乌衣。扰及东西葛。及由水口图窥六合之信。并闻李兆受亲在乌衣等处督战。既有投诚之言。复有抗拒之事是其居心叵测。欲令官兵漫无设备。堕其诡谋。胜保久历行闲。或有成算。然仍宜密加防范。未可深信不疑。致有意外之患。将此由六百里加紧各谕令知之。　　

○又谕、李定太奏、击退浦城窜匪、援剿玉山等处获胜、并片奏、玉山解围各情形。此次浦城匪徒。窜入江山念八都。即经升用副将陶茂森、分路进杀。收复各隘。江山、龙泉、两路援师。亦经该总兵分饬前进。江常开三邑、派拨兵勇。协同堵剿。布置均属周妥。玉山现已解围。窜逃各匪。即著饬令副将朱承先等、由婺源、德兴、跟踪追剿。以杜该逆分窜之路。援闽之师。既经副将张腾蛟、总兵周天培、饶廷选等、两面进劄。直捣浦城。谅不难即日殄除。江常各处、回窜堪虞。该总兵仍应驻劄该处。策应诸军。以固浙省门户。毋庸亲往浦城。反致疏于防堵。其婺源一路。仍咨会张芾、一体严防。毋令纷扰为要。将此由六百里谕令知之。　　

○命仓场侍郎李菡、开缺以侍郎候补。调户部右侍郎廉兆纶、为仓场侍郎。工部右侍郎刘昆、为户部右侍郎。兼管钱法堂事务。以内阁学士宋晋、为工部右侍郎。兼管钱法堂事务。　　

○蠲缓广西被贼滋扰之马平、雒容、柳城、怀远、来宾、象、容、岑溪、桂平、平南、贵、武宣、横、永淳、脩仁、灵川、兴安、永甯、恭城、苍梧、藤、宣化、新甯、崇善、左、养利、永康、甯明、融、罗城、宜山、宾、上林、临桂、永福、平乐、永安、荔浦、昭平、怀集、迁江、北流、四十二州县、及万承、太平、安平、龙英、田、五土州、白山、兴隆、定罗、那马、四土司、上年新旧额赋有差。　　

○辛亥。太宗文皇帝忌辰。遣官祭昭陵。　　

○谕内阁、有凤、王庆云奏、匪徒滋事反狱、剿捕完竣、并请将该管文武、及出力各员、分别参保一摺。四川会理州匪徒罗升等、因私售厂铜。被官罚赔。辄敢纠约多人。结盟抢掠。拒捕官兵。经署甯远府知府祥庆、建昌中营游击德茂、带兵往剿。节次获胜。阵斩匪首。余党悉数歼捦。其在监之犯。犹复起意脱逃。拒伤兵役。实属罪大恶极。现经按名拏获。依律斩枭正法。地方一律肃清。办理尚为妥协。署会理州知州彰明县知县王锡之、于私售厂铜之案。违例科罚。致肇衅端。著交部严加议处。署会川营参将怀远营都司花连布、当匪徒句结之初。党与无多。不能即时扑灭。著以守备降补。以示惩儆。其剿办此案出力员弁。准其择尤酌保数员。毋许冒滥。　　

○贝子载华等奏、遵查平安峪后工。现无庙宇。得旨。承修吉地工程王大臣、复勘具奏。　　

○以署泰甯镇总兵官舒精阿、署总管内务府大臣。　　

○壬子。上诣安佑宫行礼。　　

○谕内阁、曾望颜奏、知府贤能出众、据实保奏一摺。陕西西安府知府沈寿嵩、据该抚奏称、该员自莅任以来。时阅三载。于弭盗安民、孝核属吏等事。无不任劳任怨。实心经理。似此廉明公正。卓著贤能。亟应据实保奏等语。沈寿嵩、著送部引见。再降谕旨。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。八月。癸丑。太祖高皇帝忌辰。遣官祭福陵。　　

○谕内阁、顺天府府丞蒋达奏、因病出闱。自请严议。并参府尹委官护庇抗违各情。览奏实堪诧异。府丞提调乡围。是其专责。如果委员人等呼应不灵。自当与监临。和衷商搉。实力整顿。即意见不合。亦何妨专摺具奏。乃竟自称患病。负气出闱。实属谬妄糊涂。蒋达、著交部严加议处。顺天府府丞、著毛昶熙、暂行署理。接办乡试提调事务。内场监试御史、著改派李培祜去。其李培祜巡察甎门差使。著都察院堂官、酌派一员接办。至蒋达奏参梁同新、护庇属员。及治中蒋大镛、办理草率。通判萧鼎禧、并不照例入场。使其同党盘踞两所。营私肥己。大兴宛平两县知县、偷减供给。各委员等、遇事疲玩各情。与监临景廉、副都统载鷟、监试志文等、所奏亦大致相同。著派瑞常、会同载鷟、宝鋆、逐款查明据实参奏。梁同新、于乡闱要务。不知认真办理。任用非人。以致诸事废弛。有心徇庇。著先行交部议处。景廉于顺天所属各员。并非统辖。惟既充监临。亦难辞咎。并著交部议处。　　

○又谕、前因张芾、奏参周天受等、迁延袒护各款。当谕令和春、何桂清、查办。兹据查明覆奏。除总兵周天受、业经赏还提督衔。游击杨国正、已革职拏问外。所有浙江提标前营游击田应科、平阳右营都司萧传科、于派委开化马金街防堵。遇贼冲溃。仅予摘去顶带。不足示惩。田应科、萧传科、均著革职。留营效力。以肃军律。　　

○又谕、官文奏、领款无从核销。请饬原领之员。自行造报等语。已革西安副都统常亮、前在湖北粮台支领盐粮等银、一万九千两。至今未据造报。既据官文奏称、无案可查。即著该旗、传讯该革员、在湖北领款。作何支销。并前在山东省、曾否支过银两。有无短欠。据实呈明。即由该旗代奏。再降谕旨。　　

○又谕、官文奏、湖南省垫发兵饷、请即作正开销免由湖北筹还等语。湖南省、历次垫发湖北凯撤官兵。并李孟群广勇。欠找银两。本应由湖北、筹解归还。惟因水陆大军东下。需饷较钜。且曾国藩军营饷糈。尚须湖北协济。一时难于归款。所有垫发兵勇饷银、七千三百九十余两。著照所请。即由湖南省、作正开销。无庸湖北筹还。以清款项。　　

○谕军机大臣等、御史来仪奏、请饬严查盐务积弊一摺。据称长芦积欠。向系按引摊交。每年应徵银十数万两。风闻该商等、任意拖欠。皆由商人张日高、同夥谢鹭湄、把持射利。以致众商效尤。张日高、承办蓟州遵化等处盐课。既不呈交积省余利。又不包交全课。亏交库款。不下三十余万之多。张日高、业已身故。谢鹭湄、影射充商。仍行接办。现已限满。经户部饬催额课。竟敢抗违。且各报捐职官。难保无亏那情弊等语。长芦盐务。疲玩日久。如有商人、舞弊营私。欠交课款。亟应彻底根究。以清鹾政。著庆祺松龄、按照所参各情。确切查明。据实具奏。原摺著钞给阅看。将此谕知庆祺、并传谕松龄知之。　　

○又谕、袁甲三奏、贼匪图窜北路、请添兵助剿等语。据称怀远等处。贼匪大半回窜。盘踞濉溪口一带。竟图北窜胜保全军。现须南援庐州。北路步队。仅止五千马队亦止百余而贼众至三四万。贼马至二三千匹之多。请于湖北留防各兵。或都兴阿、李续宾两军分拨马步四五千人。北来助剿。此时徐宿一路。贼众兵单。设有疏虞。则该逆长驱北犯。所关非浅。著官文、即行酌量情形。能否于防兵内、分拨若干。派员管带。驰往袁甲三军营。协同剿办。至李续宾一军。前令由舒桐一路。赴援庐州。原为南北夹攻起见。今逆匪大股回窜北路藩篱。尤为吃重。能否分拨马步队。以一军绕道北上。一军仍攻南路。并著官文、酌度调派。务宜南北兼筹。先其所急。毋误事机。将此由六百里谕令知之。　　

○又谕、本日据袁甲三奏、贼图北犯、官军先胜后挫、请调各兵应援。并庚长奏、拟派傅振邦、赴浮山堵剿。瑛棨奏、请由皖省接办胜保粮台、各摺片。此次捻匪。纠约各路贼援。倾巢出扑。经副都统伊兴额、于铁佛寺等处。极力堵剿。先胜后挫。退守萧县。自因众寡不敌。非由该副都统、畏葸所致。著照袁甲三所请。免其惩处。惟贼众聚至数万。濉溪口营盘。复为贼踞。北路情形万分吃紧。袁甲三现已将陕西兵。拨交伊兴额调遣。著即饬令该副都统、相机堵截务须痛加剿洗。严遏北窜。勿任再有延蔓。庚长所请、派令傅振邦、驰赴浮山合剿。该处系通清江要路。惟距徐州较远。傅振邦能否带兵前往驻劄。著袁甲三斟酌情形。妥为调度。并知照庚长可也。至袁甲三请调马队官兵吉林等处马队未便再拨。前拨绥远城、马队五百名。往胜保军营。现在胜保专办南路军务。据袁甲三奏、淮南田塍交错。马队难于施展。此项马队。自可分赴北路。以期得力。其如何分拨之处。即著胜保、袁甲三、会同商办。务以布置得宜先其所急为要。至瑛棨所称、胜保行营粮台。请由皖省派员接办其饷项仍由豫省协济等语。此时胜保军营虽距豫省较远。而粮饷仍由豫协济是否必须另派承办之员著胜保、翁同书、酌量情形咨照瑛棨知悉。至现在胜保、虽已与翁同书谋面。而仍即回去。相距尚在百里之外。袁甲三为徐贼牵掣。一时未能赴凤阳怀远等处。恐南北两路。未能兼顾。甚为可虑前命胜保袁甲三、遴选武职大员。帮同袁甲三统兵剿捕尚未据奏拟派何人。著即商定具奏。俾北路剿匪事宜。得有把握。胜保即可前往南路与翁同书援剿庐州。渐图进取。毋得日久迁延。致负委任将此由六百里各谕令知之。　　

○又谕、袁甲三奏、请调兰山剿匪原起官兵。回徐协剿等语。山东兰山、匪徒滋事。曾由徐州、调派曹兖两镇官兵由署副将郝上庠管带前往剿捕甚为得力。现在伊兴额、先胜后败退。守萧县据探大股匪徒。均在岳家集、声言即日由临涣、至灰古堆渡河。恐其直犯宿城。张逆亦仍在盘踞。是北路甚为吃重。而东匪业已肃清。亟应移缓就急。派兵出境。兼以自固藩篱。著崇恩即将兰山剿匪原起官兵。派赴徐州。交袁甲三调遣。藉资堵剿。一俟徐州情形稍松即可酌量撤回。将此由五百里谕令知之。　　

○又谕、翁同书奏请饬催山西、陕西、按期拨解饷银等语。山西、陕西二省。协拨安徽军饷。向系每月各二万两。兹据该抚奏称、七月中。陕西并未报解。山西仅解一万二千两。皖省自庐州失守之后。粮台一空。军情万分吃紧。著恒福、曾望颜、仍各按月筹拨银二万两。派委妥员。如期解赴翁同书军营。以应急需。将此由五百里各谕令知之。　　

○钦差大臣江南提督和春奏、金陵穷寇外扑。剿办获胜。得旨。现在逆援未绝。尤应严防旁窜。能不使其逸出再分剿援贼自不难埽穴捦渠矣。　　

○帮办军务安徽巡抚翁同书奏、逆匪注意定远。现在劝行团练。防护分堵情形。得旨。乡团非募勇可比以助官军之威。恐其临时一溃受累不浅总应饬乡团居前以御官兵接应抄袭。以壮其胆庶有把握。朕看汝大败之后。布置或有未周。殊为可虑。　　

○署河南巡抚瑛棨奏、湖北枣阳土匪。窜扰豫境。拨兵剿办。得旨。不准专顾豫境。以邻为壑。迅即出境迎击。赶紧扑灭。勿使啸聚愈多。剿办愈难。　　

○予安徽阵亡参将胡会龙、游击余应彪、都司闪云泰、祭葬世职。　　

○甲寅。予江西阵亡把总易金榜、外委董茂盛、祭葬世职。　　

○乙卯。上诣安佑宫、行礼。　　

○谕军机大臣等、翁同书奏、贼扑藕塘、马队失利、池河及定远县城危急一摺。前因贼偪定远。当即谕令胜保、统领各军。迅速前进。妥筹堵剿。现在贼众数万。由界牌直扑藕塘。穆腾阿带领马队迎击。已获胜仗。卒因众寡不敌。失利退却。该大臣曾于初四日。派马步八百余名接应。何以复行折回。仅留马队百余名。亦折回红心驿。所寄翁同书函信云。初五日必到定远。复竟日不到。何以迁延若此。粤匪与捻匪。意在句结一气。现在愈偪愈近。惟恃定远一城。为之间隔。设有疏虞。则贼势益张。剿办更形棘手。胜保现为钦差大臣。剿办皖匪。是其专责。既距翁同书军营。仅四五十里。著即亲率各军。驰往截剿。毋得再事延误。致干咎戾。李孟群、系革职留营之员。应责令简练兵勇。由六安进援定远。冀可稍赎前愆。翁同书仍督同现有兵勇。实力防剿。其池河以北。明光镇、为饷道文报要路。关系尤重。著胜保、翁同书、迅筹布置遏贼北窜。毋许疏懈。将此由六百里加紧各谕令知之。　　

○以克复广西庆远府城、道员蒋益澧、以按察使简用。赏知府潘家馥、巴图鲁名号。游击刘文彬、都司贺常林、守备熊建益、花翎。余升叙有差。　　

○追赠广西梧州殉难学政沈炳垣、内阁学士兼礼部侍郎衔、予祭葬世职。谥文节。县丞丁瑞书、巡检王世镛、典史王锡惠、祭葬世职。出城遇害县丞杨湘、巡检王协和、典史张象吉赏恤有差　　

○予广西宾州、上林、北流、殉难知州萧煊、知县杨培堃、翟景禧、在籍知县梁宗敏、训导梁缙禧、都司叶上雄、祭葬世职。生员张家玉等、赏恤如例。　　

○予广西融县阵亡守备刘茂盛、把总周光普、县丞吴守清、祭葬世职加等。文童冯望龄、祭葬世职、如从九品例。　　

○丙辰。谕军机大臣等、昨因翁同书奏、贼扑藕塘、马队失利。谕令胜保亲率各军。驰往截剿本日据胜保奏、先拨马步精兵。驰援定远。俟布置北路妥协。再赴庐州等语。现在贼踞藕塘、定远万分危急。该大臣所派官兵。何以甫至辄回。翁同书所带兵勇。挫败之余。军火器械。一切不全。定远若失。即胜保一军。亦有两面受敌之势。自应先其所急。该大臣纵未能移营前进。亦应派得力援兵。前往协剿。毋许延误。现在凤怀贼匪。屡经受创。其势渐衰。著袁甲三迅速前进接办凤怀剿匪事务。以便胜保交卸启程。其徐州剿捻事宜。应否交伊兴额统率之处。即由袁甲三酌量办理。将此由六百里各谕令知之。　　

○又谕、和春、晏端书奏、周天受、援师克复浦城一摺。闽省松溪、政和等处。现无贼踪。周天受一军。又经克复浦城。自应确探所往绕出贼前。遏其深入闽中之路。惟玉山败匪前已窜往德兴、婺源。近又退至七都球。取道华埠。扑我营盘。李定太、业已亲赴常山督剿著胡兴仁、即饬该总兵于常开一带。迅珍逆氛。其遂安、寿昌、各路。亦应堵其窥伺。并知照张芾、饬令徽防文武。严密防剿。毋许窜入。周天受亦须兼顾浙江。至崇安之贼。窜出岑阳关、现在铅山河口。处处戒严。石逆又有窜往建甯。为回窜抚建之计。是江西军情。亦形吃重。曾国藩已于七月二十一日行抵江西省城。其前部萧启江之兵。已至广信。著耆龄、飞咨曾国藩、饬令该道、亟筹堵剿该侍郎迅即前进。探明贼势。趋向何处。即往策应。是为至要。将此由六百里各谕令知之。　　

○又谕、胜保奏、皖省军情紧要。请饬拨四川、湖南、官兵等语。安徽自庐州再失后。店埠、梁园等处相继告陷。定远危急。该处勇多兵少。亟应裁勇添兵。以资得力。四川、湖南、两省兵力素健。著王庆云、骆秉章、悉心筹画。如存营兵力。尚敷调遣。即著各挑选精锐一千五百名。配带军装粮饷。拨赴凤阳一带。交胜保、翁同书、调遣。即使该省兵力不敷。亦应酌量调拨。勿得稍存膜视。将此由六百里各谕令知之。　　

○又谕、胜保奏、皖省军情吃紧。必须添兵剿办。请饬河南省、将陕兵一千名。并原防鹿邑之马队二百余名。拨往助剿等语。现在皖省怀凤各处。贼势蔓延。定远又甚危急。胜保督兵兼顾。不敷分拨。邻省自当协助兵力。惟前据瑛棨奏、陕西官兵。业已抽调六百名。赴袁甲三军营。所存仅四百名。著该署抚即将此项官兵。调赴胜保军营。以资攻剿。至豫省防务。亦甚紧要。著于南北两镇中、酌量抽调。以补陕兵之数。其原防鹿邑之营总苏克金、所带马队二百余名。著一并饬赴胜保军营。即于由京新调之马队官兵内、截留二百名。防堵鹿邑。如此量为转移。先其所急。庶无顾此失彼之虞。将此由六百里谕令知之。　　

○以翰林院侍读学士毕道远、为内阁学士、兼礼部侍郎衔。
  </div>
  <div class="pagination">
   <a href="清实录咸丰朝实录_page369.html">
    上一页
   </a>
   <span>
    ...
   </span>
   <a href="清实录咸丰朝实录_page365.html">
    365
   </a>
   <a href="清实录咸丰朝实录_page366.html">
    366
   </a>
   <a href="清实录咸丰朝实录_page367.html">
    367
   </a>
   <a href="清实录咸丰朝实录_page368.html">
    368
   </a>
   <a href="清实录咸丰朝实录_page369.html">
    369
   </a>
   <span class="current-page">
    370
   </span>
   <a href="清实录咸丰朝实录_page371.html">
    371
   </a>
   <a href="清实录咸丰朝实录_page372.html">
    372
   </a>
   <a href="清实录咸丰朝实录_page373.html">
    373
   </a>
   <a href="清实录咸丰朝实录_page374.html">
    374
   </a>
   <a href="清实录咸丰朝实录_page375.html">
    375
   </a>
   <span>
    ...
   </span>
   <a href="清实录咸丰朝实录_page371.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
