<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 572 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 572 页/共 848 页</h1>
    <div class="content">○以惠亲王绵愉、署正黄旗汉军都统。吏部左侍郎桂轮、署镶红旗蒙古都统。銮仪卫銮仪使喀勒春、署正蓝旗蒙古副都统。　　

○己未。以福建台湾协水师副将张朝发、为浙江定海镇总兵官。　　

○庚申。谕内阁、向来越南国二年一贡。四年遣使来朝一次。合两贡并进。琉球国间岁一贡。暹罗国三年一贡。在各该国抒诚效顺。不敢告劳。惟念远道驰驱。载涂雨雪。而为期较促。贡献频仍。殊不足以昭体恤。嗣后越南、琉球、暹罗、均著改为四年遣使朝贡一次。用示朕绥怀藩服之至意。该部即遵谕行。　　

○又谕、德勒克多尔济奏、查明恰克图陋规。将擅向经纪索取茶叶等物之章京、并失察之大臣指参一摺。恰克图公私费用不敷。并未声明。擅向行头索取甎茶。勒令作价。又复收受?匹吃食等物。殊属非是。所有现任章京图明阿、库伦办事大臣德勒克多尔济、福英、及嘉庆四年以后历任章京、办事大臣、帮办大臣、著一并交部议处。　　

○辛酉。谕内阁、色卜星额奏、请将违例宴会之知县守备解任讯办一摺。此案安徽婺源县知县陈溶、徽州营右军守备高鹤龄、于斋戒期内违例宴会。著暂行革职。交该抚归案审讯。前任项村巡检冯哿、逞凶滋闹。行同无赖。著该抚亲提人证。严行审讯。不得因该员大计案内业被参劾。稍存迁就之见。寻奏、冯哿因大计被劾。欲与陈溶拚闹。乘其在营署饮酒。事属违例。前往挟制。使其不能剖辩。实属险诈无赖。应比照刁徒挟制官吏例。发近边充军。陈溶、高鹤龄、于斋戒期内违例饮酒。不知检束。均已革职。毋庸置议。下部议。从之。　　

○壬戌。上诣绮春园问皇太后安。　　

○谕内阁、前据林则徐等驰奏、趸船鸦片尽数呈缴。请解京验明烧毁。当降旨允行。本日据御史邓瀛奏称、广东距京。程途辽远。所缴烟土。为数较多。恐委员稽察难周。易启偷漏抽换之弊等语。林则徐等经朕委任。此次查办粤洋烟土。甚属认真。朕断不疑其稍有欺饰。且长途转运。不无借资民力。著毋庸解送来京。即交林则徐、邓廷桢、怡良、于收缴完竣后。即在该处督率文武员弁。公同查核。目击销毁。俾沿海居民及在粤夷人。共见共闻。咸知震詟。该大臣等惟当仰体朕意。核实稽查。断不准在事员弁人等稍滋弊混。　　

○追予陕西阵亡千总赵鸣凤等世职。　　

○旌表守正捐躯河南汝州民张汝魁女占妮。逼嫁捐躯江苏长洲县民吴庆观妻颜氏。　　

○准大通桥车户承买黑豆二万石。津贴车价。　　

○癸亥。上诣大高殿行礼。时应宫拈香。　　

○还宫。　　

○谕内阁、钱宝琛奏、知县查办鸦片烟不力。请摘去顶带等语。地方官查缉烟犯。总须认真核实。以不避嫌怨、确有实据者为上。不得仅以收缴之多寡。定属员之功过。此次办理不力之江西广昌县知县臧之＜?土鼎＞、贵溪县知县徐大勋、著武宁县知县罗洪赓、均著暂行摘去顶带。勒令认真查拏。以观后效。该部知道。　　

○谕军机大臣等、本日据钟祥等奏、拏办台湾滋事匪徒一摺。此案匪徒胡布、因谋反未遂。胆敢勾通内山贼匪洪保等分立股夥。并纠结街民萧红等为内应。攻汛戕兵。不法已极。经该镇道等带兵驰往店仔口地方会商捕办。拏获首夥十二犯。审明正法。办理尚属迅速。惟未获余匪。均已潜入内山。若非尽力捕获。悉数就捦。难保不勾结山内匪徒。复出滋事。著该督即责成该镇达洪阿、督兵分路摉捕。务使窜往潜匿各匪。即日净尽。断不准稍留余孽。以靖奸宄而绝根株。将此谕令知之。　　

○青海大臣苏勒芳阿奏、遵旨将察罕诺们汗一旗移住河北。报闻。　　

○福建福宁镇总兵官陈步云、因病解任。调云南普洱镇总兵官邱奉岐、为福宁镇总兵官。　　

○以查办鸦片烟出力。江西知县斌椿等下部议叙。　　

○以孟夏时享太庙。自是日始。斋戒三日。　　

○甲子。以右春坊右庶子喻增高、署日讲起居注官。　　

○缓徵山西阳曲、太原、榆次、临汾、汾西、介休、怀仁、隰、八州县未完民借仓谷。　　

○上以常雩祀天于圜丘。自是日始。斋戒三日。　　

○乙丑。谕内阁、桂良奏、请将降调知州捐复原官。留豫差委一摺。河南光州直隶州知州刘荫棠、缘案降调。例应离省。且降革人员捐复原官。部中自有成例。该抚遽请将刘荫棠留于豫省差遣委用之处。著不准行。　　

○谕军机大臣等、御史步际桐奏、查办夷船鸦片。取具切结。不足永断根株等语。夷船贩运烟土。经此次尽数呈缴以后。自应妥筹善法。杜其复来。若但以切结为凭。仍属有名无实。且夷船停泊大海。难保无暗递消息、汉奸前往运取等弊。著林则徐、邓廷桢、悉心筹画。务使弊源尽绝。永杜含混之端。方为不□委任。原摺著钞给阅看。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百二十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十九年。己亥。夏。四月。丙寅朔。享太庙。上亲诣行礼。　　

○诣南郊斋宫斋宿。　　

○谕内阁、柏葰奏、核估应修责桩界牌。并添建卡伦房间工料银两一摺。永陵添设青桩木植。福陵后水泉长岭地方。补修界牌二座。及通衢要路。添建卡伦房六间。经该侍郎带领工员。敬谨查勘。并督率各该界官。逐一量明丈尺。核实估计。共需银六百二十两零。著照例于盛京户部库贮银两内发给。即著派员会同三陵衙门派员领项前往敬谨修理。务臻坚固。福陵工竣、著柏葰亲往验收。永陵工竣、著每年轮往致祭之侍郎前往验收。以昭慎重。如有草率等弊。即著严参。　　

○又谕、耆英等奏、请将提解迟延各员交部议处一摺。此案民人张书忍、前以强盗打劫财物刃伤事主成废等词来京具控。当降旨交该将军等亲提严审。兹据讯明。张书忍实系挟嫌诬告。现因要证薛连九等未获。供词狡展。尚未成招。所有提解迟延之科尔沁贝子旗、并昌图理事通判、著查取职名。先行交部议处。仍责令赶紧严拏薛连九等务获。送部归案审办。　　

○谕军机大臣等、宝兴奏、夷匪出巢滋扰。酌添防兵一摺。上年雷波马边厅等处夷匪屡出扰害。业经剿办完竣。何以本年二月间。复有焚掠等情。据称越巂之西纠纠米吉施等支夷众。听从马边等厅夷匪勾结。是否有汉奸从中煽惑。抑系上年剿捕未能净绝根株。该厅地方绵长数百里。兵力单弱。不足以资防堵。著照所请、酌添兵丁分段设守。并饬令署提督桂明、分派各兵。周密布置。竭力防范。相机剿堵。齐慎早晚到任。务当会同商办。总使夷匪知所儆畏。永远不出滋扰。方称妥善。该夷匪等藏匿老林。原不值重烦兵力。深入穷追。然兵集则逃。兵撤复出。相寻不已。糜饷老师。终非良策。著宝兴等悉心筹画。计及久远。不可徒顾目前。意存姑息。将就了事。将此谕令知之。　　

○调盛京礼部侍郎萨迎阿、为户部侍郎。盛京户部侍郎德诚、为刑部侍郎。盛京刑部侍郎明训、为礼部侍郎。　　

○丁卯。常雩。祀天于圜丘。上亲诣行礼。　　

○幸圆明园。　　

○诣绮春园问皇太后安。　　

○谕内阁、此次册封琉球。使臣等却还宴金。原属仰体朕意。不欲滋扰外藩。今仍不必收受。令来使带回。　　

○又谕、此次册封琉球。带兵官游击周廷祥、在该国病故。该国王送葬费银五百两。著不必收受。仍令来使带回。　　

○戊辰。谕内阁、前据御史蔡家玕奏、河工赔项逾限不完。新定处分。过于宽纵。又另分指参办理此案。全系汤金钊一人。前后在工部吏部尚书任内。有私心错谬情弊。当降旨饬令汤金钊明白回奏。据称酌议处分章程。非一人所能专擅。至徇情请托。不敢置辩。复饬令蔡家玕回奏。据称情托本属机密。岂有实据与外人之理。并有欲将稿底送与曹振镛阅看。经汤金钊阻住之语。复再令汤金钊据实具奏。兹据奏称、此案蔡家玕拟稿面回时。汤金钊因原案处分。业经吏部奏定加重。且督抚属员。一律办理。亦多窒碍。未便率奏。令其回明各堂官商酌等语。此案处分重轻。原应权衡至当。汤金钊于司员拟稿面回时。即当亲与各堂官商搉。何以令司员转回各堂。且亦不应遽断为窒碍难行。至蔡家玕于汤金钊听受情托。既未能指出实据。复以事隔多年。忽行陈奏。亦有不合。汤金钊、蔡家玕、均著交吏部都察院分别议处。　　

○又谕、前因林则徐等在广东洋面。截回趸船。起获烟土至二万余箱之多。当降旨将林则徐、邓廷桢、交部从优议叙。怡良、豫堃、关天培、交部议叙。兹据该部奏、请将林则徐、邓廷桢、各加一级。纪录二次。怡良、豫堃、关天培、各加一级。此项烟土。系在夷船起获。与内地迥不相同。林则徐、邓廷桢、著各赏加二级。怡良、豫堃、关天培、著各赏加一级。俱准随带。　　

○己巳。以常雩大祀。甘雨优沾。遣惠亲王绵愉、诣皇穹宇报谢。　　

○谕内阁、御史德勒克呢玛奏、米石出城太多。显有回漕情弊。请饬查拏一摺。粗米出城。久干例禁。原以防私运回漕之弊。其附近居民。零星买食细米。祇许背负出城。立法甚为严密。兹据该御史奏称、近来每日负米出城者。竟至百石之多。且有在朝阳门外串成整袋。用骡马驮载。绕道东去情事。难保非奸商雇倩平民。将粗米微碾。影射细米。私运出城。接济回漕。于仓储民食。大有关系。著步军统领严饬各营员弁及各城门领等。随时查察。如有前项情弊。即著严行拏究。其平民买食细米。毋得藉端留难。致滋扰累。至所称朝阳门外百胜庄、六里村一带。为运往杨村、蔡村、河西务、天津等处必由之路。著步军统领衙门顺天府五城一体派委妥员。前往各该处严密躧查。务期有犯必获。照例惩办。毋稍疏纵。　　

○又谕、廉敬奏、审明解任大臣被参各款一摺。金和前署叶尔羌参赞大臣任内。种种谬妄。业已逐款讯究得实。并因欲接家眷。盘费乏措。向和阗阿奇木伯克迈玛特爱孜斯借贷银两。虽已如数归还。究属有玷官箴。金和著革职。发往乌噜木齐效力赎罪。　　

○又谕、已革贵州下江营游击德庆、借给兵丁钱米。于放饷时昂价强行多扣。又复捏词妄禀。擅委千总接办守备。挟嫌斥革兵丁。种种贪鄙谬妄。业经各弁兵供指凿凿。尚敢狡辩。坚不承招。实属刁健。著即照众证确凿问拟。从重发往军台效力赎罪。至古州镇属既有书吏册费陋规。其余各镇协营。难保无此项情弊。著即严行饬禁以肃营制而儆官邪。　　

○浚修山东四女寺支河坝座。从巡抚经额布请也。　　

○庚午。上御勤政殿听政。　　

○署湖广总督漕运总督周天爵奏、楚省山险水阻。易藏奸匪。遇有抢劫轮奸重案。俱亲提研审。加意惩办。得旨、如能尽心国事。除恶安良。朕自有衡鉴。卿无恤其他。　　

○旌表守正捐躯河南确山县民薛虎妹季妮。　　

○辛未。以本年乡试。考试应开列试差人员于圆明园正大光明殿。　　

○命福建巡抚魏元烺来京。以刑部左侍郎吴文镕、为福建巡抚。调礼部左侍郎安徽学政王植、为刑部左侍郎。命来京。转礼部右侍郎沈岐、为左侍郎。以都察院左副都御史王玮庆、为礼部右侍郎。　　

○命右春坊右赞善车克慎、提督安徽学政。　　
</div>
    <div class="pagination">
<a href="清实录道光朝实录_page571.html">上一页</a><span>...</span><a href="清实录道光朝实录_page567.html">567</a><a href="清实录道光朝实录_page568.html">568</a><a href="清实录道光朝实录_page569.html">569</a><a href="清实录道光朝实录_page570.html">570</a><a href="清实录道光朝实录_page571.html">571</a><span class="current-page">572</span><a href="清实录道光朝实录_page573.html">573</a><a href="清实录道光朝实录_page574.html">574</a><a href="清实录道光朝实录_page575.html">575</a><a href="清实录道光朝实录_page576.html">576</a><a href="清实录道光朝实录_page577.html">577</a><span>...</span><a href="清实录道光朝实录_page573.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
