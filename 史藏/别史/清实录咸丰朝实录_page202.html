<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 202 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 202 页/共 502 页</h1>
    <div class="content">
○闽浙总督王懿德奏、漳州剿匪。渐有头绪。拟撤粤兵归伍。报闻。　　

○命四川升任按察使胡兴仁、留办防堵。　　

○命在籍翰林院编修段广瀛、庶吉士张锡荣、办理江南团练。　　

○以直隶大名剿匪出力。赏提督张殿元、道员联捷、花翎。游击牛浩然等、蓝翎。佐领墨尔赓额等、升叙加衔有差。　　

○以安徽颍州剿匪出力。赏游击袁学忠、千总连丕甲、花翎。通判颜培高等、蓝翎。余加衔升叙有差。　　

○乙丑。夏至。祭地于方泽。上亲诣行礼。　　

○诣雍和宫行礼。　　

○诣火神庙拈香。　　

○谕军机大臣等、台涌奏、现筹剿贼各情、并遵保应山打仗出力员弁兵勇一摺。逆匪盘踞汉阳汉口。大江南北。形势阻隔。亟须设法进攻。以期为武昌援应。该督现拟分兵两路。由孝感之杨店驿。应城之长江埠。随剿随进。直达汉阳汉口。著即与桂明、舒伦保、迅速督率将弁。分路进兵。并著舒伦保、飞催所调后起官兵。赶紧由豫入楚。以资攻剿。仍须严防黄州陆路贼匪。乘虚北窜。大兵剿办得手。能与武昌声息相通。即知会青麟、速行派兵。为两路夹攻之计。毋得稍事迁延。前据青麟奏、孝感练勇得力。饬令该县李殿华、抽拨二三千名。由杨店驿进剿。并据官文等奏、饬令参将佟攀梅、会同旗营官兵驻守丫角驿。扼要剿办。俟土匪办竣。即令赴援武昌。该督等、即可就近饬令该员等、督饬兵勇。合力夹击。以期迅殄贼氛。将此由六百里加紧各谕令知之。　　

○盛京副都统承志奏、查照成案。暂停冬围。撙节经费。得旨。著准暂停一年。随时制宜。有不得不然之势。而武备尤应随时讲求。　　

○以湖北应山剿匪出力。赏防御贵勇、骁骑校讷勒亨阿、都司平德、叶永泰、成福、守备栋成等、花翎。骁骑校凤宽等、蓝翎。余升叙有差。　　

○以声音洪亮。赏赞礼郎春志、花翎。五品顶带。　　

○丙寅。上诣寿康宫、问皇贵太妃安。　　

○谕内阁、刑部奏、司员将次铨选、援照旧案、请留部补用一摺。各部由庶吉士散馆司员。例有铨选本班。从前刑部虽有奏留成案。然须办事认真、行走有年者。方准奏请。岂得因曾有成案。率行援引。本日该部奏请留部之候补主事周道治、朱梦元、资俸尚浅。据称于刑名例案。俱能悉心讲求。现在周道治、即有承审存丰翻控案内降级处分。可见该堂官所称讲求例案者。未可尽信。且于周道治前案处分。并未声叙。更属含混。周道治、朱梦元、均不准奏留。仍著照例铨选。刑部堂官、著传旨申饬。　　

○又谕、僧格林沁等奏、连日进剿、毙贼多名一摺。逆匪窜踞连镇。经僧格林沁等、移营偪近贼垒。二十五日。该逆扑出多名。僧格林沁、亲督各营官兵。乘机剿洗。毙贼三四十名。二十六日。复饬派官兵。平垫该逆濠沟。逆匪大股出巢。势如蜂拥。僧格林沁、豫派黑龙江总管格绷额、带马队数十名设伏。该逆离巢已远。格绷额、督兵呐喊。枪箭齐施。毙贼四五十名。该逆马步数百人。向我军攻扑。格绷额、飞马当先。马队继进。将该逆击回。大队贼匪、摇旗冲扑。我兵各路马队。一拥直前。达洪阿、带兵抄贼后路。复毙贼五六十名。该逆仍前抗拒。复用大炮向贼众轰击。毙贼无数。达洪阿、马被贼伤。复换马前进。我兵勇气百倍。直偪贼队。极力殄剿。又毙贼百余名。计两日毙贼二三百名。内伪总制一名。红衣贼四名。黄马褂贼三名。该大臣等、务当激励将弁。迅殄贼氛。毋再延缓。　　

○又谕、青麟奏、进攻逆匪大获胜仗一摺。汉口逆船四百余只。于五月初十日窜赴下游之矶窝地方。砌筑土城望楼。意欲占踞要隘。青麟派委都司周禄等、各带兵勇。交已革总兵杨昌泗、统带前往攻剿。复派副将书绅等、带领各标防兵。续往接应。副都统魁玉、并饬委协领安贵等、酌带满兵协剿。将该逆土城轰倒。该逆齐出抵拒。适书绅等兵赶到。我军勇气倍增。复将贼营四处。一律平毁。并连抛火弹火箭。焚贼望台。逆党势不能支。奔窜回船。我军追至江边剿捕。计杀贼一千余名。溺毙者不计其数。并夺获大船二十余只。焚毁七十余只。击沈三十余只。矶窝一带肃清。其同日由汉口分扑塘角、由鹦鹉洲分扑鲇鱼套之贼船。经侯凤岐等、叠开枪炮。该逆仍冒死前进。适杨昌泗、由矶窝折回。飞调炮船援应。青麟亦于城上督开大炮轰击。塘角击沈二十余只。鲇鱼套击沈九只。余船退窜。此次逆贼欲占矶窝要隘。并于塘角等处驶船分扑。均经官兵击败。大挫贼锋。务当乘此声威。督饬该将弁等、将沿江一带逆匪。迅速歼除。毋任盘踞滋扰。　　

○谕军机大臣等、有人奏、藩署劣幕舞弊、请饬查办一摺。据称福建藩司庆端、署中有幕友钟姓、叶姓、表里为奸。通同纳贿。凡州县官初到闽省。必将生徒推荐。勒抑延请。其生徒及素所熟识之人。更有报捐州县。指省福建。以求护庇者。因有钟叶党之名等语。劣幕盘踞衙署。向干例禁。若如所奏、藩司庆端幕友钟姓、叶姓、在署把持。任意招摇。若不严行查办。何以清吏治而肃官常。著王懿德、按照所参各情。秉公严切查明。据实具奏。毋得稍有徇隐。原摺著钞给阅看。将此谕令知之。寻奏、查该藩司幕友叶镇、钟峻、均属安分。尚无纳贿徇庇。勒荐馆地情事。及钟叶党名目。所奏应无庸议。报闻。　　

○又谕、僧格林沁等奏、军营近日情形、并设法布置一摺。据称该逆防范甚严。现募熟习路径之人。于夜间进剿。意在攻其不备。为一鼓殄除之计。该大臣因东南兵力较单。将西岸长濠收近。随令庆祺、带步队官兵。移劄西岸。以期严密。是我兵业经偪近贼垒。若能四面合围。聚而歼旃。不使一名漏网。固为上策。但该逆负嵎死守。是其惯技。我兵既不能直捣贼巢。而穵筑长濠。又未必能处处周密。徒延时日。迄无成功。且我兵亦被长濠所阻。进退不能自由。前车可鉴。设该逆乘闲窜逸。我兵又成尾追之势。似此旷日持久。剿办何能蒇事。此时逆匪被围日久。意在狂奔。不若择要设伏。督兵进剿。尽驱该逆出巢。奋力截击。较之合围坐守。更可得力。该大臣等、务当悉心筹画。亟思剿除之策。断不可再事迁延。各营屯劄河干低洼之处。贼掘运河。固属可虑。现在夏令雨水较多。泥淖之中。我兵攻剿。岂能得力。该大臣务当相度机宜。妥为布置。早灭妖氛。以副委任。所需军饷。业于河南解交顺天粮台银两内。借拨二万两。著即飞饬天津道张起鹓、迅速拨还归款。毋任延宕。将此由六百里加紧谕知僧格林沁、并谕西淩阿、托明阿知之。　　

○又谕、青麟奏、攻剿矶窝等处逆匪获胜一摺。此次汉口贼船。窜扰矶窝。并分扑塘角鲇鱼套。明系牵掣官军。冀占要隘。为攻扰省垣之计。青麟饬令杨昌泗等、带领兵勇。合力攻剿。立将贼营数处平毁。并击退塘角两处贼船。剿办尚为得手。刻下宜昌、荆门、监利、均已先后收复。舒伦保、桂明、督兵已入楚境。昨据台涌奏报、孝感、应城、两路水次。尚有贼踪。该处湖河港汊甚多。该督已拟分兵由孝感之杨店。应城之长江埠。节节设法。随剿随进。以期次第埽荡汉阳汉口。青麟、即当移得胜之师。迅将沿江一带逆匪殄灭。与台涌等、会合夹击。不得因武昌可保无虞。专务株守。且石嘴紧对汉阳沌口。即矶窝等处。地皆滨江。仍恐该逆再图分扑。欲保省垣。当以肃清江汉为要。该抚务当统筹全局。与台涌等同心合力。不准各存意见。致失事机。至各省军营剿贼出力各员。应行奖励者。恩赏固所不吝。然过于冒滥。转无以激励戎行。朕前因该将弁等、著有微劳。惟青麟酌保数员。兹披阅该抚保举各单。不但员数太多。即拟保亦多过优之处。姑念省城守御日久。将士辛勤。此次均照所拟破格施恩。此后该抚必须详慎核实。毋得任意滥保。致蹈罪戾。所有五月初十日打仗获胜各员。除另片所保已降旨加恩外。其余均毋庸再保。青麟身任封疆。务须赏罚严明。以励军心而作士气。将此由六百里加紧谕令知之。　　

○又谕、叶名琛、柏贵奏、潮州遣回壮勇、滋事戕官、派兵筹剿一摺。此次潮阳滋事匪徒。多系遣散壮勇。句结土匪。胆敢纠众戕害大员。实属罪大恶极。亟宜迅速剿捕。以遏乱萌。该督等、既于附近水师各营。选调兵勇一千数百名。派总兵谢焜等统带。分路进剿。复委候补知府蒋立昂、前赴潮阳。会同吴均妥办。著即督饬在事文武。合力进剿。以期迅速歼除。其与潮阳毗连各县。并著分饬严密防堵。毋任逸匪分窜。另片奏称、后帮红单船与拖风等船。未便遽令开行。总兵谢焜、带兵剿办潮匪。出境无期。江南专望粤省战船。肃清江面。现在前帮船只尚未入江。后帮又复耽延。于江省大局。甚有关系。著叶名琛等、赶紧另派镇将赴潮剿贼。仍饬谢焜、速行管带后起红单等船。驶赴江南。以资攻剿。毋得稍失事机。至俄罗斯夷兵、欲与＜口英＞夷寻衅。难保不另蓄奸谋。该夷蛮触相争。与中国原不相涉。该督等但当密饬各海口炮台将弁。严行防守。毋稍疏懈。其米酋麦莲、＜口英＞酋咆呤、同时更易。据该督探知系因前在江南定约时。有十二年后再行重订之语。是该夷意在要求。尤当不动声□。加之防范。届时惟有随机应变。以绝其诡诈之谋。叶名琛在粤有年。熟悉情形。谅必驾驭得宜。无俟谆谆诰诫也。将此由六百里加紧谕令知之。　　

○两广总督叶名琛等奏、遵筹采买京仓米石。请与捐输并举。报闻。　　

○以翰林院侍读学士宝鋆、侍讲景廉、左春坊左庶子庞钟璐、充日讲起居注官。　　

○以两广总督叶名琛、捐输军饷。永广本籍湖北汉阳县文武学额各二名。　　

○以直隶连镇剿贼出力。赏总管格绷额、巴图鲁名号。防御旺齐克扎布等、蓝翎。　　

○以湖北武昌剿贼出力。赏协领安贵、游击玉山、都司周禄、把总刘兆魁、花翎。巴图鲁名号。参将景辉、栗襄、恒泰、佐领拉林、游击侯凤岐、同知刘士哲、李锦銮等、花翎。千总朱正名等、蓝翎。余升叙有差。　　

○免已革总兵官杨昌泗罪。仍留湖北军营效力。　　

○以抢修湖北武昌城工。赏道员延志、参将穆克登布、花翎。同知灵涛等、蓝翎。余升叙有差。　　

○以直隶连镇军营接应迟缓。革副都统明庆职。　　

○予广东潮阳阵亡副将膺保、巡检章坤、千总朱英超、把总廖振康、陈胜华、邱腾刚、外委叶瑞元、刘裕泰、祭葬世职。额外外委张云龙、黄恩超、议恤如例。　　

○丁卯。谕内阁、易棠奏、阿拉善蒙古地界。产有银矿。请旨开采一摺。甘肃甯夏迤西之哈勒津库察山、产有银矿。既据查系阿拉善蒙古地界。著理藩院行文阿拉善王贡桑珠尔默特查照。仍著易棠遴委道府大员。会同甘肃提督索文、前往该处。带同蒙古官员。确切查勘。如果矿苗丰旺。堪资采炼。即著酌定章程。派委廉干大员。会同该提督、妥为办理。　　

○谕军机大臣等、景淳奏、俄罗斯船只经过黑龙江境、现在饬属防范情形一摺。此次俄罗斯乘船拥众。由黑龙江东驶。其所称与＜口英＞夷争岛之语。未可尽信。该将军惟当密为防范。岂可先事张皇。署黑龙江副都统协领胡逊布、竟将该国咨文。接收飞报。殊属不晓事体。该将军据咨奏闻。辄将该国咨文录呈。亦可不必。现在该国船只。究往何处。是否已近三姓边界。该将军既知照该副都统、并阿勒楚喀、伯都讷、一体严防。即著密为布置。不可稍动声色。致启该国之疑。其船只来踪去迹。祇宜勤加侦探。不可率与该国交接。尤不可轻给照会文移。转生枝节。仍将密探情形。随时奏报。如果该国船只。经过地方。实无扰害要求情事。亦不值与之为难也。将此由五百里谕令知之。　　

○又谕、前令王懿德、于漳州、云霄、诏安、同安等营内。挑选精兵二千名。前往向荣军营。听候调拨。经王懿德覆奏、以闽省地方新定。人心未安。须资兵力弹压。恳请免调。当谕以金陵攻剿吃紧。著该督于军务完竣后。即饬前调官兵、迅赴江南。兹据向荣奏、金陵上游江面。布置水军。必须有陆路官军。掎角屯劄。方能得力。而大营兵数。分拨日少。广东现在剿办潮州匪徒。所调潮州等营官兵。谅难克期赶到。福建各郡县情形。诸就肃清。无须多兵留守。著王懿德于接奉此旨后。迅将前调之漳州各营精兵二千名。懔遵前谕。即日派委得力大员管带。饬令兼程驰赴向荣军营。毋稍迟延。该督务当统筹全局。勿存畛域之见。况前次调赴大江之红单船只。为闽省截留。后送回广东。至今尚未闻驶入大江。已为闽省所误。万勿再事稽延。仍以该省未便撤防请也。该官兵何日全数启程。即著由驿覆奏。将此由六百里加紧谕令知之。　　

○钦差大臣向荣奏、遵覆分起布置师船情形。并催闽广调兵飞速前来。得旨。专待邻省之兵。缓不济急。有旨谕闽矣。　　

○山东巡抚崇恩奏、直东河路未清。京仓粮米。请暂缓买运。得旨。所奏尚系实情。著照所拟办理。　　

○江西巡抚陈启迈奏、续造战船将竣。委九江道恩龄、督练水勇。报闻。　　

○以山东曹单等处团防出力。赏把总唐玉辉、蓝翎。训导夏在庭等、加衔升叙有差。　　

○追赏阵亡江南提督福珠洪阿、二等轻车都尉世职。　　

○缓徵江西南昌、新建、丰城、进贤、清江、新淦、新喻、峡江、莲花、庐陵、吉水、永丰、泰和、安福、鄱阳、余千、万年、建昌、安义、玉山、德化、瑞昌、湖口、彭泽、九江、星子、都昌、永新、浮梁、乐平、德安、武甯、兴国、高安、上高、义甯、崇仁、东乡、德兴、龙泉、四十厅州县。被灾被扰地亩额赋。并分别蠲免屯濠湖课等款钱粮。　　

○赏江西浮梁县被扰难民一月口粮。并房屋修费。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。六月。戊辰朔。谕内阁、昨据惇郡王奕誴等、奏参镶黄旗汉军参领萧鉴、于拣选公中佐领。将新营房章京骑都尉德麟名牌。驳不呈送。经奕誴等传讯。犹复哓哓置辩等语。当谕令将该员如何置辩。有无狥私别情。再行查讯具奏。本日据奕誴等、将该参领剖辩之语声覆。又称前奏草率。奕誴自请严议。并刘钲、希拉布、自请议处。究竟该参领萧鉴、有无狥私违例情事。奕誴等何以奏参于前。又复自请处分于后。著惠亲王、亲王衔定郡王载铨、秉公查办。据实具奏。　　

○又谕、承志等奏、审明失察门丁书役、事后受赃之前任知县、请旨革职一摺。所有前任奉天府承德县知县延瑞、及门丁乐昌等、应得处分罪名。均著刑部议奏。此案前经给事中贾世行参奏。声称闻有环庆隆钱铺。将应交盐课等银。运送山西。被该县差役拦回。罚银扰累。现据承志等奏、有环庆隆钱铺财东贾世行、现任御史之语。该给事中、以本身开设钱铺。被人讹索。何妨详晰声叙。据实具奏。乃辄以风闻入告。并不将实在原委陈明。实属有心含混。贾世行、著交部议处。寻议奏、贾世行、拟照含混题奏例。降一级留任。不准抵销。得旨。贾世行、著改为降四级调用。以为言官居心巧诈者戒。　　

○谕军机大臣等、陈启迈奏、贼匪窜扰德安建昌等县、并另股阑入武甯县城一摺。武甯县属。前经逆踪窜扰。此次复有另股土匪。乘势扑入县城。肆行抢掠。而由九江下窜之匪。又复深入滋扰。建昌虽经退出。余匪仍聚德安。若剿辨稍迟。一经会合句结。必致蔓延为患。该抚现饬游击铁林等、会剿武甯一股。并添派兵勇。令游击富克金泰、移建昌之师。进攻德安。务即严饬各该员弁、迅速相机前进。分投夹攻。总期立就歼除。不得以贼众兵单。藉词延误。九江为该逆来路。所称速集弁兵。由彼处蹑贼之后。自为要著。果能扼守要口。绝其来踪。庶截剿自易为力。义甯州紧连楚境。即为武甯前路。前派副将罗玉斌所带官兵。能否扼要堵截。自应督饬该员、与先派防剿之已革总兵赵如胜、合力援剿。不得任令偷安巧避。致误事机。至各处土匪。乘机窃发。尤须随时严拏惩办。并著陈启迈饬属认真摉捕。遇有匪徒闻风啸聚。即行就地扑灭。若被逆贼句结后。始以兵力制之。办理更觉费手。佛隆现已革职。新授九江镇总兵居隆阿、到任需时。当此军务吃紧之际。傥委署无人。或暂令该革员随同剿办。亦无不可。但不准率请留营效力。为事后开脱地步。将此由六百里谕令知之。　　

○以贼匪窜扰江西德安等县。革总兵官佛隆、知县刘希洛、景瑞、通判王宇英职。巡抚陈启迈、下部议处。　　

○拨户部银票四十万两。并淮安关银四万两。解往南河。以备工需。　　

○准吉林仓谷、每石作银一钱。抵放官兵俸饷。　　

○己巳。谕内阁、每年遇朕万寿。王大臣、均系穿蟒袍补褂七日。现在直省逆匪未殄。若仍遵旧奉行。朕心殊觉惭赧。朕此次万寿。王大臣、及在京官员、著于初八、初九、初十、等日。穿蟒袍补褂。其初六、初七、十一、十二、等日。均穿常服。　　
</div>
    <div class="pagination">
<a href="清实录咸丰朝实录_page201.html">上一页</a><span>...</span><a href="清实录咸丰朝实录_page197.html">197</a><a href="清实录咸丰朝实录_page198.html">198</a><a href="清实录咸丰朝实录_page199.html">199</a><a href="清实录咸丰朝实录_page200.html">200</a><a href="清实录咸丰朝实录_page201.html">201</a><span class="current-page">202</span><a href="清实录咸丰朝实录_page203.html">203</a><a href="清实录咸丰朝实录_page204.html">204</a><a href="清实录咸丰朝实录_page205.html">205</a><a href="清实录咸丰朝实录_page206.html">206</a><a href="清实录咸丰朝实录_page207.html">207</a><span>...</span><a href="清实录咸丰朝实录_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
