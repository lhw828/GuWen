<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 41 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 41 页/共 1860 页</h1>
    <div class="content">○辛丑。命庄亲王、大学士鄂尔泰、公讷亲、户部尚书海望、刑部尚书徐本、随驾前往泰陵。果亲王、平郡王、大学士张廷玉、在京办事。　　

○补叙和通呼尔哈阵亡员弁。镶黄旗满洲副都统马尔齐、正黄旗满洲副都统兼侍郎舒楞额等、二十四员、袭荫祭葬有差。　　

○壬寅。谕总理事务王大臣、哈元生、汉仗尚好。著赏给副将衔。前往西路军营。交与提督樊廷、听其差委。效力赎罪。　　

○癸卯。谕、朕亲送皇考梓宫、前往山陵。地方官员跪迎梓宫。不必接驾。俟回銮时、照例接驾。　　

○除河南荒弃地亩额赋。谕、朕御极以来、仰体皇考圣心、时时以爱养百姓为念。前访闻得豫省滨河两岸、堤压柳占地亩。及郑州盐磏地亩。每年应徵额赋、小民输纳维艰。已降谕旨、悉予宽免。以纾民力。继又闻得尚有盐磏飞沙、河坍水占。地无可耕、粮仍赔纳之处。随又降旨、令该抚详确查勘、核实奏闻。今据巡抚富德奏称、遵旨派委府州有司、查得祥符、杞县、洧川、中牟、荥泽、阳武、封邱、兰阳、仪封、鄢陵、汜水、偃师、巩县、孟津、宜阳、嵩县、登封、内黄、新乡、延津、浚县、滑县、孟县、原武、济源、武陟、淮宁、襄城、长葛、禹州、密县、南阳、新野、裕州、叶县、信阳州、汝州、鲁山、郏县、宝丰、伊阳、商城等四十二州县。或因飞沙堆积、不堪布种。或因水势冲刷、坍入中流。或因淹浸日久、变成盐磏、尽属不毛。或因外高内低、水无去路、积为陂泽。共地、二千三十余顷。计粮银、共九千八百七十九。两零。漕米、共三百二石。九斗八升零。朕思任土作贡、国有常经。其欺隐地亩者、自当治以应得之罪。若田土荒弃、无地有粮。则当速沛恩膏、以解闾阎之困。豫省荒废地亩、既据该抚确查奏闻。著照所查之数、造册报部、将额赋永远豁除。以副朕惠鲜怀保之意。　　

○又谕、刻经需用板片。经内务府奏准、于直隶、山东、出产梨木地方购买。乃近闻地方官奉行不善。所解板片、竟有不堪应用者。内务府俱行发回。朕思此等板片、虽不合式。然既已解送到京、又复运回原处。其树木业经砍伐。脚价又须重出。在地方官岂能料理妥协。势必贻累小民。甚属未便。嗣后解到板片。除合式者收用外、其不合式者、尚可留为刊刻书籍之用。著内务府亦行收存、不必发回。再从前所定价值、每片银三钱二分。其中或有不敷、可令地方官酌量增添。毋令稍有累民之处。即解到不合式板片、亦准照原定价值开销。以免赔累。至于直隶山东承办地方官、料理不能尽心。著该督抚等、严行申饬。嗣后务须妥协办理、不得丝毫累民。内务府查收板片、亦须公平验看。倘有勒掯抑捺等弊、查出定行究处。该承办地方官、不得因有此旨、遂将不堪应用之板解送。有误刻经之用。　　

○工部议准、广西巡抚金鉷奏、请建筑镇安府石城。从之。　　

○调镶白旗满洲都统公讷亲、为镶黄旗满洲都统。以副都统塞布肯、为镶白旗满洲都统。署兵部尚书傅鼐、为正蓝旗满洲都统。　　

○赏故都统莽鹄立、银五百两。　　

○赈贷浙江湖州府属之安吉德清等三州县、一所、水灾饥民。　　

○甲辰。上诣皇太后宫问安。　　

○定披甲人凌虐遣犯、并免职官生监等为奴之例。谕曰、发给黑龙江宁古塔等处、披甲为奴之犯。原系叛逆、及强盗减等者。此等皆罪恶重大。宽免其死、发令为奴。已属法外之仁。而伊等凶恶性成、仍复犯法。是以定有听伊主打死勿问之例。乃闻各处披甲人等、竟有图占该犯妻女、不遂所欲、因而毙其性命者。情甚可恶。且其中有曾为职官、生监、而亦受凌辱。漫无区别。情实堪悯。著各该将军等查明现在为奴人犯内、有曾为职官、及举、贡、生、监、出身者。一概免其为奴。即于戍所、另编入该旗、该营。令其出户当差。并出示晓谕披甲人等、俾其痛改旧习。倘仍有图占犯人妻女、因而致毙其命者。查出、仍行照律治罪。而为奴人犯、亦不得捏词挟制伊主。嗣后法司定案、除真正反叛、及强盗、免死减等人犯外。其职官、举、贡、生、监等有罪。应发遣者、不得加以为奴字样。如何分别定例之处。该部详议具奏。寻议、满洲、蒙古、汉军官员、及闲散人等、有犯发遣者。旧例俱系发往宁古塔、黑龙江等处当差。并无为奴字样。惟旗下家奴发遣、仍令为奴。至于汉人发遣人犯内、凡例载有为奴字样者、虽曾为职官举贡生监、亦皆黜革、发往为奴。原无区别。自应遵旨分别定例。仍行文该将军等、遍行晓谕。倘有不法之徒、仍欲图占犯人妻女、致毙人命者、许被害之人、赴该衙门具控。审明、照故杀奴婢例、治罪。而为奴人犯、倘有诬捏挟制伊主者、亦照诬告家长律、治罪。抑臣等更有请者。查满洲、蒙古、汉军、有另户而行回奴仆、亦照为奴之例发遣。窃思此等人犯、虽非职官举贡生监。而究系正身、与旗下家奴有别。可否嗣后亦俱发当苦差。不必令其为奴。并令各该将军、将现在此等为奴人犯、亦即查明、令其出户当苦差。得旨允行。　　

○又谕、元展成、董芳、德希寿、著该部带领引见。　　

○乙巳。谕总理事务王大臣、据太医奏称、大学士朱轼、患病危笃。朕即欲亲往看视。因系斋戒之期、是以暂止。著和亲王前往。赏银一千两、经理其后事。朕于明日亲往看视。　　

○总理事务王大臣议奏、雍正十一年、办理八旗绝嗣世职。凡袭职之人、若系原立职官之本支子孙近族者、将恩诏所加之世职销去。所余世职、减一等袭替。如系远族、养子、亲戚、除销去恩诏所加之职、仍余子爵、男爵、轻车都尉者、俱减等作为骑都尉袭替。如系骑都尉、作为云骑尉袭替。今查出绝嗣未袭、获罪未袭之世职。仍请照依雍正十一年之例袭替。再世袭罔替之云骑尉、蒙特旨亦令查办。查云骑尉无等可减。请将现在查出之云骑尉、仍作云骑尉袭替。令食半俸。得旨、此议周详。依议。其尚未明确、现在须查者、仍著原议之王大臣办理。　　

○丙午。上诣奉先殿行礼。　　

○临大学士朱轼第、视疾。　　

○遣官祭历代帝王庙。　　

○遣官祭都城隍之神。　　

○谕、雍正十三年、平凉府所属厅州县、并巩昌府属西固厅、庆阳府属环县、及宁夏府属灵州之花马池、石沟等堡、中卫之香山一带、收成稍歉。比时朕即降旨令该督抚加意轸恤。并将各该处额徵本色粮石、缓至次年夏收后、看年岁光景奏闻。再行徵收。今据该督抚奏报各处收成。有六七分者。亦有八九分者。朕思此等地方、上年收成歉薄。今虽收获、民力未必宽余。若新旧并徵、小民不无窘迫。著将缓徵本色粮石、自本年为始、分作五年带徵还项。以示朕加惠秦民之至意。　　

○改署固原提督柏之蕃、为凉州镇总兵官。以凉州镇总兵官杨＜?王宏＞、署固原提督。从大学士仍管川陕总督查郎阿请也。　　

○赏故原任礼部侍郎胡煦、内库银五百两、经理丧事。并照例予恤。　　

○免江西安福县、本年分水灾额赋。大清高宗法天隆运至诚先觉体元立极敷文奋武孝慈神圣纯皇帝实录卷之二十六



大清高宗法天隆运至诚先觉体元立极敷文奋武孝慈神圣纯皇帝实录卷之二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。九月。丁未。上诣雍和宫梓宫前供奠。　　

○予故河南河北镇总兵官赠都督佥事胡杰、祭葬如例。　　

○戊申。上诣皇太后宫问安。　　

○谕、董芳著往云南。交与总督尹继善、以副将委署试用。　　

○又谕、张照著在武英殿修书处、效力行走。　　

○己酉。谕、闻向导章京、修理泰陵道路、意见各不相同。并不酌定一路修理、屡行改易。著交与向导大臣、必酌定一路修理。无得屡改、劳苦吾民。　　

○户部奏、定例十月初一日起、至次年三月二十日止、臣部交五城官员煮粥赈济。御史亲临监看。得旨、煮赈银米、著五城御史、亲身散给。务使贫民得沾实惠。勿致胥役侵蚀中饱。仍著都察院堂官、不时察看。　　

○庚戌。上诣雍和宫梓宫前供奠。　　

○大学士朱轼、遗疏闻。上临丧次、奠酒毕。还宫。谕曰、大学士朱轼、品行端方。学术醇正。为圣祖简用之大臣。皇考眷注有加。简任机务。纯修清德。望重朝端。朕自幼读书宫中、常闻讲论。即位以来、正资老成襄赞。昨闻抱恙沉笃、朕亲往看视。尚冀调治痊可。今闻溘逝。朕心深为震悼。特命辍朝一日。亲临祭奠。以昭敬礼贤大臣之谊。又两赐内库帑金、经理、丧事。兹览遗疏、拳拳以吏治民生为念。具见忠悃。著加赠太傅。入祀贤良祠。所有应得恤典、该部察例具奏。　　

○辛亥。上诣皇太后宫问安。　　

○壬子。上诣皇太后宫问安。　　

○命选刊本朝臣工章疏。并入祀贤良祠。谕、国家设科道官。原以发抒忠悃、随时献替为专职。而进谏之道、莫大乎绳愆纠谬、上佐君德。其规切用人行政、指陈吏治民生者、次之。此古名臣之所以志在格君。而嘉猷硕画、有造于国是民依也。朕近敬阅世祖章皇帝实录。见当时言官奏疏、尚有骨鲠謇谔之风。竟能直指君德之得失。而不顾一已利害之私。朕辄改容诵之、以为我朝人物挺生、忠良之佐、匪躬之节、未尝远逊古人也。朕御极以来、求言之诏屡下。而司谏之臣、从未闻有忠言谠论、可藉以为启沃之助者。计其封章条奏、不过摭拾细事、苟且塞责而已。即欲求其切中政体、痛斥官方之言、尚不可得。何论上及朕躬、塞违昭德。以尽纳诲之实乎。夫朕之一身、岂能保无阙失。正赖廷臣直言匡正、以勷不逮。即云大德不踰。而日理万几、或发号施令之失其宜。或庆赏刑威之过其则。或进退黜陟之乖其分。或轻重缓急之爽其衡。皆所不能自信者。乃朕诚心求之、而诸臣不以诚心应之。则诸臣不能辞旷职之咎也。继自今、大臣及科道等官、务以古处自期、各矢忠荩。为上为德。为下为民。悉尽言无隐、以修臣职。以继芳踪。毋使先正风骨、独自擅美于前。庶称朕拳拳冀望之心。至本朝定鼎以来、从前臣工章疏、有忠谠剀切、卓然可传者。著内阁、翰林院、派员精选、进呈刊刻、以垂示将来。俾后进奉为模楷。其入选章疏诸臣内、查有素行端纯、完名全节者、准入祀贤良祠。用昭朕崇礼直臣、风励百寮之意。　　

○吏部议准、御史赫庆奏、酌通官员起复之例。查满洲小京官。病痊起复者、向例坐补原衙门。与降调议叙人员轮补。嗣后将病痊应补人员、单月遇有原衙门缺出。先尽坐补。如无人、方以别项人员补用。又定例降调候补人员、准具呈以笔帖式改补。其病痊人员、如因缺少、候补无期、情愿以笔帖式改补者、亦准改补。从之。　　

○又议准、给事中汪榯疏言、请定解任官出署另居之例。查外官设立衙署、原为办公之所。一经卸事。自应迁移、以避嫌疑。嗣后外省官员卸任、务于交盘限内、出署另居。如不依限出署、接任之员、即详上司查参。解任之员、照裁缺官员别无事故久恋例、降一级调用。接任之员、听其久住、不行详报者、照容留裁缺官例、罚俸一年。从之。　　

○纂修明史成。议叙总裁大学士张廷玉、原任大学士朱轼、原任礼部左侍郎徐元梦、右侍郎留保、及纂修各官、有差。　　

○调署山西按察使戴永椿、来京引见。起革职贵州巡抚元展成、为山西按察使。　　

○予故镶黄旗满洲散秩大臣觉罗佛伦、祭一次。　　

○赈安徽宿州、虹县等二十州县、卫、水灾饥民。　　

○癸丑。上诣皇太后宫问安。　　

○谕、据江南提督南天祥奏称、前奉世宗宪皇帝谕旨。各省营伍、必须武职大员、亲身查察、庶可以除怠惰废弛之弊。提督一官、节制全省、难以亲身遍历。至于总兵、分辖地方。不甚辽阔。嗣后各镇臣有应行巡查之处、著奏闻请旨。钦此。钦遵在案。今江南崇明、狼山、二镇、所辖地方、每年镇臣俱遵例巡查。至于附近臣标之各营、臣可不时亲往查阅。惟上江之徽州、宁国、池州、芜采、广德、等营、离臣驻劄之处甚远。既无提镇巡查、又不属副将管辖。其操防勤惰、难以稽考。查江宁、安庆、两协、各有副将一员。拟就近委令巡查。倘有废弛不职之员、该副将据实揭参、以肃军政。若各营营伍不致废弛、军装并无亏短。亦令其具结呈送督臣、及提臣衙门、核明咨部。但该员往来、必需盘费。臣于每年酌量捐给、不令忧及资斧。倘有扶同徇隐之弊、臣当察访会参等语。南天祥此奏是。著照所奏行。朕思各省营伍。离提镇辽远、不能亲身稽查、与江南相类者、谅亦有之。著该部行文各省督抚、令其酌量地方营制、应如何令提镇等、隔数年一次亲身巡阅之处。妥协详议具奏。　　

○致仕大学士陈元龙遗疏闻。得旨、陈元龙耆旧大臣。服官宣力、五十余年。今乞休在籍。朕仍望其颐养林泉、以承恩眷。忽闻溘逝。深为轸恻。应得恤典、著察例具奏。该部知道。　　

○总理事务王大臣议准、广东广州副将管左翼总兵官事黄锡申奏、请增设左翼镇标三营仓廒。现有存剩公粮银两、买谷三千石存贮。遇谷价昂贵、借给兵丁。秋收还项。从之。　　

○刑部议覆、广东道御史庄炳条奏内、请敕督抚查禁臬司删改供招之弊、一款。应如所请、嗣后各省臬司、凡遇州县承审重案。毋得任意删改、故为增减。倘有情罪与供招不符之处、即行详加转驳、再饬确审。供招内有字样不合者、令其改正、于招内声明。如有借简招妥招之名、故为删改、又令将改本缴销。将该臬司照大小问刑官员改造口供、故行出入人罪例、革职。至承审各官、一任臬司删改、扶同改覆者、亦照改造口供例、革职。从之。　　

</div>
    <div class="pagination">
<a href="清实录乾隆朝实录_page40.html">上一页</a><span>...</span><a href="清实录乾隆朝实录_page36.html">36</a><a href="清实录乾隆朝实录_page37.html">37</a><a href="清实录乾隆朝实录_page38.html">38</a><a href="清实录乾隆朝实录_page39.html">39</a><a href="清实录乾隆朝实录_page40.html">40</a><span class="current-page">41</span><a href="清实录乾隆朝实录_page42.html">42</a><a href="清实录乾隆朝实录_page43.html">43</a><a href="清实录乾隆朝实录_page44.html">44</a><a href="清实录乾隆朝实录_page45.html">45</a><a href="清实录乾隆朝实录_page46.html">46</a><span>...</span><a href="清实录乾隆朝实录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
