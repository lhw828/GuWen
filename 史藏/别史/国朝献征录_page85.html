<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 85 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 85 页/共 245 页
  </h1>
  <div class="content">
   廖□南 
　　何天衢字道亨世居营道之潇川人称为潇山公本汉大司空何武□□至唐有曰保义者通判道州保义之子仲举为马殷天策府学士数十叶至天衢天衢生而颛灵渊笃识者异之比长游濂溪月岩山崎崛山截嶪囷嶒山艮西东下上朓朒侧匿宛如太极图状遂溘尔深悟窅尔冥思学为先天之学久之有得人莫得窥弘治丙辰进士授嘉兴令县多豪右天衢至日诛悖逆戒嚣讼治圯族恤茕尫绥逋从六载绩用丕彰拜监察御史弹劾无少避大司马马文升时司宰衡又衢首劾之权贵敛手畏惮嘉靖纪元擢为都御史巡视河道时河南诸侯王多骄纵不法于濢于淡蓄妖招亡驰骋无忌天衢暴诸奸状剪其羽翼藩服帖然矿寇王堂兵起鲁沛势连淮颖众十数万天衢克之晋工部右侍郎增禄一品留守南都直日食门灾上疏极谏　上嘉纳之乃迁理易州厂厂多中贵人恃恩敛怨处之咸宜未几入工部大役朋兴综理微密事克就绪丁亥春正月庚辰大雾雨木氷壬午亦如之天衢素精于星象历数皇极太乙之学□与浙隐者甘泉吴珫游尽得其术至是征诸各征窃叹曰京房有言涌泉出道人巳今木稼吾其巳乎乃进予谓曰老夫巳矣无能为矣视楚先民心孔悲矣知老夫者其惟吾子乎二月丙辰卒于旅邸子岱始生四岁乃荫其弟曰天行 

　　○工部右侍郎徐公赞墓志铭（张邦奇） 

　　张邦奇 
　　公姓徐氏讳赞字朝仪夫十六遭父丧太淑人程□忧之公日益淬励奉慈训勤苦绩学服阕补县学□从父少参公沂受尚书母舅宪副程公瑞卿时左右之学用大成弘治辛酉举于乡乙丑登进士时修　孝庙实录命公采辑于南畿丁卯复命授枣强知县流贼刘六等长驱枣强宿戒预备逡巡避去巳而大饥公捐俸为粥立法分饲富民感激出粟相继全活万余庚午擢监察御史奉例免试职以优异之比之京士民泣送真道既复相与立祠祀之明年巡视京城锄击豪右明年巡盐长芦兼巡视河道时刘贼遗党杨虎等流刼开济炽甚公计擒之械送京师　武庙嘉悦赐之金币甲戍巡按江西时宸濠蓄逆潜结湖中巨寇徐九龄等数百人公悉擒剪其羽翼疏闻赐玺书奖励升俸一级九江诸郡洊罹兵荒民困特甚疏请宽逋负罢征役释冤平狱风采凛然丙子擢苏州府知府抑奢丽剔弊蠹课财惠民百务厘举尝横被诬抑恬不为动人以为难丁丑入觐吏部考最比还郡大水疏请赈贷民以不殍己卯宸濠煽变公治兵给饷遣战舰数百应援会　大驾南征远近□骚独苏郡赖公不扰辛巳　天子践祚擢河南布政司右参政仍掌府事白茆港之役抚臣李公充嗣荐公自代不允遂以委公费省而功巨公之力也　上特降旨嘉劳嘉靖壬午擢江西布政司左参政甲申擢贵州按察使寻改湖广丙戍改云南丁亥冬土舍安铨叛调兵裒粮登城狥师至废飡寝造小旗千余书同心恊力各保身家八字令各执聚听抚以阴诱其胁从之党贼势遂衰时冱寒民多冻馁公请抚臣大发仓廪全活无算戊子春土舍安凤朝文继叛与安全合进围省城将肆焚戮上下震恐公登埤呼寇谕以　朝廷威德皆大地曰不敢有他但欲平争袭耳公权辞许之令退舍俟命寇既退即走使各哨集诸军合击俘获万余计擒渠魁审简胁从卒为开释民德之家为立祠巡抚欧阳公重疏公勋能擢本藩右布政使公念太淑人寿跻八十疏乞终养即日弃官东还抚按交章保留升都察院右副都御史抚治郧阳玺书及门公犹欲辞太淑人以大义勖之乃行寻改抚河南值岁饥盗起条陈救荒三事一曰宽赋敛以安人心二曰广赈恤以救民命三曰严备御以慑强梁　上纳焉又陈四事一曰处岁派以资国用二曰均地粮以苏民困三曰移水次以便兑运四曰处马政以节民力庚寅夏怀庆麦秀四岐以闻　上嘉悦温旨褒答赉以金币辛卯郊祀礼成推恩进阶通议大夫赠祖考皆如其官夏旱疏请蠲租公在洛中救荒恤灾先后疏百上洛土赖之所论荐皆一时名士士论称服升工部右侍郎壬辰春承勑勘事山西事竣闻太淑人讣音哀毁几绝　上赐祭葬如制公耆年居丧恸必移时积以成疾癸巳二月遂卒　上闻赐祭葬公方面美髯伟然山立望之知其德福人也遇人冲夷和粹不喜谐谑恒持敬畏不少忽平生所赒恤甚多未尝自德有犯未尝与较人无贤不肖称公雅量无间言善为文多不留稿今所存奏议八卷藏于家 

　　○工部右侍郎赠尚书瑞石江公晓神道碑□（吕本） 

　　吕本 
　　江氏出自伯益季子玄仲封于江囚以为姓其后族属繁衍散处海内至宋有某者自汴扈跸南渡遂家于杭之仁和入　国朝累世贵盛始大着公讳晓字景熙别号瑞石曾祖讳通封征仕郎礼科给事中曾祖妣陈氏赠孺人祖讳玭景泰辛未进士由礼科给事中历官山东布政司右参政累赠通议大夫工部右侍郎祖妣陆氏封太淑人加赠淑人考讳澜成化戊戌进士由翰林编修学士历官南京礼部尚书赠太子少保谥文昭加赠资德大夫妣王氏封太夫人加赠夫人成化壬寅生公自幼德器纯粹颖悟绝伦弘治辛酉甫弱冠中浙江乡试第十人明年卒业北雍谢文肃公为大司成深见器重每较艺辄居首公经学既精而又博综羣籍正德戊辰中会试第四人主考王文恪公梁文康公一见称之曰两脚书厨也廷试二甲第六人诸老谓宜在词林公以文昭公在南京乞便定省授南京兵部武库司主事己巳丁文昭公忧归辛未复除兵部武选司主事武选事例□繁吏得因缘为奸公编定条例又查天下卫所贴□以各官品秩姓氏功次略节类写总册凡袭替即□册处之弊尽革尝勘剿杀流贼功权势人无一得旨者癸酉春遇　恩例授勑命进阶承德郎乙亥考满升职方司员外郎分莅前司专理解发军伍则审□必速而收补有限仍刊条格人给一纸以祛宿弊时称便焉大司马王恭襄公甚重公适达贼入白洋口运谋防御赖公居多虏退赐彩币一袭丁丑升车驾司署郎中寻以考满实授武举充收掌试卷官时　武庙巡幸传旨起关无间昼夜公日宿于公凡违例者率不与仍定例则题允太仆议处马政事宜公为条奏俱着为令是冬奏乞归省己卯北上调吏部稽勋司郎中寻以考满进阶奉政大夫庚辰会试充同考试官部中同僚多饬威仪而公坦夷率性惟持正秉公留心人才臧否每冢宰咨及必直言又有候选百余人言称稽勋公而恕考功私而刻者冢宰深然之由是为同僚所忌嘉靖癸未考功转文选郎中遂出公为山东布政司右参政士论甚不平公欣然赴任惟以尽职为念乃严检刷立条格勤比较凡可以刬吏弊而蠲民瘼者无所不至每出行部卷笥必露检而后入自传食之外一介不受先是藩禄多偏给□□苦之公议按季均支岁歉议奏免民租仍加赈济又严追侵匿钱谷数十万故粮不愆期而民不告劳及督运至京惩前□纳之弊乃议召商上纳随时估值积出附余输官至今为法抚台王公特疏荐公赐彩币羊酒丁亥升山西布政司右布政使署篆者久之公见百务废弛公私俱病用是建议如平法则以革羡余公支给以杜请托照户则以均征派核岁支以足经费处盐课以纡国计速报灾以议除豁等事抚台当公道素重公即次第施行之上下一时改观戊子岁大侵太原平阳民多转徙公极力安辑赈济全活者以万计公时寅出戍归判裁繁错累年勘合司日完报巡台穆公喜曰如此干理山西安有废事乎各司事皆属公稽核是冬入觐公于合□贤否□别素精酌定考语无一枉漏吏部考察悉如所拟时公声望益隆然孤介自守颇不悦于当道久而不迁庚寅春历三年乃升应天府府尹凡道经属邑民必焚香颂恩德比至应天励□如前而法制加备申防禁减宴会清案牍勤谳讯课农桑□收支革羡余省浮费虽处高位治帝乡即在外省不是过也复条陈职掌十事一革庶人婚丧需索一革庶人私用物件一革工部冒投匠役仍当民差一革各坊□□内官家人派补绝户一查内府抬运扛夫验扛差拨一查内府土工人户量减编佥一查巾帽局洗柜夫通行禁革一查鲥鱼厂供应夫革免科派一查析薪司运柴夫革免部总一查巾帽小下程尽行减革俱允行抚台毛公思义以公积贮有法　上闻奉　温旨有体国为民之褒岁辛卯乡试为提调官公凡三领提调每因旧法出新意区画防范极为周密试录所刊文义多出公手笔士林至今传诵焉是冬再入觐寻以太夫人忧归甲午复除应天府尹□未春值旱灾竭诚祈祷雨泽随降又督民捕蝗蝗尽灭是春颇收至秋复旱乃发长平仓暨属邑预备仓谷数万石行赈全活亦数十万人初公之在郎署也缙绅皆以清望重公及历藩辅乃精练民事动为百千年规诚可以利当时泽后世公既屡经荐剡始受简知丙申夏升工部右侍郎蒙恩荫子圻入冑监时大工方兴公奉勑督理帑藏常不给部议加派各省公曰滥费孰若节用之为宽民也今夫匠冗食而物价低昂不同徒为势要奸商之资□乃谕司□简其人平其价量工称饩尽裁内监所□□□□□肃升京师富室名搅头者无敢至门虽多循众情而国用不耗是年皇史成完赐金币及　御制记　庙工完升俸二级赐金币有加丁酉二月重给诰命祖父皆加赠升级旧制祖父官高于子及品级同者不得加赠其巳受诰命者不再给此盖殊恩也戊戌慈宁宫完加荫一子入监奉先殿完加二品服色其它庆贺扈从锡赉骈蕃无算人始知公为　上所向用云己亥正月　上将巡承天命内官监沿途搭盖行宫既有旨令公先往巡视督理时公巳具疏同尚书蒋公瑶极陈南巡所系之重欲留驾不得乃陛辞出京比有钦改驻跸程次增写庆都新乐栢乡磁州汤阴五处礼部尚未刊行公弟曜在祠部令吏驰报公随照新定程次行巡抚都御史陆钶巡按御史胡守中作速营办以须驻跸巳则兼程先诣诸州县督有司昼夜促治事皆有绪而守中弗知也恐缓不及事先图委罪于公乃参称捏咨稽误等语中批回诘公行至南阳始接本部咨参本抄呈与钦定程次同至公始知守中之诬及认罪疏上遂下诏狱镇抚孙网与守中素善略不为辩照原参覆奏送刑部问拟还职奉旨为民公念家属复间道之京沿途士民相讶曰是前日巡视公也争具肩舆送之盖公奉命西南也恐扈驾者众有司供亿不支自备干糇所过止受廪米三升故民感激若此公既归角巾野服日以书史自适阖门省愆而巳凡过访者就于家庭再拜答之未尝往谢辛丑冬胡守中孙纲各以罪弃市士林称快自公被诬言官虽忿忿不平然守中在位未敢显言荐之至是抚巡皆累疏荐扬大抵谓其德学才望忠诚节操真足以系　朝廷之重轻所宜亟用乙巳七月奉　诏复冠带戊申吏部以公等八人起用虽未奉俞旨而朝议翕然以为善类汇征矣是后荐公无虚岁亦不果用癸丑感疾卒年七十有二呜呼伤哉公卒十三年　穆宗即位用台谏言赠公尚书祭葬悉如制公束发登朝扬历中外所至功见言信而文学政事岿然为士林所推人人能知之若夫至性孝友事父母生养没哀情逾于礼兄曙弟晖卒无嗣俱为悉力襄事抚教其继子与祠部弟友爱特至以其子延承巳荫白首怡怡养寡妹并甥女于家不念同年旧恶而曲免其子监生之罪至事干公□则绝口不谈不经营生计不增置屋室俭□□□□□藩臬欲毁寺为□□□□□□□□□□□□□□毫不染惟玩索经籍考览本朝文献乡郡沿革与夫稗官野史地里医方罔不旁搜以此自老所著有瑞石稿十卷归田录十卷春秋补传十五卷传于家 

　　○嘉议大夫工部右侍郎双桥蒋公淦墓志铭（孙承恩） 

　　孙承恩 
　　嘉靖辛丑五月二十六日少司空双桥蒋公以疾卒于都城之寓先是公由浙藩布政使擢顺天府尹顺天徭役久弗平其它弊政尤多公悉意咨访特疏上四事曰议编审以均州县曰议优免以恤凋惫曰议偏累以阜邦畿曰议修理以省民力　上嘉纳以次举行时誉振起甫七阅月有工部之命缙绅士方倾注冀公有为而公雅有消渴疾以积劳复作是时沙河城　慈庆宫役竣有白金文绮之赐加俸一级乃庚子春病转剧三上疏乞休始得允濒行遂以不起公讳淦字汝洁双桥其别号也广西全州人父某以乡举授直隶池州府建德令丁母忧去遂不仕后因公官布政使偕祖俱赠如公官祖妣陶氏母伍氏俱赠太夫人公幼颖悟不凡弱冠务学才思溢发丁卯领经魁乡荐辛未登进士授兵部车驾司主事即以清苦自持两阅马于宣府大同居庸紫荆二关乙亥秋调武选司主事丁丑秋丁外艰先是公官京师不获时接建德君手书辄忧念既而例得归省九阅月建德君故哀毁踰节闭门读礼足不及公府庚辰起复仍旧职甲申忧升武库司员外郎未□□□选司郎中主选二次人服其公是岁冬补浙江严州府知府兴利革奸四境靖肃吏无招□民知向方政暇则进子弟员于庭与辨论经义岁课有不合者亲与改削今严士犹宝藏其笔迹巡访使交荐之郡人刻石记政丁亥春遭母忧哀毁致疾久始愈服阕复除广东惠州府知府政绩视严志郡者载公名宦癸巳冬升河南左参政值岁侵公议策赈救巡抚简公甚嘉纳之督运如京自公应毫发无私焉洛中今传为口碑丙申升广东按察使巡按陈侍御称其心行光明宪度整静辨冤狱惩贪暴三四事犹彰着人耳目戊戍春升江西右布政使时　圣母梓宫南祔公以一身接应江州不动声色民不扰而事集甫一月擢浙江云公平生慎操执每谕子弟曰他日决不敢挟重赀以过柳浦故食无兼味衣无重帛世利纷华淡如也循循如书生无疾言遽色与人交若恐不得当其意断狱务平恕不以得情为喜生平未尝事请求中朝贵人无分毫外慕故末年又号易居子云尤厚宗党赒恤匮乏择质美者教育之俾之有成有名棫名贲者俱领乡荐好善垂老不倦尝联诸成语以自警曰为善最乐寡过未能又曰皆反求诸巳不敢恶于人若公者可谓笃行君子矣公生于成化丁未十二月八日距卒得年五十有五初配唐氏继配舒氏俱赠夫人又李氏皆先公卒又继配吴氏子一名槻舒氏出女一适邓寿箕侧配张氏出公卒槻将扶榇归葬于里之原欲文其墓中之石谓予公同年具状来谒不得辞也铭曰輀车敦敦仆夫在门公丧曷归万里于南维公誾誾行峻貌温扬历内外厥声振振亦既显庸而用弗究胡丰其德而啬其寿刻辞埋墟贻后弗朽 

　　○工部右侍郎赠本部尚书陆公杰墓志铭（康大和） 

　　康大和 
　　公讳杰字符望别号石泾自少颕敏不羣年十七补邑庠生领癸酉乡荐明年登进士授兵部武选司主事甚为尚书晋溪王公所器重转车驾员外郎武库郎中声华巳崭崭然起矣癸未升湖广右参议分守荆南地当河陜二省之冲客户杂居豪猾难制且与宦者共事公悉以诏书从事确不可挠丁光禄公忧服除改山东分守辽东辽东与虏接坏公时与总戎诸公出猎讲武练兵经略有备边境以宁庚寅升陜西按察司副使时久旱乏食公开仓赈饥又增价以籴商贩毕集民获更生虏寇榆林羽书告急　上命赵总兵将京营军往援至则屯绥德不进公亲率梁游击张总兵合兵出战斩获甚多虏引去乃奏撤赵总兵军有急愿以身当之居数岁虏不敢犯边降者日众总制唐渔石公叹曰陆兵宪忠智仕事谓今之寇莱公非耶癸巳迁右参政分守秦凤泾原宁陇地皆边陲要害兵民杂处难治且藩府禄粮积连累岁公至当兵荒之余整齐诸属振蛊剔蠹区画有方人就法□□□□不敢肆□制唐公巡抚王公交荐其才甲午擢江西按察使公宴毕即行狱见重囚多□械曰往者越狱之变非坐此耶重责守者而狱禁始严转右布政使寻迁广东左布政使五领以南擅番舶之利公惩犯禁数十人民始敛辑安南贡使不至朝议以都御史毛公督师征讨公豫侦安南阴事为毛公密言可不烦兵而服毛公以闻　上许便宜罢兵未几莫登庸上表请罪补贡如其言戊戌擢都察院右副都御史巡抚湖广恭遇　今上巡幸供亿浩繁公处分若素定一日旨下数次俱酬应无失　驾入河南界公预令除道人各取粟秸数束执以侍驾未出河南烛尽御仗行昏黑中比入湖广界众炬如昼　上甚喜盖自是巳识公矣随奉　章圣皇太后梓宫南祔水陆供输莫不祗备时山陵工殷乃奏留上供岁额若干以备工费又虑楚民重困请蠲赋一年　上皆从之楚人欢若更生修复江汉长堤二千余里各设堤长以守至今赖之辛丑进工部右侍郎仍兼副都御史抚其地及奉敕督理裬恩殿诸工毕乃还京辞免所兼官适丁太淑人忧人有挟忮嗾言者论公得致仕去居久之　上念公不置每有除拜必问陆杰安在或对不知及巡按御史王君应□□荐公　上惊曰陆杰固无恙乎会修显陵太和宫□皆公所营者乃以原职起公盖　上自南巡以来向意大用公常于湖广陛见见公伟貌美须髯进退从容语近侍曰陆都堂真大臣也及晋侍郎屡有白金文绮之赐御札谕问称曰冬曹大臣而不名又欲擢公为兵部尚书未果公感激就道冒暑过劳忽患痰疾越岁疾渐加卒于官讣闻　上震悼遣官谕祭命有司营兆域赠工部尚书其始终恩遇如此公负气刚直侃侃不阿自为正郎时　武庙南巡公与黄巩陆震大阙极谏　上怒廷杖四十几绝而苏自是直声巳着在太和山有岁例银旧为阉宦渔夺公尽籍付有司宦者为之敛手江右有詹某者以势宦姻亲常戴大帽肆为诛求监司不敢问一日谒公公即收之狱同官愕然公曰此辈不治恐为大帽者接踵也湖广守备廖斌贪横虐民公按其事奏之斌亦诬奏公以激怒赖　天子明圣卒不加罪未几斌亦抵法其謇謇风节类如此卒之日年六十有七其先吴郡人唐宰相忠宣公之后至宋有枢密使旋吉者子孙为盐官乃迁广陈继又边石牌泾今为平湖人高祖讳秀曾祖讳宗皆好义乐施以尚义旌其门祖鋹授程乡知县去而见思民设木主禄焉父淞官至南京先禄寺卿　武庙时曾诤藩国请乞及倭贡□权宦祸几不测以直道称于时母王氏累封太淑人公孝友备至事光禄公一言一札奉以周旋尝为请谥下礼部未上为终身未毕之志待诸弟有恩辑家谱立义田建世德祠敦叙堂养蒙室与族人共之赒贫戒慝恩义兼至入仕四十年历五省十三任皆积劳序迁不为巧宦而所至有声为文明洁遒峻凡文檄奏疏人不能易云 

　　○通大夫工部左侍郎赠都察院右都御史□公辉墓志铭（吕平） 

　　吕平 
　　公姓龚讳辉字实卿号笑斋晋大夫□之□□海守遂谏议大夫□太常武显于汉有国渊者官于越爱云门山水因家焉至唐侍御史俊避黄巢乱隐居小皎之上即今龚村再徙石潭有功德于民庙祀不绝实为公始祖凡若干传生公祖璋敛德弗辉考森任宿迁丞致仕督府就其家征用巳复归号见一皆以公贵赠通议大夫工部左侍郎祖妣沈氏妣方氏俱赠淑人公生而岐嶷颖异过人丱角即究心经史至忘寝食补邑庠弟子员每试辄居首以诗领正德丙子乡荐第二登嘉靖癸未进士寻丁内艰服阕授工部都水司主事丁亥命董淅直江西竹木事竣□上复以营仁寿宫先蚕坛殿敕公督大木于四川及贵州西路贵西路山不产木檄下赤永二卫以状白公公单舆亲诣其地果如状遂具疏请停免得旨允其奏于是公往四川得大木五千余枨板枋如之而部札欲再倍其数公私俱困民情汹汹适慧星见诏求直言公遂上苏民□□□天变疏其略谓四川僻处一隅而巨才多□□□□□□□□□崖悬桥而出况连年兵荒相仍民穷财尽殊可忧也窃计郊坛蚕室渐次落成仁寿一宫亦当无几解过木植似足应用仍绘山川险恶转运艰苦万状一十五图各为贴说具奏人咸为公危幸荷　先帝圣明即命停止蜀民如脱焚溺相擢持顶礼号泣随公交车比出境未几吏部核公资俸奉旨升二级留京用为同使者援例以请竟注公福建按察司副使随丁外艰服阕以副使提督陜西学校公以关中士习有奇气文章学西汉语而于义理精微或鲜穷究乃日进博士弟子员相与切剂身心之学一时多深造之士随升本省参政敕理黄册巡按浦公檄公为全陜政要一书军民利病毕载尤详于制虏折冲之具二十二年升广西按察司旋转广西右布政使以征蛮劳勚与有银币之赐二十六年转湖广左布政使未几擢都察院右副都御史提督南赣军务甫至旁邑同安盗发猖獗公严督所属并邻境协力夹攻贼随授首论者以公运筹收功之速不知同安非公属也继而悬绳挂坑苦竹大山白叶洞三巨寇刘廷选萧铁古陈荣玉等各恃险负固刼掠三省而悬绳尤甚知县施常心为下所误反寄牙贼中恣其抟噬以逞公乃行十家保甲法如故事然阴檄漳南岭北诸道或分布犄角以备声援或设大间道以防奔逸部□所司吝率精锐三路并进后遍揭晓谕使相捕自□而□□心一衣兵忽至门遂平悬绳之巢其它二□渐次剿灭例当以捷闻得荫叙公以议处地方事宜具题仅奉旨升俸一级赐银五十两纻丝四表裹仍顺舆情为善后之策措置毫发不扰于民民大悦相率立祠祀公名报功祠二十七年敕总督漕运兼巡抚凤阳等处时河流忽东南注淮市廛几大决议者以为必上闻公曰民危在旦夕而循故事待报此于避形迹为善非任事之体亟下令就决所筑堤实土于破舟沉之旋压以石水势亦渐缓凡若干月费若干而堤成阔若干丈淮人赖之立碑于镇河下以纪功德其它去债帅节浮费疏泉源均劳逸凡有益于地方者无所不至二十九年四月升大理寺卿六月升工部右侍郎九月转左侍郎会虏初去奉勑督修太仓复兼筑外城及战车兵仗费省功倍至今人称之是年十月始考满获请封荫后以衔公者欲中公无他可指摘竟改公留都公之南也人皆以为吏隐可坐糜廪禄循转华阶公淡于宦情巳久遂决意乞休奉旨准致仕公即日戒行乃遵宿迁公遗意改号见二士大夫设祖都门外倾城出送作完名篇以美之公性和悦甚宛若笑然故就而见者相与称公为笑斋公曰是善名我因为号比其当官屹然法守不可夺大利大害视义所在不少避就尤笃于孝友平居怀慕父母老而不衰四时祭享未尝不澘澘泪堕痛弟早亡抚诸孤一如巳出悉以祖遗田宅之且加益焉公族繁盛着宗约一篇其教在遵行孝弟更相敬让为本各随资性习士农为业以及乡之人共举行之遂成仁里自筮仕来奉勑八道遍历九州岛所在立祠报德公每以盈满为惧未尝治垣屋市田园菲食恶衣不异寒士惟以教子课孙为事与少司寇东桥杨公辈为可常会赋诗奕棋竟日而罢每月人一举之诗文皆温雅简切若干卷藏于家西槎疏草二卷其疏若图采入经济录全陜政要二卷皆行于世 

　　○工部左侍郎郭公鋆慕志铭（裴宇） 

　　裴宇 
　　一泉郭公晋之高平人也讳鋆字允重别号一泉本唐汾阳之裔始祖恩迁尸立高平传六世至钦封监察御史而高平之族浸着钦生质正统甲子乡荐任光州守有异政质生定成化乙未进士同知邳郑州事定生坤弘治乙酉乡贡令蓝田守霸州所至以威除害民咸德之以公贵赠通议大夫工部右侍郎即公考也母王氏封太宜人赠淑人以弘治戊午孟冬八日生公公生而颖慧俊逸少负大志从父宦陜右从李侍御东学辄博通经史时出奇思深为李所器重正德己卯甫弱冠以春秋魁三晋问学烨然动士林嘉靖壬辰复以春秋魁天下文出四方士争传诵之授行人奉使韩府动循规制乙未选工科给事中历礼科刑科左右给事中己亥升户科都给事中悉心効忠累疏建白不茹不激切中时艰常遴简扈　圣母梓宫葬显陵都御史怠缓即论劾罢之复命　上嘉赏赐内镪锦绮无何工部尚书有诪张者抗疏论其人咸为公□公恬不自惴巳得俞旨落尚书职公念天下户口徒存版籍殊耗实数欲重邦本行攒造法章入　上是其言行之公语人三言官贵识大体纠官邪先急要可也若恣巳意摘人细隐烦更张吾弗为矣用是朝端推服一时公议归之壬寅陟太常少卿提督四夷馆馆舍久圯捐俸葺之创刊馆则竖题名石率教师训译生勤习艺业法令大行会丁母忧陈情蒙谕祭以文遣方岳祭于里庐戊申制阕复任四品三载考绩己酉擢南光禄卿寻转京兆尹时胡虏犯近郊都城戒严公下令坚壁清野慎加防御畿辅以安庚戌进南大廷尉明年召还棘寺明饬法律虽忤权珰弗顾壬子升工部右侍郎奉敕总理芦沟桥玄雷殿宝源局铸嘉靖通宝诸工荷钦赏羊酒金币是岁以三品考最进阶通议大夫貤恩三世荫家嗣入大学甲寅转左侍郎督修京师外城筹划先劳务图坚久而材力一无靡费工竣加尚书俸丙辰奉旨致仕邑志缺有司请纂修则加意考正二三阅月志成为园于南郭与亲党贤士大夫游咏为文雄徤精畅深得左氏体诗有唐韦刘超旷之趣著作多散见有一泉稿藏于家年六十有六 

　　○工部右侍郎少村黄公廷用墓志铭（吕本） 

　　吕本 
　　嘉靖乙未春会试予备员同考得少村黄公廷用闽中士夫有为予言者曰少村莆名士也十岁能属文弱冠举于乡倜傥瓌奇有大志他日当以文章显天下请为公得人贺次日少村来见余立谈间意气不凡果如闽士夫言余亦欣然自庆为得人是年　世宗御文华殿亲洒宸翰试进士一一去取出　圣裁改庶吉士若干人而君与焉君感激殊遇益自奋砺遍读中秘书每馆阁之试辄在峻等三年以才授翰林检讨辛丑会试同考试官甲辰为廷试掌卷官丁未为廷试受卷官己酉为应天乡试考试官庚戌为会试同考试官所至公明能举其职乙巳擢之修撰辛亥擢司经局洗马兼翰林侍讲皆久次而后转知者方以为非所以待异才乃黄给事中论之调南京兵部员外郎未任甲寅陶御史又谕之调衡州府通判既而当道者惜君之去为无罪稍迁太仆丞以侄孙懋官为卿改尚宝司丞是冬升本司少卿丁巳升南京太仆寺少卿戊午升本寺卿己未升光禄寺卿□年资日深去清华而就繁剧非其好也而君顾能安之适光禄供应告乏君加意节省查出老仓米四万余石减去柴炭银三万余两顿纾一时之急前后僚属皆以为莫及也夙夜勤劳于职凡十八月庚申擢工部右侍郎李给事中又论之君曰出处命也功名外物安能嚣嚣与人较曲直留恋为哉吾自兹长往矣遂投劾奉旨闲住去还莆未几而倭贼围城幸参将戚公领兵剿逐之君具酒果厚币交迎以谢戚君又募勇敢捐二百金纳之公帑为巨室倡忽新贼继至戚君巳移他郡当事者堕于贼计城陷君被贼执居贼中五阅月艰苦万状自以为必死矣贼知君大臣又见慷慨歌笑自若不敢犯竟得脱归乃寓书于余曰仕之不达阻于人言今不免盗贼之手将何尤哉乃知死生有命富贵在天自兹得以余生待尽首丘至愿巳毕更号四素居士又许买舟访余于稽山镜水之间不意丙寅十月初十日一疾竟不起距生弘治庚申年六十有七耳君平生胷次磊落其意相合者辄倾倒底裹握手相欢如乖其志好则辞色不少假借君尝语余曰陆东湖朱葵亭朱箑庵李占冲康砺峰林省泉郭东野尹洞山李石麓言朋友之厚者无以过之董近淮丁后溪邢雉山宋仲石黄某董某周某言门生之厚者无以过之君往来非诸公不密心事非诸公不谈高兴非诸公不发人见君之交尽富贵也不知诸公者皆　朝廷勋旧海内英豪得一足倚为重况若是之多耶古人观人多于其所与顾以此议之谬矣君讳廷用字汝行号少村世为莆田人唐御史滔之后宋状元公度十二世孙公度文集君刻于衡州 

　　○工部左侍郎刘伯跃传（实录） 

　　实录 
　　嘉靖四十一年九月诏工部左侍郎刘伯跃南京刑部右侍郎何迁南京通政使司右通政胡汝霖南京光禄寺少卿白启常原任湖广巡抚都御史张雨广西按察司副使袁应枢右春坊右谕德唐汝楫南京太常寺卿管国子监祭酒事王村俱革职闲住伯跃女适大学士严嵩之甥应枢迁躁进好名色取仁而行违其抚江右时厚敛以遗嵩父子欲致崇膴汝霖雨贪肆不检启常匿丧迁光禄为嵩子世蕃狎客至以粉墨涂面供其驩笑汝楫先任吏部尚书唐龙之子以父事嵩因得乃第嵩亦儿子畜之与材俱出入卧内交通请托至是嵩败伯跃等为刑科给事中赵灼所劾雨为吏科给事中沈淳所劾汝楫材为刑科给事中陈瓒所劾同时罢去初嵩专政日久耄而智昏又日夕奉　上玄修卒卒无暇尽委机要于子世蕃世蕃狡黠有机智颇记识往牒是时四方多故凡遇疑难事世蕃即援据巳事参综陈说嵩以为才每诸司以事关白请裁嵩必曰与小儿议之世蕃故凶侈无赖既窃国柄遂明目张胆大启贿门凡中外文武吏无论大小迁授上下一视赂入为轩轾一时狡佞无行之士若赵文华鄢懋卿万寀董份及汝楫辈咸朋党交通为之关节因而各张骗局于外诸债帅墨吏羣然趋之择官选地取如探囊朝求暮获捷□应响文华懋卿尝一奉使抚按以下咸望尘拜于道左供费朘膏血馈遗竭帑藏遂使纪纲陵夷廉耻扫地边备懈弛闾阎困敝夷虏交侵盗贼蠭起则嵩纵子为非任用羣小之故也赖　上明圣一旦拔去巨奸如大明当空阴沴屏大向时假借气势鼓煽声利之徒咸翩翩去位朝着为之一清焉若懋卿之干局份之文学汝楫之门第使其持身克慎恬静自守皆可以坐致通显乃不自爱重甘心为市井奴隶之行卒之身名俱辱为世所羞称后来者可以鉴矣 

　　○工部右侍郎张玭传（实录） 

　　实录 
　　工部右侍郎张玭山西石州人嘉靖十四年进士初授大名府清丰知县升兵部主事历郎中知府按察使升都察院右佥都御史巡抚顺天寻谪布政参议升大理寺左右少卿顺天府尹南京户部右侍郎改今官玭孝友乐易其居官所至以廉称嘉靖四十四年十月卒赐祭葬如例 

　　○嘉议大夫工部左侍郎赠都察院右都御史沈公节甫神道碑（曾朝节） 

　　曾朝节 
　　万历辛丑冬仲五日左司空镜宇沈公卒于家踰月讣至京师其仲子寉予辛卯所举士也方检讨翰林哭□于朝援典若例以请　上为震悼予祭予葬视三品之全予赠秩内台二品其易名之典下所司具核以闻于是荐绅学士大夫既各吊问于其舍皆相与咨嗟喟忾以司空公名行之纯　上恩礼之厚皆不可易得惟是老成衰谢不能不兴国家典刑之感而先是一二铨总主议者方急推择河漕重臣议未上顿足曰又失一人矣予与大宗伯临朐冯公少宰高安敖公言予三人分更深曷相与诔之诔既检讨寉稽颡哭谢巳又拜哭乞所为志若表若碑者予三人相视而叹遂各任其一以去无何敖公冯公相继卒于位独予以病逡巡乞骸骨未遂乃岁癸卯三子皆有书来膳部演兼以司空公行喀征往诺则独予羸然在尔未有以任笔札嗟乎典刑益稀而人寿难期吾不可以没吾三人者之志也又越月而其姻家钱光禄之状□遂□栝次第之公姓沈氏讳节甫初名之历金以字行更字以安镜宇其号也沈自东晋望于吴入本朝自撝和公始孝弟力田世其家四传存介公有文其仲子孝清公赠徐州丞生乐愚公乐愚生空庵公汝梁公曾大父也大父曰两川公煓举孝廉赠县令父曰巽洲公塾封南尚宝卿母曰赠宜人闵氏公自儿时嶷如成人两川公曰必亢吾宗稍长授春秋十五补博士弟子为古和雷公方山薛公所赏识二十与廪又六年举于乡明年成进士出马文庄林文端之门两公端重慎许可咸深器公于时分宜在事乡要人有欲援公中秘授指尝公公不应巳而曰客固非知我者壬戌授礼部仪制司主事曹务简公闭户读书考览本朝故实与同舍郎陆庄简太宰曾见台司空友善以道德勋业相砥砺二年升祠祭司署员外郎事满考升本司郎中公既以清执着声又数练阅曹有□□咸取衷焉主部务者严文靖李文定高文端先后深倚注最后当新郑高公虽亦名相引重顾时自贵倨会以事诘责两主政甚厉公曰上下之交有礼何至是辄令椽史以故事白且曰沈郎中云新郑不能夺也而时多玄撰犹属公具草藁且曰是该司事公持弗具会又有旨建祠禁地令黄冠祝厘公曰无宁兹卧榻侧而羽人阑出入非　祖宗防微至意又持弗建新郑义不能难而惧以此失　上指恚甚公移疾避之主爵者重公将推丞光禄公不顾竟归归而丧其母服未除即家拜光禄丞踰年赴召则新郑以首揆摄冢宰益贵倨诸附丽者益踰检柙公曰嘻甚矣复移疾避之又二年新郑去明年公始出补尚宝丞则江陵为政于时多用鸷猛士或软熟就牢笼者而公质木强项三岁始量移本司少卿旋转卿于南葢自初为郎秩六品至是十九年始进一阶云而自岁丁丑有夺情事公卿台谏同声责谀公私于马文庄曰三纲渝矣遂上书封公愿长乞身奉林壑不得命勉之南都会两宫加恩封公得称符卿而公志益坚所知或惎之曰吾曹故事不得无书抵政府公巽谢不从江陵母入京取道秣陵送迎倾都邑独公一人不出踰年年仅四十七耳竟疏致仕归归而月旦之评弥尊部治若台使者崌崃剑华两张公怀棘王公荐剡交公交车矣又四年壬午江陵卒正论大昌录言事诸臣而识者犹有□□□退之指于是省台中宇余公等相继以公应诏辛亥春起南京通政司右参议葢家食者八年矣于时言路乍辟士争削牍抒所抱而公独言士君子亦不得巳而有言耳若成弘盛时巾困辐治办正不在□且士气郁而甫舒必溢溢则听之者疑吾惧其更为塞也必使人人无溺职无侵官而后可以阴培国脉至于今乃知公所见远己己丑擢贰奉常寻擢南光禄卿条上六事如议苏郡田粮省灾民几二万石而额储无亏辛卯擢南太常卿有荐新疏谓国初本取诸畿内远取非新且徒耗邮传饱中人橐耳宜改派北不报巳升大理卿刑部右侍郎俱南京公历官久至是始涉刑名顾一切附法简讯又独能不娆热审所平反称允有大狱连勋戚者部寺无能决公词组遂定谳冯翊有庶弟杀兄而惎其病愦父以杀子首者巳又委罪奴巳又陷其兄同母弟曰亦与知之公立讯竟蔽罪其人他锄猾释滞而哀无告诸此类无何被召为工部左侍郎时大司空曾公方辞荣出都门公受命视篆一切奉曾公所经正条例从事顾独念尚方非时宣索不可程首奏言节慎库见贮金钱九十万有奇而岁出溢于入者且十五万更数年尽矣可为寒心请一切止传造俾征解稍前帑藏不空语甚切至　上为心动而中贵人巳目摄公顾取屡旨所传陶务尝公公持之不报自是辄数月一传奉公辄持之　上亦辄不报公乃引　祖训一款凡内官□使传旨各该衙门具本覆奏再得旨然后施行则覆奏而未奉旨其不可行明矣亦竟不报然公亦竟以此持不行迤逦年余　上竟为裁省诸奇巧难成者恭五上而后得旨虽未尽如部拟而省亦不赀云浙比不登先所传织造伙递留所岁供部司者耗更不给当事束手幸公首疏减免省臣继之遂相率援公指以请公复盛言公私交困机户流离　上幸宽之而以名免即不宽而饥民乃自免尔毋宁　上为市义恳恳几万言疏亦且五上得旨减五之一岁运亦减三为二度两运所宽率三岁省一阴为德不赀嗣是亦鲜所传袍矣俄传造蟒纱三千疋公又疏缘四方水旱灾异以请且言传造未几称不敷用咎在该监不节得旨减三之一于是公益感激涕泣　明主可与深言适安乐工兴公又疏请罢其役且言陛下亦宜平性气慎起居以防不测忠恳所发葢腹心重臣难言之幸　上宽仁不督过而中贵人益气夺珰典币者吓上供人违式疏请即讯公疏言铺垫日增所致珰语塞得不讯太和守祠珰请新诸幄公曰是规欲得其羡尔度万金宜巳不巳则请就以香缗供织得俞旨珰大失望宿州守不应珰暴索被□□侯公谓违悞与骚扰罪约宜并听核于台使者守得薄罚如公请水衡钱大蠹在预支奸商门通中贵人始必或居间比出乃分之商既自规得幸赀又有所凭窟益折阅渔蚀无顾惜竟坐耗官钱庾死狱中不得偿比比公廉知其状不给预支奸商窘甚而王荩臣者其魁也犹挟贵近人居间不得且见法一给事听不审顾谓公不宜重困荩臣公恚曰吾以法杖一骫法之商何至烦白简遂直疏居间状且言法不可挠宁使臣乞骸骨而预支端必不可开　上遂摘问贵近语何人公直疏其名　上姑不深究而有旨严杜预支并禁嘱托其人终不自安逡巡乞远差以出珰诚者为司礼首一日因阅工语次诡为　上诘责误内供事冀撼公复预支公危词答之珰惶恐谢去于是中外悚服　上神圣明察而公守正不阿为近习所惮因言者乃益着竟公在事贵珰无敢有挠者一岁间若河渠赈济造船用数十万俱出经费外而所留羡干部帑更二十万有奇云公于河渠讲求最久往来问河所从渟射分合潴泄处甚悉一切随宜修救俾无薄陵无梗漕劈画曲中多苦心而廷臣纷纷上便宜公一意持审不欲为国家妄兴大役如议胶河则遡胜国海运暨本朝王猷刘应节巳事并井覆说有害无利破其三资更明夫河海之舟不相通宜罢议老黄河则计费百万不若腰铺省三之一且大河口去清口五里复与黄会何能杀水势宜罢若浦口之议延七百里费五六百万泗凤二陵皆所必经说更无当则直寝不覆公乃疏言近日河患在河身日高高在清口则淮水不得出为　祖陵忧高在镇口则闸水不得出为运道忧必有以治河身之高为上策其次开腰铺使黄让淮以安　祖陵开韩家庄使泄闸水以保运道为中策若其它妄更置者为无策于是诸议尽寝而韩庄竣役漕艘安流腰铺业如公议将举矣属河臣以倭警暂辍　祖陵水不得泄　上震怒更置其臣而分黄导淮之说亦竟无以易公也公归之次年而黄堌决浸符离而南公闻之曰宜急塞缓则奔注不返徐邳且中菀而岁□忧运事矣后竟如公言两河连江北诸郡大饥杨给事绘中州流民图以闻请度支水衡各出十万缗赈之公言此疏不负谏垣但职守当明　圣恩当溥得旨户七工三处办并贷江北公又言救荒弭盗须兼恩威　上亦采公议盗魁授首中州以宁公常言公须辨得真为国家之心毁誉恩怨不人胷中而后可以论天下事或更以规公为言路忤公曰不然大臣贵据经守正耳者鼠弥缝是窃位也以故遇大疑议毅然定国是无虑他曹如与户部议河工协济请改漕百万石石七环以五还户部而二输工作正供不折而获二十万之用与礼部议各省试竟主遣京朝官葢廷论以公词组为蓍蔡焉公雅故不欲出为封公强之行在事年余谔谔守功令上下无援而独以身障狂澜摩切黼扆关持　人主左右虽幸明圣优容然亦艰贞以厉矣甲午闻封公有疾遂杜门三月疏七上不得命竟以忧去　上特俞公请赐祭葬又令其子寉侍行葢异数云公居丧简出足迹不窥城市终其身按治方公唐公李公疏荐者三廷推亚卿者二正卿者一皆不果出自公谢事后貂珰益肆　天听日高当事者斤斤诤其大者甚者日不给持筹叹忾思公共济而公不可作矣伤哉公清真澹素食不兼味衣不华绮动止尺寸森然拥书一室累岁月不厌朝章国典巨细精研真有得于宁静淡泊之旨以故独行踽踽而担持甚勇急公事不避怨与劳而辞荣若凂块处一室而悬镜甚远自为郎至符卿十九在告出亦多在南自勋卿至司空仅五年而乞身章至十五上每云吾官旦夕可去而后无负官使朝延无可轻之大臣而朝廷重其大指可覩巳平生无苟訾亦无妄交交成以淡以忠告蚤岁游马文庄之门与太仓相公友善迨秉政往复无间语皆以人心国是为重太宰宋公御史大夫李公以计吏禁馈遗也公移书母阳禁而阴启之窦要诸公正人有以相信相取而不相忤如此余以通家托契曾与公饫而论易谬相合于朋尚中行之指巳得公南中所推荐诸君子疏读之益信而状所云郑元宇少卿韩湖南太守范中吴光禄蔡肖谦尚宝及其乡钱兵部淡庵李参藩临川辈则名位稍亚而襟期俱表表葢公之所取于人者可知且公阴树人而不使知者不可名计事封公履未尝有声语不露气谨候七箸微不怿即彷徨无容身地葢老而犹若孺子然其行于族有义田有义学有宗老会燕年之七十以上者族子或不肖无端构公直笑而置之事有拂意忍书不去手晚更以耐庵自号呜呼意深矣公之子寄公所缉由醇录及校刻七经小传南部棠阴等诸书示余益以见公学经学史学律非草草涉世漫应云尔者故余尝谓公所言乃天下之公言公所行乃天下之公行其一种磊落光明更超然世味之外惟公质有之而亦有不自觉是故上下三朝局更几变而公之品愈真事历多难而公之用愈出暨乎处乡处家闇然不露而犹有尧舜君民之略老而不倦死而不乱临终朗吟一绝有一真还我独萧然之句真令人飒爽起敬葢定性知命非公其孰能之状称公恬淡如袁邵公哨直如宋广平先见如李献可而醇谨欲过郎中令而余益以两语曰和易如程伯淳诚一如司马君实自谓非妄公之没也山阴王相公南皋邹公不远千里吊公叹古栢寒松不可复覩皆惜公未尽于用而世不可无公而予师太仓先生故尝称公朝市中隐沦豪杰中处子皆定论乃若反复始终陈功考行则未有如制词之核而尽者嗟乎公可以不朽而余犹咨嗟叹忾于公者则以　明主知公贤士大夫知公而公犹有所不尽于用则公之所以愈不可量而世之所以愈不可无公也公历官蒙诰敕三郎中以奏最光禄以郊祀恩尚宝以两宫恩没而承诰□谕文一公生嘉靖癸巳寿六十有九配唐氏累封宜人□淑人先公七年卒子三长淙举万历乙酉省试次即寉次即演其它当详志中不具公所著有代庖公案并由醇录等书行于世所集有琬琰广录有西吴琬琰录有纪录汇编有古文类钞并其它疏议碑记杂诗文若干卷藏于家 

　　◆郎中 

　　工部都水司郎中赵君泰墓表（王英） 
　　工部屯田司郎中余君汝弼墓志铭（王直） 
　　吴郎中瑞墓志铭（黄云） 
　　奉议大夫工部虞衡清吏司郎中刘君汝靖墓志铭（康海） 
　　奉政大夫工部都水司郎中张公玮墓志铭（文征明） 
　　云石岳先生伦墓志铭（孙升） 
　　司空大夫刘君伯渊陶政记 
　　工部郎中茅公国缙传（利瓦伊桢） 

　　○工部都水司郎中赵君泰墓表（王英） 

　　王英 
　　公讳泰字熙和其先居潞之神泉山曾祖讳均徙潞城上党祖德新父贤俱乐善好德公资貌端伟制行淳恪补郡庠弟子员以礼经登永乐癸卯乡举明年试礼部中乙榜当授教官愿入太学肄业寻历政宪台擢常州府同知廉以持巳惠以及民勤以莅事凡利民之务必为之开孟渎得胜二河作魏村闸及郡城外东西二桥功成而民不劳岁旱斋沐祷于城隍大雨沾足蝗飞至郡焚香告天悉飞去夜梦城隍祠神指一女人云当辩其冤迨旦一妇人诉被诬当死公以其事可疑乃广询博察得其情实事遂白妇得不死奏减常官田重租修学舍课诸生进学其善政甚多秩满奏最天曹会河决东昌特升公都水郎中往塞河既兴功时尚书周公为侍郎巡抚南畿总苏松诸郡粮赋以责重大荐公协同都运诏从之公任事以勤劳率民征输有法不侵其下吏民仰赖至是以风疾而卒春秋五十有二公之为政公恕平易所至有声称及同周公督事不尚刻而政无不举卒而公悼惜之予亦知公之名以其贤能方当进用而天不假之以年悲夫乃述其行俾刻石表之墓道以垂休于无穷 

　　○工部屯田司郎中余君汝弼墓志铭（王直） 

　　王直 
　　往年予友工部侍郎罗公汝敬巡抚陜西还予往造焉见其与客为礼甚恭曰此吾屯田郎中余汝弼也小心敬慎直道不阿而廿于淡泊遇事不择难易皆能有成功吾敬之未几有以能书举入翰林曰余谦者亦恂恂恭让临事不懈问之汝弼子也既而闻汝□以□员家居超然自乐无不足之意则叹曰汝弼□□于人哉世之以才自奋者往往据形便识事机制人而不制于人人亦莫之敢议惟质厚君子安义命之正无机变之巧进不改乎其度退不戚乎其心其汝弼之谓欤汝弼字廷辅而以名显其先光州固始人曾祖秉彝以明经教授乡校祖存仁有隐德父文实元季避兵入蜀三迁始家荆州之宜都洪武丁卯举贤良以老疾辞汝弼少笃学学成领永乐辛卯□荐遂入成均己亥选为工部营缮主事满九年升屯田郎中皆善于其职　朝廷□推恩以所居官封其父母向氏加赠至宜人性孝友平居事亲色养母病侍汤药不去左右每吁天愿灭巳寿益母年兄弟四人怡怡相恭爱无少忤又喜赴人急里中尝大疫亲戚不□过门兄弟日煮粥徧食之死者为埋瘗之卒亦无恙其在国学时司业吴先生坐累罚役而困于无资汝弼倒囊济之吴公称其有君子之风时数遣诸生监银冶嗜利者争趋赴或招汝弼终不动吴公亦器重之在京师廿余年乡人以事来者贫乏必□给之无倦其教子弟及与人言必依于孝弟忠信其为人如此正统辛酉三月癸亥以疾卒年六十五 

　　○吴郎中瑞墓志铭（黄云） 

　　黄云 
　　公讳瑞字德征曾大父王怱妣高氏大父珫妣王氏父鼎以公贵封吏部主事妣范氏封太安人公始知学承父训从经师授易虽由指授而义理之精多所自得补儒学生弟子从游多所造就取科第官通显者相望昆山易学必推首焉成化戊子中应天府乡试乙未第进士戍戍擢南京吏部考功司主事适郎中员阙署司事凡考百司贤否惟公虽权要不避故旧不私辛丑考绩阶承德郎貤封父母及秋相继丁外内囏服阕改工部都水司出理徐州洪水利时诸商载酒千艘经徐欲馈金如艘数先通公故人露馈金意以义峻却故人信其操履介洁扬言于众以誉之其于洪事利则修举害则刬革逾年而政通颂兴弘治乙酉秩满赴部尚书与公旧相识或劝之私谒当得美除竟不往升本司郎中奏敕总督济宁以南河道值久旱舟胶不前公知而兼程抵任相宜从事凿新河浚旧河增坝闸时蓄泄水通而舟前军民称便高邮甓社湖风涛覆舟舟人多溺死公度傍湖田凿怀河延袤四十里遇风舟由复河可免覆溺功成而田赋额存民患之同事者议拨荒田补赋公以为非便上疏乞蠲除下户部议卒如公疏至今利赖辛亥以疾乞归众惜其勋业未竟而其归志浩然宦成而未尝一日废学在徐辟斋于厅事左扁□□□公务稍间博览简册既归杜门谢客惟知文事有贤□者至则款接论议自帝德王道伯功逮秦□□下制作名家博极玄奥工古文辞求者户履恒满所著有西溪集宦游稿居间稿退处二十年非公事不一迹公门乙丑陈情致仕　诏进阶朝列大夫为人方严持正人有过辄面白之若排难解纷包荒藏疾时亦有之尤厚人纪弟贫妹寡生养死殡未及死者豫与资为备所亲子为人奴赎以金且为授室君子多其厚德焉 

　　○奉议大夫工部虞衡清吏司郎中刘君汝靖墓志铭（康海） 

　　康海 
　　君讳汝靖字安之其先澄城人也有为万户侯者来居渭　故世为渭南人高祖敬祖生仪　国初举贤良为阆中簿生子镐镐生隆字文盛景泰庚午举人宫至济宁知州配宜人任氏生君与兄汝宁而君少有异姿见者莫不以为奇君益危襟正色无所动成化乙酉济宁公命从士人王宠受小学即知洒扫应对之节济宁公以为可教也遂尽从宠所学比济宁公罢归渭南临川伍先生至奇之以为渭南县诸生季考渭南诸生则考君置第一补廪缮由是君腾声关辅间一时藩臬巨公过皆求试之故声益扬关辅士皆固以为不如君也曩子见吏部尚书许公言为御史时尝以喜雨及明皇几致刑措二论试君甚嘉此盖其实事云然两试甲午丁酉皆不利后浮梁戴先生来提学重以君文为奇谓君必首举乡试明年庚子果中高等会试又屡不利乃思卒业太学益为琼台丘先生京口费先生所称许而又屡不利至弘治癸丑始举进士时有利得依亲君归甫三月以为□任夫人既不幸卒当永□□□公而济宁公忽遘疾不起君哀毁踰礼闻者莫不伤之丙辰冬十月拜工部营缮司主事督修通州仓厂兼收放张家湾砖厂料而二厂皆有中贵人兼辖十六卫官又习近京畿骄纵有素君居三年无敢梗者此因处有其道云尔子旧见邃庵先生通州改建砖厂记言君以旧厂去河五六里舟不能达砖至又顾车转般每万计费八十两天下财力取之不遗锱铢而莅事者则每制于法比牵于毁誉安常习怠以为通患其有能深虑却顾为斯人图便安者盖寡矣砖自始陶至输所费巳不赀又至转般之苦万砖所用犹可当中人之产万万计之当若何以岁继岁积而计之当若何予固以为名言夫士以牵于毁誉不为其当为者何可胜道君之所为与邃庵之所道安得使天下人人见之庶几乎可以兴懦而起武使民恒得锱铢之宽岂不快耶此后君转都水主事奉命视荆州抽分涤弊正理毋所易借事竣价倍往昔户部尚书以为廉直尔寻升营缮员外郎命修秦简王阑能以礼裁抑使其国弗轶往度其昌言正谊详见家传中今闻之尚凛凛云还提督神木五厂寻又升虞衡郎中提督盔甲厂未几继母史夫人卒君以忧归免丧也为缉事者言□系锦衣狱正德丁卯五月狱成　诏免为庶人瑾既诛始复虞衡郎中致仕徜徉为乐纔八年尔又痿痹不履明年乙亥夏四月庚戌卒矣君英毅豪爽之气由今观之盖寥乎无俦然亦止如是岂非斯人之不幸彼侥幸污秽乖剌不道者方且指而议之谓君为愚而其分何但坚白水火不相侔也又安知君之云何语曰富贵不能淫威武不能屈此之谓大丈夫此可以喻君矣君笃义乐善能急人之难渭南安生程生与长安赵生皆客死太学不能归君为置棺归之此贵人所易忽忘故吾犹及之足以使人日间君之细矣甲戌冬暮予如渭南访君望君颜色虽病犹如渥丹听其言论侃侃然古今之际道术之指纤细曲尽益喜望君无恙乃归而求诸巳病者历百数十人始得异方亟以寄君则先吾方三日逝矣岂非数之所定非人之能移哉于乎伤哉 

　　○奉政大夫工部都水司郎中张公玮墓志铭（文征明） 

　　文征明 
　　正德初元逆瑾始盗事权翕张狡狯思蹂践士大夫以恐詟海内钩摭细琐横肆罗织都水郎中张公寔百罹其祸公时领漕河奏绩于朝俄飞语告变捕系诏狱推考无所得乃以奉使时乘肩舆非制落职戍辽阳庚午更化悉召还诸流人公还以故官待次于家吏部奏为浙江参政不报久之再奏为广东参议为严州府知府皆不报阅数年丁丑十二月癸卯以疾卒享年六十有五公讳玮字嘉玉别号历斋其先真阳人洪武初以赤籍徙隶苏州卫曾大父声远大父宗德南京国子监助教父静源累赠奉直大夫王部虞衡司员外郎母陈氏累封太宜人公少为助教公所爱生四龄即坐膝上口授经书甫成童巳贯总羣籍乃益择名士与游时吴文定在太学遂从授业焉归补郡学生成化癸卯举应天乡试丁未举礼部试廷试赐同进士出身循例归省丁虞衡公忧弘治庚戌服阕授工部营缮司主事奉使江西督造　宁靖王坟辛亥还理部事癸丑分司杭州榷商人竹木甲寅还部寻升虞衡司员外郎己未进都水司郎中领河漕事分司徐州庚申以疾赐告壬戌还朝复除都水郎中领河漕如故□□官□□所至率职杭榷场□多奸利往往商旅困弊而国课或不登公摘蠹□□□□其值课溢有赢然不以羡奏莅徐益树风声格革缮治必尽民利而车丸法绪正不为势挠中贵人道管内辄敛揖相戒避张郎中于时张郎中之名闻江淮间赫赫若神明然然卒以此掇祸尤事持廉历官二十年田庐服用乃损于旧晚岁益贫家徒四壁晨夕饎爨或不时举既死室无一钱郡邑为赙禭始克就敛乡人士共敛资葬之呜呼若公者不亦诚廉吏哉公事母夫人至孝方七岁时母夫人病目俄失公所在巳而自外持药物归举家惊异及贵自非有故不辄去母傍赴戍时母年八十念无再见理日夜悲泣洎归乃康复愈前时至是与公相继死人尤异之公纤瘦多疾居常若不胜衣当被罪时贯索关□荷百斤重校日夜暴市中市人傍睨窃叹莫敢近数目羸竭气息仅属更两日且死幸而不绝而配所又边朔寒苦非人所居盖皆置必死之地而得不死人以为生平□节之报庶几后福未艾兹惟显大之基乎□其意者在此而同时罪人□湔濯登用乃公卒困以死鸣呼天邪人邪果孰任其咎耶 

　　○云石岳先生伦墓志铭（孙升） 

　　孙升 
　　余尝读史至杰士弗究其用汶汶淹草莽以死未尝不掩卷而叹也古今人不甚相远若前工部郎中云石岳先生寔上谷杰士方今边陲多警当宁怜才舆情属先生将之重寄大立功名而竟一疾不起惜哉先生每中夜抱膝筹兵食至晓不辍尝遗书当道其略曰粮饷空虚兵戌冗滥养非所用用非所养古称兴师十万日费千金矧以千金给坐食又云山西京师之屏翰三关山西之咽喉三关有备则山西不足虑矣又云兵贵精不贵多无选锋曰北百里趋利者蹶上将今调兵远至自辽陜非计之得也尝欲上书　阙下徧历九边分屯建戍选锐募勇起辽海迄今蜀川修洪公旧业以扼潮河之险追王涣遗迹以复兴和之城徙朵颜诸夷于开平废垒以大宁地内属振哈密孱弱之裔以制土藩又欲彷金元故事立瀛海平滦诸镇羽翼　神京诸所经略既定则西羌不敢窥甘凉而吉囊俺答无能猾夏也有志未就不重可惜哉先生性刚烈遇事辄发然心极慈仁恤困扶危古人不过俚夫有一言当理亦不忍弃少负奇节以上谷辞壤寡见闻挟册来京从学士许公游许公奇之壬午领顺天乡荐丙戌登进士第授行人□汴岁歉见饿莩塞途还　朝即上免征遣赈一疏词甚激切巳复两劾权贵专擅数十事遂落职为山东齐东县簿稍迁山西曲沃知县累晋工部主事员外郎郎中职所宜举不遗余力会　朝议羣臣才可往谕安南者先生名在选中己亥正月也驾幸承天先生首谏止诏下禁狱凡六阅月获赐赐归上谷平生愤激之抱时于声诗焉发之先生美髯渥颜身长七尺伟然一骁雄丈夫谓当远到而官止郎署谓必遐享而年仅五十有一唐崔佑甫云主恩非臣下所图天命非生人所制讵不信然然宏才劲节焜耀于人耳目海内称英杰者必归焉子鲁应贡游太学向往未艾绰有父风将摉遗文以传来世先生其不死哉先生讳伦字厚夫云石其别号也 

　　○司空大夫刘君伯渊陶政记 

　　临清故有司空分署岁遣属大夫一人掌甓甋之□登下其材以轻重算贾人船转输都官法甚备也其后胥徒狎习刓敝巧法器多苦恶僦人告匮将作始借前箸筹矣万历辛巳念廷刘君以起部大夫分署于此至则召诸陶人问弊所繇安施而可乃稍得状盖前大夫恐埴之无良也成而试其坚瑕委诸从史陶则有赂又使军尉别其良楛印而志之则又有赂水陆转送佣夫舟人僦赁出其中则又皆有赂四赂诚具甓即呰窳登也既有所阙甓虽坚白格也计所子直不更其本而费若此矣君大慨曰有是哉夫估溢而器不精是县官病也作业剧而费不偿是陶人病也财诎于县官而赂出于陶人是公私交病也一事而使公私交病祗役谓何乃下令自今巳往试不以从史印不以军尉陆不以佣水不以舟使陶人自相占也擿不如法以告匿则有坐陶人自相占以擿无所用贿坐又不敢匿也得以其直尽之于埴而享其赢余甓皆益精将作受之无后令矣大夫既迁去陶人思其利相与礲石志之因省进士张君鲤以告史氏尝观县官举事费往往倍蓰民间而功不能半自古以然弟所覩于国家自城郭宫廷下及器用服章无论纤巨惟祖宗时所剏咸极精良久而毋坏其后所费不啻浮于旧额而硗觕偷薄曾不能当其十一何工拙相悬甚也此无异故祖宗时法修令具上下无敢越即有所兴作财力相覆搉视惟谨不使奸利赇请得滑其间不精何为近世士大夫务为弘度远心简薄吏职即有所兴作儃然受成不甚訾省于是蠹弊日滋县官飨其虚质而民骚然靡费矣既巳洞其弊窦即又重拂人情取小补葺调剂幸旦夕毋败以遗后人谁复执其咎哉予叹大夫以文儁名贤优游华省不惮精心虚受厘革宿蠹如此可不谓勤其官者耶夫埏埴之工于国计渺小矣弟如君画使国家有实用所省公私之费岁又不下千万假役有巨于此者尽如君画所省费与其利赖又何如也在昔有虞之裔为周陶正维是甗甒之利大启陈封传胙奕世古之重报功如此以大夫之利器用于国公私赖之劳不细矣今者位益尊显声实烝烝垂光竹帛不可涯涘尚何有于陶政然吾执此以俟大夫之鸿树与其懋□而又以风世之勤其官者庶有益于国也□□□无纪耶大夫名伯渊浙之慈溪人第隆庆辛未进士今官江右按察副使云 

　　○工部郎中茅公国缙传（利瓦伊桢）
  </div>
  <div class="pagination">
   <a href="国朝献征录_page84.html">
    上一页
   </a>
   <span>
    ...
   </span>
   <a href="国朝献征录_page80.html">
    80
   </a>
   <a href="国朝献征录_page81.html">
    81
   </a>
   <a href="国朝献征录_page82.html">
    82
   </a>
   <a href="国朝献征录_page83.html">
    83
   </a>
   <a href="国朝献征录_page84.html">
    84
   </a>
   <span class="current-page">
    85
   </span>
   <a href="国朝献征录_page86.html">
    86
   </a>
   <a href="国朝献征录_page87.html">
    87
   </a>
   <a href="国朝献征录_page88.html">
    88
   </a>
   <a href="国朝献征录_page89.html">
    89
   </a>
   <a href="国朝献征录_page90.html">
    90
   </a>
   <span>
    ...
   </span>
   <a href="国朝献征录_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
