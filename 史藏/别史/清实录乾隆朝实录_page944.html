<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 944 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 944 页/共 1860 页</h1>
    <div class="content">
○癸未。上诣皇太后行宫问安　　

○谕军机大臣等、据图勒炳阿等奏称、布噜特人等、带有马匹羊只。前来乌什贸易。内有哈萨克三人告称、原在西喇苏游牧。今移于楚穆讷尔等语。看来哈萨克等、同布噜特。来乌什贸易。恐伊等至特穆尔图诺尔游牧。昨谕明瑞等、派员前往伊犁以西。吹。塔拉斯等处巡查。若有哈萨克。布噜特等、偷越游牧。即行驱逐。今特穆尔图诺尔。亦应一体巡查。至此次贸易哈萨克等所移之地。是否厄鲁特界内。亦著查询具奏　　

○命兵部尚书彭启丰、充经筵讲官　　

○甲申。谕、四川总督衙门。向设笔帖式二员。嗣后著于理落院熟谙繙译人员内。拣选一员。前往补授。一应陈奏事件。如有喇嘛番民等名字。俱著斟酌对音　　

○又谕、据永贵等奏称、三等侍卫海禄、索伦骁骑校委署参领都玛图、带兵将送至阿克苏马匹内。分给喀什噶尔马四百匹。俱按数送到。无一倒毙。应否将海禄、都玛图、议叙。兵丁赏给钱粮等语。著照永贵等所奏、海禄、都玛图、交该部照例议叙。兵丁酌量赏给　　

○谕军机大臣等、前开泰将巴塘滋事之喇嘛番人名字。混行译汉。业已改正交发。昨于审拟摺内。见有热敖名色。按番字对音。应作沙尔鄂。此等译汉。设使稍肯留心。即可不至舛讹若此。前已有旨传谕该督。于额设笔帖式二员内。改设理藩院熟谙繙译笔帖式一员补授。现今拣选派往。著传谕阿尔泰、嗣后遇有关涉喇嘛番人名字。务须留心斟酌音汉。勿踵开泰故习。并将现在笔帖式内拣选酌留一员。其一员送部另补　　

○又谕、据李侍尧奏、湖广今年盐价。每包卖银至三钱三四分。自钦差阿永阿等到楚。暨陈宏谋。及臣先后抵任。渐次递减。现在市价每包二钱七八分不等。与高恒奏准定价一钱四分。尚属加倍。现经札知高恒。饬令汉口总商定价一摺。已令李侍尧。将汉口增价累民人商。就近查办矣。楚省距两淮尚远。盐价陡然增落。或与淮商无涉。但既经奏定价值。岂得任意增加。即运载水脚。所需亦为数无多。何至相悬倍蓰。汉口行盐。原系两淮商夥。其历求销售盐觔。定价偶有增添。是否随时关白。及今年楚盐价值昂贵。淮商有无见闻。其中或系各口岸、遥受两淮意指。通同擡价。抑或夥商捏称盐少。而铺户水贩。又复辗转加增。致市值日渐腾踊之处。著传谕高恒。逐一据实查奏。向来盐政志在销引裕课。地方官每言价踊病民。彼此抵牾掣肘。势所不免。此奏出自李侍尧。朕可信其毫无成见。不得不彻底根查。以肃鹾政而苏民困。并将此旨钞寄李侍尧知之　　

○又谕、据李侍尧奏、湖广盐价昂贵一摺。该省行销淮盐。前经高恒奏定。每盐一包。价银一钱四分六厘。商人行运。自应遵照出售。即水脚加费。为数无多。市价或时有低昂。亦何至顿长逾倍。且知有钦差及总督等、先后赴楚。始闻风畏惧。遽行递减。即现在每包二钱七分。较之原定价值。尚加一倍。明系奸商贪利无餍。任意居奇。亦由谈羽丰。平时办理不善所致。即此一节。楚省积年吏治废弛。已可概见。至奏称现经札知高恒。饬令定价之处。往返咨商。徒多纡折。楚省距两准千余里。信息岂能遽达。即就现在盐价陡落而论。淮商自不及与闻。则前此之肆值腾踊。其为汉口商人牟利自封。已属显然。奸商不遵定价。辄敢额外妄增。致民间有淡食之累。实为法所难贷。著李侍尧。就近查明违例增价之商。尽法惩究。并酌定盐觔价值。使闾阎日用有资。即行悉心妥办具奏。并将此旨。及原摺。钞寄高恒知之　　

○又谕曰、舒赫德奏、山西清源县民孙肇廷等、赴京控告清源县归并徐沟县、不便于民一案。毫无确据。询系生员秦龙光写呈。请将秦龙光等五犯。解回晋省查办等语。此大不可。伊等以地方公事。辄敢倡说阻挠。连名具呈。远赴京城越控。无知愚民。易为所惑。今若解回本省。恐经由该犯等原籍办理。稍有不善。转致滋事。著传谕舒赫德。将秦龙光等各犯。即交刑部审讯定拟。如审明胡应铨。与该犯等、实有通同商谋情事。及此外或另有主使之人。原可行文晋省。提犯质讯。至其呈内粘连胡应铨。原控徐沟县知县朱昱发各款。自应咨明晋抚。令其逐一查究。是实是诬。照例问拟。俟晋省审讯之案完毕后。仍将胡应铨解京、并案完结。将此一并传谕知之　　

○又谕、据富明安奏、江省城垣。现在修理完竣。请嗣后令各道府查勘具结。每年岁底。督抚据实奏闻等语。城垣为地方保障之资。自应一律完固。以资捍卫。第地方官吏。往往视为具文。或任其坍塌不问。日久因循。或修葺有名无实。徒糜帑项。皆所不免。著各省督抚、嗣后饬令该管道府。将所属城垣。细加查勘。如稍有坍塌。即随时修补。按例保固。仍于每年岁底。将通省城垣。是否完固之处。照奏报民谷数之例。缮摺汇奏一次。著于各督抚奏事之便。传谕知之　　

○礼部议奏、督抚庆贺题本。既用纯黄纯红纸色。其驻防将军、都统、提、镇、恭进表文笺文。亦应用纯黄纯红纸色。毋庸加签从之　　

○是月。两江总督尹继善等奏、六塘尾闾各河工程。自春间开工。陆续具报完竣。兹当汛水长发。已将上游之骆马湖尾闾、及盐河闸、先后开放。以资宣洩。由六塘河归入新挑各河。循流顺轨。直达于海。毫无旁溢。上下数州县。两岸民田。二麦俱已丰收。晚禾现在畅茂。再查尾闾各河、与海相通海潮挟沙而行。一日两至。每易停积。向来河道淤塞。悉由于此。臣等行令该道厅。不时查看。如有停淤。即照业食佃力之例。督令附近居民疏浚深通得旨、欣慰览之　　

○河南巡抚叶存仁奏、豫省自乾隆二十六年。祥符等州县灾赈。将常社义等仓谷。拨运动支。共缺额谷一十六万六千余石。今岁豫省秋收丰稔。趁此价平之时。查明市谷。每石在七钱以内者。各按缺额。照时价公平收买补仓。或遇市价稍昂。即行停止。得旨、好　　

○湖广总督李侍尧奏、楚省六月中得雨沾足。惟天门。潜江。等州县。因上游水发。堤垸溃口。委员查勘。抢筑疏洩。今据报称、被水各垸。大半原系低洼。止纳渔课。其较高种稻之处。早禾俱已收获。中晚二禾。被淹者无多。现已赶种晚禾杂粮。秋收可望。至湖北抚臣辅德。于七月初八到省。臣即日交印卸事。合并陈刖。得旨、楚省吏治大坏。专赖汝二人和衷共济。以挽颓风。勉之　　

○又奏、湖北省、一应题官参官。向系督抚两衙门。轮流主稿。不但政体有碍。且觉形迹可嫌。查各省在外拣选题补之官。大约海疆。苗疆。沿河。沿江之缺。总督主政。内地冲繁疲难。兼四兼三之缺。巡抚主政。其题参劣员。由何衙门访查。则由何衙门主稿。若司道扬报者。仍视江海内地。分别主稿。臣与抚臣辅德面商。札令两司。将通省各缺。按沿江内地酌定。以后举劾。公同会商。分别主稿。得旨、甚是　　

○两广总督苏昌奏、潮州运同保成、系按察使赫昇额女夫之父。查运同专司盐务。一切事件。悉由盐运司核转。与臬司并无交涉。惟究系姻亲。恐涉嫌疑。其保成应否回避。具奏请旨。得旨、不必回避。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十一


大清高宗法天隆运至诚先觉体元立极敷文奋武孝慈神圣纯皇帝实录卷之六百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。八月。乙酉朔。谕、据成衮扎布等奏、俄罗斯等、在卫满河源。布克图尔玛库克乌苏地方。造屋树栅。朕交军机大臣。将玛木特提问。据称实有其事。并色毕地方。亦曾造屋树栅。布克图尔玛库克乌苏。系果勒卓辉旧游牧。色毕、系呼图克旧游牧。俱系准噶尔地方。俄罗斯虽已造屋树栅。并未有人居住等语。准噶尔地方。此时均已内附。与俄罗斯无干。伊等岂可擅自造屋树栅。观此。是见俄罗斯。渐有侵占准部地方之意。著传谕成衮扎布、车凌乌巴什等、派厄鲁特兵一百名。察达克等、派乌梁海兵一百名。令副都统扎拉丰阿、带领莫尼扎布、察达克二人。前往库克乌苏、色毕等地方。将俄罗斯木栅屋宇。尽行拆毁。再玛木特、现在所居游牧。与色毕相距不远。玛木特投诚之意甚笃。因谕令前往。与察达克商酌。成衮扎布、将此密谕扎拉丰阿等、俟玛木特到时。伊等公同定议。留心妥协办理　　

○军机大臣等奏、查哈密、巴里坤、伊犁、叶尔羌、等处。官兵养廉盐菜等项。曾经核算。每年共须银四十三四万两。今伊犁乌噜木齐、二处。增设官兵。给须增银一二万两。合之各城旧额。每年不过四十五六万两。若于甘肃等处。裁彻兵丁马乾等项。节省之六十六万余两内支用。每年尚可节省十八九万余两。即将来索伦、察哈尔、各兵一千庄浪、凉州、兵三千。携眷移驻后。廉俸盐菜。虽又加增。计尚有京口、杭州、所裁汉军兵丁分例。可给索伦、察哈尔等兵。凉州、庄浪、官兵。仍得原旧分例。无庸议增。报闻　　

○吏部议奏、查定例。佥差不慎。致斩绞重犯。中途脱逃。自应严加处分。除寻常斩绞监候。并照常发遣军流案件。仍照例查办。其决不待时之重犯。遇有中途脱逃。该督抚即于查参文内声明。仍由刑部核明该犯情罪。交吏兵二部查办。将佥差长解之地方官。及添差护解之文武各官。俱革职留任。限一年缉拏。限满不获。革任。如限内拏获。准其开复。至发往新疆等处人犯。情节较重。亦应照寻常斩绞脱逃例加等。嗣后遇有中途脱逃。将佥差解送文武各官。降二级留任。亦限一年督缉。限内拏获。准其开复。限满不获。即降二级调用。从之　　

○丙戌。上奉皇太后幸卷阿胜境。侍早晚膳。至壬辰皆如之　　

○兵部议准、署吉林将军傅良奏请。宁古塔、伯都讷、三姓。拉林、阿勒楚喀、屯居值班兵。照吉林当差兵之例。给盐菜银两。从之　　

○予故和硕履亲王允祹致祭。加祭一次。谥曰懿　　

○丁亥。祭先师孔子。遣和亲王弘昼行礼　　

○谕军机大臣等、熊学鹏奏、咨驳福禄。所请汉军裁缺官员。办理出旗事竣。不应在杭透支俸银一摺。所奏甚是。此等候缺汉军人员。原应赴京引见另用。其八月以后俸银。例应扣除。且现在亦不过数十人。即使办案完竣。或宜量给俸薪。福禄亦当奏明办理。何得仍循旧例。辄行司全数关支。甚属糊涂。不晓事理。福禄。著传旨申饬。所有此项候缺汉军人员。应改补者。即令坐补。应送京者。即著送京引见。将此传论福禄知之　　

○兵部议覆、两淮盐政高恒奏称、两淮盐课银两。不论解京。以及协拨各省。俱动用脚费。委员带领人役。自雇骡头船只。管解前进。近者一二千里。远者八九千里。饷银自十余万两。至二三十万。每不能按站行走。以致地方接护巡防。时有歧误迟延、及疎忽等事。应请照各关解送关税之例。填给擡夫船只勘合。由驿递送。实为迅速慎重等语。应如所请。至饷银既由驿递。其节省脚费。应于纲竣奏明。解交内库。报部查核。从之　　

○戊子。祭大社大稷。遣裕亲王广禄恭代行礼　　

○己丑。谕、右卫恩骑尉佛保、酒醉。与马甲那楞泰、互殴。又用腰刀将那楞泰之妹砍伤。殊属不法。佛保。著革职治罪。其本身所袭之恩骑尉。著不必承袭　　

○庚寅。谕、在京兵部尚书事务。著托恩多署理。吏部侍郎事务。著王际华兼署　　

○又谕、据恒禄奏称、三姓副都统敦柱。现在患病。言语不清。步履艰难。请解任回京调理等语。敦柱。准其解任来京调理。书通阿。著调补三姓副都统。所遗熊岳副都统员缺。著萨思泰补授　　

○又谕曰、富德所犯之罪。皆伊福薄。未改乌拉齐积习之所致。但富德前在军营。曾经出力行走。著加恩宽免其罪。补放散秩大臣。效力赎罪　　

○兵部议准、甘肃巡抚常钧奏称、查奉差人员。在内由兵部。在外由督抚。核给勘合差牌。其应给夫马廪给。例有确数。应请嗣后。责令给发勘合衙门。一面核给勘合。一面即将应付确数。饬知首站。即照牌移咨下站。按照备办。书写印花。俟差员到站。并无额外需索。即将印花交差员自贴。不必钞写勘牌。仍将应付无误之处。转移前途。并随时呈报本省督抚存案。如差员需索。该州县即不给印花。一面将应学过夫马若干。无缺少迟误。及差员如何需索。据实声报督抚察核。其有遗漏印花不贴。惟差员是问。若州县有应付迟误。准差员指名开报督抚查察。从之　　

○伊犁将军明瑞等奏、前奏塔尔巴哈台驻兵。先行驱逐越境之哈萨克。因就便勘定驻劄地方。及设卡处所。暂停办理。惟于来年秋季。领兵巡查。榜示晓谕。本年三月。因有移驻凉州。庄浪兵一事。改议俟驻防事竣。给于后年迁移驻劄。伏思塔尔巴哈台驻兵。虽暂缓其期。仍须先为办理。来年建造城房工程。及安插挈眷兵。恐无闲暇。此时正值秋高马肥。臣明瑞、臣爱隆阿、于七月十弄日。带满洲、蒙古、兵五百名。令领队大臣鄂津等、随往学习。将从前阿桂。所定塔尔巴哈台驻兵设卡之处。详加勘验。即有越境之哈萨克等、亦可量为驱逐。其沙喇伯勒。特穆尔图诺尔等处。来春令伊勒图。前往巡查。现在酌将印务交伊勒图护理。报闻　　

○辛卯。叶尔羌办事尚书都统新柱等奏、臣等前奏、请将叶尔羌、和阗、二城余粮。以八分作价。换易纺丝布疋。以二分折钱。购买马匹牲只。续奉谕旨。停止购买回人马匹。所折钱文。似应流通行使。臣等公议。现在驻防伊犁挈眷兵。陆续前往。虽有换易布疋。而棉花尤足供御寒之用。据伊犁阿奇木伯克茂萨告称、伊犁曾经试种棉花土性不宜等语。臣等与叶尔羌阿奇木伯克鄂对。商令购买回人棉花。即动用折粮钱文。据称、于回人生计有益。查二城折粮钱文。共八千腾格有奇。除购买和阗金两外。仍有七千余腾格。棉花每觔价钱十二文。可得三万余觔。其二城应交正项钱文。支给官兵盐菜。一应差务之余。亦购买棉花。运送伊犁。报闻　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等、永贵等奏称、哈萨克阿布赉、遣使献马。其自带马九十余匹。已准令贸易等语。哈萨克。前在伊犁。乌噜木齐往来。并未至回地贸易。且伊等至喀什噶尔。必由布噜特等部落经过。沿途颇有贼盗。苟非贪图重利。焉肯前往。现在伊犁等处贸易。上等马匹。仅估价银三四两。而回地则加倍有余。往来日久。不但伊犁等处。贸易大减。亦恐滋生事端。但阿布赉。素称恭顺。此次既经准其贸易。嗣后等再来。必禁绝回人私市。但从官买。较之伊犁等处。价值更减。不可稍令获利。伊即欲带回。亦听其便。仍晓示来人。以尔等从前并未来回地贸易。况回地亦无须多购马匹。其各项牲只。自有巴达克山、安集延、布噜特、等处商贩。尔等不必前来。如此。则贸易不得便宜。伊等自不肯远赴。并将此传谕伊犁、乌噜木齐、驻劄将军大臣等知之　　

○兵部议准、江苏巡抚庄有恭奏称、督标所裁步战兵五十名内。拨出三十四名。改归苏州城守左营。银米照额支给。将浙省盐务盈余项下。每岁额支饷银八给。将八钱零、解苏藩库。以充惠济赏银。从之　　

○山东巡抚阿尔泰疏报、乾隆二十六年分、邹平、东平、海丰、利津、沾化、安邱、昌邑、潍县、胶州、灵山、鳌山、高密、莱阳等、十三州县卫。报垦无粮旱地、一百四十六顷八亩有奇　　

○癸巳。太宗文皇帝忌辰。遣官祭昭陵　　

○谕、上年因八旗回赎旗地。积至一万余顷之多。降旨令户部会同内务府、及八旗大臣定议。以三四千顷。安设庄头。余俱赏给八旗。作为恒产。第念此项田亩。虽系旗人世产。现在贫民耕种日久。藉以资生。若改归庄头。于佣佃农民。未免失业。所有分设庄头管理之处不必行。其如何按则交租。并酌定章程之处。著军机大臣、会同方观承、详悉妥议具奏。寻议。现在赎回地亩。向来各该业主。每亩所收若干。虽无从一一查核。而各该处田亩之前后左右。自必有现在旗民执业。所租地亩。应即按照各邻近田亩租数。一体徵收。但佃户输租业主。往往因特拖欠。或银色低潮。未能按期清楚。既经地方官徵收报。解。例应年清年款。而库平库色。亦较诸业主所收。不无少异。应于额租内酌减。核计佃户所出添平补色之数。仍与原租相仿。在佃户符其向来应交之额。吏役亦无从借端滋弊。请派大臣前往。会同方观承。督率道府。逐一履亩查勘。按其地址。绘造清册。并将租额分别上中下则实数。填册二分。一送总督衙门。一送户部。所有每年租银。应如何解交。及偶遇水旱。如何酌量分数。分别蠲免。统令会同熟筹妥议。得旨、依议。著派英廉、钱汝诚、会同方观承查办　　

○又谕、前因捐复知府李士遴、得缺引见时。询及伊原任建宁府。因事革职缘由。据称、以揭参建安县知县陈世俊、纵役犯赃。虚出仓收。纵子婪赃等三款。经巡抚钟音。委道员李星聚查审。仅将纵役犯赃一款审实。其余二款属虚。将李士遴、陈世俊、一并参革等语。彼时朕以知府揭一属员。既审未全虚。何致并罹参革。其中或别有徇庇冤抑等情节。因降旨杨廷璋、定长、令其据实查奏。今据杨廷璋等奏到。其所揭陈世俊、纵子婪赃一款。系李士遴逼勒写供。捏词诬证。其虚出仓收一款。系陈世俊接受交代时。将前令已买未交之款。竟以实贮在仓册报。则李士遴所揭。非尽无因。乃该司道等、前后详揭文内。俱不将此款实情叙入。原不足以服李士遴之心。看来李士遴、乃一执缪尚气之人。从前该抚等办理此案。既不将陈世俊虚出仓收之处。一并参劾。又未将李士遴逼供虚捏缘由审明。乃颟顸了事。以府县同案参革。实未平允。今杨廷璋等摺内。悉归咎于该司道等之偏执不公。而于李士遴挟嫌使气之处。并无一语议及。则又未免存一揣摩之成见矣。朕办理政务。悉秉大公。每遇一事。必体察其是非曲直。从不肯意为轩轾。致爽衡鉴之空平。中外臣工所共知者。所有从前办理此案之顾济美。已经革任。不必交部。钟音、史奕昂、俱著交部议处。并将此通行传谕知之　　

○军机大臣等议覆、明瑞等奏称、拣选一切官员。宜各按旗按翼。验看技艺拣选。今伊犁、叶尔羌、喀什噶尔、阿克苏、驻劄换班满兵。又乌噜木齐、驻劄满兵一百五十名。俱系合旗合甲喇移驻者。若遇官员缺出。各处大臣。往返札商。徒滋繁扰。应如所奏。即由本处大臣。将本处应放之人拣选。奏请补放。至乌噜木齐、驻劄前锋五十名。索伦一百名。回部各城。驻劄索伦队兵。当初俱系选派。与伊犁、叶尔羌、喀什噶尔、阿克苏、等处不同。每遇挑选。或有可放之人而无缺。或有缺而不得其人。若就本城现有之人拣选。其曾经出力者。不得升迁。而庸材反得与选。实属偏枯。亦应如所奏。遇官员缺出。仍照例由各处按旗。于应升内。各拣二人。造册移送伊犁将军处。拟定正陪。会同各该处大臣。奏请补放。从之　　

○乌噜木齐办事副都统侍郎旌额理等奏、乌噜木齐、驻劄旧城。初系土堡。周围一里六分。现在街市房屋。渐加稠密。拟将城垣加高一丈六尺。厚一丈。添建四门。八月内即可告竣。再特讷格尔。新开屯田。建造营房一千二百间。筑城一座。规制相仿。计至冬初亦可竣事。仰恳照从前城堡之例。赐以嘉名。报闻。寻钦定乌噜木齐城、曰迪化城。城门、东曰惠孚。西曰丰庆。南曰肇阜。北曰憬惠。特讷格尔城、曰阜康城。城门、东曰绥惠。西曰振威。南曰丽阳。北曰宁朔　　

○甲午。上奉皇太后幸卷阿胜境。侍早晚膳　　

○遣官祭关帝庙　　

</div>
    <div class="pagination">
<a href="清实录乾隆朝实录_page943.html">上一页</a><span>...</span><a href="清实录乾隆朝实录_page939.html">939</a><a href="清实录乾隆朝实录_page940.html">940</a><a href="清实录乾隆朝实录_page941.html">941</a><a href="清实录乾隆朝实录_page942.html">942</a><a href="清实录乾隆朝实录_page943.html">943</a><span class="current-page">944</span><a href="清实录乾隆朝实录_page945.html">945</a><a href="清实录乾隆朝实录_page946.html">946</a><a href="清实录乾隆朝实录_page947.html">947</a><a href="清实录乾隆朝实录_page948.html">948</a><a href="清实录乾隆朝实录_page949.html">949</a><span>...</span><a href="清实录乾隆朝实录_page945.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
