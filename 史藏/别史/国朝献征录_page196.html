<!DOCTYPE html>
<html>
<head>
    <meta charset="UTF-8">
    <title>国朝献征录 - 第 196 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 196 页/共 245 页</h1>
    <div class="content">
　　○四川兵备副使张仕隆传（朱睦木挈） 

　　朱睦木挈 
　　张仕隆字仲修安阳人也性警敏书再经目不忘有人奇文奥旨览即通解弘治八年中乡试又三年丧父制阕奉母携弟妹卒业太学明年试又不利与三原马理集友讲学士隆独持议曰诸君日端默戢戢可谓能闲其心矣要须于事验其实身与世二理与事相乖非圣人合外内之道也十八年士隆举进士授广平推官治尚明严吏民畏之正德七年拜监察御史朝臣各朋比或托门生或以乡里故知附大臣大臣亦利其侦事而餙巳私也士隆恶之光禄卿李良事少师刘徤甚谨徤喜爱良由是得美迁又以女字徤之孙徤以直谏刘瑾所逐良诈言女死乃他适士隆上疏劾良且曰使今大臣知彼小人终必相负盍早绝之而遑遑乎延正人也良竟坐罢去八年廵察河东盐法运使刘瑜贪而善交权贵士隆劾罢之革豪右严取晒均支给盐政大振睱则建正学书院聚徒授经又凿青石槽开茅津皆大衢民甚便之九年正月干清宫灾士隆谏曰　陛下前有逆瑾之横后遭蓟盗之□既不知警方且兴居无度昵近□人积戎丑于渠中□□□于□内彻□□游外见烟燎内廷大兴土木权豪竞尚华侈亲信□臣取货于外又扣军粮皆名进贡织造龙幄科害靡极鄙猥无闻使之廵抚纳银指挥授之政事盗伏而虏发民竭而兵罢守法御史如刘天和则就逮张璞则死诏狱闾阎之苦祸机之畜皆不知也今宜痛惩前弊更宜充慢绝淫早朝亲政讲官说经师保论道究精一之传考兴王之故以表率天下褒衣愽□之雅孰与市井狡秽之羣广厦细旃之乐孰与边徼凶危之队不报明年廵按凤阳织造中官史宣酗酒作威大括民财荷黄挺二曰上所赐有拒令者杖杀之无论自都竹史以下皆不敢禁士隆奏之且列其贿若干十一年还守道事有张顺者京大猾也随中官守云南殴门子死潜回京避之云南守臣移文逮之甚急乃出以二隶押送至桃源重货二隶窃取淮上丏者毙之二隶告顺死勘实给文归巳三年矣十隆阅案疑之密廉之数月果得顺坐杀二人罪士民大悦时钱宁大有竉赐姓朱而廖鹏附之初鹏以中官廖堂兄镇守河南鹏凶残积金如山既败又以銮兄镇守陕西而其子铠用事鹏复□入锦衣□事倾财纳结自师保元臣相与接□□□□至旦士隆率诸僚疏其罪且曰堂来銮往兄甫罢而弟嗣任鹏内铠外父制中而子擅利鹏毒河南以起内盗铠毒陜西必召外虏　朝廷岂无他才专用一族两省亦有何罪日受百害邪鹏宁大恨罢职御史薛凤呜杀人巨盗被逮又夜自杀二婢子置朝门外怀牒诉冤凤鸣素事逆瑾致富又凶愎甚当案者即逊去累年不决都御史彭泽以狱付士隆及许御史完掠治取服凤鸣知事急货钱宁以其妻女往要之宁受凤鸣愬上奏乃下士隆及完狱七阅月士隆谪晋州判完谪定州士隆既之晋州教民耕桑如齐民要术之法岁果倍入民用殷富是年滹水决数县咸灾士隆奉台檄往塞之绩成迁知州　今上即位诛窜奸宂伸雪冤抑士隆复御史所司忌士隆才拟迁知府太宰石珤曰凡官居者悉以资深超用而谪者罢者犹以浅资拘常调是佞者常伸而忠者常屈也何以劝善乃得汉中兵备副使其地居终南大白间西南连蜀东接郧豫山山截嶪罗立山中长广数千里有良田美隩长林茂竹文狸蔚豹逋逃者往往擅以业岁货军官与通则吞并弱小藏大盗伺便出掠又好报雠杀人急则生变朝廷特置都御史镇之士隆至首按军官殛贪用良贼有王大王二阎仲良结回回患官不敢捕所在皆立亲识急则投匿号曰贼主士隆召主谕之曰汝能擒贼即汝功吾赏若否则吾率军焚山汝等与存者几何矣皆叩头曰幸公活我愿效驱使居数日各献贼士隆又取贼主恬恶者十余家破灭之遂大安乃堰响水溉田千亩立堤防溢又修云雾水未成而卒年五十有一 

　　○四川按察司副使刘先生天民墓志铭（李开先） 

　　李开先 
　　函山刘先生者讳天民字希尹济之历城人城南二十里有函山因以号焉祖璟以监生任巩县丞父绪以举人任高邑知县母张氏妊十二月而生先生生八日母疾无乳庶祖母章氏弃其子独乳之葢预识其子之夭而先生之才且显也六岁病痞延绵至九岁遇一妪以针刺十指愈出就外传日记千百字弘治乙卯父毕业太学携之读书京邸即通经史兼诸子百家言文笔滚滚命之题顷刻成篇十五岁游郡庠提学陈矩庵一见奇之每令侍食于侧正德丁卯乡试中式甲戌第进士闻父病乞终养未至丁艰丁丑二月起复除户部福建司主事五月调吏部文选司主事吏部用人慎重非久试不调调亦不即文选先生华实相附乃得之到司即着调选便览四卷虽有益吏治但时不能行己卯谏止　武皇廵幸罚跽五日廷笞三十庚辰三年考满阶承德郎赠父如其官母安人辛巳□今上践祚前是以谏罪者俱陛俸一级先生首与焉嘉靖壬午陛本司署□□□癸未六年考满实授员外郎□□□□□□□□□□□署郎中薛君采方在考功以文章得名时称省中二彦甲申七月泣谏大礼复　廷笞三十郎中余宽调文选未履任謪戍先生继之大推小补秉公竭诚剔滞拔淹登良黜劣远近风动余在文选后先生十余年慕先达之行事寻旧绪之茫然往往于故牍中见其批驳遗墨犹足以知其政也老吏候选者咸言嘉靖初年先生之敏夏虞中之执皆文选出色也大抵赖　圣天子新政臣下凡有注□易之力且有光耀焉给事中陈姓者素短先生因着补衣见部先生斥之仍假以进君子退小人名上疏指摘先生乃对品调寿州知州给事中赵渼等御史戴金等八上章论救不报抵州属岁饥乃禳灾赈乏通商惠工抚字勤劳民无菜色抚按交章论荐一十四次锄强植弱不听请托州之大姓及士夫无不敛戢戊子十一月升南京宗人府经历己丑九月升南京刑部广西司郎中庚寅四月升河南按察司副使分廵大梁时　上命刑部锦衣卫审河南狱囚重刑者一千五百余人得平反者几七百人先生之力多退而语人曰吾之遗子孙者只此足矣河南讼狱之繁大梁最先生一讯无不输服孟有涯尝云不意风□□□乃有此霹雳手宪度之清三五十年来仅见此耳有□不轻易许可者先生亦自呪曰吾能使公署无一事属吏无一钱惜不得按察使做耳先生时有盛名而遽发此言后果终于此官岂其谶也抑数欤未几胡御史所论壬辰五月以才力不及改四川去汴之日士民号泣攀留车不能发日夕纔得出郭甲午有声其屈者将处以按察使当事者以改调未久难之乙未考察遂以冠带闲住先生闻之略不动巳而遇　恩诏致仕日宾集友徜徉山水间东山之兴不减安石而识者属望再用亦比之安石云一日会余酒筵越席执手问曰君善聚书书解有几种耶余曰三十余种且戏之曰先生方以声诗擅名问此何无亦蔡传外有可复取者乎先生曰吾以治书发身童时曾着禹贡遡洄洪范解疑等论病举业之拘也近更有论语古解川中亦多见之余曰　国制业举者蔡氏与汉疏并行不知疏废何时汉之训诂宋之讲解以今观之殆犹以自鬼载云鬼以影随形均不可缺只以宋论之东□失之简少颕失之繁陈上舍失之碎其它各有得□□印之吾心耳先生□□不有金仁山王耕野吴□□耶余曰分章无踰于金氏小断细解王吴二氏亦多合者三氏之失抑又多于宋儒先生曰吾意亦如此幸勿令人闻之因陋守残者必恠我将并忌之矣以说经恐触时忌然而卒不免焉虽作钓鱼人亦在风波内矣仕路崄巇如此哉先生家居七年至辛丑廵抚李谷中上章论才堪起用命未下而先生无病卒矣诗文书翰世所推尚晚年词曲杂俗兼雅歌者便之葢虽假金元之音以泄不平亦可见才之优赡无往不宜也自少至老有风调善谈吐庶几乎嬉笑怒骂皆成文章者黄方伯海亭尝谓余曰同一事也他人言之或无意味但自函山口出人无不倾听者饮酒多而不废事次日亦不病酒所著有愧庵集剌寿稿游蜀吟南行稿草虫吟田间集并前所云禹贡洪范二解 

　　○四川按察司副使富公好礼墓志铭（徐阶） 

　　徐阶 
　　春山富公以正德庚午与予叔父谷阳□君同举□天乡试公时年二十余方面丰颐莹如玉树而意□闲雅飘逸予以童子从旁窥视之窃敬且慕焉后予稍长间以府君命侍诸先辈饮公待予独厚辛巳公举进士拜工部主事榷木荆州阅二年予亦遂幸泰窃又五年公以服阕改刑部会予免先少师丧复官翰林益得从公游故于公习焉公才高其于政初若不经意而所措注详练精密卒莫能易之初试于荆荆故利薮司搉务者往往遭怨谤以去公条所不便于商及旧制所宜复者奏罢行之声望蔚起自刑部郎中出知重庆尽取民所出赋役裒以籍而事之限使民自输于官奸人至环视不能有所干没自重庆迁副使饬兵建昌随山堙堑起海塘堡陆道数百里以避泸水之瘴先是建昌搉盐井以饷兵其后盐下迯而兵据有盐井之利于是税废而饷存当事者虽知其然然莫敢夺公令计所当受饷□盐税相准乃顿纾故时论者以公有定见又有定力于毁誉得失之际能无所动其心也当是时□□□□□君以论汪鋐下狱公争以无死法鋐衔之出守远郡公不怨尤及道江汉下瞿塘历巫峡峨眉青城诸山顾其仆笑曰吾尝数梦家万山中兹岂偶然也在重庆时蜀王与都司刘永昌讦奏不法若干事诏遣给事中御史案之蜀既大藩而刘又素凶狡二人以檄公或谓公勿往公不应至则一断以法仅十日狱具奏报可在建昌发属吏之贪酷者其僚以请弗听则谗公廵按御史御史惑之会当大计天下吏公即弃其官归所过登眺咏歌若以迁至既抵家不治生产数出游湖山经月乃返返未□又买舟以出自少至老未尝一日废觞咏即独处亦未尝不怡悦与人处未尝不尽人或负之虽至再三终不校葢公多读书尤喜谈神僊氏之说其所自得者深矣公讳好礼字宇超春山其号厥初洛阳人从宋南渡始家华亭曾祖祯寿官祖纲父洪洪以公贵封工部屯田司主事赠副使 

　　○四川按察司副使吴君逵墓志铭（罗洪先） 

　　罗洪先 
　　君吴姓名逵字近光别号云泉举嘉靖壬午乡试巳丑进士出身授兵部武选司主事会　郊恩进承德郎请便养改南京兵部职方司转车驾司员外郎进郎中奉敕督发南直隶江西湖广坐派料银殿工成加俸一级满考进奉政大夫以才王甚治剧出福建兴化府知府满考擢四川按察司副使奉勑抚治重夔兼达州兵备无何以母老弃官归君生而刚严方介负气寡合善任事事可疑弗顾可弗沮人莫樱其锋有尝试者辄窘自救不暇以故所至有声初至武选例当入内府查武官黄籍籍繁浩阉人恣奸病恐见察则多方误我君入举内令序坐内令久秘不传阉人固巳服其练达会校人窃籍被执词相连诸阉恐达尚书所丐免誓不敢有他武选火尚书以下皆得罪君巳改南京得免两京以南北重轻君意诚在毋不择官不知竟以自全也南京守备魏国公与兵部尚书争道尚书不胜忿密问计君曰彼擅役营卒岂制耶尚书悟发其事魏国果屈还卒数千人然以此衔君君闻之即疏其诸不法事有诏夺职魏国怒曰我弃一铁券杀吴某如搏鼠尔同寮咸危之君　不动时有伪印狱久不服君遣人私脱囚簪示其妻曰尔夫不胜苦业巳吐实令汝抱□□□死此□取汝信也妻果不疑出诸印榻下狱遂成□□王驿传舟车马船头陈某恃赀于公卿避役君不可走京师赂阉人以特旨免君曰不独一陈某也令兵马司定诸船户差遣以贫富籍众语曰通　朝廷易撼吴郎中难江南郡县役遣江淮卫水夫土猾所把费数倍君请入直于官附纲运至部分给之军民两便凡工役诸直出纳旧多羡目藏吏银工得钓机利至是痛割其獘无相染者每岁严舟上供虑阉人张其数以便私贾会计仍行不听滥取会同馆官马私乘不禁取律语刻木悬官马首借者凛然豪贵屏迹吏部将超资相待忌者所尼补兴化以剧郡难之是时母年高不可往留妻子侍止随二僮至官囊箧不缄尝即卧内延见宾客宾客见其寒素无敢言私民徤讼难治君听决如流顷刻遣数十事各中情实死囚争伤无验疑其隐于贿命燔水不得纳盐自临濯骇果得伤且左失二肋语囚曰殴者右手人则左伤隐伤失肋非验而何有自杀妻而诬其雠云耕田争水被殴死他吏上狱明年君虑囚追忆其时大霖雨因诘之曰得雨争水何竟坐杀妻诬不行郡中恶少数十人善速讼或投缊火烧人屋攫财市中夜盗数起谍其姓名寘之法讼益衰少每听讼尝手执券或延问他疾苦殊休暇乡士夫以异间易服旁窥之无不叹骇讼巳归赎锾各县庭无留人日晏走学宫诸生谈经义校试其文精鉴不爽君虽勤敏然存大体不苛细李御史行郡喜杖人内股下吏畏罪多窜君豫戒隶隶不听即面告御史某巳戒隶令勿杖内股恐多死人伤盛德乃敢复尔命缚去易他隶御史故惮君闻言错愕唯唯明日引避于是兴化独无死御史杖者王御史禁乘轿各郡多绐报君月上役舆夫若干王服其不欺禁随弛尝入□觐一无所赍归而藏金同知所侵故不省第缓交割期俾得自计卒不损君故不畏强御至于兴利除害尤勇徤有法先是病旱祷雨民请祠山中神曰圣君者君许之文祝神期三日必雨否且有后患如是者七日不雨君谕民曰徒邀福而不恤灾物蠧也当若等除之焚其偶大雨适至众惊服莫敢诪幻于是询南北两洋水利夺其阏于横民者建石堤章渔港□东山石闸以时潴泄塞西湖港尾斗门减□出□荡涵洞刻石纪成属之守者溉亩以万连岁大穰获异麦颕禾海寇数至多疑兵走之且曰此番船所招也戒自今□□□舶其后倭入市扰海上诸郡一如君言尝捐俸义冢弃骸且罪久不葬与水葬者去郡之日民追号若失父母在达州罢有司供张日省数金贪吏敛缩关市通和会与御史忤旬月解去御史遣人追谢廵抚都御史以擅离奏皆不顾闲居十有二年当道数四论荐君视之泊如也君人守道理不动声色而意常烈烈葢自少时巳然七岁学舍暮归掠者负走闲楼中假寐绐守者夜且半起缘屋匿樊圃中逻弗能得比晓乃问途归诸生旅见总制陈公公临诸生威以君抗言遂降色举乡试未尝轻谒县官县官有所请亦未尝不尽利害性修洁不能受凂即居官一蔬果不轻取溥业仅足□粥部使问遗郡邑交际皆谢不纳室无舛媵行无舆马临终遗言鬻宅以偿所贷妻子环泣□色麾之曰毋乱我我纵留终不能庇若等也翛然而逝孝友淳厚踰于常情达州归母病痈不解带者□□比卒寿九十有一君年五十余哀毁至呕血处□□□□惟所取弟适死杭州奔丧如其子少从兄迁学敬事之终身如其父迁子胤祗夭哭之恸未几迁复死君素壮实少病至是号哭奔走卜地忘寝食至羸犹以不及视窆恨与人交务成其羙赴急分甘有如夙负苟拂所好虽知厚不得望一面也君人好学愽闻耻章句少受易于萧教谕浚喜习谶达阴阳卜筮之说稍长旁通医药星卜诸技及国朝典故勋戚世次边圉险易论断一出巳意不苟附和文雄浑简核尤长于歌词草书吴氏先世缙云自吉州助教彭年始徙清沂遂新淦人六世泽潞同知克敏又三世邑诸生时雍君高祖也曾祖咸济祖春阜父昌举乡试卒湖广榖城县知县以君贵赠奉政大夫南京兵部车驾司郎中 

　　○四川按察司副使远斋顾公翀墓志铭（吕本） 

　　吕本 
　　公□□讳翀字曰翔远斋其别号也其先山东人宋建隆间有讳泽者宦余姚爱慈溪山水之胜徙家焉入国朝科第代不乏人传至贝睿生文文生铨公父也以学行著称曰西□先生封工部都水司主事公生而岐嶷不类凡儿稍长笃志好学弱冠游黉校声名籍籍嘉靖戊子举于乡壬辰举进士授工部都水司主事分治南旺诸泉至则厘革宿獘疏浚泉源使夫必受直而漕无滞艘公私称便奉敕查理山东藩臬及诸郡赃罚葢前此所未有也公秉公持法风采振杨士论翕然归之时西屿公在署忽弃飬乃扶衬归葬如礼庚子服阕补兵部武选司主事寻擢员外公即于九边智勇忠义之士皆廉访籍记每佐其长以易置无不当癸卯擢河南按察司佥事驻节颕上兼摄徐州兵备道徐颕地跨江淮多巨猾剧盗号难治公从容料理案无留牍而地方宁谧故事江北直隶诸卫更番赴京操备率五之一公稽军伍逃亡空虚乃奏减五一之例豪恶毛至刚古夺民妇女田产恃雄赀无忌公竟捕之置于法颕寿间盗多株连不解公下令曰以姻连坐者勿治即日归农者无数抚□交荐方期大用适以旧在兵曹查黄诖误左迁许州判官转定通判大名同知复擢河南佥事时郑府横恣不法公悉缉治之遂敛迹彰德宗亲王守道白昼谋杀其兄御史入贿欲从未减公廉得其实坚执不可御史衔之诬他事中公公与讦辩御史竟落职而公亦改福建未几丁继母陈氏忧乙卯服阕补云南未抵任予适视篆吏部知公淹滞独甚擢福建布政使司参议时倭贼猖獗而福宁尤急廵抚王公询特以公往剿之公驰至其地凡可以御备之者无所不至一捷于山秦山与再捷于大金闾峡三捷于州城之外斩首三百级余俘酋或二百有奇贼大挫逃遁地方底宁抚按奏闻　上嘉奖赐以白金文绮庚申擢四川按察司副使去闽之日福宁士民攀卧感泣立祠祀之四川松藩故维州境外地也军夷杂处判服不常公至动中机宜形格势禁一发即就戮有奸军周尚武者阴蓄异志公访知擒其首十八人如几上肉余党悉平因条画五事严责成以驭兵威远权事宜以防奸制变复旧额以赏夷安边完逋饷以足食养兵设官攒以典司出纳廵抚罗公崇奎谓疆圉大计□□于此乃疏请行之而公以西土寒甚不堪壬戌坚□致仕归归六年而卒公扬历中外逾三十年□至功见言□□□并行固济世之才也但□踬屡起竟徘徊□□间而止士论惜之公心怀忠信气禀温和虽巳贵□恂恂若儒生及当官遇事则持法毫无假借如□至刚王守道周尚武等事所谓凛然不可犯□闻者莫不敛袵起敬公孝弟俭约尤出性生葺先祠置墓田待母之兄弟与巳之兄弟恩爱曲至以至宗族姻党故旧皆尽其力之能各有所济友人郑朝济者父子客死清平公万里归葬其骨此古人所难若其自奉则布缊藜藿终其身而所以教子孙者读书善之外不问焉若公者世岂易得哉 

　　○四川按察副使章公美中传（王世贞） 

　　王世贞 
　　章公美中者字道华其先常熟人父封评事公徙□石湖傍吴人而公生则巳警颕九岁善属文稍长居寠读书石胡寺至丙夜不休寺僧异而饮食之间游丁翁邸丁翁知公非常人则又饮食之折券曰富贵幸无相忘也公亦竟弗谢去当推择子弟员试于邑第一人自是连试辄高等而属评事公卒家益贫所授经诸生修贽辄以分诸昆弟母异储久之举乡试又六载成进士拜大理寺右寺评事守文法母害满三载考授文林郎寻迁左寺副公好洁修自矩寡合退曹僦一牝马羸至见骨曰吾蚤暮亡贵人造请安事千里也即有所赋撰口嗫嚅索管染侧理竟促鐍之笥矣居无何擢江西按察司佥事分部豫章豫章故多显贵人而相严时亦在部中凡相严所爱幸监奴中外戚党指使阴喝郡邑若取寄来往邮置视以下厩公独禁弗予马奴恚即榜系之□使者请弗得自是严氏奴多取间道去而公所按谳即它显贵人居闲亡所假借豫章诸侯王有藏匿亡命者公遣谓之曰法自　高皇建也大王□高皇帝耳孙而身悖之使者以宗正条王之舍太子王亦终能匿之邪立出亡者人或谓公太峻得无虞身耶公曰吾虞此三尺耳不能七尺计民舍灾公驰而拜之反风火息巳逐捕丰城盗歼其魁余党解散兼摄七道篆一切治理流闻前后台使上书荐公者凡十三辈而会公八贺万寿所谒报相严无加礼相严复用前事内衔之持不肯下凡五载始迁广西参议广西故西南夷地多猺獠错汉民而居夺攘矫虔日寻干戈人不覩老公以法整栉之咸惴惴受吏盗陷太平诸郡公先诸道兵摋其冲捕虏首百余设伏夜捣宾利徭降之士兵当调发而北御倭公戒母后期后期如明法巳又戒吏母寻前例受赇受赇辄僇以故兵吏交愓息赴约恐后公以其间修明学官令风诸弟子衿裾其魋结彬彬矣而公所按部出入箐砦冒瘴毒寝以成疾数请告会迁四川按察副使填松潘公念疾无巳时而徙地益远益忽忽不乐遂遁归里不复出时年仅四十四云岭东谭大初者与公分道江西偕往相严所揖其子弟中贵人不拜径出其治广西又后先得代而广西士民讴思之曰谭公政若霜日章公嗣之守画一公之归也谭公巳前请休里踰一舍所迎置酒相劳曰拙宦迹类固当公竟□归耶不佞葢先日矣公前所置田宅以与诸昆弟既归贫不能着业至僦它旅舍以居束身俭约奉母外食不兼簋而佃入奇羡用资戚党缓急岁时损粟蔡翁子曰甚愧终约不能如韩王孙粟自吾力耕出耳公于守令有造请绝不敢谢亦无有以居闲请者其人若严冷抗手轩目寡言笑或以贵倨目之而中实冲然不自足于诗近体宏爽开壮有开元大历风书仿视京兆得大令遗笔然自谓日力寡众体未备云隆庆初中丞林润御史董尧封相继上公名报闻意且将大用之而公卒矣距其归葢十年而公卒后谭公复起娄迁至尚书王子曰当隆庆初不及用章公而以死惜哉夫士居约乃见节义公竞竞守三尺炙手若热逝不以濯退而食贫其甘如饴蟪蛄之音不入于耳贤哉章公令公出而骤显如谭公亦奚所庸出也易云介于石不终日贞吉公庶哉近之矣 

　　○四川按察司副使李先生贵墓志铭（吕光洵） 

　　吕光洵 
　　□自嘉靖乙丑读书翰林居京邸见朝士往往相聚讲学之会而其著者又往往得羙□□□窃疑之或谓有当路者主其会故然时太史李□□先生亦间与一二同志讲学然竟出四川宪副先生在翰林巳十五年外补非其宜也则私益怪之无何先生未之官且乞养归矣然后知向之聚讲葢妄相附会者所非必当路者诚主之而先生则以学之不讲忧非欲附当路者之意也先生名贵字廷良南昌丰城人冢宰古澹公讳裕高祖思州府太守翼愚公讳槩曾祖登仕郎守贞公讳环祀钝斋公讳誾父先生生嘉靖壬午十月十三日丙申年十五即入郡庠壬子举乡试第一人连登癸丑进士选入翰林读秘书乙卯授编修戊午满考封钝斋公如其官母刘氏孺人己未以刘孺人丧归癸亥复官翰林丁卯隆庆改元出四川按察司副使以钝斋公年逾七十请告归辛未年五十矣以二月二十四日卒先生幼颕敏书过目成诵初下笔诗文即轶□成者出其上稍长潜心性□之学尝读于语□□□□倚衡者跃然有悟即日务静养非礼不行及□□馆即编集古名臣相业日自省览慨然欲身任天下之重既入史局益讲求天下治理自锺律刑赋兵车阵法靡不综核着图论己未乙丑两校南宫士有郡县者手编濂溪明道横渠紫阳象山五先生政绩授之曰冶民当法此无爱民之实心者治终不古若也葢志甚大材甚高未少出其端绪而忌者所构失当路意归未二年而当路者去继者方议起先生而先生逝矣人无不先生惜者然先生尝语洵曰方癸丑将选馆时李西野宗伯欲介予谒严相公予谢不往亦竟以入馆命固非人所能尼使也严于先生同乡且不肯一往谒及严既去国睹忤严者悉被显擢而先生又独自免归以先生所守若是即令尚在又安知能必有合耶起不起于先生意固未足轻重也乙亥九月十八日卒年五十五先生所著赋讼序记表志论议诗词读经史杂记合若干卷藏于家丰乘思齐录及五先生政迹俱梓行于世洵自南官先生所识拔滥入翰林先生戒之曰官于此有三隆文声以起世誉上也勤□承以惬时好次也下乃守廉耻待岁月耳虽然尔必其下者呜呼言若在耳而先生不可复见矣 

　　○四川按察司副使赵公三聘墓志铭（王家屏） 

　　王家屏 
　　万历壬寅六月廿一日四川宪副任斋赵公卒于家冢嗣国史检讨用光辍直奔还痛不及视含殓也日夜冯棺而号其季父宽譬之勉以大事乃抆涕草状介书使于余问铭焉余时卧病奉讳恻然悲也嗟嗟天民遽至是哉忆昔释褐从公相与兄弟欢公少余二岁而才志高迈百占于余仕不应独淹退不应独蚤余之腼颜于公者多矣乃今又先余逝也余何能勿悲而忍铭公乎哉顾知公莫若余则何忍不铭按河律赵氏自晋献公灭耿以其地赐大夫夙始国初有讳思忠者四世而生盘盘生軏饶于赀而喜施尝以凶岁捐千金发粟二千石哺饿者他所助昏丧缓急之家尤众里人至今诵之軏生九成仕顺德府照磨能世其德以公贵赠奉直大夫禹州知州娶周宜人生三子公居次讳三聘字天民号任斋公生而韶秀童时里胥摄更夫者哄于门诸兄走匿公请往见令婉娈盘辟容止甚都令奇其质试以文立奏诧曰此异才也赐之笔札而厚遣之更夫事得解年十四补邑庠生文醇深尔雅同邑畅生绍川一见逊伏戊午遂与畅偕举于乡其年受室柴两上春官壬戌值赠公病归侍汤药不解带者累月殁而衔哀茹素毁瘠有加服除登隆庆戊辰进士当馆试业在选中以束于额止授山东益都令过家省墓取道大名兵宪某欲交驩公邀饮不以礼公艴然曰将宾我而属我耶拒弗应某大恚乃摭公枉道擅用传棰杀篙工事劾公对簿而篙工寔不死薄谪河南布政司照磨甫五月迁江都令再踰年丁徐宜人忧丧之如赠公服阕除河间府献县公凡三领县县皆丽郡冠葢如云簿书丛其前若山委公出则戴星入则设燎穷日夜之力应之馆无留宾而案鲜宿牍且能推其余力钩考旁近县事得其情也尝众谒上官问及邻邑疑狱其令噤不能置对而公对之甚悉上官伟公才自是旁近县狱亦无不移公论报者前后疏荐公十九能声日益上闻而劳亦日积寖病络血矣戊寅擢守禹州又六年所入拜司农郎督饟辽左以功赐御府金者三增秩俸者一己丑擢四川按察副使备兵川东会翰检君魁省闱公喜自尉曰嗟呼吾向者淹恤民社叱力必殚而不敢告劳也乃今可以休矣遂移疾归归而构闲闲亭于郊园携宾友觞咏其中翛然适也翰检君既成进士官词林以辛丑奉使道□某年用　东宫庆典进公亚中大夫资治少尹公拜受策书荷以荣翰检君当报命公起居幸健无恙曾未浃数月而溘焉逝矣距生嘉靖戊戌寿六十有五公服官二十年其绩効所表见大半在吏治即精敏任部剧而不苛琐大指在拊循百姓振救甚菑害勿使扰之而巳江都苦繇赋而公行条鞭法独善民便之作歌咏其事献县苦河溢公疏源导委俾水有所归民得不虞昏垫中州苦盗公行保甲法什五相司其后妖党煽乱株连数郡禹州独完民相与戴公若父母建祠祀焉乃操下特严墨吏猾胥铢两之奸不贷逆旅主人苦客客愬之公重罪之里市豪顿戢台察监司所使人怙势而横一切绳之以法遂无敢绎骚境内者维杨多大贾往地方孝廉下第率过而谒令求荐馆贾人所觊挟令之重饱金钱去公峻谢不与通曰吾不以身市侩佐若曹罔利也医某侍公疾语次微餂公以赂公诃之曰勿多言视疾耳奈何轻以身尝乃公三尺乎山人张鼎文者以诗文游缙绅间颇于公事老居禹独不敢向公吐一词故事县令赍用恒倚辨筦库公所至痛自裁损常禄外毫无所需当去任库贮赎锾若羡镪多者数千金悉籍记以付吏丁丑癸未两朝京师诸守宰争走津要苞苴塞途公行槖萧然耻以货财礼时有修维扬却者萋菲于吏科都谏所谋螫公竟无如公之清约何也公在献增葺单家桥颜其桥曰五节以旌贞女之烈在禹检故府图籍编次州志以备信史皆有裨风教而礼贤爱士体貌更优己卯壬午两校省闱得人尤盛其入司农郎值銮舆谒山陵中贵人骑而从者部当宿刍藁以待公画地以域止中贵人域外按次给之迄事无哗者监九门盐法日与大珰其事俨然以正临之诸胥隶蟊蠧其中者搜剔殆尽其监饟辽左帑金漕粟应手辄发曾不淹时士气倍厉广宁北有牵马岭道迫陿骑过必下或议开之以度诸乘障者公曰此一线之路我能往虏亦能来开之不虞廷虏入室乎其后虏果从其地内犯众乃服公先见谓公不独习吏事且习兵也于时大将军李宁远公每出塞得首虏功辄推公转饷力而督府顾冲庵公数咨公密议复特疏荐其有帷幄劳请加四品服以示优异事虽中格而誉望隆隆固巳出诸边使者上矣比归剏建宗祠以岁时率族人荐蒸尝唯谨春秋学宫释奠必祗谒先师元正若圣旦必朝服北向拜祝　天子万寿其于在三之谊老而弥笃如此始公从赠公顺德受书卫先生所后过顺德先生巳病拜省床下经纪其家而去而双洲卫先生者则公里塾师也仕三河尹卒于官公位哭奠遣使迎其丧归时起居先生夫人而以女妻其孙即屈年辈勿计也拊弟侄呴呴然慈而不废检括处知交过常面折而事巳辄忘乡后进从公讲业者躬课其艺之上下劝勉之起高等弟子掇科第者彬彬盛焉至问遗女兄共其困乏贷妻族多金不责报而饥寒惸独若靳生守中郝生永禄并以沟壑之急托公归仁衷盎然又若自高曾以来传家之心法得公引之而愈长也傥充其志虽尽八荒膏沐之有余乃仅沽浃三数州邑而止所待以蒸云出雨沛施公木竟之泽者非翰检君他日事耶 

　　○四川按察司提学副使傅公光宅墓志铭（于慎行） 

　　于慎行 
　　东省故多才士以予生平所友有五人焉年皆差后以吾长者历下于子冲氏少予二岁髫则仝舍生次则聊成傅伯俊氏与子冲同庚自未第时相与不甚狎不甚早及甲戌分校南宫得临邑邢子愿氏年又稍后无何临朐冯用韫氏以弱冠入词林同朝最久而其故同舍生蒙阴公孝与氏同用韫年相若晚乃出其门下此五君乃一时海岱之英而吾皆得以世谊交之惟子冲称弟他皆降礼相与考德讲艺游心竹素之林可谓甚盛而今弃予逝巳过半矣予以□卯归田明年子冲陕西大参没又十余年用韫位至常伯而没又二年伯俊罢蜀中学使归归月许没也今惟孝与在词林子愿以冏卿在告与吾跂而相望若三星耳伯俊讳光宅伯俊其字别号金沙居士上世山西洪洞人远祖居敬国初徙聊城六传而及米脂则大父也米脂公三子季曰学易号肖岩公举嘉靖辛酉省试不仕而以公贵累赠中宪大夫重庆府知府更曰中宪公中宪公娶汪公湛女累赠□人即公母也一夕梦瑞光满室寤而生公曰必□吾宗遂以命名公生四岁诵诗十六经术通明学使袁安节公识之隆庆庚午举省试高等入游太学试冠六馆万历丁丑成进士授灵宝知县出而闻中宪公讣也徒跣奔号哀毁踰礼服除补吴县吴称江南首邑财赋甲天下蠧獘多公所搜核厘革析及秋毫而用仁厚处官一切拊循煦俞耻言文法以闲延进诸生论难经艺奖拔名流后多显贵乙酉召拜河南道监察御史首条便宜六事皆见嘉纳按行二关疏荐故蓟帅戚继光众论快之庙堂意弗是也有诏让公公方受命按晋因请告归辛卯还台次当按浙而御史宁晋王君以劾太宰左迁公疏申救语侵太宰太宰浙人也台大夫因请改陜公辨题差事例又侵大夫大夫益不能下而公平生雅游多厚招文士一御史阿旨下令大索山人遂得公舍客戍之坐诖改行人司正公亦不悔也曰客不负吾乃吾负客耳无何奉使岷藩道中迁南京兵部郎中而又闻太恭人计也其时公年长矣一痛几陨头须白服除结庐河上矢不复出里长老皆前劝语乃以戊戌诣阙补工部郎中兼摄三篆内工河漕岁费不赀凡所综理筹划财省多署中受成而会税珰马堂横榷临清其徒与市人鬬射杀市人市人因焚其署守臣以民乱问公曰此珰所自致发难不在民也疏白堂激变状因请诛其记史郑惟明惟明者大猾而窜籍戚里翼珰虐故公劾之疏入不报而附珰者谬谓公侵宫侧目视之矣己亥播酋作乱诏发兵诛少司空重庆赵公言于朝曰诚得傅郎郡□贤于十万师吏部请以公往至则诸道士马大集境上公治粟转输出纳均平民皆安堵师无后爨制府长垣李公倚之军中谋画多所赞决寇平请释胁从及他枉系全活以万计若文吏有功见诎皆请录巳出藏金钱缮治城池学宫并敷陈圣谕月旦读法人大洽辛丑满考察能奏调成都而值故播改郡计非素重臣无以填之乃进按察司副使分廵遵义所部皆新邑也兵后境多暴骨祭而瘗之遗俘畏诛小反督兵击定播境遂平而安氏故与播构党侵其裔土举以入黔公谓国家一统在黔犹在蜀也顾播方以道命见潴而安氏据其故土国纪谓何制府新城王公因请按舆图归蜀持衡未决而以望改督学政其时大比期迫星驰入郡不数月而竣省闱入彀皆所甄拔也甲辰大计前所侧目者则乘间中公至传白简公笑而曰无伤也吾固巳日夜治装归矣抵舍而病以其年五月二十九日终于正寝距生嘉靖丁未得寿五十八岁公人才气倜傥风神闲旷翛然物表姿也孝友乐易情谊周洽于人无所不亲少从从兄受经贵而师事终身不敢与均茵席先世田庐推以予弟不取其分羣从子侄量材授赀使修生业而集其儁少肄之家塾朝夕亲督课之又甞置腴田五百以奉两庠膏楮内外戚属待之举火者亦无虑数千指矣博闻强志贯串百家落笔千言词采流丽诗在唐盛中之间莹洁儁逸书模黄豫章体苍郁有致海内珍之所著有巽曲吴门燕市蚕丛诸草行于世夙慕方外之游于内典玄宗无不深诣谈说名理指画世故挥麈悬河风生四座而切近事情不虚论听者之醉心平生倾身士无识不识裹粮而赴者所至如雨无不人人满志即尝受其施后负之者意亦不衰也其才愽大通敏无所不宜居恒慨慕勋名锐然有志当世而以任毁迹卒修却者所□谈者惜之嗟夫名迹之间果足定士品乎哉 

　　◆佥事 

　　四川按察司佥事陈君僎行状（吴宽） 
　　佥□张善昭传（孙澯　顺德县志） 

　　○四川按察司佥事陈君僎行状（吴宽） 

　　吴宽 
　　君讳僎字汝翼其先汴人后徙家于吴自大保而上代有隐德入　国朝有建昌丞者君之叔祖天瑞也天瑞仕犹未显王君之伯父少保僖敏公镒始极贵僖敏方握台印时门户赫奕吴□仕宦家第一其子姓尤盛君生长贵族居诸子中独以问学事从里师郑镠受周易昼夜讲诵弗怠学既就绪郡邑将援例荐于　上适监察御史庐陵孙先生以提学至闻之曰是子秀异当自取科第以世其家奈何凭籍气力去作官耶寝其事而从臾之学君感激奋励益探索于经史诸书景泰元年应应天府乡试以第十四人荐司文衡者且录其程文一通以传四方二年中礼部试遂登进士第观政礼部五年拜南京河南道监察御史阶文林郎天顺四年迁四川按察司佥事御史时数断疑狱尝有坠马死者家人指一人所杀其人被掠不胜将自诬服君覆讯之察其有冤色廉得死者故与之有怨其家缘此欲中伤之阅其尸果得坠死状即日罢其狱行殿火民有盗其一水者吏比例禁中物以法当斩君曰此固行殿也岂禁中乎况所盗者煨烬之余耳竟以减死论葢君治狱必使人法并行故屈抑者多所平反然至于怙终者亦未尝少贷也南京龙江设提举司掌盐课官守商贾往往赃贿上官幸纵其奸獘不问君实廵盐一商从他人得君家书一纸转致之冀识君君曰吾家书顾令汝辈持来耶笞其人投书火中因痛绳其下以法无几奸人敛手不敢犯他日谒都御史轩公公曰君非焚家书御史乎之称叹四川僻在西南地杂蛮獠溪藏峒伏患无时朝廷亦既设备岁久人懈备弛贼日肆虐寇钞城郭杀县长吏君至成都闻有警率民兵二千直抵长宁戎县剿灭而因以镇抚之至则贼方聚众数万据崄阻势炽甚殆不可当君曰贼势如此而吾提孤军入不测之地非计之得也乞师于朝　上命同知都督府许贵将兵五万击之既破其寨君独挺身入巢穴追擒余党百人获其马牛器械无算被虏男女悉出之贵将移师君前驱列营大埧不解甲者两月复破其寨四十余俘获益众贼既平君建言蜀多小邑国家止立令典然二人或以事去职一旦缓急顾使他官摄之谁与致力哉其内江南溪以下二十二县宜置丞簿一人抚民而乌蒙乌撒东川芒部□边郡县去京师□□□□□习夷情每三载辄考绩去往返万里动至累岁夷入得以乘间窃发宜通九载考之便又长宁戎珙与蛮寨邻境而攻守缺人宜免宜宾南溪江安纳溪民兵松潘征戊及缘边汉夷民夫盐井远运使专攻守可也他如欲补军伍设关堡置器械诸事皆处之有法而虑远事未及施行明年夹江之花溪贼再发右佥都御史陈公以君练习遣行君至激励士卒号令严明赏罚必信人人用命遂大破其众既而汉州德阳彰明以次平所至降者君释不杀一以恩抚循之御史上其功未报蜀既无事君书守备策会议贵州还至叙南背岸峯江水惴悍舟触石破遂及溺焉成化二年四月十三日也年四十五君人孝友慈爱伯兄蚤丧趣令其孤汉就学而常资给之初无子子仲兄之子浙既得三子而遇浙益厚其居官斤斤谨守尤以廉洁称其行郡虽笔砚亦自持廪米稍余遇邮驿衢路摧坏辄斥以修之尝督马政江北岁满濒回同官或遗以墨三笏辞不受曰墨幸自足无烦相遗也其人媿叹君本贵富家子位既通显以身许国其廵行边徼出入行陈跃马被甲毅然一介胃士功业着矣谓宜向大用而接武僖敏而卒至于此惜哉然君之死不可谓非工命也当王事鞅掌时见丝髟火小害缩首萎不肯出一指力者皆是君独不顾前后奋力之虽至于死死而尽其道者也夫惟尽其道而死谓之正命岂不然哉 

　　○佥□张善昭传（孙澯　顺德县志） 

　　顺德县志 
　　张善昭者龙山人也字彦光以举人试吏部高等得兵部司务大司马余子俊甚才之尝言选法台官以其越爼不悦部领官恒三考叙□善昭声籍甚未及九载超拜四川按察司佥事治屯田台□劾之左迁凤阳通判转临江尺籍魏安生等八十□人皆练子宁肺附所谓奸恶者也善昭上封事曰子宁忠贯古今　太宗谓子宁在朕当用之　昭皇帝亦谓方孝孺等忠臣既忠之矣何肺附外属尚以奸恶配百年不宥哉乞复其家朝野壮之寻致仕初善昭计偕天顺癸未南宫火执友刘生琮死焉善昭旁皇数日于煨烬中得遗骸归瘗卒业成均同舍赵兰生窘且疫妻躬薪水戒门绝善昭频视之生垂绝叩枕谢曰蝼蚁何足累君君自爱比再往生巳卧地善昭抚其心尚温也曰是谓泥尤宫气行周而堛坼鼓触弗泄者法当生举而卧之床奭斗以汤水越数日愈明年举进士德善昭若父终其身其敦义如此□厚本及其乡人居旁无甚冻者饿者无裸葬者环数里忿而争者不之公之善昭冤不能自言之公者之善昭亦各少厌而返都御史刘天夏世所称贤大夫也镇粤独单车访善昭信宿乃去孙澯最知名 
　　澯字景川生而秀朗年十五补邑庠生里豪侵其祖墓权贵人里豪关说善昭以佥事家居不能白也澯乃上书直指使者祖墓得归善昭□人曰吾家千里驹也弱冠登进士知建平县建平剧邑号难治至则进长老问民疾苦而因革之尤重学校励忠节饬范仲淹之祠表王叔英之墓诸所措置筐箧吏见谓迂远以若所澯亦不屑也三载称职待诏考功先是廵江御史贺洪有里中子客游建平檄澯与之徭澯不听洪憾之而澯所禽治邑豪交构其间于是洪署澯惰不谨改广昌澯乃上书讼洪违　宪纲听请寄预平徭侵职掌挟怀私忿凌轹下寮洪坐削籍澯改广昌如故大司寇何乔新先朝名臣未有谥澯请易名任子其先名教持大体皆此类也迁礼部主客司主事督会同馆是时大司马王琼与都御史彭泽有隙泽经畧哈密以金币与土鲁番赎城印未几土鲁番复据哈密犯肃州琼遂劾泽擅命遣使纳币启衅欲杀之并逮都御史李昆副使陈九畴泽刚毅敢行屡讨流贼有功时议多右泽者澯乃往说大学士梁储令之地储怃然曰晋溪我尚畏之安得此言晋溪即琼也澯复进说储许诺数日琼遣其属□洵持牒会澯穷核其事曰此宋覆辙事成有显擢□景川共此老秃翁何如澯正色曰公误矣大夫出使于外苟有利于国家专之可也泽与土鲁番檄固在岂宋屈巳和戎比耶范仲淹尝与元昊书宁独泽变起仓卒非李陈边人且鱼肉奈何并罪之公所得几何乃助不义谢王公母污我使得罪天下后世卒不署牒巳合部大臣及言官多救之者怿等皆得释澯之力也改仪制仪制掌　朝廷典章封册学校贡举及四方章奏主事姚镆尝类书未备及澯主事乃卒就之迁精膳员外郎嘉靖甲申七月戊寅诸臣以　上必欲称　孝宗皇伯考相率赴　左顺门哭谏不起　上大怒系　诏狱首编伍四品以上夺俸五品以上各杖之于是澯被杖死年仅三十有八澯未死犹力创草疏数千万言大要主人后者之子期再上及弥留投其疏谓李义壮曰身尽废独此心耿耿耳闻者莫不伤之隆庆改元以御史庞尚鹏言赠太常寺少卿澯生平慨慷尚气节不能容人之过直指毛凤邀饮语不合遂拳之见义□不顾其身尝言惟吴献臣可语此故卒死杖下　论曰余见方孝孺练子宁事未尝不涕泣沽襟也余□王御史度亦坐奸党宗家外属编伍百五十户莫善昭言者今天子一切宥之岂惟诸臣善昭死且不朽明伦大典圣人不易一时诸臣未免胶柱汉宋要立义较然不欺其志可不谓忠耶或传澯儿时有妖降于其室语它日登第除拜颇验戊寅前数夕复来止之澯不听神怪之谈搢绅所不道信然断而敢行鬼神避之若澯不愧乃祖矣 

　　◆知府 

　　叙州府知府盛公日永传（胡直） 
　　夔州府知府高公墓志铭（何景明） 
　　重庆守沈公海墓表（李杰） 

　　○叙州府知府盛公日永传（胡直） 

　　胡直 
　　□□者吴县人也名日永天顺间进士授监察御史以直谏谪罗江县令政廉明务兴利寝害不谁挠吏畏而民信之时邑寇胡元昂啸集称判昶着檄谕散其党遂缉元恶平之不烦只兵邻邑德阳寇赵铎者僣称赵王所至屠戮攻成都官军覆陷杀汪都司势叵测罗江故无城昶令引水绕负县田画开四门市中各闭户藏兵于内约炮响兵出又伏奇兵山隈阳示弱遣迎贼贼入室未半昶率义勇士开户闻炮声兵突出各横截杀贼贼不相捄山隈伏兵应声夹攻殊死鬬贼大北斩获不记数俘获子女财物尽给其民邑赖以完父老泣曰向徽盛公吾属鱼肉多矣肖其像今存初昶至邑衙后有庙神素妖左右以例请祀日永弗听至夕有鸡伏神前如钉置然日永曰神敢妖若此促毁之时前令张尚留至夜神梦张令求解张晨语昶昶弗允张夜梦如前张梦语神曰若何不自诉神曰前者乃鬼卒耳盛公威灵何敢干也其鬼神惮伏若此昶后升叙州守而去至今罗江民祀其像于寺岁不废云胡子曰余校士按罗江访名宦谁氏署邑者报邑自刱无名宦亦未有祠予檄责之而学官导士民以盛公事状上余览之不置葢之敛容属属然而慕也盛公决策挫贼存无城之邑斯既以奇矣乃能使鬼神惮伏其威德此何以致哉夫行立则人知念动则神鉴然能矫干行者不能矫于念能逃人非者不能逃鬼讥若盛公事非其素念无颇不可矫而得也岂不亦至难平余未暇考盛公始未粗传其事将刻置祠中视吾党士及吏兹土者得以览镜焉 

　　○夔州府知府高公墓志铭（何景明） 

　　何景明 
　　铁溪先生高公上世山东人始祖济南万户万户生成徙居河南太康县成生智建文时副千户永乐间谪戍信阳遂世居信阳智有孙曰琼景泰庚午举人祁州司训司训有男子二人长铎次即公司训卒于官公纔二岁母李氏携之归年十一时与羣儿戏约于学宫池水上曰我钓鳌亦如此尔指挥刘宗异之举于提学陈公选儒学弟子员中成化甲午乡试戊戊举进士授武选主事崇王请置守备汝宁马大司马以信阳巳置守备而汝宁重置难之集司属议公进曰是不难移信阳守备置汝宁俾兼视信阳则事摄而官可不重置大司马喜曰主事议便于是常引与计事称之曰我益友也公仕宦既闻时有所愤切乃言事忤内贵人内注其名屏上卒以他事逮之调镇远府通判在镇远钱都御史所重谘以边务洞夷有相仇者使通判辑之不服通判乃夜徙居他山空设其供帐故所迟明往卧榻巳碎通判则从容束带出帐前议和事夷古见而神之尽服弘治改元移山东青州府明年迁镇江府同知同知尝委事江南诸郡着绩自镇迁□□府知府一年致仕归□乡人游燕觞咏自娱十八年　今天子御极诏进大中大夫初人属公以公辅之干公亦自负旁睨一世无所下以是人又忌之使不得究其用故公之归也益肆形世外尝曰仕宦之途我固谙之矣人生苟快意何必至卿相哉公体貌修伟而精神宣朗见者倾□□善谈辨时出诙谑晓音律能自度曲兼善书画皆奇徤自成一家公既综愽众艺而尤长于□诗语豪宕自喜篇章流播时人珍之在镇江往宾日本使臣使以诗上公和荅章立就使臣俛首叹服曰此中国诗人也性傥荡好交游乐于与进门下之客率多名士其在乡益铲岸示场后进无长少无不与之者而好学躭诗至老不倦公生景泰壬申五月卒正德戊寅八月年六十七岁 

　　○重庆守沈公海墓表（李杰） 

　　李杰 
　　□邑有厚德君子曰太守沈公其政教施诸官其勤俭行于家其信义孚于乡党搢绅士夫皆推达尊若公者岂易得哉公外质直而内详敏绩学种文淹贯宏赡而不自表暴人干知者年几强仕始领成化乙酉乡举同举者或侮之公不与较巳而连登丙戌进士第授刑部主事时有疑狱久不决公一讯得其情老于法者自以不及也升员外郎中按事福建名重藩臬大司寇以公才任繁剧更公干云南司理京邑讼事公处之谷如也迁泉州郡守始至辨伪造仓印人巳慑伏宪司讼有难理者多下公核实岁亢旱禾稼将稿祷于天有愿捐十年寿化三日霖之言精诚所感不信宿而大雨沾足以泉庠旧无经师聘兴化进士黄干亨举子林沂至郡与诸生讲解诗书二经义指授以文法度泉之文风蔚然勃兴登科第者几倍于前丁内艰服阕再守重庆兴学校以励士气节冗费以阜民财省徭役以纾民力令家僮岁致秔米以供饔飱郡人有侯食苏州米惟饮巴江水之谣三载述职廵按御史及藩臬长皆列其政绩达于天官期大用公而公竟力乞致政以归归则惟□予读书亲课其举业勤于治家条理精密与人交情谊恳至人亦敬信之无敢慢者虽小夫寠人有善行辄称扬之不置里巷之贫乏者知则必赒之见禽鱼之鬻于市者恒赎放之平生所行皆心实意非勉强然也年踰八十蒙　诏进阶三品公讳海字观澜号葵轩苏之常熟人 

　　◆同知 

　　四川夔州府同知苏士润墓志（曾同亨） 

　　○四川夔州府同知苏士润墓志（曾同亨） 

　　曾同亨 
　　庄皇帝改元之年诏天下所司各举部内郡县长史政绩卓异以闻江西抚臣士凭按臣朝宗合疏言近世守令大都尚通变工纳结即簿书期会率多虚文塞责□拊循之实甚非国家张官置吏慰安元元之意臣等窃观吉水令士润博学多闻才谞迈众能以实意感孚士民首建社仓倡富室尚义者各量力出庾粟以备岁凶一时境内向应捐助几至二万石一切聚散具有成式一邑无穷之利暇则延见诸生诵说经义评隲文艺高下不爽丝毫士视之如乳儿之于慈母而畏若严师其它如建社学革积揽行乡约严保甲剏乡先喆罗赞善祠刻其集以傅兴利除害犁然当人心未可一一指数葢江以西郡者十有三州者一县七十二政绩卓斚可称述无能踰其右者庶几古循良之遗焉报闻明年君遂以今高第征入江西道监察御史拜官首疏请　束宫讲学又疏举遗逸以备缓急又疏裁东粤抚臣以苏困语皆剀切中时弊远近所传诵巳有　旨取光禄银三十万两备内供君抗章谏阻谓江汉之不足塞漏宜从罢语尤峻直同台咸君危赖　上仁圣言虽未行置不问旋按长芦鹾政行小票法通商利民至今着洁令巡按顺天首劾一州牧恃奥援干没官帑者贪墨吏闻而股栗中贵人义子凭城社张车骑横行都中君廉得其党与尽置之法不少贷自是中贵敛手相戒不敢犯君法畿辅肃然最后巡视京营简戎□练卒伍更置债帅营臣有怀私诡言京军骄懦不足恃欲召募客兵以卫根本君谓北人性劲使恩威素布训练以时自可□□懦精悍若弃土著而募乌合徒靡养兵之□□益实用议竟寝当是时君在台七年所矣会时相张江陵居正尝欲招致君门下君谢不应心憾君而张故与僚少师高新郑拱有郄合权珰挤高以去诸高婣戚故吏门生相继斥谪君新郑乙丑所举士因出君湖广按察副使仍风铨司用考察京朝官谪君全州倅闻之怡然不屑也踰年量移湖州司理人之晋四川夔州丞后先六七年回翔州郡上官多以君自侍从要近下迁不欲烦以吏事乃君一意勤修职业抚恤民隐劝农课士孜孜不倦岁壬午江陵圽朝政更新诸所斥谪者或起田间或拔自下僚有不数岁□至通显者而君适以夔守缺入觐死京师诸□贤谂君以直道久抑共推毂君葢不次超迁有日矣而君甫入都疾大作未几卒卒之十年予承乏冬卿而进士苏君茂相隶事省中间之君犹子因知君久未就窆墓石之文尚虚以待凄然感悼者久之踰年予得请归耕进士时以户部郎使江西以书抵予曰伯父按察府君襄事有日念与平生知巳莫如下执事愿徼惠一言勒之贞珉以垂久永因并函尊人封承德郎士潜君所譔行实以来予以芜陋踧踖迟之比予起家领铨陪京进士复以书来督嗟夫当君之令予邑也予适宅先大夫忧家居亲覩其行事诚心实政一以经术佐吏治不貌言饰行以沽虚声迥非时辈所及心窃慕异之比得两台所疏君卓异状有出予覩听之外者以此益重君会予选曹郎因荐君于太宰杨襄毅公以吾邑自三百余年有令以来仅覩循良一人君不旋踵遂被简召官西台乃忌君及有望于予者遂欲倾君以撼予君既以计典坐谪及予罢中丞者数年论予者犹指荐君事言江陵既没予得因缘两都言官推荐忝窃逾分而君竟赉志以逝予何能一日忘于怀然刻知君而铭君者非予其孰宜君名士润字惟德别号诚斋闽之晋江人系出光州固始由光州入闽自巍始曾大父福大父春皆有隐德父封侍御公璟蚤岁治经有声已夺于家务不竟其业君生而敏颖侍御公尝教之读诗一再读辄成诵侍御公欢然喜曰吾家积行累世矣而未尝有显者闻之善三世必昌其在孺子乎九岁能属文文多惊人语同郡遵岩王君以文名一代试之大加称许少治尚书含英咀华独得其解有不拘拘于蔡传者嘉靖戊午举省试第三人晋江用尚书擢魁者自君始葢又七年而成进士焉君自少闲居举止有常度终日端坐无惰容自言士非澹泊无以明志非宁静无以致远生平遇可喜可愕之事一不见于喜愠其于纷华声利尤不以动其心其学无所不猎涉而要以体验实际以是在仕路虽遭屈抑而确然之守终不可夺葢其涵养素定非偶然也君没后二十余年予邑及夔门之父老思慕不置夔门已俎豆君于名宦之祠予邑亦以旦暮举行越楚诸邦车辙所至辄遗棠阴益见君之诚心实政深于入人而予畴昔向慕之心久而益皎矣呜呼古称善人君子畸于人者偶于天君既中谗播迁州郡不及显用于时而年仅逾五又归榇于万里之外所谓天者其安可门耶 

　　◆通判 

　　通判王祯马记（罗洪先） 

　　○通判王祯马记（罗洪先） 

　　罗洪先 
　　王夔州公祯济阳公孙也济阳死靖难公死贼获赠于朝任一子广吉水称忠义家莫过之至其战马事有足世戒者始公以大学生除夔州府通判纔五月会荆襄贼石和尚流刼入夔焚巫山县治是时同知苏州王公授牒捕贼性柔怯而险猾故托疾不敢出一兵公忿忿面数之曰汝食　朝廷禄所主何事忍委赤子饿虎口耶即代勒所部民兵昼夜行至则巫山巳破贼方聚山中索击之杀渠桀三十三人余尽遁乃行县抚伤残招溃散久乃得归居三日贼复刼属邑大昌公促王王又不行而瞿唐卫指挥曹能柴成两人与王素党结游祸多方诡辞庇之且激公曰公诚　国家出气力肯慨然复行乎公即声应曹柴两人故酌酒贺更许以身相翼实脱王计公即日勒民兵夹曹柴两人赴之与贼夹水阵巳而麾民兵毕渡趣战曹柴望走公陷围中自寅及申人马疲误入淖田不得脱贼欲降之公大奋骂贼怒以刀断其喉及右臂堕淖中马逸去成化壬戌五月九日也始公赴大昌道宿木商家商故新□人且稔公知贼不敌不敢言是日将归有物啸于山者商惊祝曰□王公耶果尔当三啸止如其言商密与家人负篑□寻乱尸见衣白纱半臂者公也载篑土令不深没自死所至府三百余里马奔归府门阖长嘶踶其扄若告急状守者纳之血淋禽毛鬣尽赤众始骇公巳死而贼尤不解迨死之二十五日子广始随木商往殓之面如生不以暑腐然贫甚不能归尽售行李与马资而王意在马不偿直竟徒手得之衬既行距殓之二十五日夜将半马哀呜特异王命秼者加莝豆不止王疑秣者绐巳自起视枥马骤前囓其项不释口久乃得脱复奋首捣胸仆之地不省人翌日呕血数升死贼既平有司正功罪曹柴亦被谴呜呼自昔相传义马事不一二皆言临难能相济也若夫辨雠怨微隐间切齿碎膺期在必报即在人犹且难之岂公忠义之气通于鬼神有使之然哉彼欺人不见中以机既得自全复利其所有此其计至深秘也然卒不可迯若此世尝言至灵者人畜之至贱宜莫犬马若也衔辔所制鞭策所驱固有衣冠介冑所不逮者至于施报反复巧发间值奇崛变怪反出于贵贱灵蠢之外是孰之主而一不少错呜呼可不畏哉可不戒哉公志状载此事不尽情实公之孙銮尝洒涕言之余疑未信后十余年始得实之记而銮死巳久则授銮之子植用补状志之畧且以告世人 
</div>
    <div class="pagination">
<a href="国朝献征录_page195.html">上一页</a><span>...</span><a href="国朝献征录_page191.html">191</a><a href="国朝献征录_page192.html">192</a><a href="国朝献征录_page193.html">193</a><a href="国朝献征录_page194.html">194</a><a href="国朝献征录_page195.html">195</a><span class="current-page">196</span><a href="国朝献征录_page197.html">197</a><a href="国朝献征录_page198.html">198</a><a href="国朝献征录_page199.html">199</a><a href="国朝献征录_page200.html">200</a><a href="国朝献征录_page201.html">201</a><span>...</span><a href="国朝献征录_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
