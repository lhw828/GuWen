<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 561 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 561 页/共 848 页
  </h1>
  <div class="content">
   ○以阿克苏屯田丰收。予员弁议叙。赏兵丁一月盐菜银。　　

○准湖北荆右卫被灾屯丁暂停造运漕船。　　

○壬子。谕内阁、凯音布等奏、夷务实在情形。请厚集兵力。多筹粮饷。以张挞伐一摺。四川夷匪连年出扰。屡经降旨饬令该将军总督等或剿或抚。认真妥办。该将军等自当激发天良。筹画尽善。为一劳永逸之计。乃因循数年。徒事补苴。糜饷老师。边陲未靖。若使鄂山尚在。必当重治其罪。凯音布在彼多年。始则随同鄂山将就了事。兹复会同苏廷玉冒昧陈请。遽筹大举。此等小丑跳梁。重烦兵力。多糜粮饷。殊属不值。且内地夷匪滋事。从来无此办法。总缘积年经理不妥。日久愈费周章。多欢亲历戎行。所有会剿及善后事宜。均属责无旁贷。张必禄由该处总兵擢任提督。剿堵是其专责。于该夷匪滋扰边境。剿办既未净尽。防堵又未得宜。该将军等种种纰缪。实属有辜任使。凯音布、多欢、张必禄、均著交部严加议处。多欢著拔去花翎。苏廷玉于防剿夷务情形。未能筹画妥善。复与凯音布连衔渎请。殊属无能。著降补四川按察使。以示惩儆。　　

○又谕、前据给事中郑世任奏、四川雅州密迩夷巢。请将提督仍移驻该处。屯守要冲。以为捍卫之计。当降旨交凯音布等详加体察。据实具奏。兹据该将军等查明、雅州仅与越巂厅稍近。距马边峨边雷波等处程途。均属迂远。况提督统辖营伍。雅州僻在川南。控制难期周到。不如仍驻省城。较为妥便。自系实在情形。该给事中所奏。著毋庸议。　　

○谕军机大臣等、据苏勒芳阿奏、青海衙门所管玉舒阿拉尼克隆布族百户喇嘛商洋呼毕勒罕、任性妄为。苛虐属番。请革去百户。移咨查办等语。当降旨将该喇嘛斥革示惩矣。据玉舒各族千百户本族百长番目等、呈控该百户喇嘛屡次侵扰各族。苛派淩虐。并敢私行换用珊瑚顶戴。经该大臣委员查办。抗不遵断。动辄逃往西藏。种种不法。胆大已极。所有该喇嘛被控各案。著苏勒芳阿查明惩办。以儆刁凶。其私用珊瑚顶戴。并将百户号纸呈递西藏达赖喇嘛之处。著即移咨驻藏大臣详查。如果属实。另行照例办理。并将号纸追送该衙门咨部查销。其所属番民。原设苏拉百长四名分管。仍著照旧管理。由该衙门咨部颁发正百长号纸。以专责成。所遗百户一缺。著即裁汰。仍著苏勒芳阿饬知玉舒各族千百户、嗣后止准该喇嘛等在寺焚修。不准干预族务。再滋事端。致启边衅。将此谕令知之。　　

○又谕、本日据苏勒芳阿奏、青海衙门所管玉舒阿拉尼克隆布族百户喇嘛商洋呼毕勒罕、屡与玉舒各族千百户兴讼滋事。甚至带领番子。持械争斗伤人。经该大臣委员查办。该喇嘛抗不遵断。动辄逃往西藏。以致案悬莫结。现据各千百户呈控该喇嘛私用珊瑚顶戴。并据该喇嘛自称已将百户号纸呈递西藏达赖喇嘛转奏等语。业经降旨将该喇嘛斥革百户职名。交苏勒芳阿查办矣。该喇嘛任性妄为。苛虐属番。控案累累。必应查明惩办。现在该喇嘛曾否逃至西藏。著关圣保即行查明。并查有无私用珊瑚顶戴、及将号纸呈递之处。移咨西宁办事大臣照例办理。将此谕令知之。　　

○以刑部尚书宝兴、为四川总督。都察院左都御史恩铭、为刑部尚书。户部右侍郎裕诚、为都察院左都御史。调吏部右侍郎隆文、为户部右侍郎。兼管钱法堂事务。工部右侍郎恩桂、为吏部右侍郎。盛京刑部侍郎松峻、为工部右侍郎。兼管钱法堂事务。盛京工部侍郎德诚、为盛京刑部侍郎。以内阁学士柏葰、为盛京工部侍郎。　　

○癸丑。命湖广总督林则徐、为钦差大臣。驰往广东。查办海口事件。该省水师。兼归节制。　　

○以正白旗满洲副都统奕兴、为正红旗护军统领。调正蓝旗蒙古都统绵偲、为正蓝旗汉军都统。以乾清门侍卫哈哴阿、为正蓝旗蒙古都统。调镶红旗汉军副都统善焘、为镶黄旗满洲副都统。以工部右侍郎松峻、兼镶红旗汉军副都统。头等侍卫敬＜?穆-禾攵＞、为正红旗汉军副都统。仍署正白旗蒙古副都统。　　

○以漕运总督周天爵、署湖广总督。仓场侍郎铁麟、署漕运总督。兵部右侍郎功普、署仓场侍郎。　　

○甲寅。上诣皇太后宫问安。　　

○谕内阁、御史孙日萱奏、京控发交事件。责令该督抚于审结时、将本省上司如何并未亲提之处。随案声叙。庶该部得以察例议处等语。著该部议奏。　　

○又谕、栗毓美等奏、请估挑运河淤浅工程。山东运河。为重空漕船往来经由要道。必须一律深平。方可畅行无滞。现据该河督等择要估挑。勘明均系必应挑办之工。著照所请、所需例价器具银二万一千九百四两零。准其照例动拨司库正款。其津贴银二万八千六十五两零。例支东商生息。除沛汛津贴银八百七十二两。应由江南支领外。余著严催运司赶解。一并发交沿河各州县卫。置备器具。集夫趱挑。本年东省闸河存水无多。来年重运经临。必须豫为潴蓄。不得视为冬挑成例。仍致有名无实。现据派委济东道宝清、兖沂道陈功、会同运河道敬文、分段监办督催。即著该道等实心办理。栗毓美、经额布、随时查验。如有偷减草率。立即据实严参。毋稍姑容。傥经此次挑穵之后。明年重运经临。复有阻滞。惟栗毓美、经额布、是问。该部知道。　　

○谕军机大臣等、前因琦善奏、闽广洋船。因天津查拏鸦片严紧。不能卸货。已有一百二十三只起碇出口。虑其前赴奉天另谋销售。咨明该将军一体访捕。当有旨令耆英委员堵截。以防偷漏。迄今两月有余。未据奏到。本日复有人奏、奉天地方。近来兵民沾染恶习。吸食鸦片。其沿海地面。如锦城之天桥厂、海城县之没沟营田庄台、盖平县之连云岛、金州之貔子窝、岫岩厅之大孤山、数处海口。为山东江浙闽广各省海船停泊之所。明易货物暗销烟土。本年九月间。山东荣成县所属洋面。摉获商船一只。夹带烟土一万三千四百余两。讯系欲往奉天售卖。可见该处烟贩往来。断不止此一起等语。奉天为根本重地。风俗淳朴。岂容染此浇风。总由该地方文武员弁不能认真摉捕。以致外省奸徒。胆敢前赴该处肆意兴贩。著耆英接奉此旨。务即遴委妥干员弁。驰赴各海口。会同该州县不动声色。密速查拏。从严惩办。傥各该州县仍前因循苟且。畏缩不前。或任听吏役人等得贿纵放。以为消弭地步。一经查明。即行指名奏参。从重惩处。断不准意存徇隐。化有为无。致干重咎。将此谕令知之。　　

○乙卯。谕内阁、御史万超奏、请严禁棍徒引诱旗民一摺。向来八旗风俗。淳朴务本。一切浮奢游戏。概行革除。若如所奏、近有无赖棍徒。施舍路灯。演放花盒。夤夜聚众挑灯击鼓。并奇装异服。驰马跑车。甚且招引妇女。乘间奸拐。殊为风俗人心之害。不可不严行禁止。著步军统领衙门顺天府五城一面出示严禁。一面密饬所属随时随地。认真查拏。无论何项人员。犯有前项情事。立即拏究。应责惩者即予责惩。应治罪者分别治罪。傥查拏不力。致有徇情隐庇等事。经朕别有访闻。或被人参奏。朕惟该管大臣及巡城各科道是问。无谓言之不豫也。奕经系近支宗室。经朕畀以步军统领重任。当如何破除情面。实力办公。断不应存避就之心。将此通谕知之。　　

○又谕、御史万超奏、请严查吸食鸦片职官一摺。京外大小官员。均有率属临民之责。必使咸知自爱。方可望其正己正人。近来鸦片烟流毒日深。不特军民人等共相吸食。即现任职官。亦多染此恶习。殊堪痛恨。各部院堂官及直省督抚各上司。果能破除情面。留心访察。所属各员内如有吸食鸦片者。不难于察言观色之间。立为指出究办。嗣后该堂官上司等、务当随时认真查察。遇有此等劣员。立即指名参奏。照例治罪。至内而京察。外而卓异。尤属三载考绩大典。断不容以卑鄙无耻之员。滥竽充数。即平日一切紧要差使。亦当慎加遴选。任使得人。方于公事无误。傥平时一味姑容。不能早为甄核。仍将吸食鸦片属员滥列京察卓异。及委派差使。将来别经发觉。或经朕看出。查究得实。除将本人治罪外。定将原保原派之各堂官上司严行惩处。决不宽贷。懔之慎之。将此通谕知之。　　

○又谕、多尔济喇布坦等奏参。应报不报擅自办理之扎萨克一摺。前以奇尔浑卡伦兵丁达锡、与明济卡伦兵丁邦棍互相移驻。其于卡伦差务有无关碍之处。饬令查明禀报。再行办理。乃该管卡伦之扎萨克那木济勒多尔济、并不遵谕查明禀报。擅自互相移驻。殊属非是。扎萨克那木济勒多尔济、不准留于卡伦。仍交部议处。　　

○调正红旗汉军副都统敬＜?穆-禾攵＞、为察哈尔副都统。察哈尔副都统明训、为正红旗汉军副都统。以銮仪卫冠军使裕瑞、署正白旗蒙古副都统。　　

○丙辰。谕内阁、前据给事中况澄奏广西拔贡周缵绪等、行至山东东阿县地方。被捕役张振等截路摉查。攫取银物。诬以私带鸦片烟膏。该县勒令具结寝息等情。当降旨交经额布提案严讯。兹据该抚奏称、提讯张振等、既坚不承认图财栽诬。该县胡璠、亦称未勒令具结。且据指出周缵绪等有央县丞管裕畴代索烟盒、并转递甘结情事。虚实均应彻底根究。东阿县知县胡璠、著暂行解任。周缵绪及其家丁王贵、著该部一并解往山东。交经额布质讯明确。按律定拟具奏。寻奏、周缵绪与同省拔贡覃梅文、搭伴同行。覃梅文家丁王贵私藏烟盒。因素病胃气。豫备配药。非为吸食之用别无烟具。经张振拦车摉查。行李抛弃满地。有汪奇常拾取遗失纸包银件。将银换用。现将賸存银及皮袖等件呈缴。张振并未攫取。仅借端讹诈。周缵绪因覃梅文及王贵央恳代求管裕畴给还磁盒。并不知私贮烟膏。张振拟杖一百徒三年。王贵拟杖一百。胡璠应请交部议处。下部议从之。　　

○谕军机大臣等、朕因近年鸦片烟传染日深。绂银出洋。销耗弥甚。屡经降旨饬令该督等认真查办。但锢蔽日久。恐一时未能尽行破除。若不清查来源。则此患伊于胡底。昨经降旨特派湖广总督林则徐驰赴粤省。查办海口事件。并颁给钦差大臣关防。令该省水师兼归节制。林则徐到粤后。自必遵旨竭力查办。以清弊源。惟该省窑口快蟹。以及开设烟馆。贩卖吸食。种种弊窦。必应随地随时。净绝根株。著邓廷桢、怡良、振刷精神。仍照旧分别查拏。毋稍松懈。断不可存观望之见。尤不可有推诿之心。再邓廷桢统辖两省地方。事务殷繁。若专责以查办鸦片。以及纹银出洋。恐顾此失彼。转不能专一心力。尽绝弊端。现派林则徐前往专办此事。该督自当益矢勤奋。尽泯畛域。应分办者各尽己责。应商办者会同奏闻。趁此可乘之机。力救前此之失。总期积习永除。根株断绝。想卿等必能体朕之心。为中国祛此一大患也。将此谕令知之。　　

○丁巳。再于大高殿设坛祈雪。上亲诣行礼。　　

○谕内阁、御史文绣等奏、请饬催普济堂生息银两一摺。京师广安门外普济堂收养贫民。向有生息银两。作为经费。兹据奏各州县历年积欠银至三千六百数十两。制钱一百九十余千。著顺天府按照单开数目。严行饬催。嗣后并著年清年款。不准丝毫拖欠。以裕经费而恤穷黎。　　

○又谕、昨因凯音布等办理四川夷务未妥。并冒昧渎陈。当降旨将该将军等交部严加议处。兹据兵部等衙门定拟具奏。凯音布在四川多年。于剿捕事宜。既未办理妥协。复会同苏廷玉请兵请饷。部议请将该将军革职。实属咎所应得。姑念凯音布究未亲至军营。著加恩降为二品顶带。拔去花翎。仍带革职留任。八年无过。方准开复。苏廷玉虽未亲至军营。然身膺重寄。不思筹画万全。冒昧陈奏。与凯音布厥罪维均。业经降补臬司。著拔去花翎。仍带革职留任。八年无过。方准开复。张必禄、多欢、上年俱亲往查办。将就了事。以至夷情未靖。著即照部议革职。张必禄留于该省。交宝兴差遣。多欢著即回旗。该部知道。　　

○命吉林副都统咸龄留京。署正蓝旗蒙古副都统。以头等侍卫辑瑞、为吉林副都统。　　

○调云南提督齐慎、为四川提督。以浙江处州镇总兵官汪道诚、为云南提督。调云南鹤丽镇总兵官高明德、为处州镇总兵官。以云南维西协副将清勋、为鹤丽镇总兵官。　　

○准热河满洲镶白正蓝二旗官兵营房移建高阜。以免水患。从都统惠吉请也。　　

○戊午。谕军机大臣等、有人奏、滇黔两省外来客民流民。盘剥苗人土司田产。请饬查禁等语。川楚粤各省穷苦之民。前赴滇黔租种苗人田地。与之贸易。诱以酒食衣锦。俾入不敷出。乃重利借与银两。将田典质。继而加价作抵。而苗人所与佃种之地。悉归客民流民。至土司遇有互争案件。客民为之包揽词讼。借贷银两。皆以田土抵债。种种情弊。如果属实。不可不严行查禁。著伊里布、颜伯焘、贺长龄、即将摺内所指各情节。悉心体访。严饬各地方官随时查察。认真禁止。除客民流民已经置买田产不计外。傥有狡黠客民人等侵占苗人地土。及擅买土司田产。即将田地断还本人管业。追价入官。仍照例治罪。至田土案件。如有汉人霸占苗业。及夷苗诬控平民。务当公平听断。治以应得之罪。毋得任听胥役诈索。客民唆讼。以杜侵越而靖边陲。将此各谕令知之。　　

○己未。上诣皇太后宫问安。　　

○谕内阁、卓秉恬等奏参、吸食鸦片之知县典史一摺。直隶房山县知县宋嘉玉、署密云县知县冉学诗、宝坻县典史王心培、访有吸食鸦片之事。虽经该府尹等面加究诘。据称此时已戒。究系曾经吸食之人。断难姑容。宋嘉玉、冉学诗、王心培、著免其治罪。即行革职。永不叙用。以昭炯戒。该部知道。　　

○又谕、梁章钜奏、请将查拏鸦片烟办理迟缓之知府摘去顶带一摺。广西鸦片烟来自广东。全在梧州浔州两关口查拏严紧。方可杜囤贩逃窜之弊。兹据该抚查明、浔州府自饬查后。已报获烟土四千余两。而梧州府报获甚属寥寥。且率以宽限月日为请。办理实属迟缓。广西梧州府知府刘锡方、著即行摘去顶带。仍责令拏获大起自赎。傥再不知愧奋。仍前玩泄。即著据实严参。毋稍姑息。该部知道。　　

○谕军机大臣等、本日据恩特亨额密陈喀喇沙尔办事大臣金和、前署参赞大臣任内更改旧章。种种谬妄。并向和阗阿奇木伯克迈玛特爱孜斯措借银两等情。已明降谕旨将金和解任。交廉敬秉公审讯矣。廉敬接奉此旨。著即驰驿前赴叶尔羌。提同人证卷宗。将摺内所指各情节逐款确查。严行审究。如应行革讯。即一面传旨革职。一面具奏。断不准意存消弭。致有不实不尽。将此谕令知之。　　

○以哈密帮办大臣赓福、署喀喇沙尔办事大臣。　　

○庚申。谕内阁、功普等奏、豫筹疏通仓储。备贮新漕一摺。现在万安、裕丰、储济、三仓存米较多。自应设法疏通。以为进军新粮地步。著准其援照成案。将十九年春季文职四品以下武职三品以下满汉官员俸米。由该三仓支放。该部知道。　　

○赏署正蓝旗蒙古副都统咸龄、副都统衔。为喀喇沙尔办事大臣。　　

○予遇贼被戕甘肃把总马奉恩、祭葬世职。　　

○辛酉。予奉差疏球病故福建守备周廷祥、祭葬恤荫如军营例。　　

○壬戌。谕内阁、本日据车林多尔济奏、驱逐哈萨克出境。撤回官兵一摺。前因哈萨克伊扎噶土等率众潜入游牧滋扰。经朕特派车林多尔济带兵往捕。现据该大臣奏称驱逐已尽。并拏获哈萨克十余人。均叩头乞命。情愿出境。并未诛戮一人。边卡安静。办理实为妥速。深合机宜。前据毓书奏、哈萨克私越开齐。潜入乌梁海土尔扈特游牧。抢夺滋扰。派兵驱逐。并请亲带官兵随后督办。朕即觉其过事张皇。是以降旨令车林多尔济带兵前往。相机妥办。现已驱逐净尽。撤兵蒇事。向来哈萨克偶有滋扰情事。不过随时驱逐。即经蒇事。设令当时派令毓书前往。必至所带员弁贪功生事。糜饷老师。其弊不可胜言。毓书身任参赞大臣。于抚驭外藩之道。毫无识见。遇事过于张皇。纷纷徵调。实属冒昧无能。不晓事体。毓书著交部严加议处。　　

○谕军机大臣等、前因琦善奏、闽广洋船一百二十三只。因天津拏烟严紧。起碇出口。虑其前赴奉天销售。当有旨令耆英委员堵截。以防偷漏。本日据耆英等奏称、详加察访。各该海口实无由天津私行起碇、未经卸载之闽广洋船到口。现仍遴委妥员设法查拏。购线诱买等语。向来闽广洋船。于天津卸货后。俱前赴奉天买运豆石。此次洋船一百二十三只起碇出口。未经卸货。该商等惟利是趋。形踪诡秘。断无满载货物驶回闽广之理。该将军等所称前项各船并未到口之处。殊难凭信。耆英系朕特简。畀以重任。若不能除此祸害。实属有辜职守。该将军等惟当激发天良。勿姑息。勿畏难。严饬各旗民地方随地随时。认真访察。如该洋船于明岁春融冰冸后驶往该省。务即严密侦缉。实力堵拏。断不准回护此次所奏。一味消弭。傥敢意存讳饰。将来由他处访获。讯明曾在奉天海口停泊。朕惟该将军等是问。至摺内所称现在委员稽察。不可徒托空言。聊以塞责。著即督同山海关监督悉心商搉。将如何设法访查、如何有犯必获之处。妥议章程具奏。将此各谕令知之。　　

○赏哈密办事大臣固庆、副都统衔。为科布多参赞大臣。　　

○缓徵浙江下砂头、二三、浦东、三场歉收荡田新旧额赋。　　

○癸亥。上诣寿康宫前殿行礼。后殿问皇太后安。　　

○谕内阁、车林多尔济奏、驱逐哈萨克出卡、撤回官兵一摺。此次车林多尔济带领官兵。驱逐哈萨克。并未残害生灵。亦不费兵力。即将进卡游牧之哈萨克贼匪驱逐净尽。办理妥速。深得大体。殊属可嘉。车林多尔济、著加恩赏给亲王俸一年。元狐马褂一件。青豹皮裙一件。白玉四喜搬指一个。白玉翎管一个。黄辫大荷包一对。小荷包四个。至所请散秩大臣达尔满扎尔等迤西交界。旧有卡伦四座。复行整立。多添兵丁。不必给食钱粮。俾令严守各该游牧等语。著即照所请、仍行设立。嗣后俾哈萨克等永不越卡滋事之处。著科布多塔尔巴哈台参赞大臣等、将各该卡伦地方情形、及乌梁海土尔扈特哈萨克等风气。详细查明。妥议章程具奏。　　

○谕军机大臣等、有人奏、浙江省吏治民风日渐玩扰。请饬查究等语。案关职官吸食鸦片。门丁包倡架赌。承审官擅用非刑。及署缺之员讹索银两。并甲商冒领库款。劣生挟制索谢。如果属实。自应严行查办。著汤金钊、吴文镕、于查办安徽事竣后。驰赴浙江。将摺内所指各情节。秉公确查。应访察者密加访察。应提讯者迅即提讯。务期事事核实。无枉无纵。按律定拟具奏。汤金钊籍隶浙江。著无庸回避。将此谕令知之。　　

○以故喀尔喀土谢图汗扎萨克亲王车登多尔济子额林沁多尔济、袭爵。　　

○赏哈密帮办大臣赓福、头等侍卫。为办事大臣。通政使司副使文翰、二等侍卫为哈密帮办大臣。　　

○以驱逐哈萨克贼匪出力。赏扎萨克格济巴勒、色德巴扎尔、鄂特伯克扎布、花翎。余升叙有差。　　

○甲子。谕内阁、奕纪奏、正白旗拣选佐领。据参领福拉纳禀称、副都统功普遣家人交伊私信名帖。求将前锋校吉庆选入引见。功普身系二品大员。拣选本旗佐领。自应秉公办理。乃率以私情公然嘱托。实属辜恩胆大。功普著即革职。交军机大臣会同宗人府刑部严讯。福拉纳、吉庆、著一并听候传质。　　

○又谕、奕经等奏、新选山东滨州知州王铸、前于吏部过堂时。呈明祖籍云南昆明县。是以准其将云南鹤庆州知州缺分回避。现在查明该员之父王凤翰、曾任云南迤西道。彼时并未声明祖籍云南。著云贵总督、云南巡抚、迅即确查该员是否祖籍云南。有无捏饰据实具奏。所有滨州知州一缺。著该部照例铨选。寻奏、查明王铸并非祖籍云南。下部严议。寻议照规避例革职。从之。　　

○总管内务府大臣奏、查例载各省织造处笔帖式库使五年期满。当差勤慎。准其保留一次。现查江南织造处笔帖式朝梁、保留二次。杭州织造处笔帖式文霆、保留三次。办理错误。应请撤回更换。并请嗣后织造处笔帖式库使。一概不准保留。应将旧例准其保留一次条款撤去。将现拟五年期满不准保留之处。纂入则例永远遵行。从之。　　

○以泰宁镇总兵官德兴、为兵部右侍郎。兼署仓场侍郎。内阁学士琦琛、为泰宁镇总兵官。兼总管内务府大臣。
  </div>
  <div class="pagination">
   <a href="清实录道光朝实录_page560.html">
    上一页
   </a>
   <span>
    ...
   </span>
   <a href="清实录道光朝实录_page556.html">
    556
   </a>
   <a href="清实录道光朝实录_page557.html">
    557
   </a>
   <a href="清实录道光朝实录_page558.html">
    558
   </a>
   <a href="清实录道光朝实录_page559.html">
    559
   </a>
   <a href="清实录道光朝实录_page560.html">
    560
   </a>
   <span class="current-page">
    561
   </span>
   <a href="清实录道光朝实录_page562.html">
    562
   </a>
   <a href="清实录道光朝实录_page563.html">
    563
   </a>
   <a href="清实录道光朝实录_page564.html">
    564
   </a>
   <a href="清实录道光朝实录_page565.html">
    565
   </a>
   <a href="清实录道光朝实录_page566.html">
    566
   </a>
   <span>
    ...
   </span>
   <a href="清实录道光朝实录_page562.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
