<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1460 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1460 页/共 1860 页</h1>
    <div class="content">○庚子。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵端慧皇太子园寝　　

○谕、据李奉翰等奏、张家油房工程。于本月二十一日、挂缆合龙。漫口立见断流。水势全归正河下注。势甚畅达等语。以手加额。欣慰览之此次该总河等、办理尚属迅速。著将李奉翰、国泰、雅德、及在工出力各员弁。均交部议叙。其都司衔候补守备张位、守备崔见龙、从前存记议处之处并著加恩开复。俾功过各不相掩。该部知道　　

○又谕、据喀宁阿奏审拟太原营鼓手。于武闱乡试捏报中箭一案。究出武生刘际昌等、贿嘱情弊。将该犯等、依例问拟发遣。失察各员。分别交部议处。并自请严加议处一摺。此案前经喀宁阿具奏、严讯鼓手。并无别项情弊。朕知武闱外场。虚擂捏报。乃向有之事。因传谕该抚。严切审究。始讯得贿嘱确情。自应照例治罪。以示惩儆参将德成、监视箭靶。漫不经心。于擂鼓兵丁受贿舞弊。又无觉察。著交部严加议处。其失察之提调监试道员费淳、方应清、参将韩正国、著一并交部议处。喀宁阿、著交部严加议处。至此案一经严讯。所有武生贿嘱鼓手捏报实情。即行败露。可见外省此等情弊。总未能剔除。各省督抚等嗣后办理武闱。务须留心查察。不得存姑息了事之见。将此通谕知之　　

○谕、据李奉翰奏报合龙摺。内称筹酌事定。即于二十六日。起身驰往南河等语。现在虽已合龙。大工告蒇。尚有善后事宜。正须筹办。若交与国泰、雅德、伊等俱有地方应办事务。难以分顾。况萨载将届百日期满。即可前往江南总督之任。陈辉祖亦可回南河本任。李奉翰。此去。徒劳往返。于事无益。著传谕李奉翰、毋庸前往。南河如已起程。即遵旨回至工所。接印筹办善后事务。国泰亦即回山东巡抚本任　　

○又谕、据李奉翰等奏、筹办紧要堤工一摺。内称拟于五堡、九堡、四进处。筑越堤一道。长一千五百五十余丈。筑高八尺。与两头堤工。一律相平。兼得重门保障。又拟于十八堡、至三十四堡、筑圈堤一道。长五千一百二十余丈。共估银五万余两。自属应行办理之事。李奉翰等、即派明练州县。分段承筑。委本管道府。来往督催。厅营驻工监办。依限早竣。务使工归实用。俱著照所奏办理。至张家油房。从前所建挑水坝六十丈。在彼时挑溜北趋。自为得力。今已经合龙。大溜直下。觉留此坝根。转于全河畅注之势有碍。朕观所进河图。自仪封三十四堡起。至考城四堡。堤外滩宽。毋庸筑堤处所。恐明春汛水发时。挑水坝根逼紧。或转致溜势南趋。正当李奉翰等、所筑东西两堤之间。无重堤之处。或近刷堤根。尤不可不豫为筹及。今将此处并挑水坝处所。俱用朱笔圈出。或将挑水坝。量行拆短。并将自西至东朱笔横画出处。展宽河身俾全河足资畅注。且免汛水长发时漫滩之患。如何。李奉翰等、即悉心酌妥办理。将此由六百里传谕知之　　

○辛丑。上幸瀛台　　

○谕、据六阿哥、绵恩阿哥奏称、巡抚喀宁阿、平日并无往来。忽呈递请安片子。并送鱼数尾、未便收受等语。阿哥等驳回甚是。喀宁阿身为巡抚与阿哥等毫无瓜葛。何必馈送。虽系微物。恐渐染成风。外省大臣与谙达太监等、串通滋事。喀宁阿、著传旨申饬　　

○壬寅。谕、昨据雅德参奏考城县知县王金成、来京引见以同知用。理应回任遇缺题补。乃因漫口尚未堵合。在部告病。恳请回籍。经吏部行查到豫。显有托病规避情事。请旨将王金成革职。敕部押发来豫自备资斧。在工效力等语。已批照所议行交该部矣王金成、因上年筹办抚恤事宜。著有微劳。加恩令送部引见、以同知用。该员稍有天良。自应及早回任。悉心料理。乃因本年漫口尚未合龙辄思托病规避。在部具呈。此风断不可长。雅德所参甚是。嗣后吏兵二部于文武员弁。在部具呈告病者。查明该省。如遇紧要事务。显有托病规避情节。即行具摺参奏。不必行查该督抚　　

○又谕、据富纲奏、本年闽省乡试。有侯官县廪生林朝纲、现年八十六岁。连江县附生黄建洛、现年八十二岁。三场完竣。俱未中式等语。林朝纲、黄建洛、俱著加恩赏给举人。一体会试　　

○谕军机大臣等、前因外间流传剧本。如明季国初之事。有关涉本朝字句。亦未必无违碍之处。传谕伊龄阿、全德、留心查察。斟酌妥办。兹据伊龄阿覆奏、派员慎密搜访查明应删改者删改。应抽掣者抽掣。陆续黏签呈览并请敕各督抚查办等语。自应如此办理。著将伊龄阿原摺、钞寄各督抚阅看。留心查察。但须不动声色。不可稍涉张皇。将此遇各督抚奏事之便。传谕知之　　

○又谕、据闵鹗元奏、江苏省分办浙省海塘石料十一万三千七百五十丈。先经太湖厅、吴县禀报。按日计算。一年止可出石五万余丈不及办数之半。当同陈辉祖商酌。于江省凡有产石之区。委员博采广收今太湖石料。已经凿成。运至水次者七千余丈。此后源源济运。不致有误。至常州府属之宜兴、荆溪、二县山石。石质松脆。线纹碎裂。难以见方成丈。未能适用等语。所奏未见实心。不过虚应故事。已于摺内批示矣。海塘工程。自朕南巡降旨修筑后。在江苏分办石料。已有成议。彼时接准浙省来文。即当豫为筹办。乃直至九月内。陈辉祖接署督篆。始行奏明催办。可见萨载等在任时。已不免于迟缓。闵鹗元又复虚文塞责。殊属非是。至宜兴、荆溪、石质虽松脆。不能供用。而此外附近产石地方尚多。即如朕南巡经临无锡时。望见惠山北首一带。俱有采石旧窝。则其余朕所未见者。正不知凡几。何以并未筹及一处。可见外省于承办隔省事件。总不肯实心实力。闵鹗元、著传旨申饬。海塘关系民生甚钜。倘再不上紧办运。致误要工。恐不能当其咎也。将此传谕闵鹗元、并令陈辉祖知之　　

○癸卯。上幸瀛台　　

○谕、向来各部院司员。有升调别处者。有准留原衙门行走之例。固为熟练事务起见。但部院人材不乏。断无少此一二人即不能办事之理。况司员中简。用外任者。又未见该堂官等奏留。可见此事原可不必。所有现在各部院奏留人员。俱不准仍兼行走。至刑部为刑名总汇必得谙悉律例之员。理藩院有外藩事件。必系蒙古人员。能习蒙古文语者。奏留之例。尚属可行。然亦必带领引见。候朕钦定。方可准其仍兼行走。著为令　　

○旌表守正捐躯江苏上海县民朱忝林妻、薛氏　　

○甲辰。谕军机大臣等、据李奉翰等奏、张家油房坝工。自二十三日、堵闭稳实后。引河长水八尺七寸。汇归正河。溜势甚畅。二十四日未刻。西坝尾陡蛰一丈三尺。长六丈。至亥刻抢护甫稳。后身坝台。又复行蛰。陡然裂缝。坝台登时陷塌过水。外高内洼。掣溜涌急。计宽二十三丈。深二丈五六尺。赶紧软镶。尚易办理。引河溜势。尚分十之三四等语。此次合而复开。览奏深为廑念。然亦无可。如何之事。现既将西坝帮宽。仍用软镶。东坝于外首边埽。挂缆捆镶。斜向西北挑溜前进。作兜袖合龙之法。自应如此上紧赶办。务于迅速之中。存步步慎重之意。至李奉翰前奏、拟于二十六日。前往江南。业经传旨、令其仍回河东本任。今口门既于二十四日复开则该总河自尚未起程。此时李奉翰、竟不必前赴江南。即当接印。督同在工员弁。专心堵筑。俾年内即得告竣。断不可迟至年外。以致办理费事。至李奉翰等请治罪之处。目下且不必交部。统俟合龙后。核定功过。再降谕旨。将此由六百里传谕知之。仍令将现在筹办情形迅速覆奏。　　

○是月。山西巡抚喀宁阿奏、查阅运城黑河盐池传集该商。饬令时加挑浚。勿使淤废。即将所挑沙泥。就近加高于拦水土埂上。以资蓄水。并巡历各驿站。点验马匹。加意餧养。又严饬所属。稽查保甲。缉盗诘奸实力奉行。得旨、一切实力妥为之。毋为空言　　

○原任浙江巡抚王亶望等奏、海塘黄字宇字号等处。已成顶冲。议于柴塘以后。赶办抢险条块石塘三百丈。以备春汛。奏闻在案。兹将石塘图说。并赶办抢险情形。缮摺进呈。得旨、诸凡用心。为之以实可也　　

○署云南巡抚刘秉恬奏、遵旨各省估变物料。随时估变毋得任意迁延。仍于年终汇奏。查滇省?峨县巡检衙署。及白石谷井大使。昆阳州海口州同衙署。均经先后裁汰。日久尚未估变。徒有应变之名。终无变价之实现在派员查勘。确估归公。嗣后如有稽迟日久。物料朽坏。价值不及定例应变之数。即著落历任地方官赔补并交部议处。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。十二月。乙巳朔。上诣大高殿行礼　　

○幸瀛台　　

○丙午。谕、向来荆关、打箭炉、两处徵收税务。俱派部院司员前往管理。一年报满更换。但派往之员。人地生疎。又或经理不善。往往易致缺少。按例既不可不令其赔补。而该员等、因一二年小差。以致折变房产。赔缴官项。非所以示体恤。虽该员等赔项。每加恩豁免。而于帑项公务。究属无济。所有此两处税务。由京派员前往之处。竟可不必。其业经派往者。俱著掣回。嗣后著交该督抚、照临清等关之例。派委妥员。奏明管理。其应行裁改各事宜。著该督抚妥议具奏　　

○以福建按察使杨廷桦、为福建布政使　　

○旌表守正捐躯河南宝丰县民孟西平妻、郝氏。　　

○丁未。上幸瀛台　　

○谕、吏部议覆直隶总督袁守侗、题请沧州知州汪大镛实授之处。查该员任内有降职二级。戴罪徵收等案。尚未查销。与实授之例不符。该督业经声明应毋庸议一本。所办尚未周密。各省督抚、题奏升调人员。有与例未符者。经部议驳。朕特降旨允准。原因其人地相需。难拘成例。若已经升署。即系在本任办事之员。有何迫不及待。而必为之违例奏请实授乎。此皆上司瞻徇属员。欲题请实授。为升转地步。最为陋习。从前曾经降旨。将未满年限题请实授之该督抚、定以处分。至题请实授、有降罚案件、与例不符者。亦应将该督抚一并议处。乃该部又因有业经声叙。应得免议之例未将该督议处。夫既知声叙。何不可待之有。以致办理不能画一。转易启该部高下其手之弊。嗣后各督抚题请实授人员。有与例不符者。吏部议驳外。即将该督抚议处。所有汪大镛一案。即照新例行　　

○谕军机大臣等、前据闵鹗元奏、宜兴、荆溪、二县山石。石质松脆。难以见方成丈。未能适用等语。所奏未见实心。已传旨申饬。并面谕萨载。回任实力督办矣。海塘工程所用石料。原有里外层之分。所谓背后石料也。若不能多购坚细石料。原可酌量于顶冲处所。用坚细石料。以御潮汐冲激。其潮平水缓之处。将里层酌量间用宜兴、荆溪、石料未始不可。且即闵鹗元在吴县、太湖所采。及王亶望在浙所购石料。亦岂无一二石性松脆者。乃闵鹗元竟以宜兴、荆溪、石质线文碎裂。未能适用。一奏塞责。此总因邻省事务。漠不关心。如越人视秦人之肥瘠实属非是著再传谕闵鹗元、务须痛改积习。实力督率属员。认真采办。迅速赶运浙江以备海塘要工之用。至王亶望等接收石料时、亦当酌量情形。搀搭配用。使要工速竣。而办理不致掣肘。将此由五百里发往。并令富勒浑、王亶望知之　　

○以福建汀漳龙道李庆棻为福建按察使　　

○浙江巡抚兼管盐政李质頴疏报、仁和场开垦沙地、七千六百三十七亩有奇　　

○戊申。吏部议覆、礼部尚书兼管太常寺事德保等奏称、学习赞礼郎等官。俱系行走有年。谙习典礼。请照各衙门学习。行走笔帖式例。年满奏留。遇有缺出。先尽补用等语。应令该寺将现在学习之员。带领引见。如声音洪亮。即准其留寺。若唱赞平常。即行黜退。三年报满。一例甄别。从之。　　

○己酉。上幸瀛台　　

○谕军机大臣等、据富勒浑等奏、现在赶办海塘。将黄宇字号。顶冲处所于柴土塘后、趱砌石土。外用条石。内填石块。加高培厚。每丈用桩木八十根。可减鱼鳞石塘之半。一面严饬于杭、嘉、湖、宁、绍、五府。委派员役。多雇人夫。添安桩架。上紧赶办。以防春汛。并严催承办石料各县。分头赶办。勒限运工备用等语。自应如此办理。至需用石料。屡经降旨。传谕闵鹗元、督率属员。认真采办。迅速赶运赴浙。并因石料有里。层外层之分。其顶冲处所。自应用坚细石料。以御潮汐。至潮平水缓之处。不妨以宜兴、荆溪等处山石间用。已谕知闵鹗元、实力采办。并谕王亶望等、于接收石料时。酌量情形。搀搭配用。但浙省亦须就近设法采办。不可专恃江苏一省购运。著传谕富勒浑、王亶望等务须通盘筹画。实心经理。以期要工速竣。不可稍存观望之见　　

○吏部等部议覆、山东巡抚国泰奏寿张县改为题缺。汶上县仍隶兖州。金乡县仍隶济宁分辖各事宜。一、寿张县政务纷繁。并有督率堤工闸坝。实为水陆冲衢。请改为冲繁难三要缺。在外题补。一、刑名事件。例由府州核详。今汶上仍隶兖州、金乡仍隶济宁、应将一切案件。及仓谷钱粮。由该府、州、申详盘查。以符体制。一、岁科两试进数。向例设有定额。今汶上、金乡、二县。既经改属应仍照旧考取。毋庸另议。其汶上县之拨入济宁州学金乡县之拨入兖州府学者。应令各归县学廪增各缺。即与本县生员挨次间补。较其食饩年分。一体出贡。文武童进额如之。一、汶上县之宋家洼。向资洩水。灌田济运。今既仍隶兖州。自应就近督率挑浚。一、督缉督徵。应归该府州查办。其未经改归以前。所有任内处分。声明照离任官例议结。余则照例议处。以专责成。应如所请。从之　　

○庚戌。孝惠章皇后忌辰。遣官祭孝东陵　　

○谕、朕恭阅实录。见鳌拜以从征屡立战功历封公爵。圣祖仁皇帝嗣统。与内大臣苏克萨哈等、为辅政大臣。并加太师。是时皇祖冲龄践阼。鳌拜受事以后。即专权自恣。擅作威福。因与内大臣费扬古有隙。坐伊子倭赫、并侍卫西住、折克图、觉罗塞尔弼等、以擅乘御马。及取御用弓矢射鹿罪。俱弃市。并坐费扬古怨望。亦弃市。并杀其子尼侃、萨哈连、籍其家。以与其弟穆里玛。又苏克萨哈系鳌拜姻娅。亦以论事龃龉。积而成讐。因苏克萨哈籍隶正白旗。鳌拜欲以蓟州、遵化、迁安、诸屯庄、改拨镶黄旗。而别圈民地给正白旗。诏遣大学士管户部尚书苏纳海、与直隶总督朱昌祚、巡抚王登联丈量酌易。经昌祚等勘明。奏请停止圈换。鳌拜即坐苏纳海以拨地迟误。昌祚等以纷更妄奏。悉逮治弃市。且以苏纳海族人英俄尔岱、为睿亲王私党。令部臣尽削世职。以洩其忿。并以苏克萨哈疏称往守陵寝。得以生全之语。即诬坐以怀抱奸诈存蓄异心、二十四大罪。应予磔死皇祖鉴其枉。坚不允所请。鳌拜攘臂强奏累日竟予绞决。并诛其族属。又入对时。辄请申禁言官不得上书陈奏时有窃鳌拜马者。即捕斩之并杀御马群牧长。皇祖以鳌拜党权不法。怙恶弗悛。用人行政。专恣妄为。文武各官。欲尽出伊门下。与穆里玛等、结成羽党。凡事在家定议。然后施行。倚仗凶恶。毁弃国典。特降谕旨。严拏勘审。并亲加鞫问。情罪俱实。诸王大臣拟请正法。皇祖念其效力年久。不忍加诛从宽革职。籍没同其子那摩佛、一并拘禁。迨伊死后。仍念其旧勋。追赐一等男。令其弟、孙、相继承袭。皇考世宗宪皇帝御极后。赐鳌拜祭葬。复一等公。世袭罔替。是鳌拜一身之功罪。载在册籍。昭然不爽。朕惟大臣为国宣勤。功铭钟鼎。尤当深自敛抑。律已奉公。以保全终始。况以辅臣躬承顾命。翊赞机务。更宜小心谦谨。不可稍涉纵恣。乃鳌拜当日。自恃政柄在握。辄敢擅权骩法。邀结党羽。残害大臣。罪迹多端。难以枚举。若非皇祖英明刚断。立予拏究。渐将跋扈难驯。而政事亦不可问。至圈地一案。相持不决。百姓环诉失业。几致酿成大事。皇祖不即加诛。仅予褫夺。并仍给以男爵。已属格外之仁。至皇考复还公爵时。因念鳌拜旧劳。伊孙达福、才具又尚可用。是以仍予施恩。盖于鳌拜擅权纵恣。固所熟闻。至其不法款迹。如实录所载。累累若此。未必一一胪悉也。今朕备稽事实。迹状显然。若不核其功罪明示创惩。在鳌拜一家之侥幸。所关犹小。而后之秉钧执政者。无复知所顾忌。将何以肃纲纪而杜佥邪乎。所有现袭鳌拜公爵之德生、本身既无过犯。且令承袭俟出缺时。即行停袭公爵。仍照皇祖所降谕旨。给予一等男爵。世袭罔替。已足以示国家法外施恩旧勋之意矣。至鳌拜当时所残害诸臣中。有曾以战功得受世职为鳌拜所枉。复行褫革者。著各该旗详悉查明并现在有无子孙。奏闻请旨。候朕酌量加恩。朕办理庶务。一秉大公至正。虽于已往臣工之功罪。亦必追论严明。惩奸回于既死。以为万世子孙。有大臣擅权不法者戒。并将此通谕中外知之　　

○又谕据国泰奏、新授西宁府知府秦震钧呈称、父母年老。向俱迎养东省。今同赴新任跋涉维艰。可否准其改留近省等语。秦震钧、既因亲老道远。难以迎养。呈请改留近省。若不允所请。非朕孝治天下之道。秦震钧、著仍留平度州之任其西宁府知府员缺。著巴海补授。至国泰摺内、所称可否准其改近之处。其意冀于准行后。遇有东省知府缺出。即可仍将该员补用。秦震钧、本系知州。经朕加恩擢用知府。今因亲老请留。止应将该员情节奏明。不得径请改近。使该员既邀升擢之恩。复为自便之计君臣父子。各有大义。为臣子者。不应以此居心。督抚等亦不应如此代为陈请。将此通谕中外知之　　

○又谕曰、绰克托、前已授为参赞大臣。前往乌什、总理回城事务。著加恩赏戴花翎　　

○谕军机大臣等、据李奉翰等覆奏、将挑水坝拆短三十余丈。汛水长发时。不致逼溜。留坝尾二十余丈。为护滩之用等语。前经传谕该督等、将挑水坝量行拆短。本为合龙之后。筹画善后机宜。为思患豫防之计。今西坝坝根。既复有蛰陷之事。则此时挑水坝。尚应存留。拆短已可缓办。李奉翰等、自应上紧将软镶工程赶做。并将现在口门尚剩若干。及目今办理情形若何。何时可以合袭之处。迅速覆奏。以慰廑注。乃李奉翰等奏到各摺。仅言拆短坝工。及交印谢恩等事。而于堵筑要工。竟未提及。岂该督于复经蛰陷之后。心存畏惧。竟于事体缓急轻重。不甚明晓耶。惟阅国泰摺内、称坝工蛰陷处所。水不甚深。慎重趱办。每日可得二丈。约计旬日。可以补筑完竣等语。该督等此摺。系初二日拜发。迄今又阅五日。计算此月望前。可以蒇工。著传谕李奉翰等、即将筹办情形若何。及是否补筑就竣。何日可以合龙之处。迅速由驿覆奏。以慰廑念。寻奏、现经进埽趱办。追压坚实。口门止剩五丈二尺。再进两埽。即可挂缆堵合。得旨、览奏俱悉。伫俟佳音　　

○礼部奏、请严顺天乡试磨勘例。查应试举子。系顺天籍贯。即南北皿贝。亦皆久住京师依亲托故。熟识编检各员保无豫为嘱托情弊。请照会试例、先派各员。发榜次日。即行磨勘。并饬各省。亦将试卷于榜发后封解。毋得迟延。以昭慎重。报闻　　

○辛亥。上幸瀛台　　

○谕军机大臣等、据姚成烈奏、甄别教织佐杂千总一摺。摘叙事由内、竟称俸满教杂千总。殊不成语。此等字样。最为外省书吏省文恶习。形之章奏。殊非臣子对扬之道。屡经降旨饬谕。姚成烈宁不知之。乃于陈奏事件。一任幕友书吏。率行书写。岂伊全未寓目耶。除原摺改正发钞外。姚成烈、著传旨申饬　　

○实授李国梁为湖广提督　　

○壬子。上幸瀛台　　

○谕、向来科道、及部院郎中员外郎等官。俱兼旗下参领。及佐领。此乃旧例。而公中佐领。亦有著文武大员兼管者。非科道等官兼部院司员可比。现在兼正白旗印务参领之给事中西成、著照常兼衔。不必开缺。嗣后八旗俱照此办理　　
</div>
    <div class="pagination">
<a href="清实录乾隆朝实录_page1459.html">上一页</a><span>...</span><a href="清实录乾隆朝实录_page1455.html">1455</a><a href="清实录乾隆朝实录_page1456.html">1456</a><a href="清实录乾隆朝实录_page1457.html">1457</a><a href="清实录乾隆朝实录_page1458.html">1458</a><a href="清实录乾隆朝实录_page1459.html">1459</a><span class="current-page">1460</span><a href="清实录乾隆朝实录_page1461.html">1461</a><a href="清实录乾隆朝实录_page1462.html">1462</a><a href="清实录乾隆朝实录_page1463.html">1463</a><a href="清实录乾隆朝实录_page1464.html">1464</a><a href="清实录乾隆朝实录_page1465.html">1465</a><span>...</span><a href="清实录乾隆朝实录_page1461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
