<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 491 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 491 页/共 502 页
  </h1>
  <div class="content">
   ○谕军机大臣等、本日据瑞昌奏、浙省军饷。月需四十余万。本年仅闽省解到援军饷银三万两。此外协饷。毫无消息。江西省非但协饷欠解。即浙省代垫援军饷银。亦未解还。并据王有龄奏、浙省饷需匮乏。省外各防。屡有索饷哗噪之事。省防士卒。饥寒交迫。甯绍等处。收成歉薄。钱粮徵解无多。厘捐亦几绝望。专盼协饷接济。请饬湖北、湖南、广东、江西、福建等省、速将部拨协饷。如数筹拨各等语。浙江嘉兴府城未复。杭湖严各属、均有匪踪。设因军饷不继。致寇氛日益蔓延。于东南大局。殊有关系。著官文、胡林翼、文格、劳崇光、耆龄、庆端、瑞瑸、毓科、将部拨浙省协饷。迅速如数筹拨派委妥员。克日起解。毋许迟误江西省、应归浙省垫发援军饷银十余万两。并著毓科、速行筹解归款。再据田兴恕奏称、湖南协黔项下。每月应解该提督军饷银二万两。自上年四月以来。并未拨解。该官兵应领月饷。业经停支数月。万难支持等语。著文格、将欠解田兴恕军饷速行拨解。以清旧欠。嗣后仍按月拨银二万两。以资接济。毋得稍涉推诿。将此由六百里各谕令知之。　　

○又谕、王有龄奏、贼匪出没于皖南江浙之间以婺源为咽喉要路请饬曾国藩酌增劲旅、统以名将、分驻婺城俾浙东江西道途无梗、商贩自通、得以抽厘济饷、两省均有裨益等语。婺源为江浙皖南之要。若能厚集兵力。屹为重镇。可以固衢严广信之防。即祁门军营。亦可杜贼匪窥伺著曾国藩酌量现在情形。调拨得力兵勇。前往婺源驻劄。以为江西浙江声援。将此由六百里谕令知之。　　

○又谕、谭廷襄奏、遵议省城关厢、挑濠筑圩事宜一摺。山东省城关厢以外。挑濠筑圩。系为护城起见。惟关厢地面。民间庐舍坟墓。所在皆是。此次挑筑濠圩。有无妨碍。且周围四十里有零。若无兵勇守御。转恐资贼。于事无益。著谭廷襄、会同杜＜乔羽＞、再行悉心筹酌。如无拂民情。可以兴办即将杜＜乔羽＞现存运库银七千两借动。核实办理。并须豫筹分设兵勇。以资捍卫。方为妥善将此由五百里谕令知之。　　

○又谕、本日据官文、胡林翼奏、湖北兵力不敷剿办暂难筹拨、并据李续宜奏、督兵追剿窜逆势难兼顾寿州各一摺。逆匪窜陷黄州。武汉震动省垣存兵无多。现在孝感各县虽已克复。而窜踞黄州之贼。亟须厚集兵力。四面围攻。官文等奏称、湖北兵勇不敷分剿。若再勉强抽拨。恐愈形单薄。贻误事机。自系实在情形所有前此谕令该督等、调拨精兵二千名赴三河尖驻劄之处。即著暂缓调遣李续宜业已统兵回援湖北寿州筹办事宜自难兼顾即著该抚督饬各路官军规复黄州。毋任久踞。并将德安一带贼匪。奋力截击。毋令西窜。俟鄂省军务稍平。再赴新任。袁甲三在临淮未能兼顾寿州。前已令贾臻暂行署理安徽巡抚。并令其驻劄颍州。至苗沛霖与徐立壮、孙家泰、仇杀一案。已叠次谕令袁甲三、妥为筹办矣。将此由六百里谕令知之。　　

○钦差大臣袁甲三奏、苗练大队。撤回下蔡。得旨。续接以后寄谕。自有妥酌办法。随时奏报。毋得迟延。　　

○署安徽巡抚贾臻奏、苗练仍宜暂示羁縻得旨。贾臻所奏、不为无见。著军机大臣、钞与袁甲三阅看。斟酌妥办。　　

○山东巡抚谭廷襄奏、遵筹防剿事宜。得旨。览奏布置各情。尚属妥协。　　

○命前任云南提督傅振邦、办理山东登莱青防堵事宜。翰林院编修徐昌绪、办理省城西北团练事宜。　　

○命候补四品京堂员外郎阎敬铭、以按察使候补。　　

○以截剿贵州清水江贼匪出力。赏游击赵德光、卜登友、巴图鲁名号。守备崔登高、赵德骏、花翎。知县孙清彦等、蓝翎。余加衔升叙有差。　　

○以浙江剿除富阳桐庐等处贼匪。并攻克新城、临安、遂安三县城。赏副将贵廷芳、杨金榜、王振声、总兵衔。守备陈凤超等、花翎。知县史衍庆等、蓝翎。余升叙有差。予阵亡、知县陈筹、千总王有发、祭葬世职。　　

○以克复湖北孝感、云梦、应城三县城。并歼除逆首。赏都司王吉巴图鲁名号道员金国琛、按察使衔副将成大吉等、加衔升叙有差予阵亡参将刘中和都司尹翠日、外委欧正亭等、祭葬世职。　　

○以浙江石门县城被贼窜陷。暂革总兵官吴再升职。带罪效力。　　

○予山东历城阵亡训导冯瑜、从九品张殿贵、祭葬世职。团长张震奎、及其子童生张殿元、赏恤加等。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。夏四月。己未朔。享太庙。遣豫亲王义道、恭代行礼。　　

○谕内阁、昨因军报稽延。谕令兵部查明。系在何处积压迟滞。即将该督抚臬司等、分别轻重、请旨严惩。本日据穆荫等奏、遵查军报稽延时刻、开单请饬查办等语。各省摺报。均应按限驰递。乃据穆荫等查开、三月二十七、二十九两日。各处奏报。有迟至数日始到者。甚至有迟至三十余日始到者。其东直门腰站、递至热河时刻。据称亦有迟误。似此任意耽延。殊属不成事体。所有迟延军报之本省。及经过地方之督抚臬司等、著该部查取职名。分别轻重。从严参奏。并著勒限一个月。令各该督抚臬司等、查明积压迟延之地方官。严参惩办。如逾限不行查覆。即著该部、将该督抚臬司等、指名严参。其东直门腰站。显有积压情弊。顺天府兼尹张祥河、府尹董醇、著先行交部严加议处。　　

○又谕、据严树森奏、剿办汝甯捻匪情形一摺。捻首陈大喜等、围攻汝甯。经官军击退。窜踞范寨等处。攻破汝南埠。经候补道张曜等、带队往剿。连战皆捷。贼复分路来扑。廖庆谋等、督兵压退。贼环攻王圩。复经张曜带队驰救。贼始东窜。著严树森严饬郑元善、张曜等、迅将该匪歼除。毋任蔓延。　　

○又谕、前因庆廉贾臻互相参奏。降旨将该员等撤任。交严树森秉公研讯。嗣据严树森覆奏、以贾臻徵收钱粮、尚非擅改旧章、贻误军饷。系因库款支绌。候补知县张绍英、与贾臻虽系姻亲、例不回避。幕友周泩、查无贪黩情弊。惟曾为贾臻属员、致招物议等语。复谕令将该员等原参各条。逐款查明。再降谕旨。兹据奏称、庆廉自奉旨督办剿匪后、仅提过赏勇银两、数目相符。贾臻因饷银解足、尚有缺欠勇粮、疑庆廉有入已情事。归德伤亡员弁。节经庆廉奏请恤典。幕友余雨□会、于查办后即移出抚署。已据实具奏。并无欺罔。所参诃斥首县、借公记过。亦无证据。其庆廉之子候选道恩麟、并无招摇纳贿情事。惟带勇出省、妄立名目、有乖体制等语。庆廉与贾臻互参各款。虽据严树森查明均无确据。惟庆廉以巡抚大员。不能正已率属。致属员得所藉口。贾臻不能与庆廉和衷共事。辄负气参揭。均有不合。著一并交部议处。庆廉即来京听候部议。另片奏、粮台委员闵春涛、呈出帐簿核对。庆廉提用赏耗数目相符。惟于勇丁口粮笼统开报。积欠勇粮至一万两之多。殊属蒙混。河南府通判闵春涛、著暂行革职。勒令交出原帐。确实核算。傥查有侵蚀入已情事。即从严参办。如实有积欠。即著落该员赔补。以示惩儆。　　

○又谕、据克兴阿等奏、追剿窜匪、斩杀净尽一摺。朝阳匪众。自窜至广甯县大牛圈子。被击败遁。复窜至罗家台地方。意图抗拒。官军奋勇进攻。立毙贼匪七八十名。匪势不支。乘夜狂奔。成明等督兵截击、歼毙数十名。夺获枪炮旗械多件。余匪欲由白土厂门、向边外逃逸。克兴阿随后赶到。合兵兜剿。副都统侍顺、复带领马队沿边□□穴□又□捕。经官兵并乡社人等、获贼百余名。立时正法。捦获匪众家属七口。骡马车辆多件。克兴阿等复出边追剿。至新里屯地方。并派协领常升、至兵马路一带。□□穴□又□捕匪众。业已捦斩殆尽。剿办尚属妥速。所有在事出力人员。准其汇入克复朝阳案内、择尤保奏。候朕施恩。　　

○谕军机大臣等、克兴阿等奏、朝阳窜匪、业经官兵迭次攻剿、捦斩殆尽。据称已将舒明额所带盛京马队四百名。交候补协领恩合统带。在沿边一带□□穴□又□拏余匪。自不难净绝根株。惟匪首才宝善、刘名得、徐洛红、均未捦获。未便任其窜匿。致令复图啸聚。著玉明、倭仁、景霖、侍顺、饬令恩合等、会同各该地方文武。实力□□穴□又□拏。务须悉数捦获。傥查知该匪等、或已毙命。亦须□□穴□又□获尸身。确凿有据。毋许空言塞责。才宝善籍隶永平。难保不逃往直隶境内。并著文煜饬属一体严缉。毋任漏网。所有前调官兵。除盛京热河等处马步队。已谕令克兴阿撤回归伍外。其黑龙江兵一千名、驻劄建昌。西安兵一千名、仍劄古北口。应领口粮。均著由古北口粮台给发。将此由五百里各谕令知之。　　

○又谕、据克兴阿等奏、追剿窜匪、斩杀净尽、请将马步官兵、分别派赴古北口及归伍等语。此股贼匪□□穴□又□捕净尽。惟首匪才宝善等、尚未就获。本日已谕知玉明等、派员设法严拏。其由古北口调往炮位。均著解至热河。交春佑收存。护炮弁兵、并著归伍。克兴阿俟派拨事毕。即来热河行在。成明已赏假十五日。准其就近省墓矣。将此由五百里谕令知之。　　

○河南巡抚严树森奏、裁汰兵勇。撙节饷需。得旨。前已有旨、令汝驰赴归德。裁汰兵勇。简练军实。统由汝会同毛昶熙、核实报销。断无身为督办。诿难于人。自居其易之理。　　

○以福建连城县城被贼窜陷。革道员张启煊、游击袁艮、同知程铎职。留营效力。守备陆秉钺、革职。拔去蓝翎。胡鸿奎、以千总降补。　　

○以不守纪律。革河南汝甯带兵知府廖庆谋、游击王天保职。留营效力。　　

○予河南南阳等处阵亡把总江成金、祭葬世职。五品军功金胜文等、赏恤加等。　　

○庚申。谕军机大臣等、据胜保奏、随营各员、不敷差委。请饬调总兵张得胜、候补盐运使金安清等、来营差遣等语。张得胜、现在袁甲三军营带兵。能否前赴胜保军营。著袁甲三酌量派往。金安清、前因办理捐务、呈报捐输不符。并填用空白部照亦多短缺。经袁甲三奏参。降旨饬令赴皖、清厘该员经手事件。如已依限完竣。即著饬赴胜保军营、听候差遣。将此由五百里谕令知之。　　

○准丁忧河南按察使周士镗、往胜保军营差委。　　

○辛酉。常雩祀天于圜丘。遣礼亲王世铎、恭代行礼。　　

○谕军机大臣等、据克兴阿奏、朝阳地方紧要、请将盛京马队二百五十名、留资弹压等语。黑龙江马队、前谕留劄建昌。此项官兵、或分数百名驻劄朝阳。或全数移往、以资弹压。著克兴阿斟酌情形。妥为办理。所有盛京马队。著仍遵前旨。撤回归伍。另片奏、文煜遵拨保定营瓶子砟炮、铁炮、可否暂存热河等语。此项炮位。前据文煜奏称、已于三月十三日。派员管解启程。计期当已解到大营。著克兴阿于解到时。即派弁兵运赴热河。交该都统收存。将此由五百里谕令知之。　　

○壬戌。谕内阁、据爱仁等奏、五城粥厂、恳请展限一摺。五城粥厂、至四月间应行截止。惟念京师入春以来。粮价日昂。现在各厂人数尚多。加恩著展限两个月。至六月初四日截止。并于例给赈米外。每厂每日仍加赈米一石。以资接济。并责令五城御史、核实散放。毋任吏胥舞弊。以副朕轸念穷黎有加无已至意。　　

○又谕、据瑞昌、王有龄奏、官军克复海盐、并击退钟埭贼匪一摺。本年二月间、逆匪窜陷海盐。经瑞昌等、饬令已革副将张威邦等、会同署江南提督曾秉忠援兵。于二十九等日克复。其盘踞钟埭贼匪。亦经已革总兵米兴朝等、沿河冲杀。击毁贼船。将贼卡全行烧毁。平湖境内一律肃清。惟前据薛焕奏称、海盐克复后、逆贼于三月初八日、复将该县窜陷、分犯乍浦、副都统锡龄阿等、不知下落、平湖已于初九日失陷各等语。此次瑞昌等所保各员。除锡龄阿、米兴朝下落、仍著该将军等查明具奏外。提督曾秉忠、游击黄金友、及其余出力文武员弁。著俟海盐克复后。核其功罪具奏。再降谕旨。　　

○谕军机大臣等、前据联捷奏报、贼匪由南乐回窜观城。派员带兵追剿。并据文煜奏称、派拨天津镇标兵一千名。交大名道王榕吉等统带。将此股贼匪实力剿办。本日据文煜奏、上月二十五日、曲周县城被匪窜陷、现催前调天津等镇官兵、星驰往援等语。曲周去南乐较远。何以该匪遽能窜至。抑系山东邱县教匪就近阑入。未据该署督声叙明晰。该县地近北路。岂容贼匪肆行窜扰。著文煜饬令派出援兵、迅速前进。会同大名镇道、实力攻剿。毋许迟延。胜保于何日由京启程。未据奏报。前据该大臣奏称、探明何路最紧。即由何路督剿。自毋庸拘泥前旨。专防景州一带。著即酌量缓急。或亲督官军。或派兵驰往。迅将该县城池克复。并将该匪全行扑灭。毋任蔓延。文煜应否出省。即著与胜保商酌办理。至联捷防河是其专责。于该匪渡黄后。扰及清丰、楚旺、南乐等处。仅以参濮州等官了事。未能迅速击退。致该匪渐图北犯。若再迁延贻误。岂能当此重咎。著即督饬前派兵勇。会合胜保等官兵、奋力剿击。肃清畿辅。同知林世俊、于奉派带勇。应援不力。即著文煜严参治罪。曲周县同城文武。有无先行逃避。并著查明具奏。将此由六百里各谕令知之。　　

○署四川总督崇实奏、密陈蒋玉龙、堪胜提督。得旨。所见与朕意适合。　　

○赏已革贵州提督蒋玉龙二品顶带、署四川提督。　　

○予故四川提督郭相忠、祭葬恤荫。谥忠毅。　　

○癸亥。谕内阁、伊精阿、著充大阿哥满洲谙达。　　

○又谕、克兴阿奏、请将捏禀冒功之已革知县、交部严讯一摺。已革朝阳县知县富昌、前因朝阳失守。革职拏问。乃官兵及乡社人等、将匪首李＜氵凤＞氵□奎拏获后。富昌辄以亲拏李＜氵凤＞氵□奎、炮击刘猪、并胪列未入流章钺等、呈报克兴阿军营。复详热河都统、求为入奏。显系捏禀冒功。希图末减。并因乡长阚举供吐实情。率行看押。实属胆玩已极。著克兴阿、即派员将富昌押赴热河。交行在刑部严行审讯。按律惩办。　　

○谕军机大臣等、据都兴阿奏、叛勇扑扰三河。并天长六合踞匪。图犯仪扬。剿办布置情形一摺。旴眙防守副将格洪额、被部下叛勇句结逆匪戕害。前经袁甲三具奏、已明降谕旨。令查明有无激变各情办理矣。惟天长六合逆匪、纠合捻逆。并江南安徽逆党数万。窜至仪徵新城。联络刘家集等处。意图扑犯扬城。虽经该将军派总兵詹启纶等、分路进剿。贼众溃败。追杀数十里。踏毁贼垒数处。但该逆又有由江南纠贼复窜瓜扬之信。此时防剿极关紧要。其天长逆匪、分股窜扰湖西。掳有船只。冀图东窜。高宝一带、尤宜加意防范。著都兴阿、黄彬、严饬将弁分投堵剿。毋使贼匪窜扰瓜扬高宝等处。将此由六百里谕令知之。　　

○又谕、本日据联捷奏、派勇追剿濮匪、偪令渡河。朝城之马老庄、舍利寺两处、范县之旧城、凤凰台等处。均有匪徒＜监-皿立＞旗抢劫。请饬谭廷襄迅拨兵勇防剿。邱县、莘县、冠县、堂邑、馆陶、临清、阳谷、朝城、八州县、均被贼扰。官多迁避。胜保现奉旨由景德进剿。深恐匪徒西窜。请饬令由西北两路进攻。以免扰及畿疆各等语。昨因文煜奏报、曲周县被匪窜陷。已谕令胜保迅速拨兵南下。至朝城等属匪徒。业据谭廷襄奏、明新等由堂邑进兵。著即饬令迅速前进。将邱县、冠县、莘县踞匪。克日歼除。克复城池。并濮州回窜之匪、及范县朝城续起匪徒。一律殄灭。毋留余孽。并严防濮州、范县、各河口。以免该匪再得渡黄肆扰。至明新等所带官兵。合之土默特马队、为数无多。应否添调兵勇助剿。并著该抚斟酌办理。至地方文武、遇有匪扰。辄即迁避。亟应严加惩办。所有被扰各州县文武地方官。如有畏葸逃避情事。即著谭廷襄密速查明。严参治罪。毋稍姑息。将此由六百里谕令知之。　　

○又谕、据贾臻奏、沥陈皖北情形、请饬胜保督师、皖豫一摺。据称苗沛霖藉口复仇。力攻寿城。近又句结庐州发逆。屯劄下蔡。自率练众进偪正阳。意图扼淮上流。以绝寿临两营饷路。袁甲三鞭长莫及。翁同书更无从展布。惟饬胜保督办皖豫军务。驻劄颍州。则归德一郡。近在腹里。无须重兵。移其全力。可以进剿捻巢。慑伏苗练等语。所奏亦系实在情形。惟现在畿南地方、防剿吃紧。前降旨令胜保统兵赴景州、德州、一带督办。非将逆匪歼除净尽。北路肃清后。未能率师南下。况袁甲三驻兵临淮。若胜保复督办皖豫。必致诸多掣肘。贾臻现驻颍州。前已有旨、令署巡抚。办理苗练寻仇一事。及团练招抚事宜。现虽尚未接印。亟应赶紧筹办。著仍遵前旨。与袁甲三商酌妥办。未可专待胜保、致误事机。　　

○盛京将军玉明等奏、高丽明德成等、殴伤旗兵郭振奎身死。得旨。著咨行该国。令其自行严缉首犯。定拟办理。　　

○以翰林院侍讲学士张之万、为詹事府詹事。　　

○以追剿直隶清丰、南乐、窜匪出力。赏外委娄凤阁等、六品顶翎。　　

○予山东临清州阵亡、在籍刑部司狱王淑琳、县丞于长庆、训导刘昉、游击衔李万年、都司衔王梁等、三十员。祭葬世职。举人姜毓杰等、赏恤加等。附祀故知州张积功等专祠。　　

○予山东金乡兰山等县阵亡、布政司理问张知言、经历张纬、未入流张春丽、外委李殿英、祭葬世职。六品顶带马毓德等、二十九员名。赏恤加等。　　

○甲子。谕内阁、据户部奏、请将延不报销军需各员、先行议处一摺。广西省、自道光三十年至咸丰二年。陆续动拨军饷一千一百余万。前经户部专案奏催。降旨勒限赶办。上年复经该部奏、令于十二月前奏报到部。迄今逾限数月。仍未造报。实属办理迟延。所有现任广西巡抚刘长佑、布政使张凯嵩、著先行交部议处。并著该抚查明历任巡抚及藩司、经手各员职名。奏请交部严加议处。即将道光三十年至咸丰二年、该省用过军需银两。逐款详查。分晰开单。据实奏报。咸丰三年以后军需各款。并著挨次造报。其捐输厘金收支细数。随同军需册籍。一并送部查核。毋再稽延。至广东代发雇募潮勇经费。及前任两广总督徐广缙、在梧州行营截留银两。著两广总督、会同广西巡抚、迅速查明报部核销。以清款目。　　

○谕军机大臣等、色克通额等奏、俄国送到鸟枪、派兵演习、拟于乌里雅苏台将军库存内、拨解火药等项、并酌拟酬答该国、及赏给使臣等缎疋一摺。已谕令色克通额、届期前赴恰克图、督率京城派出兵丁。妥为演习。并准于乌里雅苏台库存内、拨解火药等项矣。至所称酬答该国赏赐锦缎大缎江二百端。赏赐伊格那提业幅大缎十二疋。固毕尔那托尔大缎四疋。玛雨尔大缎二疋。该办事大臣等、误会意旨。以为朕之赏赐。殊属大错。究应如何酬答。著奕等妥为商议。再行具奏。届时只应作为库伦办事大臣酬答该国之件。断无以官物给发、反为臣下相酬之理。本日复据庆昀等奏、俄商携货进张家口、坚欲赴京销售、经庆昀等派出委员、再三阻止、该商目始将车辆货物落店、致信固理商办等语。俄商前欲进京贸易。经奕等按照条约。逐层指驳。照会伊格那提业幅。现在该商货物已进张家口。仍恐坚欲进京。所致固理信函。难免藉词狡执。著奕等设法开导固理。务遵条约。不得率行入京贸易。以致漫无限制。即在张家口、亦祇准行销零星货物。不得设立行栈。以符条约而防弊端。色克通额等原摺二件、均著钞给阅看。将此由五百里谕令知之。
  </div>
  <div class="pagination">
   <a href="清实录咸丰朝实录_page490.html">
    上一页
   </a>
   <span>
    ...
   </span>
   <a href="清实录咸丰朝实录_page486.html">
    486
   </a>
   <a href="清实录咸丰朝实录_page487.html">
    487
   </a>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <a href="清实录咸丰朝实录_page490.html">
    490
   </a>
   <span class="current-page">
    491
   </span>
   <a href="清实录咸丰朝实录_page492.html">
    492
   </a>
   <a href="清实录咸丰朝实录_page493.html">
    493
   </a>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <a href="清实录咸丰朝实录_page496.html">
    496
   </a>
   <span>
    ...
   </span>
   <a href="清实录咸丰朝实录_page492.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
