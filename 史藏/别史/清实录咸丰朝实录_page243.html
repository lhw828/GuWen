<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 243 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 243 页/共 502 页
  </h1>
  <div class="content">
   ○以剿办山东冯官屯贼匪出力。赏四品台吉伯彦都古拉喜、蓝翎护卫玛勒洪阿、奇苏阿勒腾桑、鄂奇尔额普图、花翎。予阵亡三等护卫巴萨拉、祭葬世职。　　

○以湖北剿贼不力。拔西安副都统常亮花翎。　　

○戊午。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、和春、福济奏、庐州连日围剿、并外贼复至、大加斩馘一摺。庐州逆匪。屡有外贼来援。均经随时击退。四月初七八九等日。将水西门城墙。攻陷丈余。我兵奋力进击。用连环枪炮。佐以喷筒火箭。毙贼甚多。因值大雨。城河水涨。未能越过。连攻至五昼夜。该逆仍复死守。十四日复有贼匪二千余人。在烟墩集之西萃庙地方。劄营三座。欲来接应。和春等、统兵驰往迎击。毙贼无算并歼骑马贼二名。余贼奔逃。官兵追杀。一面将贼营围打。营内贼匪。越墙逃窜。兵勇拥入。尽力砍杀。将贼营毁为平地。赶杀十余里。约毙贼三四百名。夺获炮位军械甚多。庐城贼匪。外援叠至。均被官兵剿退。城中余匪情形已极穷蹙。著和春、福济、督率兵勇。迅速合围。力图克复。毋再玩延。　　

○又谕、前据福济奏、已革安徽庐州府知府护庐凤道立诚、呈控被参各款、袁甲三审讯时、有偪供等情。当降旨交福济、督同署臬司恩锡秉公研鞫。兹据该抚奏称、现在督兵剿贼、请改派大员审办等语。所有立诚控案。著交怡良、亲提人证卷宗。秉公研讯确情。按律定拟具奏承审官、侯补同知李安中、候补知州朱维屏、署凤阳县知县姚德宾、一并归案质讯。　　

○己未。上诣寿康宫、问皇贵太妃安。　　

○谕内阁、湖广总督杨霈、前因武昌失守。降旨革职。仍暂留本任。责令戴罪自效。迨逆贼上窜德安。该革督以防守襄樊为名。由随州以至枣阳。节节退守。屡经严旨。催令进剿。复以兵勇未集。迁延观望。迨西安将军扎拉芬。由陕带兵。行抵随州。于五里墩地方。与贼接仗被围。该革督坐拥重兵。近在数里之间。并不实力救援。反催调相去较远之拣发知府崔兰馨等、前往接应。以致该将军力竭阵亡。实属懦怯无能。有心延误。该革督自广济兵溃以后。湖北逆匪。复肆狓猖。其贻误之罪。何堪悉数。朕仅予薄惩。方冀其振刷精神。力赎前愆。乃数月以来。亳无布置。辜恩溺职。实堪痛恨。杨霈著即革任。仍交官文差遣。傥再不知奋勉。即行从重治罪。西安副都统常亮、昨因救援不力。降旨摘去顶带。兹据杨霈查明。该副都统、于奉调往援时。已远赴唐县镇地方。临阵退避。可恶已极。常亮著即革职。仍留营效力。以观后效。　　

○又谕、陈启迈奏、攻剿饶州贼匪、大获胜仗、收复郡城一摺。江西饶州贼匪。自窜踞郡城以来。□嵎抗拒。四出扰害。经陈启迈、派令都司吴锡光等、率领水陆兵勇。前往攻剿。三月二十八日。吴锡光、派候选府经历县丞胡应奎等、督率战船。沿河进攻。吴邦柱等、带领兵勇。堵截山坳伏贼。兼攻北门。又令石玉等、各率兵勇。四面合围。逆匪突出五大股。约有六千余人。蜂拥而来。吴锡光、率各路兵勇。施放连环枪炮。毙匪三百余名。逆众败退。我兵乘势冲杀入城。该逆分为七股。拌死巷战。我军亦分九队截击。杀贼一千二百余名。余匪由东门逃出。分路奔窜。即将郡城收复。此股逆匪。自窜踞饶郡以后。分扰乐平、德兴、弋阳等县。经吴锡光、带领水陆兵勇。分路进攻。大获胜仗。克复郡城。办理尚属妥速。著陈启迈督饬吴锡光等、乘此声威。移师都昌。相机进剿。以清江境。　　

○谕军机大臣等、现在湖北逆踪。上窜随州。其荆襄等处。及河南边境地方。极形吃重。常亮所带马队官兵。现经杨霈拨赴信阳三关。扎拉芬所带官兵。多已折回枣阳、襄阳。现尚无人统带。著官文接奉此旨。星速驰往随州。接印任事。杨霈军营兵勇。屡经溃败。必得加意整顿。挑选精锐。裁汰疲弱。方足以资得力。前由僧格林沁军营。拨往投诚义勇。并著妥为驾驭。俾知感德畏威。以助攻剿。新授荆州将军绵洵、到任需时。所有将军印务。著载增暂行署理。该处防守事宜。即著妥为布置。不得专待西淩阿来荆。致形诿卸。至孔广顺所带官兵。现经驰赴应山协剿。著即星夜趱行。一路剿洗。遏贼北窜。扎拉芬所带官兵。即交孔广顺一并统带。将此由六百里加紧谕知官文、载增、并传谕孔广顺知之。　　

○又谕、现在湖北贼势猖獗。荆襄情形。甚为吃重。著西淩阿、迅速驰赴湖北。就荆州、襄阳、所有之兵。办理荆襄一带防剿事务。即将启程日期。先行具奏。毋得稍有迟延。其冯官屯现存官兵。著西淩阿、选派得力大员。暂行统带。听候谕旨。将此由六百里加紧谕令知之。　　

○又谕、杨霈奏、扎拉芬因伤身故一摺。扎拉芬、于五里墩地方与贼接仗。杨霈近在数里之间。并不实力救援。反因枪炮之声已息。疑其已赴襄阳。迨经败兵驰报。始知该将军已因伤身故。种种贻误。殊出情理之外。杨霈现统兵勇。为数不少。著将扑窜随州之贼。迅速歼除。以期进攻德安。遏贼上窜。至扎拉芬所统陕兵。均属劲旅。除溃亡以外。所存尚有若干。并著杨霈设法招集。随营攻剿。不得俟孔广顺之兵到齐。始行前进。傥再不知愧奋。则畏葸贻误之罪。断难幸邀宽宥也。将此由六百里加紧谕令知之。　　

○调刑部右侍郎载龄。为户部左侍郎。兼管三库事。仍署陕西巡抚。未到任前。以都察院左副都御史基溥署理。调工部右侍郎国瑞、为刑部右侍郎。以署户部左侍郎崇实、为工部右侍郎。兼管钱法堂事务。　　

○以翰林院侍讲学士景廉、为内阁学士。兼礼部侍郎衔。　　

○以礼部左侍郎肃顺、为左翼前锋统领。　　

○调镶蓝旗汉军副都统麟兴、为正红旗满洲副都统。以刑部左侍郎承芳、兼镶蓝旗汉军副都统。　　

○以荆州将军官文、为湖广总督。江甯副都统绵洵、为荆州将军。未到任前。以荆州左翼副都统载增、署理。以署荆州右翼副都统魁玉、为江甯副都统。　　

○以户部左侍郎瑞麟、为西安将军。以成都协领宝庆、为西安左翼副都统。　　

○命理藩院左侍郎绵森、管理宝坻等四处官兵。　　

○以山东军营办理文案出力。赏印务章京衡定魁、花翎。余升叙有差。　　

○以攻克江西饶州府城。赏都司吴锡光、巴图鲁名号。把总艾连升等、蓝翎。余免罪升补有差。　　

○予湖北伤亡西安将军扎拉芬、祭葬世职。如阵亡例。谥武介。并入城治丧。　　

○广西逆匪李开方、黄懿端、谢金生、李添佑、谭有溎、韦名传、曹得相、伏法。　　

○庚申。上诣寿康宫、问皇贵太妃安。　　

○谕内阁、武职大员。有操练弁兵之责。理应骑坐马匹。以习勤劳。傥或自耽安逸。平时出入。违例坐轿。一旦身临行阵。安望其奋勇争先。为弁兵表率。向来武职坐轿。例禁綦严。犯者必加惩治。曾于乾隆嘉庆年间。叠奉圣谕。训戒明切。自应永远恪遵。乃近年以来。渐就废弛。上年浙江黄岩镇总兵汤伦、即以擅坐肩舆被参。本日复据御史宗稷辰奏、浙省武职大员。类皆违例坐轿。甚至闽省带勇来浙之偏禆小校。亦多效尤等语。浙省如此。他省亦恐不免。现在粤匪未靖。徵兵会剿。各省武职大员。应如何实心操练。勤习技艺。以期缓急足恃。若惟知自图便安。不思振作。将来营伍积弊。更不可问。著再行通谕各直省驻防将军副都统等、及提镇各员。傥有违例坐轿者。一经奏参。必治以应得之罪。其驻防城守尉以下。绿营副将以下。犯者尤当从重治罪。决不宽贷。将此通谕知之。　　

○又谕、陈启迈奏、逆匪由兴安窜入广信、旋经官军克复一摺。江西兴安县地方。于三月二十日。有逆匪万余人。由安徽婺源县窜至。代理兴安县知县狄上林、因先期带兵出城。致被匪徒扑入。随会同游击谢必魁等、督兵围攻。捦斩贼匪一百数十人。当将县城收复。二十三日。余匪窜至广信。署上饶县知县蔡中和、婴城固守。因大雨不能然放枪炮。被贼攻陷城池。蔡中和巷战被执。骂贼殉难。教授雷封、并署广信府经历姚益谦等、同时遇害。维时广信府知府袁泳锡、正会同浙江甯绍台道罗泽南等、克复弋阳县城。闻信后。各带兵勇驰至。罗泽南与安庆府知府李续宾等、劄营乌石山下。二十五日。贼分三股来扑。官军奋力攻击。毙贼八百余人。夺获旗械多件。二十六日。贼复分路来扑。歼毙长发悍贼数十人。贼众败逃。官军乘胜追赶。复杀毙千余人。伪尚书范姓等、均被歼毙。被焚及溺死者。不计其数。二十七日五鼓。各营兵勇。奋力进攻。踊跃登城。袁泳锡、亦率兵冲入。贼从东门遁去。堕水死者无算。适署抚州府知府林福祥、带兵赶至。生捦伪师帅詹宗保等十名。余匪奔窜玉山。被署知县张鸣岐等击退。此股贼匪。由婺源窜陷兴安、广信、郡县城池。经罗泽南等、督率兵勇。克日收复。办理尚为迅速。在事出力员弁。著陈启迈等择尤保奏。无许冒滥。仍严饬各该员弁等、将逃匪摉除净尽。毋留余孽。　　

○谕军机大臣等、御史宗稷辰、奏参浙江署绍兴协副将王邦庆、捕盗不力。废弛操练。又与文员马昂霄、逢迎干请。致民间编有歌谣。并称该副将赴巡抚公署。竟敢公然坐轿等情。浙江现当防堵紧要之时。绍兴又系滨海要地。岂容此等庸劣将弁。滥竽贻误。著何桂清、即照摺内所参各情。确切查明。如果该御史所奏属实。即著从严参办。毋稍姑息。另片奏、会稽县知县耿曰德、不受差馈陋规。民间讼案清简。山阴县知县顾准、前在嘉善。声名平常。现在新任。复有衙役串诈。及署中潜取陋规情事。似此贪利纵役。于吏治殊有关系。著何桂清一并查明。分别举劾。以示劝惩。该抚到任未久。无所用其迥护。务期秉公据实。详细查奏。不得稍存徇隐。原摺片均著钞给阅看。将此谕令知之。　　

○以江西广信兴安府县二城。被贼窜陷。革知府袁泳锡、知县狄上林职。均留任。参将玉格、革职逮问。予阵亡知县蔡中和、祭葬世职。并建专祠。教授雷封、府经历姚益谦、县丞洪立诚、典史江锡纶、从九品黄依先、沈岳龄、从九品衔赵震、范焜、千总杨锦凤、把总周得凤、陈炳荣、祭葬世职。一并附祀。雷封子发鸣等、赏恤如例。　　

○辛酉。孝慎成皇后忌辰。遣官祭慕陵。　　

○上诣寿康宫、问皇贵太妃安。　　

○谕内阁、叶名琛、柏贵奏、省河剿匪、水陆连获大胜一摺。广东番禺县属匪船。窜至黄埔长洲河面。经叶名琛等、派往东圃乌涌堵捕之守备曾琪等、督饬水勇。分队进击。水陆攻剿。计毁船一百七十余只。焚烧三村贼巢二千余间。歼捦溺毙。将及万计。凶锋大挫。出力文武各员。准叶名琛等、核实保奏。所有奋勇杀贼。力竭阵亡之护理水师游击守备曾琪、署水师守备千总曾鹏高、欧松茂、外委朱耀宸、额外郑洪魁、外委钟光、均著交部从优议恤。　　

○又谕、叶名琛、柏贵奏、剿办省城西北一带逆匪、叠获大胜、水陆解围一摺。广东附近省城各匪。叠经叶名琛等、督兵痛剿。上年十一月间。尚有匪徒万余人。在石井石门各乡屯聚。十一月初四日。至二十五等日。经署游击曾廷相等各员。接仗二十余次。先后毙贼、共计八千余名。生捦一百四十余名。毁贼蓬寮六百余间。并将石井墟等处贼巢一千余间。一律焚烧。其石门等处贼船。亦经署守备尹达章等、叠次击沈。共一百二十余只。又焚烧十八只。夺获三十四只。并先后毙贼二千八百余名。生捦八十名。匪船尽绝。河道业已廓清。劣城水陆各路。同时解围。居民安堵如常。剿办尚为得手。仍著叶名琛等、督饬文武各员弁。将附近省城各乡余匪。悉数歼捦。摉捕净尽。毋留余孽。所有在事出力员弁。著择尤保奏。候朕施恩。其伤亡兵勇。著一并查明咨部议恤。　　

○又谕、叶名琛、柏贵奏、击退高明县贼匪、歼捦殆尽一摺。上年六月间。广东高明县城。被匪阑入。经署知县张作彦等、调集团练。督率壮勇。前后夹击。毙贼二百余名。闰七月初三日。各团齐集。复在附城要路。毙匪三百余名。八月初间。该署县等、添募客勇。在三板村地方。杀贼一千余名。十一月初二日。复会同署把总蓝廷彪、带勇至大平都剿捕。杀毙贼目杜锦刚、并贼党四百余名。三洲墟贼厂。及海口大小贼船。均经焚烧。贼由陆路来扑。兵勇及伏勇齐出。毙贼二百余名。贼目杜元一名。该匪逃至海口。溺毙无算。地方一律安靖。仍著叶名琛等、严饬该文武。将在逃余匪。摉捕净尽。无任窜逸。署高明县知县张作彦、署城守把总蓝廷彪等、本有应得之咎。惟旋经督率绅民兵勇。合力击退贼匪。歼捦殆尽。功过尚足相抵。均著免其参处。　　

○又谕、前据刑部奏、旗民与宗室觉罗斗殴重案、引断未能画一。请酌定章程。当降旨交宗人府查核具奏。兹据恭亲王奕等、详查覆奏。嗣后殴伤宗室觉罗至死者。著均照本律拟斩。以符例意。至从前引断未能画一。刑名出入。岂容迁就。总应按例办理。无例者始准援案。况例文所载。本属明晰。其殴伤未至死者。仍按下手曲直情形。分别办理。该部所请添纂则例之处。著毋庸议。　　

○谕军机大臣等、本日据英桂奏、湖北贼窜随州、偪近南阳、德安仍有贼踪、请饬拨北路胜兵前往一摺。现在河南省。南路边防。极为吃紧。湖北放剿之兵。尚形单弱。均非厚集重兵。不足以资剿办。所有冯官屯军营存兵。除步队二千名。业经派员带往湖北。并令健锐营。内外火器营官兵。分起回京外。其余四千名。著西淩阿、迅即一并统带。悉数启程。路过河南。著截留一千五百名。交英桂调遣。以资防守。此外官兵。该部统即行带赴湖北。会同官文等、合力攻剿。将窜踞随州之贼。赶紧歼除。毋任蔓延。前僧格林沁奏、两湖投诚义勇。派令候选知府刘衡等、管解前往湖北。此项义勇。即归西淩阿统带。尤应妥为驾驭。不可稍涉大意。致贻他患。将此由六百里加紧谕令知之。　　

○又谕、英桂奏、探闻贼踞随州、偪近南阳、德安仍有贼踪、请饬拨北路胜兵、前往应援一摺。豫省南路。接壤楚北。自德安告警。信阳已形吃重。况随州更被占踞。南阳密迩贼踪。自应添拨重兵。以资捍御。前杨霈奏、扎拉芬于五里墩受伤后。旋即捐躯。已降旨将杨霈革任。授官文为湖广总督。带兵驰往剿办。现在杨霈复退至枣阳。其淅河唐县镇等处。贼势蔓延。并于随州迤北掳粮。昨已有旨。谕令西淩阿、赴荆襄一带防剿。本日复谕该都统迅速启程。将留驻冯官屯各营官兵六千名。全数带往。抵豫时、留兵一千五百名。著即由英桂派令相机堵御。加以常亮、移劄三关之马队。及邱联恩等兵力。尽可择要分防。此次西淩阿带兵前往。若能乘此得胜声威。不但鄂匪可望歼除。兼于豫境边防。大有裨益。英桂惟当竭力堵遏。严饬在事文武。勿稍松懈。以固疆圉。将此由六百里加紧谕令知之。　　

○予广东阵亡知县李福培、典史赵应瑞、祭葬世职。李福培弟性培、赏恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。五月。壬戌朔。上诣寿康宫、问皇贵太妃安。　　

○上御养心殿。参赞大臣科尔沁博多勒噶台亲王僧格林沁、至御座前行抱见礼。亲加慰问。赏朝珠一盘。四团龙补褂一件。　　

○谕内阁、叶名琛等、奏请展缓乡试一摺。本年广东省应举行乙卯科文武乡试据称该省军务未竣。不能依限举行。著准其展至咸丰六年、特开一科。补行乙卯科文武乡试。　　

○又谕、叶名琛、柏贵奏、剿办沙湾茭塘水陆各股匪、捣洗巢穴、省河通行一摺。广东省城北路、及佛山诸匪剿除后惟沙湾茭塘地方。啸聚贼众数万。犹肆猖獗。叶名琛等、督派兵勇。叠加剿洗。正月十七八九二十等日水陆进攻大石口。毙贼三千余名。毁夺贼船军械无算。河面及沿岸贼巢悉就荡平。乘胜进攻新造地方。毙贼三千余名。将贼老巢焚毁。所有省河南安、南固、炮台。亦即时夺回。毙贼二千余名。其余匪船、逃驶外洋。纠合大帮救援。我兵追至柏塘洋面。大加剿洗。复毙贼一万二千余名。其溺死及各乡捦斩无数。现在省河东南水路通行。所有在事出力员弁绅勇。著该督查明据实保奏。仍饬该文武等乘势将近省各属河面余匪。全行埽荡。毋留遗孽。　　

○谕军机大臣等、昨因逆匪窜踞随州。谕令西淩阿带兵驰赴湖北。本日复授西淩阿为钦差大臣。督办湖北军务所有冯官屯现存官兵四千名。著该大臣挑选马队官兵二千名。交克兴阿、都兴阿、史荣椿统带。仍驻劄冯官屯。听候调遣。其史荣椿所带巡捕营官兵二百余名。著即撤回归伍。其余官兵。该大臣即统带前往。由河南驰赴湖北。会同官文等相机进剿。毋稍迟误。至河南需兵防堵。该大臣路过河南。仍著留兵一千五百名。交英桂调遣。孔广顺所带官兵、计已早到。统归该大臣调度。其刘衡等带往之投诚义勇。应如何示以恩信。使之感激用命。西淩阿在营日久。必能妥为驾驭。以助兵力。湖北兵勇。屡经溃散。多不足恃。必当加以挑选。方可留营。不至徒糜军饷。将此由六百里加紧谕令知之。　　

○又谕、昨据英桂奏、探闻湖北随州被贼占踞。德安贼踪未退。本日已授西淩阿为钦差大臣。统兵赴鄂督剿。著桂良于直隶省、挑选精兵三千名。崇恩于山东省、挑选精兵二千名。配齐军装火药。听候调遣。将此各谕令知之。　　

○命察哈尔都统西淩阿、为钦差大臣。驰往湖北、督办军务。　　

○命正红旗蒙古副都统托云保、在御前侍卫上行走。　　

○以翰林院侍讲吴存义、为云南乡试正考官。江西道御史张守岱、为副考官。翰林院编修王祖培、为贵州乡试正考官。钱桂森、为副考官。　　

○以甘肃秦州绅民捐输军饷。永广学额一名。
  </div>
  <div class="pagination">
   <a href="清实录咸丰朝实录_page242.html">
    上一页
   </a>
   <span>
    ...
   </span>
   <a href="清实录咸丰朝实录_page238.html">
    238
   </a>
   <a href="清实录咸丰朝实录_page239.html">
    239
   </a>
   <a href="清实录咸丰朝实录_page240.html">
    240
   </a>
   <a href="清实录咸丰朝实录_page241.html">
    241
   </a>
   <a href="清实录咸丰朝实录_page242.html">
    242
   </a>
   <span class="current-page">
    243
   </span>
   <a href="清实录咸丰朝实录_page244.html">
    244
   </a>
   <a href="清实录咸丰朝实录_page245.html">
    245
   </a>
   <a href="清实录咸丰朝实录_page246.html">
    246
   </a>
   <a href="清实录咸丰朝实录_page247.html">
    247
   </a>
   <a href="清实录咸丰朝实录_page248.html">
    248
   </a>
   <span>
    ...
   </span>
   <a href="清实录咸丰朝实录_page244.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
