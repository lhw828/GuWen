<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 503 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 503 页/共 848 页</h1>
    <div class="content">
　　

道光十六年。丙申九月。辛巳朔。谕内阁、昨日内务府带领引见骁骑参领一缺。郎中乌明阿、景福、箭未到靶。本日据禧恩等请将该员等交部议处。并自请察议。内务府郎中等员。向以差事为重。与各项营员。究属有间。其引见时偶尔步射生疏。尚可从宽免议。所有乌明阿、景福、并禧恩等应得处分。俱著加恩宽免。至各项营员。挑送差使。总须慎加拣选。傥有似此步射生疏。必行照例惩处。决不宽贷。　　

○谕军机大臣等、本日据邓廷桢等奏、议覆姚元之所奏纹银出洋一摺。据称传到怡和行商伍绍荣等八家、及代制木箱各匠人。隔别严讯。并查起帐簿。逐加核对。每年每店所造大小木箱。自数千只至一二万只不等。不止伍姓一行为然。所造木箱。大约系装贮茶叶湖丝等货之用。装银之箱。均系分往闽浙安徽采买货物。并非运银出洋。其夷人余賸花银。例准带三成回国。亦用木箱装贮。皆系木匠代制。伍绍荣查无勾串包揽情弊等语。纹银出洋。久干例禁。全在地方文武各官认真查察。方能杜绝偷漏。现在虽据该督等查明木匠代制箱只。系为装贮货物。并采买各货及夷人自带余银之用。惟每年每店所造。既有盈千累万之多。难保无不法奸徒。从中影射。巧为装点情形。暗中偷漏纹银情事。该督等惟当随时随地。实力稽查。傥有前项弊端。一经访有踪迹。立即严拏重惩。不得日久视为具文。致滋宽纵。以肃功令而杜弊源。将此谕知邓廷桢、祁＜?土贡＞、并传谕文祥知之。　　

○又谕、本日据邓廷桢等奏、议覆御史沈鑅所奏外省行用洋钱一摺。据称洋钱一项。江浙闽粤之间。辗转贸迁。行使最便。流布已久。一旦骤行禁止。实亦势所不能。惟洋钱之弊。在不计分两之轻重。不较成色之高低。广东现在通行。谓之烂板。以之兑换纹银。每百两必补足银水三四两及五六两不等。至江浙行使。则全用镜光新面洋钱。以烂板兑换镜面。每百两竟须补水六七两之多。审势揆时。当立钤制之法。以平远迩之情等语。洋钱流布东南。已非一日。虽未能遽行禁止。若任其价值增昂。不为平减。或致内地纹银偷漏出洋。实属不成事体。该督等惟当申严厉禁。遇有商夷交易。取具洋行总保各商并无偷漏纹银甘结备案。傥有私用纹银购买夷货。及向夷商兑换洋钱者。将总保各商及交易之商从重治罪。按数倍罚充公。铺户居民有犯。加等问拟。并严饬守口员弁实力稽查。毋许包庇故纵。并著该督等即行文移知沿海行使洋钱各省督抚。务须严饬所属晓谕商民人等。嗣后行使洋钱。必以成色分两为凭。不得计枚定价。其以洋钱易换纹银。或以纹银易换洋钱。无论烂板镜面。每百两止准洋钱补纹银之水。不准纹银转补洋钱之水。如此明定限制。惟当实力奉行。认真查察。以平市价而杜弊端。将此谕知邓廷桢、祁＜?土贡＞、并传谕文祥知之。　　

○壬午。遣官祭都城隍之神。　　

○谕内阁、杨名扬奏参、道员署理臬司。任性挟制一摺。陕西督粮道李廷锡、著即革职。交汤金钊、文庆查明审讯。如另有另项款迹。即行从严参办。　　

○癸未。上御洞明堂。勾到江西安徽江苏上年情实罪犯。停决江西斩犯二人。安徽斩犯二人。绞犯三人。江苏斩犯一人。绞犯三人。余五十九人予勾。　　

○谕内阁、二等护卫保硕、步军统领衙门委署主事笔帖式英林、均著解任。交刑部归案审讯。此案肃亲王府轿夫葛三等开局聚赌。业经拏获。该护卫保硕既有管束之责。自应按名送出。以凭惩办。乃于奉文指拏之犯。辄藉误差革退。无从查传为词。显系有心捏饰搪塞。仍著肃亲王敬敏、先将葛三等交出。再跟踪按名指拏。傥复隐匿推卸。定行从重惩治。其余未获各犯。著步军统领衙门顺天府五城一体严拏务获。至案内供出太监张进忠、有同赌情弊。著内务府即将该太监送交刑部。归案审办。　　

○谕军机大臣等、据御史陶士霖奏、棚民开山种植。病农藏奸。请饬查禁一摺。江南地方素称沃壤。若棚民开山种植。日渐加增。土松石碎。大雨冲刷。尽纳于下游河港之中。年复一年。必至淤塞河道。且棚民俱系外籍。踪迹难测。匿奸窝盗。难保不滋生事端。著陶澍等严饬所属各州县。于棚民垦种处所。设法严密管束。或宽予限期。令其渐回本乡。其未经开垦之山。著即严行查禁。务当通盘筹画。毋令日久滋弊。是为至要。原摺著钞给阅看。将此各谕令知之。　　

○修浙江鱼鳞石塘。从巡抚乌尔恭额请也。　　

○甲申。上御洞明堂。勾到河南山西上年情实罪犯。停决河南斩犯五人。绞犯三人。山西斩犯三人。余八十三人予勾。　　

○谕内阁、朕于明年三月十三日。由圆明园启銮。恭奉皇太后诣＜?髟了＞髻山拈香。礼成后、朕阅视明陵。十九日回圆明园。所有应行事宜。著各该衙门照例敬谨豫备。　　

○谕军机大臣等、据嵩溥奏、蒙古民人互控重案。请将办理不善、事后捏报之扎萨克严议一摺。已明降谕旨。将该扎萨克先行交理藩院严加议处矣。此案土默特扎萨克贝勒那逊鄂勒哲依、于蒙古民人交涉事件。不将滋事旗员。呈送严惩。辄以程云等自行烧毁房屋等情捏报。实属荒谬。既据嵩溥查明。审讯犯证。供认明确。著严饬该贝勒将从中构衅怂恿之旗员。查明呈送。归案审办。分别按律严加治罪。毋稍轻纵。至程云自称绰号一节。是否属实。再行确切查明。不许将就了事。将此谕令知之。寻奏、讯据扎兰托布丹、凝保、坚供贝勒于二月十四日。派委章京屯鲁布等往拏程云。伊先期于十二日赴庙烧香。并未与屯鲁布等晤面。无从构衅。程云尚无自称绰号及不法重情。惟素行强横。致附近蒙古称为程汗。其为稔恶匪徒。实无疑义。且该犯以内地民人。在蒙古地方滋事肇衅。几成巨案。若不将该犯严加治罪。不足以服外藩之心。合依凶恶棍徒屡次行凶扰害良人确有定据者。发极边足四千里安置例问拟。下部议。寻议上。得旨、此案程云以内地民人。在蒙古地界滋事肇衅。几酿巨案。著于犯事地方枷号两个月。满日发极边足四千里充军。余依议。　　

○乙酉。谕内阁、奕经等奏、请将承放薓票迟延之旗民地方官。交部议处一摺。盛京防守尉伊克精额、署广宁县事义州知州成惠、于额放薓票。短放至七十九张之多。已属办理不善。又逾奏放之期。始行呈报。尤属迟延。伊克精额、成惠、均著先行交部议处。仍著严饬该尉县。勒限于九月以内。赶紧设法筹放。务令埽数全完。以符定额。傥仍有拖欠。即行据实严参办理。　　

○又谕、伊犁镇总兵。著任贵邦调补。三年届期。即著兵部具奏。嗣后该总兵一缺。仍照旧例。于五年俸满时请旨简调。　　

○又谕、江西南城县知县黄宗宪、著先行革职。交耆英、朱士颜、会同陈銮、提同各案人证。严讯确情。定拟具奏。南昌府经历宋良辅、于案内要证。并不小心防范。致令该革生邓允元自尽。非寻常疏忽可比。难保无看役人等淩虐情弊。宋良辅著即革职。一并严审。务得实情。毋稍宽纵。寻奏、查明邓允元实系畏罪自尽。黄宗宪讯无贪婪实迹。惟于此案办理错谬。又将漏税罚款。那移修葺城垣。照例问拟杖徒。宋良辅业经革职。应毋庸议。下部议。从之。　　

○谕军机大臣等、本日据特依顺保等奏、前任喀什噶尔粮饷章京福奎、交代亏短银粮一摺。已另降谕旨。交兴德、寿昌、严行审办矣。边疆备贮实款。丝毫不得擅动。该章京福奎任内。何至亏短竟有四五万之多。著兴德会同寿昌、提同经手书吏人等。严行审办。再屯民王得仓等、先后具呈喀什噶尔总兵刘允忠纵兵殃民等情。事关边镇干预民事。虚实皆应严究。著一并查明。据实办理。毋得稍有瞻徇。致有不实不尽。将此各谕令知之。　　

○予捕贼被戕湖北参将苏清阿、祭葬世职。　　

○丙戌。上御洞明堂。勾到山东直隶热河上年情实罪犯。停决山东斩犯四人。绞犯三人。直隶斩犯八人。绞犯二人。热河斩犯一人。余八十一人予勾。　　

○谕内阁、刑部议奏、御史成观宣奏佐杂擅受被劾。反噬图报。请分别另案办理一摺。佐杂微员。因案被劾。捏情控告。冀图挟制。最为官常之害。道光十年三月间。曾经降旨。官民人等告讦之案。如系怀挟私讎以图报复者。不问虚实。立案不行。原所以防奸伪而肃官方。近来此风犹未尽泯。著通谕各直省督抚府尹等。嗣后凡计典甄别及一切缘事被劾人员。除所告之事即系被劾之事。准其呈明办理外。其有被劾之后。怀挟私忿。摭拾察核官员别项款迹控告。以图报复者。仍照定例不问虚实。立案不行。即所控之事。关系重大。不容寝置。该督抚亦止可于立案不行后。严密察访。另行究办。毋得同时参处。致启挟制瞻徇之渐。　　

○丁亥。上诣绮春园问皇太后安。　　

○御勤政殿听政。　　

○谕内阁、前据御史郑世任奏、饷银到京。守候半年。未据提交。当交顺天府查明具奏。兹据何淩汉等奏称、广东解饷委员李盛华、中途病故。由直隶派员代解到京。分贮大兴、宛平县库。俟原省接解官来京。一同赴部交纳。系属照例办理等语各省解饷委员。如遇中途事故。应如何妥速办理之处。著户部妥议章程具奏。寻奏、查向来解员遇有事故。因原省程途遥远。即由代解官赴部交纳。曾经办理在案。应请嗣后解员遇有事故。即由经过地方官详请督抚委员代解当堂劈兑。改贴印花。径行赴部交纳。批回即交代解官赍回。呈缴本省督抚。封发原省销案。以归简易而臻妥速。俟命下纂入则例遵行。从之。　　

○以大理寺少卿毛树棠、为詹事府詹事。国子监祭酒善焘、为光禄寺卿。通政使司副使成刚、为太仆寺卿。　　

○戊子。谕内阁、奕湘等奏请添设官员一摺。龙泉峪妃园寝祭祀事宜。该处官役。不能兼顾。著添设内务府主事一员。副内管领一员。以专责成。　　

○谕军机大臣等、据邓廷桢奏、广东东莞县卢尹氏遣抱赴京呈控一案。现经前次随带司员解任江苏苏松太道阳金城禀、伊等讯问此案。案情毫无错误。今闻叶利氏投递悔呈。将前供卢二老爷改作卢大老爷。又闻卢应翔设法风书吏将钦差面交肇庆府珠尔杭阿附卷备查之字。另行更换。附在卷内。以致随带司员。援以为证。旋经该府珠尔杭阿禀称、道光十四年九月内。钦差审案完竣。随将文卷包封坚固。发交该府点明。委员解省投收。并无钦差面交书函、附卷备查之事等语。该道阳金城。前于案结之后。即经起程回京。现亦未到粤省。何由查知信经抽换。既据禀称此案之平反。由于换信所致。自应彻底查办。以期水落石出。著耆英等到粤后。即将该道所禀各情。及该督行查互异之处。秉公查办。逐一讯问明确。据实具奏。毋稍讳饰。以成信谳而副委任。原摺著钞给阅看。将此谕令知之。　　

○又谕、有人奏、福建省城本年六月二十九日。津门楼地方民人面馆内。突有驻防兵丁数人。乘醉肆闹。因讹诈不遂。将家伙全行毁碎。痛打而去。该兵丁等回转旗界。又率十余人。持械继至。该民人揪住兵丁一人送县。该兵丁又纠集数十百人。手持刀枪。蜂拥而来。将邻近店夥捆缚掳去。当时人心畏惧。上至仙塔街。下至法海寺。西至柏姬庙。东至高节里。铺户全行罢市。居民避匿。路绝行人。闽县知县遽将所送兵丁开释。该驻防始将所掳无辜民人放出。次日百姓仍不敢开铺。经该县再三劝谕。始得照常开设等语。省会重地。文武衙门。星罗棋布。果能随时防范。何至有械斗重案。且津门楼地方。与巡抚衙门最近。又与将军都统各署。相去咫尺。何以白昼之间。驻防兵丁三次纠众持械。该管各官。既不能严行弹压。又将所送之人。不问曲直。互相释放。傥实有其事。殊属不成事体。钟祥甫经到任。自无所用其回护。著即亲提此案人证卷宗。确切查明。秉公究办。如果该署将军张仙保、于兵丁私出旗界骚扰铺民之案。有心袒护。不肯认真查究。闽县知县意存畏葸。含混了事。巡抚魏元烺、于兵民互斗重情。不能严拏惩治。一味姑容。著即据实分别参奏。毋稍讳饰。将此谕令知之。寻奏、讯系驻防步甲来保住、与开设面店之民人口角争殴。并无械斗及居民罢市等事。张仙保、魏元烺、先后闻知。均经饬查究办。现将来保住等按律问拟杖枷。下部议。从之。　　

○旌表逼嫁捐躯湖北郧县民高月兰妻宋氏。　　

○贷江苏盐城、丰、二县浚河筑堤银。　　

○己丑。谕内阁御史董宗远奏、请禁各省私铸一摺。民间私铸铜钱十千以上。为首即入死罪情实。该地方官不加意缉拏者。处分綦严。立法本极周密。若如该御史所奏近来各省奸民。私行牟利。竟有销毁制钱。搀和砂土。私铸小钱。肆行无忌。著各省督抚严饬各道府州县。实力稽查。傥仍有私铸搀和者。即行缉拏。照例治罪。并将该地方官照例参处。以禁私铸而除弊端。　　

○又谕、黄爵滋奏、请永杜漕船弊端一摺。漕船水手。沿途滋事。几成积习。本年新定章程。严行查办。自江南以至山东天津等处。所过地方尚为安静。其回空帮船。复经降旨饬令漕督及经过地方各督抚。严加查察。有犯必惩。惟奉行稍有不力。日久又成具文。现在赶办新漕。著有漕各省督抚及漕运总督。统于每年二月内。将奏定章程逐一开单。严切申明。并札饬沿河州县文武及派委员弁。一体懔遵。认真办理。傥敢始勤终怠。即著据实指参。毋稍姑息。以肃漕政而垂久远。又另片奏、漕船拨运到通。水手偷窃。无弊不作。请严禁剥船携带妇女等语。此等船户。类多以船为家。若概行禁止。不准携带家口。事属难行。著无庸议。至所称剥船盗米各弊。务当责成押运各员弁实力稽查。严拏惩办。毋许稍有宽纵。　　

○以杭州副都统左廷桐、署将军。　　

○庚寅。谕内阁、琦善奏、牧群成本银两。请仍照旧章办理一摺。察哈尔牧群生息银两。前据户部议准、拟将成本转交直隶。就近生息。兹据琦善奏称、直隶发商生息银两。每岁息银尚有拖欠。若将此项银两筹发生息。设使稍有拖欠。而藩运两库。又不能筹款垫解。转致该牧群刻不可缓之需。更形支绌。著两江总督陶澍、仍循旧章。由两淮盐务生息。以备支用而免延误。　　

○又谕、廉敬奏、公主园寝。栽种树株章程一摺。端顺固伦公主园寝。应种松桧树四百余株。即著前经派出之文连、广亮、承办。毋庸开销。所有一切移栽灌溉及保固年限。悉照廉敬所奏章程办理。　　

○兵部左侍郎史谱、因病解任。转右侍郎祁寯藻、为左侍郎。以都察院左副都御史潘锡恩、为右侍郎。仍留顺天学政任。　　

○缓徵陕西葭、神木、榆林、府谷、四州县被雹村庄新旧额赋。加赈神木县灾民一月。　　

○辛卯。遣官祭历代帝王庙。　　

○谕内阁、敬徵等奏、酌议鼓铸卯额。并请饬催途次铜铅一摺。宝泉局现存铜斤。及现在应收铜斤。按每月六卯鼓铸。可敷六个月之用。现存白铅。可敷十个月之用。现存黑铅。可敷六十四个月之用。所有该局鼓铸卯额。著自本年九月起。每月仍按六卯鼓铸。其次年三月以后卯额。届期察看情形。再行具奏。至该局需用铜铅。必须严催在途各运。迅速抵京。俾资接济。著两江总督及沿途各督抚。严饬所属文武员弁及沿途地方官。查明各运铜铅。行抵何处。督令赶运抵京。傥该运员等藉词逗留。地方官不实力督催。该督抚即指名参奏。以示惩儆。并著直隶总督、山东巡抚、一俟各运铜铅入境。即派员上紧提催。迅速解京。以资鼓铸。毋任延误。　　

○陕西巡抚杨名扬、缘事解任。以钦差吏部尚书汤金钊、暂署陕西巡抚。　　

○以刑部右侍郎姚元之、知武举。吏部右侍郎卓秉恬、为武会试正考官。内阁学士吴文镕、为副考官。　　

○壬辰。谕军机大臣等、昨据汤金钊等奏参杨名扬。业经降旨解任交办矣。杨名扬历任陕西多年。如果查有簠簋不饬等事。著即一面革职查封。任所资财。不准偷漏隐匿。一面具奏严办。其袒护同乡一节。亦著逐细查明具奏。至李廷锡既署臬司。于地方重案。自应核实办理。何以被该抚指参撤任之后。始赴汤金钊等处呈递禀词。难保非挟嫌讦告。亦应彻底根究。以成信谳而昭平允。汤金钊等俱系朕特简。著破除情面。无枉无纵。勉副朕核实办公至意。将此谕令知之。　　

○礼部奏、十月初十日皇太后圣寿节应行礼仪。得旨是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○江西巡抚陈銮奏、拏获匪犯张西洲等。从严究办。得旨、此等匪徒。必当随时严办。断不可畏难也。又奏、拏获盗犯张贵生等。分别办理。批、勉力振作。以副朕简任。毋忽。　　

○以户部右侍郎文庆、兼总管内务府大臣。　　

○以乌噜木齐都统富呢扬阿、为陕西巡抚。泰宁镇总兵官廉敬、为乌噜木齐都统。盛京户部侍郎德兴、为泰宁镇总兵官。兼总管内务府大臣。调盛京兵部侍郎德春、为户部侍郎。以前任广西巡抚惠吉、为盛京兵部侍郎。　　

○以盛京礼部侍郎萨迎阿、管奉天府府尹事。　　

○癸巳。上诣绮春园问皇太后安。　　

○御洞明堂。勾到新疆云南贵州广东本年情实罪犯。停决云南斩犯一人。贵州斩犯十一人。绞犯一人。广东斩犯二人。余九十八人予勾。　　

○谕军机大臣等、前有人参奏、调任太原府知府珠澜各款。当交申启贤严密访查。兹据该抚查明发审各案。并该府审讯详结之案。俱无违例积压等弊。惟前在大同府及署归绥道雁平道任内。种种劣款。俱系该抚未经到任以前之事。著即密饬派委各员。认真访查。不准弥缝掩饰。致有不实不尽。该抚经朕简畀封圻重任。惟当遇事秉公核办。不得因奏调该府首郡。意存回护。亦不必因有人弹劾。遂存附会之见。总须破除情面。一秉大公。以归核实而昭平允。将此谕令知之。　　

○以捐资平粜煮赈。予山西知州庆霖议叙。　　
</div>
    <div class="pagination">
<a href="清实录道光朝实录_page502.html">上一页</a><span>...</span><a href="清实录道光朝实录_page498.html">498</a><a href="清实录道光朝实录_page499.html">499</a><a href="清实录道光朝实录_page500.html">500</a><a href="清实录道光朝实录_page501.html">501</a><a href="清实录道光朝实录_page502.html">502</a><span class="current-page">503</span><a href="清实录道光朝实录_page504.html">504</a><a href="清实录道光朝实录_page505.html">505</a><a href="清实录道光朝实录_page506.html">506</a><a href="清实录道光朝实录_page507.html">507</a><a href="清实录道光朝实录_page508.html">508</a><span>...</span><a href="清实录道光朝实录_page504.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
