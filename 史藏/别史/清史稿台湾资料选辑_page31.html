<!DOCTYPE html>
<html>
<head>
    <meta charset="UTF-8">
    <title>清史稿台湾资料选辑 - 第 31 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿台湾资料选辑 - 第 31 页/共 85 页</h1>
    <div class="content">
　　阿山

　　阿山，伊尔根觉罗氏；世居穆溪。父阿尔塔什，率阿山及诸子阿达海、济尔垓、噶赖以七村附太祖，太祖妻以同族女兄弟，号额驸；而以阿山等属贝勒代善。代善置闲散，觖望，与诸弟及其子塞赫等逃之明；上收其孥，贝勒阿敏以兵追之，射殪阿山二子，阿山亦被创，兄弟相失。穆克谭追射阿达海，阿达海斫穆克谭坠马，几死；遂夺其马与阿山等，入明边。寻复自归太祖；问其故，对曰：『举族相投，矢效命疆场；岂直充厮役乎』？乃置诸左右。旗制定，隶满洲正蓝旗。

　　天命六年，从伐辽阳；授二等能将。太宗即位，旗置大臣一，为将；其次置大臣二，为佐；又其次置大臣二，备调遣。使阿山佐正白旗，阿达海与同旗备调遣。是岁，贝勒代善等帅师伐扎鲁特部，上令阿山与冷格里以兵六百入喀尔喀巴林部；逐逻卒纵火，张军威。师还，进三等副将。

　　天聪元年，从伐朝鲜，克义州。阿达海坐匿太祖御兜鍪，鞭五十；又违上命为贝勒多铎媒聘国舅阿布泰女，论死。上宥之，命夺官，籍其家之半。阿达海托言捕鱼，以十骑踰赫图阿喇城遁；克彻尼追之还。阿达海私语从人曰：『我欲乱箭射杀克彻尼，如尔辈何』！语闻，上命诛之。三年秋，阿山复与弟噶赖子塞赫及阿达海子查塔、莫洛浑奔明宁远；上收其孥，遣兵往追之。阿山等将入明境，遣从者先；明守塞兵执而杀之。阿山等惧，复还，请罪；上复宥之，还其孥，使复职。阿山乃讦雅荪与同谋--雅荪者，起微贱，以叶赫攻兀扎鲁城时，战有功，太祖宠任之。雅荪矢言殉太祖；太祖崩，不果殉，临丧慢。至是，鞫得实，遂坐诛。

　　冬，从上伐明，克洪山口城。薄明都，军于城东南；阿山与图鲁什周视敌营，请速进攻。上命即夜漏三下列陈；诘旦，遂战，大破明军，陈斩武经略满桂等。四年，攻永平，上命阿山及叶臣选部下猛士二十四人乘夜挟云梯以攻；谕曰：『登梯，当令四人先分立梯端二旁，次令四人登；又次令十六人相继上，又次则尔曹督其后』。复令各旗出将一、兵千人助攻。次日日加寅，薄城，树梯犯矢石，奋战。俄城上炮裂药发，敌兵自惊扰；阿山督所部冒火锐上，诸军继进，遂克其城。五年，攻大凌河，率锐骑逻锦州、松山，俘明兵；明守将出援，与劳萨、图鲁什以三百人败其众二千，斩百余级，获纛三。上劳以金卮，寻授固山额真。

　　六年，上自将伐察哈尔；阿山与梅勒额真布尔吉方行边，闻上至西拉木伦河，帅师来会，上命率精骑三百助图鲁什为前驱。察哈尔汗遁去，上引还；复命阿山等帅师防边。七年，与布尔吉侦鹿岛，多所俘获。八年，与图鲁什略锦州；贝勒岳托谓图鲁什曰：『军中调遣，当就阿山商榷，勿违其言』。既复从伐察哈尔，斩蒙古逃人。追录克永平功，进三等昂邦章京，免徭役；并分以虎尔哈俘百人，隶所领牛彔。

　　九年，师入明边，略山西；明兵自山海关赴援，上命贝勒多铎军广宁，阿山与固山额真石廷柱率噶布什贤兵四百前驱，趋锦州。明副将刘应选等以兵三千五百人来御，遇于大凌河；将战，多铎后军骤至，自山而下，士马腾踔，军容甚盛，明兵惊沮。阿山突起掩击，我师从之，陈斩应选，歼其兵五百，克台堡一。师还，赐良马、铠甲。崇德元年，从武英郡王阿济格伐明，下鵰鹗、长安岭二城，率本旗兵独克东安县。师还，明兵来追；阿山殿，击斩略尽。二年，取皮岛，与叶臣将左翼舟师攻其西北隅先登，斩守将沈世魁；进一等昂邦章京世职。六年八月，复围锦州；城兵突围出攻我师，松山守将潜谋夺火器，阿山迭击，败之。七年十月，复从贝勒阿巴泰伐明，入墙子岭，转战至兖州。师还，赉银币。

　　顺治元年，从入关，击李自成；自成败走，阿山偕左翼梅勒额真阿哈尼堪、右翼固山额真马喇希、济蒲津击破之，克平阳。以功，进三等公。

　　二年，豫亲王多铎自陕西移师下江南，阿山及诸将从。与马喇希等取淮河桥，渡淮，拔扬州；率舟师泝江上，克江宁，获明福王。江南既定，从贝勒博洛、固山额真拜音图徇浙江。师次杭州，明潞王常淓降，嘉兴、湖州、绍兴、宁波、严州皆下。师还，赉金银、鞍马。

　　阿山自太宗时屡坐事被论，辄贷之。三年，坐妄听巫者言罪所部被讦，罢官，夺世职。旋复授一等昂邦章京；四年，改一等精奇尼哈番。

　　旋卒。乾隆初，定封一等男。

　　--以上选自原书卷二三四（「列传」一四）。

　　九

　　明安达礼

　　明安达礼

　　明安达礼，西鲁特氏，蒙古正白旗人；世居科尔沁。父博博图，率七十余户归太祖，即授牛彔额真，领所属。天聪元年，从伐明，攻锦州战死；予世职游击，以明安达礼袭，仍兼领牛彔额真。

　　崇德三年，迁巴牙喇甲喇章京。从贝勒岳托伐明，自密云东北毁边墙以入；与固山额真伊拜共击，败明太监冯永盛兵，克南和县。六年，复从伐明，围锦州；明兵陈山巅，明安达礼率所部巴牙喇兵陷陈，明兵败走。既又有骑兵自松山至，复击败之。师阻壕，以守城兵出争桥，明安达礼迫明兵，使引入城。上自将击洪承畴，明安达礼战尤力，又败敌骑；进二等甲喇章京。七年冬，从贝勒阿巴泰伐明，攻蓟州、薄明都，击破明总督赵光抃。又与噶什布贤噶喇依、昂邦阿山共击明兵自三河至者，遂进略山东。八年春，与明总兵白广恩、张登科、和应荐等战螺山，又与巴牙喇纛章京鳌拜共击明总督范志完，屡破敌。师还，赉白金，擢礼部参政兼正白旗蒙古梅勒额真。

　　顺治元年，从入关，击李自成。二年，从英亲王阿济格西讨；战延安，七遇皆捷，抚凤翔等府，三十余屯悉下。三年，调兵部侍郎。苏尼特腾机思叛，从豫亲王多铎帅师讨之，别将兵屯险要。腾机思遁走，明安达礼夜帅师乘之，及诸鄂特克山，战大胜，斩台吉茂海。复与镇国将军瓦克达等逐北，手斩十一人，获其辎重；复击败土谢图汗、硕类汗。

　　五年，擢正白旗蒙古都统。七年，授兵部尚书。九年，列议政大臣。论功，遇恩诏，累进二等精奇尼哈番。十年，坐徇总兵任珍擅杀，罢尚书，降一等阿达哈哈番兼拖沙喇哈番。十一年，帅师伐鄂罗斯，败敌黑龙江。十三年，授理藩院尚书。

　　十五年十二月，命为安南将军，帅师驶防荆州。十六年，郑成功入攻江宁，明安达礼帅师赴援；成功将杨文英等以舟千余泊三山峡，明安建礼击之，斩副将一，获其舟及诸攻具。成功引入海，上命明安达礼移师驻防舟山。

　　十七年，召还，授兵部尚书。康熙三年，加太子太保。六年，调吏部尚书；引疾致仕。

　　八年，卒；谥「敏果」。子都克，袭。

　　--选自原书卷二三五（「列传」一五）。

　　十

　　恩格图

　　和济格尔（弟拜音达哩）

　　恩格图

　　恩格图，失其氏；蒙古科尔沁部人。自哈达挈家来归，授牛彔额真；与甲喇额真阿岱出驻伊兰布里库，防蒙古游牧轶界。率十人巡徼，遇敌百人，追斩殆尽。闻明兵千余将攻海州，率三百人驰击，败之。天聪间，屡从太宗伐明。薄明都，击满桂军；攻遵化，破敌垒，入大安口：皆先众奋击。以功，予世职二等甲喇章京，擢兵部承政。蒙古旗制定，恩格图隶正红旗，即授本旗固山额真。

　　崇德元年，从伐明；与阿岱等为伏，歼明逻卒。复从伐朝鲜，薄其都城，与固山额真谭泰等树云梯以登。寻坐伐明时战松山正蓝、正白、镶白三旗营汛错乱匿不劾、师还出塞遇敌战败，罚锾，夺俘获；又坐伐朝鲜时方食上召不即赴、厮卒妄出为朝鲜兵所杀，论罪，上命罚锾以赎。三年，从贝勒岳托伐明；攻密云，距墙子岭五里，恩格图率兵先诸军越高峰，入边破敌。五年，从郑亲王济尔哈朗等伐明，围松山；明兵夜出劫营，恩格图率本旗兵击败之。六年，从上伐明；上命恩格图与噶什贤布噶喇依、昂邦吴拜击明总督洪承畴，恩格图违上方略，遇敌不前。师还，吏议当褫职；命罚锾以赎。寻令与诸将更番戍松山。

　　顺治元年，从入关，击李自成；进一等甲喇章京，加半个前程。从豫亲王多铎西破贼，移师向江南；贼蹑我师后，恩格图殿，四战皆胜。寻破明将郑鸿逵于瓜洲，复自江南徇浙江。至杭州，破敌，获舟三十五，克嘉兴、下昆山；进三等梅勒章京。复自浙江徇福建，与固山额真汉岱共下府一、县五，与梅勒额真鄂罗塞臣共下府一、县八；战于分水关、于南靖，皆有功。四年，进一等阿思哈尼哈番。

　　五年，讨江西叛将金声桓，卒于军。乾隆初，定封二等男。

　　和济格尔（弟拜音达哩）

　　和济格尔，失其氏；蒙古乌鲁特部人，入明为千总。太祖取广宁，从石廷柱出降，授甲喇额真，隶乌真超哈。其后汉军旗制定，隶正白旗，并从汉姓为何氏。

　　和济格尔事太祖，从伐巴林、栋奎诸部，有功。天聪三年，从伐明。诇敌蓟州，斩逻卒三；敌三百来攻，和济格尔冲锋入，斩百总一。五年，复从伐明。围大凌河，败锦州援兵；城兵出樵采、争台堡，并击败之。与敌战城下，我师执纛者坠壕；和济格尔掖之出，复以鸟枪殪敌兵三。八年，授世职牛彔章京。崇德三年，复从贝勒岳托伐明。四年，乌真超哈析置四固山、八梅勒，以和济格尔为镶白旗梅勒额真。五年，从围锦州，累败敌。六年，复从围锦州；敌自松山分踞高桥南三台，和济格尔以火器克之，歼敌百余。七年，从克塔山、杏山二城；加半个前程，授正白旗梅勒额真。八年，从克中后所、前屯卫二城，进一等甲喇章京。

　　顺治三年二月，卒。

　　拜音达哩，和济格尔弟；袭二等阿达哈哈番。事圣祖，自参领擢宣化总兵官。

　　十三年，耿精忠反，移拜音达哩为随征福建总兵官。尚可喜请增兵戍广东，上命与福建巡抚杨熙驻广州。十五年，可喜子之信叛，拜音达哩与熙督所部斩关突围出，会大军于赣州。上奖其忠勇，进一等。十九年，授驻防广州副都统。二十七年，迁广州将军。

　　三十七年，卒；以其子何天培袭。

　　--以上选自原书卷二三六（「列传」一六）。

　　十一

　　武纳格（子德穆图）

　　固三泰（孙赛弼翰）

　　康喀勒（从兄子和托、玛拉）

　　萨璧翰（孙哈尔弼）

　　武纳格（子德穆图）

　　武纳格，博尔济吉特氏；隶蒙古正白旗。其先，盖出自蒙古而居于叶赫。太祖创业，武纳格以七十二人来归；有勇略，通蒙、汉文，赐号巴什克。岁癸丑，从伐乌喇有功，授三等副将。

　　天命十一年，太祖伐明，围宁远城未下；命武纳格别将兵攻觉华岛。明参将姚抚民将兵四万倚岛列屯，凿冰为壕，袤十五里，卫以盾；武纳格督军争壕，首排盾径入，尽歼其众，焚所储刍糗及舟二千余；进三等总兵官。太宗即位，武纳格总管蒙古军，位亚扬古利、李永芳，在八大臣上。旋以蒙古军益众，分左、右二营；武纳格与鄂本兑同为固山额真。天聪三年春，与额驸苏纳等率蒙古军、益以满洲骁卒八十人伐察哈尔，降其边境二千户。军中流言降者瞷我师寡，将为变；于是尽歼其男子，惟二台吉得免，俘其孥八千。太宗责武纳格等杀降非义，夺所给牲畜；命以所俘分隶二翼赡之，毋失所。

　　冬，从太宗伐明，入龙井关，克遵化，进薄明都。明督师袁崇焕自宁远来援，左翼蒙古兵迎战不能胜，武纳格麾右翼蒙古兵继进，遂败敌；赐俘获之半以犒其军。寻克固安。四年春，克永平。明将以三千骑自玉田至，武纳格遣兵击之走，获马百余。行略丰润还，闻明兵四千攻大安口城急，与察哈喇赴援，解其围。又就军士行樵，设伏致敌，斩获无算。五年秋，复从伐明。明总兵祖大寿守大凌河城，杏山守将与大寿书，谋携军弃城相就；武纳格获以献，得其情。于是环城筑垒凿壕，为久困计。武纳格统蒙古兵屯城东南，大寿纵兵出攻我所下台堡；武纳格与贝勒阿济格等率兵夹攻，歼敌过半。自是，城兵不复出。六年夏，与阿济格招抚大同、宣府边外察哈尔部众。七年秋，与贝勒阿巴泰等侵明；攻山海关，有所俘获。师还，明兵追袭；武纳格为殿，力战却之。太宗谕诸贝勒大臣曰：『武纳格所在建功，今又为殿，败敌。人臣为国，当如是也』！八年五月，改蒙古军左、右营为左、右翼，以武纳格为左翼固山额真。定诸将功次，武纳格以一等昂邦章京世袭；旋进三等公。是年，太宗复率诸贝勒分道伐明，命武纳格统蒙古军为策应。入独石口，越兴安岭，经保安州至应州，与大军会道收察哈尔千余户；所过诸州县，或攻或抚，悉称上意。闰八月，自得胜堡班师，收蒙古逃人自阳和入者四百七十人。九月，喀尔喀部众为察哈尔所袭，杀命将百人；往诇，斩二十余人而还。

　　九年二月，卒。子德穆图、齐墨克图、广泰。

　　德穆图，武纳格长子也。初任牛彔额真；崇德三年正月，擢户部承政。七月，更定官制，改右参政。
</div>
    <div class="pagination">
<a href="清史稿台湾资料选辑_page30.html">上一页</a><span>...</span><a href="清史稿台湾资料选辑_page26.html">26</a><a href="清史稿台湾资料选辑_page27.html">27</a><a href="清史稿台湾资料选辑_page28.html">28</a><a href="清史稿台湾资料选辑_page29.html">29</a><a href="清史稿台湾资料选辑_page30.html">30</a><span class="current-page">31</span><a href="清史稿台湾资料选辑_page32.html">32</a><a href="清史稿台湾资料选辑_page33.html">33</a><a href="清史稿台湾资料选辑_page34.html">34</a><a href="清史稿台湾资料选辑_page35.html">35</a><a href="清史稿台湾资料选辑_page36.html">36</a><span>...</span><a href="清史稿台湾资料选辑_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
