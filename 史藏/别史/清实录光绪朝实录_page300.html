<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 300 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 300 页/共 1316 页</h1>
    <div class="content">○又谕、光禄寺少卿延茂奏、敬抒管见一摺。各直省问刑衙门。承审案件。自应虚衷研鞫。以持情法之平。何得草率定拟。致有失入情事。若明知案情未确。或回护原审。或规避处分。以致冤及无辜。尤属不成事体。嗣后著各该督抚督同臬司。于人命重案。悉心推勘。以期无枉无纵。其所请现办各案。如有失入情节。准其奏明更正。宽免处分之处。著刑部议奏。至各省京控案件。自当赶紧讯结。岂容任意迟延。著该衙门认真稽核。如再有逾限不结者。即著随时□□□尔□奏。现月　　

○谕军机大臣等、总理各国事务衙门奏、越南嗣王。恳令使臣由海道进京。并将该嗣王致李鸿章文件。照录呈览一摺。越南使臣定例由镇南关经广西北上。迩来法人构兵。越地道途多梗。据该嗣王阮福昇文称。现在权摄邦事。循例遣使。恳准由海道进京叩陈等语。情词迫切。自应准如所请。暂予变通。以示体恤藩服之意。著李鸿章、左宗棠、张树声、曾国荃、裕宽、倪文蔚、密咨该国嗣王。此次暂准贡使由海道径诣广东省城。再附招商局轮船赴津入都。该使行李及贡物。准其查验免税。如有附带商货。仍令照例纳税。沿途经过地方。并著该督抚等。饬属一体妥为照料。将来该国使臣到京。一切事宜。著礼部仍照向例办理。将此谕知礼部。并由四百里谕令李鸿章、左宗棠、张树声、曾国荃、裕宽、倪文蔚知之。洋务　　

○又谕、御史万培因奏、福建建甯府属教官。创立查验戳记。凡廪生保结。概令童生送学加盖戳记。需索钱文。前任学臣率行批准。请饬裁革一摺。另片奏、廪生考贡。请饬禁止津贴规费。应贡廪生。于学臣案临时。统行送考等语。著何璟、张兆栋、冯光遹、将所奏各情。查明禁革。如有前项情弊。即行据实严□□□尔□。原摺片均著钞给阅看。将此各谕令知之。现月　　

○又谕、御史黄兆柽奏、市肆近已通行大钱。现在又有摆设地摊。及回民蜡铺。将私钱加底换票。难保不乘此收索大钱。销毁改铸等语。私钱充斥。为害闾阎。亟应严行禁止。著步军统领衙门、顺天府、五城御史。随时查拏惩办。以重圜法。将此各谕令知之。现月　　

○又谕、御史黄兆柽奏、河南吏治废弛。请饬严行整顿一摺。河南自遭大祲以后。元气未复。正宜兴利除弊。以挽颓风。该御史所陈禁革官场浮费。重办械斗抢劫。详稽报灾虚实。清查私垦荒田各条。著鹿传霖按照所奏。督饬属员。实力整顿。以期吏治日有起色。毋得视为具文。原摺著钞给阅看。将此谕令知之。现月　　

○山东巡抚陈士杰奏、遵查登莱青道方汝翼被□□□尔□各款。均无实据。惟于把头贾进方偷漏税货一案。未能先事觉察。请交部察议。从之。摺包　　

○旌表守正捐躯福建闽县民周永年女汀姑。　　

○庚申。高宗纯皇帝诞辰。遣官祭奉先殿。　　

○察看山东黄河仓场侍郎游百川等奏、历城等县被水。并筹堵筑情形。得旨。即著陈士杰督饬属员。将历城等县漫溢处所。赶紧堵筑。其余工程。竭力防护。不得稍涉疏懈。章邱民人毁堤洩水。著即将为首之人。严拏惩办。并令派出各员。认真弹压。勿任滋事。一面疏消积水。妥筹办理。摺包　　

○泰甯镇总兵兼总管内务府大臣绍祺奏、请假修墓。得旨。赏假两个月。总兵印钥。内务府关防。著移交载卓暂署。摺包　　

○予积劳病故署济木萨营参将田锡礼、从九品文敬熙议恤如例。摺包　　

○辛酉。谕内阁、前因顺天直隶所属各州县本年被水成灾。叠经降旨拨给漕米库银。以资赈济。惟直隶被灾甚重。尚恐抚恤难周。小民困苦情形。朝廷实深廑系。著户部再拨库款银五万两。解交李鸿章。即行遴委贤员。会同地方官。赶紧确查被灾户口。核实散放。傥有不敷。并著于藩库无论何款。酌量提拨接济。务使实惠均沾。毋任丝毫弊混。用副轸恤灾黎至意。现月　　

○谕军机大臣等、法越构兵一事。法人自攻占顺化河岸炮台后。迫胁越南议约十三条。该国情形。岌岌可危。边事孔棘。防务尤形吃紧。近闻越南黑旗各营。复经接仗获胜。滇粤防军。皆须严密布置。联络声势。不可稍涉松劲。粤西各营。相距较近。更宜加意豫备。所有粮饷。关系最要。军火器械。尤须择其精利者。力筹接济。毋任缺乏。但能坚持日久。彼族不得逞志。或可徐就范围。该督抚藩司等。务当悉心妥筹。相机办理。以维大局。将此由五百里密谕张树声、曾国荃、岑毓英、裕宽、倪文蔚、唐炯、并传谕徐延旭知之。洋务　　

○又谕、岑毓英奏、遵查贵州藩库存款覆陈一摺。前又有人□□□尔□奏林肇元贪黩营私。由司擢抚之际。擅耗库储等情。已有旨谕令岑毓英一并查办。岑毓英前奏饬沈应奎查核收支各款。当以沈应奎被人奏□□□尔□。谕该督毋庸令其查核。该督尚未接奉前旨。据沈应奎禀详具奏。其中恐有不实不尽。著岑毓英再行确切查明。林肇元、松长、究竟有无侵蚀冒滥情弊。并续□□□尔□林肇元等各款。一并详查据实覆奏。不准稍涉瞻徇含混。将此谕令知之。现月　　

○又谕、御史张人骏奏、条陈时政所宜。请旨施行一摺。据称近京地方。灾民众多。于京外四隅。添设粥厂数处。京城内外。粮价腾贵。请饬采运平粜。沟渠淤塞。请饬拨款修理。五城捕务。请添拨经费。以资整顿等语。本年京畿一带。雨水过多。被灾甚重。该御史所陈各条。不无可采。著户部、工部、步军统领衙门、顺天府、五城御史、妥议具奏。原摺均著钞给阅看。将此各谕令知之。现月　　

○以惧罪在逃。革内阁中书马星联职并逮问。现月　　

○旌表守正捐躯山东日照县民郭公第聘妻尹氏。掖县附生李懋纶妻王氏。摺包　　

○壬戌。广西巡抚倪文蔚奏、遵筹近日边报情形。得旨。据奏布置情形。尚属周密。仍著督饬徐延旭等、随时侦探军情。加意防守。以壮声援。　　

○又奏、提督黄桂兰禀称越军大捷情形。得旨。仍著督饬防军。严密扼守。不可轻率从事。顺化消息。能否相通。并著确探具奏。摺包　　

○筹办边防广西布政使徐延旭奏、越南国王新逝。法军决战情形。得旨。法人欲与越将刘永福决战。事机吃紧。该藩司务当遵照叠次谕旨。严密布置。相机办理。越南嗣王有文咨北洋大臣。欲遣使由海道赍表晋京。昨已谕令李鸿章等准其变通办理矣。至应行派员前往该国之处。俟该使到后。再降谕旨。摺包　　

○协修官舒伟俊恭纂　　

总纂官钱骏祥恭辑监修总裁世恭阅四月十八日正总裁那恭阅八月十八日专司藳本陆恭覆阅壬子十二月初六日　　

徐恭阅一签十一月十六日　　

荣月日副总裁唐月日　　

宗室宝恭阅六月二十七日

　　

陈恭阅二签十一月初八日　　

熙月日　　

郭恭阅八月十八日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百六十九　　

光绪九年。癸未。八月。癸亥。谕内阁、吏部奏遵议处分一摺。翰林院编修林国柱。于光绪五年。服满起复到京。浙江巡抚所给咨文。系填写四月十一日期。该员即于是日在翰林院投递。于十五日在吏部散卷之堂官处面递文结。得与考试。其为先期请咨。豫填月日。情弊显然。林国柱著照部议。即行革职。前浙江萧山县知县龚凤岐。开缺浙江巡抚前浙江布政使任道镕。已革河东河道总督前浙江巡抚梅启照。应得降一级调用处分。均著照所议办理。前署吏部左侍郎内阁学士徐致祥。应得降二级留任处分。著准其抵销。现月　　

○旌表割臂疗亲江苏吴县民葛焕斗妻吴氏。顾亮基妻葛氏。摺包　　

○甲子。谕军机大臣等、御史文海奏、京城内外。多有烟馆赌局。窝藏窃盗。请饬严拏等语。辇毂重地。岂容奸民开设烟馆赌局。藏匿匪类。亟应严行查拏。著步军统领衙门、顺天府、五城御史、督饬所属。实力稽查。认真拏办。以清地面。原片均著钞给阅看。将此各谕令知之。现月　　

○又谕、法使脱利古。现于本月十三日。由沪乘兵船来津。巴夏礼亦相继北上。彼族诡诈多端。无非为恫喝要求之计。该使等到津后。著即责成李鸿章据理与之驳辩。以折其谋。该大臣务当切实筹画。相机因应。留其在津商议。俾令徐就范围。一面严密戒备。持以镇静。毋得稍有疏虞。法人有以大队兵船至广东寻衅之说。据张树声电寄李鸿章。有听之则自误。阻之则开衅等语。前叠谕广东督抚。将防务实力筹办。何以至今犹无准备。该国兵船断无听其入口之理。著张树声、裕宽、妥筹备豫。务在黄埔以外。设法阻止。一面力与辩论。如索偿兵费。衅由彼开。万不能允给。方耀素颇勇往。现赴钦州。即著调回省城。以资得力。广东饷项支绌。所有本年应解京饷。均著截留该省。俾济要需。张树声、裕宽、身膺疆寄。责无旁贷。务即悉心规画。妥慎办理。以副委任。沙面租界一案。著该督抚迅速持平办结。并督饬员弁。随时认真弹压。毋任再滋事端。寄张树声等谕旨。著交李鸿章派员由轮船递往。并由该大臣先行择要电知。以期迅速。将此由五百里密谕李鸿章。并谕令张树声、裕宽知之。洋务　　

○又谕、倪文蔚奏、越兵再战护捷一摺。现闻法人欲以大队兵船至广东寻衅。法使脱利古于本月十三日由沪乘兵船来津。彼族诡计多端。恫喝要挟。意殊叵测。粤西防军。仍当严密扼守。不可稍涉松劲。著倪文蔚、徐延旭、督饬各营。稳慎办理。并将近日顺化情形。随时探明。据实具奏。另片奏、黄桂兰现补提督。应否与徐延旭会衔奏事。请旨遵行等语。该藩司等驻扎地方。相距尚远。若辗转会商。必至稽延时日。黄桂兰著毋庸会衔具奏。将此由六百里密谕倪文蔚。并传谕徐延旭知之。洋务　　

○伊犁将军金顺等奏、与俄使巴布阔福按约议定科塔新界。报闻。摺

包

　　

○乙丑。督办甯古塔等处事宜太常寺卿吴大澂奏、请假省亲。得旨。现在吉林地方紧要。仍著该京卿将甯古塔等处事宜。妥为经理。所请赏假回籍之处。著听候谕旨遵行。摺包　　

○丙寅。谕军机大臣等、昨因法使脱利古由沪乘兵船来津。英使巴夏礼亦相继北上。已谕令李鸿章相机因应。并严密戒备。法使此来。必有要求。如果事在可行。自可就此保全和局。傥以必不可行之事。肆其要挟。即不免开衅。北洋防务。李鸿章筹办有年。自必胸有成竹。当此事机紧迫。该大臣若何布置。万一有事。战守机宜。是否确有把握。傥兵力尚单。应否添调大员。增募兵勇。以资协助。如潘鼎新、鲍超、刘铭传等。皆久经战阵。此外有无谋勇素优。为该大臣所深悉。堪备任使者。著即悉心筹度。迅速具奏。将此由五百里密谕知之。洋务　　

○丁卯。谕内阁、御史王麟祥奏、佐杂人员。例不许准理词讼。自道光十九年。奉旨严禁后。近年以来。仍有印官滥委佐杂擅受情事。请饬禁止等语。州县为亲民之官。自应亲理词讼。若如所奏各情。殊属有干例禁。著各省督抚恭录道光十九年谕旨。严饬各州县勒石永禁。嗣后如有滥委擅受各弊。即著严行□□□尔□奏。现月　　

○谕军机大臣等、昨据太仆寺少卿钟佩贤奏、浙江塘工。关系紧要。请饬清厘捐款。豫筹□山戊不□修一摺。据称浙江山阴会稽萧山三县。所辖江塘。为三县田庐保障。同治四年。东西两塘坍坏。当经借款修筑。即于三县按亩摊捐。分年归款。统计于工用钱二十七万余串外。多捐钱十余万串。官绅等迄未交出。请饬清厘等语。塘工关系地方利害。甚为紧要。捐款既有赢余。自应存储备用。岂容稍有含混。著刘秉璋逐一清厘。除归还借款外。其余应如何另储生息。以备□山戊不□修之处。并著妥为经理。如官绅等有侵蚀情弊。即行分别惩办。原摺著钞给阅看。将此谕令知之。现月　　

○御史刘恩溥奏、节妇请旌。阵亡殉难各员请恤。应饬部妥议章程。定限汇题。下部议。现月　　

○察看山东黄河仓场侍郎游百川等奏、河工采购木植。请予免税。得旨。著即咨照左宗棠等。俟此项木植经过关卡。饬属查验放行。免其抽收厘税。摺包　　

○以操守不谨。革礼部员外郎恩绪职。现月　　

○以衰庸不职。休致大理寺少卿刘绪。现月　　

○予故天津兵备道刘秉琳。知县王炳燮。附祀故大学士直隶总督曾国藩专祠。　　

○予故记名提督丁德昌优恤。并于沧州建祠。从署直隶总督李鸿章请也。摺包　　

</div>
    <div class="pagination">
<a href="清实录光绪朝实录_page299.html">上一页</a><span>...</span><a href="清实录光绪朝实录_page295.html">295</a><a href="清实录光绪朝实录_page296.html">296</a><a href="清实录光绪朝实录_page297.html">297</a><a href="清实录光绪朝实录_page298.html">298</a><a href="清实录光绪朝实录_page299.html">299</a><span class="current-page">300</span><a href="清实录光绪朝实录_page301.html">301</a><a href="清实录光绪朝实录_page302.html">302</a><a href="清实录光绪朝实录_page303.html">303</a><a href="清实录光绪朝实录_page304.html">304</a><a href="清实录光绪朝实录_page305.html">305</a><span>...</span><a href="清实录光绪朝实录_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
