<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 79 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 79 页/共 505 页
  </h1>
  <div class="content">
   ○又谕、前因升任府尹石赞清、并御史裘德俊、先后陈奏。请量减州县缉捕处分等语。均交该部妥议具奏。兹据御史刘毓楠奏、州县缉捕处分太严。以致相率讳盗。而讳盗者反得稍从宽典。捕盗者莫不立予严参。不足以昭平允。请宽州县报盗之罪。视缉捕勤惰。分别劝惩等语。著该部按照该御史片内所陈、与石赞清、裘德俊、前奏各情。会同详细妥议章程具奏。　　

○谕议政王军机大臣等、有人奏、山东淄川围匪踞城。亟宜迅速扑灭。并恩县平原捕役窝贼各等语。淄川土匪刘得培占踞县城一节。前据谭廷襄奏、获匪讯供。该犯已率众南窜。兹有人奏称、自该县李凤韶遁出县城后。尚有禀报。淄川县城。是否失守。抑或将城让于贼党。传闻异词。该县城内。时有喊杀之声。每夜火光烛天。若不迅速扑灭。恐至滋蔓等语。著谭廷襄将该城是否失守。近来如何办理情形。查明具奏。又称德州平原一带骑马贼。有拒捕戕官重案。因前任顾令之子贪利纵容。现闻恩县平原捕役。处处窝贼。声息相通。缉捕非易各等语。骑马贼匪为害。叠谕谭廷襄会同文煜、遮克敦布等兵勇。严密缉捕。何以盗风仍不少衰。总由地方官不能穷究根原。名为派拨兵役剿捕。仍属虚应故事。著谭廷襄仍遵前旨。严余各属密防窝贼处所。迅速掩捕。尽法惩治。以绝根株。前任恩县顾令并其子均系何名。如何贪利纵容之处。并著一并访查明确。据实具奏。不准讳饰。将此谕令知之。　　

○又谕、前据爱仁等奏、访闻陕西巡抚瑛棨徇庇属员。玩视军务。及王承基等被参各款大概情形。并因道路不通。请暂缓赴陕查办。当经谕令折回山西省城。将员杜氏一案讯结后。再行赴陕。兹据瑛棨奏、王承基等被参各款。前奉谕旨会同张芾查参。现张芾已经殉难。爱仁等奉旨赴陕查办事件。所有交查之案。是否俟熙麟行抵西安会查。抑或责成成爱仁等查办等语。陕西省虽系熙麟兼辖。而现在甘肃防务吃紧。亟须前赴新任。未便因谳案羁留。爱仁等现已折回山西省城。著仍遵前旨。俟讯办员杜氏案完竣后。如探明道路疏通。即行前赴陕西。将王承基等参款。汇入前次交查案内。一并秉公查办。将此谕令知之。　　

○又谕、城守尉庆志奏、沥陈甘省情形一摺。据称该省大吏。不能破除情面。以致州县各官。夤缘苞苴。那移公项。其庄浪满洲营应关粮料。该地方官搪塞枝梧。数年未能给发。致兵丁饥寒交迫。撒拉回子甫经投诚。复有与番兵相斗之机。必应实力稽查。至西甯办事大臣。责任綦重。遇有事故。应以就近一二品大员奏署。以专责成。平番县知县吴鼎元因公他出。三月之久。均未在任。藩司复为左袒。请饬嗣后革除馈送积弊。以肃吏治。并请饬满汉各专摺之员。若遇督抚司道有私行贪婪等弊。随时奏参。准其由驿驰递各等语。其肃地处西陲。控驭抚绥。均关紧要。若如所奏。吏治则贿赂公行。兵粮则推诿延宕。疲玩至此。尚复成何事体。著熙麟于到任后。秉公查明。据实参办。其所称西甯办事大臣。请以大员奏署。及专摺之员。准其参奏地方积弊。是否可行。均著熙麟妥议具奏。原摺著钞给阅看。将此谕令知之。　　

○派豫亲王义道、正蓝旗蒙古都统倭什珲布、署正红旗汉军都统载龄、校阅中式武举马步射技勇。　　

○以战功叠著。复云南道员李荣职。　　

○以用刑勒捐。四川知州袁昌鹏革职讯办。　　

○予河南怀庆等处阵亡殉难举人郑琢之等绅民妇女二千四百六十五名口分别旌恤如例。　　

○上以文宗显皇帝孝德显皇后升祔奉先殿。自是日始。斋戒三日。　　

○癸未。上御养心殿。引见中式武举。亲定甲乙。　　

○谕议政王军机大臣等、御史寻銮炜奏、回匪豫捻。时时窥伺晋疆。潼关及茅津渡等处。所恃仅一河之险。刻届天寒冰冻。徒涉可虑。抚臣英桂驻军蒲郡。势难兼顾。请饬派臬司王榕吉前赴沿河各口。相机扼剿等语。河洛捻匪。虽被豫军击退。该匪行踪飘忽。难保不乘闲复来。且同朝回匪。异常猖獗。屡扑朝邑县城未退。晋省河防。万分吃紧。现值河冰凝结。在在可以徒涉。尤当加意严防。英桂驻扎蒲州。西防回匪。策应尚近。而于东路毗连豫疆处所。相距较远。设有疏失。关系非轻。王榕吉前办直东一带防剿事宜。尚称得力。著英桂速饬该臬司。驰赴沿河各隘口。相度机宜。严密防范。并著英桂仍驻蒲州。督饬在事文武员弁。认真筹防。实力策应。不得以分任有人。稍涉大意。将此由四百里谕知英桂、并传谕王榕吉知之。　　

○又谕、遮克敦布奏、续获骑马贼匪。并剿捕各属匪犯情形一摺。此次直东两省员弁。于德州景州单县等处地方。续获骑马积匪多名。并将窝顿巢穴一律平毁。山湖大路。已无贼踪。行旅照常往来。遮克敦布督办此事。尚属认真。惟逸匪尚多。难保其不复麕聚。仍著严督所派各员。分带兵勇。并檄饬地方官实力摉拏。不准因匪踪偶散。稍有疏忽。至朝城莘县各路匪徒。经该副都统密饬兵团驰剿。将逆首张侍秀歼毙。余匪四散。消患未形。办理尚属迅速。即著选派干练员弁。前赴各属。会同地方有司。解散胁从。摉捕逸匪。毋留余孽。另片奏、夏津县伪团程宝珍种种不法。讯明正法等语。所办甚是。以后遇有似此怙恶不悛之犯。实系劣迹昭著者。即著从严惩办。以昭炯戒。将此谕令知之。　　

○又谕、毛鸿宾奏、官军克复修仁。并埽荡大小青山贼屯一摺。张逆遁回莲塘。该处高山壁立。不可攀援。出入止一小径。该逆连筑三卡。耕种如常。悍贼不下万余。军机炮火。均极充足。毛鸿宾拟先将桂岭老县各要隘贼卡攻克。以断外援。复得熟悉猺情。深知路径者。安抚猺人。使为我用。解散党与。约期并进。所筹尚为周妥。莲塘地虽险峻。尚能耕种。究不能给万众之食。若能断其外援。则贼势必蹙。著毛鸿宾即饬江忠义、迅将桂岭老县等处攻克。以期会合进剿。黔省逆首姜映芳。前据毛鸿宾韩超所奏。情节各歧。谕令该抚等确切查明。兹据毛鸿宾奏称、姜逆因同知吴自发等捕拏甚急。绕赴署清江协副将曹元兴营中乞降。该逆为积年巨憝。屡次句结苗匪。窜踞城池。今慑于兵威。力竭乞降。难保不另滋事端。著韩超迅速密查。如投诚非出自真心。即行捦拏妥办。断不可稍存姑息。傥将来别有反侧。惟韩超是问。将此由六百里各谕令知之。寻韩超奏、首逆姜映芳。委系生捦正法。惟先有伊党杨大禄投诚之事。楚师传闻讹误。致奏报情形互异。报闻。　　

○以镶黄旗蒙古副都统麒庆署正黄旗汉军副都统。　　

○以襄办丧仪敬慎将事。赏郎中师曾等花翎。员外郎奇克慎等蓝翎。余加衔升叙有差。　　

○特予故衍圣公孔繁灏谥端恪。　　

○甲申。以文宗显皇帝孝德显皇后升祔。前期遣官告祭奉先殿。　　

○赐甲一史天祥、徐寿春、刘其昌、三人武进士及第。二甲孟志远等八人武进士出身。三甲赵景清等三十二人同武进士出身。　　

○谕内阁、四川贵州两省教民案件。均著交成都将军崇实秉公办理。骆秉章著无庸会办。以专责成。　　

○谕议政王军机大臣等、谭廷襄奏、剿办教幅各匪情形。并兰费光棍回窜各摺片。谭廷襄现饬前敌各营。进扎昌平山下环攻。恐投顺之人。反覆无常。一意进剿。匪首李八等籍隶郓城。现已派参将定顺、带马队驰往费县平邑集。以杜教匪东窜。署副将范正坦、驻军平邑集之东北。兼扼幅匪东窜。并饬兰费各文武各带原队。将著名匪寨逐渐围攻。随剿随抚。以图次第廓清。所筹均尚周妥。即著谭廷襄督饬各军。实力进攻。迅歼丑类。毋留余孽。所称约计三冬。必期蒇事。足见该抚力求报称。迅速图功。如能克期埽荡。俾东省民生。得资休息。实属深慰廑系。惟兖沂等属教幅各匪。此拏彼窜。肃清非易。该抚务当体察情形。认真督办。不可专听各营禀报。致为属员所欺。粉饰养痈。转贻后患于无穷也。将此由五百里谕令知之。　　

○又谕、总理各国事务衙门奏、请饬劳崇光前往贵州查办事件。暨请饬刘长佑与各外国妥为联络。消患未萌各等语。前以田兴恕在贵州杀害教民一案。曾经叠次寄谕崇实、劳崇光、骆秉章、密查据实具奏。此案日久未结。该总理各国事务衙门复经奏明。崇实素为洋人信服。请将此案即由崇实办理。以专责成。犹恐法国公使哥士耆、以未奉明谕为疑。并因其有自往办理之语。是以本日复明降谕旨宣示。所有四川贵州两省教民案件。统交崇实秉公核办。骆秉章无庸会办。以释其疑。田兴恕杀害教民一案。前据哥士耆所求。不过发给埋葬银两。及赔偿所毁教堂。为数无多。如照所求办理。足令外国人帖服。黔省士民。亦可不至愤激。乃田兴恕复行肆杀外国之人。以致哥士耆哓哓不已。且复藉词于骆秉章纵容田兴恕。愈滋疑忌。劳崇光接奉此旨。著即克日由粤前往贵州。将此案会同崇实妥为办理。如能仍照前议。俾教民帖服。地方亦可相安无事。固属妥善。即情形或有更易。不能拘守前说。该前督更事最久。沉毅有为。亦必能设法调处得宜也。劳崇光初到广东。即能挺身入城。外国人钦其胆略。平素于外国交涉事件。亦能推诚相与。故该公使等颇深悦服。刘长佑于到任后。务于广东交涉外国各事件。妥为联络。诚信相与。使之佩服。万不可稍涉大意。致令反为贼用。黄赞汤业已由京赴粤。刘长佑将广西军务妥为交代。迅即起程。抵任后均即妥商办理。并著劳崇光将一切机宜。与各外国如何定议。训练兵丁。保护省城。未竟各事宜。告之刘长佑、黄赞汤、以便接办。如刘长佑、黄赞汤等、到任尚需时日。即行详细告知晏端书先行照办。俾外国人于该前督去任后。仍如在任时之诚心帮助。方为妥善。惟贵州擅杀教民一案。关系紧要。黔省距粤较远。崇实务即将此案速为了结。并须设法先令田兴恕迅离黔省。以免其生事端。劳崇光接奉此旨。亦即前赴该省。毋稍迟误。至该公使等于总理各国事务衙门照会内。有广东省官政失宜。贼匪欲占省城。及旗兵亦有渐乱之势等语。是否属实。著刘长佑、黄赞汤、及穆克德讷等悉心查察。消患未萌。毋得以并无其事一奏。含糊了事。旗营为穆克德讷专管。是否果因粮饷亏缺。及该将军等平时抚驭失宜。致有不服之事。毋许稍有隐匿。致滋事端。粤省河南地方。有匪首黄金笼等聚众谋逆。前据劳崇光奏已访拏悉数正法。当经寄谕该前督、以其余党必多。恐与高州等处匪徒暗地句连。务于省城内外严密布置。并添调战船。妥为防范。该公使等所称贼匪欲占省城。是否即系此事。抑或另有匪党潜谋滋事。该将军督抚等务须确实查明。妥速备御。刘长佑于何时可抵新任。迅速奏闻。劳崇光起程后。晏端书暂署总督篆务。不得存五日京兆之心。于地方一切应办事件。稍涉疏忽。致干罪戾。昨有旨令前给事中苏廷魁、前巡抚曾望颜、即行来京。由吏部带领引见。该二员现均在籍。即著该督抚等饬令速即来京。毋或迟延。将此由六百里各谕令知之。　　

○命前任两广总督劳崇光、仍以头品顶带驰往贵州。查办事件。　　

○以都察院左副都御史晏端书暂署两广总督。　　

○以山东费县督剿不力。摘副将范正坦、都司姜顺翎顶。　　

○乙酉。遣恭亲王奕?恭捧文宗显皇帝神牌。惇亲王奕誴恭捧孝德显皇后神牌。升祔奉先殿。奉文宗显皇帝神牌安于仁宗睿皇帝之次。孝德显皇后神牌以次安奉。恭代行致祭礼。　　

○上诣寿皇殿行礼。　　

○谕内阁、前因郑元善奏参署河南臬司洪贞谦带兵迁延。并捏报地方肃清。屡请撤兵回省等情。当经降旨毋庸署理按察使。并先行交部议处。兹据多隆阿奏称、洪贞谦屡报打仗情形。均属不实。又报在新店铺地方击贼获胜。经多隆阿密查。并无出队之事。洪贞谦以监司大员。经朝廷特＜??闲＞。署理河南臬司。并令带兵剿贼。宜如何激发天良。力图报效。方为不负委任。仍迁延日久。并未出队。辄敢以打仗获胜。捏词禀报。似此居心巧诈。实属溺职辜恩。记名按察使洪贞谦著即行革职。以示惩儆。　　

○谕议政王军机大臣等、曾国藩奏、汇报近日军情一摺。据称九月十二日。贼将地道轰发。曾国荃督诸将竭力守御堵击。毙贼极多。曾国荃伤已渐痊。大局可期平稳。张运兰坚守甯郡。鲍超病体全愈。拟将高岭梅岭之贼痛剿。其上犯芜湖之贼。麕聚于金柱关上下。经罗逢元等水陆齐进。剿贼大胜各等语。贼匪围攻曾国荃营盘。现仍开穵地道。冀图一逞。该营损折不少。必得大支劲旅。从外夹击。方能解围。现在都兴阿已派杨心纯带兵渡江。李鸿章复派吴煦、杨坊、统带白齐文常胜军四千人赴援金陵。前据官文有调拨何绍彩六营赴援江南之奏。若各军陆续赶到。内外夹击。必可立解重围。常胜军虽非该大臣所愿调。然既已赴援。即须加意笼络。俾人知感奋。自能所向有功。如其情形骄悍。即严饬吴煦等妥为钤束。李世忠有挑选精壮万余派员统援金陵之说。该大臣咨令自行裁夺。固为合宜。惟袁甲三现在将次离营。李世忠一军。曾国藩仍应妥为笼络。令其心有系属。以便奋勉图功。本日据袁甲三奏、李世忠拟派记名提督董占品统带万余人。渡江助剿。曾国荃以近日军情已松。无庸再行拨队答覆。已谕袁甲三饬令该提督力剿九洑洲贼匪。以牵制贼势。如金陵情形已松。曾国藩即饬李世忠专顾北岸。无庸分军南岸。并令其力攻九洑洲。能将该处攻拔。朝廷自必立加懋赏。以奖其功。即著曾国藩传谕李世忠知悉。至蒋益澧既因龙游汤溪正在得手。未能换防甯国。应否仍须调令来皖。著察度情形。与左宗棠筹商办理。金陵十二日之战。金柱关十八日之战。其详细情形。并著查明具奏。将此由六百里谕令知之。　　

○又谕、袁甲三奏、遵旨暂缓回籍。拟俟唐训方到临。即行交卸一摺。前因皖省南北军务。同时吃重。谕令袁甲三于李续宜回任后。再行起程。兹据奏称、窜鄂之贼。经楚师痛击。败回河南。皖省边境。现已解严。金陵甯郡军情。均极得手。并接据唐训方函称、已拟克期就道。星速赴防。请俟唐训方到后。即行交卸。以免病躯贻误等语。金陵及楚北军情。本日据曾国藩、多隆阿等驰奏。与袁甲三所奏大略相同。皖南上下游军务。现已稍松。该大臣因天气渐寒。病复增剧。恐以病躯久待。致有贻误。自系为慎重军务起见。著准其即于唐训方到防后交卸起程。现在皖南楚北之警。均已解严。唐训方自可无庸久驻安庆。即著统带所募楚勇五千名。克日驰抵临淮。接统袁甲三所部。将各路防剿事宜妥筹布置。以专责成。其钦差关防。即由袁甲三封交唐训方暂行收存。以昭慎重。至李世忠一军。前经曾国藩檄调渡江助剿。该提督拟拨万余人南渡。并以贼众意图北犯。饬江北各营加意堵剿。足见勇性成。果于任事。深堪嘉尚。惟本日据曾国藩奏、江南军情。近日稍松。能否拨队。仍由该提督酌量等语。现在九洑洲之贼。仍日久未下。李世忠自应严防此股。力扼北岸为是。且攻贼之要隘。即可牵制贼势。著袁甲三饬令该提督迅将九洑洲攻克。力争要隘。以固江防。如兵力有余。再由该提督酌拨渡江。唐训方抵临淮后。并著将李世忠一军加意拊循。使其奋勇立功。不至因袁甲三交卸。稍有松劲。是为至要。将此由六百里各谕令知之。　　

○又谕、官文、多隆阿等奏、回援楚境。屡获全捷。襄河迤北肃清各摺片。此股发逆。系贼首陈得才等所统。为四眼狗部下悍贼。尚有一万四五千人。势必回窜皖豫。多隆阿自应将此股贼匪乘胜殄灭。惟此时楚豫交界情形稍松。而陕省同朝一带。贼势较重。成明一军。兵力本单。又在朝邑被围。城内粮草缺乏。势颇岌岌。潼关副将哈连升为贼所掳。关城被围。胜保现虽督兵赴华渭一带进剿。而兵数较单。亦有不能兼顾之势。前因官文奏请将多隆阿一军。留驻楚豫交界地方剿贼。曾经寄谕允行。此时陕省情形。较重于楚。多隆阿自应先其所急。驰赴潼关解围。进剿华渭。俾胜保得以专顾同朝。陈得才等股匪。现虽窜入豫境。难保不回扰楚疆。即著官文拣派得力将士。越境剿除。务将此股殄尽。以除后患。马融和股匪。现扰黄安一带。并著官文严饬在事文武。实力防剿。毋令与陈得才等股匪归并。豫省军营。虚报胜仗。藉词退避。殊堪痛恨。金国琛、梁作楫等、亦蹈此习。该员等于贼至襄阳老河口时。并未打仗。佐领安图、富森保等、亦未出队。以致逆众长驱。阑入楚境。著官文严行查参。从重惩办。以儆效尤。豫省军营。习气甚重。此后该省带兵文武各员。如有仍蹈洪贞谦恶习者。即著多隆阿随时参奏。赵既发私带口粮。擅自离营。前赴汉口。情殊可恶。经多隆阿从严参处。所办甚是。惟该革员本系由贼口投诚之人。如不准其赴各营效力。难保不穷而为盗。是以本日明降谕旨。仅将该员革职永不叙用。将来如有别路各营奏调该革员时。朝廷自有权衡也。嗣后该将军营中遇有此等人。察看其人可用则留之。如实在不堪用。难保不去而从贼者。不如竟予正法。以绝后患。前据官文等奏称、姜台淩股匪。复由枣阳回窜襄境。金国琛剿办叠胜。亦难保非捏词虚禀。仍著官文确查具奏。将此由六百里各谕令知之。　　

○又谕、近闻陕西回匪。句结河南府属一带并陈州府属槐店地方各回民。有聚众结会情事。陕省回势方张。若令到处煽惑句通。为患不小。著张之万、郑元善、密派妥干员弁。迅速分赴各该处。设法捕拏首恶。解散胁从。杜其句结。以期弭患无形。一面严饬河北镇道。加意查察。实力守御。毋得有名无实。并著饬各府县督率公正绅士。认真团练。防贼北窜。以助兵力所不及。本日据官文、多隆阿奏、窜扰随枣发逆赖汶洸陈得才等股。叠经楚军击败。由唐仙镇出湖北界。向桐柏信阳一带窜走。已谕楚军跟踪追击。并著郑元善迅速调派各军。严密堵截。聚而歼旃。毋令再窜他处。将此由五百里各密谕知之。　　

○以湖北剿贼获胜。襄河迤北肃清。予总兵官陶茂林以提督用。　　

○以擅自离营。革湖北军营提督赵既发职。永不叙用。迁延贻误副都统金顺革职留营。　　

○赠安徽宿州合家殉难练总马维敏从九品衔。乔维功把总衔。均予祭葬世职。建专祠。合寨男妇二千三百余名口一并附祀。　　

○予安徽绩溪殉难内阁中书胡元洁妻程氏旌表如例。并建专坊。　　

○丙戌。以文宗显皇帝教德显皇后升祔奉先殿礼成。上亲诣行礼。　　

○谕内阁、吏部奏、已革道员知县。案情较重。可否仍遵前旨开复原官等语。运司衔道员用河南候补知府德林、新乡县知县邹钺、吏部查明均系随时甄别革职之员。情节较重。惟该员等经胜保、郑元善等保奏。屡在军营著有劳绩。均著仍准其开复原官。饬令补交加倍半捐复银两。仍俟缴清后。再行赴部引见。　　

○谕议政王军机大臣等、前因袁甲三奏由固镇湖沟进攻李城等老巢。由宿州进攻较易。当经谕令吴棠等妥筹剿洗。兹据该署漕督奏称、黄开榜所部进驻宿州。分扎濉溪口。剿办正当得手。一经移动。恐生他变。湖沟本系临营派令防剿。此时请仍由临军先行相机进击。一俟黄开榜可以移师。再饬由宿前进等语。所奏亦系实在情形。清淮防军。本形单薄。湖沟既本系临淮派兵防堵。即著唐训方饬令官军相机进剿。该处距临稍远。转运军火粮饷较难。并著唐训方与吴棠筹商转运。俟黄开榜可以移军。再行前进。该署漕督等同办一事。务当和衷筹商。万不可稍分畛域。方于军务有益。并著僧格林沁妥筹兼顾。庶不至贼合我分。以期迅就歼除。将此由五百里各谕令知之。　　

○又谕、景绞奏、行抵炉城。土目构争撤站。阻滞不能前进一摺。中赡对野酋工布朗结、带领番众。于土司所属各处滋扰。明正土司甲木参龄庆、与工布朗结等构怨。动即撤站。往来各差。多有阻滞。前据骆秉章奏该野酋扰及明正边界。当经谕令该督饬令都司谢国泰等剀切开导。并饬土司兵弁严扼边隘。现在该处仍复肆扰。是其不遵理谕。已可概见。虽经景纹派员筹办。恐不能震慑其心。消其桀骜。川省军务。甫有起色。傥边界不靖。酿成巨患。将来办理又形棘手。著骆秉章仍遵前旨。迅派妥员驰往弹压。代为剖断。俾两造悉皆折服。庶不至有忿争。若该番众等任性抗违。即当慑以兵威。俾敛迹归巢。不至寻衅争斗。四出纷扰。是为至要。满庆办理西藏事务。诸多未协。景纹奉命前往查办。刻不容缓。一俟道路疏通。著即迅速前进。毋稍迟延。将此由五百里各谕令知之。　　

○以江苏招抚武进阳湖巡船出力。赏游击文裕等花翎。县丞张钊等蓝翎。余升叙有差。　　

○丁亥。谕内阁、都察院代奏、贡生黎庶昌条陈时务一疏。所称荐贤才、慎保举、及殿试条陈时务各等语。叠经降旨谕令中外臣工荐举贤员。并访求山林隐逸之士。及军营保举。明定章程。殿试策许敷陈时政。不得专取楷法。现在中外臣工荐举贤才。尚不乏人。而山林隐逸。以及末秩下僚。或以德行。或以政事。或以文学。各擅所长。湮没不彰。甚为可惜。允宜及时登用。以副辟门吁俊之典。著京外三品以上各员并直省学政、悉心访察。胪举所长。咨调来京。候旨考试。视其器识。破格录用。不得视为具文。至各省应举孝廉方正。亟当选举名实相副不求闻知之人。著各该督抚秉公荐举。给咨来京候试。不准再涉迁延。虚应故事。军营保举。自上年明定章程后。本日复因严树森之请。停止记名藩臬。极为妥协。黎庶昌所称分为三等叙功。战功为上。理饷次之。防堵团练文案又次之。理饷团练防堵文案。非二三年不准叙功。保举各员。俟军务平复。始令选缺赴任等语。尚属可行。即著各该军营遵照办理。贡士策问。著遵照本年三月闲谕旨。准其敷陈政事阙失。无庸避忌。并不准专取楷法。嗣后阅卷大臣。务当悉心校阅。力挽颓风。其余所称京官兼用守令。以进士举人为佐杂。科举罢用制艺。小试分为四场。会试后附绝学。教职由公举。停止开捐。酌增廉俸。试行钞法。改设营伍等条。是否可行。著各该衙门分别妥议具奏。寻吏部等部议奏、所陈各条。或多窒碍。或属缓图。应请无庸置议。惟改设营伍一条。内称同城文员。临事准调营兵。系为因时制宜之策。于城防捕务均有裨益。应请嗣后都司以下。由同城知府调遣。守备以下。由同知调遣。千总以下。由知县调遣。从之。　　

○又谕、前因贵州贡生黎庶昌条陈时务。由都察院衙门代奏。当经谕令该衙门转饬该贡生将应陈事件详细具呈。兹据都察院据呈代奏。详加披阅。其中虽有更改旧章事多窒碍之处。闲亦有可采择。业经另行降旨施行。并交该衙门分别核议外。黎庶昌以边省诸生。摅悃陈书。于时务尚见留心。方今延揽人才。如恐不及。黎庶昌著加恩以知县用。发交曾国藩军营差遣委用。以资造就。该员其勉图实践。用副殊恩。　　

○又谕、都察院奏、分发陕西知县濮斗衡呈递应诏陈言一疏。详加披阅。所称正本清源絜矩修身各等语。学术尚正。语亦明切。知县为亲民之官。该员果能力践所言。将来自必能勉为良吏。即著该衙门饬令濮斗衡前赴分发省分候补。　　

○又谕、严树森奏、军功保举。请停止记名藩臬等语。所奏甚是。上年因军营保举冒滥。曾经谕令吏部明定章程。非克复城池。不准保至记名道府。原以人才难以兼长。娴于将略者。未必谙于吏治。一经＜??闲＞用。转违其才。迨经诸事废弛。不能不治以罪。未免可惜。此朝廷于慎重奖叙之中。实寓爱惜人才之意。况藩臬大员。官职较崇。必须朝廷特＜??闲＞。如果军营人员。有能兼胜钱谷刑名之任者。各路统兵大臣及直省督抚、不妨随时密陈。将其所长详细注明。以备＜??闲＞用。若遽以藩臬为酬功之阶。转致用非其长。且于体制不合。嗣后军营保举记名藩臬之处。著即行停止。将此通谕知之。　　

○又谕、官文等奏、请将偾事之文武各员。分别惩处一摺。河南松捻各逆。经官军击败后。屡次窥伺楚境。意图窜扰。经官文等檄调道员梁作楫、由襄阳驰赴随州。扼要防剿。安襄郧荆道金国琛、不遵调度。辄将梁作楫一军留守襄樊。梁作楫复因病延宕。致误师行。贼遂得潜渡白河。扰及枣阳随州等处。皆该员等贻误所致。迨经派兵追剿。又不善于布置。致令事权不一。师出无功。总兵彭炳武与贼接仗获胜。任令所部抢拾贼中辎重。致贼回扑。伤毙多人。副将唐敏兴所带勇丁。沿途滋扰。毫无觉察。均属失于约束。金国琛著革去布政使衔。拔去花翎。降为同知。留于湖北酌量补用。梁作楫著拔去花翎。彭炳武著革去提督衔。以游击降补。唐敏兴著暂行革职。梁作楫、彭炳武、唐敏兴、均著暂留军营效力。如再不知奋勉。即行从严参办。　　

○又谕、前因庆端奏参游击秦国胜违令妄动。降旨交左宗棠严讯定拟。兹据奏称、讯明秦国胜统带炮船扼守苏木滩。委因贼在黄滩过河夹攻。驶往堵御。以致挫衄。与妄动失机临阵退缩者。尚属有闲。请仍照庆端原拟。发往新疆效力。毋庸留营等语。秦国胜著发往新疆效力赎罪。无庸留营差遣。以示惩儆。　　

○谕议政王军机大臣等、前因僧格林沁奏、劄调蒋凝学由西南督队。向沙河东北进剿。当经谕令唐训方遴派妥员。接替镇守。兹据该署抚奏称、颍寿正阳等处。良莠不分。蒋凝学以一军分布三处。兵力尚单。别无妥员可以接替。请暂免更动等语。颍筹正阳等处。甫经归顺。地势极为紧要。苗沛霖名为助剿。既不竭见僧格林沁。又不将剿捻情形详禀。而转请胜保调赴陕西。是僧格林沁思用其力以免掣肘。而该练仍怀叵测。不得不倍加慎重。唐训方所奏蒋凝学请暂缓更动。亦系为大局起见。第僧格林沁已深入皖境。该大臣忠勇性成。志在克期灭捻。而主客之势。非有皖军接应。其势较孤。蒋凝学现虽未能前进。仍著唐训方飞催新募之军赴皖。以便蒋凝学得以随同僧格林沁进剿。并著僧格林沁相度机宜。妥为筹商。该大臣素顾大局。谅能和衷办理也。唐训方现抵临淮。皖北甫经克复。亟宜培养地方元气。著即认真派委循良之吏。招集流亡。劝课农桑。如有成效。准其酌保。吏治民风。均宜留意。毋得视为迂阔。勉之。将此由六百里各谕令知之。　　

○又谕、前因罗惇衍、贾桢、先后奏请饬李续宜回皖。并因皖省军情吃紧。叠经降旨催令赴任。现在皖省军务。虽稍形隐顺。第唐训方于该省情形。恐尚生疏。且威望亦不如该署抚远甚。谅此时葬事已毕。病已全愈。即著迅速起程。毋稍迟缓。将此由六百里谕令知之。　　

○又谕、前因陕西军情紧急。叠次谕令多隆阿督带全军。驰援潼关。并谕令官文迅派各军。追剿由楚窜豫股匪。俾多隆阿迅速督军入陕。嗣据多隆阿驰奏、援军屡获全捷。襄河迤北肃清。接奉廷寄。已遵旨驰回樊城。本日据官文等奏、官军进剿发逆获胜。败贼由应山窜回桐柏。捻匪张落刑等窜至新野县境。经多隆阿派队扼其东窜。亲赴随州剿办等语。官文等此奏。自系尚未接奉续寄谕旨。得悉多隆阿必须入陕情形。多隆阿由樊城启行赴陕。计程应已入陕境。所部各军。亦陆续可集。现在行抵何处。即著该将军迅速驰奏。陕回猖獗已极。必须厚集兵力。痛加剿洗。著多隆阿严饬各军。克日进关。相机进剿。毋得稍涉延缓。其陈得才股匪。现已窜入豫境。豫省素无大支劲旅。深恐不能殄此巨寇。刻下楚北军务。较为得手。官文素顾大局。著仍遵前旨。拣派得力将士。越境剿洗。就地歼除。俾楚豫边陲共臻安谧。前据僧格林沁奏、捻首张落刑自刘集迤南。率党抗拒。其姜台淩、至怀义等匪。经多隆阿击败。已由南路潜行回巢。刻下楚豫之交。有无该捻余党。并著官文饬令在事员弁。确探贼踪。逐一摉捕。毋留余孽。严树森另摺奏、鄂省被匪窜扰。请将应解漕折银两暂缓筹解等语。发逆捻匪。阑入楚疆。扰及德安汉阳等府所属地方。漕折银两。未能按限催徵。而添募营勇。筹济饥军。以致库款支绌。自系实在情形。惟此项漕折银两。系采买米石弥补京仓之用。关系甚钜。断不可再事迟延。所有湖北欠解咸丰十年漕折银五万两。仍著严树森督饬藩司赶紧筹解。现在发捻各匪。被剿他窜。楚境渐就安敉。其本年漕折及十年漕折二款。均著该抚设法催徵。务于年内起解到京。以供支放。毋得稍涉推诿。致误要需。前据多隆阿奏、风闻练已陆续入潼关。嗣经僧格林沁、毛昶熙、查明覆奏。该练尚无起程消息。已严谕各路一体堵截。惟陕省回匪情形甚急。多隆阿当遵奉前旨。檄调所部。星速入陕。俟抵陕境。即行驰奏。毋稍迟延。将此由六百里加紧各谕令知之。　　

○又谕、前因陕省回匪。由北山一带窜扰。当经谕令绥远归化两城该将军等训练兵丁。实力堵遏。复饬令郑魁士前往该城帮同管带。并酌调山西大同镇旗绿官兵。以资守御。兹据德勒克多尔济等奏称、郑魁士迄今尚无到城日期。该将军等已添调该两城官兵。前往沿河。协同巡防。惟现值隆冬。河冰将结。沿河与陕甘延榆绥一带。毗连口外千余里之遥。冲要隘口极多。一经黄流结冻。处处徒步可涉。防兵现难分派。请饬大同镇迅派官兵五百名。来城听调。并称山西保德河曲等州县。均系滨临黄河。与口外毗连。一经冰结。亟须添兵防范各等语。郑魁士既因伤病不能前往防堵。该两城防兵不敷分布。设有缓急。何以策应。著英桂迅即饬大同镇先拣派官兵五百名。并委令曾经出师得力将弁。管带前往听调。保德河曲等处。与口外毗连。防守尤关紧要。并著英桂酌拨官兵。于保德州属黄甫川河保营一带。驻扎防守。务令与口外防兵联络一气。所有此次添调口外及保德河曲防兵。均系大同绿营。所需经费。著英桂饬局给发。郑魁士不能到防。此外就近别无大员可派。德勒克多尔济等、虽未经历行阵。而防守是其专责。当此紧要之际。务宜竭力图报。不可畏难姑待。致误机宜。将此由五百里各谕令知之。
  </div>
  <div class="pagination">
   <a href="清实录同治朝实录_page78.html">
    上一页
   </a>
   <span>
    ...
   </span>
   <a href="清实录同治朝实录_page74.html">
    74
   </a>
   <a href="清实录同治朝实录_page75.html">
    75
   </a>
   <a href="清实录同治朝实录_page76.html">
    76
   </a>
   <a href="清实录同治朝实录_page77.html">
    77
   </a>
   <a href="清实录同治朝实录_page78.html">
    78
   </a>
   <span class="current-page">
    79
   </span>
   <a href="清实录同治朝实录_page80.html">
    80
   </a>
   <a href="清实录同治朝实录_page81.html">
    81
   </a>
   <a href="清实录同治朝实录_page82.html">
    82
   </a>
   <a href="清实录同治朝实录_page83.html">
    83
   </a>
   <a href="清实录同治朝实录_page84.html">
    84
   </a>
   <span>
    ...
   </span>
   <a href="清实录同治朝实录_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
