<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 870 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 870 页/共 1860 页</h1>
    <div class="content">○丙子。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○丁丑。谕曰、杨廷璋、吴士功奏、审拟马龙图。私用存公银两一案。辄引自首例。减等定拟办理。错谬已极。此案马龙图。如于未经查参之前。即豫为弥补。据实检举。谓之自首。尚属有因。今既闻败露。始多方攒凑抵项。且将登记数簿。扯毁焚烧。另造私册掩饰。则于先侵后吐之外。又增一舞文之弊矣。此而谓之自首。凡前此所办侵贪重案。历历可数。谁非于发觉后。冀图那补卸罪者。何不皆以自首贷之。有如此失出之理乎。方朕御极之初。此种伎俩。尚不肯为其所愚。今临御二十六年。办理案件。一切情伪。知之熟矣。乃欲以三尺之童。不能售其欺者。竟敢于朕前尝试。将视朕为何如主乎。从来外省参案。例称督参抚审。此案立意。必先出自吴士功。而该督杨廷璋。遂因而附和之耳。独不思博虚名而弛法纪。朕岂能置之不问者。吴士功纵不自惜。杨廷璋又何为自以身命徇之乎。此案断无两人一口同声之理。究系先出何人之意。著传谕该督抚、令其逐一据实明白回奏。毋许互相推诿捏饰。亦不得彼此调停认罪。以图分过了局。并著六百里会摺速行驰奏。所有马龙图一案。即速另行定拟。原摺掷还　　

○谕军机大臣等、据杨廷璋奏、明春浙省需用马匹。直隶未经拨解。请动项豫购一摺。殊未会办理之意。前令直隶拨往浙省之马。原以南巡改期。是以传谕该督。暂行停解。并非直隶无马可拨也。今该督请动马价银七千两。赴口购买。未免徒多辗转。尽可不必。此时天气向火□又。青苗在地。拨解恐未相宜。应俟节交秋令。仍于直隶拨马五百匹。交浙应用。其拨缺之马。即令于招乌达。现牧马匹内。给还归额。著传谕方观承。杨廷璋。知之　　

○戊寅。谕曰、松阿哩案内。有兵丁违例借债。应追入官本银三千八百余两。例应一年限内追完。但念此项借银。原于各兵饷内。分年扣还之项。今于一年限内追缴。兵力未免拮据。著加恩将伊等应追入官本银。分作十年摊扣。以示体恤。该部即遵谕行　　

○谕军机大臣等、阿桂奏称、叶尔羌、喀什噶尔、阿克苏、乌什等城。有旧在伊犁耕种回人二三千名。今闻开设屯田。愿来效力者甚多。若添驻回人。即可裁减绿旗兵丁。但该伯克等、或以钱粮缺额为词。惟停止协助之费。并照派出回人户口。减其粮额。则众皆乐从等语。所奏甚是。伊犁再增回人千余。生齿更觉繁盛。亦于伊犁生计有益。且裁减绿旗兵丁。既省内地之力。而回人田作。亦较胜绿旗兵。可将阿桂奏摺。录寄舒赫德等阅看。定议具奏　　

○又谕曰、永宁等奏称、遵旨将安插移往塔勒纳沁屯田兵丁。添盖房间。雇觅回人工作。传谕玉素布。据称、情愿派伊所属供役。不敢领受工价等语。玉素布年来甚属奋勉。此次急公趋事。尤见悃诚。深可嘉尚。著加恩赏大缎四端。大荷包一对。小荷包二对。至修造兵房。回人即不领工价。亦当加给口粮。著永宁等。从优酌办　　

○又谕、据钟音奏称、西安将军衙门。凡事俱将军一人独断。副都统不得与闻。如放官挑甲等事。将军拟定之后。副都统不复重行拣选等语。外省设立将军副都统。原欲其互相赞助。和衷集事。倘副都统内。有不能办事者。将军原可据实参奏。岂得视若赘疣。彼身为副都统。不思自尽职分。惟事附和。亦必系驽钝无能。方甘如此。看来此等恶习。不但西安为然。余省亦必有似此者。著将此通行晓谕各驻防处所。嗣后将军副都统。凡事宜和衷商办。将军不得专擅。倘副都统恃有此旨。有心立异。致多阻挠。朕亦决不宽贷　　

○己卯。大学士蒋溥遗疏闻。得旨、大学士蒋溥。居心纯正。奏职恪勤。简任纶扉。综理农部。兼领翰苑。久直内廷。敬慎小心。从无少懈。前因患病增剧。屡赐医药。朕亲临看视。尚冀就痊。遽兹溘逝。深为轸悼。著加赠太子太保。入祀贤良祠。并赏银二千两。治办丧事。朕于十三日亲往奠醊。以示恩眷。所有应得恤典。仍著该部察例具奏　　

○谕军机大臣等、西路驻劄大员。有办事数年者。应行更换。著伊勒图。更换伊柱。旌额理。更换安泰。阿思哈、更换定长。温敏、更换五吉。鄂宝、更换书山。达桑阿、更换纳世通。伊犁既有阿桂、丰讷亨、在彼。伊勒图到后。伊柱即行来京。安泰、定长、五吉、书山、纳世通各有承办事务。著俟更换人到后。交代明白。再行起程　　

○军机大臣议覆、钦差副都统安泰等奏、请于玛纳斯。库尔喀喇乌苏。晶河。等三处屯田。查本年三月。舒赫德奏、请派绿旗兵一千名。于罗克伦以外。玛纳斯等三处屯田。今安泰等所奏相符。应将派兵拨饷。给与耔种农具等项。令其通融酌办。再安泰等、前有自伊犁。至乌鲁木齐。安设二十四台站之奏。臣等因伊犁驻兵屯田事宜。俱在阿克苏办理。议未准行。今玛纳斯等处。既开设屯田。则所奏现有索伦兵三百名。应如何添派。合为马兵五百名。往来巡查。其安台处所。每台用满洲马兵。绿旗兵。若干。办给马匹牲只。俱交安泰等、会同阿桂。永贵。酌办。从之　　

○吏部议覆江宁布政使彰宝奏、请严地方官承办钦部事件迟延处分等因。查属员事件迟延。该管府州不行揭报。例应分别议处。不及一月者。罚俸三个月。一月以上者。罚俸一年。其有遗漏不行查参者。应如所奏。将遗漏请参之府州。于揭报迟延处分外。再照不行详查例。罚俸六个月。迟延不行查参之府州。照徇情例。降二级调用。府州查参。而司道不行开报。将该司道。亦照府州例。分别议处。从之　　

○湖广总督苏昌疏报、勘实保康、鹤峰、二州县。乾隆十五年分。开垦旱地。二十顷七十五亩有奇　　

○庚辰。上诣畅春园、问皇太后安　　

○以病休之广西思州土知州黄观琏子繁。袭职　　

○辛巳。谕军机大臣等、舒赫德等奏称、叶尔羌领队大臣公丰安、因有派往伊犁马兵三百四十名。恳请带往效力。若蒙俞允。现在喀什噶尔、有护军统领德尔素、富虎。俱系副都统职衔。请简一员领队。其派往伊犁绿旗兵一千名。请照阿桂咨调。交副将国柱带领等语。丰安既愿在伊犁效力。著照所请前往。叶尔羌领队员缺。著德尔素调补。其派赴伊犁绿旗兵。亦准令国柱。带领约束前往　　

○又谕曰、舒赫德奏称、吐鲁番回人。向无租赋。自安西移驻以来。借官谷一千石为耔种。每年交谷四千石。因与官兵分种。故谷石未能足额。今官兵既经迁移。请将吐鲁番辟展。等处屯田。酌足留兵之用。其余赏给回人。令将谷石照数交纳等语。昨据德尔格奏、将此项地亩。赏给回人。未将从前曾借官谷之处声明。朕以辟展等处屯田。系官为开垦。不便无故赏给。著舒赫德查办。今既查有应交谷石。著加恩将辟展。托克三。喀喇和卓等处。迁移兵丁。闲旷地亩。除酌留足用外。余俱赏给吐鲁番回人耕种。其数年来所缺官谷。理应照数补还。但恐有妨伊等生计。亦著加恩豁免。仍宣谕回人。嗣后官谷四千石。务宜如数交纳。不可似前亏缺。俱著传谕知之　　

○又谕曰、舒赫德奏称、希布察克布噜特额穆尔比。从霍罕来投。恐霍罕额尔德尼伯克。有使人前来。如但索伊所给额穆尔比回人。即查出给还。若额穆尔比、在霍罕有为匪情事。又经来文叙及。似未便安插办理等语。前据海明奏、额穆尔比、遣使归诚。朕即降旨嘉奖。赏给顶翎。令与散秩大臣阿奇木、一处游牧。以伊并非霍罕属人。不过因回部扰乱。暂时依倚。今西域荡平。俱为臣仆。其在霍罕、与来喀什噶尔相同。额尔德尼伯克、果遣人索取。即当以此晓示。舒赫德所奏。其意盖不欲如此办理。在准噶尔未亡时。尚可藉口。今视霍罕。亦如准噶尔乎。此特汉人恐启边衅之习气。由今观之。有何边衅之可启耶。著传谕舒赫德等、仍遵前旨。将额穆尔比。令与阿奇木一处游牧。所领回人内。果有霍罕所属。自当查核发还。但不可听一面之辞。即行给付。若额尔德尼伯克。遣使索取额穆尔比。则谕以额尔德尼伯克。与额穆尔比。俱属输诚内附。并无分别。如额尔德尼伯克。欲投来内地。亦即加恩安插。俱著遵照办理　　

○福州将军舍图肯奏、福州驻防汉军兵。出旗为民一案。前经军机大臣议准、暂行存留。遣闲散满洲人等操练。俟熟习者多。再行陆续改补等语。现将三江口水师营汉军兵弁。照原奏陆续出旗。但查驻防兵一千名内。甲缺尚不敷挑。实无拨往水师营操演之人。三江口水师营汉军兵弁。请照原议暂留。数年后。另户满州生齿日繁。俟其年力强壮。可得五十名时。另行奏请。以五十名为一队。前往水师营充补。如不敷。照原奏将汉军人等出旗。调拨闽省绿旗水师营。即以此缺挑补闲散满洲。由满员内。将可以弹压兵丁者。拣派一员。暂行遣往水师。令其操练。遇水师营员弁缺出充补。其水师营六百十名兵。照此办理。得旨、著照所奏行　　

○吉林将军恒禄奏、伯都纳副都统傅良咨称、查伯都讷旗民杂处。盗贼人命颇多。向无监狱。罪人分于四门堆房看守。易致脱逃。请设立监狱。由骁骑校内。择平素勤慎之人管理。得旨、依议行　　

○山东巡抚阿尔泰疏报、新城、高苑、博兴、等三县。乾隆二十四年。劝垦水田。六顷三十三亩有奇　　

○以广西按察使曹绳柱。福建按察使富明安。对调　　

○壬午。上临大学士蒋溥第赐奠　　

○癸未。上诣畅春园、问皇太后安　　

○谕军机大臣等、据吴达善奏、仪封县马家店料厂失火。延烧工料一摺。此事实河工向来所未有。该处险工甚多。贮料豫防。最关紧要。典守官自应加谨守护。即偶然失火。而料厂附近水次。亦何难及时扑救。竟至延烧一百五十三垛之多。看来其中必别有情弊。非官弁等有挟仇倾陷等事。即该通判自有亏空。难于弥补。借此以为掩饰之计。此等弊窦。与寻常疎防者不同。其风断不可长。所有被烧料物。照例著落该通判赔缴。自不待言。仍传谕吴达善、务将延烧实在情由。详悉究出。据实具奏　　

○又谕曰、杨应琚奏、哈密巴里坤。二处。尚存粮七万余石。可敷二千官兵。暨过往员役。六七年供支。此外附近哈密屯田。岁收粮数千石。又可接济。至安西官兵。向来止拨本色数百石。现在各该县仓粮。充裕有备等语。前谕该督等、筹运粮石。原为哈密。巴里坤等处。官兵接济之计。今既称充裕。即停运辟展等处余粮。亦无不可。而该督复有嗣后各回部往来贸易。宁使多为运贮之语。又未免因前降谕旨。意存迁就。朕办理庶务。惟以随事制宜。用归实际为要。初不拘执成见。如果内地需粮接济。即当挽运屯田余积。若本不需用。而必强符前说。致糜运费。又何如即留之本处不必官为经理之尤得乎。杨应琚所奏、安西折价一摺。现令军机大臣议奏。此摺所奏、亦未甚明晰。著一并传谕该督知之　　

○甲申。月食　　

○谕、廷试为策士钜典。上年因朱嵇条陈议定章程。引见前列十名。亲定甲第。并先期令读卷官会集文华殿。悉心校阅。其制已为周备。惟是增派王公大臣。及御史等、监试一节。在读卷诸臣。有事读卷。而从而监之者。终日坐视。此不过防其争执把持耳。然各人意见时有不同。势难禁其折中商搉。亦无取其同声附和也。若云把持独断。则今日尚觉鲜有其事。即果有之。亦非监试数人所能察。诸事朕惟务实。有名无实。不如不为。自后王公大臣御史。均毋庸如朱嵇所云增派。因思诸臣读卷。向俱各加圈点分别标识。其间即各有参差。不过如上之适中。中之适下。品题不无互见。当不至相去悬绝。其或相去悬绝者。必各存成见。有高下其手之弊。应自本科为始。俟胪传事竣。礼部即将读过试卷。请旨另派大臣覆行察看。如有标识悬绝者。即行指明进呈候旨。庶诸臣不敢稍以私意抑扬。鉴别益昭公慎。又读卷官所进策目问条。向有由内阁豫拟之陋例。漏洩揣摩。不可不防其弊。应一概禁止。届期令读卷官密拟策问进呈。候朕裁定。发赍刊刻。著为令　　

○谕军机大臣等、西路效力赎罪之员。向无得项。但俱以大臣职衔。到彼办事。若廉俸全无。难免拮据。鄂宝、阿思哈、俱著赏给一半养廉。著为例　　

○又谕曰、杨应琚奏称、由宁夏等处采买羊。解送库车、阿克苏、叶尔羌、喀什噶尔等城。每只需银三四两不等、由巴里坤。采买喀尔喀羊。每只需银二两等语。从前由内地买羊。解送各该处。原因巴里坤等处采买维艰。今巴里坤、既可购买喀尔喀羊。且较内地省价一倍。不如向彼采买。著传谕杨应琚。五吉等。嗣后库车、阿克苏、叶尔羌、喀什噶尔、等处口粮羊。俱由喀尔喀采买。不必取给内地。再现在支放各处驻劄官兵口粮。彼处米石。虽属充盈。然官兵不得肉食。亦觉难堪。一年之间。八月支放米石。四月散给羊只。甚为妥协。固不可因羊多即行多给。亦不可减于此数。将此并传谕各该处办事大臣遵行　　

○参赞大臣舒赫德奏称、臣等奉谕、酌将叶尔羌等城官兵。移驻伊犁。本年已派阿克苏等处马兵。一百五十名。绿旗兵。四百名前往。俟麦收后。将叶尔羌等城马兵。移驻三百四十名。来年再于各城选派绿旗兵一千前往。其各城仍应留兵防守。查叶尔羌马兵六百八十七名。酌派官四员。兵一百八十名。喀什噶尔兵五百名。酌派官二员。兵一百名。英吉沙尔兵一百六十名。酌派官一员。兵六十名。通计派出满洲兵四十。索伦兵一百。察哈尔兵二百。前往伊犁。其阿克苏马兵三百。厄鲁特兵四十三。仅足差遣。毋庸派拨。又查绿旗兵。叶尔羌九百四十名。喀什噶尔八百四十一名。俱酌留六百名。英吉沙尔三百八十六名。和阗三百名。俱酌留二百名。余兵八百六十七名。尚不足兵一百三十三名。酌将乌什兵二百五十名。派出一百名。库车兵三百名。派出三十三名。发往伊犁。其阿克苏绿旗兵六百余名。赛哩木。拜。一百五十余名。毋庸派拨。其马兵骑驮牲只之例。官给马三驼一。两兵合给马三。三兵合给驼一。至叶尔羌等处补额马匹。请将巴里坤送马二千。调拨一千前往。又续调之绿旗兵。所需军装驮载。请于各城余粮内购办。并雇觅协济。其行粮既有台站豫备。仍酌给羊只。自可不需裹带。得旨。军机大臣议奏。寻议。叶尔羌等城回人。自归附以来。尚属守分安生。无需多兵驻劄。应就近调往伊犁。今舒赫德遵谕酌量抽调。所有拨给马驼。调取补额马匹等事。俱应如所奏办理。惟原议调往绿旗兵一千。近据阿桂奏请。若多调回人一千。即可减绿旗兵之额现交舒赫德等酌议。仍俟奏到日请旨。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十四

大清高宗法天隆运至诚先觉体元立极敷文奋武孝慈神圣纯皇帝实录卷之六百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九统随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。四月。乙酉。谕、本年恭逢圣母皇太后七旬万寿。普天同庆。特开万寿恩科。所有应试举子。年在七十八十以上者。虽未经入彀。而耆年宿学。恭遇盛典。宜沛渥恩。以广慈福。八十以上之李勉、王问政、张揆紫、麦国树、黄贤瑚、王浩、戴王训、俱著赏给翰林院检讨职衔。七十以上之盛大业、陈士玉、张叙、李珩、胡宝璹、王天权、谢敕典、桂继良、周惟迈、黄师图、杨步青、孔传柱、吕烜、王玢、黄淑尼、张雄图、程秉礼、魏需牧、俱著赏给国子监学正职衔　　

○直隶总督方观承疏报、勘实蓟州、良乡、乾隆十五年分、报垦熟地、二顷六十一亩有奇。　　

○予故江南河道总督白钟山、祭葬如例。谥庄恪　　

○丙戌。孝端文皇后忌辰。遣官祭昭陵　　

○谕军机大臣等、前据吴达善参奏、河南盐道衙门收受公费一案。当经降旨。即令彻底根查。今据该抚奏到。历任道府厅县。得受银两。已属确实。现在拘提质审。所有伊等任所、原籍、赀产家财。著各该抚即速查封。以便将来完交赃项。毋使稍有隐匿寄顿。将此传谕知之　　

○丁亥。谕、朕恭奉皇太后慈辇南巡。途次建设行宫。不过足供顿宿。原无事过于劳费。乃扬州所建行宫。从前吉庆为盐政时。其缮葺已觉较华。而普福任内。必求争胜于吉庆。今闻高恒所办。则又意在驾普福而上之。踵事增华。长此安穷。朕向来巡幸所至。一切供帐。俱取给于内帑。从无丝毫累及闾阎。前后谕旨。屡经谆谆及之。此中外臣民所共悉者。商人亦吾赤子。岂于百姓则恤之。而于商人则累之耶。虽伊等抒诚襄事。实皆出于至诚。亦应量为节制。以省糜费。至于两淮盐务。经费浩繁。商力不无拮据。如豫提余引一事。从前吉庆系派之通纲。而普福。高恒。则择其奋勉办事者。以为酬奖之地。其中即不能允协群情。其应作何立定章程。著军机大臣。会同尹继善、吉庆。高恒等。详悉妥议具奏。寻议。两淮盐销额引。一百六十八万五千四百九十二道。嗣因不敷。逐年增余引二十万。至四十万道不等。初次均摊众商。现在祇给办差各商。以致利泽不均。臣等公议酌定章程。一、余引仍请均摊通纲各商行销。一、外支银。宜分别撙节。查乾隆六年。议定每纲设外支银四万八千两。除办贡一万二千两外。余三万六千两。作为公用。往来应酬助恤等项。亦取给于此。查此项原为办公而设。交际私情。未便滥销。嗣后办公有余。归入下年旧管数内。一切应酬。不得开销。一、两淮盐政所办常贡银。从前在闲款项下提取。无定数。前议定一万二千两。每季取办贡物价。呈报查核。如有特交办物件。许其在于外支银动给。造册呈报。一、两淮盐政衙门费用。从前并无定数。自雍正十二年。酌定盐政养廉银。一万五千两。总理盐政总督养廉银。三千两。盐运使六千两。查总督养廉。前经杨超曾任内奏准、作为本衙门公用。运使养廉。已于乾隆十二年。裁减二千两归公。至盐政每年办贡。已有外支银一万二千两。所有养廉亦请酌减五千两归公。一、各处办盐匣商。汉口为最。汉口匣商取用银。并在众商派出盐课内扣派。往往指称公用。任意开销。嗣后盐政。运使。宜加意查察。如有必需。公札到日。方准开销。一、行销盐引。宜分别纲食。不得滥行通融。其纲盐行销江广者。仍照江三广七之例销售。一、各处设立卡商。首在助官缉私。川卡尤为紧要。川卡查缉不严。则川私全入楚地。而私盐走漏。其弊首在场灶。盐场各官。及各口岸营汛。务须实力稽查。毋令偷越。如卡商故纵私贩。即以官法究处。从之　　

○又谕、河南盐道衙门收受公费一案。前经降旨。令该抚详悉根查。今据吴达善参奏、历任道府厅县等官。及书役家人得受银两。俱属确实。请旨革职。以凭提究等语。著照所请。将朱若东、邓锡礼、苏寿宁、张任莘、王执玉、商思忠、王家宪、俱著革职。交各该抚押解赴豫。以便质审。其通判张任莘、捐升候选在部。参革知府金树屏、现经回籍。亦著一并解往　　

○吏部议覆、陕甘总督杨应琚疏称、前议裁大通卫、归德所之卫备。查大通在西宁府治西北。东西二百七十余里。南北四百三十余里。幅员甚广。卫备既裁。距各属州县。并皆窎远。自应遵旨另设州县等语。应如所请。将距西宁窎远之北川。新添堡。等处十八村庄。拨归大通管理。改为县治。知县之外。应设训导、典史、各一员。查高台县。现设教谕、训导。各一员。该县留教谕一员。其训导移新设之县。请添设典史一员。改设之县。地处极边。请定为沿边繁难要缺。在外于现任知县内。拣选调补。至归德所。距西宁三百余里。请改设西宁县丞分驻。该处亦系临边要地。所改县丞员缺。应请于现任县丞经历内。拣选调补。从之　　

○户部议覆、云南布政使顾济美奏、请离任官员。有应追银。于原籍通省内确查结报。方准题免等语。查离任官。凡几有应追之项。令任所督抚、查明并抚隐寄。取具印结。移咨本旗、本籍、确查后。本旗、本籍、加结题免。定例已属周详。若如该布政使所奏。于原籍通省。一一关查。恐承追之员。恃有此例。得以卸责邻封。转致查追不力。应毋庸议。得旨、依议。部驳甚是。此等行追之项。原因贪婪无耻之辈。诡计寄顿而设。彼既无耻诡寄。即不必过而问之。亦未尝不可。然国家设法。不得不防其滥。亦惟在督抚、及承追地方官。实力查察。倘有司奉行不力。该督抚原可据实参奏治罪。若必多设科条。关查通省。究亦不过具文塞责。于实政有何裨益耶　　

○戊子。上奉皇太后幸静宜园驻跸至辛卯皆如之　　

○谕军机大臣等、据书山等奏、库车。沙雅尔。每年交纳官粮。及官借耔种。所收粮数。共三千一百四十余石。除支给官兵口粮。饲秣台站马驼外。尚余一千余石。以备接济往来官兵等语。库车既有余粮。谅各城自不少。往来官兵。未必需用如许。与其存贮虚耗。或酌量减价。折给官兵盐菜银两。既于伊等日用有益。而官粮亦不致陈积。朕意伊犁回部各驻劄大臣。俱当照此办理。若该处情形不便。亦即据实陈奏。著传谕舒赫德。通筹各处情形。是否可行。酌议具奏　　

○军机大臣议覆、舒赫德等奏称、由回子地方马兵内。拣派三百四十名。步兵内。拣派一千名。遣往伊犁外。其余马兵。一千三百七十名。步兵。二千七百六十七名。共计兵四千一百三十余名。分驻各城。视各城之大小。酌量办理。其伊犁添设兵。亦量彼处收获数目。陆续移驻等语。现在回城驻兵。即照舒赫德所奏。叶尔羌。留驻马兵五百名。绿营兵六百名。喀什噶尔。马兵四百名。绿营兵六百名。英吉沙尔。马兵一百名。绿营兵二百名。阿克苏。马兵三百名。绿营兵六百名。和阗。绿营兵二百名。乌什。绿营兵一百五十名。库车。绿营兵二百六十七名。赛哩木。拜城。绿营兵一百五十余名。各守仓库城郭。以备出卡差委。将拣派马兵三百四十名。俟收麦后遣往伊犁。得旨、依议速行　　

○户部议准、漕运总督杨锡绂疏报、袁州卫帮旗丁王吴、船粮于湖口县洋江梅家洲遭风。漂没无存。请照例豁免。从之　　

</div>
    <div class="pagination">
<a href="清实录乾隆朝实录_page869.html">上一页</a><span>...</span><a href="清实录乾隆朝实录_page865.html">865</a><a href="清实录乾隆朝实录_page866.html">866</a><a href="清实录乾隆朝实录_page867.html">867</a><a href="清实录乾隆朝实录_page868.html">868</a><a href="清实录乾隆朝实录_page869.html">869</a><span class="current-page">870</span><a href="清实录乾隆朝实录_page871.html">871</a><a href="清实录乾隆朝实录_page872.html">872</a><a href="清实录乾隆朝实录_page873.html">873</a><a href="清实录乾隆朝实录_page874.html">874</a><a href="清实录乾隆朝实录_page875.html">875</a><span>...</span><a href="清实录乾隆朝实录_page871.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
