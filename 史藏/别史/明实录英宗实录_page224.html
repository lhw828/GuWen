<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 224 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 224 页/共 263 页</h1>
    <div class="content">　　○命故狭西都指挥使熊震子昭袭为宁夏卫指挥使都指挥佥事杨信孙泰袭为延安卫指挥使
　　○乙丑起复通政使司左参议杨穟
　　○肃王赡焰首送收留自宫人一十六名命俱发南海子种菜
　　○巡抚两广右佥都御史叶盛奏自今岁二月至四月广西浔梧柳庆远南宁等府所属州县俱被流贼攻围劫掠民受荼毒已行左右参将等官抚捕乞将各地方失机误事军职治罪  上命兵部驰文与刘深等设法抚捕余如盛言
　　○丁卯命武平侯陈友理后军都督府事兼管宝纛友先奉命狭西庄浪等处征剿至是回故也
　　○监察御史何楚英下锦衣卫狱楚英巡视光禄寺杖作奸厨役朱辛逾月而死诏锦衣卫讯楚英狱具刑部议楚英当赎杖还职又言光禄寺少卿刘琏与楚英同事不行举奏及奉旨陈状乃敢饰词亦当究治  上命枷楚英于都察院前满三月以闻仍执琏鞫问
　　○戊辰给武定侯郭昌禄米岁二千五百石
　　○命给镇国中尉相稹岁禄四百石辅国中尉同铧岁禄三百石俱米钞中半兼支弘化县主拜仪宾崔钊岁禄米四百石折钞二百石
　　○敕都督佥事颜彪曰已有敕召尔回京近闻达贼仍在大同边上驻劄敕至尔即统领原带官军前去大同操守待秋后声息宁静具奏回还
　　○户部奏河南开封府所属祥符等四县天顺二年雨多河溢渰没民田四千六百三十二顷无收应免秋粮米四万九千八百零四石马草六万二千七百一十四束从之
　　○移置直隶苏州府昆山县塘茜泾港口巡检司于本县七＜氵义＞港
　　○庚午升尚宝司卿蹇英为太常寺少卿仍掌司事英任满九载升四品俸英奏乞升职故有是命
　　○后军等都督府掌府事忠国公石亨等奏五府历事已满考中监生宜如六部例止令首领官引奏从之
　　○辛未赐永兴王辅国将军公锜嫡子名曰诚泳
　　○命太常寺少卿陈贽致仕以老疾故也
　　○昏刻木星犯太微垣右执法星
　　○壬申哈密忠顺王卜列革奏求朝服冠带笏佩母妻冠服及诸兵器轿乘等物  上命有司制与一品朝服一袭珠翠罟□□姑冠二顶余不允
　　○南京祠祭署奉祀朱镛言盱眙第一诸山虽隔淮河然朝拱  祖陵纵民伐石立窑恐残地脉亦不容其对山以葬  上命中都留守司究其已对葬者迁之填塞其伐石立窑之处仍命都察院揭榜禁约
　　○癸酉惜薪司内官家人及龙骧等卫所军余直隶淮安等府县民人自宫者三十四人奏求入内供用  上命锦衣卫镇抚司究治之
　　○甲戌兵部言甘肃一带边防缺马五千余疋户部议以狭西布政司都行二司官库收贮籴粮银赃罚银二万两布绢二万三千余叚易三千五百余疋以两淮两浙存积盐四万五千引中一千一百余疋通计得马四千六百余疋然此等区画平居无事之时则可今边报日急缓不及事乞另项区画财物遣人收买  上曰户部议亦是令狭西布按二司如所议收买余则京库给银五千两送去增买盐免开中
　　○广东泷水县猺贼凤光山等七人伪称总管焚毁衙门劫掠乡村杀虏人财被擒械京法司坐淩迟处死从之
　　○乙亥诏今后凡引赏赐进贡等项若遇两且停止待晴时引奏违者罪之先是礼部官引遣祭历代帝王道士赏赐衣服钞锭遇雨湿命易换与之故有是命
　　○调南京吏科给事中杨青于刑科
　　○灵丘王逊烇奏府第岁久朽敝乞敕山西布政司属县修理从之
　　○起复大理寺卿李宾宾乞终制不允
　　○前军都督佥事颜彪奏所统官军至代州所关料豆不敷马多瘦损乞命所司仍旧如在途事例每马一疋日支料豆四升从之
　　○丙子命故万全都司都指挥曹玉子后袭为宣府前卫指挥使
　　○戊寅封代王仕壥第四女为温泉郡主配孙宁第五女为□阴郡主配刘文贵命宁等为宗人府仪宾赐诰命冠服鞍马仪杖等件
　　○升广西右参政赵象为湖广按察司按察使两淮都转运盐使司运使崔玙为广西右参政广东按察司佥事成功为湖广按察司副使以吏部推举也复除福建按察司副使徐朝宗于山东按察司以亲丧服阕也
　　○己卯  皇后千秋节免命妇朝贺
　　大明英宗睿皇帝实录卷之三百四
大明英宗睿皇帝实录卷之三百五
　　天顺三年秋七月庚辰朔享  太庙
　　○遣中官祭司门之神
　　○封庆成王府辅国将军钟＜历-止金＞妻黄氏钟鈅妻田氏钟金□阗妻李氏钟鑨妻韩氏钟铛妻顾氏钟鋞妻高氏俱为夫人赐诰命封镇国将军美堟第三女为新兴郡君配张奉第四女为秀容郡君配高瑶命奉等为宗人府仪宾俱赐诰命冠服鞍马等物
　　○工部奏徐州夹沟吕梁三堡积聚楠杉木欲运赴北京大木厂宜遣官提督  上命工部侍郎翁世资同都督佥事赵辅往
　　○辛巳升浙江杭州府同知马伟为处州府知府伟先以布按二司奏其才能堪任府正故有是命
　　○定远侯石彪自大同回京奏以大同卫官军二十四人俱留在京跟随于原卫支给俸粮  上允其奏既而户部复请如存操官军例月给行粮四斗从之
　　○金吾左卫指挥佥事徐广上军器八件一长角二团角三长刃四团刃五截桶六护桩七兵鞍八催马  上取视以其不可用罢之
　　○禁浙江并直隶缘海卫军民不许私造大船纠集人众携□器下海为盗敢有违者正犯处以极刑家属发戍边卫从备倭扬州等处都督佥事翁绍宗奏请也
　　○壬午泰宁卫都督佥事革干帖木儿等遣头目伯咬哈等来朝贡驼马赐宴并彩币表里纻丝袭衣等物
　　○敕户部主事李玙近闻四川行都司所属卫所及松潘等处仓粮出纳作弊多端今命尔同进士徐源会同巡按四川监察御史亲诣各仓查筭盘量若有亏折及侵欺等弊就将原经提督并各该官攒人等提问追理应奏者具奏拏问事完之日仍将查盘过仓粮开具实在亏折数目造册奏缴尔须关防严密不许任私容情如违取罪非轻
　　○升礼部精膳司郎中李奈为广西布政司左参政工部营缮司郎中秦观为云南布政司左参政户部河南司主事李琏为广西梧州府知府
　　○癸未  仁孝文皇后忌日遣官祭  长陵
　　○蠲湖广常德荆州黄州襄阳府所属武陵等七州县去年被灾地亩秋粮米一万八千六百六十二石有奇
　　○甲申赐乐安王纻丝纱罗各一疋以王奏先赐袍服年久敝坏求新者也
　　○升朵颜卫万户卜斋为都指挥佥事
　　○乙酉命镇守浙江太监卢永侄卢正于所属钱塘县附籍从永请也
　　○命指挥佥事千百户殷善等九人俱升一级印钞局大使等官俞友文等十人为所镇抚军匠刘晋等二十一人为试百户革职百户屠芝仍与旧职俱仍在御用监专理绘事
　　○丙戌敕谕南京守备太监周礼等近闻尔等行事不和又与守备总兵亦相矛盾所以荐新品物往往迟误及至花果等树亦有枯损者今后一应进物件俱不必进来敕至尔等各宜警省若再不能尽心办事朝廷岂患无人代替尔等其慎之毋贻后悔
　　○丁亥命通州卫带俸都指挥佥事张俊往辽东协同副总兵官东宁伯焦礼镇守宁远地方
　　○命翰林院侍读学士钱溥侍讲万安为应天府乡试考官
　　○戊子遣定西侯蒋琬彭城伯张瑾遂安伯陈韶襄城伯李瑾修武伯沈煜成山伯王琮为正使给事中曹衡钱澍王铉刘彝王俨郑瑞为副使各持节册封晋王嫡长子奇源为晋世子庶长子奇渶为义宁王周王第十三子子塼为临汝王庶长子同鏕为睢阳王代王第五子成镘为和川王庆王第三子邃＜土典＞为弘农王沈世子幼＜土学＞为沈王及进封妃赵氏为沈王妃楚府崇阳王夫人李氏为崇阳王妃
　　○遣工部尚书赵荣祭司工之神以是日于南城之西起造殿宇竖柱上梁也
　　○升南京礼部主客司主事陈律为礼部精膳司郎中南京工部营膳司主事黄霖为工部营缮司郎中中书舍人叶玟何暹俱为礼部员外郎仍隶内阁书办张旭为工部员外郎仍于四夷馆译写夷字俱以任满九载也擢监生魏祐瞿珍卢谭为中书舍人
　　○刑部鞫锦衣卫力士陈礼等三人盗内府财物赎斩还役  上命斩之
　　○己丑赐晋世子奇源金宝并仪仗等物
　　○先是敕庆王选马二百匹给宁夏官军骑操有司请以上中下三等定价于陕西籴粮银内给还之  上止令勘视等第以闻至是命中官赍书并银四百两纻丝纱罗四十匹彩绢二十匹西洋布十疋高丽布二匹赐之
　　○升泰宁卫都督佥事革干帖木儿为左都督
　　○禁湖广军民人等不许交通番僧贩鬻私茶违者治罪从都察院左都御史寇深等奏请也
　　○庚寅命哈密忠顺王卜列革使臣都指挥佥事阿都剌千户阿马力百户舍力夫丁俱升一级
　　○兵部奏向者南京守备魏国公徐承宗等妄举都督吴良堪管夷人已蒙恩宥令再别举今乃饰词抗违请治其罪  上赐敕切责承宗令于久住达官内会选谙晓夷语老成谨厚者三四人以闻
　　○辛卯湖广容美宣抚司宣抚田保富遣舍人黄昱等四川乌思藏禅师尔桑儿结朵儿只等俱来朝贡马及方物赐钞彩币表里纻丝袭衣等物有差
　　○壬辰楚府镇国将军季坡夫人田氏卒遣官赐祭命有司营葬
　　○癸巳赐沈府长平郡主并仪宾李磐诰命冠服仪仗等物
　　○甲午中元节遣官祭  长陵  献陵  景陵
　　○丙申英国公张懋奏天顺元年臣奏求顺天府文安县信安草场共四千五十顷即今无人营业愿退出还官从之
　　○丁酉  太宗文皇帝忌辰遣官祭  长陵
　　○脩銮驾及东驾内损坏仪仗
　　○复刑部左侍郎周瑄右侍郎黄仕俊俸先是瑄等鞫狱枉错停俸一年至是复给之
　　○戊戌给靖江王府故奉国将军佐善幼子禄米四百石米钞中半兼支
　　○己亥朝鲜国王李瑈遣陪臣具信中等奏事至京赐钞彩叚表里金织罗袭等物有差
　　○复通事都督同知等官马显等俸先是显等坐事停俸至是命照旧支给
　　○庚子赐永兴王镇国将军公金□冉纻丝纱罗各一匹时公金□冉奏先赐常服短狭不堪服用故有是赐
　　○赐江川王黄梅县主并仪宾刘昇诰命冠服鞍马等物
　　○锡兰山国王葛力生夏剌昔利把交剌惹遣使来朝贡方物赐宴并彩币表里等物仍命来使赍敕并彩币表里归赐其王及妃
　　○山东武定州并济阳邹平陵县直隶广平府肥乡县顺德府平乡县河南开封怀庆汝宁府所属陈州尉氏等十一州县并山东青州左卫直隶武定千户所俱奏五六月中骤雨渰没田禾秋粮无徵  上命户部勘实以闻
　　○辛丑哈密忠顺王  列革遣使臣拜帖木儿等来朝贡马驼赐宴并彩币表里纻丝袭衣等物
　　○命故五军右掖坐营都指挥使张辅子镛袭为金吾左卫指挥使通州卫指挥使汤胜子振指挥同知潘斌叔曰□永袭职南京旗手卫指挥同知卞通子俊代职
　　○壬寅夜月掩毕宿附耳星
　　○癸卯赐保安王镇国将军公镀庶生子名诚潓
　　○宥刑部尚书陆瑜左侍郎周瑄等罪初刑部囚三人有旨枷示一月毕以闻未及旬而死者二人瑜等奏二人先受刑于锦衣卫今遇炎热不能堪故死臣等失于点检亦合有罪  上曰既服罪其宥之
　　○未时日生晕申时日上生背气一道随生右珥各色淡俱至酉时云遮
　　○乙巳辽王贵＜火受＞奏欲以明年正旦躬亲朝觐复书止之
　　○丙午赏后军都督同知马显银二十两钞二千贯彩叚二表里金织纻丝衣一袭旗军李信等二十二人各银十两钞五百贯素纻丝衣一袭彩叚一表里以赍敕往兀良哈泰宁等卫抚谕夷情有劳也
　　○刑部左侍郎周瑄任满九载  上命复职
　　○丁未赐庆城王阜城县主并仪宾蒋皋诰命冠服鞍马等物
　　○复除广东按察司佥事蒋敬仍旧任改太常寺寺丞李侃为太仆寺寺丞以亲丧服阕也升中书舍人刘福为尚宝司司丞
　　○兵部奏镇守金齿腾冲南宁伯毛胜已卒其左参将都督佥事胡志不将胜所掌关防具奏定夺擅自收掌请治其罪  上曰志罪当治且特宥之仍令收掌
　　○戊申四川行都司建昌卫土官舍人安铭广东英德县猺首夏永安等俱来朝贡马及方物赐钞彩币表里有差
　　○己酉湖广贵州总兵官南和侯方瑛等奏官军累次攻克苗蛮二百四十四寨斩首二千三百六十七级生擒伪都指挥张成等并从贼四百六十三人俘获贼属五百余口
　　○总理广西军务左少监朱详奏广西右参政岑瑛先为思恩土官知府累以战功升至今官授从二品散官通奉大夫乞不为常例量迁都司军职  上曰瑛既历练老成累有军功改升都指挥同知仍听总兵镇守官调用
　　○降监察御史刘浚为县主簿浚往巡按甘肃等处患疾止于兰县奏乞代回京养疾至是回京复奏欲回原籍调治上命锦衣卫鞫之法司论其奏事诈不以实赎徒还职  上命赎毕降之
　　大明英宗睿皇帝实录卷之三百五
大明英宗睿皇帝实录卷之三百六
　　天顺三年八月庚戌朔遣道士赍祝币往命所在守臣祭历代帝王陵寝
　　○命光禄寺掌寺事礼部右侍郎蔚能复任以省祭还京也
　　○升哈密忠顺王使臣都指挥同知把秃帖木儿为都指挥使伯都王使臣指挥佥事失剌力为指挥同知命克失秃王使臣故都督佥事把伯子把秃孛罗为指挥佥事伯都王克失秃王皆自瓦剌寓居哈密者
　　○定远侯石彪下锦衣卫狱彪谋镇守大同命致仕千户杨斌等五十三人奏保  上觉其诈命执斌鞫之果得彪所使实情言官因劾彪遂下狱
　　○辛亥复除广东布政司左布政使陈金于广西布政司以亲丧服阕也命刑部山东司署郎中事员外郎余洵实授本司郎中擢进士熊惠为刑部浙江司主事张诩为广西司主事
</div>
    <div class="pagination">
<a href="明实录英宗实录_page223.html">上一页</a><span>...</span><a href="明实录英宗实录_page219.html">219</a><a href="明实录英宗实录_page220.html">220</a><a href="明实录英宗实录_page221.html">221</a><a href="明实录英宗实录_page222.html">222</a><a href="明实录英宗实录_page223.html">223</a><span class="current-page">224</span><a href="明实录英宗实录_page225.html">225</a><a href="明实录英宗实录_page226.html">226</a><a href="明实录英宗实录_page227.html">227</a><a href="明实录英宗实录_page228.html">228</a><a href="明实录英宗实录_page229.html">229</a><span>...</span><a href="明实录英宗实录_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
