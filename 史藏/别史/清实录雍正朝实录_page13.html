<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 13 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 13 页/共 216 页</h1>
    <div class="content">
○甲子。奉圣祖仁皇帝御容、敬供于寿皇殿。上亲诣行礼。感念悲怆。瞻顾依恋。俨如神爽式凭云　　

○上诣皇太后宫问安　　

○谕直隶各省督抚。国家敦励风俗、首重贤良。举髦士以劝秀民。实为政教之大端。凡封疆大吏、宜共体此意。广询博访。不可视为具文。漫不加察也。前所颁恩诏内、有每府州县卫、各举孝廉方正、暂赐以六品顶带荣身、以备召用一条。距今数月、未有疏闻。岂通都大邑之中。海澨山陬之远。遂无潜修砥操、克称俊乂、可应诏上□日者欤。诚恐有司怠于采访。虽有端方之品、无由上达。殊负朕殷殷延揽之至意。特著直省各督抚、速遵前诏、确访所属。果有行谊笃实、素为乡党所推者。即列名具奏。毋得隐蔽、及滥引塞责　　

○直隶巡抚李维钧奏。原任署抚赵之垣、应发回原籍。令川陕督臣、清查伊叔赵弘燮家产、以完帑项。得上□日、皇考御极六十余年。用人之道、嘉善奖能。不吝爵赏宥罪赦过。率多矜全。如勇略将军赵良栋、乃心王室。忠勇素著。始终宣力。皇考待以隆恩异数、超越等伦。其子赵弘燮、承袭余荫。位任封疆。不思竭力报称。惟图利偷安、以致事务废弛。库帑亏空。皇考不忍遽加罢斥。宠遇如初。格外优容。冀其改悔。迨至病故、又令伊侄赵之垣、往署抚篆。为之料理一切未完事件。盖不欲其行事一朝破露。遂罹国法。有损先人名节耳。皇考之所以待切臣者、至于如此。亦云厚矣。朕缵承大统。即洞悉赵之垣、暗昧无知。万难胜任。然犹仰体。皇考深仁厚泽。曲加优庇。面饬训谕数次。乃赵之垣怙终不悛。昧于大义。具摺捐银三十万两。始知前此所闻、勒要属官银两进上之言。并非虚语。试问此银出于何所。直隶全省数十万民生。系于巡抚一人之贤否。奉职无状。贡纳财物。谓可邀免。有是理乎。畿辅重地、贻误匪轻。特令解任。准其暂回原籍。仍著速来完补伊叔任内亏空。俟其完日、另降谕上□日。犹是皇考厚待功臣之意也。赵氏子孙、忍负国恩。皇考与朕、宁忍负功臣后裔耶。该部速将此谕、行文川陕总督、出示晓谕、使咸知朕意　　

○兵部议覆。川陕总督年羹尧奏。打箭炉迤西台土司、加克瓦斯之兵。请照内地兵丁、给与盐菜银两。应如所请。从之　　

○銮仪卫銮仪使师懿德、以疾请解任。允之　　

○乙丑。谕翰林院。自古帝王临朝施政右史记言。左史记动。盖欲使一举动、一出言之微。无不可著为法则、垂范百世也。皇考圣祖仁皇帝、英年践阼。即设日讲起居注官。于词臣中、择其才品优长者。以原官充补。钜典茂昭。度越前代。诚为圣帝哲王之盛事。御极六十一年。绍精一执中之统。励敬天勤民之心。文谟武烈。经纬万几。盛德日新。大业鸿显。天下臣民、仰瞻至治。不啻日月丽天。江河行地。莫不敬信悦服。记注之臣、美不胜书。皇考圣祖仁皇帝、谦德弥光。圣不自圣。惟恐史官或多溢美之词。故康熙五十六年以后、裁省记注。祗令翰林五员、于理事时、轮侍班行。凡有重务要上□日。仍令内阁诸臣、记而存之。意至周深也。兹朕缵承大统。夙夜兢业。日昃不遑。思所以上继皇考功德之隆。下致四海晏安之治。顾惟凉德、深惧负荷之难。今御门听政之初。益当寅畏小心。综理庶事。咸期举措允宜。簪笔侍臣、何可阙欤。当酌复旧章。于朕视朝临御、祭祀坛庙之时。今满汉讲官、各二人侍班。不独记载谕上□日政务。或朕有一言之过、一事之失、皆必据实书诸简策。朕用以自警。冀寡悔尤。庶几凛渊冰之怀、以致久安。慎枢机之动、以图长治。其仍复日讲起居注官、如康熙五十六年以前故事。尔衙门即遵上□日行　　

○谕总理事务王大臣等。前谕各衙门司官迁转。将行掌案卷、新旧交盘。说堂存案。向日部中案卷面、书堂司官姓名。下注题押。其接缝处、或标封字。或用司印。尚可私窃增删。嗣后皆用堂印。有添写处、亦用堂印。并设立印簿。开明年月用印数目、及用印司官姓名。如此、则弊端可杜。而卷案亦按簿可查。传谕各衙门、一体遵行　　

○谕理藩院。厄鲁特垂木丕尔等逃遁。蒙古人遇之。俱各努力追擒。伊等感激皇考覆育深恩。竭诚仰报。朕览奏章、为之堕泪。嘉叹不已。将此上□日缮写、发与达鼐。令将效力人等、查明具奏。毋使一人遗漏。朕将加以特恩　　

○封十七阿哥允礼、为多罗果郡王　　

○丙寅。孝端文皇后忌辰。遣官祭昭陵　　

○以兵部右侍郎管翰林院掌院学士事阿克敦、刑部尚书管翰林院掌院学士事励廷仪、詹事府詹事伊都立、翰林院侍讲学士岳色、涂天相、左庶子常保、何国宗、侍读王国栋、侍讲王传、吴襄、右中允张廷璐、编修刘于义、任兰枝、吴家骐、检讨觉罗逢泰、德龄、李钟莪、巩建丰、俱充日讲起居注官　　

○实授来保、为内务府总管　　

○吏部议覆。国子监祭酒伊尔登等奏。监丞、助教、博士、学正、学录等员、各有司教之职。请停止捐纳。专用正途出身之教授、学正、教谕、升补。应如所请。从之　　

○丁卯。上始御乾清门听政。追念圣祖仁皇帝垂统贻谋。自升座以至竣事。天颜惨戚。诸臣咸颂纯孝云　　

○上诣皇太后宫问安　　

○谕满汉文武大臣官员等。朋党最为恶习。明季各立门户、互相陷害。此风至今未息。惟我皇考允执厥中。至仁在宥。各与保全。不曾戮及一人。尔诸大臣内、不无立党营私者。即宗室中、亦或有之。尔等若以向蒙皇考宽大。幸免罪愆。仍蹈前辙。致干国法。昬昧极矣。岂但满洲。即汉人亦与一家骨肉无异。何苦波累及之。夫人之性情、各有所向。岂有与通国之人、无不投契之理。但办理公事、不可存私。今诸大臣俱在朕前。朕居藩邸。曾与尔等、议及私事。密相往来乎。皇考知朕中立不倚。是以命朕缵承大统。朕自思之。亦惟朕方能不戮一人。无一人不保全耳。朕非独因皇考付托之重。实感皇考四十余年教养深恩。委曲周至。言念弘慈。昊天罔极。此朋党之习。尔诸大臣、有则痛改前非。无则永以为戒。尔等当思皇考数十年宽厚之恩。亦当共体朕委曲保全至意。若仍怙恶不悛。朕虽欲勉强仰体皇考圣衷、力为宽宥。岂可得乎。夫朕言是、即宜遵行。朕言非、即宜陈奏。朕未尝拒也。朕屡诏求言。虽小臣欲进言者、咸得上达。每多召入、屏去左右、令其面陈。尔诸大臣、非不得奏之人。乃隐匿不奏。退有后言。某人不当用。某事不当行。诚小人之恶习也。夫朕所用之人、所行之事、如有不当。尔等身为大臣、何难陈奏。所言果是、朕即用之。如不奏而但肆讥议。设有人诘以不奏之故。能无愧于心耶。贤者、朕之所好。尔等即宜好之。不肖者、朕之所恶。尔等即宜恶之。乃或其人为朕所信任。尽心竭力于国家之事。则反谓其专擅作威。如此、人孰肯效其所为。自取诽谤乎。其或唯诺成风。诸事不问。但思自便其身。为己则得矣。于国何补。夫君亲、大义也。譬若父之讐、则与之相爱。父之爱、则与之为讐。为人子者、有是理乎。要之以君之好恶为好恶。然后人人知改其恶而迁于善。君臣一心。国之福也。传之万世。亦有令名。尔等其祗承朕谕　　

○谕大学士等。尔等皆皇考简任耆旧大臣。论年齿、虽与皇考相等。若经历事务、岂能仰及皇考万一。皇考实足为尔等之师。是以尔等但能奉遵谕上□日者、斯称善已。朕自幼未曾理事。皇考命朕绍承大统。朕深念付托之重。凡朕所降谕上□日。尔等以为是、则曰是。以为非、则即陈奏。勿得面从。虽封还朱批谕上□日。朕亦深喜。断不谴责。若但随声附和。致自取辱。非朕所望也　　

○谕吏部、户部、兵部。各省给发驻防官兵米谷草豆等项、价值不一。除已有定额省分、照常给发外。其余未曾定额省分、多寡不符。理应将本省历年给发之价、酌处其中。画一定议。价值一定。便于遵行。如遇年丰价平、稍有赢余。于官兵亦属有益。傥岁歉价昂。该督抚据实陈奏。朕自加恩　　

○谕领侍卫内大臣、八旗大臣等。国家武备、关系重大。尔等皆有训兵责任。昔皇考常躬率士卒。寓训练于较猎之中。皇考骑射超伦。士卒无不钦服。各相鼓励。并非尔等训练所致。朕不能企及皇考。则训练之事、惟尔等是赖。但训练士卒。有实心操习者。亦有虚应故事者若尔等按期较射、以图塞责。不过闲谈饮茶而散。则不但徒劳军士。尔等亦徒多往返。何益之有。此皆朕居藩邸时、素所深知者。尔等能尽职、朕必全尔等颜面。尔等亦宜全朕继述之孝思。嗣后尔等务宜实心训练。比来军士、生计稍艰。皇考教养六十余年。恩赉频施。无不周备。以天下之正供、赡养兵丁。如此外再欲加增钱粮、亦恐难给。兵丁生计之艰、其故虽多。大抵因奢侈所致。尔等皆管辖兵丁之人。应将平素守分者、加以优奖。奢侈者、加以训饬。则自知惩劝矣。此事一时亦难移易。朕与尔等约、以三年为期。如三年后、仍不能改。尔等之罪、不止罢黜。且一经罢黜、勿希复用。彼时勿更怨望　　

○礼部遵上□日议覆。孔子先世五代。俱应封公爵、以昭隆典。得上□日、五伦为百行之本。天地君亲师、人所宜重。而天地君亲之义、又赖师教以明自古师道、无过于孔子。诚首出之圣也。我皇考崇儒重道。超轶千古。凡尊崇孔子典礼。无不备至。朕蒙皇考教育。自幼读书。心切景仰。欲再加尊崇。更无可增之处。故敕部追封孔子先世五代。今部议封公。上考历代帝王、皆有尊崇之典。唐明皇封孔子为文宣王。宋真宗加封至圣文宣王。封孔子父叔梁纥为齐国公。元加封孔子为大成至圣文宣王。加封齐国公为启圣王。至明嘉靖时、犹以王系臣爵。改称为至圣先师孔子。改启圣王为启圣公。王公虽同属尊称。朕意以为王爵较尊。孔子五世、应否封王之处。著询问诸大臣具奏　　

○直隶巡抚李维钧奏言、修筑太行等堤银两、请公同捐助。得上□日、修筑甄家庄等四处、漫决堤工。用过银两。俱系紧要工程动用。不必捐补。著以正项钱粮奏销　　

○江宁将军雍吉纳奏言、江宁标下步兵七百名不敷巡察。请再添一百名。从之　　

○免山东德州章邱等四十一州县、临清等三卫、康熙六十年分旱灾额赋有差　　

○戊辰。礼部议、朝鲜国冬至元旦表文、并年贡、仍照旧例行。至恭进万寿表文贡物、应于九月内来京。得上□日、朝鲜国所进万寿表文贡物、不必于九月内来京。著仍照例、十二月内、与年贡同进　　

○宗人府左宗人镇国公登塞、以年老乞休。允之　　

○以故三等阿思哈尼哈番硕色子常禄、袭职　　

○除山西、陕西、教坊乐籍。改业为良民　　

○己巳。调正蓝旗蒙古副都统佛伦、为正白旗满洲副都统。升镶白旗护军参领哈济噶尔、为正蓝旗蒙古副都统。正黄旗护军参领李柱、为镶白旗满洲副都统　　

○庚午。予故一等公追赠太傅佟国维、谥端纯　　

○辛未。谕宗人府。分给廉亲王怡亲王之庄田财物等项、查有少于诚亲王之处。著补给。果郡王、理郡王、除所分旗分佐领、包衣佐领人员外。其庄田财物等项、俱查照敦郡王之数分给。履郡王之庄田财物等项、查有少于敦郡王之数。亦著补给　　

○复准乡会试录、照例刊刻进呈　　

○壬申。上诣皇太后宫问安　　

○谕都统拉锡。追擒逃揗厄鲁特之效力人员、已谕令议叙。其收管未曾逃遁厄鲁特之人员、亦著查明议叙　　

○癸酉。吏部议奏。山西巡抚德音、布政使森图、隐匿地方灾荒。既不奏报。又不停徵。应革职。得上□日、遣祭华岳之侍读学士田文镜到日。朕询彼经过地方情形、与百姓生理。据奏山西平定州等处、民间生计维艰。地方官现在徵比钱粮。是以即遣田文镜速往赈济。且闻年羹尧来京之时、曾嘱德音查明歉收州县。奏请缓徵。至今并未启奏。巡抚系封疆大吏。一闻百姓饥馑、即当陈奏。德音既不奏闻。反行催科徵纳。其不能胜巡抚之任、于此可见。德音从宽免革职。著来京、在学士任效力行走。其员缺、著内阁学士诺岷补授。布政使森图、人不及。著革退。在骁骑参领效力行走。其员缺、著顺天府府丞连肖先补授　　

○甲戌。正黄旗满洲副都统纳尔赛、年老休致。以散秩大臣永寿、为正黄旗满洲副都统　　

○追封故阿达哈哈番佟养真、为一等公。加赠太师。谥忠烈　　

○乙亥。上诣皇太后宫问安　　

○谕户部。朕临御以来、宵旰忧勤。凡有益于民生者、无不广为筹度。因念国家承平日久。生齿殷繁。地土所出、仅可赡给。偶遇荒歉、民食维艰。将来户口日滋。何以为业。惟开垦一事、于百姓最有裨益。但向来开垦之弊。自州县以至督抚、俱需索陋规。致垦荒之费、浮于买价。百姓畏缩不前。往往膏腴荒弃。岂不可惜。嗣后各省、凡有可垦之处。听民相度地宜。自垦自报。地方官不得勒索。胥吏亦不得阻挠。至升科之例、水田仍以六年起科。旱田以十年起科。著著为定例。其府州县官、能劝谕百姓开垦地亩多者。准令议叙。督抚大吏、能督率各属开垦地亩多者。亦准议叙。务使野无旷土。家给人足。以副朕富民阜俗之意。该部即遵谕行　　

○谕都统拉锡。嗣后游牧处、八旗察哈尔来京引见人员、内有军前效力。曾经皇考识认者。尔预先奏闻。朕加恩赏赐　　

○命卓异官员留京、以应升之缺用　　

○户部议奏。公库银两、应照常借与官兵。得上□日、此项支借银两、原欲使官兵有所裨益。其果否支借、及该管官员、有无指名侵用情弊。现在库内存数若干。遣副都御史牛钮、给事中鄂托拜、速往查核。再出征官兵支借库银、亦有已经豁免者。一并查明　　

○丙子。谕宗人府。淳郡王数年以来、安分守已。敬顺小心。朕御极后、尤竭诚尽敬。于皇考大事。一应典礼。不顾残废。黾勉曲尽。殊属可嘉。著晋封亲王　　

○免江南海州桃源等十州县、徐州一卫、康熙六十一年分旱灾额赋有差　　

○丁丑。孝陵蓍草生。马兰口总兵官范时绎、奏闻恭进。上命传视廷臣。无不惊喜赞颂、以为奇瑞　　

○江南安徽巡抚李成龙摺奏。二麦丰收分数。奉上谕。雨水年岁、及吏治民生、总宜据实上达。不可以宽慰圣怀、恐烦睿虑为辞。粉饰欺蔽。而托名忠顺。君臣本为一体。中外原无间隔。要当彼此披露。毫不隐讳。上下同心。和气充满。则自能感召天庥。百物阜成。万姓蒙福矣　　

○命各省总兵官、俱以摺子奏事　　

○给户部尚书孙渣齐、内务府郎中萨尔纳拖沙喇哈番世职　　

○戊寅。命发内库银九十万两交与诸王大臣、分派八旗、及包衣三旗。令属下官员、营运生息。以备各旗护军校、骁骑校、前锋、护军、领催、马甲、步兵等、有喜丧之事。俾得永远沾恩。其应给银数、自二十两至四两止。令参领以下、至各族长、查明具保。该旗都统、咨行内务府领取。无得虚冒。有不敷者、酌量加增。于二年正月为始　　

○命各部院衙门堂官、于笔帖式内、每十员、保举一等一人。二等一人　　
</div>
    <div class="pagination">
<a href="清实录雍正朝实录_page12.html">上一页</a><span>...</span><a href="清实录雍正朝实录_page8.html">8</a><a href="清实录雍正朝实录_page9.html">9</a><a href="清实录雍正朝实录_page10.html">10</a><a href="清实录雍正朝实录_page11.html">11</a><a href="清实录雍正朝实录_page12.html">12</a><span class="current-page">13</span><a href="清实录雍正朝实录_page14.html">14</a><a href="清实录雍正朝实录_page15.html">15</a><a href="清实录雍正朝实录_page16.html">16</a><a href="清实录雍正朝实录_page17.html">17</a><a href="清实录雍正朝实录_page18.html">18</a><span>...</span><a href="清实录雍正朝实录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
