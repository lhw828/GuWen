<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 105 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 105 页/共 502 页
  </h1>
  <div class="content">
   ○甘肃甯夏镇总兵官穆特恩泰、奏报到任日期得旨。边疆重地。操练为先。汝其勉力整饬。不可因循。　　

○蠲缓湖南武陵、龙阳、沅江、澧、安乡、巴陵、临湘、华容、湘阴、九州县及岳州卫、被水歉收地亩新旧额赋。并贷安乡县无力贫民麦种。　　

○庚午。上诣寿康宫、问皇贵太妃安。　　

○以祈祷灵应。颁山东登州海口天后庙御书扁额、曰神功济运。　　

○谕内阁、昨日兵部带领引见之齐齐哈尔镶黄旗协领巴扬阿、黑龙江镶红旗协领富尼雅纲阿、墨尔根城镶白旗协领经文、齐齐哈尔镶红旗协领福祥、黑龙江镶红旗佐领拜尔胡兰、墨尔根城镶红旗佐领那丰阿、齐齐哈尔镶红旗佐领伯起、打牲正红旗佐领和山、黑龙江正蓝旗佐领乌里布、黑龙江正红旗防御富勒德恩布、黑龙江镶黄旗防御富兴、黑龙江镶红旗骁骑校阿勒精阿、打牲镶黄旗骁骑校海全、打牲正白旗骁骑校勒庆阿、打牲正黄旗骁骑校业普铿额等、十五员均著交琦善、带往河南差遣委用。　　

○又谕、直隶务关路参将李志和、著交琦善、带往河南、差遣委用。　　

○又谕、御史周有簠奏、军营员弁、浮□钱粮、请严行稽核一摺。据称军营统兵员弁、希图浮敛钱粮。捏报名数。以少报多。管带练勇之员、亦皆效尤。阵亡兵勇数目、并不据实开报。总局大员、明知不查豫为奏销地步。致军需要款、半归私橐。所奏切中情弊。自军兴以来。叠经该部行查调兵到营日期、及伤亡裁撤数目等款。并未据该省奏到。其为意存虚捏。已可概见。当此纷纷筹饷之时。何堪任听劣员、从中渔利。著现在办理军务之大臣督抚等、严饬管理粮台总局各员、详细稽查、即将藉端舞弊、昧良肥己劣员。指名严参。以肃功令而慎度支。又片奏、各省动用帑项、每于奏销时、先遣人。与户部经承议定部费豫防部驳等语。各部院衙门书吏、因公需索。大干例禁。著各该堂官、督饬司员。随时密查。如有部费名目。及各项弊端。著即奏交刑部、严行治罪。毋稍姑容。将此通谕知之。　　

○谕军机大臣等、前因湖北贼势猖獗。安徽、河南、均须防堵。先后降旨、调山东精兵三千名。分赴各该省协防。兹据李僡奏称、东省额兵不多。时须派捕捻幅各匪。又应分巡回空军船。未便徵调等语。自系实在情形。惟皖豫两省、与湖北交界地方。防堵紧急。著李僡仍遵前旨、将调赴安徽兵二千名。河南兵一千名。迅即派委得力员弁管带、星速前往。毋稍迟误。如安徽河南续调兵力。足敷调遣。再行奏明、将该省之兵撤回归伍可也。将此由五百里谕令知之。　　

○乌什办事大臣春熙奏、查阅卡伦军台等处官兵军械马匹。得旨。此等事件。应用清字摺。满洲旧俗。岂可忽略。若遇紧要事件。可用汉字摺。汝清文生疏。亦不必拘泥。　　

○辛未。上诣寿康宫前殿行礼。后殿问皇贵太妃安。　　

○诣英华殿拈香。　　

○御乾清门听政。　　

○谕内阁、军兴以来。将两年矣。广西疮痍未复。湖南又遭涂炭。近乃逆氛更炽。扰及武昌、汉阳。所过郡县。悉被蹂躏。虽桂林、长沙、两省城、幸保无虞。而我民之迁徙流离。亦已不堪言状。朕御宇三载。未能安辑四方。俾我民咸登衽席。深宫自省。岂止寝食不安。因思军营将帅、及各督抚大臣。皆先朝旧臣留为保我子孙黎民之用。际此时艰孔亟。宜如何同心协力。奠我苍生。以辅朕之不逮。朕为吾民请命。不惮祈祷频仍。每阅军报、至地方被害情形。朕心如捣。前命徐广缙、统领大兵、分饬提镇、追剿群匪。直抵武昌。复命陆建瀛、蒋文庆、张芾等、各督官兵、泝流迎击。昨又命琦善、统带各省马步精兵万余。屯守河南南阳汝甯光州一带。为楚应援。另调吉林黑龙江劲旅。随后接应。合三省之兵力。不分畛域。直趋湖北、合力攻剿。逆贼以左道煽惑愚民。肆行抢掠。荼毒生灵。实属覆载不容。神人共愤。经我军叠次歼戮外。其凶悍之贼、不过数千。余众大半皆裹胁之徒。其甘心从逆者无多。揆之天道人心。贼匪恶贯满盈。必当指日歼除。不致久为民患。朕不惜数千万帑金。藉资剿办。本日又特颁部帑。以济军需。此外仍饬宽为筹拨。源源接济。该大臣督抚等、均当仰体朕心。为民除害。行军之道。纪律为先。务须信赏必罚。约束严明。俾知有进无退。人皆用命。即小胜小负。亦兵家之常事。总宜据实奏报。不可稍有粉饰。朕赏功罚罪。悉心军报为衡。傥有偏重偏轻何以令在营军士知感知惧。至团练乡勇。乃民间自为守御。藉以保卫身家。或各村自为一团。或数村共为一团。其经费应由绅董自行经理。岂可官为抑勒。且以守望相助之俦。辄复纷纷调遣。必致迁地弗良。转滋流弊。民间捐助军饷。好义急公。朕方破格施恩。若地方官藉捐输为名。委员四出。苛派骚扰。胥吏因缘为奸。又何以安善良而昭激劝。即如会筹军饷条款内、税契一节。亦国家成例。然或办理不善。亦足以滋扰累。朕宵旰焦劳。冀苏民困。吾民一日不安。朕心一日不释。前此被贼滋扰省分。叠经降旨、令该督抚。查明奏请分别蠲缓抚恤兹者岳州失守。扰及璩昌汉阳一带。眷怀南服。忧思益深。若再令疆吏饬属照常徵纳。小民其何以堪。著该督抚、悉心体察被贼地方。分别蠲缓。奏请恩施。其余应行徵收钱粮之处。亦著严查各州县、总期照旧开徵。毋得稍有浮勒庶几吾民于颠沛困苦之时。不至再受追呼迫切之累。该大臣督抚等、即刊刻誊黄。遍谕闾阎。其各仰体朕意。速振军心。用歼群丑。毋再因循玩泄。致干重罪。将此通谕知之。　　

○又谕、庆锡奏、筹议安装涵洞栅木一摺。东陵风水围墙南面涵洞、应添木栅。改安木棂。所需工料。著准其在于修办河道缴回银两项下、核实动用。所需木料。著在本年海树回乾木内选用。此项工程。著免其造册报销。　　

○谕军机大臣等、本日据陆建瀛、张芾、各奏江防紧急情形。已降旨饬令分投防剿。并明降谕旨剀切通谕矣。逆匪窜入长江。攻扑武昌汉阳一带。前据常大淳奏报后、又逾数日。未得续报。徐广缙自报岳州失守以后、亦无奏报。是否因道路梗塞。文报不通。朕南望殷忧。莫名焦灼。现在武昌城守、情形若何。徐广缙、向荣、是否已统带大兵、绕赴湖北逆匪后队。如尚留踞岳州。作何分路攻击。湖南兵勇数万。急宜趋赴前进。或由江西捷径。绕赴武昌。或取道蒲圻一带、将陆路窜扑武昌东门之贼翦除。并将被贼占踞之大洪山等处、即行夺回。省城形势既壮。自能保固至汉阳切近省城。情形危急。必应迅速分兵救应。贼众精锐、不过数千。余皆裹胁。现在声称数万。大半乌合之徒。总以合力攻剿为第一要义。若但纷纷防堵。则水陆四达。防不胜防。徐广缙抵武昌后。当权衡全局。一面凭城固守。一面飞咨荆州将军台涌、督兵东下。并知会下游各省师船、泝江西上。迎头截击。及河陕北路之兵。亦可由襄阳建瓴而下。乘贼首尾势全。拣选精锐。并力兜剿。勿但株守一隅。毫无布置。致贼匪肆行无忌。徐广缙业已迁延于前。若再任贼蔓延。自问当得何罪。再昨已有旨切谕向荣、该革员久历戎行。尚属可用。因思苏布通阿、系向荣推引。赛尚阿奏令来营。前据徐广缙奏明、已饬管带川兵前进。该员如果得力。可令与向荣会同督带镇将。奋力冲锋。以期克敌制胜。军营恶习。争功妒能。最易误事。向荣与苏布通阿、平素既无猜嫌。临阵必互相应援。不致掣肘。该大臣到营日久。于诸将材质高下等差。谅已确加辨察。尤当随时激励鼓舞。便之齐心戮力。勿蹈前此覆辙。师克在和。此语当时刻铭心也。至大营兵勇虽多。患在未能选练。团勇一项。尤不足恃。急宜分别良莠。妥为裁遣。以整军威而节滥费。本日据户部片奏、请将兵勇去留确数、在营月日、及节次伤亡弁兵数目。分晰造报。著即照所议迅速办理。原片钞给阅看。随营各勇、名目甚多。人数甚众。傥一时难于尽遣。亦须酌量缓急。不动声色。设法妥办。俾留营者、驱使可收实用。而遣散者、亦不至别滋事端。方为妥善。前有人奏湖北形势紧要一摺。著摘要一并钞给阅看。将此由六百里各谕令知之。　　

○又谕、陆建瀛奏、豫筹三省防堵。张芾奏、先委臬司驰赴九江防堵各一摺。前因岳州失守。叠经降旨、谕令毗连各省、迅速设防。现在贼匪攻扑武昌及汉阳一带。其下游各省。处处可通。急应严密防堵。俾不至分路窜扰。而江西之九江府、水陆皆与楚北毗连。尤为扼要之地。前有旨、令张芾督兵堵御兹据奏、已委臬司恽光宸、前往会同该护镇道、暨署总兵音德布、游击薛升堂、并革员刘炽昌等、筹办。张芾著仍遵前旨驰往督率调度。省城重地。陈孚恩与陆元烺等、仍当全局筹画。勿稍疏虞。所调镇江舢板船仅四只。虽有水师方翔统带。是否足资抵御。陆路及江岸扼要处所、亦必须派兵设炮。互为接应。至安徽省、虽在江西下游。而顺流而下。片帆直达已据蒋文庆、在小孤山择要设防。前经降旨、令张熙宇、张印塘、恩长等、督办。谅不至稍有疏虞。惟贼情诡诈。必须水陆皆有准备方不至顾此失彼。本日已明降谕旨、令徐广缙、琦善、与陆建瀛等、三面兜剿。现在河工军务、均关紧要。陆建瀛著仍遵前旨、酌量情形。如须亲往督兵调度。即星夜驰赴九江上游一带扼要处所。与张芾、蒋文庆等、相机布置。并随时知照徐广缙、琦善等、合力进攻。粤楚前调安徽之兵。此时能否撤回。并著咨商办理。江西之兵、如能迎赴上游。亦可助楚北声势至江苏拨饷、若全数截留江西安徽、不知楚省能否敷用。军情缓急。难以悬揣。该督等亦应与楚省督抚、随时咨商。不可稍分畛域。致误事机。河南前调清江浦炮三十尊。著即运往以济急用前谕令将圌山关以下、及各江洲所设之炮。暂移水陆要隘备用。想陆建瀛亦已计及。江防虽有远近缓急。必须层层布置。尤应于陆路险要设防。不可稍有疏忽又闻奸匪到处潜踪其衣服发辫暗有记号亟应严密摉查。以清内患。本日有人奏、议防不知议剿各摺片、一并摘要钞给阅看将此由六百里各谕令知之。　　

○又谕、刑部尚书周祖培奏、通筹豫省军务一摺。据称河南南汝光一带。皆与楚北接壤。自宜择要固守。尤应防剿兼施。团练乡勇。藉资守御。徐广缙统带大兵。既可穷追而北。琦善新调劲旅。亦可迎剿而南等语。著该署抚、察看地方情形应如何团练乡勇。方能得力。不致别滋流弊。随时随地。相机办理。湖北、江西安徽江苏各督抚。并著随时知会。联为一气。水陆并进南北夹攻使贼匪腹背受敌。庶不再致蔓延。至所奏怀庆府河内县清化镇地方。突来他省客商。开设钱铺囤积米粮。信阳光州一带有大帮难民。恐多奸细溷杂。又闻贼匪潜来内地。其衣服发辫间、暗有记号。并著该署抚、遴派干员、前往各该处严密稽查。傥有形迹可疑之辈。立即严行摉捕。勿令匪党溷迹其间。至捻匪盐枭。所在皆有必须设法钤制。以免句结。以上情形。琦善未到以前。即著陆应谷妥筹办理。毋误事机。原摺均著钞给阅看。将此谕知琦善、并由六百里谕令陆应谷知之。　　

○赏署河南巡抚琦善、二品顶带。　　

○以通政使司通政使罗惇衍、为都察院左副都御史。光禄寺卿潘曾莹、为内阁学士。兼礼部侍郎衔。内阁侍读学士李维翰、为太仆寺卿。　　

○蠲缓安徽灵壁、宿、怀甯、桐城、潜山、宿松、望江、南陵、铜陵、东流、当涂、芜湖、繁昌、寿、怀远、定远、凤台、颍上、霍邱、亳、泗、盱眙、天长、二十三州县。被水被旱兼收地亩本年额赋。　　

○壬申。上诣宣仁庙、凝和庙、普度寺、拈香。　　

○谕军机大臣等、寄谕钦差大臣署湖广总督徐广缙等、御史陈庆镛、条陈军务一摺。朕详加披览。所奏不为无见。昨因两载军兴。生民涂炭。深宫自省。寝馈难安。特降旨宣示朕意。并晓谕统兵大员、严明纪律。信赏必罚复令查明被贼处所、分别蠲缓抚恤。该御史现尚未睹明诏。而所请特沛纶音。刊刻誊黄。与昨降谕旨、实相吻合。其所陈各节、亦切中时弊。当此防剿吃紧、首重人和。如地方官能得民心。镇将等能得兵心。何患不众志成城。同仇敌忾。至所称宽胁从以散贼党。练精锐以遏贼锋。惟在统兵大员、体察民情。振作士气。俾贼势日孤。军威日壮庶可埽此妖氛。其有能捦斩逆首者、除赏银十万两外。即封爵之荣。世职之赏。朕亦不吝。该大臣等、即悬示赏格。俾人人晓喻。傥陷于贼营之人。有能杀贼效命。自拔来归者。亦可予以自新。加之重赏。其将弁兵勇。有不用命、及退避不前者。即分别严惩无稍姑息。该御史摺、钞给阅看。即著采择筹办前据陆建瀛奏。防江之法。以黄州府所属之蕲州广济等县为最要雷以諴、奏、沿江情形亦甚详核。兹发去武昌下游各要隘说帖一纸。其所称青山、阳逻镇、武矶头。道士洑等处。均可设防著该大臣督抚等体察情形严密防御。水路因属紧要。陆路尤不可忽。该匪驾船窜驶。必有陆路奸细、为之接引。若于陆路要隘处所暗伏兵勇。多备枪炮。则贼船经过。何难轰击歼捦。该大臣督抚等、务当不分畛域。全局筹画。勿稍疏虞。将此由六百里各谕令知之。　　

○又谕、前因贼匪北窜。降旨令舒兴阿、张祥河派员于楚省交界地方扼要严防。本日据御史陈庆镛奏、湖北闲道。自襄阳至郧阳。即可入陕西商州等语。著舒兴阿等、仍遵前旨。于楚陕毗连南山一带要隘。妥为布置。先事豫防。勿致临时失措。仍当镇静持重。毋稍惊扰为要。前调西安驻防官兵。此时想已行抵河南。舒伦保仍将存营官兵。加意操练。以资捍卫。毋稍疏懈。将此由五百里谕令知之。　　

○又谕、前因江防紧要。叠次降旨、令陆建瀛。酌度情形。如须亲往督办。即著驰赴上游、扼要调度。现已数日未接湖北续报。贼氛方炽。难保不顺流东下。扰及沿江一带。该督前奏、守御长江。惟有力争上游之法。所见极是。昨复奏江西省将有水陆受敌之势。若贼匪阑入九江。无隘可扼。安徽小孤山、亦仅于下游设防。本能力据上游。该督籍隶湖北。于长江形势险要。素为熟悉。此时武昌汉阳戒严。恐无暇顾及江防。江西兵力、又形单薄。朕再四思维。湖北黄州。蕲州、广济等处。沿江险隘、恐有疏虞。所关甚重。著陆建瀛、迅即驰往九江上游。扼长江之险。援应湖北。即为江西、安徽、自固藩篱之计。军事变迁。旦夕不一。必须筹之于先。庶免临时仓猝。朕闻黄州迤南百二十里、为道士洑。江面最窄。有山可据。地势极为险峻。应否于此地扼守。与徐广缙南路之兵。互为声援。一面与蒋文庆、张芾、熟筹布置贼情诡诈。必不专由水路前来。其陆路险要地方。亦恐该匪句结土匪。与水路船只互相牵掣。仍须水陆兼顾。毋致失险。即如昨谕该督等、收集木筏。藉作江防。亦须斟酌行之。不可拘泥。沿江船只、必须豫先收集。以备我用。毋为贼匪所得。丰工亦在吃紧之际。该督启程后。即责成杨以增、督同查文经、竭力妥办。并饬该镇道等、认真弹压稽查。务须趁此天气晴和。料物充足之时。催令进占。克期合龙。该河督系专管河务。查文经亦两次派办河工。责无旁贷。傥再因循误事。朕惟杨以增查文经、是问。青麟、于河工本。非所习因其任满回京。暂令在工帮同弹压。非特派督办者可比。杨以增等、不得藉词诿卸。青麟。亦不可另出己见。祇须按照陆建瀛等所定章程。迅速催办。合龙后。即行来京可也。浙江粮船、阻滞丹阳河道。此时是否全行折回。并著附报覆奏。以慰悬念。将此由六百里谕知陆建瀛、杨以增、青麟、并传谕查文经知之。　　

○改铸贵州贵筑县知县印信。儒学条记。天柱县知县印信。儒学条记。天柱营都司关防。从巡抚蒋霨远请也。　　

○癸酉。谕内阁、著派火器营官兵四十名。赍带火箭二千枝。并呼旗营火药二万斤。由驿前往河南。交琦善、差遣备用。　　

○又谕、本日据徐广缙驰奏、十一月十八日、行至湘阴途次、探明汉阳府城失守、并查明岳州文武先期逃散情形一摺。览奏曷胜愤懑。自贼匪攻窜岳州。叠经降旨、令徐广缙、统带大兵。分饬提镇。直抵武昌一带。绕出贼前迎头截击。兹据奏称、该大臣暂驻湘阴。并称向荣、于初七日带兵直偪岳州府城。赶紧进攻。贼匪纷纷逃窜。兵勇登时抢上。杀毙数十名。生捦二十七名。因该匪大队已去向荣率兵紧追。福兴玉山之兵。尚在向荣之后。苏布通阿等、又在福兴之后。叠次严催。总未迅速趱行。以致贼由水路顺流直下。岳州文武。当贼未至。先自逃散。并未闻有带兵迎击之事等语。不料该文武等、昧良丧心。一至于此。除已革提督博勒恭武、由该大臣迅速查奏外。岳州府知府廉昌、巴陵县知县胡方谷、岳州营参将阿克东阿、均著先行革职。交刑部按律速议罪名具奏。蒲圻县城、存兵仅四百名。贼众大至。以致失守。知县周和祥、骂贼不屈。被戕甚惨。不愧守土之官。嘉奖之余。实堪怜悯。周和祥、著赏加道衔、照道员例赐恤。并于蒲圻县、建立专祠。以慰忠魂。同时殉难之县丞、千总、及阵亡之带兵将备二员。均著查明请恤。并附于周和祥专祠、以昭旌奖。又据台涌奏、荆宜施道文辉、在白螺矶分防驻守。不能督兵堵剿。退离防所。著徐广缙、常大淳、查明参奏。其余退避各员弁。并著查明分别参奏。台涌著交部议处。向荣计抵武昌、福兴、玉山、苏布通阿等追剿之兵。计已到齐。徐广缙著毋庸株守湘阴。仍遵前旨。兼程驰赴武昌一带。督率兵勇。与常大淳前后夹攻。毋得再有迟误。岳州府城、著罗绕典、张亮基、鲍起豹等、酌量带兵前往收复。并抚绥难民。毋令失所。武昌下游。朕已谕令陆建瀛、统带大兵。泝流而上。信阳以北。复令琦善带兵兼程前进。会合兜剿。并调集东三省劲旅。前往接应。誓必灭此群丑。以彰天讨而快人心。汉阳失守情形。文武如何下落。并著该大臣等、查明速奏。伤亡兵丁、照例议恤。　　

○又谕、桂良奏、遵旨保举堪资军营差遣协领一摺。福州镶蓝旗满洲协领都尔逊、著发往军营。交徐广缙差遣委用。　　

○谕军机大臣等、据徐广缙、驰奏追剿贼匪情形、并汉阳失守一摺。岳州为南北咽喉。该匪既纷纷窜去。即应赶紧收复。著即由湖南酌调文武大员、来岳州驻劄分兵固守。堵贼回窜之路。万不可再有疏失。汉阳与武昌仅隔一江。逆匪既踞汉阳。则武昌更形危急。省垣重地。且为南北关键。四通八达之区。所关甚钜。著徐广缙、带领南省追兵。星速至汉阳武昌一带。合力攻剿。常大淳、双福、当督饬在城文武、竭力守御。并与城外救援各将密商。内外夹击。万勿株守城中。一筹莫展。致误事机土匪晏仲武、句结逆贼、围抢饷鞘。该大臣业经派委邓绍良等、带兵剿办。此股匪徒。谅不难克期殄灭。现在楚北军情。著徐广缙随时飞咨河南、江西安徽、江甯各督抚准备兜剿三面围击。不可任令窜逸复致滋蔓难图台涌驻劄荆州。据江上游。著一面择要防守。勿令股匪窜入。仍一面派委得力水师兵船。顺江直下。应援武昌。毋稍迟误廉昌等弃城而逃情节可恶。已命刑部按律治罪巴图解饷。如何被劫。著查明参奏通判郑德基、守备王福海、尚能保护十余万军饷送至省城。不致为贼所掠。著徐广缙酌量保奏。将此由六百里各谕令知之。　　

○又谕逆匪扑入汉阳。沿江下游地方。在在堪虞。情形十分紧要。已谕令徐广缙兼程前进。迅速兜剿矣。著陆建瀛酌带江南水陆官兵。即驰赴上游。与徐广缙、常大淳等、合力夹击。江防利用火攻。务将枪炮火箭火罐等件、配带齐全。以期应用尤须派带得力将弁。毋得以庸懦滥充。江苏、安徽、江西、一带。均当亟为设备。自固藩篱。著杨文定、蒋文庆、张芾、遵照叠次谕旨。妥筹布置。互相应援。至陆路各要隘。尤恐有土匪句结并著一体严防。毋致稍有疏失将此由六百里各谕令知之。　　

○又谕、本日据徐广缙奏、贼匪北窜。汉阳府城失守、督兵进剿等语。楚豫交界地方。最关紧要。急应严密防堵著陆应谷。即遵前旨。亲往要隘处所督饬文武员弁、实力严防。勿任贼匪阑入。并著琦善、兼程前进。陈金绶、亦即飞催所调各路官兵星速遄行。毋得稍有迟误。所有火器营官兵四十名。火箭二千枝。并各旗营火药二万斤。即著琦善酌量差遣应用。河南兵饷。前已先由户部筹拨矣将。此由六百里各谕令知之。　　

○浙江学政万青藜奏、藩司椿寿、留有遗嘱。实因公事棘手。遽行自尽。得旨。已有旨令黄宗汉、详查具奏。汝近在省垣。若有所闻。亦可据实具奏。　　

○抚恤琉球国遭风难夷。如例。　　

○甲戌。上幸瀛台。　　

○谕内阁、固庆奏、遵旨保举吉林各城堪资军营差遣人员一摺。拉林协领兼云骑尉台斐音保、乌拉镶红旗佐领奖赏蓝翎台禄、甯古塔镶白旗佐领常升、伯都讷镶白旗佐领辑顺、镶蓝旗佐领金山、吉林正蓝旗防御开奇哩、甯古塔正蓝旗防御忠春、三姓正红旗防御庆春、拉林正黄旗防御恩林、吉林蒙古镶白旗骁骑校哈勒洪阿、三姓正黄旗骁骑校巴图噜、正红旗骁骑校奖赏花翎苏隆阿、阿勒楚喀镶蓝旗骁骑校永祥、并降调之前任正黄旗副都统兼呼伦贝尔总管德昌、著该将军即派令管带前备吉林马队精兵二千名。配齐军装器械。候旨调拨。均无庸送部引见。　　

○又谕、慧成奏、帮船进牐、有碍挑工、恐误重运一摺。本年浙江帮船、回空已迟。自应催趱迅速南旋。据称运河挑工。关系明年运道。若筑坝过迟。恐误重运。浙江十三帮、能于十一月内赶至临清。尚可进牐催行。傥迟至十二月。即拟令在牐外守冻。自系实在情形。惟现在天气和暖。该河督仍当随时察看。会同李僡、熟筹妥办。俾帮船不致全行阻冻。挑工亦无贻误。方为妥善。　　

○谕军机大臣等、张芾奏、崇仁等县会匪滋事。委员驰往会拏一摺。现在楚省逆匪未靖。江西界连各处。叠次谕令严密防堵。稽察奸细。此种会匪、纠众滋事。经官兵缉拏。胆敢持械抗拒。且起有旗帜伪示等件。难保不与楚匪句结。亟宜严拏惩治。以免贻害。现经张芾商同陈孚恩、选拨兵勇。派委文武各员。前往剿捕。办理尚合机宜。著即严饬各委员等、督率兵勇。迅速扑灭。毋任延蔓务将首从各犯、悉数弋获。解省严行讯究。从重惩办。将此谕令知之。　　

○改铸四川建武营都司改设平安新营守备条记。从总督徐泽醇请也。　　

○以派赴河南军营。赏火器营营总德克金布等银两有差。　　

○缓徵吉林三姓被水地亩、应完上年银谷。　　

○缓徵江西南昌、新建、进贤、玉山、余干、五县被水被旱地亩、本年额赋。并展缓南昌、新建、丰城、建昌、安义、德化、德安、瑞昌、湖口、彭泽、进贤、十一县节年缓徵正杂额赋。　　

○抚恤朝鲜国遭风难夷、如例。　　

○乙亥。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、已革广西提督向荣、自抵广西军营。节次剿贼获胜。虽闲有挫衄。而每遇接仗。尚能身先士卒本年桂林、长沙、省城。先后被围向荣均有守御之劳。现在逆匪攻扑武昌。亦经向荣先派常禄、王锦绣、带兵赴援。并亲督兵勇。追至蒲圻、福兴、玉山、苏布通阿等、皆出其后。是向荣督兵剿贼。虽未见成效。究属老于行阵。临事尚知机警。该员前因规避获咎。因念将材难得。朕旋即加恩停其发遣。命赴湖南军前。戴罪立功。经徐广缙派令总统诸军昨又降旨、剀切训谕。令会同苏布通阿、共筹剿贼事宜并谕徐广缙、将此旨宣示。该员具有天良。谅必知感知奋。朕复博稽众论。皆以向荣屡保危城。缓急可恃。宜专委任。以重责成。与朕所见。适相符合。向荣、即著免其发遣。并赏还提督衔。帮办军务。提镇以下。悉听节制。迅即统带大兵、驰赴武昌。解省城之围。并杜贼奔窜之路。凡湖南军营得力将弁并准酌量檄调来营以备差遣。向荣、经此次破格任用。宜如何感恩图报。果能迅埽妖氛。即可懋邀恩赏。傥始终不知奋勉。朕惟有执法从事决不姑容懔之勉之。　　

○谕军机大臣等、陆应谷奏、请饬分守要隘等语。南阳、信阳、相距六百余里自应分路筹防。郑敦谨、著即遵前旨。赴信阳州一带防堵。其南阳一带。即著柏山专办琦善未到任以前。所有筹防应办事宜。著陆应谷妥速办理。琦善、陈金绶、现已启程。到河南后、应如何扼要驻劄。及分拨调度进剿之处。著琦善等、体察情形。相机筹办。总期内资保卫。防剿兼施。方为不负委任。将此由五百里各谕令知之。　　

○又谕、贼匪肆扰。自粤而楚。已逾两载现复窜入岳州、汉阳扰及武昌叠经降旨令徐广缙、统率大兵。绕出贼前会同毗连各省之督抚、三路兜剿。因思贼起粤西。沿途裹胁固多。而首要各匪。总以粤西为巢穴。大股出巢。其老弱必不能悉数远出。且难保无渠魁踞巢。为党与归窜地步。前据劳崇光奏、郁林贼匪。剿除殆尽。南太一带。亦渐就肃清。而伏莽尚多。若不及早摉捕。恐贻后患。著叶名琛、劳崇光、会同密查贼巢所在及贼匪余党。合力摉捕。毋令一名漏网。其有缚献贼党者免罪其亲族家属缚献者、免连坐、缚献首要者、予重赏。或杂伏良民之中、绅士义勇、及平民缚献。或密行报官者、分别优奖。并谕令地方官严查保甲。勿因贼匪远窜。稍涉大意。缉获各犯。严行审究首逆及著名贼目姓名。有无伪托。并饬属密访孽种坟墓。现在何处。尽行掘发。以消逆焰而除戾气。将此由五百里各谕令知之。　　

○又谕、昨据徐广缙、查奏岳州失守情形。与汉阳相继失守。常有旨令该大臣迅赴武昌一带、与常大淳内外夹攻。并令台涌一体设法应援兵。细阅徐广缙摺、称向荣出队、偪近岳州。城内贼匪纷纷逃窜。追赶二十余里。而岳州府县如何下落。仍未据探确实。该大臣近在湘阴。于逆匪突入岳州。有无头目在内。其大队系何匪督领。窜出之后、是否尚有余贼在城占踞。向荣一路追剿。在后之福兴、玉山、苏布通阿等、何以不将岳州收复。贼既远窜。则文武员弁存亡、应有确信。何以仍无禀报。且称该匪大队去远。何以又称赶调弁兵、前赴岳州督剿。是岳州之应否攻剿。抑已收复。该大臣尚无闻见。奏报均未明晰。至汉阳相机失陷。并无月日及详细情形。究竟现在逆匪分为几股。其陆路由蒲圻、咸甯、与水路沿江而下之贼。作何分合。系何头目统带。武昌省城、系十二日被攻。十九日报到。至今旬余、未得续报。朕心焦灼难言。逆首洪秀泉、杨秀青、冯云山、萧潮溃、罗亚旺等、是否确在贼营。何贼分扑武昌汉阳。现在贼众多寡。汉阳城守文武、如何下落。该匪陷汉阳后、是否又窜他处。该大臣统率全军。兼辖两省。自应通筹兼顾。勿再迟缓失机。著即确查、一一具奏。仍亲督大兵、由闲道绕赴武昌下游险隘。扼定该匪去路。必须水陆并剿。勿令该匪再行夺险占踞。仍与向荣渡江之军。并力攻击汉阳之贼。琦善已驰赴河南。陆建瀛亦泝江迎击。该大臣等三面攻剿。定可立殄群凶。湖南贼匪、与各县小股土匪。著责成张亮基、鲍起豹、尽数摉捕并确探岳州贼匪如未尽窜。即严饬将弁、趁其攻扰湖北之时。赶紧兜围。迅速收复。此举最为紧要。湖北荆州一带。虽有台涌防堵。尚觉空虚。著罗绕典、拣带得力文武员弁兵勇。驰赴襄阳、与荆州水陆各兵。表里密防。遏贼西窜。俾不得由汉江北驶。则徐广缙、向荣、援救武昌汉阳之兵可资得力。前任丁忧侍郎曾国藩、籍隶湘乡现闻在籍。其于湖南地方人情。自必熟悉著该抚传旨、令其帮同办理本省团练乡民摉查土匪诸事务。伊必尽力。不负委任。云南游击陈得功、都司安如嵩。著查明如未带兵来楚。即咨该省督抚、饬调来楚。以资差遣。连日据侍郎吕贤基、太常寺少卿雷以諴、条奏军务各摺片。多有可采之处著摘要钞给该大臣等阅看。将此由六百里谕知徐广缙、台涌罗绕典、张亮基、常大淳、骆秉章、并谕向荣、双福、鲍起豹、苏布通阿、福兴、知之。　　

○以明年重与恩荣筵宴。赏予告大学士潘世恩。御书扁额。曰琼林人瑞。　　

○调陕西提督福珠洪阿、仍为江南提督。江南提督双福、为湖北提督。乌噜木齐提督桂明、为陕西提督。
  </div>
  <div class="pagination">
   <a href="清实录咸丰朝实录_page104.html">
    上一页
   </a>
   <span>
    ...
   </span>
   <a href="清实录咸丰朝实录_page100.html">
    100
   </a>
   <a href="清实录咸丰朝实录_page101.html">
    101
   </a>
   <a href="清实录咸丰朝实录_page102.html">
    102
   </a>
   <a href="清实录咸丰朝实录_page103.html">
    103
   </a>
   <a href="清实录咸丰朝实录_page104.html">
    104
   </a>
   <span class="current-page">
    105
   </span>
   <a href="清实录咸丰朝实录_page106.html">
    106
   </a>
   <a href="清实录咸丰朝实录_page107.html">
    107
   </a>
   <a href="清实录咸丰朝实录_page108.html">
    108
   </a>
   <a href="清实录咸丰朝实录_page109.html">
    109
   </a>
   <a href="清实录咸丰朝实录_page110.html">
    110
   </a>
   <span>
    ...
   </span>
   <a href="清实录咸丰朝实录_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
