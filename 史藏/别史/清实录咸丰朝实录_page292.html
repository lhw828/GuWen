<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 292 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 292 页/共 502 页
  </h1>
  <div class="content">
   ○以两淮各场被旱。命留淮北折价银一万两。抚恤灶丁。　　

○丙申。上幸静明园。　　

○谕内阁、前因曾国藩、奏参江西巡抚陈启迈欺饰各款。当经降旨将陈启迈革职。交新任巡抚文俊查办。兹据文俊逐款查明核奏。如赵如胜都昌败挫。及吴锡光克复饶郡、赴援义甯各情。均与原奏相符。并无虚饰。至陈启迈、咨请曾国藩豫筹军饷。系因库款支绌起见。并非不肯给饷。其调派罗泽南一军。及议暂停成造战船。与曾国藩往返商酌。意在设法变通。义甯被围。曾经派员救援。南康等缺。亦经委员接署办理尚无错误。惟该革员、于吴锡光所带贵勇、与龙泉勇互相争斗。戕害多命。虽经拏获、首犯正法。并未奏闻。究属不合。万载县匪徒。入城抢劫。该县知县李峼、匿不禀报。事后始请解任。先未查明参奏。又义甯保举案内。陈启迈将伊幕友陈本淳、胡应奎、列名保奏。虽查非冒滥。惟不知引嫌。均属不合。陈启迈业经革职。著毋庸议。即行饬令回籍。　　

○谕军机大臣等、恒春奏、滇省回匪猖獗、请饬调川兵协剿、并恳速筹经费一摺。云南各属。回匪滋扰。势极鸱张。恒春现在贵州。剿办正当吃紧。自未便遽令折回。惟滇省存兵无多。恐不敷剿办。著乐斌、赶紧抽调四川精兵二千名。拣派得力大员统带。由沾益一带。入滇进剿。毋稍迟误。又据恒春奏、调兵二千。每月需用军饷六千两上下。此项军饷。即著乐斌、就近筹画三四万两。拨往云南。以资接济。至汉回寻仇互斗。叠次谕令舒兴阿、剿抚兼筹。妥为办理。现在逆回戕官扑城。固应痛加惩创。但须分别良莠。解散裹胁之徒。以孤其势。剿办自易为力。恒春既未能回滇。舒兴阿身任封疆。责无旁贷。务当先就现有兵力。妥筹剿办。毋得专待川省援兵。迁延贻误。将此由六百里各谕令知之。　　

○以光禄寺卿倭仁、为盛京礼部侍郎。未到任前。以户部侍郎富呢雅杭阿兼署。　　

○以江西南康饶州剿贼出力。赏都司林保、花翎。把总朱绍贤等、蓝翎。余升叙有差。　　

○丁酉。上诣安佑宫行礼。　　

○谕军机大臣等、怡良等奏、请催解红单船经费银两等语。广东欠解江苏省、垫发红单船经费银。尚有三十余万两。现在江南剿办。正当吃紧。各营需饷不赀。又值天时亢旱。钱粮关税。徵收均属细微。情形甚为急迫。此项垫发银两。著叶名琛、柏贵、陆续拨解。迅由火轮船运至江苏。以济要需。毋稍延误。再有人奏、惠州提标五营。协标二营。额设防兵五千余名。其中有额无兵者、十居其三。有兵而不能调者、十居其四。甚有行贿免差挑缺之事。营伍废弛。弊端百出。当此用兵之际。岂容不肖营员。营私糜饷。著该督抚严加查察。如有前项情弊。即将该管将弁。严参惩办。以肃军政。原摺著钞给阅看。将此由五百里谕令知之。　　

○杭州织造兼管北新关税务庆连奏、关税一年期满。徵收钱粮。按额补足。得旨。汝能按额补足。甚属可嘉。以后实力为之。又奏。两关税银。准筹防局咨令协济本省防费。请将余存银两办运。批。续徵余存。著先尽办运。并催运库赶解津贴。其藩库筹拨尾数。暂留支本省防费。俟防务稍松。再行接济。　　

○命候补庶子单懋谦、在南书房行走。　　

○戊戌。谕内阁、崇恩奏、拨运皖省米麦、请改解折色银两一摺。前因安徽省、奏请协济兵食。谕令崇恩、筹办米麦各一万石。运解庐州。兹据奏称、途长难以转运。拟请改解折色。著准其照部定折价。每石折银一两四钱。于山东省应解安徽饷银内。划拨银二万八千两。迅即派委妥员。径解庐州军营。交安徽巡抚福济、自行采买。　　

○两江总督怡良等奏、请饬浙江按月协济军饷。得旨。据何桂清奏到。已允其请。著仍遵寄谕。竭力筹维。又奏。请于福建关税项下。每月拨银数万。批。闽关一时焉有此钜款。　　

○己亥。遣官祭关帝庙。　　

○谕内阁、和春、福济奏、请将带兵迟延之员弁等、分别惩处等语。甘肃西甯镇总兵珠克登、经郑魁士催令赴援蒙宿。竟敢藉词驻守正阳。又不拨兵援击。陕安镇总兵郝光甲、由寿州前赴蒙城。游击吉昌等、不能严催兵丁。辄据要挟之词。率行渎禀。均属迁延不进。咎有应得。珠克登、著交部议处。郝光甲、业经革职留营。仍著交部议处。陕西略阳营游击吉昌、孝义营都司庆瑞、宜君营守备彭明升、陕安营守备康宗路、均著摘去顶带。以示惩儆。　　

○谕军机大臣等、和春、福济奏、蒙城颍上等处、剿捻获胜、并带兵员弁、迁延不进各摺片。捻匪攻扑蒙城。经兵勇奋击解围。各路剿匪。亦均获胜仗。但败窜之匪。尚在宿境临涣等处屯踞。另股复窜檀家集。捻首张乐行、往来其间。飘忽靡定。且雉河老巢。复有贼踞。是皖豫之间。贼氛尚炽。亟宜合力剿洗。以净根株。前已降旨、授和春为钦差大臣。即令驰赴江南军营。本日复命郑魁士、会同福济、督办安徽军务。该署镇接奉前旨。谅已折回庐州。和春交卸后。即著迅速启程。前赴丹阳。接受关防。毋稍迟误。至剿办捻匪。已令袁甲三就近调度。必须皖省官军合力。方能聚而歼旃。郑魁士已由怀远折回。著福济另派得力大员。统带兵勇。督饬郝光甲、珠克登、塔思哈等、听候袁甲三、会同英桂调遣。如再迁延误事。必将郝光甲等、从重治罪。粤匪久踞三河。外援频至。该省被胁愚民。闻有蓄发输粮。甘心从逆者。是以贼党日增。兵勇不敷抵御。若不亟思变计剿办。伊于胡底。前据文庆等奏、请实行团练。业经寄谕各督抚、各按地方情形酌办。福济身任封圻。责无旁贷。著于督兵进剿外。留心选择贤能大员。分投督办。如此次蒙城解围。即系团练得力。可见民团与官兵。实堪相辅而行。果能招集流亡。实力团练。小民有所依归。不至流而为匪。贼党日孤。贼援日少。剿办自易为力。此实军务转机。该抚务当力筹办理。毋得视为缓图。将此由六百里各谕令知之。　　

○都察院左副都御史王履谦等奏、遵旨筹办团练章程。得旨。览奏。大概办法尚属妥当。　　

○命提督衔署安徽寿春镇总兵官郑魁士、会同巡抚福济、督办安徽军务。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。八月。庚子。以赴援江苏金坛不力。革湖北宜昌镇总兵官虎嵩林职。仍留任。　　

○以山西办运解京铁斤出力。予升任四川按察使祥奎等、升叙有差。　　

○予江苏阵亡把总张殿元、杨得胜、五品蓝翎勇目邹得龙、祭葬世职。　　

○辛丑。谕内阁、王茂荫奏、保举循声素著之府县等官一摺。前因军务省分。委用需人。谕令各督抚于属员中。察其才具官声。堪胜道府之任者。据实保奏。原因各督抚身任封圻。于属吏之贤否。必能灼见真知。并非从前通谕部院大臣保举人才之比。今据王茂荫保奏胡启文等各员。其所列事迹。或得自传闻。或自加评隲。虽不纯系虚声。亦未必尽能确实。惟既据该侍郎胪列入奏。亦应详加访察。以备采择。所有摺内开列之告病大兴县知县胡启文、河南光州知州郑元善、四川黔江县知县孙濂、广西署平南县知县李载文、前任山东单县知县卢朝安、前任陕西西乡县知县田福谦、山东济甯州知州黄良楷、湖北候补知县葛致远、陕西华阴县知县倪印垣、山西知县傅猷著、贵州候补知府韩超、浙江兰溪县训导林鹗、十二员。有业经各督抚保举者。有未经保奏者。其平日才具官声。是否与该侍郎所奏相符。均著各督抚府尹、秉公确查。如有才能出众。堪膺简用者。即行据实保奏。再降谕旨。　　

○壬寅。谕内阁、前据桂良奏、省南州县。得雨稀少。间有蝗蝻。尚未捕除净尽。朕心方深轸念。昨日亲见飞蝗成阵。蔽空往来。现虽节逾白露。禾稼渐次登场。尚有未经收获之处。京畿一带。农田被灾。谅必不少。著顺天府府尹、直隶总督、派委妥员。分投履勘。并饬该地方官、迅即扑捕。以除民害。傥有怠玩不力者。即著严参惩办。并将成灾轻重。查明速奏。以副朕廑念民依至意。　　

○又谕、户部奏、请动拨山海关税银、采买米石一摺。奉天米价。现在平减。当此储备京仓之时。自应广为收买。著盛京将军、奉天府府尹、于设局劝捐外。将稻粟二项米石。分别采买。如果稻米充足。即全行购买稻米。分起运至天津。以实仓储。所需价银。准其在于山海关税银顶下。就近动拨应用。并著山海关监督体察情形。如该处稻米有可采买。一并酌量采办。　　

○谕军机大臣等、户部奏、遵议内阁侍讲学士梁同新、奏请采买洋米一摺。本年江浙亢旱。来岁海运。恐难足额。自应设法采买。以实京仓。广东为洋米积聚之区。潮州米谷素称饶裕。且曾有采买运浙成案。即可仿照办理。著叶名琛、柏贵、体察情形。如洋米来源丰旺。价值平减。米质紧实。即于粤海关税项下。筹款收买数十万石。或照福建捐米成案。设局劝捐。并察看潮州一带地方、米谷是否充足。著一并设法筹办。由海运至天津。以裕仓储。至洋米质地。恐不能耐久。易致霉变。必须挑拣米质坚洁者。妥为运送。其米价运费。著即通盘筹计。酌定章程。先行具奏。将此谕令知之。　　

○又谕、英桂奏、捻匪鸱张、请派兵助剿一摺。已谕知穆隆阿等、迅调察哈尔马队二千名。赴豫协剿矣。捻匪回窜雉河、临涣等处。裹胁日众。股数甚多。徐州当北面要冲。现存兵数无几。专防则无从会剿。出剿又不敷分防。自应亟筹添调。著崇恩即将曹单一带、沿河防兵。酌拨数千名。迅速渡河。归并徐州。听候英桂分拨布置。其曹单扼要处所。或即责成民团实力堵御。或应添拨兵勇。以补调出之数。亦著崇恩酌量妥办。捻匪踪迹。飘忽靡常。急须痛剿。英桂等不得专待续调之兵。稍涉延缓。著先就现有兵勇。侦贼所向。分投邀击。先将雉河、临涣、两处境内剿除。然后合力南趋。杜其旁窜。该匪股数虽多。胁从不少。或先剿大股以挫其锋。或分剿小股以杀其势。谅兹乌合之众。不难渐次解散。至所调察哈尔马队官兵。趁此天气渐凉。用之南方。必可得力。总宜迅速蒇事。俾得及时归伍。毋令久留。将此由六百里各谕令知之。　　

○又谕、英桂奏、请添调马队官兵一摺。据称捻匪大股。现由亳州向西北一路窜扰。平原旷野。匪踪飘忽靡常。非添调马队。痛加剿洗。难期迅速蒇事等语。所奏自系实在情形。著穆隆阿、庆昀、将察哈尔备调马队官兵二千名。备齐军装器械马匹。拣派各该营得力总管。星速管带来京。驰赴河南军营。听候英桂调遣。藉资攻剿。再前据该署都统等覆奏、请于捐输马匹内。挑马二千三百匹。给官兵乘骑。并派总管约逊等、统带备调。即著将此项官兵马匹。分起来京。前赴河南。毋稍稽延。将此谕令知之。　　

○铸给山西镇西城营都司改设守备条记。从巡抚王庆云请也。　　

○予安徽阵亡通判仓景涵、祭葬世职。　　

○癸卯。谕内阁、现在所调察哈尔马队官兵。已经到京。著派御前侍卫穆腾阿、乾清门头等侍卫托精阿、会同察哈尔总管。管带官兵。前赴河南西淩阿军营。听候调遣。　　

○又谕、劳崇光奏、克复上思州城、歼捦贼犯一摺。广西上思州地方。土匪肆扰各乡。于上年七月。乘闲阑入州城。属经攻剿穷蹙。本年四月。各员弁兵练等、奋力围攻。当将城池克复。办理尚属认真。出力员弁绅团。著该抚择尤保奏。该州知州武卫、虽属疏于防范。尚能随同克复。著革职。免其治罪。千总苏远俊、黎光彰、外委邓玉邦、疏防贼匪入城。咎有应得。著即斥革。仍著该抚查明该弁等、如有退避情节。即行从严参办。　　

○又谕、劳崇光奏、官军绅团克复县城一摺。上年八月间。广西艇匪。窜踞贵县城池。本年二月间。署知县李嘉年、督率团丁水勇。沈毁贼船多只。毙匪一千四百余名。生捦八十二名。当将县城收复。署贵县知县候补同知李嘉年、典史谷昌龄、城守外委林奇贵、失守城池。立即克复。均著从宽革职。准其留任。其捐赀、及打仗出力各绅。著准其择尤保奏。毋许冒滥。　　

○谕军机大臣等、朕闻直隶大名、顺德、广平所属。多有盗匪聚众涂面抢劫之案。该处界连河南。民情素称强悍。本年被旱被蝗。已成灾象。诚恐饥民聚而为匪。畿辅重地。应如何缉捕奸宄。安抚灾黎。俾地方悉臻静谧。现在各属。有无禀报盗案。及旱蝗成灾之处。著桂良查明具奏。毋许稍有粉饰。并著饬属拏抢劫案犯。务使匪徒敛迹。毋致酿成巨患。其毗连河南地方。尤应稽查防范。以杜捻匪句结。亦著严密筹办。毋稍大意。将此谕令知之。　　

○又谕、前因江南军营。需兵甚急。叠经谕令叶名琛、拨兵四千名。派提督昆寿、统带。由海道前往。本日据叶名琛奏、浔州匪势猖獗。平南危急。昆寿已由省赴浔督剿等语。自系尚未接奉前旨。现在江南大军。退守丹阳。逆贼日图内犯。分股窜扑金坛。苏常各属。所在震动。大营兵力。实属不敷分拨。昆寿即未能一时赴苏。所有前调广东兵四千名。叶名琛谅已如数调拨。著即饬由海道。迅速前进。至带兵人员。著另派得力大员。或即令前谕派出之参将卫佐邦等、分起带往。昆寿俟浔州贼势稍平。仍应即赴丹阳。著叶名琛、随时察看情形具奏。将此由六百里谕令知之。　　

○又谕、前经谕令承志、挑备官兵二各名。勤加操演。听候调遣。嗣据该署将军奏称、已挑选省城马队一千名。开原等城马队一千名。并豫派希拉布、奇淩阿、分起统带。此项官兵。仍著承志、严饬派出之协领佐领等官。督率该兵丁等、认真操练。以备调遣。毋得稍有松懈。其所需军装器械马匹等项。谅早齐备。亦著随时简验。不得以阅时稍久。致令缺额。一俟俸有谕旨。即行催令克日启程。免致眈延贻误。将此谕令知之。　　

○又谕、昨因河南军营。需用马队。谕令穆隆阿、庆昀、将备调官兵二千名。并所备马匹。派员管带来京。前赴河南听调。此项官兵。业经调出。傥续有徵调。自应早为筹备。著穆隆阿、庆昀、于察哈尔蒙古八旗官兵内。再行挑选年力精壮者、一二千名。派定得力总管。备齐军装器械马匹。仍赴什巴尔泰博罗柴济等处地方。交赛尚阿、勤加操演。至内外扎萨克捐输马匹。现在交存张家口者。共有若干。著查明先行具奏。即于此项捐输马内。挑选膘壮适用二千匹。俟九月内、分起缓程解京。以备拨用。将此谕令知之。　　

○甲辰。上诣清夏斋、问如皇贵太妃安。　　

○谕内阁、怡良奏、遵旨保举将材等语。据称考核在营将士。有参将李定太等六员。屡著战功。兹金坛解围。该参将等、或身先士卒。或力保危城。可备干城之选。湖南参将李定太、广西参将米兴朝、广东参将李若珠、均著以副将尽先升用。先换顶带。四川游击虎坤元、广东游击戴文英、李鸿勋、均著赏加副将衔。以参将尽先升用。　　

○又谕、怡良奏、金坛剿匪大胜、县城解围、余匪败窜、现筹进剿一摺。逆匪自丹阳窜扑金坛。经总兵张国梁、督兵援剿。与城内驻守之游击李鸿勋等兵勇、内外夹攻。连日平毁贼垒数重。斩获首级一各五百余颗。生捦贼匪二十名。立解金坛城围。其败逃余匪。追杀又及千名。所办尚属得手。著怡良仍饬张国梁等、督军将败残余匪。□□穴□又□除净尽。乘此声威。各路堵剿。力图进取。毋令逆势纷窜蔓延。所有出力员弁兵勇。著准其择尤保奏。候朕施恩。阵亡武生陈震、著交部从优议恤。　　

○以已革奉恩将军吉明弟吉谦、袭职。　　

○改铸湖北潜江县知县印信。从巡抚胡林翼请也。　　

○乙巳。遣官祭贤良祠。　　

○谕内阁、张祥河、曾望颜奏、饬查各州县飞蝗情形一摺。顺天府所属州县。禀报飞蝗。情形不一。有报飞蝗过境。并未停落者。有报捕除净尽。晚禾被伤。情形甚轻者。恐尚有不实不尽。必应查明该州县、有无捏饰。毋任含混。其飞蝗停落地方。尤恐滋生蝻孽。即著严饬各属。认真刨穵。务使一律净尽。以除民害。其未经禀报之昌平、武清、香河等州县。著即饬令赶紧详报。如查有扑除不力。禀报不实。玩视民瘼之员。即著张祥河等、从严参处。其成灾较重。应行抚恤蠲缓之处。著会同直隶总督、查明核办。　　

○谕军机大臣等、何桂清奏、甯国、泾县、续获胜仗、并皖南各路军情一摺。甯国贼势虽穷。城池未复。周天受一军。虽能力保泾县。而南陵、青阳。贼援麕集。连日剿击。该逆仍窜往青阳。扰入太平境内。旌德、绩溪等处。均应严防。秦如虎、驻劄建平。仲孙懋、驻劄钟桥。祇能力扼要隘。自系实在情形。昨据怡良等奏、金坛解围。已饬秦如虎、由定埠进取东坝。此时仍当饬令明安泰、约会该副将击退东坝占踞之贼。杜其内窜。建平为入浙要路。李恒淞、既回泾县。该抚即饬派防广德之臬司庆廉等、严密布置。一面飞咨邓绍良、策励全军。乘贼穷蹙之时。攻克甯郡。庶外援之贼。失其所恃。不至再生觊觎。至徽郡兵单。其南陵青阳窜匪。并著该抚察看缓急。飞咨邓绍良酌量办理。毋稍疏懈。将此由六百里各谕令知之。　　

○丙午。谕内阁、前因扬州军营失利。雷以諴接应迟延。并捏称助剿。收复扬城。当经降旨革职拏问。交德兴阿等、严讯请旨。又因御史方浚颐、何桂芬奏、雷以諴军营委员雷凤翥等。劝捐发饷。种种营私。甚有酿偪人命重情。复谕令德兴阿等、一并提讯。节据奏称、本年二月间。三＜氵义＞河失陷。雷以諴退至沙头后。不即督勇进攻。迁延累日。实属失计。其收复扬城。但凭勇目禀报之词。辄称会兵追剿。亦属奏报失实。又于伊侄雷凤翥、伊婿黄钟、在营舞弊。毫无觉察。实属辜恩。雷以諴著发往新疆效力赎罪。委员黄钟、在霍家桥劝办捐输。得受规费。擅押吴永贵。掌责地保。又在扬城置买田产。厥咎甚重。业经病故。著毋庸议。雷凤翥、那凑支发局银两。交监生石光达营运。滥给家人张安功牌。发放勇粮。变通支给。并未申报。又在扬城置买房屋。实属牟利营私。著即革职。交刑部定拟罪名具奏。石光达、为雷凤翥营运图利。徐震甲、因劝捐责打杜成禄。骚扰地方。吴云、总办亩捐。于徐震甲办理不善。未能察出。黄斌、于伊弟黄钟置买田产。并不阻止。翁寿麟、襄办支发局务。并不经手会行。均有不合。该员等、应得罪名。著该部一并分别定拟。黄钟、雷凤翥、在营当差辄敢私置田宅。实属违例。著将所置田宅及寄存银两。一并入官。　　

○又谕、李钧、崇恩奏、勘明微山湖新淤尺寸、请加收湖水、并绘图呈览一摺。微山湖为宣济山东八牐。及江南邳宿运河水柜。连年因丰工漫水灌注。淤垫深厚。若竟照新淤尺寸加收。不独滨湖地亩。恐多被淹。且湖堤吃重。防守不易。著准其酌量加收湖水一尺。统计湖底新旧淤垫。以志桩水深一丈五尺为度。以备接济漕运。　　

○又谕、胡林翼等奏、官军大破援贼、并分攻合剿情形一摺。七月十六日。武昌城贼。分扑洪山。李续宾等、两次歼贼各二百余名。又追杀四百余名。十七日。杨载福等、将油房岭贼巢。尽行烧毁。十八日。胡林翼、李续宾等、分路将鲁家巷援贼。先后杀毙六七百名。生捦五十三名。并破贼五垒。杨载福等、亦于是日攻贼桥垒。烧毁净尽。十九日。贼众大至。经翟定国等、焚贼划船百余只。二十八日。援贼及城内之贼。四面纷出。李续宾等、严阵以待。约时齐出。立斩冲锋悍贼数名。蒋益澧等、抄截之。舒保、率马队四面冲突。贼遂大败。追之至堤。毙贼三四百人。各营又毙贼一千数百名。鲁家巷等处。共破贼垒四座。并毁东湖贼船七十余只。又烧贼巢八十余户。八月初三至初七等日。李续宾、张荣贵等、又节次踏平贼垒共十九座。先后毙贼一千六七百名。追毙千数百名。生捦六十余名。贼锋大挫。此次旬日之内。大小二十八战。水陆皆能用命。而马队之功居多。解散胁从。约计万人。仍著胡林翼等、督军悉数歼除。赶紧克复城池。毋再延玩。　　

○谕军机大臣等、胡林翼等奏、军火需用浩繁、请饬按月筹解等语。湖北水陆各师。攻剿贼匪。所需军火。每月多至十万斤。自应宽为筹备。著乐斌、吴振棫、骆秉章、于四川、陕西、湖南三省。按月各筹解火药三万斤。每月初旬批解启程。赴湖北交纳。以资攻剿。毋误要需。将此由五百里各谕令知之。　　

○以攻剿湖北武昌援贼出力。赏道员李续宾、布政使衔。参领舒保、西林布、花淩阿、巴图鲁名号。委参领双福、色克精额、德平、防御庆安、巴颜杜勒、承惠、赓音布、都司何绍彩等、花翎。防御来福等、蓝翎。余升叙有差。予阵亡游击刘锡文、把总杨庆春、晏光明、颜真彦、艾文轩、李启相、黄武泰、唐永飞、外委朱朝青等、祭葬世职。
  </div>
  <div class="pagination">
   <a href="清实录咸丰朝实录_page291.html">
    上一页
   </a>
   <span>
    ...
   </span>
   <a href="清实录咸丰朝实录_page287.html">
    287
   </a>
   <a href="清实录咸丰朝实录_page288.html">
    288
   </a>
   <a href="清实录咸丰朝实录_page289.html">
    289
   </a>
   <a href="清实录咸丰朝实录_page290.html">
    290
   </a>
   <a href="清实录咸丰朝实录_page291.html">
    291
   </a>
   <span class="current-page">
    292
   </span>
   <a href="清实录咸丰朝实录_page293.html">
    293
   </a>
   <a href="清实录咸丰朝实录_page294.html">
    294
   </a>
   <a href="清实录咸丰朝实录_page295.html">
    295
   </a>
   <a href="清实录咸丰朝实录_page296.html">
    296
   </a>
   <a href="清实录咸丰朝实录_page297.html">
    297
   </a>
   <span>
    ...
   </span>
   <a href="清实录咸丰朝实录_page293.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
