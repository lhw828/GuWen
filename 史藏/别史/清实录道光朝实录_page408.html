<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 408 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 408 页/共 848 页
  </h1>
  <div class="content">
   ○谕军机大臣等、直隶地方上年雨泽愆期。收成歉薄。前经降旨令该督体察各属情形。将该省义仓实存谷石。就近在各州县村庄分厂煮赈。并令顺天府于定福庄等处。赏给京仓粟米。分设粥厂。以惠穷黎。近闻各厂领饭贫民。闻风远至。人数较前更多。采育庞各庄二处。每日竟放至一万五千名之多。纷至沓来。日增一日。直隶全省。系该督统辖地方。究竟该省煮赈。作何办法。京城附近粥厂。系属一时权宜之计。且祇能嘉惠附近畿辅灾黎。势不能使外来游民。全资果腹。所谓以君养民。则不足也。现在节逾谷雨。尚未得沾雨泽。小民嗷嗷待哺。朕心甚为焦切。转瞬四月。天气炎热。断难再行煮赈。将来粥厂一停。此盈千累万之民。散无所归。又将如何办理。至京仓所存粟米。本属无多。而例应搭放兵米。岂能常川为赈济穷黎之用。自不能不从长计较。著该督通盘筹画。悉心迅速妥议具奏。毋稍延缓。将此谕令知之。　　

○以热河捐输煮赈。予民人吴方明等议叙。　　

○癸未。谕内阁、国家设兵卫民。所以戢奸禁暴。凡有将帅之责者。训练于无事之时。固宜技艺精良。足资捍卫。尤须讲明纪律。俾之有勇知方。庶为节制之师。克备干城之选。乃近日台匪不靖。调派河南等省官兵进剿。旋因首犯就捦。余匪殆尽。中途停撤。尚未临阵杀贼。而沿途滋事之案。业已层见叠出。如御史周涛所奏、河南征兵行至宿州、殴毙人命。撤回时、又携带幼童至十七名之多。福建兵丁勒折夫价。殴毙夫头。游击庚音保、任听兵丁定期不行。开单令地方官应付。千总李福祥、勒借番银。又有兵丁强抢盐馆之案。种种不法。皆由平日训练不明。因循废弛。以致恃强藐法。罔知顾忌。甚至带兵员弁。通同需索。似此骄纵。又何以戢奸禁暴乎。所有滋事弁兵。业经饬交该督抚等从严惩办。嗣后各将军都统督抚提镇、务须申明纪律。实心教导。示以法无可宽。令不可犯。偶有黠骜不驯者。即随时惩创。毋稍姑息。作其果敢之气。戢其犷悍之心。使一律精纯。悉成劲旅。傥仍前废弛。必将管辖大员。惩处不贷。慎勿视为具文。以副朕整饬戎行。谆谆诰诫之至意。将此通谕知之。　　

○谕军机大臣等、本日据荆州副都统善英奏、查阅营马短少一千四百九十四匹。询之协领等、佥称此项马匹每年总少一千匹。其马乾银两。向充公用。该副都统查知积弊。具摺入奏。应用印文。署将军那当阿、不肯用印等语。荆州驻防。设立营马。本有定额。岂容稍为缺短。若如该副都统所奏、以额马有定之帑银。为营员无名之滥用。如果属实。大干法纪。必应彻底查明。据实参奏。著派讷尔经额、会同麟庆、传询协领都隆阿等十员。严切确查。每年查额马短少实数若干匹。其马乾银两。藉词充公。究系何项动用。始自何时。该督等务当秉公详查。不得稍事颟顸瞻徇。致有不实不尽。并查明那当阿不肯用印。是何意见。一并据实参奏。讷尔经额赴湖南阅伍计将竣事。麟庆由黔来京请觐。无论行抵何处。著即前赴荆州。俟讷尔经额到时。会同查办。事竣再行来京请训可也。清字摺二件。著钞给阅看。将此各谕令知之。　　

○甲申。谕内阁、户部奏顺天府所领煮赈粟米。米质不能饱湛。性复发黏。折耗甚多。该仓场侍郎于顺天府领米时。何以不行确查。将乾洁粟米拨发。是否该仓有搀和情弊。著仓场侍郎、查明据实参奏。按成分赔。此项粟米。如系新粮。验收时、何以不认真查验。著一并查明。分别奏办。　　

○又谕、李振祜等奏、青白口饭厂煮赈。请酌改散米一摺。青白口所属村庄。距赈厂较远。道路崎岖。就食贫民。未免艰于跋涉。著照所请、所有青白口赈厂。系大口三合。小口减半。煮饭散放。应改为散米。五日一放。至四月二十日截止。李振祜等务当认真稽察。严禁吏胥从中克扣滋弊。俾贫民均沾实惠。　　

○又谕、琦善奏、恳将熟悉地方情形之游击留省升用一摺。直隶为畿辅重地。前降旨准调经历行阵数员。俾资教练。兹据该督奏称、督标后营游击郝永泰、曾经出师。并谙悉地方情形。将来遇有升缺。恳由本省补用。武职参将以上。例当回避本籍。且应升人员。概不准督抚奏留。念其为整顿营伍起见。姑允所请、郝永泰准即留于直隶升用。嗣后不得援以为例。用符定制。　　

○谕军机大臣等、琦善奏、体察灾区情形。分别设法调剂一摺。据称直隶灾歉地方。蓟州等十州县。捐贮义谷。已于上年全数借给口粮。通州等十二州县。亦已全动煮赈。惟霸州等四十三州县。除酌动外、计存谷八万余石。每处自数十石至数千石不等。大名、顺德、广平等府所属州县。上年秋成中稔。除磁州等州县义谷。于地震案内动用外。共计存谷二十四万余石。应需动谷之处。所存无几。而无须动谷之处。存賸转多。义谷系民捐之项。与常平仓谷不同。自未便以此境之有余。勒令济邻境之不足。该督现在普劝捐输。清苑县自去冬捐资煮粥收养贫民。至今未撤。滦州等三十七州县。劝捐粮食。自数百石至数千石不等。劝捐银钱。自三四千串至万余串不等。天津一县。计捐银至五万两有奇。所捐之项。或散给口粮。或设厂煮粥。无业贫民。藉资糊口。洵为以民养民之善举。惟向来吏胥恶习。每遇灾赈等事。多方克扣。百弊丛生。此项既系民捐。若辈贪黠性成未免以动用并非官帑。更恣侵吞。罔知顾忌。该督务当严饬该管道府、明查暗访。有犯必惩。庶捐项不至漏卮。小民咸沾实惠。至玉田等三十三州县。业经动支义谷。分别煮赈。及借给耔种口粮。其余各州县。并已倡劝捐输。如有不敷。再将义谷及常平仓谷添拨凑用。其上年秋收中稔各州县。或须官为平粜。或应酌借耔种。现亦酌量筹办。俱著照所奏办理。直隶灾区甚广。全省积贮。自应稍留余地。惟当实力劝捐。该绅民等踊跃输捐。其急色慕义之忱。深堪加尚。亦应量予奖励。著择其捐输最多者。据实具奏。此后如有动用义谷之处。仍著刊刻胜黄。遍行晓谕。俾共见共闻。毋令吏胥舞弊。所动谷石。准其循照向例造入奏册报部。将此谕令知之。　　

○以工部尚书朱士彦、兼署都察院左都御史。　　

○以山西军政年逾六十官二员。精力未衰。命留任。　　

○修江苏丰县护城河堤桥座。浚砀山县减水河。从总督陶澍等请也。　　

○缓徵山西山阴、定襄、二县上年歉收村庄新旧额赋。　　

○贷直隶紫荆关驻劄歉区兵丁米石。　　

○乙酉。谕内阁、此案已革御史奎秀等、前在户部银库郎中任内。于道光十一年三月间。听信库丁虚出通关。舞弊得赃。管库大臣、失于觉察。例有应得处分。据吏部查明管库大臣长龄、穆彰阿、彼时俱在出差期内。例得免议。请将失察之管库大臣富俊、降一级留任。系公罪、例准抵销。该部系照例办理。惟管库大臣。职司总理。禁除弊端。全在随时稽查。长龄前往喀什噶尔、往返二年。为日甚长。著准其免议。穆彰阿虽在出差期内。为时未久。著罚俸半年。富俊著改为罚俸一年。俱不准抵销。　　

○谕军机大臣等、本日据那彦宝等奏、提督因病出缺。那彦宝驰往大营接署。督剿夷匪。并添调官兵防堵峨边要隘各一摺。四川清溪一带。夷匪滋事。经提督桂涵、驰往剿办。叠获胜仗。清溪县境。已就肃清。现复将要犯杨文斌、马新明、马应朋等拏获。贼势穷蹙。正可剿捕竣事。兹据奏、该提督于二月二十八日。在军营患病出缺。朕心深为轸惜。桂涵业已明降谕旨加恩赐恤。并将杨芳调补四川提督。谕令迅速前赴新任矣。那彦宝、现已兼程驰赴富林大营。兼署提督印务。此时军务紧要。著那彦宝即督同各将弁。趁此事机顺利。分别良莠。痛加惩剿。严拏要犯马林务获。总期一鼓歼捦。迅速蒇事。毋许稍有迁延。以致老师糜饷。至所奏峨边厅地方要隘处所。必须添兵防堵。遏其窜路。著即将调赴台湾截回之候补参将王玉林、游击包相卿、署都司梁有才等、带领省标官兵八百名驰往。饬令相机堵御。毋许一名窜逸。将此由四百里谕令知之。　　

○又谕、四川提督桂涵、因病出缺。本日明降谕旨、以杨芳调补。该提督接奉谕旨。即将固原提督印信。交中军参将护理。迅速前赴四川新任川省越嶲厅曲曲鸟夷、勾通汉奸。在大树堡一带焚掠。峨边、清溪、两处。亦有熟夷滋扰。经桂涵带兵剿办。清溪大路。已就肃清其大树堡夷匪。闻风畏惧解散。惟要犯马林、尚未捦获。现派那彦宝、兼署提督。驰往接办。并添调官兵防堵峨边要隘。现在贼势穷蹙。无难剿捕速竣。该提督久经行阵。渥受厚恩。著即兼程驰赴富林军营。接篆任事。一俟到营。即传旨谕知那彦宝、回成都将军本任。所有剿捕一切事宜。著该提督迅速妥办。以专责成。如要犯马林尚未就获。必当设法捦拏。并将余匪荡埽净尽。勿留遗孽。毋许稍有迁延。致糜拏饷方为不负委任。该提督未抵军营以前。此旨务宜慎密。不可宣露。致有洩漏。是为至要。将此由五百里谕令知之。　　

○又谕、前任直隶提督齐慎、上年因病假回籍。现在调理日久。自必已就痊可。著杨国桢派员前往看视。传旨询问。该提督如宿疾已痊。著即迅速来京陛见。将此谕令知之。　　

○调甘肃提督胡超、为固原提督。　　

○赠故四川提督桂涵、太子少保。赏银五百两。予祭葬。谥壮勇。　　

○丙戌。谕内阁、王玮庆奏、查出续领赈米搀和谷粒。以致坚硬折耗一摺。此项米石。若运到时未能洁净。该仓场何以验收。若煮赈时书吏从中舞弊。该顺天府何以未经查出。著顺天府、仓场侍郎、各将搀和缘由。彻底查明。据实具奏。　　

○谕军机大臣等、户部奏阿克苏加增养廉盐菜银两。应由本城岁额粮内折支。并查上届军需余粮一万五千石。该城历年奏销原册。收祇一万二千六百二十五石零。此项粮石是否短收。抑另有别项支用。著诚端查明。专案报部核办。至该城请调加增银二千七百两。应由叶尔羌将应拨粮折银两项下拨解该城。到时即收入正项。于下届该城应调经费银两内。如数扣除。一并专案报部查核。将此谕令知之。　　

○又谕、前因壁昌奏、各城大臣官员加增养廉盐菜银两。请由经费支领。当经降旨令军机大臣、会同该部议奏、兹据奏、此次善后案内。议将叶尔羌建设重镇。添驻满汉官兵。所需一切粮料。较前加增。壁昌请将叶尔羌原徵四城加增养廉盐菜粮折银两。改增本色。留充该城兵食。以致本款无项可支。请由百分裁二项下动用。惟前会议酌裁增兵以归节省。其赢绌尚难悬定。米便另拨银款。查叶尔羌等城。应徵回户新旧粮额。每年除支用外。向有赢余。如果尽数支食。足备官兵一岁之需。况南八城大臣官员加增一项。本系奏准以余粮折抵。不得因有百分裁二一项。遂置余粮于不议。现据各城册报。喀什噶尔、英吉沙尔、二城应徵粮三万八千三百余石。岁需三万二千九百余石。加增养廉盐菜折粮在内。尚存五千余石。和阗应徵粮一万六千余石。岁需一万五千余石。加增养廉盐菜在内。尚存一千余石。该三城均系现支各本城粮石。请仍循其旧。至由叶尔羌余粮。改徵折色分拨支领仅系阿克苏、乌什、喀喇沙尔、及叶尔羌本城四处。经壁昌奏改本色。若复易徵银两。未免朝更夕改。查该城应徵粮四万一千余石。加以前项余粮改徵留支九千余石。共计五万有奇。除岁需外。尚存二万数千余石。以之折抵加增。不过需粮二千六百七十二石。余粮尚不止二万。约计可敷裁賸增兵粮料。其移驻参赞大臣、应加折粮一千石。应于裁撤喀什噶尔节省粮内、照案变价解交支领。阿克苏应徵粮一万一千余石。合计岁支并官员加增廉菜折粮。共需一万八百余石。该城前存军需余粮一万五千石。现据长清奏报支竣。除另行查明片奏外。所有该城加增折粮二千六百四十石。应于岁额粮内支销。乌什应徵粮一万余石。除岁需外。尚存三千余石。该城原折加增廉菜粮一千八百五十六石。应以余粮抵支。其喀喇沙尔一处粮额。仅敷岁用。所有原折加增廉菜粮二千八十石。应于叶尔羌额调银内拨给一千四十两。仍由该城应领余粮。照数变价归款等语。著长清覆加查核。通行照办。如有不敷支用之处。再于百分裁二余賸项下。专案报部酌拨。此外不得请动正项。所有壁昌前经奏调道光十三年叶尔羌各城加增廉菜银两。应令各该城于解到后。查明银数报部。统于下届经费内、声明扣除少调。以归核实。至片奏内称、叶尔羌换防满洲营官兵所骑马匹。援照成案。每马一匹。日支料三仓升。春冬二季。全数收槽。夏秋二季。四分在槽。六分出青。并免扣原银马乾之处。著准其一体照办。将此谕令知之。　　

○修山东运河等厅埽坝。从河道总督吴邦庆请也。　　

○展五城饭厂煮赈一月。　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。三月。丁亥。谕内阁、前因户部奏、顺天府所领煮赈粟米。折耗甚多。当经降旨令仓场侍郎查办。兹据该侍郎等奏称、此次煮赈粟米。据大兴等县书役赴仓具领。并出有均属乾洁、斛面无短切结。是仓场拨发之米。并无搀和。何以米石到厂煮赈数日。始以米性发黏等情禀请办理。著顺天府即将所领米石。因何折耗。及搀和作弊之作。确切查明。据实具奏。至昨据王玮庆奏、赈米搀和折耗。降旨令顺天府仓场侍郎查覆。著顺天府一并查明办理。该侍郎等毋庸再行覆奏。寻顺天府奏、续领粟米。不免折耗。请将领米书役、及兴平仓花户、交刑部审办。得旨、著派长龄会同军机大臣查讯。　　

○己丑。上诣安佑宫行礼。　　

○诣绮春园问皇太后安。　　

○御含辉楼。阅侍卫骑射。　　

○谕军机大臣等、本日据户部奏、请采买邻省米粮。以资协济等语。直隶及京畿各地方。本年入春以来。雨泽未经沾足。米麦价昂。民虞食贵。自应广筹接济。著奉天府府尹、山东河南巡抚、各就该省情形。分别收成厚薄。粮价低昂。即行酌拨库银。照依时价。奏明采买若千石。不得任听吏胥科派地方。尤不许短发价值。致滋勒掯等弊。所动价银。准其作正开销。傥各该省现在粮价。亦形昂贵。并著于各州县常平仓谷内。体察情形。除酌量留备外。其余尽数动碾。派委妥员运赴灾区。以济民食。仍俟年丰谷贱。动项买补。以符旧额而实仓储。将此各谕令知之。　　

○又谕、本日据户部奏、请兴修直隶水利城工。以工代赈等语。直隶连年亢旱。所有附近民田之沟渠陂塘。应即择要兴修。以资灌溉。其应修城垣。亦可择要修补。著该督即行派委熟谙水利工程大员、督率各州县、确切查明。如系刻不可缓之工。克日兴修。以工代赈。傥有吏胥从中侵渔等弊。即著据实参办。并著祝麟、迅速将本年应交水利生息银十一万两。先行照数提出。委员解交直隶藩库应用。现在京师河道工程。将次完竣。在京贫民。即应资遣回籍。该省工作既兴。小民亦得藉资果腹。该督务当妥为筹办。毋令流离失所。将此谕知琦善、并传谕祝麟知之。　　

○庚寅。谕内阁、京师及畿辅一带。自二月初七日得雪数寸后。虽有小雨。总未渥霈甘霖。今节逾立夏。农田望泽甚殷。朕心深为忧惕。此时虽未至雩祭之期。谨恪遵乾隆九年圣谕。先期敬谨祈求。以冀甘膏速降。惠我农人。著礼部顺天府设坛七日。遴选僧众在关帝庙祈祷。道众在城隍庙祈祷。均于二十二日开坛。　　

○遣惠郡王绵愉、诣密云县白龙潭祈雨。　　

○礼部以宗室会试中额请。得旨、取中三名。　　

○以因病告替青海扎萨克郡王达锡忠鼐子达锡旺扎勒、袭爵。　　

○贷奉天锦州府驻劄歉区兵丁仓米。　　

○展缓山东节年带徵正杂额赋。　　

○辛卯。上幸万寿山。诣广润祠拈香。　　

○谕内阁、吴荣光奏、铜铅鼓铸钱文。足敷搭放兵饷。请缓买滇铜。并免补铸额卯一摺。湖南宝南局所铸钱文。向供搭放兵饷。道光四年。因搭放不敷。量为变通。奏明钱价或有增长。即随时妥筹办理。兹据该抚查明、钱价较前有减无增。未便加数搭放。致绌兵丁生计。且钱局存钱。足供十余年兵饷之用。所请将道光三年至二十四年应买滇铜。停其采买。并将历年缺卯。及十三年至二十四年应铸额卯。一并免铸。俱著照所请办理。至道光二十五年应用铜斤。著于二十一年。再行委员赴滇豫买。俾资接铸。　　

○以兵部左侍郎铁麟、署户部左侍郎。贝勒奕绘、署管理钦天监事。　　

○贷湖南乾州、古丈坪、保靖、永绥、凤凰、五厅县歉收屯丁苗佃仓谷。　　

○展缓长芦山东各商应交加价银。　　

○癸巳。谕内阁、据瑚松额等奏、查明千总许荆山、于土库地方遇贼。不知督兵捦拏。竟于斗六门被攻时。首先逃走。刘廷斌原禀有许荆山被贼追赶不知下落之语。自系得之传闻。迨经陈继昌投递遗禀后。已知许荆山带兵逃逸。该提督于前次奏摺内。并不据实参究。但含混声叙。实属朦庇。刘廷斌著交部议处。寻议、刘廷斌降三级调用。得旨、改为降五级留任。不准抵销。　　

○谕军机大臣等、据瑚松额等驰奏、查明提镇道府剿捕守御情形。及殉难员弁并家属幕友、请加奖恤各摺。此次台匪滋事。嘉义县县丞方振声、台湾镇标千总马步衢、把总陈玉威、并家属幕友等、同时遇难。激烈捐躯。览奏堕泪。可嘉可悯之至。即有恩旨分别优加奖恤。以劝忠褒节。其马济胜、刘廷斌等制胜捦渠。守城拒贼。兹据瑚松额等、查核功绩。览奏甚属明晰。该提督等现在分路摉捕余匪。著瑚松额等督饬上紧缉捕。勿留余孽。事竣候旨沛予恩施。至贼匪窥觊嘉义县斗六门时。该县监生张彩五即张红头。经千总马步衢、令其雇募乡勇。张红头既不允从。辄敢起意纠集无赖。帮同围攻。致贼势既溃复炽。又朋谋设计。欲图填塞濠沟。经把总陈玉威、乘贼未备。用大器击御。乃千总许荆山、首先畏怯。夤夜砍开营后竹围逃逸。贼匪乘间攻入。守城之方振声等均被戕害。许荆山、张红头二犯。实属可恶。许荆山系属武弁。身应御贼之人。临难先逃。致贼匪得肆荼毒。其罪恶尤擢发难数。刘廷斌仅以许荆山不知下落禀报。除明降谕旨、将该提督交部议处外。著瑚松额等严饬缉拏许荆山、及张红头、迅速就获。其许荆山一犯。著与逆犯张丙、陈连、陈办、詹通、四犯。派委妥员。一并解京尽法处治。用昭国宪而快人心。又据片奏、研讯该匪等起衅根由。系以贪官污吏。妄杀无辜为词吕志恒邵用之、是否激变。前经降旨饬查。兹据奏、邵用之办理吴赞包送米石出境。詹通等聚众搁拦抢等事。人心不服。业已得有端倪。其曾否得受吴赞赃银。该将军等传提人证。切实研究。自可水落石出。至吕志恒有无激变情事。亦须查访明确。据实具奏。毋稍含混。其刘廷斌所称正法凶犯二人。平庆之奏、张阿凛之供、委员之所访查、俱未符合。究竟系何名姓。是否应行正法之犯。著该将军等提到许坡等质讯明确。勿使稍留疑窦。又据查明马济胜、刘廷斌、节次奏报各摺。实由洋面风信。以致递送迟速不一。览奏均悉。所有该提督等各摺片。业于正月初旬均已递到矣。将此由四百里谕令知之。　　

○旌表守正捐躯四川奉节县民许作兴妻陈氏。　　

○甲午。谕内阁、瑚松额等奏、查明殉难最烈之员弁、并家属幕友同时从难一摺。上年冬间福建台湾逆匪张丙等戕官围城。贼党窥觊斗六门。屡肆攻扰。署守备马步衢、筑建围栅。开浚沟濠。与县丞方振声、协力抵御。把总陈玉威、乘贼未备。施掷火器。以遏贼势。贼众夤夜纵火。蜂拥而入。马步衢等持刀巷战。各杀毙数贼。力竭遇害。方振声之妻张氏、并其幼女、暨陈玉威之妻唐氏、幕友沉志勇、与其子沈联辉、及跟随家人江承惠等、同时死难。马步衢、方振声、张氏、唐氏、因骂贼致被剜割鼻舌。罹祸尤为惨烈。览奏堕泪。可嘉可悯之至。经官军剿捕。首从各犯。均就歼捦。摉缉余匪。克期蒇事。因念该故员弁等、尽心守御。效节死绶。其家属幕友人等、深明大义。从难捐躯。允宜特沛恩施。俾昭激劝。方振声、著加恩照阵亡知府例赐恤。赐谥义烈。诰赠淑人。马步衢、著加恩照游氏、赐谥节烈。诰赠淑人。马步衢、著加恩照游击例赐恤。赐谥刚烈。赏给骑都尉世职。陈玉威、著加恩照都司例赐恤。赐谥勇烈。赏给云骑尉世职。伊妻唐氏、赐谥节烈。诰赠恭人。沉志勇、赏给六品职衔。伊子沈联辉、赏给七品职衔。均著加恩照衔赐恤。方振声、马步衢、陈玉威、俱著入祀京师昭忠祠。张氏、唐氏、俱著建坊旌表。该故员弁等所赏世职。俱著加恩世袭罔替。即令长子承袭。著查明方振声、马步衢、陈玉威、有子几人。一并具奏。并著程祖洛于斗六门择地建立专祠。前层设方振声、马步衢、陈玉威、牌位。后层设张氏、唐氏、牌位。并设沉志勇、沈联辉牌于前楹配位。设方振声之幼女牌于后楹配位。其从难家人江承惠等四名。俱著设牌从祀两庑。地方官春秋致祭。以慰忠贞。所有该故员弁等应得恤典。著各该衙门察例具奏。用示朕奖励荩忠、褒嘉节义至意。　　

○又谕、上年拨给京仓米麦豆石平粜案内。五城暨大兴、宛平并通永霸昌二道所属通州等八州县。均各承领。自系一面平粜。一面实收钱文。该民人等并无拖欠。其出粜价值钱文。自应遵照例限。如数解部。乃半年之久。除五城解过制钱六万一千五十串。通永霸昌二道。解过制钱四百六十八串零外。其余各员均未解交。并有未经造册报销者。经部八次严催。尚未解交清楚。实属任意耽延。著都察院顺天府府尹查明。即饬令迅速交纳。仍将逾限职名。送部议处。
  </div>
  <div class="pagination">
   <a href="清实录道光朝实录_page407.html">
    上一页
   </a>
   <span>
    ...
   </span>
   <a href="清实录道光朝实录_page403.html">
    403
   </a>
   <a href="清实录道光朝实录_page404.html">
    404
   </a>
   <a href="清实录道光朝实录_page405.html">
    405
   </a>
   <a href="清实录道光朝实录_page406.html">
    406
   </a>
   <a href="清实录道光朝实录_page407.html">
    407
   </a>
   <span class="current-page">
    408
   </span>
   <a href="清实录道光朝实录_page409.html">
    409
   </a>
   <a href="清实录道光朝实录_page410.html">
    410
   </a>
   <a href="清实录道光朝实录_page411.html">
    411
   </a>
   <a href="清实录道光朝实录_page412.html">
    412
   </a>
   <a href="清实录道光朝实录_page413.html">
    413
   </a>
   <span>
    ...
   </span>
   <a href="清实录道光朝实录_page409.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
