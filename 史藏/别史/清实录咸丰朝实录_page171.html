<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 171 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 171 页/共 502 页
  </h1>
  <div class="content">
   ○以庐州军营奉委逃避知县刘西琳、正法。　　

○予安徽阵亡把总尹孝忠、祭葬世职。　　

○蠲缓湖南武陵、龙阳、沅江、澧、安乡、巴陵、临湘、华容、长沙、善化、湘阴、湘潭、衡阳、清泉、耒阳、酃、十六州县。及岳州卫、被水地方新旧额赋。并芦课屯饷。暨原借耔种堤工银有差。　　

○乙丑。谕内阁、前有旨、令户部制造钱钞。与官票银钱并行。颁发中外。酌定章程具奏。兹据该部核拟条款。开单呈览。并遵议克勤郡王庆惠、奏请推广钞法一摺。朕惟比年以来。银价日昂。民生愈困。小民输纳税课。每苦于银贵。而转运制钱。又多未便。朕廑念民依。恫瘝在抱。酌古准今。定为官票宝钞。以济银钱之不足。务使天下通行。以期便民裕国。著照部议。凡民间完纳地丁、钱粮、关税、盐课、及一切交官解部协拨等款。均准以官票宝钞五成为率。官票银一两。抵制钱二千。宝钞二千。抵银一两。与现行大钱、制钱、相辅而行。其余仍交纳实银。以资周转。京外各库应放之项。官票宝钞。亦以五成为限。如此明定章程。权衡出纳。行之日久。中外俱可流通。总期官民交益。上下相孚。并准五城殷实铺商、具结承领宝钞。俾民间自行通用。即由五城御史、随时支发验收。并著步军统领衙门、认真稽查。如有伪造等弊。即行按例治罪。其有意阻挠、不肯行使者。以违制论。地方官奉行不力者。严参惩办。此旨、并奏定章程。著该部、通行各直省督抚等、刊刻宣示。一律遵行。　　

○谕军机大臣等、有人奏、借徵情形不同、请变通章程一摺。前有旨、令四川、山西、陕西、豫徵一年钱粮。以济军需。并饬严剔弊端。无滋扰累。兹据奏称四川情形。与山陕迥别。上年劝捐。即按地亩派捐。加一倍徵收。以作捐输。现在借徵钱粮。本祇豫徵一年。以次递推。但恐于借徵之外。加倍徵收。致滋扰累。至续捐一层。宜就殷实巨富。酌量劝谕。不得仿照上届倍徵之议。以作捐输等语。著裕瑞遵照前旨。严饬各属、核实经理。如有不肖官吏。格外多取。著即随时查明严参。从重惩办。至续捐一节。亦应妥为劝导。无事苛派。另片奏、夔州府、酉阳州、与湖北湖南接壤。闻有奸细、潜入该处窥伺。并著饬令该地方官、严密查拏惩治。其交界各要隘。务须认真防堵。毋稍疏懈。原摺片、均著钞给阅看。将此由六百里密谕知之。　　

○又谕、前因上海尚未收复。当经谕令怡良、许乃钊、将明年海运事宜。迅即妥筹。不得藉词贻误。现尚未据覆奏。殊深系念。兹据户部奏称、苏省新漕海运。亟应先事豫筹等语。漕粮正供。京糈支放攸关。岂容稍有贻误。若能将上海贼匪。计日歼除。则海运事宜。自可循照旧章。次第办理。刻下已届隆冬。上海尚未收复。漕运须于年内赶办。该督抚务即设法妥筹。按照该部所议。悉心酌度。毋得稍有迟延。仍著严饬带兵文武各员。迅即激励将士。劝谕绅民。合力同心。克复上海。则转运漕粮。自无庸多费周章。谅该督抚等、必能体察情形。豫为筹画。以慰朕念。户部摺著钞给阅看。将此由六百里谕令知之。　　

○又谕、户部、奏请饬奉天江浙等省、招商运米等语。奉天江浙等省。招商买米。历经办有成案。现在军务未竣。未便遽议采买。而畿辅米谷、最关紧要。自应广为招徕。著盛京将军、奉天府府尹、两江闽浙总督、江苏浙江巡抚、查照成案。出示晓谕。各该米商。听其自行运米。至天津售卖。每船、八成载米。二成载货。并回空船料。均准一律免税。并著直隶总督、转饬天津镇道、严切晓谕。遇有米商到境。不准胥吏需索。市侩居奇。以通商贩而裕民食。原摺均著钞给阅看。将此由五百里各谕令知之。　　

○以京营缉捕勤奋。予参将李英等升叙有差。　　

○丙寅。上诣寿康宫前殿、行礼。后殿问皇贵太妃安。　　

○谕内阁、给事中贾世行奏、地方官承审差役句结土匪重案、有意图消弭情弊一摺。前据该给事中奏、通州地方练勇。拏获抢劫土匪多名。内有通州捕头散役。及宝坻三河等县官人。句结肆抢情事。当交顺天府、严饬通永道、亲提审办。兹复据奏、承审此案各员。及该管上司。俱有消弭之意。捕役句结土匪。肆行抢掠。实属大干法纪。且当巡防吃紧之时。该处密迩京畿。岂容任意消弭。以贻后患。著文瑞、亲提人证。悉心研鞫。按律定拟具奏。毋稍徇隐。　　

○谕军机大臣等、黄宗汉奏、遵筹来□山戊不□海运事宜一摺。前因上海尚未收复。叠次谕令怡良等、将明年海运事宜。迅筹妥办。本日据黄宗汉奏称、苏省宝山县所属之蕴草滨。及太仓州所属之刘河口等处地方。均堪起运漕粮。业经咨商苏省。迅将出运地方。及早勘定。并咨奉天、直隶、山东、豫备封雇船只各等语。南漕为天庾正供。岂容稍有贻误。现在上海尚未收复。既据该抚、将变通办理各情。分别咨商。自应及早改移。会同妥办。著怡良、许乃钊、迅即于刘河口、及蕴草滨、两处海口。委员勘定、起运漕米地方。一面奏闻。即一面知照浙江、会同办理。并著直隶山东各督抚、速派干员、封备卫船。奉天府府尹、及各督抚、确查各处海口。如有甯波商船停泊。押令迅速回浙。听候封雇装运漕粮。断不准胥役人等、需索滋扰。致生事端。原摺均著钞给阅看。将此由六百里各谕令知之。　　

○盛京将军奕兴等、奏报办理盗犯情形。得旨。奕兴等、办理此案。尚属认真。毫无外省开脱习气。嗣后奉省匪徒。有情法难宥者。均著即行就地正法。庶可稍知儆惧。朕断非先存加严之成见。第时势所迫。不得不然。莠者除之不严。良者何由得安。汝等想必深明是理。　　

○福建水师提督施得高、因病解任。以前任浙江提督李廷钰、为福建水师提督。　　

○以克复福建厦门。巡抚王懿德、下部优叙。　　

○以福建厦门、同安、失守。革参将雅尔杭阿、都司李允辉、守备陈团春、陆振绶、通判谢世成、知县刘廷皋、张振鹭、巡检严承铎、邹宝藜、典史俞学成职。并逮问。　　

○予故工部侍郎奕毓、祭葬。赏银五百两治丧。　　

○蠲免甘肃中卫县、二年地震、应徵银粮草束。　　

○丁卯。上以孝德皇后升祔奉先殿。亲诣祭告。　　

○谕内阁、吏部奏、革员呈控冤抑、请旨饬查一摺。已革署西路同知通州知州布彦、借用印封。赴部呈诉。据称、西路同知一缺。本以该革员升署。因前任尚未开缺。是以未将该革员题升。今奉府尹面谕。以接准省垣来信。该员尚不合例。竟将亏空旗租一万七千余两、摘顶勒交之涿州知州郭宝勋、升补。现已到任。顶带如故。其亏空之项。限期已逾。未见报解。独于该革员、多方偪勒。遽行参劾。实觉冤抑等语。著翁心存、宗元醇、据实明白回奏。　　

○又谕、胜保奏、官兵剿贼、先获大胜、旋因轻退失利、以致大员阵亡一摺。本月二十三日。胜保督带小队。前赴下西河一带。相度地势。豫饬在营将弁。列阵严守。乃逆贼分股扑出。经官兵奋勇迎击。先毙贼匪百余名。贼复倾巢而出。又被我兵分投掩杀。沿堤溃逃。副都统佟鉴、用炮横击。候选知府朱镇、知府用天津县知县谢子澄、带勇追杀。该逆黄旗纷倒。尸积满堤。佟鉴见贼大溃。乘胜进掣搭濠板片。逆情愈急。拚死冲突。该副都统足滑踣地。贼众蜂拥来刺。谢子澄、见佟鉴被困危急。不及督勇。策马赶往救护。与佟鉴同时阵亡。其一同救护之候选知府朱镇、亦受枪伤。幸大队官兵继至。贼始奔窜回巢。达洪阿所督北面官兵。先行掣退。逆匪复从垒中、悉数扑出。经德勒克色楞、急督马队官兵。极力抵御。胜保先于北岸击毙骑马贼目四五名。长发贼三四十名。贼众溃败奔回。因无船不能径渡。遂于隔河督放擡枪铜炮。南北夹攻。贼始败回木垒。此次南岸失利。虽因达洪阿、锐进轻退。以致挫衄。胜保身为统帅。各营皆归节制。何以离营半日。即至将士不遵调度。轻率进兵。平日所称号令严明者何在。德勒克色楞、系帮办大员。不能督率约束。咎亦难辞。胜保、德勒克色楞、均著降四级留任。拔去花翎。以示薄惩。达洪阿与贼接仗。已非一次。岂不能深悉贼情。乃始以贪功锐进。继以轻退失机。尤堪痛恨。著即行革职。仍交胜保责令戴罪自效。如再不如奋勉。即于军前正法。该革员家产。并著查封。候旨办理。　　

○谕军机大臣等、罗惇衍奏、粤东官屯、可变价改作民田。以济军饷。并酌拟条款、开单呈览一摺。广东南海等县、濒海闲田。归作官屯者。共有一千九百余顷。据称、变价出售。每亩可取银十两。统计可得银一百九十余万两等语。现在军营需饷浩繁。各省大吏。无不竭力图维。但使有益于国计。无病于民生。自当设法筹备、以济要需。著叶名琛、柏贵、按照该侍郎所奏。并变价事宜十二条。悉飞体察情形。如果可行。即著据实具奏。酌量办理。并保举该省公正绅士。令其设局专办。不假吏胥之手。总期于公事有益。不致扰累民闲。别生事端为要。原摺单均著钞给阅看。将此由五百里谕令知之。　　

○又谕、本日据胜保奏、德勒克色楞所带之蒙古兵、仅二百名。不敷调遣。请饬将该贝子原带之兵、酌拨至营等语。著僧格林沁、即将德勒克色楞、原带之东三盟兵。酌拨数百名。饬令即日前赴胜保军营。仍归德勒克色楞统带。以资攻剿。将此由六百里加紧谕令知之。　　

○又谕、胜保奏、独流南岸接仗失利。并副都统、知县、阵亡等情各摺片。览奏愤懑之至。该大臣统带全军。于诸将进退机宜。不能先期调度。以致损折大员、伤亡府县各官。实堪痛惜。计攻剿独流静海。帀月以来。日盼殄除该逆。以定畿辅人心。不料有此败衄。转令逆焰狓猖。殊失朕望。朕因将才难得。姑予薄谴。胜保等、若不将此股逆匪。全行扑灭。何足以赎愆尤。所有德勒克色楞、原带之东三盟兵丁。已谕知僧格林沁、速拨数百名。饬赴胜保大营。交该贝子统带。以资攻击。该大臣即熟筹布置。西北面积水处所。如果冰凌坚实。可以设法进攻。不得坐失机宜。庆祺营中兵力。是否足敷剿办。直隶藩司杨霈、现在该侍郎营中。该员办事、向来结实。带兵闻亦勇往。应如何量加激励。俾该员得尽所长。著胜保随时酌量调遣。天津练勇。素称矫捷。谢子澄既经阵亡。恐该勇等无人统束。或致四散。该大臣、请饬文谦赴营接办。著即传谕该盐政、迅赴军营。并酌带壮勇前往。庶期指挥得力。其谢子澄前带各勇。亦著文谦、收集统带。该盐政系特派天津防剿大员。素得该处士民之心。该大臣务当推诚相与。藉资臂助。达洪阿系弃瑕录用之员。此次大损军威。实堪痛恨。已有旨、将该员革职。家产查封。仍令戴罪自效。若再不遵调度。失机贻误。国法岂容幸逃。著该大臣传知各营。以后进剿事宜。无论何员贻误。即以军法从事。前据许乃普奏、胜保军营、有曾经保举同知衔、以知县用之安徽方姓。于营中赏罚、颇有招摇。粮台支放。亦多冒滥等语。著该大臣查明方姓何人。如何招摇冒滥之处。即行据实参奏。不得稍有回护。军营委员。若恩符等、又何必勉强留用。致招物议。代人受过也。将此由六百里加紧谕知胜保、并谕令德勒克色楞知之。　　

○又谕、前据台涌奏称、应否统兵赴援、请旨遵行一摺。朕详阅所奏。先后接据吴文镕、崇纶、函咨。一则令其带兵赴省。一则令其不必来省。是该督抚各执一词。意见已属两歧。兹据崇纶奏、力筹剿贼各情。并称吴文镕、闭城坐守等语。朕以吴文镕、老成练达。现当楚北逆氛未靖。一切筹防筹剿。堪资倚任。讵该督一味株守。不图前进。竟置大局于不问。是诚何心。试思贼情紧急。又岂安坐衙斋。所能了事。崇纶、与吴文镕、办事一方。应如何协力同心。迅图攻剿。乃遇事龃龉。先已不能和衷。又安望其于事有济。傥因各怀己见。致误事机。该督抚等、厥罪惟均。朕断不能为之曲宥。现既据称、该逆于田镇、筑垒劄营。显有负嵎抗拒情事。其巴河一带。贼船蚁聚尚多。分踞黄州之贼。亦复不少。臬司唐树义、曾否遵旨前往、设法兜剿。著吴文镕、一面严饬该臬司、迅图剿洗。一面亲督官军、出省督战。并察看何路紧要。即驰往何路截剿。不准以守候船炮造齐。致滋延误。所有省城防守事宜。即著责成崇纶、妥筹布置。傥有疏虞。亦必重治其罪。决不宽贷。台涌前选满汉官兵。应否饬令带赴下游。会合追击。并著该督抚、会商兼顾。不得各执己见。贻误事机。懔之。崇纶因病请假。著即赏假十日调理。一切防剿要务。仍当尽心筹画。毋稍诿卸。将此由六百里加紧谕令知之。　　

○吏部奏、遵议在京司官、在外道府以下等官、办理事件失察。自行检举。应否于具题时、请旨宽免。及照旧减等议结。得旨。在京司员、处分事无多。著即遵照此次谕旨。将可否宽免之处。声明请旨。至外省道府以下等官、著照旧例减等议结。著为例。　　

○钦差大臣琦善等、奏报瓜州仪徵贼匪、分道赴援。扬州之贼、亦伺隙冲突。得旨。随时机宜。断难豫料。著琦善等、尽力歼除。不可稍涉大意。　　

○以礼部左侍郎穆荫、为国史馆副总裁官。　　

○以头等侍卫国瑞、为镶黄旗蒙古副都统。　　

○以军营差委藉词巧避。革三等侍卫奕纪职。　　

○以热河疏防反狱戕官重犯。游击黄起鹏、守备冯润玉、外委赵文吉、下部议处。予获犯出力巡检吴康等、升叙有差。　　

○赠直隶独流阵亡副都统佟鉴、将军。予祭葬世职。如将军例。谥刚节。入祀昭忠祠。赠升用知府谢子澄、布政使衔。予祭葬世职。如布政使例。谥忠愍。建祠原籍。均于阵亡地方、建立专祠。赏救援受伤知府朱镇、花翎。以道员用。　　

○以巡查守卫出力。赏京旗各营兵、一月钱粮。　　

○戊辰。孝德皇后神牌升祔奉先殿。遣怡亲王载垣、行礼。　　

○谕内阁、侍读学士德奎、奏请查收旗户绝产一摺。国家制用自有常经。即因度支短绌。偶有变通。亦必下顺舆情。上崇国体。至八旗官员兵丁。皆蒙列祖列宗深仁厚泽。得以蕃衍至今。即有本身物故。并无子嗣之员。例得承继近支。列入册档。永沐朝廷雨露之恩。德奎、系满洲世仆。岂竟茫无所知。乃请将旗户绝产。尽数查收。以充军饷。不知是何肺腑。且谓八旗故员之家。坐拥厚赀。俱经侍妾家奴、把持荡费。以致绝嗣。不能报效。尤不成话。该员不识政体。信口妄言。荒谬糊涂。实出情理之外。著传旨严行申饬。原摺掷还。　　

○又谕、户部奏、部库□山戊不□需银两、请改归冬拨案内办理一摺。向来户部□山戊不□需京饷。例于各省春秋拨册内、随时奏拨解部。近年以来。各省经部指拨之款。每因起解不时。以致部库时形支绌。自应先期筹画。以济要需。所有该部□山戊不□拨京饷。著准其自本年为始。归入冬拨案内。与各直省协拨兵饷。一律酌拨。仍将冬拨题本。改为专摺具奏。俾免迟误。各该省督抚、于部拨款项。无论京饷外饷。均宜照数起解。傥有藉词截留、及率请改拨者。著户部随时查核。据实参奏。　　

○谕军机大臣等、罗绕典等奏、缅甸国贡使入京、请变通办理一摺。朕念缅甸国王、久列藩封。该贡使等、远道输诚。具徵忱悃。惟现在粤匪未尽歼除。该国贡使、向由贵州、湖南、湖北、取道进京。若令绕道行走。殊非所以示体恤。即著该督抚传旨。该使臣等、此次无庸来京。仍优予犒赏。委员妥为护送。先行回国。贡物象只。即行赏收。一俟道路肃清。即由该督抚、派员送京。其应行颁赏该国王、及正副使臣等银物。仍由该衙门照办齐全。发交该省、派员赍送出关。转交祗领。如此量为变通。既无虞跋涉之劳。益足示怀柔之意。该督抚即将朕意、宣谕该国使臣、遵照办理。将此由五百里谕令知之。　　

○河东河道总督长臻奏、稽查上游河口、并饬属练勇、认真防守。得旨。事前之敷奏甚易。临事之收效甚难。若稍为绅民摇惑。微涉慈柔。任听偷设渡口。以致临期误事。俾北贼复得南下。南贼又可北来。彼时杀汝。亦属无益。朕料汝岂肯以自己性命。轻丧于人。虽至愚者亦不出此。　　

○旌表守正被戕、顺天大兴县民女姚福姐。　　

○展缓直隶安肃、祁、任邱、晋、唐山、平乡、广宗、任、邯郸、磁、衡水、隆平、完、平山、钜鹿、十五州县。被水村庄、新旧额赋。并减免差徭。　　

○己巳。谕内阁、奕兴奏、奉天抢劫案件、请仍照旧例办理等语。抢劫巨案。定例綦严。自道光年间、有奉天匪徒抢夺、分别治罪专条。以致该地方、办理此等重案。不复援引旧例。该犯等、恃无重罪。结夥横行。日甚一日。若仅照首犯拟斩。从犯概行发遣之条。实不足以儆凶暴而安善良。该将军所奏、与朕前次批示、适相符合。嗣后奉天地方。凡遇匪徒纠抢之案。著仍照旧例。不论人数多寡。曾否伤人。但有执持鸟枪、抢夺财物者。即应不分首从、问拟斩决枭示。著为令。　　

○又谕、翁心存、宗元醇奏、据实明白回奏一摺。前任涿州知州郭宝勋、系该兼尹等统辖之员。该员任内、有无亏短被参摘顶之案。该兼尹等、岂有不知。乃以旗租一项。向归藩库交纳。辄称未据详报。无凭查覆。实属藉词推诿。所有郭宝勋涿州任内。究竟未完旗租若干两。其亏项限期是否已满。仍著详细查明。据实具奏。毋稍含混。已革通州知州布彦、以办公无力赔垫。坚不回任。经该兼尹等、奏参规避。并无屈抑。乃擅用西路厅印封。呈揭到部。例有应得处分。业已革职。姑免置议。　　

○又谕、刑部奏、讯明已革参将各情、请旨办理一摺。已革湖南岳州参将阿克东阿、于贼未临城。先自逃散。以致郡城失守。罪实难辞。乃逃至武昌后。主使兵丁李廷徵、捏报殉难。复亲自装点棺殓。种种狡诈。实出情理之外。及至解送到部。犹敢哓哓置辩。坚不承招。既据该部讯明、供证确凿。自应明正典刑。以伸国法。阿克东阿、著仍遵前旨即行处斩。　　

○谕军机大臣等、前因官兵失利。降旨将胜保、拔去花翎。降四级留任。以示薄惩。朕思逆匪渡河北窜。胜保督兵追剿。屡著战功。怀庆解围之后。特授为钦差大臣。各路官兵、均归节制。迨逆匪由山西窜扰直隶。该大臣、跟踪追剿。倍历艰辛。朕以胜保、调度合宜。必能殄兹丑类。是以叠沛恩施。专心委任。即该大臣陈奏事件。亦必开诚布公。曲加训谕。朕待胜保、恩意不为不厚。倚畀不为不专。该大臣中夜扪心。亦当知感知惧。加倍小心。乃自逆匪占踞独流静海后。屡阅奏报。词气矜张。渐有自满之意。前此我兵误陷冰坑。致多损折。此次接仗。竟至大员阵亡。遗失炮位。该大臣、虽前赴庆祺军营。相度地势。独不思身为统帅。离营之时。何竟毫无布置。达洪阿、轻退失机。固属罪无可逭。而胜保不能先事豫筹。亦可概见。及至失事。转以离营他往。诿过于人。又何以折服将士之心。为大将者。必当虚心集益。谋出万全。使将士人人用命。感奋图功。若师心自用。不听人言。以致众心涣散。不肯出力。或偏听幕客传述之言。或滥开委员逢迎之路。致有贻误。其患何可胜言。胜保经此次训谕之后。若能返躬省过。与帮办军务德勒克色楞等、及诸将士、合力同心。克期剿除逆匪。不但尽赎前愆。仍可渥膺懋赏。傥迁延日久。糜帑无功。是胜保不能承受朕恩。国法岂能宽宥。德勒克色楞、系帮办大员。与胜保共办一事。责无旁贷。汝二人、尤当知无不言。和衷共济。达洪阿、究系勇将。此次加以薄惩。正望其奋勉立功。再邀恩眷。朕赏功罚罪。一秉至公。惟视汝等自取何如耳。懔之。慎之。现在进剿事宜。如何布置。贼匪有无窜逸。著即迅速奏闻。以慰朕念。将此由六百里谕知胜保、并谕德勒克色楞知之。　　

○又谕、本日据骆秉章、曾国藩奏、剿办常甯土匪、拏获首要各犯一摺。前因安徽逆匪、势甚狓猖。当谕令曾国藩、赶办船只炮位。是否雇造齐全。现在贼匪攻围庐郡。虽经江忠源、奏报屡次获胜。但援兵尚少。朕心实深悬系。曾国藩著仍遵前旨。督带船勇。速赴安徽江面。与江忠源等、合力兜击。至湖南常甯一带土匪。即责成骆秉章、迅即妥办。务使尽绝根株。毋留余孽。又据该抚片奏、广东解饷银内。有十万五千八百余两。因湖北道路阻隔。暂存湖南司库等语。现在京饷、待用孔亟。且有改拨安徽之款。若俟江路肃清。再行起解。必致贻误。著该抚、速饬委员绕道行走。并知照沿途、小心护送。毋稍迟误。将此由六百里谕令知之。　　

○以湖南常甯县匪徒滋扰。革知县祥麟职。予被戕把总许得禄、典史吴世昌、祭葬世职。　　

○缓徵甘肃皋兰、渭源、靖远、陇西、安定、会甯、平凉、静甯、隆德、固原、碾伯、十一州县。及陇西县丞所属、被水被旱被霜被雹地方旧欠额赋。河、狄道、安化、甯、甯夏、灵、中卫、平罗、崇信、镇原、十州县。新旧额赋。　　

○庚午。谕内阁、巡视五城给事中凤宝等奏、京城近日巡查情形一摺。前因贼匪窜扰。持派王大臣等、督办巡防事宜。嗣复派王茂荫等、办理团防。令与五城御史等、公同筹画。缉匪安民。原欲先事豫防。有备无患。该给事中等、职司巡查。应如何协力同心。妥为布置。乃据奏称、巡防团防。所办均不足恃等语。是徒诿过于人。为自占地步之计。殊属非是。现在王茂荫等、与五城御史、共办一事。岂不能详细会筹。和衷商办。即时势孔亟。措置维艰。亦宜悉心讲求。以期有济。若先存彼此之见。遇事龃龉。置公事于不问。又安望该给事中等为耶。所有五城巡查各事宜。著责成凤宝等、会同王茂荫等、认真筹办。务当联为一气。访拏奸宄。安辑商民。毋得心存畛域。转致贻误。另片、奏请饬户部、遴派司员。会同各城办理抽收房租事务。此事现已由各城、分派司坊委员等、按月查办。若复添派户部司员。必致互相推诿。所奏著毋庸议。　　

○又谕、巡视五城给事中凤宝等、奏请饬严拏匪徒等语。本年畿辅地方。水灾过重。兼为贼匪蹂躏。穷民乏食。深恐流而为匪。近日承德府属之监犯戕官。通州之蠹役纠抢。滦州枭徒。盐山土匪。丰润、玉田、宝坻等处。亦时有饥民强夺。虽经各该地方官、随时查拏。业已获犯多名。然当此巡防吃紧之际。尤当加意巡防。庶免奸宄溷迹。近来京师各城门、拏获奸匪多名。而各州县缉获要犯。甚属寥寥。其颟顸疏纵。已可概见。著直隶总督、顺天府府尹、严饬各属。一体认真查缉。如有捕务废弛。阘茸不职者。即行严参惩办。毋稍姑容。　　

○又谕、前因有人参奏、胜保委员磁州知州恩符、候选知县方鸿恩、有招摇钻营劣迹。当经降旨饬查。兹据胜保覆奏、该二员、尚无窃权舞弊实据。现派方鸿恩、写立号簿。分拟准驳。并令恩符、采办硝磺火绳等语。此等声名狼籍之员。何必留于军营。致招物议。恩符、著仍饬令即回本任。方鸿恩、著不准留营差委。　　

○谕军机大臣等、有人奏、直隶滦州知州焦家麟、瘫痪贪鄙。信任丁胥。藉捐输摉括地方、至数万金之多。而报解无几。近因盐役郭大、唆使该州拆毁民房。致居民忿聚。抢劫该州亲属盐店。并丰润、玉田、等处盐店。均被抢劫等语。不肖州县。任听胥吏。朘削民生。最足为地方之害。现当军务紧要之时。岂容此贪劣之员。藉端需索。搔扰居民。致令忿聚至一二千人之多。肆行劫掠。如果属实。必致激成事端。亟应彻底根究。以期水落石出。著桂良确切查明。据实严参惩办。毋稍瞻徇。原片著钞给阅看。将此谕令知之。
  </div>
  <div class="pagination">
   <a href="清实录咸丰朝实录_page170.html">
    上一页
   </a>
   <span>
    ...
   </span>
   <a href="清实录咸丰朝实录_page166.html">
    166
   </a>
   <a href="清实录咸丰朝实录_page167.html">
    167
   </a>
   <a href="清实录咸丰朝实录_page168.html">
    168
   </a>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <span class="current-page">
    171
   </span>
   <a href="清实录咸丰朝实录_page172.html">
    172
   </a>
   <a href="清实录咸丰朝实录_page173.html">
    173
   </a>
   <a href="清实录咸丰朝实录_page174.html">
    174
   </a>
   <a href="清实录咸丰朝实录_page175.html">
    175
   </a>
   <a href="清实录咸丰朝实录_page176.html">
    176
   </a>
   <span>
    ...
   </span>
   <a href="清实录咸丰朝实录_page172.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
