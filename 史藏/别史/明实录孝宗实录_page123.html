<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 123 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 123 页/共 128 页</h1>
    <div class="content">　　○甲戌调巡抚贵州都察院右副都御史林元逋巡抚云南巡抚顺天等府右副都御史洪钟巡抚贵州
　　○遣户部右侍郎陈清祭太仓之神
　　○遣顺天府官祭宋丞相文天祥
　　○赐沈府西阳王铨钲孝顺事实四书集注等书从其请也
　　○革直隶松江府南桥叶谢二税课局
　　○经略边务工部左侍郎李鐩等奏山海关庙山口至密云墓田谷关势皆单弱而古北口潮河川等处所系尤急今议修筑墙墩壕窖虽颇密但防守乏人乞将都指挥张澄郭振所领京营官军分投布列其原额逃故者仍照先年事例召募充数且以充实新立石匣等营兵部覆奏  上从之命召募军士务在实核毋容冒滥虚费边储
　　○乙亥先是吏部以给事中李禄监察御史颜颐寿等所劾四川左布政使熊佑等二十人不职行令各巡抚巡按官勘报其后副使曹玉等七员各自陈有疾得旨准致仕至是巡抚巡按官勘报至者谓湖广副使张琏四川副使谈俊丁忧佥事姜麟俱有不谨实迹其熊佑并河南参政吴愈广西佥事蔡炼及知府杜源戴恩佟珍等俱无实迹吏部具覆以请命张琏等三人俱致仕余俱留供职内缘事知府杜源待问结后闻奏
　　○升广西柳州府知府李文安为广东布政司右参政
　　○升守备黄花镇指挥使罗杰为署都指挥佥事
　　○丙子命武安侯郑英岁禄折色五百石内改支本色二百石从其请也
　　○丁丑遣官祭太岁风云雷雨岳镇海渎山川等神
　　○左春坊左庶子张天瑞卒天瑞字天祥山东清平县人成化十七年以进士第三人及第授翰林院编修与修  宪宗实录升侍讲充经筵讲官改右中允兼侍  今上于春宫为讲读官秩满升左春坊左庶子与修资治通鉴纂要未几卒特赐以谕祭天瑞天资绝人为诗文数千言常信笔成篇不复检窜对客与闲居无异其言妙轹古今他人贮思者恒不及见者莫不惊服人或有欲难之者以四韵律诗期以限百篇使成天瑞亦挥毫立就限者复至供韵不及然颇自负才人亦不为计也其蕴经济而不及施人甚惜之云
　　○监察御史王绶以奏事差错下锦衣卫狱赎杖还职
　　○南京刑部奏死罪囚情有可矜者五人得旨免死充军者四人杖而发回养亲者一人
　　○巡按河南监察御史吴学奏死罪囚可矜疑者八人得旨俱免死充军内系人命者一人仍杖一百发遣
　　○戊寅升湖广按察司佥事张镇刑部郎中杨茂仁俱为按察司副使镇本司茂仁四川
　　○试监察御史赵时中丁忧服阕复除江西道
　　○提督巡江南京都察院右副都御史陈璚乞致仕不允
　　○夜月犯五车东南星○己卯  宪宗纯皇帝忌辰  上祭  奉先殿遣驸马都尉游泰祭  茂陵
　　○庚辰四川按察司佥事赵璧丁忧服阕复除湖广按察司
　　○初腾骧等四卫军人勇士诡冒甚多廷臣因灾荒建议请命科道部属官阅实既而内批止令御马监查数上请至是数上兵部覆奏谓本监勇士见数一万一千七百八十余名军人三万一百七十余名岁费仓粮五十万石而无益于用请仍如前议差官阅实  上从之命即选差科道部属官清查明白闻奏
　　○革宁夏新设灵州并知洲等官充民户军余听还原卫罢开金积河渠以不便民故也
　　○辛巳命户部发太仓银四万两开中两淮长芦运司存积常股盐十万引于榆林以备边储
　　○修西直门城垣铺舍○壬午应天府府丞李堂乞致仕不允
　　○癸未赐庆府弘农王寘镧为善阴隲四书集注等书从其请也
　　○督理狭西马政都御史杨一清奏旧例西宁洮河等处以茶易马每岁轮给甘肃延绥宁夏三镇但甘肃密迩西宁而延绥宁夏去洮河不远况马有多寡风土异宜令欲将西宁之马每年以一半给甘肃其一半并洮河之马轮年给延绥宁夏此外若有余马仍听狭西各卫所关领其分派防禁事宜亦听目斟酌以行兵部覆奏谓延绥方奏缺马请以今年洮河马尽给延绥自明年以后乃悉从所拟  上从之命派发马匹并防禁事宜俱从一清酌量处置务俾适  
　　○甲申录故礼部尚书吴宽之子奭为中书舍人奂为国子监生奭先以三品例荫监生至是以  东宫讲读恩例荫中书而奂补之
　　○以旱灾免直隶庐凤淮扬四府徐滁和三州及凤阳等二十八卫所夏税子粒有差
　　○赐岷府镇国将军彦廿□淤宁府辅国将军宸瀜晋府奉国将军表杏韩府奉国将军偕演偕溻诰命冠服如制
　　○赐庆府保安郡君并仪宾谢廷槐河津郡君并仪宾沈鉴安定县君并仪宾陆仲荣宁府永淳县君并仪宾陈善能永福县君并仪宾王伯淳阌乡县君并仪宾皮荣晋府江津县主并仪宾刘子然新郑县君并仪宾孔麟诰命冠服如制
　　○丁亥早朝毕  上起至召吏部尚书马文升左侍郎焦芳左都御史戴珊右都御史史琳退至暖合前面谕曰明年春天下官员朝觐卿等宜预先访察务秉至公以行黜陟御史开报贤否揭帖不可尽信往年尝有奏扰者卿等仍须用心斟酌期于至当  上又谓文升曰卿听得否盖以文升年老重听又复申谕之文升对曰  陛下留心政务  宗社苍生之福也  上命左右扶文升下阶而出自是每有政务时召诸大臣面谕因事论事从容详悉动数十百言不能悉记蒙延接者皆感激奋厉宣召之漈下至群臣百执事莫不倾耳注目以为一代之盛典云
　　○晋府镇国将军钟錥先以罪革禄米三之二至是晋王知烊为之奏乞全给从之
　　大明孝宗敬皇帝实录卷之二百十五
　大明孝宗敬皇帝实录卷之二百十六
　　弘治十七年九月戊子朔
　　○己丑先是赐汝王卫辉府税课三之一王复请所属六县税课从之
　　○总制狭西军务户部尚书秦纮复辞管部事  上不允命遣人促之就职
　　○巡抚延绥都御史文贵上边墩式样谓旧墩易于颓坏因以意造甎墩四面作窗可以放箭而虏不能近  上从其议命如式建造务俾坚久
　　○辽东备御都指挥马深李雄各坐虏入境杀掠人畜下巡按监察御史逮问俱拟边远充军又言深功实多雄亦有功俱可赎罪得旨马深准以功赎罪李雄降一级
　　○庚寅免江西九江等四府州县正官明年朝觐以巡抚都御史言其地方兵荒故也
　　○旧例春秋用仲月上丁日释奠先师孔子而以次日为上戊祀社稷是年八月上丁在初十日上戊在初一日而太常寺及礼部尚循用旧例奏以十一日祀社稷监察御史金洪因劾奏礼部谓如此则是以中戊祀社稷而非以上戊矣  上谓诸司职掌旧制用上戊日其改用中戊连祭始于何年所司其详究以闻于是礼部覆奏谓社稷之祀自洪武二十年及永乐八年至正统景泰天顺间亦尝以春秋仲月十一日为上戊其失不始于今日乞赐裁处命今后只照职掌旧制用上戊日致祭
　　○四川朵甘思宣慰司长宁安抚司及杂谷安抚司各遣番僧来贡赐彩叚绢钞等物如例
　　○秦简王妃廖氏奏往年以简王无子命侄昭王为嗣昭王薨遗庶长子惟焯时年三岁奉命摄府事仍令臣调护保养承奉长史同辅导之乃者永兴王府奉国将军诚浔偕镇国中尉秉椵亵衣小帽率无籍之徒入西安府仓殴监仓府同知郁敬修等迫令预给禄米敬修启其事臣未敢遽奏导惟焯告于祖庙令承奉康景等引诚浔至门外传令责之其后永兴王府仪宾孙溏强占妓女为乐工所诉时康景已故乃令承奉贾能审勘溏欺惟焯年幼遂隐臣戒责诚浔之实移其日月于康景已死之后妄奏贾能擅笞将军又构诚浔告于巡按监察御史且喧争于府门之外乞仍敕惟焯约东将军仪宾等庶几体统不紊都察院覆奏谓诚浔所为不法廖氏令惟焯告庙示惩而不以闻论法虽似欠当原心未为不善孙塘先以有旨逮问今彼此所奏皆宜令巡抚巡按官从公审勘  上曰孙溏等事令勘问明白奏闻廖氏勿论仍敕惟焯严束将军中尉仪宾之属敢有抗违者具奏处治
　　○南京大理寺卿魏富上＜锍-釒＞陈二事一省淹禁谓刑部司属所问罪囚有议拟差错本寺驳回再问者原问官因以为恨往往故禁罪人致情轻及无干者死于囹圄今后除事情难明者其余轻事限五日重事十日俱令再问送审若故违淹禁累人致死者许本寺指实参奏一公调问谓本寺审据情词原问官或事涉嫌疑或性有偏拗驳行调司者该司复不肯呈调囚犯苦抑深可矜悯今后若审有嫌疑偏拗者驳不待三即听本寺驳调有不肯调者本寺径行他司问理三法司奉旨会议请行南京法司如有无故稽迟淹禁者听各堂上官参奏大理寺所审罪囚有称冤不服或狱词未明驳回三次者方令改调司道或原问官事涉嫌疑虽未及三次者亦许调用  上是之命今后法司审问罪囚敢有任情偏拗以致淹禁者一体重治不宥
　　○辛卯  孝恭章皇后忌辰  上祭  奉先殿遣驸马都尉黄镛祭  景陵
　　○刑部都察院会官审录重囚情真者百二十五人情可矜疑奏请裁处者七十三人有词者五人情真者依律处决有词者再问其奏请裁处内免死充军者五十一人内系人命者二人杖而遣之余仍令系狱既而刑科都给事于瑁等言情真之内亦有可矜疑者二人得旨亦令免死充军
　　○癸巳升兵部郎中黄华为福建布政司右参议
　　○巡抚江西都察院右副都御史张本以灾异自劾求退不允令用心巡抚地方
　　○甲午内阁制敕房办事太常寺卿林章乞致仕许之进阶资善大夫
　　○命南京工部尚书程宗之子教为国子监生从其请也
　　○是日晓刻土星犯鬼宿东南星
　　○乙未先是兵部会议军职无嗣其旁枝子孙每辈递减一级乃许承袭兵科给事中潘铎因举  太祖原定承袭律条及旧例执奏不可有旨令兵部看详以闻至是且三月而兵部未拟覆奏铎遂劾奏尚书刘大夏违旨迟误乞治之以法或罢归田里奏下大夏因引罪乞休致
　　○  上曰朕悉卿公勤为国方切委任岂可以一人之言遽求休退宜尽心供职不允所辞
　　○升狭西靖虏卫指挥同知霍忠为署都指挥佥事充右参将分守宁夏东路
　　○丙申直隶景州知州马驭榜杀所部无罪者数人又侵盗官钱为人所奏并及故城县知县杨凯吴桥县知县王麒诸不法事驭弟工科给事中骙为行人时以使事道景州遂枉道回家亦被许奏俱下巡抚都御史王沂委河间府知府陈珂勘问不决  上命大理寺寺副刘潮往会巡按监察御史陈恪勘问狱成驭复上＜锍-釒＞辩乃更命刑部员外郎彭景锦衣卫千户潘杰覆勘景等奏驭及杨凯律皆斩王麒赎徒为民仍给死者葬埋之费王沂勘事失于参详陈珂失于审究马骙奉使枉道俱当逮问驭复奏景等所委审勘官多不公乞调镇抚司辩问刑部覆奏谓景等议罪已当驭所诉皆掩饰之词不必再问得旨马驭杨凯系狱以俟马骙陈珂免逮问各罚俸两月王沂姑宥之
　　○戊戌以旱灾免顺天保定河间永平四府夏税有差
　　○初监察御史卢仪巡按山西会同三司决囚内一人虽详允得旨而未覆奏按察使陈震据吏人误报即送仪审决既而吏觉其误乃自检举仪因劾震失察之罪都察院覆奏谓仪亦不能无罪命先逮治震罪仪待回京日逮问其后巡按监察御史谢朝宣及刑部各问拟震仪俱赎杖还职时仪已以考察调沧州判官矣得旨并降三级改调别任于是降震为两淮都转运盐使司同知仪为山东布政司照磨
　　○庚子先是命吏科给事中许天锡监察御史何琛同太监黎春清查各马房等处马驼牛羊实数会计料草至是天锡等奏马驼诸物共四千九百七十一匹只岁费豆六万九千七百四十石草百四十七万五千六百四束但内外官每岁虚报数目多支豆十七万七千余石草四百三十五万四千余束即此例之积岁可知怙势玩法罪不可赦  上曰内外官欺毙冒支年久数多论法本当究治既人众姑宥之今后如前作毙者治以重罪○辛丑赐晋府镇国将军奇浇辅国将军奇汯诰命冠服如制
　　○南京木星昼见于午位
　　○夜月犯外屏西第二星
　　○癸卯南京礼部尚书王宗彝以灾异乞致仕  上曰卿职司邦礼方切委任灾异示戒正宜同加修省不允所辞
　　○升山东按察司副使李善为山西按察使
　　○撒马儿罕等地面使臣火者法黑及哈密等使臣赛答黑麻等各来贡赐宴并彩叚衣服等物有差
　　○太仆寺少卿储巏奏  陛下即位以来屡垂清问召见大臣至于今岁举行尤数或讲究典礼或诹询治道或综核庶职或制驭四夷迩者又亲御午门谳审大狱盛德伟绩垂耀无穷臣闻尧舜之德文武之政所以布天下传后世者赖有典谟方策之存使非史官当时记载则后代君臣何所诵法故古者设立史官左史记动右史记言大率为此臣备员班行每睹  陛下宣召群臣登对多系帷幄之语造膝之言近臣不得以闻史官何由纪录失今不图恐岁月绵远耆旧凋谢或遗失莫存或传闻各异事迹无以究其始末月日无以考其后先后时之悔恐不能无虽悔亦无及已窃考本朝史职似与前代稍异臣愚欲乞陛下特敕在廷臣僚先后曾蒙召问者备录当日于何殿门钦奉  圣谕及奏对之词具本进览宣付史馆如事干机密不宜宣露者御览讫仍行封缄付之谨密之臣藏诸深严之地如所谓金匮石室者以俟将来庶几  圣君言动举无所遗群臣论说亦以附见洪武年间尝有起居注  陛下傥采臣言而行之正合  祖宗之典贻万世之谋命下其奏于所司
　　○命巡抚系定等府都察院右副都御史王沂之子曰□永为国子监生从其请也
　　○总制狭西军务户部尚书秦纮奏延绥东路参将乌铭清苦善战向者北虏入寇为巡抚监察御史以逗遛劾之委延安府通判勘问人多为之称冤况以参将而使通判治其事此又大不可者臣又见各边总兵副参游击有犯及巡边都御史致仕者近为边储耗损俱令巡按监察御史逮问夫以御史而究治边将虽骁将亦变为怯以御史而究治都御史则使大臣及屈于属官况巡边都御史虽当监督粮储然已有郎中及布按二司等官专莅其事都御史亦不暇亲理乞令法司议今后凡边将有犯如狭西三边则行巡抚狭西都御史赴本镇问理应体勘者则委布按二司分巡分守官不许转委他人巡边都御史致仕坐粮储亏损者照公罪去任事发免问其乌铭之事年久未决乞令提督马政都御史杨一清问理盖一清处心公恕故也事下都察院及刑部大理寺会议谓御史职居风宪凡大小诸司有不法事皆得纠举巡抚都御史不缘问刑而设且各边都御史与副参等官同事一方利害相关故凡有失误兵部法司往往拟行巡按御史勘问甘肃宁夏榆林相去狭西省城远者三千余里若将官犯罪必欲令狭西巡抚都御史赴本镇逮问恐日力不足有妨本务今后各处镇守总兵官巡抚都御史有犯宜遣官代回重者逮至京送法司推问副参以下仍行巡按御史逮治事干委勘者巡守官勘报决断不得展转委人若与巡抚无碍及有行者听其施行都御史犯公罪去任者勿论乌铭事宜令巡按御史急与问结更当究其淹滞之故被黜将官果有奇才伟器谋勇出众者听兵部查处从之
　　○甲辰初建昌侯张延龄先封建昌伯未给诰券遂加封为侯后延龄请给都督同知诰命及建昌侯诰券已得旨如所请至是复传旨令并以建昌伯诰券给之
　　○实授南京山西道试监察御史王昊为本通监察御史
　　○先是巡按直隶监察御史冯允中奏崇明海贼猖獗乞增设兵备宪臣命浙江佥事胡瀛兼理其事瀛既被命乃径归浙江移文促之又以督理海塘为词巡按直隶监察御史宋恺劾其怀奸避事乞别遣人代之得旨下巡按监察御史逮问后瀛竟坐此以考察罢去
　　○夜月犯昴宿西第一星○丙午赐唐府洛南县主并仪宾倪虔代府定城县主并仪宾苏朝卿光山县主并仪宾魏渊沈府岐山县主并仪宾李熺楚府郸水县主并仪宾王璹太宁郡君并仪宾周忠归化县君并仪宾寗纶乐安县君并仪宾谢恩泰和县君并仪宾陈铉巴东县君并仪宾雷鼎京山县君并仪宾吴鸣凤伏化县君并仪宾胡澍晋府鹿邑郡君并仪宾兰馥长清县君并仪宾罗示文获嘉县君并仪宾李廷奎诰命冠服如制
　　○丁未两广镇巡等官以思恩府土官知府岑浚不服拘抚请兴兵剿之困以军前纪功官为请敕巡按广西监察御史颜颐寿就纪其功
　　○改浙江都司总督备倭都指挥佥事黄华掌本司事以都指挥同知白弘代总督备倭
　　○录狭西三角城等处御虏功官军升一级者二十八人署一级者一人余百四十三人给赏有差其副总兵鲁麟之功令巡按监察御史核实以闻
　　○戊申兵部尚书刘大夏复以疾乞致仕  上曰兵政任重卿奉职勤劳有疾宜善加调理以副眷怀岂可固求休致所辞不允
　　○升监察御史王哲为山东按察司副使广东佥事田铎为四川布政司右参议
　　○己酉朝鲜国王李＜忄隆＞遣陪臣户曹参判许辑等奉笺文方物来贺  皇太子千秋节赐宴并彩叚衣服等物有差
　　○命今后总兵官亲御大敌官军有退缩者听以军法从重处治从大同总兵官吴江奏也
　　○辛亥  皇太子千秋节  上以  孝肃太皇太后丧命文武群臣止服锦绣衣诣文华殿行四拜礼免贺并宴
　　○夜月犯灵台中星○癸丑刑部郎中蔡栻坐受赃枉断人家产下锦衣卫狱法司拟其罪发附近卫所充军从之
　　○甲寅巡抚山西都察院右副都御史何钧乞致仕不允
　　○以虏寇大同宣府命太常寺少卿孙交经略赐敕遣之
　　○乙卯升刑部员外郎陈凤梧户部员外郎冯夔俱为按察司佥事凤梧湖广提调学校夔广东清理盐法兼管屯田
　　○以旱灾免直隶真定大名顺德三府夏税有差
　　○丁巳  上召大学士刘健等至暖阁谕曰各边杀贼功次行巡按御史查勘多有经年累岁不肯奏报或至病故不沾恩命无以激劝人心可酌量地方远近定与限期若有过违令兵部查究皆对曰诚有此毙禁之甚当少顷  上又曰昨令李荣来说日讲时讲官说陈善闭邪陈字解作陈说未明止作敷陈乃可耳健等因奏曰昨李荣又言以善道启沃他他字不足诚如  圣谕  上曰他字也不妨昨偶言及此意以为不若启沃之更好然不必深计大抵讲书须要明白透彻直言无讳道理皆书中原有非是纂出若不说尽也无进益且论思辅导之职皆所当言可传与讲官不必顾忌昨所讲都似有顾忌耳是日  天颜甚悦似以为昨日所传未的恐因此有所观望故特示详悉如此  江西布政司左布政使周宏丁忧服阕复除云南布政司使
　　大明孝宗敬皇帝实录卷二百十六
　大明孝宗敬皇帝实录卷之二百十七
　　弘治十七年十月戊午朔孟冬享  太庙
　　○遣驸马都尉马诚林岳分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○遣内官祭司井之神
　　○庚申命万全都司故立功署都督佥事李澄之孙世荣袭原职阳和卫指挥使
　　○辛酉衡阳王府晋宁郡君仪宾萧琏父先告其不孝已而息词复欲释之久之父死巡按湖广监察御史包泽以为父虽有息词恐非本意竟拟绞罪以请琏继母徐氏击登闻鼓诉冤谓琏实无骂父事因往年尝妄奏荆州知府吴彦华刁吏李鹗赂其父使妄告父老耄误从之耳琏二女亦上＜锍-釒＞辩且乞代父死法司以为二女孝义虽可矜但琏罪状明白于法难宥  上以琏父曾有息词命杖之百革职发回餋亲
　　○壬戌广西按察司佥事仲本丁忧服阕复除河南按察司
　　○以岐王所遗田赐寿王三百顷荣王六百顷
　　○命豊城侯李玺岁支禄米一千五百石本色一千石折色五百石
　　○分守居庸关都指挥佥事吴琦与分守太监梁嵩争坐不协嵩奏之命调琦分守黄花镇以守备黄花镇署都指挥佥事罗杰代之
　　○免云南元江蒙化丽江镇沅四府土官知府明年朝觐以巡抚都御史陈金言地方未宁故也
　　○兵科给事中张弘至以复命失仪下锦衣卫狱赎杖还职
　　○初韩府通渭王徵銶薨其长子偕浢已得旨袭封然未受封册其教授杨德显乃以得旨之日为始移文平凉府冒支禄米千五百余石至是布政司奏其事谓德显及左右长史等官俱当逮问从之
</div>
    <div class="pagination">
<a href="明实录孝宗实录_page122.html">上一页</a><span>...</span><a href="明实录孝宗实录_page118.html">118</a><a href="明实录孝宗实录_page119.html">119</a><a href="明实录孝宗实录_page120.html">120</a><a href="明实录孝宗实录_page121.html">121</a><a href="明实录孝宗实录_page122.html">122</a><span class="current-page">123</span><a href="明实录孝宗实录_page124.html">124</a><a href="明实录孝宗实录_page125.html">125</a><a href="明实录孝宗实录_page126.html">126</a><a href="明实录孝宗实录_page127.html">127</a><a href="明实录孝宗实录_page128.html">128</a><a href="明实录孝宗实录_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
