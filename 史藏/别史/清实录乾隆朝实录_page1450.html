<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1450 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1450 页/共 1860 页</h1>
    <div class="content">○军机大臣等议覆、成都将军特成额等奏、筹办江卡地方善后事宜。一、江卡地方。业经剿定。自应酌派弁兵。分防驻守。从前察木多、因控制西藏。设立游击一员。千把外委六员。驻兵三百三十一名。今西藏敉宁已久。无庸安设多兵。应抽出兵一百名。把总外委各一员。拨归江卡守备管理。驻防弹压。一、江卡既添兵防驻。自宜相地筑碉。以资栖止。一、千总胡世杰。熟练番情。派令经理番地事宜。移驻江卡。营官东纳、错截茶包。致滋事端。应彻带回藏。其江卡营官。令郎卡多尔结充补。一、炉厅米石。起运在途自应分别远近。酌运收贮。其江卡支剩米面无多。即令该驻防守备收存。以供支领。均应如所请办理。至每岁赏银。遵例裁汰。又三暗巴一带。已设守备各员分驻。并令德尔格忒土司、酌派大头人协同管束。其三暗巴番人。止许留小头人零星分管。该将军所请分派土司。及令喇嘛经管之处。均无庸议。从之。　　

○辛未。谕、朕惟历代宝玺。所以展礼神祗。式彰符命。我国家承天眷佑。自太祖、太宗、创业盛京。肇膺大宝。逮我世祖、正位凝命。奄有万方。我圣祖六十一年。笃祜延庥。深仁沦浃。我皇考世宗。励精图治。继序前徽、罔不钦崇天道勤恤民隐。夙夜勤求治理。不敢康宁。用克协于天心。俾中外蒙和壹之休。臣庶享昇平之福。暨于朕躬服嗣。兢兢业业。祈天永命。恒切于怀惟是太庙尊藏列朝宝册。金绳玉检灵爽式凭。然以次第镌造。未免玉质大小长短。不能一律荷天之休。承列祖列宗之余庆。平伊犁。定回部和阗良玉。岁有恒贡。用是特命有司。选良工。卜吉日。敬造列朝宝册。一律从同。以奉太室。念今年为朕七旬万寿。自古帝王受天纯佑。锡福延洪实无有过于朕者。朕用是益不敢不敬天。益不敢不勤民。惟有朝乾夕惕。思日孜孜。以敬迓亿万年无疆之宝命。所有换出太庙尊藏列朝宝册敬诹吉日。简派皇子。恭送盛京太庙尊藏。以昭祖宗功德之成于万代。嗣后凡有举行宝册事。皆以是为例。必为二分。一奉太庙一送盛京。朕之此意。欲我子孙世世知天命之难谌。敬天勤民。永存无疆之恤。以保无疆之休。可将此旨恭录二通。一存尚书房。一存内阁。敬承无斁。钦哉特谕　　

○调杭州将军傅玉、为广州将军。以正黄旗汉军都统王进泰、为杭州将军。　　

○壬申。以理藩院尚书傅清额、为正黄旗汉军都统　　

○癸酉。谕、前曾降旨。皇孙辈未得品级者。俱赏戴红绒结顶帽。至曾孙辈数较远。停止戴用。此指已往者而言。今朕已见曾孙奕纯。踰二三年。奕纯婚娶后。朕便得见元孙。伊等皆育养宫中。一时五代并见。亦诚罕有。此皆上天垂庥。伊古未有之盛瑞。如曾元辈当朕在位时。俱不得戴红绒结顶帽。又无品级。朕心不忍。且于体制未协。嗣后凡在位时现有之曾元。俱准戴用我大清亿万斯年。皆当遵此。将此缮写二分。分贮宗人府、尚书房、敬谨奉行　　

○军机大臣等议覆、凉州副都统博成奏称、凉州城左右翼。及庄浪八旗。各设学舍。由兵丁内考取熟练清语三四人授为教习。以训年幼闲散余丁。三年期满。咨部升用。其膏火纸笔之费由铺房租内拨给。应如所请。从之　　

○甲戌。旌表守正捐躯河南汝阳县民徐甲女徐氏　　

○乙亥吏部议覆广西布政使朱椿奏称、士民告官之案。定例汇入命盗月报册内咨部。统限四个月完结。但告官之事。不外刑名钱谷、与杂案无异。亦有牵涉命盗重案、及贪赃枉法等事。若非情急上控。定系逞刁妄渎。必须早得确情。实则参革严究。虚则按拟反坐。俱不容迟延日久。今于正限满日。并不接扣二参。承审之员。难保无瞻徇同官。任意延搁。请嗣后承审告官之案。照例四个月完结。如逾限不结。照命盗杂案例。接扣二参。如再不结。即照易结不结例革职。应如所请。从之　　

○以翰林院侍读学士陆锡熊、为光禄寺卿　　

○以广西新泰协副将郭元凯、为河南南阳镇总兵　　

○丙子。两江总督萨载等奏、江苏吴县地方。向有公田一万二千五百余亩原系前明本地富民捐置。其承种民户。除完纳地漕等项银米外、岁收租息以为添补运漕之费。迨入本朝。民间此项租息久未完纳。乾隆三十一年经前抚臣明德据知县介玉涛查出碑据奏将此项应徵余租米二千二百二十七石。递年抵补吴县逃亡无著钱粮岁余米一千数百石。留为该县地方公用。因此项余租。并非正赋。不入报销。倘遇歉年。悉照定额催徵亦不按照灾分办理。以致岁有逋欠。每遇恩旨。亦从未援请蠲豁。计自乾隆三十一年起至四十三年止。共积欠银一万九百八十九两有奇。现在江省历年灾缓正项钱粮。俱沐恩普行豁免。此项公田余租积欠。应请一体恩蠲嗣后如遇歉收之年。勘明灾分照例蠲缓。得旨允行　　

○是月。江苏巡抚吴坛奏、长江旧设救生船五十六只。又康熙四十七年。奏准于京口轮雇渔船六只。每船月给工食银三两。当即买置丹阳县民田五百亩。名曰普生庄。岁收租息。除纳正项钱粮外即以供添雇渔船。及救人得生加赏之用嗣经前抚臣雅尔哈善奏裁救生船三十四只祗存二十八只。分拨上元江宁、江都、丹徒、仪徵、江阴、靖江、山阳、清河、宝山等十县。京口仅存救生官船一只。渔船六只。不敷救济。查普生庄租息。除动用外岁有盈余。请再添雇渔船四只。得旨嘉奖　　

○陕甘总督勒尔谨奏报、通省雨水情形。得旨、其有应抚恤。妥协为之。毋致小民失所。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九



大清高宗法天隆运至诚先觉体元立极敷文奋武孝慈神圣纯皇帝实录卷之一千一百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。秋。七月。丁丑朔。享太庙。遣諴亲王弘畅、恭代行礼　　

○谕曰、孙士毅、著加恩赏给翰林院编修。所有四库全书处进呈书籍。著与纪昀、陆锡熊、陵费墀等、一同列名　　

○谕军机大臣等、前据尚安奏、核拟李侍尧罪名一摺。甚属非是。尚安系藩司暂护抚篆。雅德到任在即。此案自应听雅德议覆。何该护抚急于具摺陈奏。李侍尧、虽于总督任内。负恩获罪。但伊以大学士管理总督事务。究属朝廷大臣。非两司所当核拟。况尚安所议。不过仍照大学士九卿所拟办理。其如闵鹗元、陈辉祖、自抒已见。以和珅原议为是者。能有几人。尚安有何独出之见。而迫不及待如此耶。昨李本、亦由藩司护理巡抚。亦系照大学士九卿所拟奏覆。但伊本李侍尧族叔。意在避嫌。不得不为此奏。其是否出自本心。朕亦姑置勿论。至尚安、由部院司员。不数年间。用至藩司。将来加恩迁擢。正未可量。伊祇当循分自勉。候朕加恩。岂可如此热中欲速。竟思躐迁督抚乎。朕因尚安尚有出息。是以谆切训谕。俾知益加谨饬。毋负成全至意。学黄检荣柱等所为。将此传谕知之　　

○又谕、前曾传谕吴坛、令其亲身前往金坛。将于时和、所占于敏中原籍赀财。逐一查明。毋令伊家不肖族众隐匿。并查于时和、如果有侵欺家产。及欲令张招官承祧于氏情事。即令据实参奏。交部从重治罪。所降谕旨甚明。该抚自能仰体朕意。妥协查办。兹据大学士阿桂等查奏、于时和留京族侄于锡荣、并家人赵喜、供称、于时和回南起身前。先后装车九辆。约有大小箱四十余只等语。又据于锡荣供、于时和在京时。曾向说将来要令张招官、改姓于氏承祧。是于时和觊觎财产。托病拥赀回南属实。请旨将于时和革职等语。于时和、著革职。于锡荣、赵喜等、交部监禁。再行查讯外。著将此钞寄吴坛阅看。将摺内所取供词情节。逐一研讯于时和、如何拥赀回籍。觊觎财产。捏病告假各缘由。秉公详悉确审定拟具奏。至于时和、所有侵占于敏中财物。著吴坛分晰开单进呈。仍酌量分给于德裕银二三万两。以资养赡。将此密谕吴坛、一一遵照妥办。并令由驿奏覆　　

○山西巡抚喀宁阿、遵旨覆奏、晋省常平仓谷。从前积存平粜盈余银两。曾于雍正八年题准、增买谷石入仓。嗣后各属粜谷盈余。随时解司。报拨充饷。并无存留。而通省仓贮充足。亦无需动项买补。再查各属、尚有存贮历年出粜溢额谷价。如有必须买补之处。可于此项动支。报闻　　

○戊寅。谕、据明善奏、请将科布多地方。扎死商民王思理之民人王廷相、引不论金刃他物。并绞监候律。照例送刑部办理等语。明善将此等凶犯。拟送京城刑部办理。虽相沿旧例。但道路遥远。倘致兔脱。复烦缉捕。反觉于事无益。如伊犁新疆等处。遇有此等案件。皆于本处办理。科布多地方虽小。亦应送乌里雅苏台将军处办理。该处现有部员在彼。遇有此等案件。即可照伊犁新疆等处。在本地审讯定罪。著将该犯王廷相、即由科布多、委派官员。解送乌里雅苏台将军处。除照明善所引律、拟绞监候外。该将军查核。即入秋审汇奏。嗣后乌里雅苏台、科布多、遇有此等案件。俱照此办理。著为令　　

○谕军机大臣等、前于六月二十三日。据陈辉祖奏、睢宁地方郭家渡坝工。于六月十七日。漫塌二十余丈。水由沈家河入五湖、归洪泽湖等语。当即传谕萨载、会同陈辉祖、查明曾否夺动大溜。并督率弁员、加紧抢护。迅即合龙。将情形速行覆奏。嗣萨载奏到。亦于摺内批询。现届七月初旬。距前奏已及十日。何以未据该督等续行奏闻。朕心深为廑念。著传谕萨载、陈辉祖、即将现在是否已经合龙情形。迅速由驿奏覆　　

○又谕曰、文绶奏、拏获瞻对所属擦马所焚杀麻塘寺喇嘛各凶犯一摺。办理仍属姑息。据称、凶犯阿雍、达尔结、二名。已据该土司将首级献出等语。阿雍、达尔结、二犯。系此案为首凶番。情罪最为重大。必须拏获到案。明正典刑。枭示各番。方足以肃刑章而惩凶暴。乃仅据该土司等、献出首级二颗。并无人认识真伪。亦无人目睹杀死。且该土司、因何将此二犯自行杀戮。又既肯将首级献出。何不即生擒献送。种种疑窦。全未根究的确。遽信以为实。岂不思从前庆复办理瞻对劫杀之案。先据奏称班滚业经焚毙。既班滚复出。庆复因此获罪正法。文绶宁不知之。该番等情性狡诈。最难轻信。设使阿雍等二犯尚在。文绶其能当此重戾乎。再噶马林津一犯。既据审明系焚烧寺屋。捆缚喇嘛正犯。自应一面与特成额会衔具奏。一面即行正法枭示。又何必俟特成额回省覆讯。再行办理。以致凶番久稽显戮。至四郎达结、阿撒、二犯。虽讯系被诱随行。并未入寺。但既经随往。即系助恶之犯。岂可轻纵。该二犯、著即发遣云南烟瘴地方。以示惩儆。川省地界各番。全在该督等驾驭得宜。俾各番众畏威慑服。边徼始得永远敉宁。从前两金川之事。即由阿尔泰、因循姑息。办理软弱。酿成事端。致用兵数年。始行剿定。今文绶办理此等案件。又复似此姑息。不当以阿尔泰为前车之鉴耶。文绶、著传旨严行申饬。　　

○又谕、本日吴坛、奏到睢宁河工漫口情形一摺。据称、当即兼程前往。亲勘筹办。俾被水人民。不致失所等语。睢宁漫口。前经陈辉祖奏报时。已传谕萨载、令其前往工所。会办堵筑合龙各事宜。此时吴坛、现有交办于时和侵占财产一案。自应一手迅速妥办。不必亟亟前往工所。至筹办水灾赈恤诸务。此时萨载可以先行料理。吴坛俟于时和一案查办完结。再往未迟。至大学士于敏中、所遗财产。若伊生前营私不法之事已显露。即将伊正法。查抄入官。皆所应得。今既完名而没。朕亦惟始终保全。以存大体。本无庸究治其生前之罪。至于敏中财产若干。昨已传谕吴坛、令其开列清单具奏。并酌分银二三万两。给予于德裕。以资养赡。即于德裕、亦本非的确敏中之孙。在伊得此以奉其祀亦足矣。其余存赀财。即系于时和与张氏侵占隐匿。应行归公之件。且亦非得之以正者。吴坛到金坛时。即行详查该县有无应行办理水利、堤田、城工、义学等、地方公务。即将此项拨办。酌派妥员。经理其事。核实摺奏报销。俾于敏中所存遗产。仍为本籍地方正用。不致他人侵饱私槖。亦甚平允也。其奏摺内、亦无庸声称入官字样。以副朕始终保全至意。将此传谕吴坛知之。旌表守正捐躯江苏溧阳县民虞彦清妻陈氏　　

○己卯。谕军机大臣等、工部奏驳、南河淮扬淮徐二道属、各工奏销银两一摺。已依议行矣。河工关系民生。如遇紧要工程。朕从不靳惜帑项。南河岁抢各工。前经高斌奏定。每年奏销。总在四十万上下。当不出此范围。非新工抢修可比。但乾隆四十四年。豫省上游漫决。南河各属、黄水断流。并无紧要抢修工程。朕所知也。其题销银两。应有节省。何以较用银最多年分。转有浮溢。其中显有侵冒情弊。陈辉祖、系新任南河总督。著传谕萨载、会同陈辉祖、将四十四年分、该两道属奏销银两。确实查核。毋令不肖承办之员。得以从中侵冒。任意开报。务使各工银两。实用实销。另行造册具奏。将此传谕萨载、陈辉祖、知之。工部摺、著发寄阅看。又谕、前因刑部议覆直隶省民妇王氏、殴死伊媳一案。朕阅其情节可恶。特交刑部存记。本年虽遇停勾。秋审时仍具摺声请办理。此外如有似此者。并著于本内声明。一体遵办。今日披阅刑部事件。于题覆李湖审拟欧精一等、抢劫谷石。夺犯殴差一案。问拟绞候。并夹片声明秋审时另摺具奏。而于议覆郑大进审拟岳添贵等、夺犯伤差一案。刑部因有红签。遂拟以绞决。所办殊觉过当。用红签之意。原恐该部照例议归今年停勾之意也。此案著交刑部、仍遵前旨。归今年一例办理。并将此传谕知之。　　

○又谕、昨据福康安、奏到滇省铜盐等务大概情形之摺。因令刑部堂官、发交李侍尧阅看。讯其何以办理如此错谬。今据讯称、云南铜觔。缘官价不敷成本。商丁多有偷漏。兼有私铸。以致办理竭蹷。采访舆论。总以加价始可办理。当经悉心筹画。若动项加增。则私商亦必增价。是私商散之各处。零星就卖。民间不觉增价之昂。奸商仍可获利。而于帑项徒至虚糜。究与铜政无益等语。福康安现在滇省、整饬铜务。著将李侍尧所供情节。钞寄阅看。令其留心经理。俾一切张弛。务于铜政实有裨益。将此谕令知之　　

○吏部奏请、本年散馆庶吉士内。有奉旨归班铨选之毛凤仪、窦汝翼、原系候补中书。请照现任七品以下京官、中式进士归班、仍留原任之例。归中书班选用。停其铨选知县。嗣后此等人员。并请照此办理。得旨、毛凤仪、窦汝翼、俱准其仍留中书班铨选　　

○庚辰。谕曰、广东提督员缺紧要。窦瑸尚属结实。现在丁忧将届服阕。著即前往署理广东提督印务。俟服满后、再行实授。　　

○辛巳。谕、前据陈辉祖奏、邳睢厅属黄河。因上游水发。于六月十五六等日。水势加长。邳睢南岸。溜往南趋。更兼东北大风。河浪撞击。水高堤顶。随抢随塌。人力难施。于十七日丑时。睢宁县郭家渡堤工。漫溢二十余丈。自陈辉祖奏闻后。至今十余日。朕日夜望信。兹萨载等奏称、该处漫口。现已塌定。约计口门宽九十余丈。并掣动大溜十之七八等语。黄河自前年豫省漫决。堵筑年余。未能集事。今春朕亲莅陶庄。默祷河祠。仰荷天佑神助。遂得合龙。以此朕心稍慰。而南河诸臣。亦未免稍存大意。以为数年之内。黄河可冀安澜。一切巡防。不无稍懈。以致此次复有漫溢之事。萨载、陈辉祖、均难辞咎。即李奉翰、虽经新调河东。但伊前在南河。究未能先事豫防。亦难诿卸。萨载、陈辉祖、李奉翰、均著交部议处。其该管文武员弁。并著查明参奏。其漫决口门。萨载等、即督率道将厅营、上紧堵筑。克期合龙。以慰廑念。至被水合属村庄。虽据称先期豫备。并未受累。但田庐猝被淹浸。殊可悯恻。著该督抚、逐细查明。照例抚恤。毋致一夫失所。副朕轸念灾黎至意　　

○谕军机大臣等、据萨载等查奏、睢宁县郭家渡漫口。现已塌定。测量口门。宽九十七丈。水深一丈八九尺。至二丈一二尺。掣动大溜十之七八。其漫溢之水。三股分流下注。统归洪泽湖。伊来工时。经过淮扬一带。查看运河、及高宝诸河。水势具小。洪泽湖底水亦小。高堰志桩、存水八尺余。均可容纳。已饬淮扬、河库、二道、督率厅员。将清口东西坝。大加拆展。如湖水再长。即将山旴五坝。酌开一两坝。腾空湖面。容纳漫水。其高宝迤下归江之金湾等闸坝。亦督令先后开放。使运河之水。畅洩归江。高宝之水。次第入运。不使骤涨为患等语。所奏筹办情形。尚属妥协。但奏到过于迟缓。至此次漫溢。实非意料所及。或因今年春间。朕亲谒陶庄神祠。吁祷祈佑。仪封漫口。即于次日合龙。因此朕心稍慰。而督臣、河臣、及文武道将以下。均以仪封甫经合龙。下游自可无恙。不复虑及伏秋汛涨。仍有意外之虑。因此稍存自满。此即我君臣之过。自后惟当益加敬慎。并明降谕旨。将该督等、交部议处。至所称开放金湾等闸坝。使运河水畅洩归江。并大加拆展清口东西两坝。若湖水再长。即将山旴五坝。酌开一两坝。腾空湖面。亦不得不如此办理。但下河关系民田。设遇盛涨。亦当慎之又慎。不得已始归放下河。总之少放一分。则下河少受一分之累。萨载等、当慎重妥办。又据称、各听存工旧料。仍须酌留。以备抢护。断难多拨。必俟新料登场。趱办运工。再行进埽堵筑。此时先将附近各工旧料酌拨。并收买民间旧料。裹护坝头。筑做坝台等语。计徐属新料登场。最早亦须七月内。如此则趱运做埽。竟须至八月。后将何时合龙。然亦不得不为各工留存料物。以为保护之计。不可稍有迟缓。亦不得草率从事。至漫口经过地方。虽据称计程不过九十余里。但田庐猝被淹浸。殊堪悯恻。著该督抚、逐细查明。照例抚恤。毋致一夫失所。一面督率道将员弁、赶做坝台。豫为购料。上紧赶办。一俟料物到工。即速昼夜进埽。克期合龙。总以尽人事为主。不可稍存观望。将来秋汛。更宜慎防各工。不得稍有疎懈。再查阅漫工图内。有峰山四闸。可以洩水归孟山湖。若至将次合龙以前。可否开放此闸。或将毛城铺酌量开放。以期金门水势稍杀。易于合龙之处。并著交萨载等、临期详慎妥酌办理具奏。近日工次情形若何。并著由驿速奏。寻奏、郭家渡上游之毛城铺、苏家山、及邳睢厅汛内、峰山头、二、三、四闸、并天然闸、已全行启放。而黄河来源旺盛。水势未见消落。又邳睢厅属北岸之宋家湾七坝埽工。复报蛰塌。该工料物。已节次用完。现飞饬将弁府州。赶紧收买旧料。抢筑险工。其下游洪湖。因宣洩不及。将清口东西坝。尽数拆展。以资畅洩。得旨、实在无善策。祇可尽人力以祈天佑耳。勉力抚恤灾民。以补过可也　　

○免江苏青浦县、乾隆四十一年分、坍没占废民田、学田、额赋有差　　

○壬午。四川总督文绶等奏、永宁营、额兵四百五十名。除驻防塘汛、调派台藏、及裁拨新疆外。存营兵止七十七名。又赤水营、额兵一百九十名。存营兵止四十三名。该二营、俱当滇黔孔道。差遣不敷。查永宁所辖之建武营、额兵三百七十七名。实存营一百七十名。该营地僻差简。兵数尚属宽余。请以二十名拨添永宁。二十名拨添赤水。报闻。　　

○甲申。旌表守正捐躯河南临颍县民宋更银妻陈氏　　

○乙酉。谕曰、杨魁奏、光山县知县胡元琢、于县民黄□

□胥、呈首黄佐等、演习邪教一案。率以枷责了事。并未通详根究。知州朱家濂、拏获丁致才、梅俱贤等、虽经详究拟流。于呈出书本。并不即时呈缴。均属宽纵。请将朱家濂、胡元琢、革审等语。朕向来于失察邪教案件。该部照例议处者。无不加恩从宽。令其留任。此中外所共知者。乃朱家濂等、业经审明丁致才等邪教属实。并不彻底根究。将呈出书本。随案呈缴。显系有心规避处分。情节尤为可恶。朱家濂、胡元琢、均著革职。交该抚提集案内人犯。将有无贿纵别情。据实一并严审定拟具奏。其该犯丁致才等、所编妄诞书本。著尽行搜查。缴进销毁　　

○谕军机大臣等、前日据萨载等奏、睢宁县郭家渡漫口。摺到后。迄今又阅数日。未据续有奏到之摺。未知日内该漫工处所情形若何。朕心深为轸念。前据奏称、新料俟刈获登场。方可办运。而各工所贮旧料。又均须存留防险。未便动拨等语。但郭家渡现当漫决。掣动大溜。必须迅速抢堵合龙。兹已届七月中旬。在地秸料。当可陆续登场。著传谕萨载等、即饬查明各处秸料。究竟何时可以刈割。一俟登场。即派委员弁。分头及早趱运。以便即日开工。加紧堵筑。再前据奏称、掣动大溜已至七八分。正河尚未至断流等语。计该处自六月十七日漫决。迄今已越两旬。该督等应即相度形势。是否可以就近将溜头设法引至陶庄新河。俾渐次顺轨畅注之处。似于漫口下埽抢筑事宜。较易为力。著将此由六百里发往。谕令迅速筹办。仍将日内河水情形。并作何办理之处。一并由驿速行奏覆。以慰朕念。寻奏、郭家渡漫口。外高内洼。现在大溜直注口门。从南岸上首挑溜。既无著力之处。而北岸嫩滩。亦未能抽挑引渠。查漫口紧靠正河。若于进埽后堵筑过半。过溜头可逐渐逼归正河。势近而顺。合龙亦易。批、先从西坝进埽如何。又称、工次需料。早经发价各州县庄户定办。今早种秫秸。渐次成熟。先行催割。俟集有成数。即开工进埽趱堵。批、是。勉为之。又称、宋家湾险工。业已巩固。丰砀、铜沛、二厅各工。亦抢护平稳。大河水势。近日有消无长。下游分洩甚畅。批、以手加额览之。又称、四十四年分、淮扬淮徐两道属、奏销银项。现遵旨确实查核。俟查明后另行具奏。批、汝等当尽心现办要工。此非所急。徐徐详查可也　　

○河南巡抚杨魁、遵旨覆奏、豫省常平仓谷。向年平粜盈余银两。节经奉文解部。现存剩无多。请嗣后留贮司道二库。遇各州县仓谷缺额。即拨此项买补。报闻　　

○湖北巡抚郑大进奏称、各省鼓铸。向拨黔铅应用。嗣因黔省供运不敷。令粤西酌拨铅觔接济。今查汉口节年运到黔铅。合计已有五百五十余万斤。足供各省二三年采买之需。而旧存粤铅一百二十万余觔。各省委员、以其色低质浊。不愿采买。久贮在局。归价无期。且散寄民房。亦难监验。请按照时价出售。酌留六十万斤备用。俟日后黔铅畅运。存积益多。再行变价报拨。得旨、览　　

○免江苏靖江县、乾隆四十四年分、新坍折实平田五千四百十八顷二十四亩额赋有差　　

○丙戌。孝懿仁皇后忌辰。遣官祭景陵　　

○谕曰、李侍尧、虽经获罪。其先世李永芳、巴颜、俱著有勋绩。其在盛京所遗之房产。及老圈地亩。俱著加恩赏给。免其入官　　

○谕军机大臣曰、李奉翰奏、仪封坝工巩固情形一摺。据称、挑水坝为全河大溜拥注之处。从前水势极深。三月以来。日渐停淤。滩已高出水面。若再长水一二次。即可淤平。其潘家场引沟。日刷宽深。行溜迅畅。仪封极险坝工。已化为平。日益巩固等语。览奏深为欣慰。惟日增兢惕。不敢以此稍存大意。可将原摺钞寄阿桂阅看。至所进图内。止签贴新淤嫩滩。及引沟形势。而于从前仪封漫口合龙处所。未经贴出。殊不明晰。著将原图、并发交阿桂看明。从前漫工合龙处所。是否在顺黄头坝地面。抑系在二坝、及十堡坝工之处。核对详悉。签贴明确。随报覆奏　　

○丁亥。江西巡抚郝硕奏、江西各营。需用黑铅。向在湖南购备。而该省产铅不旺。日后亦难拨应。今查赣州府长宁县、所属大磜、杨梅坑、铁丝垒、云屯尖等处。现据勘明产有铅砂。请准试采半年。如果矿砂旺盛。即照例设厂抽课。报闻　　

○以编修于鼎、为河南乡试正考官。户部主事陈本忠、为副考官。太仆寺卿赵佑。为山东乡试正考官。编修罗修源、为副考官。御史陈桂森。为山西乡试正考官。编修王嘉曾、为副考官　　

○旌表守正捐躯直隶磁州民董锁子妻周氏。河南郏县民赵广女赵氏　　

○戊子。谕军机大臣等、现在热河夜雨连日。虽势不甚大。于禾稼亦无妨碍。而西南一带。云气浓厚。恐保定等处、并宣化一带。雨水较大。此日永定河正当防汛之时。虽前据袁守侗奏、长安城一带。并不长水。永定河大溜悉由中泓。循轨安流。堤工稳固等语。但迄今又阅一旬。未知近日永定河水势。是否不致涨盛。大溜是否仍由中泓。朕心深为廑念。著传谕袁守侗、即将该处现在情形。迅速据实覆奏。寻奏、本月十一十二等日。连得大雨。河水骤长一尺。旋即消落。现在底水止深三尺九寸。大溜仍由中泓。不至涨溢。得旨、览奏稍慰　　

</div>
    <div class="pagination">
<a href="清实录乾隆朝实录_page1449.html">上一页</a><span>...</span><a href="清实录乾隆朝实录_page1445.html">1445</a><a href="清实录乾隆朝实录_page1446.html">1446</a><a href="清实录乾隆朝实录_page1447.html">1447</a><a href="清实录乾隆朝实录_page1448.html">1448</a><a href="清实录乾隆朝实录_page1449.html">1449</a><span class="current-page">1450</span><a href="清实录乾隆朝实录_page1451.html">1451</a><a href="清实录乾隆朝实录_page1452.html">1452</a><a href="清实录乾隆朝实录_page1453.html">1453</a><a href="清实录乾隆朝实录_page1454.html">1454</a><a href="清实录乾隆朝实录_page1455.html">1455</a><span>...</span><a href="清实录乾隆朝实录_page1451.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
