<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1465 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1465 页/共 1860 页</h1>
    <div class="content">
乾隆四十六年。辛丑。二月。巳未。上御勤政殿听政。　　

○谕、四库全书总目提要。现已办竣呈览。颇为详核。所有总纂官纪昀陆锡熊、著交部从优议叙。其协勘查校各员俱著照例议叙。　　

○又谕、前以阿桂等、参奏杭嘉湖道王燧、劣迹种种民怨沸腾。已降旨革职拏问。并据阿桂等查抄王燧赀产。多至二十余万两。又阿桂等参奏已故知府陈虞盛、系与王燧上年一同总办差务之员。亦曾在杭州、嘉兴置买房产。屡经传谕阿桂等、严讯伊等赀产。从何得来。切实根究矣。上年南巡时。经过江南各水营。尚系仿照上届规制。不过略加修整。及添修古迹一处。朕已觉其不妥。即传旨给还原主。及一入浙江首站。则屋宇倍增。并多点缀。随面饬三宝、王亶望、不应如此繁费。殊非朕省方问俗之意。据奏、系陈虞盛实心要好。自捐养廉未便阻止。彼时虽成事不说。而朕心实踖踧不安。曾有御制驻浙江水营诗言其事比至杭州。则添设座更多。今据阿桂等查办情形。则是王燧、陈虞盛、竟藉办差为名。肆意侵蚀。外博见长之巧。阴遂贪纵之私。且其平日、必有朘剥民膏劣迹。以致天理昭彰。因事败露。大约此事皆王亶望主张。三宝竟无主见。堕其术中。所谓无能而可悯者也。王亶望、已于留眷在杭一事、革职留工自效。其办差之有无染指。俟阿桂审明。自有定罪。三宝、现亦革去戴翎。暂予从宽留任。至富勒浑、李质颖、于王燧、陈虞盛、藉差贪冒之事。虽然到任未久。但不能查出参奏。且于王亶望忘亲越礼。大节有亏。竟视为泛常。恬不知怪。实属咎无可辞。是以一并革去戴翎。俟来京后、另降谕旨。至浙省科道、于此等有乖名教。不行纠劾。及至传询。又复饰辞巧辩。其处分原所应得。但如三宝、富勒浑、李质颖、身为大臣尚且不知大义。又何怪科道小臣耶。是以并予从宽留任。朕于诸臣功过。权衡悉当。总视其人之自取。从不肯稍存成见。如此案办理原委。不可不明白宣示。以为中外大小臣工之戒。所有御制诗、著一并录发。　　

○御制驻浙江水营诗、江南水营屋三间已谓不当心踖踧。浙江水营倍过之。点缀亭台及花木。争强长此竟安穷。今驻明发祇一宿。未曾豫戒吾之过。实不思及此豫督。将求吾喜喜何曾。益觉怦怦增鞠恧。　　

○谕军机大臣等、前据阿桂等、查抄王燧家产。已有二十余万。其他物件。尚不在此内。又已故知府陈虞盛、同在差局总理。亦有购买民居。盖造房屋。并于嘉兴任所、置买田产之事。已将伊等从何得来之处。节次传谕阿桂等、严行查办矣王燧、陈虞盛、在浙种种纵恣。致有赀财如此之多。看来不但以办差为名。浮冒侵蚀。其平日在任时。必有扰累闾阎。贪婪不法劣迹。著再传谕阿桂等、务须严切根究。彻底查明。毋得颟顸了事。并将查办情形。迅速覆奏。再此案总系三宝等平日姑容所致。已明降谕旨。晓谕中外。并将从前御制驻浙江水营诗录发。著并钞寄阿桂等阅看。将此由六百里传谕知之。　　

○户部议准、杭州将军王进泰奏称、杭州兵丁红白事件恩赏银两。节经奏准赏给。惟已故官员之妻病故。子孙现系领催、马甲。其应否按照伊等祖父母父母病故例、一体支给之处。未经定议。查八旗定例。凡现食钱粮人等之祖父母父母病故。其祖父若系闲散。准照所食钱粮赏给。又孀妇病故。视其子孙所食粮赏给。如无子、或子幼未当差者其夫原系职官。照领催例给系告休官。照马甲例给系勒休革职官照养育兵例给其各省驻防。虽议赏银数多寡不一。至应行请赏之红白条款。请一并照八旗例办理。从之。　　

○以湖北按察使刘峨、为安徽布政使。　　

○庚申。谕曰、李质颖、著加恩赏给奉宸苑卿衔。管理粤海关监督事务。即赴新任。不必来京请训。　　

○调湖南按察使庆玉、为湖北按察使。福建按察使李庆棻、为湖南按察使。以延建邵道秦承恩、为福建按察使。　　

○辛酉。谕军机大臣等、据富纲奏、先后拏获罗教人犯。内要犯沈本源一名。收藏狂悖经卷。情罪更为重大。未便解往江省。至应行质审之廖慧恩一犯。现咨江西抚臣、委员押解来闽究讯等语。此案前因江西获犯既多。已降旨令富纲、将案内要犯、派员解交郝硕。严行审讯。想富纲具奏时。尚未接奉此旨。著传谕富纲、仍遵照前旨。将要犯沈本源、派委干员。解交江西归案审办。著郝硕逐一彻底究讯从重定拟具奏。富纲原摺、并著钞寄阅看。将此由四百里、谕令富纲、郝硕知之　　

○命大学士嵇璜、充三通馆总裁。兵部右侍郎沈初、充副总裁。　　

○壬戌。谕、据萨载等奏、巡视南漕、升任给事中胡翘元、现丁母忧。现委江安粮道钱金殿、暂驻爪州。督催重运。请即简员巡视等语。目下正当漕艘过淮北上之时。若由京派员前往。恐有迟误。该督现派钱金殿在彼督催。即著该道兼护南漕御史印务。迅速趱运。毋得稍有迟滞。　　

○谕军机大臣等、前据阿桂等、参奏王燧、陈虞盛、劣迹。并查抄赀产。已屡传谕阿桂等、令其严讯伊等赀财。从何得来。上年朕南巡时。甫入浙江水营首站见其屋宇倍增点缀花木。即面询三宝、王亶望、据称陈虞盛要好。自捐养廉未便阻止等语。浙省上年差务。系王燧、陈虞盛、两人总办而水营首站。又系陈虞盛专办。伊养廉有数何以能捐办房屋点缀至于如此之多。其言殊不可信。此事皆系王亶望主张。三宝竟无主见堕其术中所谓无能而可悯也前已明降谕旨。至王燧等、敢于藉办差为名。外博见长之巧。阴遂贪纵之私。必系倚仗王亶望为之庇护。故敢肆行无忌而王亶望若非与王燧等有交涉染指之私亦何肯曲为包庇。盖王亶望平日办事才具。并非不能觉察。如三宝之一味颟顸。因人成事。随人得罪者可比。阿桂务须严切访查。使之水落石出。据实覆奏、毋得将就完事。存做好人之见。至阿桂于浙江事件、办理完竣后。不必急于回京。伊上年曾在江南查看河道海口。著即于顺道回京之便。往清江一带查勘高堰改建石工。是否已有就绪。其陶庄河身展宽之处。现在情形若何。是否日加畅达。再萨载等所请、增修徐州石工。办理如何光景。此次所办。是否足资障御。于河务有益之处。查勘事毕。并可前赴河南。将从前所办仪封十六堡、及李奉翰等所办考城张家油房各工程。并老堤已否补筑完固一切善后之处俱关紧要。一一详悉查勘。就近一面指示。一面奏闻。至河东总河韩鑅、系属新任有应行告知办理事件。著阿桂面行详悉开示。今年豫省河工。甚为廑念。不可谓目前无事也。阿桂接奉此旨。于办理浙江事竣之后。前往江南、河南、均须详晰妥筹。毋得草率完事。即至五月起銮之前回京。亦不为迟。将此由六百里传谕知之。　　

○又谕、从前剿捕临清逆匪王伦案内人犯。惟归太刘焕、二名未经弋获正法。节经传谕各督抚等、严密查缉。不必过事声张。转令潜踪隐匿。至前此犯供内、有归太曾经贩马口外。刘焕于事发之日。即逃往山西一带之语。亦屡次饬令访拏。至今仍无影响。目下事隔数年该犯等、或以各处缉捕渐已懈弛。又复潜回本籍。亦未可定。著传谕国泰密饬该地方官。留心躧缉勿以具文了事。并传谕袁守侗、于口外一带。一体饬属查缉毋任久匿稽诛。似此重犯终于兔脱无获。成何事体。则地方设督抚何用。将此由三百里各传谕知之。　　

○命侍讲学士叶观国、在尚书房行走　　

○癸亥谕据特成额奏称成都副都统书景阿病故。副都统印。暂存将军衙门等语。前因成都止有副都统一人。是以铸给印信。今既添设将军。即应奏请裁汰。特成额到任后。竟不留心查察。转请暂存将军衙门。甚不晓事。著严行申饬。其副都统印。即行送京交部。　　

○奉天将军索诺木策凌、副都统德福奏、盛京需用硝磺。经前任将军奏准、每年由本处购买配制。但本城＜土兼＞土无多。不敷采用。如听市侩贩买。殊碍例禁。即由部支领。又致糜费脚价。惟凤凰城所属。尚堪采挖。请委员雇夫监熬。仍可按年配造。得旨嘉奖。　　

○旌表守正捐躯河南淅川县民宋文虎女宋氏。　　

○甲子。遣官祭贤良祠。　　

○谕曰、工部侍郎杨魁、著驰驿前往浙江。专驻海塘工所。帮同闽浙总督陈辉祖、办理塘工事务。　　

○谕军机大臣等、据阿桂等奏、勘办浙省改建石塘一摺。内称前奏请仿照条块石塘。酌增工料。加添丈尺。以期施工易而成事速。今遵旨悉心履勘。通盘筹酌。条块石塘。究不如鱼鳞石塘之坚固。按工计料。办理鱼鳞石塘二千二百四十丈。工料脚价。约估银三十余万两。督率工员。上紧赶办。计四十七年冬间。可以完工。应如所奏办理。惟在实力妥为。以期久安黎庶。已于摺内批示。至所称老盐仓立字号、至积字号、二百余丈。不能钉桩处所。应请仍留柴塘。其余一千五百丈。用桩夯打。至四个半时辰。打下一丈四五尺。即不能再打。沙啮桩牢。力能擎石。或可一律筑砌。或应仍存其旧等语。俟阿桂到京时面奏。亦于摺内批示。又据另摺奏称、桩架一副用夫十三名。每日钉桩二根。按例每桩一根。销银五分。承办各员。需帮贴银七八钱不等。查有浙省商捐银二十万两一项。除造船用银约一万两。尚余银十九万两。恳请赏给。海塘以为钉桩夫役额外贴费。毋庸造入报销等语。自应如此办理。不然。此项何用。至所请毋庸报销之处。不报部可也。总不奏明则不可。亦于摺内详晰批示。此项商捐银两。著即赏给该处塘工。交与陈辉祖、严饬工员。实力妥办。不许丝毫累民。俾称其值而民乐于从事。敷其用而功易于告成。方为妥善。且不特商捐一项。即王亶望等前请认罚银两、及王燧、陈虞盛等、查抄之项。均应归入塘工项下。实用实销。如有余存。届期陈辉祖另行请旨。再陈辉祖、以总督兼巡抚。事务繁多。自不能常驻工所。王亶望又系革职之人。呼应不灵署工部侍郎杨魁久任江南。于江浙情形熟悉。著派往浙江。专驻海塘工所。帮同陈辉祖、办理海塘事务。于公务较为有益。除明降谕旨外。将此由六百里、传谕阿桂、陈辉祖知之。　　

○又谕曰、阿桂等具奏、审拟王燧贪纵不职。牟利营私各款。照不枉法论律、拟发往伊犁。自备资斧。永远充当苦差一摺。问拟殊属轻纵。已批交该部。从重核拟具奏矣。王燧身为监司大员。由朕特加擢用。乃不思洁己奉公。贪纵不法。以致民怨沸腾。实出情理之外。非寻常贪纵玩法者可比。其勒买部民女子房屋、及夥开银号等事。实与枉法无异。即从重拟绞。亦不为过。何得仅拟外遣。若凡为地方大员者。罔顾法纪。平日逞其婪索骄纵之私。幸免无事。即可坐享厚赀。从容佚乐。及至事迹败露。不过问拟外遣。何足以示惩儆而彰法宪乎。王燧、即著富勒浑亲身严行押解来京。交与刑部从重治罪。一路小心管押。毋稍疎虞。至阿桂、陈辉祖、审拟此案轻纵之处。并著传旨申饬。　　

○又谕、据郝硕奏、萍乡县巡检宋锴、因县民刘焕章家工人自缢身死。挟嫌将刘焕章、并保正杨自能、拷逼诬认贿和。致杨自能被拷殒命一案。系同知郑邦柱、究出宋锴挟嫌故勘。并署县赵廷枢、率详完结。请将郑邦柱送部引见等语。此等案件。能细心研鞠。究出该巡检等挟嫌故勘、并该县率详完结种种情弊。郑邦柱、尚属能事。著即送部引见。并著该抚、将案内情节、审明定拟具奏。至刘焕章一犯是否系江西久居土著。从前临清逆犯王伦案内人犯。惟归太、刘焕二名。未经弋获安知非该犯增添名字。窜匿逋诛。并著该抚于审讯时、将刘焕章口音。细心察究。严行辨别确实具奏。　　

○以正黄旗汉军副都统存泰、为成都副都统。　　

○乙丑。上自圆明园启銮。西巡五台。　　

○谕、朕此次巡幸五台。经过直隶、山西、各州县。所有本年应徵钱粮。著加恩蠲免十分之三。该部即遵谕行。　　

○予故喀尔喀扎萨克辅国公敏丕木多尔济祭如例。　　

○是日驻跸黄新庄行宫。　　

○丙寅谕、朕此次巡幸五台。经过直隶地方。已加恩蠲免本年钱粮十分之三。惟念顺天、保定等府州属尚有四十五年以前因灾出借谷米麦石及节年因灾缓徵带徵地粮银两。各该处上年夏秋雨水稍多。收成不无歉薄。虽屡经赈恤。民气已纾。但若将旧欠银米。一律徵纳。未免尚形拮据著再加恩将顺天、保定、河间、天津、广平、大名、宣化、冀州等府州属、未完四十五年以前、节年因灾出借谷四万七千九十石零。米三万四千七石零。麦三千四百四石零。又顺天、保定、天津、广平、宣化、遵化等府州属、四十二年以前、节年未完。因灾缓徵带徵地粮起存银五万一千八百二两零。概行蠲免。用示朕轸恤群黎。渥沛春祺之至意该部遵谕速行。　　

○以一等公阿克栋阿、为正黄旗汉军副都统。　　

○是日。驻跸涿州行宫　　

○丁卯。兵部奏、前因粤商李万利船、在电白县属内洋被劫查取疎防职名。据两广督臣覆称、电白营例于每年二月起、至九月止分上下两班出巡自十月起至次年正月止因沿海风信靡常。未有统巡之员。惟海洋重地官兵更换本当周而复始。况商船被劫。正值彻巡期内。巡船即可行驶。又季巡随巡冬月仍令巡哨。而统巡竟不出洋。亦无以资弹压请敕交督臣将所属洋面。按营添设轮哨。酌改巡期。仍令各镇将出巡将备、并汛守官弁职名。按季造册送部并请通行凡有洋面省分。一体详查更正从之。　　

○是日。驻跸三和铺大营。　　

○戊辰。谕曰、文禄现在有疾著解任回京。在刑部郎中上行走。病痊日、另候简用。其直隶按察使员缺。著郎若伊补授。　　

○旌表守正捐躯山西代州民李小二子妻王氏。　　

○是日。驻跸太平庄大营。　　

○己巳。春分。朝日于东郊。遣豫亲王修龄行礼。　　

○孝昭仁皇后忌辰。遣官祭景陵。　　

○谕、此次直隶派出办差兵丁。著加恩赏给一月钱粮。　　

○谕军机大臣曰、喀宁阿、现丁父忧。即回旗守制。不必前来接驾。雅德、曾任山西巡抚。现来行在陛见。著即调补山西巡抚。速行驰赴新任。不必复至行在请训。诺穆亲、亦曾任巡抚。著即由京驰驿前往河南。署理巡抚印务。亦不必赴行在请训。将此速行传谕知之。　　

○钦差大学士公阿桂等、条奏修筑海塘事宜。一、改建鱼鳞石塘二千二百四十丈。原设东西两防同知。责任綦重。请于现任丞倅内、选干练数员。各认段落。经手办理。即以两防厅、及委令协办者。为承办之员。其查收物料。稽察工作。即以奏留、及拣发来浙之丞倅知县。分段派委。定为监办之员。至杭嘉湖、宁绍台、二道。为督办大员。集料鸠工。稽查派委。皆其专责。王亶望、本系总办。应令常川督催。其工程做法。臣仍与公同筹酌。如各有所见。许令具摺陈奏。一、应用条石。二十五万四千八百丈。应照原议。浙江、江苏、二省分办。查鱼鳞塘、遂层收分需厚一尺。宽一尺八寸条石。方能间砌压缝。现飞咨江省。按照尺寸趱办。至浙省运石船、绍属现有三百六十只。由外海济运。每月饬运五千余丈。湖属由内河运工。每月饬运三千余丈。加以江省按月济运。自足敷用。一、应用排桩木、及梅花桩。原派金、衢、严、三府属承办。每月约办塘一百丈。应用桩木一万五千根。分于各该县余银内、勒限采运。责成各该府催解。并饬州县雇觅钉桩人夫到工。至塘工首重底层。现派佐杂各员。分段按照桩木围圆长短尺寸。亲身量记。点检入土如式。一、各处采办木石。应先出示。将给发采购装运各价晓谕。如有短价勒派情弊。严行参处。其运解到工时。即令解役、一面报明总理道员。一面持印票批文。自投管收专员处。立为验收。并用该员印信。给与回照。一、本年应办塘工一千二百丈。拟分三次。每次开槽四百丈。俟钉桩已竣。即挨次开挖。其附塘民居。给银迁移。务令丰裕支给。并饬承办各员。每五日将签桩若干。砌石若干。开具清册。申送查考。王亶望、率同杭嘉湖、宁绍台道、往来稽察。臣仍随时赴工。携带原册查验。一、原请留浙十五员。续留四员。又续请拣发十二员。内丞倅知县十六员。每次办四百丈。每员监办五十丈。止需八员敷用。应分两班替换。其佐杂十五员。亦分两次派委。统俟工竣补缺。如有怠玩者。即行参处。得旨、诸条皆妥。依议行。　　

○是日、驻跸灵雨寺行宫。　　

○庚午。谕、从前进剿金川。所调各省绿营官兵。多有在军前潜逃者。节经降旨。饬令各省督抚严拏。奏请正法。所以重军法。警将来也。现经文绶奏到、川省未获逃兵。尚有七百二十一名之多。但事隔多年。一经拏获。即予骈诛。朕心亦有不忍。兹特开一面。嗣后此等逃兵未获者。如肯自行投首。著加恩免其死罪。发遣伊犁等处。此实朕格外之仁如尚有潜行窜匿。不肯自行投首者。经地方官盘获仍当即行正法。断不能稍从末减。各该督抚等务。俱仰体朕意。明切晓谕。查照道里远近。分立限期。务使穷乡僻壤。家喻户晓。副朕仁义兼尽至意。　　

○谕军机大臣等、昨因喀宁阿丁忧。已降旨令雅德调补山西巡抚。诺穆亲驰往豫省。署理河南巡抚今思在京工部堂官无人。现在止永贵一人兼署。诺穆亲、著仍在京供职。不必前往河南。因思富勒浑、李质颖、于王亶望留眷在杭、及王燧、陈虞盛、藉差侵冒款迹。并不据实参奏。实非寻常督抚失察、仅止革职留任者可比。是以革去戴翎。令其来京候旨。但念其究系到浙未久。现在李质颖、已加恩赏给三品卿衔。办理粤海关监督事务。富勒浑、并著加恩。赏给三品顶带授为河南巡抚仍带革职留任。十年无过方准开复。富勒浑即由途次驰驿前往豫省。接印任事后。即速赴五台行在请训。其未满年限之前。吏部不得以兼衔奏请。俟十年后。再行请旨开复。将此速行传谕知之。　　

○又谕、据阿桂等覆奏、到浙后、留心密访王燧、陈虞盛、积存赀财。何以有数十万之多。查上年办差侵肥情弊。不特陈虞盛业经身故无人举首。即王燧为众所忿怨亦无首告之事其所侵肥。总不出于商办、及各官捐廉两项。又据王亶望称、伊二人办差侵冒。亦所不免。但上年办差。从未派及地方。可以查讯等语。商办官捐。岂王燧、陈虞盛所应得者乎。已于摺内批示此案既经查有侵冒实据。其罪即无可逭使陈虞盛尚在。亦当一并治罪。至阿桂等定拟王燧罪名。仅予发往伊犁。实属失之轻纵。今已交刑部。另行定拟绞候。此案亦即可就此完结。朕意亦不欲再有株蔓。但王亶望系聪明之人。看来阿桂到浙后王亶望自知罪重。自必过为曲谨。阿桂见其情状可悯未免面重见怜之意。即如阿桂等、具奏海塘工程事宜摺内尚有王亶望如果各有所见许令具摺陈奏之语。可知阿桂之查办此案不能不为王亶望存留地步。此等处、岂能出朕之洞鉴。特朕亦不肯为已甚耳。将此由六百里传谕阿桂知之。　　

○又谕、据阿桂等覆奏、查询陈虞盛、王燧上年办差侵渔。不出商办及各员帮办两项等语。看来伊等赀财。竟系侵蚀商捐居多。浙省商人。踊跃办公。固属分所宜然。但陈虞盛、王燧藉差侵渔商力或未免疲乏。不可不加体恤有无应行加恩之处。著传谕。阿桂等、将该省盐务情形。悉心筹画。或于盐引内酌量加增。或竟于查抄及认罚项内酌量赏给银两。俾商力得资充裕之处。详悉妥酌据实具奏。候朕酌量加恩。　　

○是日、驻跸膏腴铺大营。　　

○辛未。上诣尧母陵、帝尧庙、行礼　　

○直隶总督袁守侗奏、直省去秋被水贫民。节经赈恤。惟自文安等处千里长堤、暨天津静海一带、海河叠道格淀堤埝等工。向遇小有残损俱用民力培筑。上年河水涨盛。冲刷过多。灾民势尤拮据。除坍卸无几者。仍劝用民力。其冲塌过甚需土较多之处。请照以工代赈例。分别险要工程土方。酌给银米。下部知之。　　

○是日、驻跸众春园行宫。　　
</div>
    <div class="pagination">
<a href="清实录乾隆朝实录_page1464.html">上一页</a><span>...</span><a href="清实录乾隆朝实录_page1460.html">1460</a><a href="清实录乾隆朝实录_page1461.html">1461</a><a href="清实录乾隆朝实录_page1462.html">1462</a><a href="清实录乾隆朝实录_page1463.html">1463</a><a href="清实录乾隆朝实录_page1464.html">1464</a><span class="current-page">1465</span><a href="清实录乾隆朝实录_page1466.html">1466</a><a href="清实录乾隆朝实录_page1467.html">1467</a><a href="清实录乾隆朝实录_page1468.html">1468</a><a href="清实录乾隆朝实录_page1469.html">1469</a><a href="清实录乾隆朝实录_page1470.html">1470</a><span>...</span><a href="清实录乾隆朝实录_page1466.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
