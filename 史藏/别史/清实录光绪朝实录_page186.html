<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 186 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 186 页/共 1316 页</h1>
    <div class="content">○以郡王衔札萨克多罗贝勒晋丕勒多尔济为三音诺彦部落副盟长。现月　　

○乙酉。谕内阁、傅振邦奏、旧疾复发。恳请开缺一摺。傅振邦现已调补湖北提督。著赏假两个月。毋庸开缺。记注　　

○谕军机大臣等。恭镗奏请饬催协饷等语。乌鲁木齐饷银。应由山东等省按月协济。统计月饷四万两。现仅据山东协解三万两。江汉关协解一万两。闽海关协解五千两。江海粤海两关。各协解一万五千两。计一年所解。不满两月月饷。该城办理募营善后各事。需饷孔殷。著该将军督抚监督等。竭力匀拨。以济要需。并各于就地饷源。每年解交饷银若干。实在协济几月。咨覆该城。俾知月饷确数。不致虚悬。以便通盘筹算。有济实用。将此由五百里谕知穆图善、庆春、刘坤一、李瀚章、丁宝桢、张树声、吴元炳、裕宽、周恒祺、潘霨、并传谕谭钧培、俊启知之。现月　　

○丙戌。谕内阁。本月十五日。保和殿筵燕经管宴大臣。以膳房执差人等。拥挤入殿。奏明将管膳房大臣等交部议处。兹据恩承广寿奏称。十六日遇见灵桂。向伊等言及所□□□尔□实系冤抑。灵桂等明知冤抑。故意妄行□□□尔□奏该王大臣。是何居心。尤不可解等语管宴大臣于执差人等。入殿拥挤。理应□□□尔□奏灵桂何以辄向恩承等。故作周旋之语恩承等复执灵桂之言。哓哓置辩。措辞尤为失当。灵桂恩承广寿均著传旨申饬。嗣后殿廷筵燕。著管宴大臣明定章程。以昭严肃。傥有不遵约束情事。仍著御前大臣等据实奏□□□尔□。记注　　

○又谕。工部奏太常寺咨修物件请循照旧章办理一摺。据称近来太常寺每逢祭祀。前期咨部。请修祭器等件。络绎不绝。经该部咨令将修案声明。并各处祭器造册送部。以凭查核。乃日久并未造报。请申明定例酌立章程等语。著太常寺堂官。将祭器等项。敬谨查明。现在存储者若干。堪用者若干。待修者若干。分别编列字号。造册咨送工部。嗣后遇有应修之件。由该部查明核实办理。另片奏缎疋颜料二库。支发物料及折价。请随时详细知照该部备查等语。著照所议办理。记注　　

○又谕。前因御史邓庆麟奏□□□尔□通州务关厅属管河州判王源祺贪婪不职。请旨查办一摺。当令继格毕道远。就近确切查明。据实具奏。兹据奏称。王源祺句串廪生阎鸿勋。书吏田永泰。出入衙署。每事招摇。遇有乡民涉讼。肆意需索陵虐。并因接眷等事。屡向村民借贷银两。阎鸿勋因流娼控案。索取使费。曾在通州传讯有案。该州判贪婪不职。已可概见等语。王源祺著即行革职。阎鸿勋著革去廪生。田永泰并著一并革役。以示惩儆。记

注

　　

○又谕。镶黄旗蒙古都统明庆奏。病势未痊恳请开缺一摺。明庆著赏假两个月。毋庸开缺。记注　　

○丁亥。上御紫光阁。赐蒙古王贝勒贝子公额驸台吉等茶果。记注　　

○饬部颁给呼兰副都统等印信关防。摺包　　

○以科尔沁镇国公棍楚克林沁。署镶黄旗蒙古都统。译汉　　

○戊子。以神灵显应。颁四川崇甯县新建文昌庙扁额。曰诞敷文德。关帝庙扁额。曰布昭圣武。记注　　

○己丑。孝穆成皇后忌辰。遣官祭慕陵。记注　　

○谕内阁。前因时事多艰。需才孔亟。迭经谕令各直省督抚保荐人才。以备任使。惟恐奇材异能之士。伏处尚多。该督抚等闻见难周。尚未尽登荐剡。必须周咨博访。以广□□穴□又□罗。著大学士六部九卿各直省将军督抚。暨曾任统兵大臣彭玉麟、杨岳斌。加意访求。其有器识闳远。通达治体。为守兼优。长于吏事。以及才略过人。足任将帅。骁勇善战。足备偏裨。熟悉中外交涉事宜。通晓各国语言文字。善制船械。精通算学。足供器使。并谙练水师事宜者。无纶文武两途。已仕未仕。均著各举所知。出具切实考语秉公保荐。不得徒采虚名。滥竽充数。亦不得以无人可保。一奏塞责。庶几人材辈出缓急可资。以副朝廷延揽人才至意。将此通谕知之。记注　　

○又谕。丁宝桢奏□□□尔□庸劣各员等语。四川酉阳直隶州知州刘启镛。性情近利。难膺民牧。资州直隶州知州孙元超。习于钻营。有坏风气。成都府通判林宝光。蒙混舞弊。巧于营私。岳池县知县范懋。嗜好甚深。怠玩民事。珙县知县吴羹梅。躁妄轻浮难资造就。候补知县吴培棠。工于粉饰物议烦滋。均著即行革职。候补知府张轓新。委阿取容。不堪表率著以同知降补。雅安县知县韩道源。年老昏庸。无从振作。著勒令休致。冕甯县知县叶交。性情疲缓。阘茸无能。候补知县刘炳溎。甫任地方。即形纵弛。均著以府经历县丞降补。以示惩儆记注　　

○又谕。丁宝桢奏沥陈年办事情形等语。丁宝桢自＜闲＞任四川总督以来。将地方事宜刻意讲求。竭力整顿。祇因图治太急。以致怨谤滋生。此中功过是非。朝廷自能洞鉴该署督惟当殚竭血诚。破除情面。期于始终不渝。至所称该省京官有请托情事。殊属有干例禁。丁宝桢何以不即时举发。现在事属既往。姑免深究。嗣后各省大小京官。务当各知自爱。如有交通外任。属托营私者。即著该督抚据实□□□尔□奏。勿稍徇隐记注　　

○又谕。前据都察院奏。巳革四川候补同知宋大奎呈诉被□□□尔□冤抑等款。当经谕令丁宝桢明白回奏。兹据奏称宋大奎因亏挪款项。奏明革职拏问监追。系照例办理之事。其所控丁道良盘踞播弄各节。实属无因。至灶商王余照交通京官。奏撤官运盐局等情。曾经被人呈控有案。供有宋大奎等串谋情事。该督拏办该员。并未深究此节。惟以该革员亏空在逃例应缉拏监追。辄敢挟制捏控。请旨治罪等语。丁道良系奏请回避知县。在川年久。虽并未出入衙署。究属不知远嫌。著丁宝桢勒令该员即速离省。不准逗遛。宋大奎挟制捏控。此风断不可长。应如何治罪之处。著该部议奏。记注　　

○谕军机大臣等。本日据王大臣等会议筹备边防事宜一摺。此次俄国所议条约。多所要求。万难允准。虽已另派曾纪泽前往再议。而该国心怀叵测。诡谲多端。不可不先事防范。用折狡谋。天津屏蔽京师。关系全局。李鸿章筹防有年。所有建筑炮台购备战船等事。现已粗具规模。即著将现有兵力。认真整顿。一面备齐战舰。于烟台大连湾等处。择要扼扎。以固北洋门户。奉天营口。本属北洋所辖。该处与烟台海防。责成该督统筹兼顾。庶几呼应较灵。至现在水师不足。仍注重陆师。以期有备无患。李鸿章所部淮军。久经战阵。亦宜有威望素著之宿将统带。在籍提督刘铭传。应否调赴天津。著李鸿章奏明办理。湖南提督李长乐。如其才尚可用。亦著奏调赴津。以资倚任北路绥远城张家口。均属近边。已调刘连捷一军。往驻绥远。其张家口一路。亦宜有兵屯扎。李鸿章所部淮军。现扎山东张秋镇者。人数尚多。著该督酌调此军。派得力将领。统率前赴该处。分扼要隘。并著景丰祥亨将本有额兵认真操防。并于本地边人。无论旗民蒙古。一体＜闲＞募训练。以联声势。该处附近围场地方。弥望沃壤。亦可募军屯田。以为省饷实边之计。现在时事多艰。边防孔棘。全在任事诸臣。殚心筹办。以收实效。不得徒托空言。敷衍从事。致糜饷老师。于防务终属有名无实。李鸿章倚畀最深。责任最重。尤当力肩钜任。宏济艰难。所有一切应办事宜。并著于奉旨一月内。迅速具奏。将此由五百里各密谕知之。洋务　　

○又谕。本日据王大臣等会议筹备边防事宜一摺。此次俄国与崇厚所议条约章程。多所要求。断难允准。已改派曾纪泽前往再议。惟该国不遂所欲。恐其伺隙启衅。必须有备无患。以折狡谋。新疆防务紧要。左宗棠熟悉边情。老于军事。即著将南北两路边防。通盘筹画。务臻周密。本日有旨令刘锦棠帮办新疆军务。刘锦棠金顺两军均在前敌。尤为吃重。并著随时侦探防范。会商左宗妥为布置。锡纶现驻塔城。兵力太单。且与俄人逼处。宜策万全。如能就地选募边人。招来蕃属。亦可壮我声威。著与左宗棠商酌办理。棍噶札拉参。久在边疆。闻为俄人所惮。该呼图克图。前经给假三年。现当用人之际。著锡纶传旨令其销假赴营。统带所部。以为掎角。锡纶驾驭有方。当可收指臂之助。左宗棠前有移营哈密之奏。究竟移扎该处。能否联络声势。有裨前敌。于后路不致悬隔。可以兼顾。该督当斟酌情形。妥筹进止。至练生军以防老师。足粮食以计长久。联兵势以完后路。均系目前要著。并著悉心经画。以固疆圉。现在时势艰难。全赖该督等为国宣勤。同仇敌忾。所有一切机宜。著于奉旨一月内具奏。以慰廑系。将此由五百里各密谕知之。洋务　　

○又谕。本日据王大臣等会议筹备边防事宜一摺。此次俄国与崇厚所议条约章程。势难允许。已改派曾纪泽前往再议。该国不遂所欲。难保不滋生事端。已照王大臣等所议。将东北等处边防。分别筹布矣。惟俄人与日本相交。踪迹诡秘。上年日本已狡马思逞。若俄人此次暗嗾日本生事。狼狈为奸。必将滋扰洋面。南洋地段辽阔。必须严密设防。方能有备无患。著刘坤一、何璟、张树声、吴元炳、谭钟麟、裕宽、勒方锜、谭钧培、懔遵迭次谕旨。将沿海沿江一带防务。妥筹布置。藉杜诡谋。福建之台湾厦门等处。江苏之吴淞长江等口。尤扼要吃重之区。该督抚等当各就地方情形。悉心区画务策万全。并须＜闲＞练陆军。以辅水师。为未雨绸缪之计。毋得稍有疏虞。长江水师。著彭玉麟李成谋认真整顿。随时加意巡防。以期周密。现在水陆设防。需费甚钜。亟应宽为筹备。台湾后山办理多年。迄未就绪。著即酌行停止。腾出饷需。以作海防之用。应如何留扎兵勇。弹压抚缓。俾番族相安无事。著何璟勒方锜悉心筹画奏明办理。现在时艰孔棘。岂可再事因循。不思自强之计。该督等接奉此旨。即著于一月内将筹办事宜。次第举行迅速详细具奏。毋得视为具文。将此由五百里密谕刘坤一、何璟、张树声、吴元炳、裕宽、谭钟麟、勒方锜、彭玉麟。并传谕谭钧培、李成谋知之。洋

务

　　

○又谕。前因崇厚出使俄国。议办条约章程。事多窒碍难行。经王大臣等会议后。降旨令曾纪泽前往再议。惟念俄国要挟多端。心殊叵测。不遂所欲。难保不枝节横生。本日据王大臣等奏。筹议边防各节。自应及时布置。以备不虞。绥远城为近边要隘。防范宜严。曾国荃前调刘连捷一军。驻扎山西。该省现尚静谧。著曾国荃饬令该军移扎绥远城。以资扼守。该将军等务当严饬各将领勤加训练。毋稍疏懈。将此由五百里各密谕知之。洋务　　

○又谕。本日王大臣等会议筹备边防一摺。此次崇厚与俄国所定条约。既未允行。则边备自不容缓。奉天为根本重地。沿海各口。尤关系要。必须有大枝劲旅。居中填扎。方足以资保卫。宋庆一军。从前剿匪颇为得力。现在豫省边境静谧。著涂宗瀛饬令该提督统率所部。迅即前赴奉天营口等处。择要驻扎。俾资御侮。而固边防。将此由五百里密谕知之。洋务　　

○又谕。本日据王大臣等会议筹备边防事宜一摺。此次俄国与崇厚所议条约章程。势难照行。已改派曾纪泽前往再议。惟该国不遂所欲。难保不滋生事端。亟应未雨绸缪。以期有备无患。乌里雅苏台科布多库伦地方。皆与俄国毗连。北路边防甚关紧要。现在已选派土谢图汗车臣汗兵各二千。驻扎库伦。三音诺彦兵二千。驻扎乌里雅苏台。札萨克图汗兵二千。驻扎科布多。各派统带一员。分往扼要防守。仍归该将军大臣节制调遣。并由神机营选派官兵分往各城。认真训练。俾成劲旅。即著该将军大臣等。督率操防。并饬令内外蒙古联络声势。屏蔽沿边。毋令俄人伺隙蹈瑕。狡焉思逞。以固疆圉。边外转运维艰。刍粮不裕。应及时讲求屯垦。以足兵食。且库伦可耕之地甚多。科布多官屯尚有余地。乌里雅苏台所属推河地方。亦有屯田旧迹。岂可任其荒废。并著吉和、春福、车林多尔济、那逊绰克图、杜嘎尔、清安、桂祥、奕榕、那木济勒端多布、酌度情形。认真兴办。冀臻富强。该将军等接奉此旨。即著一月内次第筹办。详细具奏。毋得视为具文。此外未尽事宜。并著随时奏明办理。将此由五百里各密谕知之。洋务　　

○又谕。本日王大臣等会议筹备边防一摺。此次开办东北两路边防。需费浩繁。现在部库支绌。必须先时措置。以备不虞。著户部通盘筹画。先将各省丁漕盐关。实力整顿。并将厘金洋药税等项。责成督抚力除中饱。毋任有滥支侵蚀情弊。俾资应用。惟边防刻即举办。需饷甚急。著户部先于提存四成洋税项下。酌拨钜款。以应急需。一面按年指拨各省有著的项。俾无缺误。其西征专饷。津防水陆路军。北洋海防经费。及淮军专饷。著户部分饬各省关。按年全数解足。东三省练饷协饷各省关未能解足者。亦著勒限解清。毋任延误。将此谕令知之。洋务　　

○又谕。本日据王大臣等会议筹备边防事宜一摺。此次俄国与崇厚所议条约章程。多有要求。断难允准。已改派曾纪泽前往另议。惟该国未遂所欲。难保不伺隙启衅。东三省为根本重地。且吉林黑龙江。两面与俄接壤。俄人近在海参崴地方。悉力经营。巳成重镇。其意存窥伺可知。尤应规画防守。备豫不虞。奉天一省。沿海口岸。最关紧要。现已谕令涂宗瀛调宋庆一军。前往该处。择要驻扎。以为陪都拱卫。该省所有制兵。并著岐元与该提督随时会商。认真训练。务期有一兵得一兵之用。至金州海口关系紧要。应如何豫筹防守之处。著李鸿章岐元会筹办理。吉林黑龙江兵。夙称勇敢。朴实耐劳。果能选择知兵将领训练策励。足成劲旅。其猎户人等。枪枝最长。亦可募用。此外如招集打牲索伦诸部落。及办理垦荒榷税各事宜。为就地取材之策。又金匪人众强悍。如能抚而训之。当不至为敌所诱。富和熟谙该省情形。著铭安督饬该副都统。实力操练。期有实济。并令吴大澂前往吉林。随时帮办。该将军当与妥筹一切事宜。以冀日有起色。编修于荫霖摺。于吉林情形。言之甚为详晰。著钞给铭安阅看。所有珲春等三城及海参崴一带地势情形。并著绘图贴说具奏。松花江久为俄人窥伺。应如何制造战船。添练水师。并著该将军等察看情形。速筹办理。黑龙江地方。应办防边练军各事。著丰绅妥为筹画。次第举行。已革总兵陈国瑞。前在军营。颇有战绩。现在黑龙江戍所。是否堪以起用。著丰绅据实具奏。现在时艰孔亟。外侮凭陵。断不可稍涉因循。不思自强之计。况东三省势逼强邻。即使衅端不开。亦不可一日稍弛边备。所有该省应行办理各事宜。著各该将军等迅速筹办。限于一月内详晰具奏。将此由五百里各密谕知之。洋务　　

○又谕。著浙江提督鲍超。著丁宝桢传旨饬令来京陛见。该前提督曾经办理军务。屡著战功。现在时事艰难。需才孔亟。务当懔遵谕旨。迅速来京。不准推诿迟延。将此谕令知之。现月　　

○又谕。前江西九江镇总兵程文炳。著裕禄传旨饬令来京陛见。该前总兵曾经办理军务。尚属得力。现在时事艰难。需才孔亟。务当懔遵谕旨。迅速来京。不准推诿迟延。将此谕令知之。现月　　

○三品卿衔督办船政黎兆棠奏请病假。得旨。赏假两月。假满即行赴闽。毋再延缓。摺包　　

○命西甯办事大臣喜昌来京陛见。译汉　　

○赏河南河北道吴大澂三品卿衔。赴吉林。随同铭安帮办一切事宜。记

注　　

○命通政使司通政使刘锦棠。帮办新疆军务。剿捕　　

○予积劳病故副将李培椿建立专祠。列入祀典。从署四川总督丁宝桢请也。摺包　　

○庚寅。谕军机大臣等。喜昌昨日有旨令其来京陛见。西甯办事大臣印务。即著左宗棠于甘肃陕西两省。满洲蒙古汉军道员内。拣员奏请派署。现在西路情形若何。久未据左宗棠奏报。暨应如何妥筹布置之处。著该大臣迅速具奏。将此由四百里谕令知之。现月　　

○又谕。昨日据王大臣等奏。议办边防请筹饷节流等语。军兴以来。各省召募勇营。设立各局。原局权宜之计。事平以后。留防各营。叠经谕令裁减。现在水陆勇数尚多。原为弹压地方。缉捕奸宄起见。而意存瞻徇。或安顿勇丁。或调剂统领营官者。实亦难免。至每办一事。动设一局。徒有局务之虚名。并无应办之实事。薪水口粮糜费滋甚。其厘金海运督销等局。甚至有官绅并不在事。安坐而得薪水者尤属不成事体。前因御史黄元善戈靖先后奏请。叠次降旨。令各省迅即裁并。仍多视为具文。似此年复一年。饷源何由充足。除直隶陕甘等省须办边防。云南广西营勇无多。均无庸议减外。其余各省将军督抚。务将该省勇营。详细斟酌。大加裁减。某处裁去几营。某营归并某营。即行分晰具奏。仍一面严查缺额。暨克减名粮等弊。并著懔遵前旨。迅裁各局。其某局应裁。某局应并。应留之局。实在有事可办者。约须几员。所有员役等薪粮。共需若干银两。务当详晰奏报。不得因委员等无可位置。稍为迁就。沿海各省。向有额设外海水师。原为平日绥靖海疆之用。自轮船驶行后。此项战船全无所用。亦宜变通旧制。分别裁汰。各该将军督抚目击时艰。饷需支绌。谅能破除情面。实力奉行。不至仅听营官委员藉口之词。一奏塞责。以上各节。每省每年可腾出饷需若干。经费若干。务须不避怨嫌。悉心酌核。于奉旨一月内。迅速妥筹具奏。一面咨报户兵二部。由该部随时稽查。以昭核实。将此谕知户部兵部。并由五百里谕令各将军督抚知之。洋务　　

○命镇国公荣毓守护东陵。译汉　　

○派宗人府府丞夏家镐知贡举。　　

○以兵部左侍郎奎润署都察院左副都御史。译汉　　

○蠲缓浙江芦沥、钱清、西兴、长亭、杜渎、横浦、浦东、海沙、鲍郎等九场被灾地方新旧灶课。并蠲免仁和、海沙、鲍郎、芦沥、横浦、浦东等场未垦荡地上年应徵钱粮。记注　　

○辛卯。孝圣宪皇后忌辰。遣官祭泰东陵。记注　　

○钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。礼亲王世铎等奏。会议已革都察院左都御史崇厚罪名。比律定拟斩监候一摺。著照所议办理。该部知道。洋务　　

○谕内阁。刘坤一等奏。查明勒休知县押毙人命请革职讯办一摺。广东新兴县知县卓诚。前经该督奏□□□尔□勒令休致。兹据奏称查明该员前在新兴县任内。因清查田亩。纵差骚扰辄将乡民冯隆德冯亚二先后押毙。实属玩视民命。卓诚著即革职。提案确讯。严行惩办。民闲词讼案件。必应随到随审。以免拖累。广东各州县。延阁词讼。已成痼习。著该督抚实力查察。如有积压稽延等弊。即行据实严□□□尔□。以苏民困。记注　　

○江苏巡抚吴元炳奏。筹备船械情形。得旨。据奏已函商李鸿章代购快船两号。其龙骧等四号蚊船。既须修理。即著于拨到后。赶紧办理。如何另筹添购。并著酌度情形。与李鸿章妥为商办。惟新船购到需时。目下防务紧要。著将现有之兵轮。先行认真操练。以备缓急。摺包　　

○壬辰。谕内阁。御史朱以增奏。顺天直隶所属王庄。请遇灾酌减分数。并佃租归官徵解一摺。据称顺天直隶各属。内有王贝勒所受庄田。每遇灾荒。为蠲缓恩旨所不及。各府仍派人徵收。不肖庄头等。迫令贫佃交足。送官监比。并有侵吞中饱等弊。以致贫佃受累。王贝勒并不获益。请饬整顿等语。著顺天府府尹直隶总督通饬成灾各属地方官。如有贫懦佃户。送官监比者。务须持平办理。并著咨商户部妥议章程。嗣后如遇偏灾。所属王庄租额。查照灾分轻重。酌减成数。或将庄田佃租。由地方官代为徵解。一并奏明办理。记注　　

○旌表遇贼殉难江苏吴县周叶氏金叶氏。刲臂疗夫长洲县谢钱氏。现月　　

○以筹办俄防。派遣蒙古各盟旗兵。分扎库伦。令户部拨银一万二千两。制备蒙古包。需用军火器械。令神机营酌拨。洋务　　

○癸巳。谕内阁。户部奏。筹备饷需一摺。国家□山戊不□入□山戊不

</div>
    <div class="pagination">
<a href="清实录光绪朝实录_page185.html">上一页</a><span>...</span><a href="清实录光绪朝实录_page181.html">181</a><a href="清实录光绪朝实录_page182.html">182</a><a href="清实录光绪朝实录_page183.html">183</a><a href="清实录光绪朝实录_page184.html">184</a><a href="清实录光绪朝实录_page185.html">185</a><span class="current-page">186</span><a href="清实录光绪朝实录_page187.html">187</a><a href="清实录光绪朝实录_page188.html">188</a><a href="清实录光绪朝实录_page189.html">189</a><a href="清实录光绪朝实录_page190.html">190</a><a href="清实录光绪朝实录_page191.html">191</a><span>...</span><a href="清实录光绪朝实录_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
