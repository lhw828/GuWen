<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1838 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1838 页/共 1860 页</h1>
    <div class="content">○谕军机大臣等、昨据玉德奏、登莱青三府。仅得雨一二寸。未能深透。倘五月底尚未普沾渥泽。即亲往查明等语。本日该抚又有报到。朕以为缺雨地方。自己得有醲膏。乃细加披阅。登莱青三属。仍未得雨并据称将秋审赶办完竣。即往确查看此情形。该省迤东各属。现在望泽甚殷。未知日内曾否续沾渥泽。秋成有无妨碍。朕心殊为廑念。著传谕该抚、即速查明。据实覆奏。毋得稍存讳饰。　　

○戊辰。谕、安徽巡抚员缺。著汪新补授。其湖北布政使员缺。俟另行简放。并饬令速赴新任。以便汪新交代抚藩印篆。即赴安徽任事。苏凌阿俟汪新到任、交卸安徽巡抚印务后。仍即驻劄清江浦一带。兼署江苏巡抚印务。再令张诚基来京陛见。　　

○又谕曰、祖之望、前已补放云南布政使。念其亲老。著调补湖北布政使。俾就近迎养。以示体恤。祖之望接奉此旨。即速赴新任。接受抚藩两篆。以便汪新交代。速赴安徽新任。俟军务完竣。毕沅回至武昌、接交抚篆后。祖之望再行来京请训。亦不为迟。其云南布政使员缺。著熊枚补授。江苏按察使员缺。著康基田补授。康基田熟习河务。著仍帮办河道事务。　　

○又谕、上年吏部议处刘之协在扶沟县脱逃案内、河南省巡抚藩臬道府、分别降革一本令军机大臣存记。俟定案时再行请旨。昨据军机大臣会同刑部、将邪教案犯。分别定拟具奏。业已降旨准行。所有河南省该管各上司。除穆和蔺业经革职、发往乌噜木齐效力外。吴璥、陈文纬、身任两司。乃于属县脱逃要犯。捏禀诿卸。毫无觉察。即应照部议降调第念藩臬系统辖之员。于州县事务。非如道府之切近可比。前已降旨摘去顶戴。并于刘之协未获以前。不准支领养廉。吴璥、陈文绎、姑著从宽留任。仍俟缉获刘之协后。再予开复。　　

○己巳。谕、刑部具题、赤峰县抢劫盗犯图们桑一案。阅本内图们桑原籍山东。在口外生长。因为图什土之婿。遂取名图们桑。们们音义无别。如图们桑另有汉名。定拟时称该犯即系某人。尚系有因。蒙古语图们桑、系万数。与图扪桑有何分别。乃该督原疏、辄称图们桑即图扪桑。而刑部亦不加改正。率据以具题。均属错误。刑部堂官、直隶总督、俱著饬行。　　

○庚午。以户部侍郎惠龄、兼正黄旗满洲副都统。　　

○辛未。谕曰、此次剿捕逆苗。福康安等带领官兵。痛加剿洗。自攻克黄瓜寨以后。穷追罙入。屡次克捷。业经叠沛恩施。优加奖叙。但该处万山丛杂。贼匪负嵎固守。兼以阴雨连绵。官兵等冒险进攻。攀岩越坎。不辞劳瘁。连克苏麻西梁等寨。此次复攻克大乌草河一带苗寨。官兵等昼夜冒雨打仗。无不奋勇争先。实为出力。所有头等侍卫温春、著赏给克丑巴图鲁名号。副将那丹珠、著赏给哈齐贤巴图鲁名号。参将长春、赏给多托礼巴图鲁名号。游击马登朝、赏给志勇巴图鲁名号游击阿林布、赏给法克进巴图鲁名号。汗牛行营都司格宗多尔济、赏给藏博巴图鲁名号杂谷脑行营都司策旺赏给达木吉彦巴图鲁名号。河西行营游击达果。赏给巴济彦巴图鲁名号。河西行营外委斯丹巴、赏给吉雅克巴图鲁名号。仍照例各赏给银一百两其二等侍卫定西鼐、著升为头等侍卫。三等侍卫巴兰、著升为二等侍卫。蓝翎侍卫富森德、著升为三等侍卫。蓝翎长吉勒通阿、著以蓝翎侍卫升用。副将王承勋、游击张永祺、都司马瑞图、八角碉行营守备板达尔甲、候补游击魁保、额勒登、俱著赏戴花翎。守备褚大荣、河西行营千总阿桑、杂谷脑行营千总扎多阿思达、杂谷脑行营都司阿忠、上孟董行营千总旺加保、乾堡行营守备沙克甲、九子寨行营千总额斯热尔直、别斯满行营守备任扎尔吉、宅垄行营都司郎卡穆、河西行营守备朗喀尔吉、均著换戴花翎。守备李应贵赵永成、千总游栋云、陈廷玉、马良柱、达自祥、何连兴、把总游金阶、张应贵、武举熊芝林、外委马正雄、马光宇、施联科、焦凤、虎镇川、张国保、柴应登、边得智、八角碉行营千总特巴宅垄屯外委普占、河西行营把总得日塔尔、汗牛行营把总噶图、别斯满行营外委阿卜穆、河东行营把总思丹巴尔吉、河西行营外委苏穆普、汗牛行营外委撤帕俱著赏戴蓝翎。乡勇头目罗三杰、苗百户陇老观、俱著赏给六品顶戴。赏戴蓝翎。苗百户石老三、前已赏给六品顶戴。亦著赏戴蓝翎。其绿营屯番兵丁俱著再赏一月钱粮。以示朕体恤戎行。奖励勤劳至意。　　

○又谕、昨阅国史馆进呈于敏中列传。朕详加披阅。于敏中以大学士在军机处、南书房、行走有年乃私向内监高云从探问记载。又于甘肃监粮一事。伊为之从中主持。怂恿开捐。以致酿成捏灾冒赈钜案。因此案发觉时。于敏中先已身故。不加追究。但于敏中简任纶扉。不自检束。既向宦等交接。复与外省官吏夤缘舞弊。即此二节。实属辜恩。非大臣所应有。使其身尚存。必当从重治罪。今虽已身故。若仍令其滥邀世职。又将何以示惩。于敏中之孙子德裕、现官直隶知府。已属格外恩施。所有承袭轻车都尉世职。著即彻革。以为大臣营私玷职者戒。　　

○谕军机大臣等、据梁肯堂奏、查阅营伍一摺。内称阅过提标中左右三营。及昌平、密云、顺义、石塘三屯协、潘家口、遵化、蓟州、喜峰路、山永协、山海路、居庸路、古北口、并八沟、唐三营等处兵分别奖赏责革等语。梁肯堂于初九日在古北口送驾回省。距今不过旬日。提标中左右三营官兵。自可就近在古北口较阅。即如昌平密云顺义等处。尚可顺道查验。若如喜峰口、山海关、居庸关等处。相距千余里。该督早夜遄程。尚恐不及。何能逐一较阅。况八沟、唐三营等处。系在热河东北。该督甫经旋省。又岂能飞渡出关。断无是理。竟成笑话。或提督先经阅过。该督再行覆阅。亦应于摺内详晰声明。该督摺内并未声叙。是该督所称、勤加操演奖赏斥革之处。该督既未亲履其地。则所谓奖赏者何人。又斥革者何人。不过以想像虚词。将旧存摺稿。照样钞誊。一奏塞责。讵知朕日理万几。于臣工章奏。无不详加披阅。岂似该督之漫不经心经目。朦混塞责耶。该督即以为照例陈奏之件。可以含糊声叙。亦应斟酌情理。所谓君子可欺以其方。难罔以非其道。梁肯堂不应若此。著传旨严行申饬。仍即据实明白回奏。　　

○谕军机大臣曰、福康安、和琳奏、官兵分路进剿。于重山骤雨之中。将弁兵丁等、无不争先攀陟。奋勇穷追。连克大小苗寨六十余处。木城四座。石卡三十五处。歼毙贼苗不可胜计。皆由福康安等调度得宜。而官兵争先效命。奋勇出力。览奏之下。均属可嘉可怜。著赏福康安、和琳、大小荷包。并赏给额勒登保、德楞泰、穆克登阿、达音泰、花连布、朱射斗、诸神保、小荷包各二个。其余带兵之侍卫章京等、除此次业经赏给巴图鲁名号、并升等赏翎各员外所有色灵额等二十七人。俱著赏给小荷包各一对。以示鼓励。至候补游击六达色千总王农、邓元富、外委万钦、因带兵杀贼。被枪阵亡。实为可惜。著福康安等即咨部优恤。所有受伤之千把外委、及阵亡兵丁、亦即查明咨部、分别赏恤。其游击王重品、既据福康安等查明、实系临阵受伤。坠马身亡。亦著加恩照阵亡例、咨部给与恤典。又据毕沅等奏、龙鼻嘴等十二寨头人石兆元等、携带男妇五百多人。诣营乞降。现饬妥为安插等语。所办尚好。目下首逆未擒。凡有投诚苗众。自不得不量予安插。以解散贼党之心。但苗心多疑。仍当随时防范。勿任反侧滋事。其随同防剿之武举张尚林、武生田占魁、守备衔张启坤等、均著交与福康安等、如查明伊等实在出力。亦著一体酌量奖赏。　　

○钦差大学士公调任闽浙总督福康安、贵州巡抚冯光熊奏、黔省现存军需银两。少不敷用。若不早为筹备。恐致临时掣肘。且将来查办善后留防官兵。赈借难民复业耔种一切费用繁多恳恩于湖北江西等近省赏拨银一百万两。迅即解黔以备接济动支得旨允行。　　

○予福建水师营出洋遭风淹毙。外委周录等二员。马兵范天养等十二名。战兵胡章等七十九名、各恤赏如例。　　

○以编修陈万青为广东乡试正考官。刑部主事言朝标、为副考官。兵部郎中周元鼎、为广西乡试正考官。编修缪晋、为副考官。翰林院侍读陈崇本、为福建乡试正考官。翰林院侍读学士吴树本为副考官。　　

○以伊犁总兵德光、陕西兴安镇总兵皂君保、对调。　　

○旌表守正捐躯直隶滦州民魏守忠妻张氏。　　

○壬申。谕军机大臣等、前闻僧保住、在仓场任内。有婪索情事。因念系宗室。格外矜全。是以将伊与宜兴对调。又派赴哈密换班。以示惩儆。昨僧保住来至热河谢恩。当令军机大臣传询。据称在仓场时。诸事未能妥办。以致纰缪乖张。无颜与人质对等语。是其不自检束。已自认属实。刘秉恬与僧保住、共事将及一年。断无不知之理。何以并不据实参奏。即宜兴虽到任未久。已将数月。前任之事。后任亦断无不知之理。何以亦未奏及。刘秉恬著传旨严行申饬。宜兴著传旨申饬。仍著将僧保住、究竟如何声名平常。任意婪索。伊二人因何徇隐不奏之处。据实覆奏。勿再支饰。谓既被婪索之人。谁肯自应虚词。致干重戾。　　

○以故云南景东厅属土知府陶士橒弟士栋、管土知府事。　　

○癸酉。孝恭仁皇后忌辰。遣官祭景陵。　　

○谕、据蕴端多尔济奏、车臣汗齐旺多尔济病故。齐旺多尔济正当壮年。甫经袭爵。遽尔病故。殊属可悯。著加恩赏银二百两。料理丧事。所赏银两。即于乌里雅苏台库内动支。　　

○甲戌。谕、据保宁等奏、将发遣伊犁充当苦差之祥泰、请赏给主事职衔等语。祥泰原犯情罪。有出赀放债取利一事。身系官员。如此贪利。讵可复赏职衔。保宁等所请。甚属瞻徇。著申饬。祥泰著再留十年。期满即著回旗。毋庸赏给职衔。　　

○功臣馆纂办台湾安南将弁官员列传告成。议叙纂修提调等官有差。　　

○以故贵州镇远府属五品土官何经侄道纲、袭职。　　

○丙子。谕曰、玉德奏、据署泰安县知县张晋禀称、衮沂曹道德明、自衮州赴省。擅发传单。饬令备办夫马。因该县未能供备。该道家人承差、将驿夫人等肆行殴骂。该县家人徐元、与之理论。道差即将徐元扭至公馆。德明。复将徐元杖责。伤重不能起立。请将德明革职审拟等语。各省驿站。凡奉差官员。屡经饬禁。尚不许其纵容家人需索骚扰。德明身为本省道员。即有公事上省。理当自备车马何得违例、饬县代为豫备。复听信家人之言。将该县管号家人、重责不起。上司家人长随。虽严加约束。犹难保其不向属员私行勒索。若再明知纵容。益复无所忌惮。何事不可为耶。德明似此任性乖张。殊属可恶。岂止革职所能蔽辜。著即革职拏问。交与该抚提同人证严审究办。如所责之徐元、伤痕渐次平复。即按律定拟具奏。倘徐元竟因伤身死。即将德明拟抵。用昭惩创。署泰安县知县张晋、于本省上司扰累驿站。不为徇隐。即据实禀报。尚为持正。著该抚于审明此案后。出具考语送部引见。以示奖励。至外省督抚司道府等、经过州县。私令代备夫马供应。想亦在所不免。此事经署令张晋禀出。玉德即据以具奏。究明办理。若该州县因系本省上司。含忍不报。而督抚等亦必暗为消弭。未经破露者。谅复不少。督抚司道等养廉丰厚。理应洁已奉公。并严管家人长随。毋许滋事。方为称职。嗣后惟当倍加谨慎。以德明为前车之鉴。若再有似此违例扰累情事。一经发觉。必当加倍治罪。决不宽贷。将此通谕知之。　　

○谕军机大臣等、据吉庆奏、海塘沙水情形一摺。并绘图呈进。朕详阅图内、潮势逐渐北趋。与塘根日相逼近。向来海潮溜势。或南或北。趋向靡常。此次近北、将二十余年未迁。不可不虑。现在南岸阴沙日涨日阔。潮汐渐向北趋。恐塘根不无吃重。朕意或将南岸嫩沙嘴处、开一引河。引溜南趋。庶北岸塘工不致著重。已于图内画圈、粘签标志发去。但从前陈辉祖、曾经奏请开挖引河。俾范公塘一带溜势。开向南行。讫无成效。今又隔十有余年。今昔情形或有不同。是否可行。著传谕吉庆、即照粘签之处。详加相度。悉心妥办。果能将南岸嫩沙处所。开挖引河。俾潮势归于中泓。不致北趋。塘根益资巩固。自属甚善。或该处竟系活沙。若致旋挖旋淤。徒劳无益。亦不妨据实奏明。不必拘泥遵旨。朕思虑所及。不得不随时指示。想吉庆自能善体朕意。酌筹妥办也。将此谕今知之。　　

○又谕曰、梁肯堂奏、各属先后得雨。自二三四五六寸、至深透不等。览奏欣慰。前因此间连日天气多阴。日有阵雨。朕以上年夏间。亦因雨泽过多。以致畿辅一带。被水成灾。是以前次屡见得雨。方切过多之虑。所谓经事多则畏心多也。今热河地方。业已快晴数日。兹据该督奏称、各属雨泽。适足以资接润。禾苗均受滋培。看来今年雨水并不为多。但六七两月。为日正长。惟当益加敬惕。以期感召顺调。该督不可稍存满假。致有懈弛也。再福康安、和琳、剿捕逆苗。节据攻克各处苗寨。贼势现已穷蹙。首逆可不日就擒。朕盼望捷音。甚为廑切。著传谕梁肯堂、遇有福康安等捷报过境。即饬令加紧遄驰飞递。早纾宵旰。想该督自能仰体妥办也。　　

○丁丑。谕、据伍拉纳等奏、鹿仔港巡检朱继功、于丁忧卸事后。旋遇贼匪滋事。即携带家属搭船内渡。请将该巡检革职。发往新疆效力赎罪等语。台湾贼匪滋事。如该巡检尚未丁忧。或系州县以上等官。自应在该处督率兵民。协力剿御。今朱继功不过巡检微员。且已丁忧卸事。若伊深明大义。自请留于汛守。帮同堵御。固属可嘉。兹该巡检因业已丁忧。并无职守。闻贼滋扰。挈眷内渡。与畏罪潜逃。本属不同。况伍拉纳身为总督。遇有台湾贼匪陷城伤官之案。尚不亲身前往督办。转在内地迁延观望。迨经朕叠次降旨严饬。始于四月二十八日放洋。况朱继功以丁忧巡检微员。岂转可责其挈眷内渡。遽加以远戍之罪。此乃伍拉纳因其身未渡台。惧干谴责。特借参劾朱继功、欲以掩其畏葸迁延之咎。实属不知羞耻。可笑。朕于臣工功过。无不权衡至当。虽微末巡检。亦岂肯使之稍有屈抑。朱继功著免其革职治罪。此等人终身不可用也。又据奏捕盗不力之参将许廷桂、请革职留缉一摺。参将职分较大。乃废弛捕务。尚属应参。然此乃三月初间之事何以迟至四月二十后、始行具奏。亦必系署提督颜鸣汉查出。伍拉纳不得不会同参办耳。至其另奏拏获在洋行劫首夥盗匪。分别正法一摺。前据魁伦奏、五虎门为商船出入之所。盗匪即在彼停泊。商贩裹足。关税缺额。若伍拉纳所奏屡次拏获多犯。果皆情真罪当。又何至近在省会地方。尚复盗劫频闻。毫无忌惮。是其所获之犯。想亦不过余匪未必尽属盗首。且或有屈入者。皆不可知。总之伍拉纳平日于地方公务。种种废弛贻误。及贼匪滋事。又复在内地逗留。其不即亲往之罪。实百喙难辞。现已将伊革职。交魁伦等质审。俟审明到日。再行核办。此时转不值加之训饬也。　　

○戊寅。谕、前因闽省各属仓库多有亏缺。诸事废弛。降旨将福康安调任闽浙总督。并令魁伦暂署巡抚印务。嗣因福康安赴闽。尚须时日。复令长麟驰往署理督篆。并将姚棻调任福建巡抚。前往会同魁伦查办。本日据姚棻奏到、业已自黔起程赴闽。且称前任该省道府。知每年奏销。俱系年清年款。未闻有亏缺之事。惟常平仓谷。因滨海地方潮湿。每遇出陈易新。不无盘折。亦皆备价存库。秋成买还等语。若所奏属实。则该省仓库、何以亏空如许之多。姚棻经朕特调。惟当秉公查办。不可意存回护。其从前之咎。转属可原。想长麟接奉谕旨。不日亦即可先抵闽省。但思长麟姚棻到彼。合之魁伦、共有督抚三人。会同查办。未免人多。转致掣肘。且长麟向来办事。每喜务虚见巧。不能结实认真。伊与伍拉纳、系同旗觉罗支派近属。又安保不存回护。魁伦系原参之员。所办尚有端绪。姚棻现已起程赴闽。即可会同魁伦、详悉查办。转不必长麟在彼。徒滋推诿。长麟自粤东赴闽。道路较近。自当到在姚棻之前。俟姚棻抵任后。魁伦将抚篆交与姚棻。即行接署督篆。广东亦属海疆。关系紧要。长麟即著回两广任事。魁伦仍俟福康安到闽后。再将督篆交卸。回伊将军本任。现在福康安剿捕逆苗。指日即当奏捷成功。其未到闽浙以前。魁伦、姚棻、当和衷秉公。严密查办。毋得稍有袒庇瞻徇。致负委任。　　

○己卯。谕曰、魁伦等奏、闽省仓库亏缺。从前奏过谷六十四万余石。银三十六万余两。本非实数。又有续亏。前后约共二百五十万两以上。现查明省城两厅、两县、亏空仓谷五万三千余石。库项七万八千余两。请将现在闽省之告病同知李振文、邵武县知县李堂、将乐县知县路钊、降调知县郭廷魁、上杭县知县姚鹤龄、革职严审定拟。查明任所赀财变抵。其已离闽省之方维宪秦为干等十二员。亦飞咨各旗籍查明家产、追出归款等语。此事大奇。各省仓库。帑项攸关。岂容丝毫亏短。乃闽省各厅州县。任意侵那。省城两厅两县。已亏空仓谷五万三千余石。库项七万八千余两之多。其余各处。更可不问而知。历任督抚藩司。以及该管道府。并不随时揭报查参。所司何事。且恐其中有通用染指情弊。此而不彻底究办。其何以重仓库而儆官邪。魁伦等所奏尚为允当。李振文、李堂、路钊、郭廷魁、姚鹤龄、均著革职拏问。交与该署督抚、提同经手书吏人等、严审定拟。仍按数追赔。至台湾余匪。已节报拏获将次净尽。并无必须杨廷理在彼帮办之事。前巳简发京察记名道府十六员。并令驰驿前往。即日可到。知县一项。本年大挑亦已发去五十余员。尽敷补用。杨廷理及知府邓廷辑、徐梦麟、知县张映斗、卢焌、亦著革职拏问。交该署督抚审办。其台湾道、福州府知府员缺。即著该署督抚于发往京察人员内、拣选二员。奏明补授。其已离闽省各员。即照现任人员。一体查办。伍拉纳前已革职。计此时伊已可内渡。亦著拏问。浦霖、伊辙布、前已革职。令吉庆转饬沿途截解回闽。并著拏问。一并交该署督抚归案审办。又据魁伦奏、该省近日米粮市价。已较前渐减。省城平粜。原定每升三十二文。现商之藩司、酌减去八文等语。该省粮价昂贵。民食维艰。朕正深廑念。今阅魁伦此奏。稍为慰怀。所办尚好。其减粜钱文。将来如不敷原价。亦即于各该革员等名下。照数追缴。以示惩儆。　　

○是月。署两江总督苏凌阿奏、臣自江宁起身赴苏。沿途察看秧苗插莳。弥望青葱。寻据各属禀报。五月初旬连得透雨。秧田沾足。农民欢忭。粮价平减。地方亦极宁谧。得旨、欣慰览之。　　

○江西巡抚陈淮奏、闽省米价昂贵。奏明来江采买。惟因此时青黄不接。粮价稍增。若再行采买。必致市侩居奇。现在常平仓谷尚属充裕。拟令各属即于仓贮内碾米十万石。赶交闽员运回。得旨、若果如此。则甚美之事矣。　　

○福建巡抚浦霖奏、接准盛京将军衙门咨称、琉球国番民米情兼个段、那田、真势等三人。在洋遭风。漂入朝鲜国。又准浙江巡抚吉庆咨称、琉球国番民比嘉等三人。在洋遭风。漂至象山县地方。并委员护送来闽。照例抚恤。送回本国。报闻。　　

○山东巡抚玉德奏、五月十六七八等日。各属陆续禀报沾雨优渥。禾苗一律畅茂。若旬日内再霈甘霖。秋成可期丰稔。现又蒙恩借粜兼施。口食有资。粮价平减。得旨、览奏略慰。断不可存讳饰之念。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十九



大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。六月。庚辰朔。谕军机大臣等、据和宁奏唐古忒番民、刃毙廓尔喀商民、审明正法一摺。所办甚是。此案噶尔达、因向穆吉赖索讨房租不给。两相争闹。噶尔达辄用小刀将穆吉赖刃伤殒命。前藏为各部落番民聚集之所。似此逞凶毙命。自应立正刑诛以彰国宪和宁于审明后、即将噶尔达正法所办尚为迅速。但穆吉赖、系廓尔喀商民在藏贸易今被内地番民刃伤致毙。将来便中不妨将此案情节厓略。告知拉特纳巴都尔俾知天朝法律森严。中外一体毫无枉纵。自必益深敬畏。于藏地更为有益。将此谕令知之　　

○以刑部郎中项家达、为四川乡试正考官。编修王宗诚、为副考官。御史宋澍、为湖南乡试正考官。户部主事章守勋、为副考官。　　

○旌表守正捐躯山东堂邑县民李朴妻路氏　　

○辛巳。谕军机大臣等、前因步军统领衙门奏陕西安定县民王道生、呈控该县采买扰累一案。降旨令景安、张若渟、驰驿前往会同勒保秉公查审并将前此富平县民雷增科呈控该县重徵苛派一案一并交伊等会审景安张若渟、系于四月二十三日在京起程迄今巳一月有余。计到彼后于控案事件。早应审有头绪本日据勒保奏到于五月初九日、驰抵富平景安等先已到富等语是该侍郎等系先赴富平审办。前曾谕令景安等至该省时如勒保尚未到彼即著先行查办今勒保到彼又阅二十余日。自应迅速审明定拟具奏、何以至今未据奏到著传谕景安等即将富平一案审结具奏后。再赴安定、迅速查办如地方官心存回护或将应讯人证等辗转关提藉词延宕景安等系特派审办之大臣亦当据实参奏毋得稍有瞻顾。以致控案久悬致干咎戾。　　

○壬午。谕军机大臣等、贼匪经官兵屡次剿杀之后。尚敢分路肆扰实为可恶高村、岩门、前此德楞泰在彼往来巡查贼匪不敢窥伺。德楞泰前赴花园一带。续经福康安等调赴军营。福宁即应派令苏灵前往德楞泰之地驻劄。以便随时稽察。堵御该督一味畏葸仍留苏灵在镇筸、为其护卫。遂使贼匪窥见高村一带无大员弹压。肆行焚掠况该督带兵驻劄镇筸亦应控听贼踪随时剿捕乃安坐诚中一筹莫展无怪贼匪欺其无能为此反噬之计。即刘君辅系提督大员前此带兵救援永绥时转为贼所阻隔直至福康安等统兵进剿始解永绥之围。派令该提督在彼驻劄亦应带兵于永绥花园一带往来剿贼乃竟株守不进以致粮运阻隔试思镇筸永绥、福宁刘君辅未到之先该处备弁尚能固守无虞。岂此时有总督提督带兵驻劄、转虑其或有疎失耶至岩门、高村为镇筸后路自应亟筹疏通该处兵力因贼匪众多不敷剿捕自不得不酌量添调。以资剿御之用。福宁现已咨调荆州满兵二千名亦足以壮声势而供派拨。但福宁既知镇筸一带兵力单弱何以并不早请添调。直至贼匪到彼滋扰。始行计及。虽同日据毕沅奏、由荆至辰一水可通已饬妥为豫备。所办尚好。但究恐路远不能克期到齐看来福宁竟属懦怯无能毫无调度。苏灵于带兵打仗尚为熟练满兵未到之前。福宁惟当率同该镇察探贼情随时剿捕留心。防范勿再贻误干咎至高村岩门在大乌草河鸦酉鸭保之南福康安等。现由大乌草河进攻贼巢贼匪为大兵追压。故又窜入高村等处。潜行焚抢。以冀苟延残喘。此时福康安带大兵由北而南。若福宁亦能带兵夹攻。由南而北岂不更易蒇事惜该处兵力稍单。不能会剿。致贼人得以肆出滋扰。但贼匪诡诈多端。不过因见灭亡在即分遣党与。赴高村岩门一带、焚烧抢掠、以为牵掣官兵之计福康安等惟当坚持定见并力进攻贼巢。但将贼首四人。按名擒获。其党自必纷纷溃散。不可因镇筸后路。现有贼众肆扰伊二人中又分投往援。以致兵分见单蒇功转需时日。至高村岩门道路。现为贼阻隔。而永绥等处。亦据惠龄奏张廷彦咨称贼匪滋扰。粮道不通。粮运军火。为军行第一要务。福康安等当豫为留心宽余储备。设楚省台站。急切不能疏通。必须仍由川黔一路源源接济无误供支。方为妥善。至惠龄前已有旨补授户部侍郎。并令回京供职。但现据福宁等所奏各情形。湖北湖南交界处所。未便无大员驻劄。惠龄仍著留于该省署理湖北巡抚印务。以资接济堵御。其所奏里耶。地方添兵驻劄。自应如所奏办理。　　

○癸未。谕曰、福康安和琳奏、游击三格马天奇、那清阿守备七十一等。随同打仗。俱属奋勉等语。贼苗于隆团一带。出没无常肆行滋事。该游击等于贼匪扑卡时能带兵奋勇追剿。尚属出力三格马天奇、那清阿、七十一、俱著加恩以应升之缺先行升用。以示奖励。　　

○谕军机大臣等、黄瓜寨贼匪滋扰。经福康安等转回。督率剿散于十七日、复至大乌草河。再筹进剿劳苦实甚大乌草河现既水涨贼人又复并力抵御若不能即渡或可另寻别路。绕往贼巢或可于该处酌派官兵。与贼接仗。使贼不觉官兵于上下觅路径渡为暗度陈仓之计此亦一法又据福康安等奏、探明路径。于何处可得便宜。即由何处设法攻剿所想甚是兵贵临机应变守待大乌草河原属无益惟望及早稳渡。迅得成功。又据福康安奏剿散高村一带苗匪。道路疏通一摺。此次参将佛宁疾驰前往奋勇夹攻贼被枪炮伤毙及落河身死者。不计其数。实为奋勇可嘉。佛宁著赏戴花翎。都司伍尔卿额王朝佐、董宁川、帮同追杀。亦属出力著交福宁查明。以应升之缺升用。以示奖励。至高村滕姓帮同官兵守御并屡次杀贼。为贼所恨焚烧房屋。一门五口被害。情殊可悯。除滕宗瓒、前巳赏给六品顶戴外。其受伤救母之滕庚仁亦著先行赏给六品顶戴。被害家口即著福宁查明。优加赏恤至贼匪每遇官兵进攻。輙放枪抵御。其藏匿火药必多。官兵所用火药虽巳宽为储备。但向来绿营陋习。未见贼踪。即先放枪。及至贼已临近。转致火药不敷鸟枪为军营利器然必须计算可以打到再行施放。方能百发百中譬之弓箭亦须近贼始射。庶可不致虚发若贼未至而放箭。则不能杀贼。转致箭为贼用著传谕福康安等务宜通饬各处带兵将弁严束兵丁。毋许早放枪箭。以致临阵吃紧之际。转有缺乏。再看贼匪情形。现尚虫□□屯蚁聚为数不少而该处林深箐密。山径丛杂处处可通大兵愈进愈远在在皆需兵力恐现有之兵未免不敷派拨若俟福康安等奏到再行添调或至缓不济事朕意远省之兵一时不能速到而屯练降畨现已调用二千有余亦无可再调著传谕福康安等酌量如尚须添调官兵即一面奏闻。一面仍于川黔二省。附近营汛再行檄调将现在后路之兵抽赴军营先行应用。而以续到之兵截留防守后路一转移间庶可两有裨益。兵力既壮不但现在分投剿捕。易于蒇功。即将来事竣之后。查办逆党亦足藉资弹压。而苗匪等见官兵源源云集更可以寒贼胆而壮军威。现在正届伏暑。官兵触热进攻。倍形劳勚。特发去香薷丸二百六十圆。益元散二十四两交与福康安等、遇有军营将弁兵丁等触冒暑热者即行分赏。俾得祛烦歊而资调理。用示朕体恤戎行至意。　　

○改直隶故城县郑家口巡检为调缺。东明县杜胜集巡检归部选从总督梁肯堂请也。　　

○甲申谕军机大臣曰、梁肯堂核奏、直隶各属五月以来时雨时晴禾苗均受滋培雨水并无过多之处等语。前因热河天气连阴。日有阵雨恐其太多。是以降旨询问目今将届大暑。田禾正需雨泽接润此间连日晴霁。地土稍觉乾燥又复盼雨京城地方日来亦未据留京办事王大臣等奏报得雨。近京及畿南一带。有无望泽情形是否无虞乾旱之处。著传谕留京办事王大臣顺天府尹并谕梁肯堂即速查明。据实覆奏、以慰廑注　　

○乙酉。谕曰、兰第锡奏、查明箫县河工水利筑埝挑河借帑摊徵一款。实欠在五十八年以前本年春间遵旨查奏时。未经列入实属疎漏等语江省河工民堰及水利河道借帑摊徵未完银十万一千余两。前据该督等奏到、业经加恩宽免。所有萧县河工未完摊徵银两。事同一例并著该督抚再行确查咨部。一体再予宽免仍严密查察。毋许不肖官吏。再有影射重徵等弊。以副朕廑念闾阎。有加无已至意。　　

○丙戌。谕曰、吉庆参奏、署象山协副将游击刘大勋、黄岩镇标游击古梉、出洋巡缉。不能奋勇策应。刘大勋、古梉俱著革职拏问。交该抚严审定拟具奏。　　

○谕军机大臣曰、吉庆等奏、特参巡洋不能奋勇策应之游击各员一摺所参是已降旨将刘大动等革职拏问矣。阅摺内称刘大勋出洋巡缉时望见船十三只在洋游奕。内有绿头船知系闽省匪船。当即向前追赶。不料又有匪船十四只。从山岙内驶出与在后兵船抵拒等语。是此次盗船。竟有二十七只之多非寻常洋盗可比。前据哈当阿等奏、贼匪滋事之初有红头船数十号俱穿白布褂领。又鹿耳门外有船十余只游奕似非商船形状等语。虽讯之贼首陈周全等称系该犯等假捏吓众之词。但贼匪业经拏获。安知其不因平日私通洋盗。情罪更大。意存狡饰。现据吉庆奏、在洋之绿头船。皆系闽匪。是此项盗船未必非见台湾贼首就擒。闽省官兵。复分路查拏遂潜逃至浙。否则福建连年以来。节据奏报拏获多盗审明办理。何以洋盗尚有如此之多。现在吉庆亲赴台州一带督率缉拏。恐该犯等见浙省搜捕紧急。又逃回闽省。亦未可定。著传谕魁伦、姚棻哈当阿、即严饬所属文武多派兵役于各海口及洋面、一体严密缉拏务获。毋得视为海捕具文致令远扬漏网。将此由五百里各谕令知之　　

○江西巡抚陈淮疏报、乾隆五十七年南昌萍乡、峡江临川、铅山五县。劝垦老荒及额外新生田地共八十六亩有奇　　

○戊子。谕热河旬余以来晴霁稍久暑气郁蒸。已命军机大臣将承德府所属监禁各犯。查明减等发落矣。但人数无多因。思京城虽已得雨而当此伏暑之际其缘事拘系羁禁囹圄者。殊堪矜悯。且清理庶狱。亦足以感召甘庥。著刑部堂官。即查明徒罪、以下者。一体分别减等发落以示体恤。　　

</div>
    <div class="pagination">
<a href="清实录乾隆朝实录_page1837.html">上一页</a><span>...</span><a href="清实录乾隆朝实录_page1833.html">1833</a><a href="清实录乾隆朝实录_page1834.html">1834</a><a href="清实录乾隆朝实录_page1835.html">1835</a><a href="清实录乾隆朝实录_page1836.html">1836</a><a href="清实录乾隆朝实录_page1837.html">1837</a><span class="current-page">1838</span><a href="清实录乾隆朝实录_page1839.html">1839</a><a href="清实录乾隆朝实录_page1840.html">1840</a><a href="清实录乾隆朝实录_page1841.html">1841</a><a href="清实录乾隆朝实录_page1842.html">1842</a><a href="清实录乾隆朝实录_page1843.html">1843</a><span>...</span><a href="清实录乾隆朝实录_page1839.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
