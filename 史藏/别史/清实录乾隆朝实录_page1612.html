<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1612 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1612 页/共 1860 页</h1>
    <div class="content">
○以福建澎湖协副将魏大斌、为浙江温州镇总兵。　　

○丁未。祭先师孔子。遣协办大学士刘墉行礼。　　

○谕军机大臣等、据留京王大臣等奏、连日将刘二洪。严切审讯。究出从前在逃时。有伊父同教张世英、汤林等、辗转伴送。资助银钱。及伊诡托方姓。住居京师。又有山东章邱县同教刘三、朱二、攒凑银两送给。现已开明年貌住址。飞咨直隶、山东、严拏务获等语。留京王大臣等、将刘二洪详细审究。逐层驳诘。究出邪教党夥。分咨查拏。所办甚好。至刘二洪供出之汤林、即在大名府大垄地方居住。平日自必与段文经、徐克展、往来纠约。将该犯拏获究讯。或可得段文经等踪迹。或该犯即在此等同教家中藏匿。亦未可定。其张世英、刘三、未二等、籍隶山东。既系刘省过同教。于刘二洪在逃潜匿后。尚敢往来通信。帮助银钱。亦系案内要犯。著传谕刘峨、明兴、即照单开年貌住址。督饬严拏务获。设法盘诘。究明首犯段文经下落。跟踪躧缉。迅速就获。解送行在。尽法处治。以彰宪典。再昨据刘峨奏、邪士花一犯。系学习占卦。段文经请伊为军师。是日谋为不轨。系该犯代为占卦。案内未获有名各犯。该犯俱认识。是以暂留待质等语。该犯既为段文经占卦。且认识匪犯多名。实为此案要犯。著传谕刘峨、即将邢士花一犯。剔去足筋。派委妥员。带领兵役。解送行在审讯。沿途小心防范。毋致稍有疏虞。至刘二洪供出海子南门外居住之王世俊一名。绵恩已派番役前往查拏。现在自已拏获。著即讯取确供具奏。　　

○戊申。祭大社大稷。遣怡亲王永琅、恭代行礼。　　

○杜尔伯特汗玛克苏尔扎布等、及乌梁海散秩大臣莫罗穆达尔扎等、入觐。上御避暑山庄宫门召见。　　

○吏部议覆、广西巡抚孙永清奏称、柳州府属罗城县三防塘。与黔省接壤。西林县八渡墟。与滇省毗连。皆猺獞杂居。商贾骈集。为极边要地。其三防塘向设之通道司、八渡墟向设之潞城司、两巡检。俱相距辽远。且微员不足弹压。请裁通道镇巡检。于三防塘适中地方。改设主簿一员管辖。其西林县潞城、为滇粤孔道。巡检未便议裁。请将南宁府属果化土州吏目所管事务。归隆安县典史。就近兼管。裁汰吏目。改设主簿一员。分潞城巡检原辖之上林亭等一带地方。就近归主簿管辖。命盗重案。移各该县审详。仍照烟瘴地方例。三年俸满。应如所请。其改铸关防。移建衙署。饬该抚题咨办理。从之。　　

○吉林将军都尔嘉奏、吉林鸟枪营左右两翼、新旧汉军佐领缺出。向按翼以骁骑校拣补。现出有正黄镶蓝二旗佐领缺。本翼骁骑校。不敷拣选。请于八旗骁骑校内通融补放。并请嗣后勿拘按翼之例。从之。　　

○己酉。太宗文皇帝忌辰。遣官祭昭陵。　　

○谕军机大臣等、本日据福崧奏、太原驻防满营。现在成丁闲散。可挑差使者。约有三百余名。请添设马甲六十名。步甲四十名。即在成丁闲散内挑补训练。所有增添兵丁经费钱粮。即于晋省各州县支领繁费银两。裁减支给。归于兵饷动用等语。又据另摺□□□□尔□奏。灵石县知县周汉。在京违例借用重利扣债。至数千两。任听债主到任所索取。恐其借端扰累。请旨革职等语。晋省满营兵丁。生齿日繁。□山戊不□支钱粮。俱有定额。生计未免拮据。今即于成丁闲散内、挑补添设额兵。而于各属繁费银两内、裁减支给钱粮。作为满兵经费。一转移间。以无用为有用。所办甚是。已批如所议行矣。伊桑阿、在晋年余。于满营兵丁调剂事宜。何以未经筹及、奏请办理。至灵石令周汉、于上年七月到任。其所借重利债主。随任索讨。伊桑阿岂竟毫无闻见。何以不曾□□□□尔□奏。著留京王大臣。即传谕伊桑阿、令其据实登答覆奏。　　

○又谕、本日据何裕城奏。到七月分粮价单。各府属县分。开注价贵者居多。本年江西省收成尚属丰稔。即邻近各省。亦俱雨水调匀。并未有前赴该省籴运粮米之事。何以各属米麦豆价转昂。著传谕何裕城。将该处情形。据实具奏。亦不可因有此旨。辄将价贵者改为平减。致有讳饰也。寻奏、江西粮价。查自去年至本年七月。因运往湖北、安徽、等省米谷。共一百余万石。市价因此稍昂。现晚稻丰登。粮价日就平减。嗣后惟有核实具奏。不敢虚饰。报闻。　　

○又谕、本日据明兴奏、审明刘洪、李得禄、甄汉杰。吕栋等四名。先行正法一摺。内称、李大善一犯。未见逆书。亦未在教。应行免议等语。李大善既属无干。从前何以将该犯查拏。前据该抚奏称、吕栋供出知情之黄连公等各犯内。有李大善之名。系刘洪外甥。其是否知情、未经在教之处。务须研讯确实。无任狡饰漏纲。又奏片内称、秦法祥业经监毙等语。秦法祥、烧毁段文经逆书。尚知畏法。是以谕令该抚研讯。将来定案时。尚可免其立决。今该犯忽于初二日。据县报在监病故。故该犯竟系畏罪乘间脱逃。该县所报监毙之处。恐未必实。明兴曾否于具报后。亲身验视。著传谕该抚详悉验明。据实覆奏。　　

○又谕、据毕沅奏、拏获伊阳县拒捕戕官案秦国仕一犯。讯系正犯秦国栋胞弟。并供称秦国栋、本与该犯一同逃出。旋因沿途查缉严紧。各自分散。秦国栋曾云、欲向陕西商南、湖北郧阳、二处逃窜等语。秦国栋系案内正犯。今既据伊弟秦国仁供明、欲往商南郧阳逃窜。则秦国栋竟在该二处潜匿。亦未可定。著传谕李侍尧、李封、永保、即行督饬所属。于关津要隘。及偏僻处所。严密侦缉。务期就获。毋使远扬潜匿稽诛。　　

○又谕、大名府纠众杀官案内段文经、徐克展、二犯。实首恶罪魁。已节次谕令刘峨、毕沅、明兴等、严密查缉。迄今尚未弋获。因思现在正值粮艘络绎之时。沿途雇用纤夫。人数猥杂。最易藏奸。该犯等或闻各省查拏紧急。竟改装易服。充作短纤人夫。潜行混入。希图跟随回空南下。亦未可定。今□山戊不□粮船抵通。已比往年较迟。毓奇押送抵通后。竟不必前来行在。即押送回空粮艘。迅速南下。并于沿途随处留心。饬令员弁等、于所雇纤夫内。严密查察。如有潜行混入者。即行拏获。毋使要犯得以越境潜匿。远扬漏网。所有段文经、徐克展、年貌。并著传谕刘峨、详悉开明。飞咨毓奇。以便按照查缉。　　

○庚戌。喀什噶尔□□□□尔□赞大臣保成等奏、喀什噶尔各卡驻防满兵。因巡哨差繁。向令换班进城操演。今新设各卡。又需添派驻兵。如将满兵常川调驻。不行操演。恐致技艺生疎。臣等议拣绿营兵、分遣驻卡。更换满兵操演。庶技艺不致生疎。驻防亦有裨益。报闻、　　

○辛亥。太祖高皇帝忌辰。遣官祭福陵。　　

○谕、直隶大名府匪犯段文经等、纠众杀官一案。前阅该犯等供内、有已将元城县内外监门砍开。将各犯锁金□靠砍断。犯人都不肯走等语。该犯等于砍开监门后。不肯随贼同行。尚知畏法。因令刘峨。查明原犯案由。开单进呈。候朕酌量加恩。今据该督查明元城县监犯。有已入秋审。至三次二次缓决者三名。甫入本年秋审二名。现审斗殴、及共殴致死。尚不定拟者十名。现获窃贼。罪应杖徒枷责者四名。著加恩将已入秋审、缓决三次二次之尚驴等三名。改为满流。其问拟满徒枷责之牛东亮等四名。即行释放。其甫入本年秋审之单二等。及应入下年秋审之薛文德等五名。俱著交部查核原犯案情。照例减等发落。至靳有旺等十名。俱尚未经审结者。著该督速行审明定拟后。即照此例。一体减等发落。以示宽典。　　

○谕军机大臣等、据李世杰等奏、黄河四处漫工内。烟墩头一处。已于八月初一日。堵合断流。其李家庄一处。现已乘时先为赶办一摺。黄河漫工数处。现节届寒露。水势日就平减。镶做坝工。较前自易为力。司家庄漫口。系湖河相连一片之处。最关紧要。必须赶紧堵筑。所有该督等奏称、司家庄对岸顾家庄滩上。抽挑引河。曾否挑竣开放。引溜北趋。此时各处秫秸。俱经成熟。采办新料。自必源源接济。著传谕该督等、速将该处漫工。督饬工员。上紧赶镶堵合。其李家庄等处坝工。现已镶做几分。是否于九月内一律完竣之处。迅速覆奏。以慰廑注。并著该督等、将现在堵合之烟墩头坝工。及挑挖司家庄对岸顾家庄引河。一并绘图贴说呈览。　　

○又谕曰、明兴奏、前据李得禄供出河南虞城县麻孟村李老五。系段文经、徐克展、学拳棒教师。随飞咨河南。严密拏解。今据覆称、虞城县查无麻孟集地方。惟商邱县有马牧集。查无李老五其人。惟有李姓行五者二人。并未学习拳棒。亦未与段文经等识面等语。前据匪犯李得禄供系麻孟村。何以明兴摺内。又称麻孟集。究竟是村是集。亦当根查著实。不可听信委员查访不实之言。致首犯得以漏网。至虞城县既无麻孟集。而马牧集李姓。又并未认识段文经等学习拳棒。是从前李得禄所供。显系捏指远处地名。支吾狡展。希图稽延时日。俾首犯得以乘间潜逸。或该犯等并未远去。转在大名附近地方潜匿。俱未可定。著传谕刘峨、严饬文武员弁。务须在附近处所。严密查拏。设法侦缉。务期克日就获。毕沅当即饬查虞城是否另有麻孟村。不可仅信有名同之马牧集。转致首犯闻信远扬。至李得禄一犯。前据明兴具奏、已经正法。当再于拏获同教逆犯内、李得禄之表侄张理等、切实根究。从前李得禄、何以如此藉词支吾。或系段文经等授意。令其妄供。以图潜脱。或竟系该犯等有意为之遮饰。务须令其逐一供吐。必得段文经等实在下落。方可完结此案。壬子。上御卷阿胜境。赐扈从王公大臣、蒙古王公台吉、及土尔扈特贝子、杜尔伯特汗、乌梁海散秩大臣等食。　　

○谕军机大臣等、据黄仕简奏、七月初九日。访闻得闽安协把总余殿侯等、有在后垄地方。拏获盗犯叶邦卿、被该处乡民夺犯。殴伤官兵而逸之事。未据该副将禀报。随委游击施如宪、驰往查办。旋据该副将徐鼎士等禀报、该协把总余殿侯等、拏缉盗犯。解至中途镇岐地方。被叶邦昂等追至。打夺人犯。余殿侯等俱各受伤等语。此案前经常青等、将拏获各犯。审明定拟具奏。业经分别正法。至把总余殿侯等。拏盗被伤。该副将徐鼎士。何以直至黄仕简闻信派委游击查拏后。始行禀报。从前常青等摺内。并未查明办理。著传谕该署督、将该副将何以禀报迟延之处。据实查明□□□

□尔□奏。并谕黄仕简知之。　　

○癸丑。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭东岳庙、显佑宫、城隍庙。　　

○上御澹泊敬诚殿。扈从王公大臣蒙古王公台吉、及士尔扈特贝子、杜尔伯特汗、乌梁海散秩大臣等、行庆贺礼。　　

○御卷阿胜境赐宴。　　

○甲寅。上御卷阿胜境。赐扈从王公大臣、蒙古王公台吉、及土尔扈特贝子、杜尔伯特汗、乌梁海散秩大臣等食。翼日如之。　　

○谕军机大臣等、本日据刘峨、毕沅、奏到各摺。俱系查拏匪犯大概情形。而于段文经、徐克展、总未就获。殊益愤懑。前据刘峨、审讯大名道县衙役。以道署值宿皂役。有被段文经等砍伤者。似无与知谋逆情事。但段文经、徐克展、俱系道县衙役。伊等同班皂快。平日共事一处。该犯等谋为不轨。必有形迹透露。伊等即未必同与逆谋。断无一人不知之理。况前已就获之刘兴邦、即系单县禁卒。著传谕刘峨、再于该首县衙役中。切实讯究正犯下落。不可因有值宿衙役被砍之事。遂信以为俱不知情。听其狡展支饰。再毕沅奏。段文经、徐克展、二犯。闻拏紧急。或转装缉捕人等、朦混过境等语。段文经、徐克展等、曾充衙役。此等鬼蜮伎俩。亦属事之所有。并著毓奇、明兴、李世杰、于沿河一带。一体饬属留心。遇外来缉捕人役。细加访察。毋任伪装顶帽。得以朦混逃窜。又据穆克登奏、讯据郝润成供称、大名府东门外王纶、系会内人。借卖花红线为由。四路相通。拏到王纶、即知段文经等下落等语。王纶既系同教。且广为通信。自属案内要犯。著刘峨即于大名一带。严密查拏。设法躧缉。务期弋获。以便根究正犯踪迹。至邢士花、郝润成、二犯。早经批谕。令其解赴行在。即当遵旨迅速派委妥员。小心押解热河。听候审讯。再前据留京王大臣、审讯刘二洪供出之张世英、刘三、朱二、三犯。已谕令明兴查拏。尚未据奏到拏获。并著明兴、饬属严拏务获。　　

○乙卯。军机大臣等议覆、四川总督保宁奏称、川省督标三营。向有马厂地。坐落华阳县沙河铺。给民垦种收租。采买麸豆。价贵时。给兵餧马。于马乾银内扣还。节年余银一万五千九百余两。查马兵每名。冬春月给大乾银一两二钱。夏秋小乾。每月五钱。加给米二斗。照米值算。比大乾尚少三钱。请遇小乾月分。再加米一斗。俾兵力益得宽裕。再该厂水田租谷。每年余米一百四十石。请于青黄不接时。借给步兵。于该兵米折银内扣还买贮。仍借步兵支食再每年采买麸豆。止需银五千九百余两。共余一万两。请交典生息。分给厂租无余之抚提二标。及未设马厂之城守营各步兵。庶羡项不致虚悬。营伍皆有裨益。应如所请其尚有余银。饬仍贮督标。备修制军装之用。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。八月。丙辰。上自避暑山庄启銮。幸木兰。　　

○谕。据李侍尧□□□□尔□奏、施南协守备陈兴龙、自京引见回楚。捏报到任日期。藉称护送特成额家眷。辄行赴滇。请旨革职拏究、等语。向来督抚家眷赴省。自有家丁跟随。即千把外委微弁。亦不应私行派令护送。守备职任较大。有经管兵马钱粮之责。陈兴龙引见回楚。自应依限到营任事。乃将部文凭限票。托都司详缴。捏报到任日期。转以护送前督家眷为词。私自赴滇。自应革职审究。其是否特成额、派令该弁护送家眷赴滇。抑系私自随行之处。著该督严切究讯。务得确情。定拟具奏。　　

○谕军机大臣等、施南协守备陈兴龙、自京回楚。李侍尧既未派委。其禀称奉派护送特成额家眷赴滇之语。自非无因。著传谕特成额、将曾否派令陈兴龙、护送家眷赴滇。抑系该备私自随行之处。据实明白回奏。毋得稍存讳饰。　　

○又谕、据毓奇奏、江西省丁力疲乏。遇帮丁应领钱粮、酌借接济等款。支放维艰。请于道库解贮余存银内。拨银八万两。永存道库。以备递年支放、等语。毓奇所奏。为调剂疲丁起见。但摺内所称、拨银八万两。免其报拨。是竟不报部矣。措词殊属牵混。此项银两。该处留存以备递年支放之用。部中自可无庸拨动别处。若竟不报部。则每年支放。竟由该督自行外销。又何凭查核耶。虽摺尾声叙有支放动垫。随时咨部之语。亦必当量其实在应行动用者。方可支销咨部。不可谓有此一奏。竟得牵混任意取携。致干部驳也。将此传谕知之。　　

○又谕、据闵鹗元奏、接准阿桂札会。于初十日星驰赴浙。查访黄梅劣迹。并将任所赀财。严行查封等语。此案总以窦光鼐查出黄梅所发捐单借票为据。此项捐单借票。前经窦光鼐查出二千余张。止将每样一张进呈。其未经进呈者。是否窦光鼐随身携带。抑留交浙省地方官。阿桂等到浙。务须详细查看。此项单票。既经窦光鼐查验明白具奏。该地方官。自不敢私行抽换。但不肖之员。或竟有私行销毁抽换。希图朦混狡饰。更属不成事体。阿桂等、率同窦光鼐详加验看。自无难水落石出也。至伊龄阿、两次□□□□尔□奏窦光鼐。亦未免为属员所朦。虽所奏情节。未为无因。但亦应查问明确。再行入奏。何得据属员一面之辞。即将窦光鼐连次□□□□尔□劾耶。朕办理此案。并无成见。惟期公当。断不肯将窦光鼐治罪。便为了结此案。再据闵鹗元奏称、遇见窦光鼐、令其在常州等候阿桂到。随同赴浙、等语。想此时阿桂、自已驰抵该处。遵照前旨。将伊宽释矣。著传谕阿桂等、务须仰体朕意。秉公查讯。将黄梅种种款迹。严切根究。以成信谳。以明朕心。　　

○又谕、据江兰奏、连日因饬属严拏段文经。据商邱县知县德瑞、拏获形迹可疑三人。内有王二一名、供称系山东历城县监犯。于本年七月二十四日。随同监犯八人。缒城脱逃。并与同县监犯侯偏、分路逃走。现委员解赴山东。归案治罪、等语。山东历城监犯。同时越狱一案。缉捕已及两月。获犯仅止二名。今因严缉大名首犯。始据豫省将王二一犯拏获。而东省至今并未续有拏获之犯。可见外省缉捕。全属具文。明兴倍宜惭愧。饬属上紧躧缉。毋任要犯漏网。久稽显戮。又据江兰摺内奏称、同时拏获南济溱、李国珠、二犯。夥带红花瘦马一匹。长刀二把。讯供、合夥赴安徽凤台县下蔡镇生理、等语。此二犯形迹殊属可疑。如果系合夥赴安省贸易。何必带刀马。前据刘峨奏、大名匪犯。曾有抢骑号马逃逸者。著该督详查案内人犯。是否有此二人名姓。且号马俱有毛片可以识别。该县号内、是否有此毛片马匹。经匪犯抢去者。详加核对。自无难辨其真伪。至段文经、徐克展、二首犯。何尚未获。殊深烦闷。该督等、务即设法查拏。克期弋获。勿任久稽显戮。将此传谕刘峨、明兴、并谕江兰知之。　　

○是日、驻跸中关行宫。　　

○丁巳。谕军机大臣等、据福崧覆奏、黄梅勒派捐钱。并借用部民银两等款。既据窦光鼐查□□□□尔□。并有印票确据。自非无因、等语。此案黄梅勒派捐借。印票累累。至二千余张之多。是其贪黩款迹。已显有证据。阿桂等。祇须将印禁查验属实。则黄梅之罪。自无可置喙。而该抚等亦自有应得之咎。此项印票。若果出自窦光鼐捏造。即将窦光鼐寘以重典。亦所应得。但图书印信。窦光鼐断不能描画至二千余张之多。况字帖内。俱有业户花名。窦光鼐又焉能凭空伪为填写。此事理之显然者。况派捐勒借。证据确凿。黄梅又何从抵赖。即阿桂、伊龄阿。欲稍为回护。亦断不能将有作无。强为无方之欺也。朕办理此案。一秉公正。惟期案情确实。并不稍存成见。已节次明切宣谕。阿桂此时自已到浙。当与闵鹗元秉公究讯。速将查审实在情形具奏。想阿桂自能仰体朕心。不存偏护芥蒂之见。至福崧奏摺内称、平阳距省。千有余里。诚恐耳目未周。但在浙时。并未据该管道府揭报等语。平阳距省城。虽道里稍远。但福崧身任巡抚。通省属员。皆应留心查察。平阳岂独非该抚所属。而可以距省较远。诿为不知耶。如是则云南、伊犁。不啻数万里。朕亦付之不知可乎。姑且俟之。将此传谕阿桂等、并谕福崧知之。　　

○又谕、据福崧覆奏、范公塘一带形势顶冲。柴工屡镶屡蛰。沿塘堆垒竹篓。以护塘根。其丈尺深浅。一时难以拘定。未敢悬拟声叙。逮工竣后。因司道册报工料浮多。屡经饬驳删减。以致在任时。未能分别题报。等语。范公塘距省城甚近。既因工险、堆垒竹篓。以护塘根。该抚应于工竣时。亲往查验。丈尺浅深。无难一目了然。设该工员等、果有浮冒减工之弊。即可立时查出。核减□□□□尔□处。乃仅据工员等详报册内。往返饬驳。则该抚当时。并未亲往查勘。已可概见。福崧身任巡抚。于此等要工。岂得不行亲往。惟以驳查了事可乎。将此谕令知之。　　

○是日、驻跸波罗河屯行宫。　　

○戊午。谕、刑部覆拟大名府纠众杀官案内。韩直之父韩兰一犯。照大逆缘坐律。拟斩立决一摺。向来大逆缘坐人犯。如其尊长讯不知情。虽律应缘坐。从不予勾。盖非特罪人不孥。亦不忍因其子为逆。而使其亲受戮。是以概从宽典。至此案韩兰、于伊子韩直入署杀官后。既讯知前情。复敢商同逃逸。照例缘坐。本属罪所应得。但念韩兰究系韩直之父。亦不忍因伊子、从而罪及其父。韩兰、著从宽发往伊犁。给厄鲁特为奴。交该管官严加管束。如该犯起解后。中途乘间脱逃。或到配所窜逸。一经拏获。即于该地方正法。　　

○谕军机大臣等、昨据刘峨、将邢士花一犯。解赴行在。令军机大臣。严切究讯据供段文经、徐克展、逃走地方。他曾提钱占卜。似在东方。且段文经等曾资助刘洪钱文。想来在单县附近藏匿等供。虽系该犯悬揣之词。未足为据。但段文经等、常遣人与刘洪通信帮助。必与刘洪熟识。且单县地方。伊等同教必多。段文经、徐克展、或在该县同教人家藏匿。或竟改装远窜。或沿河南下。均未可定。著传谕明兴、于单县严切查究。并将就获同教各犯。再行严鞫。或于江南交界地方。究明段文经等实在下落。速行缉获。　　

○是日、驻跸济尔哈朗图行宫。　　

○己未。谕曰、雅德、著加恩赏给副都统职衔。前往乌什。更换穆和蔺。协同明亮、办理事务。明亮虽善于训束兵丁。攻战亦勇。而于办理事件。或未能尽善。乌什系总理回部地方。雅德前在叶尔羌等处。曾经历练。自必感戴朕恩。协同明亮、黾勉出力。雅德到乌什后。即将此旨晓谕明亮。穆和蔺、著往土噜番办事。更换尚安、尚安。著往喀喇沙尔办事。更换雅满泰、雅满泰。著往西藏办事。更换留保住回京。庆麟、乃系公爵。在藏既久。著庆麟领办事件。雅满泰、系蒙古人。数年以来。亦曾历事。务须协同庆麟、和衷商议办事。雅德接奉此旨。不必前来行在谢恩。即日驰驿前往。　　

○是日、驻跸阿穆呼朗图行宫。　　

○庚申。上行围。　　

</div>
    <div class="pagination">
<a href="清实录乾隆朝实录_page1611.html">上一页</a><span>...</span><a href="清实录乾隆朝实录_page1607.html">1607</a><a href="清实录乾隆朝实录_page1608.html">1608</a><a href="清实录乾隆朝实录_page1609.html">1609</a><a href="清实录乾隆朝实录_page1610.html">1610</a><a href="清实录乾隆朝实录_page1611.html">1611</a><span class="current-page">1612</span><a href="清实录乾隆朝实录_page1613.html">1613</a><a href="清实录乾隆朝实录_page1614.html">1614</a><a href="清实录乾隆朝实录_page1615.html">1615</a><a href="清实录乾隆朝实录_page1616.html">1616</a><a href="清实录乾隆朝实录_page1617.html">1617</a><span>...</span><a href="清实录乾隆朝实录_page1613.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
