<!DOCTYPE html>
<html>
 <head>
  <meta charset="utf-8"/>
  <title>
   清代文字狱档辑 - 第 17 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代文字狱档辑 - 第 17 页/共 61 页
  </h1>
  <div class="content">
   胡宝瑔奏到任后再严查胡中藻家属折　军机处档　　
江西巡抚臣胡宝瑔谨奏为奏明查办情形事臣于三月十五日莅任即日分委干员搜提胡中藻家属并令严行搜抄缘由于三月十七日恭折奏明在案臣逐加查访逆犯胡中藻系吏役之子出身至微极贱倖窃科名荐历清要全无感恩报国之心惟借诡僻险怪之词旁喻假托逞其谤讪一字不通敢以文章自诩百行俱败犹以声气相高亲族为纨禽兽与比躬蹈大逆万死不足蔽辜臣自二月二十六日奉到谕旨恩调江西途次即闻二十六日已奉钦差将逆犯胡中藻拿解及臣到任之日询查该犯鼠穴虽经搜查而家属仅予看守尚未监禁家产亦未细勘其党与犹逍遥事外似此狂逆罪不容诛之人凡其亲属密契俱有应得之罪岂可胶柱鼓瑟必待奉旨查拿始行拘禁事隔旬余保无隐匿毁灭之弊臣查初办之时系解任臬司范廷楷亲历查办理应实力搜查虽据覆称已将搜出书词字迹进呈俱系密办速行其系何项书词件数若干俱未开明臣难信其一无遗漏在范廷楷以罢斥之员尤当奋勉而办理匆促殊欠周密若令再往恐其回护且系胡中藻同年尤当避嫌臣于入境时即带九江同知张衷至省因密委带同南昌新运两县飞往胡中藻家再行细搜据该员等复查出朱批奏折四件并搜出字稿诗文稿等项是前次所办实未详尽臣谨将续搜各件进呈一切家产已逐件披查恭缮简单先呈御览其衣服书籍器物容臣查明分别细数再录清单附奏查胡中藻之子胡论洙向来狂纵酷肖其父刻有诗集闻前次已经进呈胡论洙业伏天诛其妻叶氏系原任副都御史叶一栋之女亦经身故胡中藻所存嫡属仅伊母夏氏年八十岁一女年十四岁一孙名和尚年止三岁伊弟胡中藩人亦狡诈毫无学问得中举人闻系怀挟倖获虽不同居与胡中藻旧宅相去无几前次竟未抄查臣一到即令委员星赴查拿搜其家中所存残籍验无悖逆字迹臣恐经销毁亲加严坚供实无藏匿但于密拿胡中藻之时尚敢隐藏胡中藻田债账簿私传首饰等项今俱明搜出臣已将该犯收禁连日细鞫务必根究确实再查胡中藻逆性夙成以怪诞之诗文诱惑无知其最与该犯朋比者有举人曹咏祖为伊手录坚磨生集付刻已于科场私通关节正法亦可知逆党必不为天所容而素与密契推尊者现有缘事被参江西石城知县李蕴芳拣发江西试用知县申发祥二员平日奉为胡中藻为卿互相标榜党恶无耻断难姑容臣立即拿问一面委员飞往密查有无字迹俟覆到再行具奏此外如有应查之犯访确即行拿讯一面奏闻至胡中藻家逆书字迹先已密封送京其中党逆往还应行查者自难逃圣明洞鉴臣就本地应拿之犯现在严密办理不使一人漏网其胡中藻之亲家叶一栋臣委南昌府知府牛若炳前往伊家搜查实无胡中藻字迹再讯叶一栋据称女儿女婿俱已已故素与胡中藻为仇绝不往来伊所最好之亲家则系天津道张绍渠我处实未存留只字等语但臣于胡中藻续抄出回覆叶一栋字稿一纸其词似隐寓不平臣复委员询问令其据实速覆尚未覆到合并奏明再胡中藩初字永镇后改字尹政俱已明实系一人李蕴芳已经被参其申发祥胡中藩二犯臣一并另折参奏请旨斥革拿问再事关紧要之件恐仅圣念不便稽迟填用此票合并陈明统祈皇上圣鉴谨奏乾隆二十年三月二十四日朱批所办甚是知道了

　胡宝瑔奏访拿胡中藻亲近折　缴回朱批档　　
江西巡抚臣胡宝瑔谨奏为恭缴朱谕仰祈睿鉴事臣于本年二月二十六日酉刻兵部火票递到御笔密封朱谕一道臣跪诵再三仰惟我皇上明见万里江右恶习每发狂悖之词断不可稍为姑息荷蒙训臣一切警勉有加臣叨沐殊恩钦承圣谕惟有实力办理以正人心而昭国宪臣自到任以来一切搜查根究情形先后详悉奏明务在严讯确切不敢少纵养奸至江西绅士风气诚如圣谕向不醇良好造言生事臣虽初到体察群情胡中藻一犯出自卑微狂吠矜高久为乡党不齿是以此番作孽人皆快心其中亲戚门生举监向与亲密者臣俱一一根拿务在从重分别定拟俟定案后　朱批亦不可过当俟胡中藻定案后自有谕旨至于以贪赃参知县李姓者其人实当重处亦有旨谕　再为晓谕化导俾皆共知大义倘有事后异论臣自必密访严拿按法治罪以期转移习气务革浇风以宣圣化臣孑立一身从不知瞻顾嫌怨天日照临久在圣明洞鉴之中所有密奉朱谕一道并同原封理合先为呈缴臣现办大略缘由一并据实附陈伏乞皇上圣鉴臣谨奏乾隆二十年三月二十四日朱批览

　胡宝瑔奏严讯胡中藩等口供折　缴回朱批档　　
江西巡抚臣胡宝瑔谨奏为钦奉上谕先行覆奏事本月二十四日丑刻准兵部火票递到廷寄内开乾隆二十年三月十八日奉上谕哈青阿富森所查胡中藻家内字迹云云　见本案七页　钦此遵旨寄信到臣臣蒙特旨委任交臣查办悖逆诽谤要件臣莅任以来再三往复率同司道府县屡次提属严鞫及逐细根搜所获字迹资产总不使丝毫得有隐匿惟是胡中藻家中先经范廷楷随同钦差抄札并未开明清单臣核其已刻诗稿内云有诗稿及游览日纪并古作三种之语其余书札簿籍均关紧要未知曾否悉皆赍送进呈御览或有遗漏臣虽不能悬揣惟有叠次监提犯属严加根●将住居固封看守今续查出字迹及未缴朱批奏折等件分别签明正在缮折拜进兹乃荷蒙圣明洞照以该犯所刻之诗至壬申年止伊既如此肆行讪谤毫无忌惮何以壬申以后三年内竟无所作或搜查未到或巧为藏匿销毁灭迹令臣亲往伊家再行细加搜觅并将家属亲随之人严●根究钦此仰见圣虑周详指示明切臣连日搜查将胡中藩严●刑吓并伊家属人等俱率同司道府等屡次盘诘追求虽据供吐互相推卸而近年之诗断无不存一稿之理诚如圣谕或巧为藏匿销毁灭迹皆情所必有臣一面亲赴胡中藻家再于住房内外隐僻处所逐一搜觅一面将供出各犯提齐质●务期根究确实陆续奏闻臣受恩深重断不令此等狂吠悖逆之徒幸逃法网臣已将数日来搜到字迹及资产大略开单缮折另奏适又接奉训旨臣惟有加紧严办仰副圣主委任合将●过口供先行缮单进呈御览至胡中藻此时必已押解到京严●之下互相根究魑魅伎俩自难逃圣明洞照所有凛奉谕旨钦遵缘由臣谨恭折覆奏伏祈皇上圣鉴臣谨奏乾隆二十年三月二十四日朱批知道了

　胡宝瑔奏查拿监禁胡中藻家属折　缴回朱批档　　
江西巡抚臣胡宝瑔谨奏为钦奉上谕事本年三月十九日兵部火票递到大学士公傅恒字寄江西抚臣范时绶内开乾隆二十年三月十三日奉上谕胡中藻悖逆讥讪云云　见本案四页　钦此遵旨寄信到臣臣窃查逆犯胡中藻狂悖讥讪家属党与有应得之罪者理应早拿监禁严行根究毋许遗漏隐匿寄顿始免徇纵漏网臣于三月十五日莅任即日检查此案止将搜出字迹同该犯押解赴京并未将家属监禁亦未查究党与臣立即分委干员业经搜查严办仰符皇上圣训已于另折详悉陈奏所有钦奉谕旨缘由理合恭折覆奏伏祈皇上圣鉴臣谨奏乾隆二十年三月二十四日朱批览

　将李蕴芳交胡宝瑔查搜办理谕　军机处档东华录　　
　谕军机大臣等范时绶参劾石城县知县李蕴芳一本已照例降旨革职矣李蕴芳系胡中藻门生其在江西与胡中藻往来甚密现在胡中藻家中查出书禀不一而足即如相验一事本系地方官职所应办而李蕴芳反覆嗟叹以为恶趣若欲弃官而去者即此而推其生平所作或更有怨望诋讪之处亦未可定著交与胡宝瑔令其就近严密搜查如李蕴芳诗词字稿内别有恶迹即将伊另行从重定拟奏闻毋得稍有疏漏即查无别故伊勒索所部及与悖逆胡中藻书禀往来亦当治其应得之罪所有书禀各稿著即钞寄胡宝瑔阅看办理乾隆二十年三月戊戌

　胡宝瑔奏范廷楷疏纵胡中藻折　军机处档缴回朱批档　　
江西巡抚臣胡宝瑔谨奏为据实奏明办理逆犯始末缘由事窃照逆犯胡中藻罪恶滔天奉钦差密拿解京地方官办理未善致有隐匿销毁之弊臣一一究出不敢欺隐合行密折奏明臣于三月十五日戌刻到任视事即密询胡中藻家中所藏书籍字迹家属曾否收禁家产曾否查勘俱称所有字迹俱系前臬司范廷楷经办尽行搜出解京其时办理甚密不得与闻其家属家产缘钦差但奉旨密拿该犯搜查字迹未敢擅行监禁查勘臣以逆犯家属系有罪之人家产亦当入官何得胶柱鼓瑟必待奉旨然后办理因诘范廷楷据云也曾见及不敢擅专今各处皆闻胡中藻已拿即有字迹必已销毁又称胡中藻并无家属止有一母八十余岁一孙尚在襁褓等语臣因面谕各员即速查拿收禁倘有错误我自当之与尔等无涉并索坚磨生集观之见其悖逆之处令人发指阅至壬申伊弟尹政中式之作始知现有亲弟中藩问伊所在云已分居未行拘禁臣谓该犯拿后已二十日既有亲弟正可一一究问何得任其在外居住即委员立拿并访胡中藻平素往来之人分路抄查及胡中藩拿到其家中细查一无关系字迹惟搜出账簿审系胡中藻之母密授内借出银三百九两零谷七十石零臣即同署按察使王兴吾南昌府知府朱若炳于内衙密讯该犯狡诈无一实供讯其家属则云只一幼仆连儿臣益不信查胡中藻家赀现及万金必有管事之人岂仅使唤一幼童之理因密提连儿会讯臣诱之使言乃一一供出查胡中藻所居系在山尻高更望见数里之外钦差前来早有欧阳衍干通信及入其中堂即押住胡中藻此时若随往之人即看守前后围墙以防家属出入并将妇女关入空房家人局锢一室自无走漏乃范廷楷随后始至又不防闲公然听其出入致有烧毁字纸透漏银钱首饰之事且其时因理字纸搜出银三千余两范廷楷尚交还本家及臣查勘已少银数十两现在俱已究出总之此事臣悉心跟求断不敢因有烧毁借此推托其隐藏之处仍在一一搜查密访务使一无遗漏至壬申以后之诗臣询之范廷楷据云坚磨生集之外尚有数本或系近年所作已经进呈而臣皆未之见伏乞皇上勅交廷臣将胡中藻再行严●其毁灭藏匿之处一一指出则经办之员疏漏之罪自属难逭而臣续办倘有不能究出之处咎亦难辞再查范廷楷系罢斥之员蒙恩委任自当尽心尽力以期周密即系庸人亦必希图起用益加奋勉不知何以怠忽至此臣向与同朝知其性情不免乖戾然在户部颇能办事及为科道不避嫌怨似乎刚直后臣为都察院堂官见其风厉可为科道表率心甚许之今办此事忽为柔顺依违实所不解且胡中藻所刻坚磨生集狂肆谤讪大逆昭彰范廷楷平时转为护庇且既系同年断无不送阅之理乃既隐忍于前又不摘发于后惟托词禀过钦差抄家监禁未敢擅便夫钦差只身而来职在拿人至于防范全在外臣即云钦差但谓往广东公干他员不知岂范廷楷亦不知之其时前任抚臣范时绶病不能支又拘泥于未经奉旨而范廷楷身任其事又非不能办事之人亦似此疏纵情节显然臣不敢因臣后至而卸过然办理之错误实不能一字隐讳除将范廷楷另折参奏外合行据实奏闻伏乞皇上圣鉴谨奏乾隆二十年三月二十八日朱批知道了

　胡宝瑔奏讯明各犯口供折　缴回朱批档　　
江西巡抚臣胡宝瑔谨奏为●明各犯供词恭呈御览事窃臣前次审●逆犯胡中藻幼仆连儿所供预行报信烧毁诗稿及偷漏首饰银两等项各犯臣即委员分路飞拿今俱拿到臣亲同署按察使王兴吾并南昌知府朱若炳赣州知府苏凌阿抚州知府朱扆逐一研讯各吐实情供证确凿谨录供单将胡中藻家产细数恭呈御览伏乞皇上圣鉴再此次所审各供及查出字迹恐有应行诘问该犯胡中藻之处不便稽迟臣不揣冒味仍填用火票合并奏明谨奏乾隆二十年三月二十八日朱批览

　胡宝瑔奏查讯李蕴芳与胡中藻往来字迹折　缴回朱批档　　
江西巡抚臣胡宝瑔谨奏为奏闻事窃查逆犯胡中藻狂肆悖逆平时以韩愈自负其党援李蕴芳申发祥等以诗文推尊比拟韩门弟子臣俱立时拿问分路搜查李蕴芳已经被参现在省城臣即令收禁并●供据称三月初一日差衙役温才到署取坚磨生诗呈缴令子庆曾将与胡中藻禀稿烧了乾隆十九年胡中藻曾与我一小札言父故子亡此外并无字又曾往弔伊父有禀慰其子死有禀为伊母买寿板有禀此书中有嘱他族中告状之事虎头君是称顾知县都是在江西与他的在京肄业国学时带往广西有黄河赋一篇此外无与胡中藻倡和诗等语臣并委赣州知府苏凌阿飞速前往石城于其家属处极力抄查已无与胡中藻往来字迹因将其子李庆曾严讯据供三月初七日午刻有差人温才回石城持父手书要坚磨生诗稿并言将胡大人书底焚毁所带字亦焚毁生即将禀底书字俱行焚毁又供所焚毁之书系送寿板一封伊父殁安慰一封因官事一封其余一封记不清等语又记出伊父书字云谕庆曾知差来温才将坚磨生诗稿付与来人书架有胡大人禀草四合作速销毁并将来书亦毁不可使一人知道速速等语臣查李蕴芳平素与逆犯朋比临时事发知难掩盖即思销毁灭迹其党恶卑污即此可见臣现在严究有无藏匿书字并究伊子李庆曾此外有无焚毁俟讯明按法定拟谨先将查讯缘由恭折奏闻伏祈圣鉴谨奏乾隆二十年三月二十八日朱批此人实可恶非范廷楷之比尚可宽也

　胡宝瑔奏范廷楷纵容胡中藻折　军机处档缴回朱批档　　
江西巡抚臣胡宝瑔谨奏为特参乖戾狡诈疏玩瞻徇之去任臬司以儆官邪事窃照前任江西按察使范廷楷者赋性乖张外刚内荏以沽直行诈以阴鸷逞奸奉职无状解任究审事尚未白蒙圣恩宽宥复加委任承办大案苟有人心宜如何尽心尽力益加奋勉乃逆犯胡中藻奉旨严拿而范廷楷身承其事缓行在后全不加意防范一味疏懈以致家属出入自由销毁字迹寄顿财物经臣一一审出众供确凿罪实难逭且胡中藻居乡积恶骄纵乡呏受其荼毒莫不怨恨上年因伊父出殡欲拆去民房让道奇横至此族民不甘欲行告理又畏惧伊势胡中藻即欲地方官责处范廷楷身为臬司应执法严儆以杜其武断恶习乃转申饬属员令将该处民人处治幸南昌府知府朱若炳再三禀阻始息其事其党恶害公情迹显然臣不敢因其已经离任缄默不言谨据实参奏伏候谕旨臣谨奏乾隆二十年三月二十八日朱批已有旨了

　胡宝瑔奏搜查胡中藻家中字迹折　缴回朱批档　　
江西巡抚臣胡宝瑔谨奏为遵旨续查逆犯字迹据实覆奏事窃臣前次将办理逆犯情形并家属供单财产大略先行奏闻在案臣于拜折后即起程渡江前往胡中藻家再行抄查于数里之外即望见伊居通体俱系新造房屋尚未完工但见木架而四面围墙亦未加高不过数尺臣已令地方官封固臣至验封开看楼上亦未毕工楼下南北两间一系胡中藻之母所居一系其女及孙居住胡中藻另居厅北一间上又有书房一间臣复加细查废簏中搜出一二字迹内一纸系胡中藻为父母祝双寿对联草稿有两仪自然偕老及十千岁永偕堂上我乾坤等语其狂纵肆逆至于如此即寸磔不足蔽辜其他不问可知臣谨附折恭呈御览又续查出胡中藻未经进呈诗册奏折及书中夹入诗稿二纸字稿一纸并张绍渠字一张一并进呈再初次所进臣俱未见恐有重复合并声明其余物件臣先已查明封贮所有地板俱起挖查看实无余物此外厅楼之南有屋两进俱系木架尚无墙垣即伊幼仆连儿所供烧毁字纸之处合行据实覆奏不敢稍有隐匿伏祈皇上圣鉴谨奏乾隆二十年三月二十八日朱批览

　刘统勋奏鄂昌行署查出诗稿折　缴回朱批档　　
协办陕甘总督臣刘统勋谨奏为遵旨查办事本月二十六日据署游击明华赍送鄂昌行署查出诗稿四本到臣查中有秋村诗集第四卷一本系兰州署内所无其余三本大概相同正在缮奏间据西安道文绶将查出字迹差员呈送前来其中如所奉廷寄及各处公牍应交新任抚臣陈弘谋存案计查得札稿二本书札数十件凡鄂昌与人往来书札无不于稿内备载上年臣到甘省与鄂昌共办军需及地方事务见其书辞闪烁好为隐饰意其不过遇事多疑识见鄙琐而然今阅伊札稿除发价分派属员代买物件等事罪止不应外至如闻伊弟鄂容安将有北路之命遂有奈何之辞又于史贻直则夤缘纳贿于黄廷桂则舞弊市恩实出臣意料之外有非仅寻常贪鄙者谨将以上不法各条于稿内粘贴黄签同黄廷桂覆札一并进呈以便俟鄂昌解京之时敕下承审大臣质●治罪谨此奏闻伏祈皇上圣鉴再前在兰州查出谕嘱道员庄年代买马匹情事曾经奏明将是否已买及曾否发价之处行文查讯今据札稿内称已经收马给价无庸仍行查●合并陈明谨奏乾隆二十年三月二十八日朱批览汝如此不瞻顾直奏何愁不永受朕恩耶勉之

　胡宝瑔奏不敢稍懈搜查折　缴回朱批档　　
江西巡抚臣胡宝瑔谨奏为奏明事窃查逆犯胡中藻案内审出烧毁隐匿情形臣前次已据实陈奏在案臣受恩深重惟有尽力严查密访务使逆犯诡秘隐藏之处无不发露往来党援无不剔除庶俾江西恶习尽行洗涤断不敢因有烧毁即借此稍懈搜查但办理此等案件速则形迹难掩迟则秘匿益深倘在京法司有审出胡中藻伙犯及应行搜缉之事仰恳皇上敕谕廷臣飞速咨查俾臣立即遵办庶不致余犯漏网臣在此亦时时密拿跟究随时奏闻伏乞皇上训示谨奏乾隆二十年三月二十九日朱批令汝留心者乃谓此案之后非指目今而言似过严矣不必

　胡宝瑔奏参知县申发祥与逆犯互相标榜折　缴回朱批档　　
江西巡抚臣胡宝瑔谨奏为据实奏闻事窃查署永宁县试用知县申发祥平时推尊逆犯胡中藻互相标榜党恶无耻经臣一面摘印拿问并委员飞往永宁密搜字迹于前次折内奏明并具折劾参在案今于三月二十八日据委员张立中将申发祥提拿到省禀称闻申发祥因公在府即赴府赶拿委员宋调元一面赴永宁县署摘印两处搜查检出诗集中有与胡中藻诗十二首并胡中藻批阅时文及其平日所作诗文一并固封呈送等情臣查搜出申发祥所有诗文稿多系应酬尚无背谬之词惟秀峰集则系在广西所作多与胡中藻唱和至比胡中藻为韩愈且有与公只合作长须之句是不特尊之为师且甘与为奴仆矣其卑污无耻已可概见臣现在严究在江西时有无往来藏匿字迹谨先将搜出秀峰集及胡中藻批阅时文进呈御览又据清江县知县方懋禄前往覆询叶一栋诘问胡中藻札稿内情节含糊是何情弊之处令其据实供吐取具清供各到臣臣谨将申发祥叶一栋供词缮单进呈除申发祥一犯严行监禁并案究审定拟外其叶一栋身为大员所供有无隐讳理合据实一并陈奏伏祈皇上敕令廷臣严鞫胡中藻务得实情俾无隐遁恭候圣训臣谨奏乾隆二十年三月二十九日朱批皆不必究矣

　李蕴芳实可恶谕　军机处档东华录　　
江西巡抚胡宝瑔参奏按察使范廷楷奉旨拿胡中藻缓行疏懈致家属得销毁寄顿且胡中藻居乡积恶有欲告理者范廷楷转饬属处治又奏知县李蕴芳奉胡中藻为师互相标榜事发思销毁灭迹现严究得旨此人实可恶非范廷楷之比尚可宽也乾隆二十年三月癸卯

　刘统勋不瞻顾谕　军机处档东华录　　
　协办陕甘总督尚书刘统勋奏遵旨查出鄂昌诗稿札稿及书札臣与鄂昌共事甘省见其书词闪烁好为隐饰意其不过遇事多疑识见鄙琐今阅札稿除发价派属员代买物件等事罪止不应外至如闻伊弟鄂容安将有北路之命遂有奈何之辞又于史贻直则夤缘纳贿于黄廷桂则舞弊市恩实出意料之外谨签进得旨汝如此不瞻顾直奏何愁不永受朕恩耶勉之乾隆二十年三月癸卯

　胡宝瑔奏拿问石城县知县李蕴芳折　军机处档缴回朱批档　　
江西巡抚臣胡宝瑔谨奏为奉到谕旨先行覆奏事本年四月初一日申刻兵部火票递到廷寄内开乾隆二十年三月二十五日奉上谕范时绶参劾石城县知县李蕴芳一本云云　见本案十三页　钦此遵旨寄信到臣臣查逆犯胡中藻以怪诞诗文诱惑无知其素密契往来者各有应得之罚臣先于莅任之初知原参石城县知县李蕴芳现在省城即拿问收禁更飞委赣州守苏凌阿星往石城抄查据伊子李庆曾供缴送坚磨生集及与胡中藻禀稿四件烧毁缘由经臣于二十八日缮折奏闻在案今奉到二十五日廷寄仰蒙圣明指示并将李蕴芳书禀及序文六件交臣办理臣细阅抄发各稿六件内有向在陕西自求荐剡一禀自到江西因胡中藻父殁子死两次寄慰及伊母寿板三禀先经臣讯明供吐与抄禀相符惟第二三次将职分应办相验之事目为恶趣又胡中藻因出殡硬拆族人墙屋转行控告欲地方官处治并嘱李蕴芳向南昌县顾锡鬯为之催结李蕴芳即听从转说虽其说不行而助恶凌人以将其私奉之意实属不堪臣公同司道逐一鞫●谨录供单恭呈圣览所有李蕴芳应得之罚臣于通案一并从重定拟请旨遵行再臣严行跟查逆犯胡中藻壬申年以后有无藏匿销毁诗稿●据逆弟胡中藩供有族姪胡论觉曾借阅近诗或有存留等语臣即委员于胡论觉家抄出手写胡中藻诗似系近年所作虽仅数首而其中北眼南身已谢功名等语无非怨望其生日诗又有甘罢虱官字样实令人痛恨胡中藻何人身列少詹清华之望而曰虱官其菲薄圣恩形于吟咏虽膏斧岅岂足以尽蔽其罚臣谨将抄出诗本进呈至胡论觉初因学医外出觅食今已拿到臣即亲●供词附录恭呈御览此次因有抄出字迹臣仍用火牌合并陈明伏祈皇上圣鉴谨奏乾隆二十年四月初二日朱批李蕴芳从重定拟其余一概从宽不必究矣

　传谕胡宝瑔提●张绍衡押送来京并查刻诗斗方谕　军机处档东华录　　
　谕军机大臣等胡中藻自回籍后所作诗稿甚少且其词气与刻集迥异必由先已知觉●据胡中藻有广信府亲戚张绍衡自京捐纳回南至伊家吊唁见书架上有坚磨生诗集刻本因说此书已达御览胡中藻问你何所闻张绍衡答以裘曰修即曾说过之语随遣人询之伊兄张绍渠据称张绍衡上年三月回家此后并未来京亦未到伊任所等语著传谕胡宝瑔即速提张绍衡到省密●张绍衡是否闻之裘曰修裘曰修如何向伊说知是否嘱伊传语胡中藻伊如何传述之处一一●取确供在张绍衡不过无心传述有则不必躲避无亦不可妄承或伊别有来历总期究出实在情形使此事明晰如张绍衡能将实情供出尚无大咎若支吾揜饰亦必终于水落石出该抚先将供情由驿驰奏一面将张绍衡押送来京质对再胡中藻在本籍曾刻诗斗方诋毁地方官其中必有关涉朝政处何以查送杂稿诗片内无此件该省如有人收存务须查追再胡中藻家中书籍内有豫变纪略二本复斋录六本查系何等书有无关系一并送来乾隆二十年四月丁未

　即将张绍衡飞速提案并拿问胡中藩谕　军机处档东华录　　
　又谕据胡宝瑔奏叶一栋供出胡中藻相好亲家是张绍渠等语张绍渠与胡中藻既系儿女戚好而上年九月内向胡中藻言及诗集已经御览之张绍衡即系张绍渠亲弟前已传谕该抚速行查拿但恐张绍渠此时早已寄知张绍衡先为逃遁隐匿亦未可定且胡中藻虽供得自张绍衡而伊与张绍渠既系戚好安知此意不即出于张绍渠之口该抚即将张绍衡飞速密提到案遵照前旨办理务期根追此事实在情节勿得稍有稽缓及走漏风声致被远扬至胡中藻之弟胡中藩本有应得之罪自应拿问其余一应亲友人等此时亦不必通行查办以致过当俟此案完结时自当另降谕旨可一并传谕知之乾隆二十年四月辛亥

　胡中藻斩决家属免缘坐张泰开免罪鄂昌俟另审谕　军机处档圣训严法纪门一九八东华录　　
　大学士九卿翰詹科道等疏称胡中藻违天叛道覆载不容合依大逆凌迟处死该犯的属男十六岁以上皆斩立决张泰开明知该犯诗钞悖逆乃敢助赀刊版出名作序应照知情隐匿律斩立决其与逆犯酬答之鄂昌俟拿解到日另议得旨朕御极以来从未尝以语言文字罪人在廷诸臣和进诗册何止数千万篇其中字句谬戾亦所时有朕皆不加指摘何恶于胡中藻一人实以其所刻坚磨生诗内连篇累牍无非谤讪诋毁之词不惟谤及朕躬且敢诋毁国家本朝抚临中夏百有余年凡天下臣民自祖父以至孙子世蒙教养深恩而胡中藻逆伦悖叛乃至于此其得罪于列祖列宗者至大昔皇考于查嗣庭等案大示义正意以狂诞之徒必应知所畏惧而不谓尚有胡中藻其人自不得不申明宪典以儆嚣顽今大学士九卿翰詹科道等公同确●屡经面对佥请处以极刑自属按律定拟朕意肆市已足示众胡中藻免其凌迟著即行处斩为天下后世炯戒胡中藻系鄂尔泰门生文辞险怪人所共知而鄂尔泰独加赞赏以致肆无忌惮悖慢侜张且于其姪鄂昌叙门谊论杯酒则鄂尔泰从前标榜之私适以酿成恶逆耳胡中藻依附师门甘为鹰犬其诗中谗舌青蝇据供实指张廷玉张照二人可见其门户之见牢不可破即张廷玉之用人亦未必不以鄂尔泰胡中藻为匪类也鄂尔泰张廷玉亦因遇皇考及朕之主不能大有为耳不然何事不可为哉大臣立朝当以公忠体国为心若各存意见则依附之小人遂至妄为揣摩群相附和渐至判若水火古来朋党之弊悉由于此鄂尔泰为满洲大臣尤不应蹈此恶习今伊侄鄂昌即援引世谊亲昵标榜积习蔽锢所关于世道人心者甚巨使鄂尔泰此时尚在必将伊革职重治其罪为大官植党者戒鄂尔泰著彻出贤良祠不准入其配享太庙系奉皇考遗诏遵行与现在准张廷玉之配享相同应仍照旧张泰开本一庸懦无能之人其出赀刊刻由被勒索而序文又俱系胡中藻自构张泰开着从宽免其治罪即行释放仍在尚书房行走效力赎罪胡中藻之母年已八十其孙亦在幼稚及伊弟胡中藩等着从宽免其缘坐其胡中藻诗案内一应干涉之人除鄂昌俟解京之日另行审结外其余俱着加恩一概免其查究至于李蕴芳身为县令乃以检验为苦反覆嗟怨甚属狂悖该抚现以贪婪题参革职俟审拟到日再降谕旨余依议乾隆二十年四月甲寅

　胡中藻已经正法赀财酌留赡母范廷楷从宽李蕴芳严审谕　军机处档东华录　　
　又谕曰胡宝瑔奏办理胡中藻家续行查出字迹及家口赀产等因各折已于折内批谕矣江西一省风俗浇凌妄诞好事连年所犯如伪稿等重案不一而足必应大加整顿以挽浇风前将胡宝瑔特行调任者实为整顿通省计非止为查办胡中藻一人计也胡中藻现已审明正法其律应缘坐家属及一应干涉之人俱已有旨宽免部文即日可到但恐胡中藻正法之后或有党恶好事之徒妄为不平造言诽谤此等舞弄笔舌之事所关于世道人心甚大不可不严密访拿以示炯戒至于本案现已完结只宜就案了事转可不必深求即令送信销毁于胡中藻亦罪无可加孽由自作诛止其身今若为伊一人而蔓延不已此乃过当之举朕所不取胡中藻薄有赀财既已查出可酌留百金之产以赡伊老母残年余应变价不必充公反任官役中饱既于本地择有益百姓之事用之可耳至范廷楷之为人朕所深知前已有旨令其来京伊小有才具尚可冀其办事出力使驾驭不得其道致走斜路亦未必不为胡中藻之流亚如该抚所参亦罪不至死不过处以徒流以下则失职怨望将来转生事端若胡宝瑔确见范廷楷有不可赦之罪形迹同于胡中藻则不妨一面奏闻一面即行拿问若以现今所犯之罪则莫若置之不论耳其李蕴芳一人则实属可恶又不比范廷楷之尚可从宽昨已有旨俟审拟到日另降谕旨该抚可将该员贪婪之处作速审拟具题其江省士习民风应作何严切诰诫速为整饬并令该抚留心办理以副委任可一并传谕知之寻奏胡中藻悖逆性成理宜族灭今仅罪及其身又将查出家赀酌留百金之产以赡其母实为法外施仁至范廷楷原非逆犯可比尚可从宽惟李蕴芳肆口嗟怨又复贪婪陷害自当严审另题至江省士习民风臣力为整饬固不敢绳之过当亦不敢徒事虚文得旨好实力行之乾隆二十年四月乙卯

　停止江西会乡试不必行谕　军机处档实录圣训文教门卷三五东华录　　
　大学士九卿等奏逆犯胡中藻已经正法请照查嗣庭逆案例停止江西会乡试得旨江西风俗嚣凌固应整饬大学士九卿所奏亦惩戒恶习之意但因胡中藻一人而阻通省士子上进之阶朕心实有所不忍所奏不必行嗣后如再有此等悖逆之案不但暂停数科必当大示义正以挽颓风该省士民其共知所儆乾隆二十年四月丙辰

　胡宝瑔奏拿审胡中藻族侄胡论觉折　缴回朱批档　　
江西巡抚臣胡宝瑔谨奏为奏明事窃臣前拿到逆犯胡中藻族侄胡论觉据供在该犯厅上拾有几张旧斗方等语当即录取供词奏明在案兹押胡论觉取到所拾斗方乃系原任梧州守陆纶苍梧令汪元进及秀峰掌教申发祥答和胡中藻之诗共计七张并非刻本又据呈缴胡论洙所给诗稿二十四张查系胡论洙诗稿二张其胡中藻自写诗稿二十张均系坚磨生集中已经刻过又有得阿甥江城怀古诗三首一张似未刻过又为李蕴芳所作序文一张即前次奉到廷寄抄本亦无近年所作诗文又胡论觉向在医生邹德尚处学医今据邹德尚呈缴胡中藻送伊坚磨生集一部臣复亲加询问谨缮录供词并胡论觉缴出斗方诗稿恭呈御览至坚磨生诗集经前抚臣范时绶通查缴臣到任后仍通行查饬俱令呈缴毋得隐匿存留统俟定案后一并奏明销毁伏乞皇上圣鉴谨奏乾隆二十年四月十七日朱批览

　胡宝瑔奏查胡中藻亲戚故旧悖逆诗文折　缴回朱批档　　
江西巡抚臣胡宝瑔谨奏为奉到谕旨再行覆奏事乾隆二十年四月十四日承准廷寄内开奉上谕据胡宝瑔奏叶一栋供出云云　见本案二十页　钦此遵旨寄信到臣臣除将张绍衡密提到案并讯取供词另折奏明外至逆犯胡中藻亲友其访明素非契密者臣不敢滥及无辜以致地方惊扰惟是平日妄相推服之徒恐有藏匿悖逆诗文必须严行查究不使漏网又其平日托用亲密者恐有寄顿资财等事亦须根究臣仍分别查察俟此事完结时遵奉谕旨办理至胡中藻及伊父胡大祉子论洙等祖孙父子济恶刻薄嚣张地方侧目其回籍后更骄蹇横肆利尽锱铢乡里不齿其亲戚宗族尤因切近欺凌人人痛恨即其母亦素有刻鸷之名今虽年八十余岁悍戾狡黠人所共指胡中藻自京回家以后父子妻妾女媳相继而亡人皆谓天道昭彰闻其被拿人人称快似此大逆不道无恶不备之人严申国宪则江省士习民风亦可从此一大转移矣臣谨恭折覆奏伏祈皇上圣鉴谨奏乾隆二十年四月十七日朱批知道了

　胡宝瑔奏拿获胡中藻亲戚张绍衡折　缴回朱批档　　
江西巡抚臣胡宝瑔谨奏为遵旨速提密讯事乾隆二十年四月初十日承准廷寄内开奉上谕胡中藻自回籍后云云　见本案十九页　钦此遵旨寄信到臣臣查张绍衡住居广信府铅山县地方离南昌省城往返一千二百余里臣恐其预先逃匿当即密委赣州守苏凌阿九江同知张衷南昌通判王湘等飞即星夜分路先后前往密提于十四日抵铅山县据该县知县廖炌禀称张绍衡已于十二日起程赴京苏凌阿随即微服改装询明船行船户沿途追赶复先行具禀于十五日夜半到臣臣查张绍衡自去年十月领咨赴选久未起程何以适于此时忽云赴京或如圣谕张绍渠早已寄知先为逃遁隐匿亦未可定臣即分委文武于水旱各路密布侦缉兹于十六日据苏凌阿禀称已经拿获于十七日押至省城臣随提至署内谨遵谕旨密加●问再三盘诘始据承认曾经说过合将张绍衡亲笔供单抄录由驿驰送进呈并一面遴委南昌通判王湘臣标右营守备许文奇等即于十七日将张绍衡押送起程赴京质对再张绍衡虽系奉旨押送之员但其举动诡秘长途三千余里恐有疏脱及意外之事臣嘱令委员昼夜严密看管竟用锁●合并声明至胡中藻在籍刊刻斗方诋毁地方官之处臣当即密查细访极力究追俱云未见因提讯胡中藩叶连儿等均供在籍并未刻有诗文并据邱民滋坚供若有刻诗断然瞒不过伊似非抵饰臣仍传询代胡中藻刻讣文之刻字匠亦供无异惟据伊家人胡世功供称在京曾寄东西在张泰开家又有棹椅寄在张姓等语谨将●明供单并复斋录六本豫变纪略二本一并随同进呈伏乞皇上圣鉴谨奏乾隆二十年四月十七日朱批知道了

　报闻胡宝瑔覆奏谕　军机处档东华录　　
　江西巡抚胡宝瑔覆奏臣遵旨密提张绍衡到案详加讯问据该犯承认曾经向胡中藻说过坚磨生集已达御览现将张绍衡供单录呈一面委员解京质对至胡中藻在籍刊刻斗方诋毁地方官之处臣密访实无此件其豫变纪略二本复斋录六本查取进呈报闻乾隆二十年四月丙寅

　杨锡绂奏谢胡中藻案免缘坐株连折　缴回朱批档　　
署理湖南巡抚臣杨锡绂谨奏为阖省感戴天恩微臣敬陈下悃事窃逆犯胡中藻狂悖性成肆行讪谤为覆载所难容臣民所共愤蒙我皇上如天之仁免其寸磔仅肆市曹并免缘坐株连恩施法外凡稍有人心者无不感激圣主鸿恩共敦人伦大义惟是江西士习民风浮薄嚣凌已非一日经大学士九卿等奏请将江西一省乡会两试暂行停止以示儆戒实属罚所应行乃复蒙皇上天恩不忍因逆犯胡中藻一人而阻通省士子上进之阶降旨所奏不必行臣籍隶江西身忝卿列沐圣主矜恤全省之恩感激难名惟有率先子弟诫语乡闾期于痛改积习仰副高厚深仁所有微臣下悃谨具折恭谢天恩伏乞皇上睿鉴谨奏乾隆二十年五月初八日朱批览

　胡宝瑔奏请开复申发祥官职折　缴回朱批档　　
江西巡抚臣胡宝瑔谨奏为请旨事窃臣前因逆犯案内家属胡中藩试用知县申发祥俱应行审●具折参奏请旨革职奉朱批该部知道钦此除胡中藩已奉旨从宽释放外臣查申发祥曾在广西掌教与逆犯彼此拜望酬和诗文迹近朋比但臣查阅所和诗章实无悖逆之辞再三审讯亦无拜门生之事且事在数年以前其自到江西并不与之往来则其从前交结之处犹属世俗酬应之常及试用之后尚知谨守官箴不蹈前辙非党恶怨谤者可比今干涉之人俱蒙恩旨宽释申发祥审无实迹其革职之处应请开复出自圣恩臣未敢擅便为此恭折具奏伏候谕旨谨奏乾隆二十五年五月十五日朱批该部议奏

　胡宝瑔奏整饬江西士风折　缴回朱批档　　
江西巡抚臣胡宝瑔谨奏为钦奉谕旨遵办覆奏事臣接到折匣承准廷寄内开乾隆二十年四月十二日奉上谕胡宝瑔奏办理胡中藻家云云　见本案二十一页　钦此遵旨寄信到臣臣查江西风俗浇凌妄诞好事连年悖逆之案实覆载所不容若不大加整饬何以维挽浇风臣受恩深重封疆之寄责任尤专凡地方有一人一处不为洗涤敝俗皆臣之咎诚如圣谕非为一人计实为通省计也至胡中藻悖逆性成理应寸磔其横行乡曲凡城市村落戚党乡邻多受其荼毒人人痛恨此番明正典刑无不称快我皇上圣度如天不加深论诛止其身犹恐蔓延其实该犯之罪较之查嗣庭汪景祺等更为恶逆即照查嗣庭等案办理其子弟及干涉之人无一可以省释今皆蒙圣恩宽宥于义正之中仍寓仁育又复奉旨将伊赀财留百金之产以赡其母此实皇上恩加格外凡属含齿戴发之伦若不知感归于驯善必无此人理臣一面将所有家产变价不任官役中饱俟查明本地有益百姓之事再行奏请动拨一面广宣圣德谆谆化导力为振刷期于尽去浇漓回风正俗以正人心至范廷楷之为人久在圣主洞鉴之中其办理未善自非逆犯罪大恶极可比今奉谕旨尚可从宽恭绎圣训实为平允至李蕴芳一犯虽据供系怨恨邻邑屡请相验而党逆往来肆口嗟怨又贪婪陷害其心实不可问法难宽贷臣已审拟具题另折奏明至江省士习民风臣现在严切诰诫力为整饬不敢徒事空文亦不敢绳之过当总期实有成效以仰副皇上维持风教化民善俗之至意所有臣奉到谕旨理合恭折覆奏伏祈皇上训示谨奏乾隆二十年五月十五日朱批好实力行之

　准军机大臣奏裘曰修革任饶学曙降级余依议谕　军机处档东华录　　
　军机大臣等奏遵旨审讯张绍衡据供乾隆十八年十二月内裘曰修实向伊说过坚磨生集恐已进呈之语与胡中藻原供相符裘曰修仍坚不承认并称本月十七日有翰林饶学曙至伊寓所说张绍衡在途有人往迎等语臣等即传讯饶学曙据供本月十七日在门首见张绍渠家人郝升知张绍衡将次到京因往裘曰修家探问又据张绍衡供于十五日在任邱县伊弟张绍渠与伊相见后即遣郝升来京告知饶学曙及至彰仪门外又见郝升迎候传饶学曙语嘱其不可说出裘曰修等语此事辗转质对裘曰修与张绍衡说及之处已无可置辨乃一味隐讳殊属不合请将该侍郎交部严议张绍渠饶学曙俱系职官应知法守乃欲为裘曰修开脱辗转通信嘱托均请交部议处张绍衡现已供出实情所有职衔无庸议革得旨此事面面质对其言出自裘曰修已无疑义若谓裘曰修有意通信何难密札胡中藻令其并行销毁灭迹而乃假诸张绍衡之口此固不然但从前查办胡中藻诗集朕原特交蒋溥密办事阅数年裘曰修同事内廷偶尔闲谈亦情理所有而张绍衡向胡中藻说原在未经发觉之前俱出无心于胡中藻本案初无关涉自可无庸办理乃裘曰修面承询问坚执以为并无此言是以将张绍衡提拿质对俾此事水落石出而裘曰修以业经讳饰于前因即遂非于后今既供证确凿则裘曰修面欺之罪实无可逭裘曰修著交部严察议奏张绍渠身为监司方将操三尺以按事乃于途次邀见伊弟婉转通言目无法纪然此犹曰兄弟之情直在其中至其遣家人来京告之饶学曙令其转达裘曰修是乃明知张绍衡到案万不能隐讳实情为此辗转商托不过欲裘曰修闻知感激虽得罪因伊弟之供出而亦不致怨彼其行如鬼蜮巧于夤缘情罪较饶学曙尤重张绍渠著交部严加议处余依议江西风俗向来专以赡顾乡情联络声气为事胡中藻案内干连人等朕已加恩一切从宽免究乃裘曰修等为一无关紧要之言而亦必影射避重不知儆惕感悔似此怙终不悛自取罪戾使朕虽欲加恩而天理有所不容不亦大可惧乎将此通行传谕俾咸知洗心涤虑安分守法以副朕瘅恶成俗之意寻议裘曰修照溺职例革职系革职留任之员相应革任张绍渠照夤缘奔竞例革职饶学曙照不应重律降三级调用得旨裘曰修著革任饶学曙著销去加一级仍降二级余依议乾隆二十年五月丁酉

　富勒浑奏梁诗正谨慎畏惧折　缴回朱批档　　
浙江按察使奴才富勒浑跪奏为据实密奏事窃奴才仰荷天恩补授浙臬陛辞之时面奉圣训浙江民情狡诈凡事务须秉公据实办理不得附和他人亦不得固执己见总期平允奴才任事一月有余留心体察诚如圣谕浙省民滑吏疲诸凡惟有恪遵谕旨随时整顿以圆仰报高深于万一并蒙谕及协办大学士梁诗正终养非其本意近论诸臣终养隐衷旨内又言伊告归之事梁诗正在籍谅有怨言但伊久列大臣或竟无其事亦未可定着留心体探不必谘访遇便据实奏闻钦此钦遵伏查梁诗正前任兵部奴才曾为所属虽共事未久而借旧属之因不妨往见面试其心抵任后旋即亲往拜谒伊问南巡确期奴才答以未闻后随言应酬通套寥寥数语盖以奴才为满州世仆而又屡蒙恩用初到浙江一时难以深信是以语言避忌后相隔半月有余又藉伊耳疾往候渐觉亲近伊先言及胡中藻之事据云胡中藻狂悖丧心理应寸磔鄂昌历任封疆见此逆诗尚为赞赏亦法所难容乃竟从轻办理仰见圣主法外之仁总之笔墨招非人心难测凡在仕途者遇有一切字迹必须时刻留心免贻后患兼问此案究系从何发觉奴才以出京匆忙不能深悉为答又据云家内当铺欠捐公银一百八十两现在仁和县承催查此系上届办差之费彼时已会同陈中堂另为备办因在京供职此项并未言明若果应捐当下即宜缴送今于数年之后复催归款是以此项公银反受玩公之咎实非所愿望见抚藩时代为转达苦情等语奴才当即面允代致临别奴才又向求字对单条以示相好之意嗣于仁和县知县张松进见时询及梁诗正应捐款项据该县覆称十六年办差当铺各有捐款梁家有典当二处是以应捐银一百八十两此系按铺捐输未便以陈梁二中堂有自行会办之差致相牵算奴才随就便问及伊家居光景据称梁诗正在籍安静其父梁文濂向日尚在外游戏后因其子归家闭门静养以避招摇惟其兄梁启心管理家务诸事过刻未免有含怨之人等语昨杨梅新熟奴才送梁诗正二篓伊即以单条一副子对一联回送奴才随又送鲜荔枝一盘伊次日即来看望察其动作渐次熟识即于六月十七日回拜伊云北路凯捷现已恭折奏贺南巡曾否奉旨奴才以尚未奉到回答据云近接其子家信闻南巡已奉谕旨约在明春今秋七月初六日圣驾出口万寿谅不在京等语奴才见其言及家书似无疑忌即以胡中藻之案故为引探伊云一切字迹最关紧要史中堂在朝最久竟以其子之事妄托他人致招罪戾殊不可解因自言向在内廷之时惟与刘统勋二人从不以字迹与人交往即偶有无用稿纸亦必焚毁等语奴才因思前论诸臣终养谕旨蒋炳亦在其中故即告以蒋炳丁忧之事伊云蒋炳老亲系迎养在署究与在籍终养者不同伊言及此句其色甚赧少顷随云我皇上以孝治天下诸臣之隐实难逃圣明洞鉴之中然指斥之间未免过露奴才又以言探试伊别无他说查梁诗正历任多年随侍内廷最久其平日之小心防范惟恐遗迹招尤已非一日而与人交接言谈自必随时检点况伊现虽在籍常询国事看其光景宦情甚热尚望速邀恩宠再列朝班是以举止语言无不慎密即有怨怀断不敢遽为吐露除奴才另为设法探听候获有实情再行具奏外合将现在情形恭折奏闻伏祈睿鉴谨奏乾隆二十年六月十九日批朱如此则是伊知惧尚不至于怨望何必深求

　胡宝瑔奏胡中藻资产变价折　缴回朱批档　　
江西巡抚臣胡宝瑔谨奏为遵旨办理事窃臣前承准廷寄内开钦奏谕旨胡中藻薄有资财既已查出可酌留百金之产以赡伊老母残年余应变价不必充公及任官役中饱即于本地择有益百姓之事用之可耳钦此臣随钦遵查办除给伊母之田计价一百两外其田亩照时估值以及各项变价先经新建县估计由司详报臣恐有值多估少致官役中饱情弊逐一细核屡次驳增俱系确实通计估变并现银及追缴典田借项银共八千四十七两零臣于估变时一面于各属地方细查有益百姓之事查有新建县茅茨坽闸一座内湖外江十二圩之水由此蓄泄关系田亩甚多上年被冲患口虽经用土堵筑但形势险要必须拆造石闸方可经久估需工料银九百六十七两零又丰城县永安垱为全堤第一扼要上年冲决后彼时决口水深无从施工因向里改筑月堤虽工程坚厚但恐后此兜溜冲刷今应仍旧取直堆筑石埧一道为重门保障之防估长六十九丈需工料银二千八百两零又大庾县横浦桥为江广通衢驿路差使商旅络绎往来最关紧要乾隆十八年山水骤发冲塌桥下四墩桥面二十丈桥屋十六间亟宜修复估需工料银一千一百四十四两零又新建县养济院被风吹倒七间其余六十四间均亦损破亟应修整以安●独估需工料银一百三十一两零以上各事新建地方近在省城其丰城大庾堤桥臣均于查阅营伍时亲行查勘并叠经各县估报司府确核俱系按照市价确细无浮并饬各县乘此冬晴水涸刻日兴工务于岁内报竣谕令亲身经理仍各委员协办俾得工归实用以杜匠役中饱共计各工拨用银五千四十三两零尚余剩现银二百七十五两零查有新建县育婴堂缘向来民间新生女孩辄多抛弃自设此堂全活甚众费用亦多虽有原置田租及每年应支公项常患不敷正需筹办除将余剩现银拨入外所有田亩一项应无庸变价即拨入育婴堂收取租息以添乳妇口粮衣被及修理房屋之用俾可永久无缺以上皆实在有益百姓之事所有臣钦遵办理缘由理合开具简明清单恭折奏明伏祈皇上圣鉴谨奏乾隆二十年十月二十六日朱批知道了

　第二辑　
刘裕后大江滂书案　
　蒋元益奏饬将刘立后并大江滂书解送巡抚折　缴回朱批档　　
提督山西学政掌陕西道监察御史臣蒋元益谨奏为奏闻事窃臣于五月十一日在保德州考试生童据提调官署保德州知州宁武府知府张鍹面禀称初十日晚有兴县监生刘立后手持所作大江滂书一部在试院前口称呈送学院当经拿获取供并将原书呈送到臣臣随加检阅不但语多不解且有狂悖之处不胜骇异除一面饬令该署知州张鍹将本犯并原书解送巡抚臣恒文严行审究外理合缮折奏闻伏祈皇上睿鉴施行臣谨奏乾隆二十年五月十三日朱批览

　恒文奏据禀刘立后呈书情形折　缴回朱批档
  </div>
  <div class="pagination">
   <a href="清代文字狱档辑_page16.html">
    上一页
   </a>
   <span>
    ...
   </span>
   <a href="清代文字狱档辑_page12.html">
    12
   </a>
   <a href="清代文字狱档辑_page13.html">
    13
   </a>
   <a href="清代文字狱档辑_page14.html">
    14
   </a>
   <a href="清代文字狱档辑_page15.html">
    15
   </a>
   <a href="清代文字狱档辑_page16.html">
    16
   </a>
   <span class="current-page">
    17
   </span>
   <a href="清代文字狱档辑_page18.html">
    18
   </a>
   <a href="清代文字狱档辑_page19.html">
    19
   </a>
   <a href="清代文字狱档辑_page20.html">
    20
   </a>
   <a href="清代文字狱档辑_page21.html">
    21
   </a>
   <a href="清代文字狱档辑_page22.html">
    22
   </a>
   <span>
    ...
   </span>
   <a href="清代文字狱档辑_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
