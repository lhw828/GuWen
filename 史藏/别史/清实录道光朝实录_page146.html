<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 146 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 146 页/共 848 页
  </h1>
  <div class="content">
   ○癸卯。谕内阁、本年南河黄水。自交冬令以后。因来源甚旺。节次长落靡常。清水不能畅注。所有回空帮船。停阻河北。至数月之久。张文浩专司河务。理应先事豫筹。妥为设法。乃漫不经心。致令各帮不能挽渡。设使阻滞至今。则贻误漕运之处。该河督自问当得何罪。虽前据孙玉庭等奏报、本月初四日军船业已全数渡黄。然较之常年归次受兑之期。已属迟延。是其办理不善。咎无可辞。张文浩著交部议处。孙玉庭兼辖河务。未能相机筹办。亦有不合。并著交部察议。　　

○吏部议覆、协办大学士直隶总督蒋攸铦等、奏改热河各员调缺条例。热河道。承德府。三年撤回。请拣内地旗员道府对调。如不得人。请旨简放。撤回之员。引见另候简用。承德府属州县。请拣内地理事抚民同知通判、及旗员州县升调。如不得人。以拣发旗员拣补。若拣发无人。由部拣选曾任实缺旗员。引见补放。三年彻回。分别补用。其州判县丞巡检等、仍照旧例拣调。亦三年撤回。分别补用。以上各员。拣调后。如不胜任。随时撤回。年满时或有重大案情未结。暂停更替。从之。　　

○浚江苏砀山、萧、两县减水河道。修砀山县申公堤。从大学士总督孙玉庭请也。　　

○甲辰。上诣大高殿祈雪坛行礼。　　

○拨湖北藩库银二千五百两。协济荆州驻防兵丁不敷赏项。　　

○乙巳。上诣皇太后宫问安。　　

○谕内阁、蒋攸铦奏、查明承种蒙古地亩各户。恃符拖欠。请酌定章程。以惩刁劣等语。所议甚是。直隶口外承德府、并所属各州县蒙古地亩。向系外省流民寄居承种。该民人等因年久入籍考试。往往恃符逞强。并有外省外府、潜赴口外顶冒应试者。一经获售。即入籍该处。联为一气。以致应纳粮租。历年拖欠。迨地方官讯追。又复任意抗延。不可不严行整饬。嗣后凡承种蒙古地亩。如有拖欠粮租。在官告追未结者。本人及子孙、不准应试。如系生员举人。亦不准应乡会试。均暂行扣除。每届考试之年。责成各该地方官。豫期详明顺天学政、并直隶总督衙门查核。其应会试者。亦详咨礼部查照。俟粮租完清后。仍准照旧赴考。如有假捏改名顶冒等弊。责成教官随时查察。据实详办。傥教官与廪保生员。徇隐不举。即行照例参革严惩。以除积习而儆刁风。　　

○又谕、蒋攸铦奏、覆查难垦荒地。并清厘积欠旗租、旗地租则、一摺。直隶官荒地亩。前因卢浙奏请查丈。召垦升科。降旨令该督等确加查勘。兹据奏称、此项地亩。除从前报升、及勘明可垦试垦各地外。尚有七万余顷。地本硗瘠。积久成荒。实无地利可收。亦且无从召佃。即有呈请认垦。多系牟利棍徒。希图影射霸占。并非认垦新荒。若复纷纷查丈。徒滋烦扰。自属实在情形。著仍遵前旨。免其立限召垦。责成地方官随时查察。一有可垦之处。劝令认佃报升。并饬该管道府、就近访查。如私垦私徵。立即严行参办。毋许属员等朦混隐匿。致启弊窦。其历年积欠旗租。著将官亏民欠。逐细钩稽。此内官亏吏蚀数目。照例参追著赔。并查明实在民欠若干。及租则过重之地若干。分别减免。妥行覆议具奏。至入官旗地花利。积年并无徵解之项。著查有已徵未解者。专案责令该州县赔交。其实在未徵之租。著加恩将嘉庆二十五年恩诏以前历年花利。免其补徵。所有应完恩诏以后花利。俱著分年补徵。并已定租额者。将应完新租。尽数徵解。不准拖欠。其未定租额者。著俟定议后、一律启徵。毋许再有延宕。该部知道。　　

○御前大臣索特纳木多布斋等奏、本年不看善扑人等贯跤。应否照例仍给皮袄银两。得旨、照例赏给。　　

○浙江处州镇总兵官哈丰阿奏、训练兵丁条约十则。一、训忠。士农工商。自食其力。一挑营伍。合家即有钱粮养赡。又得红白赏费。若平日偷安。临阵退缩。便是不忠。天理不容。即军法不赦。一、训守法。既为兵丁。须知王法。不可包娼窝赌。接交匪类。欺扰良民。或分守汛塘堆卡。当诘奸缉贼。不可收受陋规。私卖军火。偶调出师。懔遵号令。行走则鸡犬不惊。入村则秋毫无犯。一、训和睦。同营之人。非亲即友。若欺弱淩幼。情性乖张。人人怨恨。出师之日。寒暑疾病。谁来看顾。生死交关。无人帮助。虽悔何及。故必平素亲爱。临阵时生死相依。守战相助。共成一团和气。不待战而自胜矣。一、训节俭。当兵钱粮几何。稍不俭省。饥寒交至。更可恨者。钱粮到手。攒饮聚赌。顷刻已空。致令合家受饿。于心何忍。要想此钱粮是百姓脂膏。国家恩泽。养活家口。乃能专心防练。如此一想。自然不敢滥费。一、练心。当入伍时。就宜想做名将。先把心志立定。勤习技艺。及至临阵。又知感激报效。毫不畏缩。何攻不克。一、练胆。见事不明。则胆不壮。虽身高力大。亦无用处。当知除暴安良。系分内事。且本领高强。有何怕惧。如此一想。胆自壮矣。一、练身。身不练。则耳目不聪明。手足不灵快。军营中耳听号令。眼看旂帜。夜间看灯火。旂指东则往东。指西则往西。耳目既专。手足自灵。又常学登山、过水、跑路、纵跳。有不健勇强壮者乎。一、练技艺。枪炮弓箭。军中利器。先练准头。后练灵快。贼多占踞山巅。想来犯营。必从低处潜来。须练仰击仰射低打抵射之法。又贼人散聚躲闪。须练左右变换之法。练习既精。互相传授。自然人人精熟。一、汛防。兵丁分驻。各有专管地方。如贼匪潜匿。须禀汛弁拏送。行踪诡秘人等。应送汛弁诘问。不可疏纵。公文随到随递。不许托人代递。一、缉捕。侦有窃匪。禀明备弁。移会严拏。若过往贼匪。亦即拏交惩治。掏包翦绺。实力查拏。毋许暗通消息。得钱卖放。得旨、实力奉行。日久无懈方好。　　

○以守护昌陵贝子绵清、署领侍卫内大臣。　　

○以南河防汛出力。予淮扬道沈学廉等、议叙升补有差。　　

○丙午。铸给湖北改设郧阳府分防督捕同知关防。钟祥、谷城、房、三县所属四巡检印信。从巡抚杨懋恬请也。　　

○除直隶东明县水冲沙压地一顷八十七亩有奇额赋。　　

○丁未。谕内阁、吏部奏、议处江南河道总督张文浩等。请分别革职降调等语。本年回空各帮船。在河北停阻。至数月之久。张文浩综理南河。于一切修防。是其专责。乃并不随时查勘。豫为设法妥筹。以致延误漕行。所司何事。其办理错谬之处。即照部议革职。实属咎所应得。惟念自前月二十日以后。清水畅顺。帮船陆续开放。业已全数趱渡。幸未贻误。该河督之罪。尚可稍从末减。张文浩著拔去花翎。降为三品顶带。仍留河督之任。以观后效。该河督务当激发天良。董率工员。将紧要处所。及早赶紧疏挑。俾皆通畅。傥明岁重运经临。复有淤浅阻滞之事。必当从重治罪。不能再邀宽贷。孙玉庭系兼辖河务。未能常川驻工督办。咎尚可原。第以大学士节制两江。既知张文浩办理不善。乃不早为参奏。意存徇隐。咎实在此。著加恩改为降三级留任。不准抵销。　　

○又谕、晋昌等奏、动用闲款银两。分年修竣各工。据实奏销一摺。盛京应修桥道沟池、衙署房间等工。前经降旨。将查封木植变值。作为闲款。以济工用。兹据该将军等奏称、广宁属界老边等处。添修木桥、叠道、土坝、开穵沟渠等工。共估工料银一万二千五百三十四两零。内除支领旧有商捐生息银两外。动用木植闲款银七千九百四两零。挑修省城内地沟、城濠、七十二池等工。共估工料银一万七百七十四两零。修理将军衙门屋宇。共估工料银一万四百三十七两零。验收各工。已陆续如式修竣。并无偷减情弊。俱照原估实用实销。造册咨送工部查核。据实奏销。著即将衙署房间。移咨盛京工部。各依修竣年分。照例起限保固。以归核实。此项闲款银两。除各工动用外。賸存银六十七两零。著照历年私木变价之例。咨送盛京工部。作为岁修之用。　　

○谕军机大臣等、富纶奏、委佐领珠升阿、筛扬仓贮小麦完竣。有粮饷局主事职衔桂芬、以小麦实亏四十九石零。请勒限追补。又珠升阿禀称、盘量各廒。实赢余小麦四百三十一石。互相禀揭等语。著交永芹即派明干司员一人。前赴乌什署理粮饷局事。彻底盘量贮麦。毋稍掩饰。并提到桂芬、珠升阿、二员。秉公审讯。究明是赢是亏。据实具奏。又据奏乌什沙土卡伦开齐外巴克塔大山地方。及库库尔巴克塔两处。向俱设有鄂博。派满兵、回子、防守。查系例不应设立之处。请裁撤安设于城北大山口。派拨兵丁驻守。以重边防。著永芹详加查勘。将富纶所奏设立鄂博各处。是可否以议裁。并移置城北大山口。果否于稽查防范。均有裨益。务宜体察情形。妥为筹议具奏。将此谕令知之。　　

○戊申。谕内阁、黄鸣杰奏、案经检验。原告未能输服。请再行覆检一摺。此按前据御史吴恩韶、以徐蔡氏被谋身死。该府县以自缢完案等情参奏。当交帅承瀛严讯。兹据该署抚奏称、叠经委审。并将徐蔡氏尸身。两次检验。伤痕尚未明晰。尸亲始终坚执。案关生死出入。非三次覆检。无以定真伤而成信谳。著交新任臬司王惟询、于到任后即督同前朱会检之明干守令。及现调隔省之谙练仵作。亲提覆检明确。仍著该署抚督率该臬司、虚衷研讯。务得实情。按律定拟具奏。毋稍含混。　　

○己酉。礼部奏、定例节妇三十岁以内守节。如未逾五十身故。必守节已届十五年者。方准旌表。今安徽已故民妇王杨氏。守节十三年。例不准旌。惟节妇贞女。情事略同。乾隆三十六年题准、旌表已故贞女。不拘年限。应请嗣后已故节妇。改照现存节妇二十年例限之半。已及十年者旌。从之。　　

○以先贤颛孙子后裔树勋、袭五经博士。　　

○除甘肃平罗县修改昌润等渠、占用民田一顷六十五亩有奇额赋。　　

○抚恤朝鲜国遭风难夷如例。　　

○庚戌。谕内阁、昌陵圣德神功碑楼工程。著添派庆惠、会同敬谨办理。　　

○又谕、福珠隆阿奏、筹解新卫河捐银一摺。直豫两省新卫河工程。于民田盐运。两有裨益。奏明芦商情愿捐办。前经降旨。令该盐政即行催解。无误要工。兹据奏称、该二省工需房地价银共二十七万七千余两。该商先捐交银六万两。运库垫借应解豫省贾鲁河挑费银四万两。又通融筹垫银三万两。共银十三万两。著将运库垫款。即解交直省银五万两。豫省银二万两。其商人先捐银六万两。著于明年二月内。就近解交豫省工局应用。此外尚欠银十四万七千余两。既据该盐政查明、一时无从措解。著蒋攸铦、程祖洛、暂行筹款垫解。俟春融冰冸。迅速集夫开工。遵照前旨。限大汛前一律完竣。其直豫二省筹垫银两。仍著该盐政勒限严催。一俟按引收有成数。速行解还归款。毋得任其延宕。　　

○赏盛京金州城守尉国祥、副都统衔。署正蓝旗蒙古副都统。　　

○命兵部尚书玉麟。刑部尚书陈若霖、都察院左都御史松筠、姚文田、正红旗汉军都统载铨、户部左侍郎明志、在紫禁城内骑马。　　

○辛亥。谕内阁、孙玉庭等、堰盱大堤。掣塌过水。现筹堵筑一摺。本年洪泽湖蓄水过多。节经酌启信智两坝。以资宣洩。嗣因连日西北风猛烈异常。浪发堤顶。旋即冻结。工员等并力抢护。人夫均难立足。以致高堰十三堡堤顶。刷掣成槽。塌通过水。山盱周桥之息浪庵。亦过水八九丈。各坝内均有掣通处所。现据该督等议将十三堡缺口。首先堵筑。余即分投趱办。并启放通江通海各闸坝。以洩漫水。此次石工掣卸。虽由风势猛劲。人力难施。而该管各官。平日漫不经心。疏于防范。实有应得之咎。所有高堰通判缪镕、山盱通判孙厚坤、高堰守备汪元音、山盱守备尹涟、俱著摘去顶带。淮扬道沈学廉、河营参将张兆、游击黄廷珠、俱著交部议处。仍令戴罪督修。张文浩综理全河。未能豫筹妥协。致令要工掣塌过水。著交部严加议处。孙玉庭兼辖河务。咎亦难辞。著交部议处。其坝下附近被水民人。有应行抚恤之处。著该督查明据实具奏。毋使失所。至另片奏、堵筑工需银两。著准其动借淮关存饷二十万两济用。俟岁料饷银解到。即行归款。务须严饬工员。撙节估计。核实承办。不得藉端浮冒虚糜。致干咎戾。该部知道。　　

○又谕、绵龄子奕兴、著加恩准其再袭奉恩镇国公一代。　　

○壬子。命再于大高殿设坛祈雪。上亲诣行礼。　　

○谕军机大臣等、张井并非河员出身。朕因其在豫年久。前次程祖洛保举该员。称其办事勇往。实心奉公。遇事不避艰险。是以叠次加恩。由汝宁府擢用道员。今又简署河督。东河任重事繁。来年大汛经临。修守宣防。在在均关紧要。程祖洛系兼辖河务之员。著随时留心察看该员是否能胜河道总督之任。据实奏闻。将此谕令知之。　　

○内务府奏、酌增太监犯赌则例五条。一、压宝诱赌。及斗鹌鹑、蟋蟀。开场及同赌者。俱照赌博例治罪。出首者免。一、开场诱赌。放头抽头者。初犯。枷号两个月。责四十板。发黑龙江给官员为奴。再犯。拟绞监候。附近赌场处所。徇隐不举首者。责三十板。得财者。计赃准窃盗从重论。一、首领与所属太监同赌者。革职。枷号三个月。责四十板。作为太监。永不升用。一、邀集抓金钱会、终身会、等名目。邀约者。枷号两个月。责四十板。上会者。枷号一个月。责三十板。均永拨外围当差。失察之总管首领。照失察赌博例科罪。一、在园及随围犯事。不随往之本管总管首领免议。住班代管。并本地面总管首领。照该管总管首领失察罪名处治。从之。　　

○命吏部尚书文孚、礼部尚书汪廷珍、驰往江南查办事件。以协办大学士户部尚书英和、署吏部尚书。工部尚书陆以庄、署礼部尚书。大学士托津、署镶蓝旗满洲都统。　　

○调河东河道总督严烺、为江南河道总督。赏河南开归陈许道张井、三品顶带。署河东河道总督。　　

○赏达赖喇嘛故父头品顶带罗布藏年扎、银五百两。以其次子噶勒桑彭磋、袭头四顶带。　　

○修东路烟郊、白涧、桃花寺、隆福寺、四处行宫。从马兰镇总兵官继昌请也。　　

○除甘肃宁朔县修改汉渠、占用民田三十一亩有奇额赋。　　

○缓徵甘肃皋兰、河、狄道、靖远、金、渭源、陇西、西和、安定、会宁、通渭、宁远、静宁、隆德、武威、古浪、平番、西宁、碾伯、大通、灵、二十一州县及沙泥州判、庄浪、东乐、二县丞所属灾区新旧额赋。　　

○癸丑。上诣寿康宫前殿行礼。后殿问皇太后安。　　

○谕内阁、孙玉庭奏、请奖励委办沟洫人员一摺。江苏徐州府属。滨临黄运。地方旷衍。遇雨多致漫淹。经该地方官晓谕业民。令各就地界。于路旁挑穵路沟。藉资洩水。兹据查明邳州、睢宁、砀山、萧县等处。一律疏浚深通。此内邳州淤泥干沟河。系旧城司巡检谢元淮。督率专办。著有成效。著准其以应升之缺、遇缺尽先升用。捐纳知县施熙、系应归部选之员。前于开穵砀山沟洫。虽经绘图经昼。并非出众劳绩。何得率以熟谙河务。奏恳施恩。施照著仍令归部铨选。该督所请派赴江苏兴办水利工次之处。著不准行。　　

○大学士两江总督孙玉庭等、议覆御史蔡学川奏、江西销引。与湖广情形不同。引额多寡悬殊。商贩难易迥别。设仓轮售。行之数十年。并无病民短课诸弊。请仍循旧章办理。得旨、依议妥办。如有不善处。不妨随时损益之。　　

○裁贵州归化厅属洛河枝土把总、册亨州同属上分亭土千总缺。从护巡抚吴荣光请也。　　

○以甘肃宁夏县修改昌润渠。占用满营牧马地。拨户民承租厂地十一顷四十亩抵补。除租额银。　　

○展缓直隶武清、宝坻、香河、宁河、房山、昌平、顺义、密云、平谷、安肃、定兴、新城、博野、容城、新安、蠡、高阳、祁、束鹿、天津、庆云、静海、青、南皮、献、无极、新乐、灵寿、藳城、阜平、钜鹿、广宗、唐山、平乡、任、永年、邯郸、清河、鸡泽、广平、曲周、开、东明、长垣、卢龙、乐亭、宣化、龙门、遵化、丰润、涞水、南宫、赵、宁晋、隆平、高邑、临城、深、深泽、武强、六十州县上年被灾应徵节年出借耔种口粮。　　

○甲寅。谕内阁、富俊等奏、筹议开垦伯都讷屯田。以备移驻京旗一摺。伯都讷开垦屯田。屡经该将军等筹议具奏。曾降旨俟双城堡办竣。获有成效。再行议垦。兹据奏称、双城堡三屯。办理完竣。屯种户口。及本年移驻京旗。无不耕作相安。视为乐土。嗣后按年移驻。已有奏定章程可循。至伯都讷空闲围场。约计二十余万晌。荒芜既久。地甚肥饶。且可敏于成功。俭于经费。较之双城堡。事半功倍。自应及时筹办。俾旗人生计益裕。吉林、伯都讷、阿勒楚喀等处。现在纳丁纳粮民户。生齿日繁。均愿认荒开垦。无须另招流民。该将军即出示招垦。并派员丈地分屯。申画经界。以道光五年为始。令其承种。所有认垦牛具。耔种、农器。著照所议。令其自备。每人准领地三十大晌。其互保章程。升科年限。租钱数目。均著照所议行。俟移驻京旗闲散到日。交京旗地二十晌。其余十晌。作为已产。按数纳租。仍明白宣示认领之人。并画给地亩。统于发给执照内注明。至认垦之初。凿井盖房。著照双城堡章程。按丁按屯。给与银两。准于双城堡中屯升科谷价、暨备用项下支领。届起租之年。仍先行归款。所徵小租钱文。即作为各项弁兵书役工食纸张之用。其有附近旗丁认垦者。俟移驻京旗交地二十晌。余十晌作为已业。免其纳租。余俱照民人一律办理。此项地晌甚广。陆续招认。一时人数。尚不甚多。所有词讼、及升科徵租各事宜。即交伯都讷副都统、督率理事同知、妥为经理。仍设立保甲、屯长。互相稽查弹压。至将来招集人众。应否添设官员。及京旗移驻时。设官盖房。著临时妥议具奏。其每年招有佃户名数。领地若干。及动用银两若干。统于秋成后按年汇奏。该部知道。　　

○谕军机大臣等、前据孙玉庭等奏、堰盱大堤。被风暴掣塌过水。现在赶筹增筑。特派文孚等、前往查勘实在情形。朕思此事固由张文浩办理不善所致。然孙玉庭以大学士节制两江。兼辖河务。自应及早参奏。乃意存徇隐。欲为消弭。此时若仍留两江总督之任。文孚等查办。恐多掣肘之处。著文孚等到清江日。即传旨将孙玉庭解任。张文浩革职。所有两江总督事务。著魏元煜署理。文孚等当细心密访。务使功罪分明。毋得稍有畸重畸轻之见。将此谕令知之。　　

○又谕、前据孙玉庭等奏、此次堵筑湖工。需费轻钜。已明降谕旨。准其动借淮关存饷二十万两济用矣。文孚等会同严烺、驰抵江南查办事件完竣后。即勘明此次堰盱大堤。应行堵筑处所。需用银若干万两。赈济附近被水村庄。需用银若干万两。除先借淮关二十万两应用外。并确查江苏安徽三藩库实存款项若干。是否足敷工赈之用。如尚不敷。文孚等即会同筹议具奏。将此谕令知之。　　

○命兵书尚书玉麟、在军机大臣上行走。　　

○以前任成都副都统苏冲阿、署镶红旗蒙古副都统。　　

○乙卯。上诣大高殿祈雪坛行礼。时应宫拈香。　　

○谕内阁、向来宗室荫生未及岁者。俱不戴用四品顶带。与满汉荫生。未能画一。嗣后宗室内如有恩荫人员。无论年未及岁。俱著加恩一体戴用四品顶带。
  </div>
  <div class="pagination">
   <a href="清实录道光朝实录_page145.html">
    上一页
   </a>
   <span>
    ...
   </span>
   <a href="清实录道光朝实录_page141.html">
    141
   </a>
   <a href="清实录道光朝实录_page142.html">
    142
   </a>
   <a href="清实录道光朝实录_page143.html">
    143
   </a>
   <a href="清实录道光朝实录_page144.html">
    144
   </a>
   <a href="清实录道光朝实录_page145.html">
    145
   </a>
   <span class="current-page">
    146
   </span>
   <a href="清实录道光朝实录_page147.html">
    147
   </a>
   <a href="清实录道光朝实录_page148.html">
    148
   </a>
   <a href="清实录道光朝实录_page149.html">
    149
   </a>
   <a href="清实录道光朝实录_page150.html">
    150
   </a>
   <a href="清实录道光朝实录_page151.html">
    151
   </a>
   <span>
    ...
   </span>
   <a href="清实录道光朝实录_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
