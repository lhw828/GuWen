<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 664 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 664 页/共 1316 页</h1>
    <div class="content">○又谕、电寄邵友濂现因北路军情紧要。必须知兵战将协力防剿。台湾防军。现已不少著邵友濂传知刘永福、迅即北上听候调遣。其所部兵勇酌带几营应由何路行走。随同北来。并著与该总兵妥商办理。勿稍延缓。电寄　　

○陕甘总督杨昌浚奏、兰州府等属地方。雨雹成灾。禾苗被损情形。得旨、即著饬属妥为抚恤。毋任失所。摺包　　

○山东巡抚李秉衡奏报接印任事日期。得旨、即著将应办一切事宜。认真整顿刻下海口防务。及曹州一带盗匪。尤应妥筹办理毋稍大意。摺包　　

○浙江提督张其光奏请陛见。得旨、刻下海防紧要。即著将训练守备事宜。认真筹办俟防务稍松再行来京陛见。摺包　　

○以记名提督吕本元为四川重庆镇总兵官。洋务　　

○己巳。谕军机大臣等、昨谕令甘肃肃州镇总兵田在田前往山东召募勇营。著户部拨交军装等项银六千两交该总兵领。用。

洋务

　　

○又谕、电寄李鸿章据电称倭船两艘。由威海游弋西北山后。复向西行等语。倭人素有北犯之谋。现在奉天边防。固形吃紧更恐其由海道载兵。突至山海关一带伺隙登岸。极为可虑威旅为渤海门户。然海面相距甚宽。海军兵舰又多损伤。彼若以大队兵船。乘夜前进为炮台轰击所不及。一经驶入。则北洋沿海口岸。皆属可危此次倭两艘西行。难保非先来窥探动静豫为扑犯之计。此两船现往何处有无续来。者著李鸿章饬令沿海各口。随时探报近据李鸿章奏陈军情。以迎击大股倭寇。断不敢稍有疏虞自任。似防守确有把握。现在山海关一带防兵究有若干。如兵力尚单。急须迅速添调扼扎。切毋迟误。伦敦电内。有倭兵月末可抵威武峪之语。此地在奉天何处。著李鸿章电询裕禄覆奏。电奏　　

○又谕、电寄李鸿章、现在山海关一带。防务吃紧。著李鸿章传知吴大澂统带所部勇营驻扎乐亭严加扼守。其全队何时到威。即日电覆电寄　　

○又谕、电寄李鸿章、现在陈湜吴大澂等勇营将到。津局子药。是否敷用。前电称添购枪械。已到若干。未到若干。子药赶造若干。迅即电覆。电寄　　

○又谕、电寄李鸿章现饬田在田回东募勇。由天津赴德州。著李鸿章拨给小轮前往以期迅速。电寄　　

○又谕、电寄依克唐阿、十九日驰奏已悉。现在奉省东边。军情紧急奇兵附背一策。缓不济急昨已饬刘盛休。叶志超等军。画江扼守兵力尚嫌不足。依克唐阿、即仍遵前旨。迅赴九连城合。力防剿。并著荣和、赶紧召募齐赴江防。勿稍延缓。电寄　　

○又谕、电寄增祺、电奏已悉。俄兵开操。及小舟夜渡旋去。迹虽可疑。然只宜确探暗防。却不可轻动启衅。俟俄督覆到。即行电奏。电寄　　

○又谕、电寄邵友濂、邵友濂借款。著照所请办理。电寄　　

○东三省练兵大臣定安奏、调派吉军总统头等侍卫富林布、督带马步官兵。赴凤凰城驻巡下所司知之。陕甘总督杨昌浚奏、甘肃候补知县石懋官、新疆候补府经历宋德宾、服毒自尽案。请派员前来会审得旨、仍著该督秉公讯办。毋庸另派会审。摺包　　

○桂祥。祥普出差。以正黄旗汉军都统怀塔布署镶白旗汉军都统。镶白旗满洲副都统赓音布署正红旗满洲副都统。明发　　

○以前陕西陕安镇总兵余虎恩为广东高州镇总兵官。现月　　

○命已革福建台湾布政使于荫霖赴依克唐阿军营。听候差委。洋务　　

○庚午。谕内阁、钦奉慈禧端佑康颐昭豫庄诚寿恭钦献崇熙皇太后懿旨。本年十月。予六旬庆辰。率土胪欢。同深抃祝。届时皇帝率中外臣工。诣万寿山行庆贺礼。自大内至颐和园。沿途跸路所经。臣民报效点强景物。建设经坛予因康熙乾隆年闲。历届盛典崇隆。垂为成宪又值民康物阜。海宇乂安不欲过为矫情。特允皇帝之请在颐和园受贺。讵意自六月后。倭人肇衅。变乱藩封。寻复毁我舟船。不得已兴师致讨。刻下干戈未戢。征调频烦两国生灵。均罹锋镝。每一思及。悯悼何穷前因念士卒战阵之苦。特颁内帑三百万金。俾资腾饱兹者庆辰将届。予亦何心侈耳目之观受台莱之祝。耶所有庆辰典礼。著仍在宫中举行。其颐和园受贺事宜。即行停办钦此。朕仰承懿旨。孺怀实有未安惟再三吁请。未荷慈俞。敬维盛德所关。不敢不钦遵宣示。各该衙门即遵谕行。现月　　

○又谕、顺天府奏、遵查各属续报被水。并现办情形。请饬催原拨银款。以资接济一摺。本年入夏以来。雨水过多顺天府属。各河漫溢田禾渐次浸淹。民情困苦览奏实深廑系。加恩著拨给仓米三万石。发交顺天府。分别灾区轻重妥为散放。以惠穷黎。至所称解存户部之两淮盐商捐款银十五万两。著户部即行发交。又户部奏准拨归顺属之湖南漕折银两。及各省应解备荒经费。请饬各该省赶紧筹解之处。并著户部分咨催解。　　

○又谕、长江水师提督黄翼升、忠勇性成。勋劳卓著由水师将校随同曾国藩剿办粤匪。转战江南湖北等省克复城隘。所向有功。叠蒙先朝恩遇。赏给勇号。黄马褂补授淮扬镇总兵洊擢江南水师提督。赏给三等男爵。嗣因患病开缺。调理前年补授长江水师提督。赏给紫禁城内骑马。本年正月。钦奉懿旨。赏加尚书衔治军。三十余年。整顿营伍实力操防。克勤厥职方冀得享遐龄长资倚任遽闻溘逝。轸惜殊深。黄翼升著照提督赐恤加恩予谥。并将战功事绩。宣付国史馆立传其原籍。及立功省分准其建立专祠。伊子候选道黄宗炎。著俟服阕后以道员即选。伊孙黄恩绶。著俟及岁时带领引见。用示笃念。勋勤至意。寻赐祭葬。谥武靖。现月　　

○谕军机大臣等、李鸿章奏宋庆募勇及转运经费无出。著户部速拨的款三十万两解津俾资应用。洋务　　

○又谕、电寄李鸿章、电均悉倭船二只。窥探东去各海口尤须昼夜严防勤加侦探。昨谕旨即以大股。扑犯为虑令该大臣添兵驻扎。现在山海关至大沽各口。旧设及新添防兵。究有若干李鸿章督军迎击。尚有大队兵勇若干。著迅速覆奏。以纾廑系宋庆募勇转运经费。已饬户部迅拨的款三十万两。解津。著李鸿章转发应用。海军修理船只。九月中下旬始齐。为期太迟著饬催加工赶办宋庆、刘盛休、叶志超等军。均集九连城一带。须有大粮台。总司接济。究竟安设何处。前旨询李鸿章、至今尚未筹覆。周馥、袁世凯、现在何处。亦未据覆奏。著接奉此旨。即行电闻。

电寄

　　

○又谕、电寄定安等、电奏已悉。所陈奉边布置情形。尚属周妥即著定安。裕禄。商同依克唐阿等督饬各营。同心合力加意严防。大东沟距九连城最近。倭兵由此路入犯奉境最为便捷。必须豫备能战劲旅。迎头痛击方能得力。切勿稍涉疏懈。刻下虚计兵勇之数虽不为少。惟新募之勇。一时尚难到齐倭兵意在速战。殊恐缓不济急。著该将军催令迅速成军。克期到防。毋稍延误。　　

○又谕、电寄邵友濂、电奏已悉。所获枪弹等件。著全数扣留。其船只即行释放。电寄　　

○又谕、电寄王文韶等、据都察院代奏云南京官中书张士鏸等呈称、滇省荒歉连年。小民槁饿转徙者。不可胜计缘放赈之处无多。平粜之米有限五六月闲米价每百斤竟至五两。恳发钜款赈粜。兼筹等语。前年因该省被水成灾。特颁钜帑以资赈抚。兹据该中书等所称各节。是否确实。著王文韶谭钧培体察情形。应否拨款赈粜之处。迅速由电覆奏。电寄　　

○顺天府奏、历届办赈。均设立筹抚局。以总其成。此次仍拟照办并委派通永道张绍华等。办理赈务刊刻关防。以昭信守允之。　　

○湖广总督张之洞奏、汉阳铁厂著有成效出力人员请奖。得旨、准其择尤酌保。数员毋许冒滥。　　

○又奏、湖北铁厂。实兼采铁炼钢开煤三大端为一事。用款繁钜。经费不足。请于厘金盐厘项下。每年拨银十万两。下户部议行。摺包　　

○江西巡抚德馨奏、万年等县被水成灾妥筹办理情形。得旨、即著饬属妥为抚恤。毋任失所。现月　　

○辛未。谕内阁、翰林院编修贵铎奏、结费有碍捐项。请饬变通办理一摺。著该部议奏。现月　　

○谕军机大臣等、御史齐兰奏近闻山东烟台等处。匪徒猖獗日甚。系李洪一党。现与倭人交兵。深恐乘隙滋扰。请饬查拏惩办等语。匪首李洪、上年业经江南拏获正法。现在山东烟台等处。有无匪徒滋扰仍假李洪名目情事。著李秉衡查明据实覆陈。将此谕令知之。寻奏、遵查烟台一带。并无匪踪居民亦不知李洪名目委无乘隙滋扰情事。现派弁勇。认真梭巡俾靖奸宄。报闻。

九月廿七摺包

　　

○又谕、御史齐兰奏、前因朝阳教匪滋事。各旗同遭蹂躏。喀拉沁中旗及东旗。并奈曼王旗。困苦非常请饬查明赈抚等语。著热河都统庆裕、确切查明。该三旗现在情形。应否发款赈抚之处。据实覆奏。原片著钞给阅看。将此谕令知之。寻庆裕奏、查明蒙古各旗被扰情形。并陈口外地面。两年来岁皆丰稔。蒙古生计。尚能自给似毋庸再行赈抚得旨、著毋庸发款赈抚。摺包　　

○又谕、电寄李鸿章、电奏均悉。津局存枪已发尽。所购外洋快枪。亦不能早到现在召募各营。陆续将到需械甚急。江南广东两处。或尚可以腾挪著李鸿章再行电商刘坤一、李瀚章、酌量分拨若干。迅速解津以应急需。前谕令李鸿章、饬令贾起胜。驰赴前敌军营。分统盛军。本日该督电内但称派贾起胜八营分扎洋河口。前旨并未提及。管带官林国祥究竟是否得力。均著查明覆奏。又电称日本十年以来。储备快枪二十余支。必有脱误之字著一并覆奏。电寄　　

○又谕、电寄李鸿章、李鸿章电奏台湾拏获代倭运货之英船。其货物似应分别提充等语。昨据邵友濂电奏、业据税务司所言。谕令将枪弹等件充公。其船只即行释放于英商亦无亏损。办法已属公允著毋庸再议。电寄　　

○又谕、电寄松椿闻陈湜所募之勇。现在陆续行抵清江。所有军装一切。著松椿照料。多雇车驮装运。俾随到随发。迅速北上。不得延误。电寄　　

○湖广总督张之洞等奏、汉口荼务。为商务大宗关系厘税钜款亟应设法维持。查红茶销路。以俄商购办为最多。现拟由南北两省。分筹官款。酌量购茶。自行运俄试销下所司知之摺包　　

○以厂屋被烧。疏于防范。革湖北汉阳枪厂委员候选巡检严用炳职候选通判冯熙光。降一级调用。现月　　

○蠲免云南邓川、平彝、弥勒、建水、四州县被灾田亩应徵粮赋。现月　　

○壬申。谕军机大臣等、有人奏、山海关内外一带。在在空虚。热河数百里。向为马贼渊薮关内古北口。仅练军一营。近亦调赴行营。密云卫旗营。素无可用之兵以故会匪马贼。允斥于路＜髟了＞髻山等处。劫案日有数起。守汛官不敢过问等语。著李鸿章、孙家鼐、陈彝于各该地方。迅派得力员弁。严密查拏。速清盗薮。是为至要原片均著钞给阅看。将此各谕令知之。现月　　

○又谕、广东高州镇总兵余虎恩、著前往天津。随同吴大澂办理防务。洋务　　

○又谕、电寄李鸿章、李鸿章电奏塘沽一带布置大略。又称若有大股扑犯。再请添调客军。所指系何项客军。殊未明晰勇营半多新募。是否足恃。殊深廑虑若待大股扑犯再调客军。恐又缓不济急现在事机万紧该督务当速筹调度保卫畿疆以纾朝廷东顾之忧本日据编修高赓恩奏、北塘防军调去后。所余无几。添募之兵。大率游手羸弱。不能施放枪炮。且额已不充。自总兵吴育仁、及营官初发祥外。鲜有知兵能教战之人等语。似此情形。缓急岂可深恃北塘为敌人所窥伺。著李鸿章将该处防务。加意措置。务臻巩固庶免疏虞。电寄　　

○又谕、电寄裕禄等、据刘盛休电、现在九连城实到之兵。只铭军四千与倭恒额马步九百名。叶志超等军。尚未全渡裕禄等前电所计营数虽多。率指召募足额后而言。究竟该省分驻各处。现在实有之兵数各若干名。著再详细电闻。依克唐阿召勇足额。亦尚需时。仍著懔遵前旨。即带所部已到之兵。星速前赴九连城合力防剿。勿准藉词延缓致误事机。电寄　　

○又谕、电寄吴大澂吴大澂奏拟令总兵余虎恩等添募勇营等语。本日已谕令余虎恩随同吴大澂、办理防务。至募勇尽可派员办理。毋须余虎恩亲往。所请营数需饷太多。余虎恩刘树元等。著各酌募数营。合之魏光焘所募。共成二十营。亦不为少。所需饷银。即由户部随时拨给。吴大澂议购哈乞开斯枪一万杆。著照所请行电寄　　

○又谕、电寄张之洞、电奏已悉魏光焘九月初旬启程所募湘勇。自已足六营之额。现在津防甚急。著张之洞再催魏光焘兼程前进。毋得延误。电寄　　

</div>
    <div class="pagination">
<a href="清实录光绪朝实录_page663.html">上一页</a><span>...</span><a href="清实录光绪朝实录_page659.html">659</a><a href="清实录光绪朝实录_page660.html">660</a><a href="清实录光绪朝实录_page661.html">661</a><a href="清实录光绪朝实录_page662.html">662</a><a href="清实录光绪朝实录_page663.html">663</a><span class="current-page">664</span><a href="清实录光绪朝实录_page665.html">665</a><a href="清实录光绪朝实录_page666.html">666</a><a href="清实录光绪朝实录_page667.html">667</a><a href="清实录光绪朝实录_page668.html">668</a><a href="清实录光绪朝实录_page669.html">669</a><span>...</span><a href="清实录光绪朝实录_page665.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
