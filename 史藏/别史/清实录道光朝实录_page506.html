<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 506 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 506 页/共 848 页
  </h1>
  <div class="content">
   ○命陕甘总督瑚松额拨银七万八千八百八两。解往乌噜木齐。备道光十八年经费。　　

○甲寅。谕内阁、昨因肃亲王府轿夫葛三等开设赌局一案。情节前后不符。降旨令敬敏明白回奏。兹据奏称、闻知葛三被兵役拏获后。即将护卫保硕痛斥。并恐葛三到案供系包衣人。令保硕到耆英处说明系雇工人。恳求严办。至步军统领衙门因何将葛三放出。实不得知等语。著刑部即提讯葛三、是否系包衣人。抑系雇工人。确切究明。据实具奏。　　

○又谕、瑚松额奏、副将将届服阕。请仍令赴甘肃委用一摺。前任甘肃永固协副将段永福、准其于服阕后。仍赴甘肃委用。俟有副将缺出。即行奏请补用。此系因段永福前在军营。著有微劳。边疆营伍。藉资熟手。是以特允所请。他省不得援以为例。　　

○总管内务府大臣禧恩等奏、遵审失火延烧九洲清晏等处之首领太监黄喜等、按律定拟。得旨、园庭重地。该太监等应何等小心谨慎。乃平日疏懈。以致失火延烧。获罪甚重。本应照原拟办理。量予从宽。所有太监韩进玉、著改为绞监候秋后处决。与原拟绞监候之太监袁进喜、一并赶入本年朝审情实。已革首领太监黄喜、刘文得、俱著发往打牲乌拉。给官员为奴。遇赦不赦。内殿八品首领太监王得太、著革去首领。仍罚月银十年。圆明园六品总管太监赵喜、七品总管太监王进朝、均著革去顶带。仍罚月银六年。已革圆明园六品总管太监张二汉、统辖日久。失于查管。亦难辞咎。著罚月银三年。内殿总管太监王常清。革去顶带。仍罚月银六年。以示薄惩。寻以太监袁进喜、当差年分较浅。情节尚轻。命免死。发给打牲乌拉官员为奴。遇赦不赦。　　

○命惠郡王绵愉、带领侍卫十员。往奠故庆郡王绵慜茶酒。赏银四千两治丧。予祭葬。谥曰良。　　

○乙卯。上临故庆良郡王绵慜第赐奠。　　

○谕内阁、庆郡王绵慜、为朕亲叔庆僖亲王之子。秉性朴醇。持躬谨饬。自秋间遘疾。辗转增剧。竟尔溘逝。本日朕亲赐奠。悲惋实深。敬仰体皇考友于之谊。著加恩再承袭郡王一次。绵慜现无子嗣。其应行立嗣承袭之处。著宗人府照例办理。绵悌、绵性、俱著赏假两个月。办理丧事。　　

○又谕、杨名扬身任巡抚。乃于所属紫阳县命案。经署臬司究出府县捏详刑求情弊。并不秉公查办。辄敢因司道禀见。向嘱设法周全。复三次亲往李廷锡公署拜会。业经汤金钊等查明属实。尚复任意抵赖。辜恩溺职。殊出情理之外。杨名扬业经革职。著毋庸议。傥尚不知自反。哓哓渎辩。则咎由自取。朕必当重治其罪。李廷锡于命案重情。悉心究出。具禀详报。尚无不合。惟于杨名扬奏参后。跪求免参。实属卑鄙。业经革职。亦毋庸议。　　

○又谕、前经吏部将月选官带领引见。其河南柘城县知县杨凤翰一员。朕已觉其目力不及。特命军机大臣传到该员。再行察看。本日据奏该员实系两目昏眊。试以字画。不能辨识。难胜民社之任。杨凤翰著以原品休致。其柘城县缺。著吏部即将是日备班之员。带领引见。所有过堂时未经看出之吏部堂官。验看月官之九卿科道。著交吏部都察院分别议处。　　

○又谕、容照奏、查禁历年陋习一摺。马兰镇地方镇将以至千把总。向遇公出。均役使兵丁。挑负行李。名为挑夫。该兵丁等常充此项差使。枪箭技艺。自不能望其合法。国家费帑养兵。操防是其本务。若徒供官弁役使之用。必至营伍废弛。有名无实。不可不严行饬禁。著即随时查察。傥所属员弁内。嗣后仍有役使兵丁之事。即行据实参处。毋稍姑息。至该镇每年应进鹿只。除小鹿六十只。仍照旧捕捉餧养外。所有圈内旧养大鹿。即著全数放出。不准餧养。其所占官兵。悉令归伍。以节糜费而重差操。　　

○又谕、昨因敬敏回奏摺内。有葛三被获。恐到案供系包衣人等语。降旨令刑部提讯葛三是否包衣人。确实具奏。兹据讯明该犯实系民人受雇在府。葛三既系民人。即非包衣人。本无庸虑其混供。敬敏何以恐其到案供系包衣人。令保硕到耆英处说系雇工。恳求严办。是何意见。著敬敏仍行明白回奏。　　

○谕军机大臣等、本日据容照奏、请查革历年陋习一摺。破除一切。可嘉之至。马兰镇属十三营汛。向年采取各种药草。呈交镇署。并各该管上司衙门。均有馈送。汛兵既以采药致误差操。甚至雇觅居民人等进内采取。难保无匪徒混入。藉此砍树刨薓。不可不防其渐。至金莲花鹿衔草二种所产之地。尤关紧要。何以令人擅入采取馈送。殊出情理之外。著容照即将此项陋习。详细查明。始自何年。据实具奏。毋稍含混。又每年派割火道兵丁内。向以二十名专为打草。缴镇署二万束。以备修补房间之用。每名摊派钱文。其置买镰刀草爬。即用此项。该兵丁等难保无指差为名。任意滋扰情事。著照所议、即动用该处库存废铁。制造镰刀。分给应用。其价值及草爬一项。均由营中公费支用。傥再有摊派等弊。立即查参。该总兵务将此项兵丁供给镇署草束一节。查明始自何人任内。一并据实覆奏。将此谕令知之。　　

○以惠郡王绵愉、管雍和宫事。　　

○以睿亲王仁寿、为正红旗蒙古都统。　　

○命钦差户部右侍郎文庆、由陕西驰赴河南查办事件。　　

○以东河堵筑支河。试抛甎坝。予道员张坦等议叙升补有差。　　

○丙辰。上诣寿皇殿行礼。　　

○谕军机大臣等、有人奏、山西省地方官贪劣不职。罔顾物议者。不一而足等语。山西吏治废弛。屡经降旨查询。申启贤简任巡抚未久。自无所用其回护。著将摺内所指各员款迹。逐细查明。据实具奏。傥稍事瞻徇。不实不尽。日后别经发觉。该抚不能当欺饰重咎也。原摺著钞给阅看。将此谕令知之。　　

○谕内务府大臣等、养心殿差务重大。现设首领一名。难以照管。再添八品官职首领一名。著载入宫中现行则例。　　

○加福州将军长清太子太保。命在紫禁城内骑马。　　

○命惠郡王绵愉、于故庆良郡王绵慜发引日。往奠茶酒。并送至暂安处。　　

○旌表守正捐躯江苏海州民李文林童养妻孙氏。河南鹿邑县民张金堂媳孙氏。　　

○缓徵河南安阳、内黄、临漳、夏邑、杞、兰仪、汤阴、浚、封邱、武陟、十县被水村庄新旧额赋。　　

○丁巳。谕内阁、陈阶平奏、加工制造火药。试有成效。并开列条款。请饬永远遵行等语。军储利器。枪炮为先。全在提拣硝磺。精造火药。方能致远摧坚。据该提督奏称、自到任以来。督率将备讲求加工制造之法。火药较前猛利。现在该省各营枪兵打靶。均已一律加远。但恐将来短少力作。药力仍有减缩之弊。著两广总督广西巡抚督饬各营。查照该提督所奏条款。实力办理。毋得日久懈弛。以储军实而重边防。　　

○谕军机大臣等、有人奏、江苏省新涨沙地。官产民业。轇轕不清。该省大吏先后查办互异。以致续经新涨之地。概未升科等语。此项新涨沙地。如果有碍水道。或即铲除。如实于水道无碍。即应照例准人承买。何以悬宕数年。尚无一定办理章程。著陶澍、林则徐、体察情形。筹画尽善。务使民有乐利。国课无亏。不必因有人陈奏。遂存附会之见。亦不可畏难不办。互存观望之心。原摺著钞给阅看。将此各谕令知之。　　

○除江苏镇洋县捐置义冢田亩额赋。　　

○戊午。上诣皇太后宫问安。　　

○谕军机大臣等、有人奏、江宁府知府善庆负欠京债。累至五万余两。本年陶澍据控咨行顺天府。提取京城恒太成帐局之王允恭、张克昌等、赴江质讯。应从重究办等语。奸商重利盘剥。久干例禁。知府有表率之责。负债既多。又安望其洁己奉公。簠簋自饬。著陶澍、林则徐、确切查明善庆所欠京债。共有若干两。其王允恭、张克昌等、曾否提到严加审讯。治以应得之罪。至该府任内如有侵帑剥民情事。著该督等即确查严参。毋稍容隐。并将现在审办情形。据实具奏。将此谕令知之。寻奏、审明知府善庆不善经理。所派家人。复被帐局滚剥。虽据自行检举。仍请交部议处。该府已经开缺。应否回京另选。下部议。寻议、善庆照约束不严例。降一级调用。查该员有捐加二级。应销一级。免其降调。赴部候补。从之。　　

○又谕、有人奏、云南地方辽阔。深山密箐。未经开垦之区。多有湖南湖北四川贵州穷民。往搭寮棚居住。砍树烧山。艺种包谷之类。此等流民。于开化广南普洱三府为最多。请仿照保甲之例。一体编查等语。云南地处边陲。开化等三府。又系该省极边之境。异乡流民。纷纷杂处。若不设法稽查。或致奸匪溷迹。滋生事端。著伊里布等细加查访。严饬所属府厅州县实力稽查。凡遇流民入山种地。如查有面生可疑。行踪诡秘者。即著严拏惩办。并著体察情形。应如何按寮给牌。编立保甲之处。妥议章程具奏。将此谕令知之。寻奏、开化广南二府。旷土较多。流民垦种渐众。道光三年清查以后。贸易客户。由客长稽查。其种地流民。归各里乡约附入保甲。分册给牌。随时稽查。惟搭棚栖止砍树烧山之户。在于僻远林谷。未能依户编排。应按棚给予门牌。以昭周密。至普洱府属。流民垦种本少。即搭棚垦种之户。亦并入保甲编查。得旨、依议妥办。养奸贻患。刻不可忘。万勿视为泛泛也。　　

○己未。上诣皇太后宫问安。侍膳。　　

○谕内阁、向来科道等官于京外各省事件。如有风闻。原许据实陈奏。请旨查办。至应如何办理之处。岂容妄逞臆见。率行渎请。兹据给事中寅德奏、江西廪生陈泰来、前因呈报开采铜铅。致被斥革。请开复廪生。饬令前往采办。实属糊涂冒昧。寅德不胜给事中之任。著回原衙门行走。　　

○谕军机大臣等、寄谕云贵总督伊里布等。有人奏、云南永北厅地方。向有银厂。厂中有匪徒绰号孙霸王。素不安静。聚集多匪。该省上司委永善县知县刘斯增、往办。该员不能整顿厂务。又复勒索众炉。人多不服。将孙霸王收为头人。益无忌惮。该知县将伊拏解。行至中途。被伊夥党劫去。该知县动练缉拏。该匪等纠约千余人。持械拥至官署。将知县并一课长砍伤。抢去课银八千余两。并行李等物。课长遣子具控。该知县始行禀请动兵。该匪等复敢倚仗多人抗拒。该省上司仅将知县撤委。其厂中滋事缘由。并未据实陈奏各等语。匪徒聚众滋生事端。地方官果能先事查拏。严行惩办。何至酿成巨案。若如所奏各情。该省并未据实奏明作何办理。难保地方官无化大为小情事。著该督等迅即查明厂中滋事缘由。严饬所属。务将孙霸王等赶紧设法严拏。按律惩办。以安良善而儆凶顽。将此谕令知之。寻奏、孙和顺霸占旺矿。绰号孙霸旺。是以传言霸王。并未曾拒捕伤官抢课。厂员刘斯增、亦无勒索众炉之事。得旨、严行讯究。务要得一实字。毋忽。　　

○又谕、给事虽寅德奏、江西上高县已革廪生陈泰来、于道光八年间呈报开采袁州府宜春县登土

□布里等处铜铅。经委员勘明无碍田庐。前任巡抚韩文绮不愿办理。坐以呈词不实。革去廪生。以致宜春等县诸山。所产铜铅铁锡。匿不具报等语。著陈銮详查原案所称开井取砂。煎出铜铅。解存藩库。是否有案。前任巡抚何以不愿办理。或有窒碍难行之处。确切查明。据实具奏。将此谕令知之。　　

○命荆州将军德克金布在紫禁城内骑马。　　

○户部议准、广西巡抚惠吉疏报、天保县开垦水田十玮一伯一伍。照例升科。从之。　　

○庚申。皇太后圣寿节。遣官祭太庙后殿。奉先殿。上诣寿康宫行庆贺礼。王公大臣于慈宁门、众官于午门外行礼。　　

○诣皇太后前侍膳。　　

○谕军机大臣等、有人奏、广东地方积弊。请饬查办一摺。著邓廷桢等将摺内所指十条。会同逐细妥议。据实具奏。务须认真查办。毋得因循怠玩。视为具文。原摺著钞给阅看。将此谕知邓廷桢、祁＜?土贡＞、并传谕文祥知之。　　

○又谕、有人奏、广东会试举人水脚银两。书吏需索领费。并偷换银色。据称该省举人每名应领水脚银二十两零。各衙门书吏朋比侵蚀。县府出详。藩署领咨。该举人所费。约十六七洋圆及二十余洋圆不等。此项向在藩署发给纹银。自改议由各州县地丁项下存留就近给发。遂启洋银碎片搀杂抽换之弊等语。各省会试届期。发给水脚银两。原所以示体恤。若书吏等勒索使费于前。又复抽换银色于后。是国家培植士类之资。徒饱胥役溪壑之欲。不可不严行查禁。著邓廷桢、祁＜?土贡＞、体察情形。或由藩司派委妥员。于该举人投文时当堂收受。领咨时当堂验给。其外府去省稍远者。或另立章程。俾得具呈承领。总之此项银两。务须办理核实。不经胥吏之手。自无勒索之弊。该省大小官员衙门。各将所辖书吏自行严查。则弊窦渐塞。弊源自清。勉副朕体恤寒畯至意。将此各谕令知之。寻奏、水脚银两。由举人当堂面领。取具领状。缴案备查。仍饬各所辖书吏。毋稍索扰。得旨、认真稽查。不可日久又视为具文也。　　

○以惠郡王绵愉、管中正殿事。　　

○壬戌。谕军机大臣等、本日据哈丰阿等奏、布特哈无饷牲丁。每岁交纳皮张。生计疲累。定额既无可裁减。亟应量为调剂。请由盛京户部备存银两内借银十万两。交奉天府府尹、自明年正月起发商。每月一分生息。每年生息银一万二千两。遇闰加徵银一千两。布特哈无饷牲丁。自道光十八年起。每名岁给银六两。每年共需银七千二百两。于年终该处领取俸饷之便。领回给发。其余息银。由奉天解交盛京户部归补原款。计二十年即可全完。俟前项归足后。即将所余之息。一并领回留为该处一切公用、及各项工程之需等语。借款生息。调剂牲丁。原为体恤边军。藉资训练起见。惟所借银两至十万之多。奉天各商领取起息。是否不至苦累。其每岁所徵银两。能否按期交纳。著奕颢体察情形。据实具奏。将此谕令知之。　　

○癸亥。以太常寺卿吴孝铭、为宗人府府丞。仍留福建学政任。　　

○以翰林院侍讲学士柏葰、充日讲起居注官。　　

○甲子。以礼部尚书吴椿、兼署户部尚书。　　

○礼部议准、浙江巡抚乌尔恭额疏报、采访诸暨县贞节妇女傅钱氏等三千四十六口。请建总坊旌表。从之。　　

○乙丑。试中式武举刘建纲等六十人于太和殿前。　　

○谕内阁、给事中陈功奏驿站积弊一摺。据称上届越南国贡使入关。所过广西广东湖南湖北各省。每站人夫用至四五千名。推原其故。皆由各员弁任听家丁私带货物箱只。且有赴补赴选佐杂武弁等员。及幕友长随人等附搭同行。名为搭差。又曰搭贡。附搭者图其便安。私带者利其津贴。以致沿途备办行馆。地方不胜扰累等语。各直省设立驿站。原以备传递公文。及奉旨驰驿办公之用。应需夫马。自有定例。岂容任意滥派。假公济私。明年系越南国例贡之期。积习相沿。恐不免仍有前项情弊。著梁章钜于该国使臣起行之日。酌定护送各官应用人夫多寡。沿途牌饬。总期无误行期。不准再有私带附搭之弊。并著知会各该省督抚一体严查。毋任随途附搭。以免扰累。至上届越南贡使入关。经过广西。所有人夫。是否有四五千名之多。著梁章钜查明据实具奏。因思驿传积弊。不独贡使为然。即钦差大臣查办事件。督抚大吏出巡阅兵。应用夫马。亦有一定。不准稍有逾额苛派。致州县官以驿站赔累。动至侵亏国帑。迨经发觉。该管上司平日受其供应。辄以因公那移。为之设法调剂。日久仍归无著。此等情弊。尤应严行查禁。著各直省督抚严饬管理驿传大员。傥有违例需索及滥应等弊。一经查出。惟该督抚是问。将此通谕知之。　　

○谕军机大臣等、有人奏、畿辅一带。如南西门及黄村各处。有无业游民。三五成群。演放鸟枪。犯事到官。多藉口于打猎防夜。地方官含混未肯深究。顺天府直隶所属各州县。私藏鸟枪铁枪。凡有斗殴命案。起获凶械。承审官规避处分。竟讳鸟枪为竹铳等语。军器火器。例禁綦严。即环山滨海居民。应需守御。亦祇准照式制造。上刻姓名。编号轮查。安得私制私用。大抵硝磺火药之偷窃。总由于鸟枪之未尽摉除。欲除陋习。先清弊源。著琦善、何淩汉、曾望颜、各饬所属申明例禁。认真稽查。其应如何出示晓谕。限以月日。概令呈官销毁。并于按季更换门牌之时。留心查访。傥地方官奉行不力。一并参处。并著琦善等悉心妥议章程具奏。固不可视为具文。虚应故事。亦不得任听胥吏。藉端张皇扰累。是为至要。将此各谕令知之。　　

○丙寅。上诣皇太后宫问安。
  </div>
  <div class="pagination">
   <a href="清实录道光朝实录_page505.html">
    上一页
   </a>
   <span>
    ...
   </span>
   <a href="清实录道光朝实录_page501.html">
    501
   </a>
   <a href="清实录道光朝实录_page502.html">
    502
   </a>
   <a href="清实录道光朝实录_page503.html">
    503
   </a>
   <a href="清实录道光朝实录_page504.html">
    504
   </a>
   <a href="清实录道光朝实录_page505.html">
    505
   </a>
   <span class="current-page">
    506
   </span>
   <a href="清实录道光朝实录_page507.html">
    507
   </a>
   <a href="清实录道光朝实录_page508.html">
    508
   </a>
   <a href="清实录道光朝实录_page509.html">
    509
   </a>
   <a href="清实录道光朝实录_page510.html">
    510
   </a>
   <a href="清实录道光朝实录_page511.html">
    511
   </a>
   <span>
    ...
   </span>
   <a href="清实录道光朝实录_page507.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
