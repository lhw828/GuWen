<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 84 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 84 页/共 502 页
  </h1>
  <div class="content">
   ○江南寿春镇总兵官恩长、奏报到任日期。得旨、汝所辖地方。有何应整顿之处。随时专摺具奏。断不准稍有回护。专阃责任非轻。勉力振作为之。　　

○命湖南巡抚骆秉章来京。调云南巡抚张亮基、为湖南巡抚。以甘肃布政使黄宗汉、为云南巡抚。陕西按察使易棠、为甘肃布政使。河南河北道长臻、为陕西按察使。　　

○以方泽大祀。赞礼娴熟。内阁学士兼管太常寺事常志、下部议叙。　　

○乙卯。谕内阁、徐广缙等奏、剿办廉州股匪、连破贼巢一摺。前据赛尚阿奏称、生捦首匪苏凝三、兹据该督等奏、捦获苏凝三之后、即饬该道沈棣辉等、查探贼首李士青、屯踞那泻、夥匪张帼荣、蓝大、屯踞分界。李士芳、阮亚丁、屯踞那练。广东官兵、移营宿禾山。约会广西游击双贵、移营下坡村。先剿那泻贼巢。都司张遇清等、伏勇底＜石巴＞山。堵那练贼匪来路。并饬那添壮练、分路牵制。绝其应援。两省兵壮、齐抵贼巢栅外。参将刘开泰、首先拔栅破寨。兵练一齐拥入。将张帼荣。蓝大、击毙。贼巢屋栅。全行平毁。又出巢救应之那练贼、亦经张遇清等、截杀多名。惟首匪李士青、逃入那练、现在沈棣辉等、移营屯马。约会双贵进剿。该督等、仍严饬镇道将弁、乘胜迅将首匪李士青、拏获惩治。务使廉州一带。伏莽尽除。毋留余孽。所有此次出力之文武员弁、著于拏获李士青后。一并查明保奏。候朕施恩。　　

○又谕、前因广西军务未竣、能否举行乡试、降旨令邹鸣鹤体察情形、迅速覆奏、兹据奏称、现因逆匪窜扰、道路尚多梗阻。且各属士子、董率团练、协助官兵。保卫地方。势难如期应试等语。所有广西省辛亥恩科文武乡试、本改于今年壬子正科、一并举行。现在军务尚未完竣。自应再加体恤。著改于明年、特开一科。仍倍额取中。并予广额。下科会试。加中额数。著礼部届期奏明请旨。　　

○谕军机大臣等、浙江鄞县枭徒、纠集多人。拒捕戕官。与鄞县、奉化、两县乡民、图减粮价滋闹之案。本属两事。常大淳、派员带兵前往办理。本未详慎。兹据季芝昌奏称、当以解散胁从、安抚良民为首务。并缮发印示。专差游击张从龙、带往晓谕。又挑备精兵。恩威并用。所办甚合机宜。现在浙江派员办理。如已妥协。固毋庸议。傥该枭徒等、始终怙恶。甚至与乡民狼狈为奸。情同叛逆。著该督酌量情形。如须亲往督办。即带现调官兵、驰赴浙江。相机调度。务期首要就捦。尽法惩治。而良民亦不致惊扰被累。方为妥善。将此谕令知之。　　

○授一甲一名进士章鋆、翰林院修撰。二名进士杨泗孙、三名进士潘祖荫、编修。　　

○以方泽大祀。唱乐官声音洪亮。赏太常寺赞礼郎特克什布、五品顶带花翎。　　

○丙辰。谕内阁、御史普安奏、请饬拏著名恶棍一摺。据称京畿地方。棍徒叠出。或私贩小钱。希图牟利。或遇各仓放米。聚集多人。拦阻车辆。勒索钱文。著步军统领衙门、顺天府、五城、按照该御史单开姓名住址、严拏务获。奏交刑部究办。　　

○谕军机大臣等、赛尚阿奏、全州被贼攻陷、旋复击退等情。逆匪围攻全州。暗用地雷。将州城轰陷。已据程矞采奏到。曾谕令该大臣、严饬各路将弁、跟踪追剿。兹据奏、该匪连日被剿。乘夜弃船。翻山逃窜。并将船只自行焚烧。遗弃辎重米粮器械甚多。情形虽似穷蹙。而现在贼踪、已偪近湖南道州、永州等处。势仍猖獗。和春等、带兵追捕。能否得力。著即严饬各路、分督兵勇。合力攻截、并飞咨程矞采、两路夹攻。迎头堵击。以期转败为功。劳崇光、前往兴安等处。昨已授为广西巡抚。更属责无旁贷。该抚前在南太。用兵尚有谋略。正可随时帮同赛尚阿、筹画一切。毋致再有疏虞。至该大臣酌保亲随文武各员、该员等辛勤一载。自不当没其微劳。惟当此城池失陷之时。忽然论功行赏。殊不足以服人心。已将原奏摺单、暂存军机处。俟大获胜仗。再行分别加恩。将此由六百里谕令知之。　　

○又谕、本日据赛尚阿驰奏、广西全州贼匪。势将他窜。亟宜添兵追剿等语。前已有旨、著徐泽醇、将前调四川兵二千名、饬令迅赴湖南。著再于松潘、建昌、两镇内、挑选精兵各一千名。并著调任河南巡抚李僡、于提镇各标内、挑选精兵一千名。各备军装器械。并派得力将弁管带。听候调拨。毋得迟误。将此由六百里各谕令知之。　　

○命礼部尚书贾桢、户部左侍郎德兴、教习庶吉士。　　

○以广西全州被陷、钦差大臣赛尚阿、下部议处。予阵亡千总刘子成、把总韦雄飞、外委包顺忻、祭葬世职。　　

○遣已革总兵官王梦麟、军台效力。　　

○丁巳。上诣清夏斋、问如皇贵太妃安。　　

○诣绮春园、问皇贵太妃安。　　

○引见新科进士。得旨、一甲三名章鋆、杨泗孙、潘祖荫、业经授职外。彭瑞毓、薛书堂、朱潮、萧培元、蒋英元、罗瀚隆、周学源、扎拉丰阿、倪文蔚、董元醇、张庭学、冯晟、胡履吉、李庆翱、王兰谷、王楷、李鸿藻、黄先瑜、孙楫、吴嘉善、景其浚、陈介猷、丁培镒、吴仰贤、梅启照、邓兆熊、庞际云、周恒祺、俞奎垣、张洵、赵曾向、刘成忠、景廉、张方咏、卫荣光、蔡兴楷、徐启文、孙翼谋、易堂俊、孙庆咸、曾光斗、同掞奎、李恩长、黄师訚、宗室绵宜、贺澍恩、衍秀、陆仁恬、吕锦文、李甲先、陈丙曾、曾省三、饶世贤、娄道南、游显廷、张鼎辅、何瑞丹、刘洪简、王化堂、郭鉴襄、寻銮炜、谢金诰、郑守廉、杜瑞联、孙登瀛、武尚仁、邓贤芬、许旹、许应骙、夏廷楫、恽鸿仪、余撰、李应田、任兆坚、陈梦兰、志和、许宗衡、范鸣璚、赵新、孙桐生、汪雨时、赵福淳、俱著改为翰林院庶吉士。郑世恭、吴伯敬、龚显章、张鸿荃、葆谦、华鑅、童大田□予、李光廷、张澐卿、庆锡纶、韩弼元、廖秩玮、继格、赵汝淑、陈承裘、陈维岳、张文泗、尹汇瀛、蔡逢年、吴潮、朱缃、高天宠、何桂芳、陈骏、宋蔚谦、李焜、彭宗达、饶桂丰、汪时元、骆文蔚、蒋奎楼、上官煜、郜云鹄、丁鹿鸣、黎福畴、魁龄、赵廷恺、张崇、俞允若、李橒、王守基、顾凤仞、王文韶、陈鸣玉、冯德珍、相燮堃、桂迓衡、郑韶庚、张荣祝、宗室阿里汉、何毓福、李文敏、石峻、周世英、栾以绂、王鉴塘、梁珏、原峰峻、兴恩、郑济美、任起鹏、林骏声、杨凝照、文彬、刘毓楠、王鈵绅、王家勤、张菼、邓庆麟、景闻、丁元正、王锡、俱著分部学习。曹翰书、何灿、潘文耀、豫师、永顺、郎郡环、高大奎、张家钰、陈继业、何谨顺、叶灿章、濮尚暄、何芳、云蔚桐、俱著以内阁中书用。张启辰、裴季勋、陈赞、蒋庆第、邓楚翘、高得善、李应选、陈松龄、马缉熙、陈寿元、陶云升、金耀远、王效虞、张世梁、吴芳蕙、方炳奎、林溥、徐河清、董春卿、王广佑、吴学淳、章淳、张榘、杜琢章、刘翼之、李徽昉、杨丰绅、刘秉琳、李昌瑞、明之纲、张云辉、庞立忠、翟允之、刘济、韩荫华、马世璜、高徽翰、何现图、李勖、陈景雍、王卓然、徐宗勉、武澄清、崔玉徵、李友龄、邹峄麟、张烍、宋志濂、吴锡岱、李昌祺、胡联奎、马炳昭、高镜澄、冯克勋、龚敬敷、吴之俊、彭大宾、辛于镛、王之英、李耀琛、陈泰增、傅笃兴、石虎臣、夏家升、陈名杰、俱著交吏部掣签分发各省以知县即用。户部候补主事梁元桂、著以主事即用。余著归班铨选。　　

○谕内阁、庆锡奏、恭挑东陵河道、工程完竣、请申明旧例等语。陵寝河道。风水攸关。理宜疏畅。现据奏称、远近河道。业经一律挑穵。众水畅流。嗣后仍应遵照旧例办理。陵寝远近各河道。著责令内务府、礼部、并镇标弁兵、于每年秋末冬初、敬谨清理。仍著该总兵、于年终奏报一次。并著自本年为始。准其于撙节归公银两项下、由永济库动支银二百两。分赏出力兵役。以示体恤。至陵寝罗圈墙外、东西马槽沟、及三路三孔桥下、堆积秽土。现已全行除净。傥八旗值班官兵、并内务府茶膳房、礼部员役、不知慎重。即著从严参办。　　

○又谕、现在东陵河道。已据庆锡奏明清理章程。因思西陵河道沟桥等处。亦多淤塞。著德春详加履勘。应如何随时清理之处。查照旧章。妥议具奏。　　

○谕军机大臣等、有人奏、江苏臬司查文经、系奏派办工之员。大工未能合龙。应加惩处。以昭平允。著杜受田等、明查暗访。此次丰北未能蒇工。是否查文经估计钱粮。过于苛刻。以致偾事。抑系各厅员等、侵蚀克扣。糜帑误工。与查文经无涉。据实具奏。原摺钞给阅看。将此谕令知之。　　

○戊午。上幸万寿山。　　

○谕内阁、惇恪亲王之嫡福晋薨逝。著派总管内务府大臣基溥、前往照料。一切丧仪。著照亲王福晋之例。官为办理。　　

○又谕、本月十二日大考翰詹。所有此次留馆人员。著毋庸与考。　　

○又谕、程矞采驰奏、粤匪窜至永州、经官兵击退。大获胜仗一摺。粤西贼匪。自攻陷全州之后。窜至永州城外。经提督鲍起豹、总兵孙应照、两面夹攻。该匪溃散。窜往零陵县属之双排地方。现在余万清、和春、分路进剿。著赛尚阿、迅即驰赴楚境。扼要驻劄。统领诸军。一切调度。俱由该大臣相机妥筹。毋稍迟误。粤西所调湖南防兵、征兵、暨湖北官兵、俱著先行遣回。以资策应。所需军饷。著户部宽为筹备。毋误事机。朕思全楚人心。素称强固。当兹贼氛肆扰。在籍官绅士庶。谅必志切同仇。咸深义愤。著程矞采、遍行晓谕。如有绅民团练。自固藩篱、互相保卫、杀贼立功者。即行破格保奏。候朕施恩。其有被贼偪胁、自拔来归。摉获奸细、歼毙贼匪者。并可宽其既往。予以自新。现复续调各省精兵。驰往协剿。蠢兹丑类。计可速就歼除。该大臣督抚提镇等、其各协力同心。以副委任。　　

○谕军机大臣等、本日据程矞采驰奏、粤匪窜至永州城外、官兵堵御获胜情形、并请钦差大臣、前赴湖南、以一事权等语。前因楚边紧要。饬令赛尚阿、迅速移营、就近调度。现在贼匪窜至零陵县属之双排地方。虽经鲍起豹等、合力堵击、尚恐由道州一带、肆行窜扰。程矞采、已回驻长沙。为防护省城之计。著赛尚阿、迅即统带大兵。驰赴湖南。扼要驻劄。镇将中孰应留粤。孰宜赴楚。自行酌量调遣。其粤西防剿事宜。即著劳崇光筹办。尚荣、前为邹鸣鹤留驻省垣。据赛尚阿奏、已饬刘长清赴楚剿贼。向荣回提督本任。此次赛尚阿移营湖南。是否仍需向荣前往。可资得力。抑或令其专办广西军务。均由该大臣酌度办理。现已派前任湖北巡抚罗绕典、驰赴湖南。帮办军务。所有绅民团练防御各事宜、即可商同筹办。该抚籍隶湖南。情形必当熟悉也。将此由六百里谕知赛尚阿、并谕劳崇光知之。　　

○又谕、程矞采奏、粤匪窜至永州、官兵击退、获胜情形一摺。该匪既有直达湘汉之谣。更恐衡永一带、所在会匪啸聚。且郴州戕官案内、漏网余匪。亦恐乘机句结。况湖北省城、获有伪示。则该匪耳目心腹。散置两楚。正复不少。事机稍涉迟钝。必至势若燎原。该督折回长沙。居中调度。衡永两郡。虽有提镇统兵严守。而水陆闲道既多。处处均须防堵。切不可顾此失彼。致堕奸计。前经两次降旨、令四川豫备精兵二千名、又松潘、建昌、二镇兵二千名、候调。如需用孔亟。即著该督迅咨徐泽醇飞调。至江西兵二千名。想已催调启程。到后、著察看情形。妥为布置。各路所解广西军饷。准其截留湖南备用。除前经该督请拨帑银五十万两。已由户部速筹迅解外。现令该部宽为储备。该督仍当撙节动用。并督饬在事文武员弁、协力同心。奋勇剿捕。趁此贼锋大挫、官军得手之时。一鼓作气。荡除群丑。尤须严密侦探。访获奸细。并激励地方绅民、互相保卫。该逆声东击西。是其惯技。所称欲扑长沙、或即是令我应接不暇。为窥伺衡永之计。必须兼顾周到。毋令乘我之隙。仍当示以镇静。以安民心。将此由六百里谕知程矞采、并谕龚裕。骆秉章知之。　　

○又谕、本日据程矞采驰奏、逆匪窜至永州、旋经击退、复有欲扰长沙等语。已明降谕旨、令赛尚阿驰往湖财督剿矣。前叠经降旨、令徐广缙选带精兵、驰赴广西。会筹剿贼。刻下计已督兵前进。逆匪虽窜湖南。而粤西境内。余党尚多。该督到粤西后。即会同劳崇光、迅速剿捕。以净根株。勿留余孽。此时贼股奔窜楚境。情形甚为吃重。前经降旨、令该督等、选派劲兵。取道南韶郴桂之闲。绕出贼前。迎头截击。著即相机妥办。毋误事机。叶名琛、早经出省。其罗镜逆匪。围攻日久。急宜翦除。谅该督抚等、协力同心。必不致顾此失彼也。将此由六百里各谕令知之。　　

○命前任湖北巡抚罗绕典、驰往湖南。帮办军务。　　

○己未。上诣绮春园、问皇贵太妃安。　　

○谕内阁、前据御史张沣翰奏、河南许州知州金梁、候补知县沈姓、委查南阳府属案件、勒索差费、挟恨诬陷、委员郎仲连、挟权盘踞等情。当交该抚确查参奏。兹据李僡奏称、金梁并无收受差费。惟于奉委密查之件。未及查明地址。辄以无据之言具禀。实属疏率。沈如椿、于各处致送盘费银两。当时未能拒绝。退还后亦未通禀。前任邓州已革知州徐柱臣、前任唐县勒休知县朱堃、前任南召县降调知县赵暆、致送委员盘费。虽非因事馈送。均有应得处分。前任河南巡抚潘铎、于金梁所禀三州县交界。未经确查。即行参奏。亦有不合。潘铎、金梁、沈如椿、徐柱臣、朱堃、赵暆、著一并交部分别议处。裕州知州姚庆溥、南阳县知县郑宗玉、原参处分、应行更正之处。著该部查核办理。至前任尉氏县知县郎仲连、因调补孟县离任。复因人地不宜。撤省另补。现在发审局内。查藉案吓诈、被人控告情事。著无庸议。　　

○又谕、常大淳奏、鄞县因粮滋闹首犯到案。现在设法督拏枭徒一摺。浙江鄞县西南东两乡匪徒。前因图减粮价。聚众入城滋闹。曾降旨、令该抚督饬所属、分别查办。毋令拖累无辜。兹据奏称、臬司孙毓溎等、督同地方委员、会同绅士叶炯、分赴各乡、周历晓谕。该乡民即将首犯周祥千、送出交官。其被枭徒煽惑之众。亦已解散。各乡钱粮。均已赴县投纳。民情安帖。著即将该犯周祥千、严行审究。起衅根由。是否地方官办理不善。因而激变。务得确情。按律惩办。其奉化县埠头庄闹粮匪徒。仅获从犯王三租一名。著即研讯该处首要各犯藏匿处所。严饬该府县、督率绅耆、迅速跟拏。务获惩治。以儆刁顽。至鄞县石山衖枭徒。尚在聚众负固。新任提督叶绍春、现已到任。著该抚会同商酌。详察该处进兵道路。亲往督经。相机剿办。仍先督同绅士等、妥为晓谕。毋令良民受其要结。并团练乡勇、作为向导。务将藐法凶徒。悉数弋获。按律惩治。以伸国法而安善良。　　

○予浙江阵亡千总周得标、王汝霖、把总沈宝林、周御清、汤凝泰、外委高其祥、俞祥麟、徐廷宝、祭葬世职。　　

○庚申。谕内阁、龚裕奏、不谙军旅、现复患病、恳请开缺一摺。该抚身膺疆寄。当此军务防堵吃紧之际。应如何殚竭血诚。以图报效。乃因粤匪奔窜。渐入楚境。辄以肝气旧病。藉词引退。实属辜恩。大负委任。著交部严加议处。新任巡抚常大淳、未到任以前。所有一切防堵事宜。仍责成龚裕、戴罪筹办。傥有疏虞。朕惟执法严惩。不能宽贷。　　

○谕军机大臣等、程矞采等奏、道州失守、该督折回衡州堵御、并咨调四川官兵各一摺。览奏殊深愤懑。该督前奏贼由永州窜至双排。系通道州大路。余万清在彼驻劄。兵力尚单。和春带兵万余。跟追赶至。议分两路。一由甯远驰赴道州堵截。是道州已有和春带到之兵。何至遽尔失守。余万清系在道州防堵之员。何以率称下游吃重。径赴衡州。且该提督发咨次日。州城已陷。岂贼众麕至。先期一无闻见。该州城防守。有无准备。文武各官、有无恇怯畏避情事。现在下落如何。该督先已折回省城。兹又前赴衡州。省垣重地。是否布置妥协。衡永两郡。现俱吃重。如何分派大员、带兵堵御。孙应照、是否可资得力。其和春分派由双排尾追之兵。是否足资策应。和春现在何处攻剿。所调四川江西官兵。仍恐缓不济急。赛尚阿接奉前旨。想已调回湖南征兵防兵、并湖北官兵。著该督即与该大臣、妥筹分拨。严密布置。现在贼夥、是否盘踞道州。抑系流而不守。分股抢掠。均应处处设防。不可顾此失彼。其由甯远、常甯、至衡州之路。尤须豫备。迎头截击。不可更有疏虞。并著将道州如何被围失守情形。详细奏闻。本日又据龚裕奏、荆州接壤湖南。水陆营兵、仅七百余名。现已咨商将军台涌、酌派满洲绿营等兵、分防要隘。应如何缉匪安民。镇静不扰。该督仍当妥筹兼顾。其湖南与两粤交界处所。尤须严饬地方州县、实力防堵。并剀切晓谕绅民团练保卫。自顾身家。断不可为讹言摇惑。纷纷迁徙。傥有杀贼立功、或堵御剿贼者。即随时查明保奏。以昭激劝。贼匪剽悍。利在急趋。虽颇猖獗。亦有冒险孤注之势。若能叠挫其锋。官民同心合力。转移之机。亦在反掌。该督务须通盘筹度。出以镇静。以固人心。将此由六百里谕知程矞采、并谕骆专章、龚裕知之。　　

○又谕、现在衡永一带。防剿十分紧急。赛尚阿、接奉前降谕旨、谅已带领得力镇将、统帅大兵。前往扼要驻劄。迅筹剿捕。向荣曾任湖南提督。一切情形。尚称熟悉。现在病势如何。应否调往湖南。协同剿办。即著赛尚阿酌量饬知。总期兼权熟计。毋误事机。至广西贼匪。大股虽窜入楚境。地方余匪不少。且与湖南毗连处所。均须严防截击。徐广缙、此时是否能抵粤西。劳崇光、身膺疆寄。务当通盘筹画。缉匪安民。以副委任。将此由六百里谕知赛尚阿、并谕劳崇光知之。　　

○调浙江巡抚常大淳、为湖北巡抚。云南巡抚黄宗汉、为浙江巡抚。未到任前。以布政使椿寿署理。以四川布政使吴振域、为云南巡抚。　　

○以湖南道州被贼窜陷。总督程矞采、巡抚骆秉章、下部议处。　　

○辛酉。皇贵太妃慈寿节。上诣绮春园皇贵太妃前行庆贺礼。奉皇贵太妃幸同乐园。进膳。并赐内廷王大臣等食。　　

○谕内阁、贵州古州镇总兵双福、著俟该省防堵事竣。再行前往湖北。署理提督印务。博勒恭武、仍俟双福到任后。来京陛见。　　

○谕军机大臣等、吴文镕、张亮基奏、访闻广西提督向荣、在军营时。夸诈冒功。饰智欺人。以致军心不服。当贼匪窜入永安之时。向荣首先遁入平南。旋复托病不出。及贼弃永安时。又不详审机宜。祇率残兵。躲入省城。反捏称统兵赴援各等语。向荣、经朕屡次弃瑕录用。宜如何感激朕恩。力图报效。若如摺内所指各情。种种辜恩溺职。实属大负委任。著赛尚阿、秉公确核。据实参奏。徐广缙抵广西后。留心访察。如果属实。亦即行参奏。毋稍含混。原奏片、著钞给阅看。将此各谕令知之。　　

○又谕、据吴文镕等奏、请饬广西、仿照嘉庆年闲、举行筑堡事宜。并钞录明亮等原奏呈览。上年粤匪滋事。叠经有人条奏坚壁清野之议。饬令实力举行。现在贼窜楚境。已降旨饬令该督抚等、劝谕绅民团练。自相保卫。著程矞采、会同龚裕、骆秉章、查照所奏。各就地方、体察情形。饬属认真试办。总须随地制宜。方为妥善。常大淳、张亮基、到任后。并著接续办理。原奏片、著钞给阅看。将此谕令知之。　　

○以福建按察使杨培、为四川布政使。江西吉南赣甯道黄乐之、为福建按察使。　　

○壬戌。孝德皇后殡宫月祭。遣官行礼。　　

○大考翰林院詹事府各官、于圆明园正大光明殿。　　

○谕内阁、倭仁奏、敬陈治本一摺。意在责难陈善。其言尚无不合。惟朕特授倭仁为叶尔羌帮办大臣。原使其扬历边疆。俾资练习。今观所奏。仍系统论治道。并未及边陲切要情形。岂忽近图远。转以职守为无关轻重耶。嗣后总宜留心边务。实力讲求。于任内应办事件。毋稍疏忽。如有地方要务。切实敷陈。朕亦可验其学识。毋得徒托空言。致负委任。　　

○又谕、陆建瀛等奏、筹办江境运道一摺。据称、黄河归海之路。业经分饬厅营。将邳宿一带运河坝牐展拓。俾令疏畅。并加培运河纤堤。安设水拨。估挑替河各事宜。均已一律兴办。现在杨殿邦、已督饬帮船。陆续由顺清河渡黄北上。江境上下运道。自可无虞阻滞。惟山东省南路运道。尤关紧要。亟应设法办理。著颜以燠、李僡、严饬所属、妥筹挽运。务使帮船衔尾前进。以重仓储。至已抵清江牐之铜船二起、现随粮船插档行走。著一体催趱。其在后铜船。亦著随时督催。毋稍迟误。　　

○以翰林院侍读学士孙铭恩、为广东乡试正考官。编修胡焯、为副考官。詹事府詹事毓检、为福建乡试正考官。光禄寺少卿黄兆麟、为副考官。　　

○赏湖南等省辛亥科乡试年老诸生、罗储伦等五人、举人副榜有差。　　

○予广西殉难副将阿尔精阿、入祀京城及广西昭忠祠。　　

○修湖南长沙府城。从巡抚骆秉章请也。
  </div>
  <div class="pagination">
   <a href="清实录咸丰朝实录_page83.html">
    上一页
   </a>
   <span>
    ...
   </span>
   <a href="清实录咸丰朝实录_page79.html">
    79
   </a>
   <a href="清实录咸丰朝实录_page80.html">
    80
   </a>
   <a href="清实录咸丰朝实录_page81.html">
    81
   </a>
   <a href="清实录咸丰朝实录_page82.html">
    82
   </a>
   <a href="清实录咸丰朝实录_page83.html">
    83
   </a>
   <span class="current-page">
    84
   </span>
   <a href="清实录咸丰朝实录_page85.html">
    85
   </a>
   <a href="清实录咸丰朝实录_page86.html">
    86
   </a>
   <a href="清实录咸丰朝实录_page87.html">
    87
   </a>
   <a href="清实录咸丰朝实录_page88.html">
    88
   </a>
   <a href="清实录咸丰朝实录_page89.html">
    89
   </a>
   <span>
    ...
   </span>
   <a href="清实录咸丰朝实录_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
