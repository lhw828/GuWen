<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1794 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1794 页/共 1860 页
  </h1>
  <div class="content">
   监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年癸丑六月丁丑以故广西太平府属全茗土州许承祜子祖缵袭职。　　

○豁免遭风沉溺云南运京铜二十万七百三十斤有奇。　　

○戊寅。谕军机大臣曰奇丰额奏接据长麟。咨会＜口英＞咭唎国贡船于六月初一日自浙省青龙港开行连日南风顺利或可迅抵津门等语。该国贡船笨重。不能收泊内洋。到津后须辗转起拨。计抵热河已在七月二十以外。正可与蒙古王公及缅甸等处贡使。一并宴赉。即或海洋风信靡常到津略晚不能于七月内前抵热河。即八月初旬到来。亦不为迟。但应付外夷事宜。必须丰俭适中。方足以符体制外省习气。非失之太过即失之不及。此次＜口英＞咭唎国贡使到后。一切款待固不可踵事增华。但该贡使航海远来。初次观光上国。非缅甸安南等处。频年入贡者可比。梁肯堂、徵瑞务宜妥为照料不可过于简略致为远人所轻。再前据长麟奏＜口英＞咭唎国船上有官员五十余人。从人水手八百余名将来收泊海口。正副贡使前赴行在瞻觐。除随从员役外。自有留看船只之人。著徵瑞即询明通事。贡使正副几人。跟随贡使前赴热河者共若干员名。开具清单速奏。其留于外洋大船看守员役舵水人等。亦开具人数名单一并奏闻。以备给赏将此各谕令知之。　　

○旌表守正捐躯江苏宝山县民侯宝田妻蔡氏。四川大足县民朱珑章妻宋氏。　　

○己卯。谕曰惠龄奏、泰宁一带。于四月初六日地震。庙宇民居。多有倒塌共压毙汉番僧俗男妇二百余名口。受伤三十余名口。震塌碉房七十余处。现委干员前往查勘。分别抚恤等语。上年打箭炉口外地震。曾降旨加倍赏恤。今泰宁一带。又因地震坍塌房屋。压毙人口。殊堪悯恻。著照上年打箭炉地震抚恤之例。亦即加倍赏给。该督务宜董饬所属。详悉查明。妥为经理。俾资安辑。以副朕轸念边隅。优恤番民至意。该部即遵谕行。　　

○辛巳。谕军机大臣曰、吉庆奏、＜口英＞咭唎国贡船。于六月十三日。行至登州庙岛洋面。十四日即欲开行。经登州府及游击上船。犒赏宣谕。贡使情愿敬赴山庄叩祝。俟风顺即便放洋迳赴天津等语。该国贡船。于十四日在登舟洋面候风开行。约计六月底七月初方可行抵天津洋面。船身重大。必须另换海船。方能收泊内洋。而由内洋至内河又须再用小船拨运。该国贡物甚多。辗转起拨。尚须时日。况现在天气炎热。贡使等起岸后。自天津来至热河、尽可令其缓程行走。以示体恤前经降旨。俟该贡使到时。必须整列队伍以肃观瞻梁肯堂系直隶总督到彼弹压照料呼应较灵但永定河防汛事宜。亦关紧要如安澜无事。著该督一得贡船收泊之信即就近前赴天津。会同徵瑞妥为料理。倘该处有紧要工程、必须梁肯堂在彼驻劄督率办理。即行迅速奏闻侯朕另派庆成、前往天津会同照料。该盐政仍遵前旨。带同该贡使前来于七月杪八月初到滦瞻觐亦不为迟将此谕令知之。　　

○壬午。谕军机大臣曰、徵瑞奏六月十六日有＜口英＞咭唎国探水船一只到口询据通事称、该贡使因船身过大吃水三丈余尺恐天津海口不能收泊。令该头目先来探量现探得天津内洋水浅大船不能进口外洋又无山岛可以湾泊。贡物甚大又极细巧不敢冒昧拨运祇好就在登州庙岛起旱该探水船即于十八日开行。仍回庙岛已飞札山东抚臣速为料理等语同日又据吉庆奏六月十五日该国贡船正欲开行。适前次口□全口

□皮罗口□答探船赶到情愿偕赴热河即于是日一同放洋等语该抚此摺系六月十七日拜发自尚未得十八日。该探水船只转回之信。该国贡船笨重。既因天津内洋水浅。不能收泊而外洋又无湾泊之所。自应听其即在山东登州庙岛起旱。较为慎重。但其贡物甚大且极细巧拨船尚恐磕碰。则用车拉运。更易颠簸。必须人夫擡运。方为妥协。吉庆现赴登州一带。查阅城工营伍。该探水船只。折回告知贡船后。转帆收泊庙岛稍需时日。该抚正可乘便迎往。亲为照料。且吉庆办事细致。自能料理裕如。著赏给鲜协枝一个。大荷包一对。小荷包四个。该抚务须妥协经理以副朕柔远至意。至登州起旱进京。本有两路。其小路系从武定取道经由河间宁津一带。较为便捷。其大路仍由济南一带行走著该抚酌量。于何路行走稳便即饬沿途驿站并飞咨梁肯堂徵瑞速为豫备所有正副贡使品级较大酌与肩舆其随从员役。止须与车乘并著吉庆沿途董率照应送至直隶交界梁肯堂徵瑞接到知会后。约计该贡使于何日可以行抵直境。即先赴交界处所。以便接替照应徵瑞仍遵前旨伴送前来。登州距热河二千二百余里。现距八月初旬尚有四十余日。但计贡船折回起旱。料理扎缚擡运一切事宜。亦须稍为耽搁。即至八月初十以前抵热河。亦不为迟也至梁肯堂、徵瑞、前赴直东交界后。该国恐尚有小船来往天津。仍著饬令该镇道一体照料。将此由六百里各谕令知之　　

○甲申。遣官祭火神庙。　　

○谕曰、明兴前已照部议降四级仍留库尔喀喇乌苏办事。所有吏部右侍郎员缺。著诺穆亲调补。景安著调补仓场侍郎。不必前来谢恩。其工部左侍郎员缺。著伊龄阿调补。仍兼管钱法堂事务。所遗兵部侍郎员缺。著成策补授。　　

○又谕曰、翁方纲、本系连任山东学政又屡出学差。近来不能约束家人。著来京供职。所有山东学政著阮元去。　　

○谕军机大臣等、据国山监参奏、典簿厅存贮己酉科乡试贡监生文书印结一千余件全行失去。请将典簿周炎先行解任。并该厅书吏。交刑部严讯究拟等语。已降旨将周炎解任。交该部究讯矣此项文书印结。既失去一千余件。何以又查出五百九十余件。且据禀称、于上年十月内被窃。何以直至此时始行呈报。其中种种疑窦必另有别情。及盗卖等事。不可不逐一根究。著传谕刑部堂官务须详讯确情定拟具奏至该听失去文书一千余件之多。又不即时呈报。该堂官等漫无觉察。亦难辞咎。俟审明定案后。再著交部议处。　　

○乙酉。谕、前因明兴雅德等在喀什噶尔办事抵牾。均已解任嗣将明兴调赴库尔喀喇乌苏雅德调赴哈密。今著加恩将明兴授为二等侍卫。雅德授为三等侍卫。令其于各该处奋勉办事。　　

○丙戌。谕、＜口英＞咭唎国遣使航海远来。情殷祝嘏。兹据徵瑞奏、贡船于六月二十二日已抵天津海口。该盐政亲往照料。甚为妥协。著赏还佐领顶带。以示奖励。　　

○谕军机大臣曰、徵瑞奏六月二十日探明有大小夷船五只。在外洋抛碇询问即是＜口英＞咭唎国贡船。随与天津镇道等。乘船探量水势。设法引至近口。有拦江沙一道。足以依靠。无虞风浪。于二十二日停泊定妥等语。所办甚好。已降旨给还徵瑞佐领顶带并著加赏大荷包一对。小荷包四个。以示奖励至该国贡使等前过浙江山东业经该省地方官犒赏食物等件。现在收泊天津海口徵瑞又备牛羊米面等物。传旨颁赏且为数甚多。将来到热河后。尚须与蒙古王公缅甸各国贡使一并宴赉其自天津登陆时不必再加筵宴。盖款接远人之道。固不可稍事苟简。致阻向化之诚然加之体恤则可。若过为优待。隆其礼节。转使外夷不知天朝体统尊严。为其轻忽。徵瑞于应接款待之间。务宜加倍留心。不卑不亢。以符体制而示怀柔。此为最要至该贡船离国日久。携带食物口粮。现已不敷。虽经徵瑞多备牛羊米面等物赍往颁赏。但该国大小船内。共有七百余人。将来贡使前赴热河。携带官役人等、不过百余人。其留于船内照看者。不下五六百人。徵瑞所备犒赏。岂敷常川食用。即地方官力量。亦不能捐办如许之多。自应开销官项。梁肯堂系属总督。呼应较灵前已有旨令其会同照料。此时想该督自已起程行抵天津。著传谕梁肯堂、务须妥协办理。将该国船内、应用食物令地方官动支公项办给。但不可籍此浮冒多开。并著梁肯堂、徵瑞、即向该贡使等详悉谕知。以大皇帝念尔等航海远来。情殷祝嘏。是以曲加体恤。尔等前赴热河。其沿途以及馆舍。俱有饩廪。叩见大皇帝后。并有筵宴供给。足资餍饫。其留看船只者。大皇帝已命宽为备给食物。无虞缺乏但尔等自本国远来。到此几及一年将来回国时。行走时日。亦必相仿。大皇帝令赏给尔等一年米石。食用宽余。其肉食如牛只猪羊等物。船内难以携带。尔等回程。经过山东、江南、浙江、福建、广东等省、岛屿收泊处所。该处地方官。俱仰体大皇帝柔惠之意。必资送尔等食物。可以接济。如此先行谕知。俾该贡使等益知感激。其如何按照人数官员舵水人役等级。分别口分之处。并著梁肯堂等核明妥办。即动支北仓存贮米石赏给。至此事因徵瑞系内务府人员。是以派令照料伴送。督押贡物。前赴热河以资熟手。而一切应付。不特该贡船所需食物。应由地方官办给。即需用人夫。以及备办沿途供顿等事。俱系地方官专责。梁肯堂当豫为为饬属妥办。丰俭适中不可稍有贻误浮冒方为妥善至该国贡物由天津起旱。该处距热河不远。途次行走。尚属从容然据徵瑞奏、一切扎缚擡运。计算须于八月初旬方到。若由登州庙岛起旱。道路较远。到热河未免稍迟。今在天津收泊。诸事省便。览奏甚为欣慰。据该盐政奏二十三日亲赴该处。查看表文贡单。另行具奏等语。此时徵瑞自已到船查明。著即将该国大件贡品。遵照前旨量明高宽尺寸一并开单。由六百里速奏。该贡使起旱后。诸务停妥。谅无紧要之件。徵瑞自可不必由驿奏事。此时或有经朕指示询问。必须速行奏闻者。该盐政覆奏之摺。竟当由六百里拜发。较为迅速也。此将由六百里传谕知之。　　

○旌表守正捐躯广东增城县民毛守文妻冯氏。　　

○丁亥。谕军机大臣等、户部奏、台湾军需。自初办至今。巳阅五年之久。业经专案行催而驳查未结款项。尚居十分之七。请勒限半年。饬交该督等。依限题覆。又上届巴勒布军需驳查未结银米。亦未据全数题覆应请勒限三个月。赶办题覆等语。已依议行矣。台湾军需。已逾五年之久。所有部驳各件。该督抚自应上紧核办。随时登覆。何以延挨至今。未经销楚者尚有十分之七。若再任其迟延。承办官吏迭更。愈难清理。殊属不成事体。除勒限半年全数题覆完结外。仍著伍拉纳等、将因何迟缓不覆之处明白回奏。毋再玩忽干咎。至廓尔喀军需。现已在彼核算。而上届巴勒布动支各款。自应作速赶办。庶旧案得以速结。将来新案军需。亦可比照办理。并著惠龄、务依部定限期。于三个月内全数题覆。勿再延逾。以致前后牵混不清也。将此各谕令知之。　　

○戊子。谕军机大臣曰、梁肯堂奏、据天津道禀称。＜口英＞咭唎通事锡拉巴等登岸求见。其意欲于通州起旱。现已雇有南船四十只备用等语。所办好。天津前至通州。一水可达。不特行程安适且运送贡物一切。亦俱省便该通事既欲从此路行走。自应顺其所请。昨已有旨、令梁肯堂会同照料。该督于二十五日业经起程前往。计此时已可到彼。务即督率地方官妥协办理。至所称高大贡物。或应留京者。由通运送。尤觉便易一节。此可不必。前因该贡使须由山东登州庙岛起旱。程途较远。恐物件高大擡运费事。是以令该督等酌量。或择其过大者奏明。留于京城。俟回銮时呈览。今既由通州起旱。为期甚属从容。尽可运送热河。不必再行留京又据奏、俟抵天津。会同徵瑞恭宣恩旨。设备筵宴等语。前有旨令不必在彼筵宴。但该贡使等航海远来。经过天津。地方官设筵款待。亦礼节所当然。如该督等接奉此旨。该贡使业经过津则已。如尚未过津。仍著就近先行筵宴。至接待远人之道贵于丰俭适中。不卑不亢。若该贡使等于进谒时。行叩见之礼。该督等固不必辞却倘伊等不行此礼亦祇可顺其国俗不必加之勉强。该督等务宜留心款待。不可过于优待。转为所轻。以示怀柔而符体制将此传谕知之。　　

○己丑。谕军机大臣等、前经降旨。令巴宁阿回京供职。其两淮盐政。著董椿去矣。巴宁阿系惇妃之兄妃嫔兄弟以之暂管盐政则可。若久于其任。究多不便是以令其回京供职。将董椿调往董椿于淮关税务。连年盈余短绌。经理已属未能妥善。特因两淮员缺。一时不得其人。而董椿赔项稍多将伊简调。并非以该员才具优长。特调盐政之任。现在两淮鹾务。巴宁阿所办尚为妥协。董椿到彼后。务当仿照妥办。勿稍废弛。若伊因有赔项。遂思从中牟利。藉词婪索。则是自取重戾。穆腾额即前车之鉴。非伊之福。而转为伊之祸矣。将此谕令知之。　　

○庚寅。谕、本日吏部进呈本内。工部主事常明、前在福建通判任内。因无照小船。未经查出。补行给照。出洋行劫。议以现任内降一级调用。内阁拟票该堂官出具考语送部引见。双签进呈。固属照例办理。但该主事甫经补授工部。该堂官何由知其人之优劣。率行出考。即如已经回籍之员。令原籍督抚出考送部者。事同一例。除堂明已降旨著该部带领引见。再降谕旨外。嗣后内阁遇此等应行票拟双签之员。止票该部带领引见。毋庸再票出具考语送部字样。朕诸事惟期合理据实。　　

○谕军机大臣曰、徵瑞奏＜口英＞咭唎国正副贡使。自以品级尊崇。须平行相见。徵瑞若先行往见。有失体制。是以即令道将等过彼船内。取看表文贡单等语。所办又未免太过。前降谕旨。以款接远人之道。若过隆其礼节。于体统非宜。原不令该盐政自居尊大。与远人斤斤计量乃徵瑞接奉前旨。以该使臣欲行敌体之礼。遂不轻往。仅派道将过船查看。殊属矫枉过正。试思该使臣向徵瑞行叩见礼。亦无足为荣。即不行叩见礼亦何所损。梁肯堂若亦计较至此。更成笑话外省习气。非过则不及、况该使臣航海远来。至一年之久。始抵天津。亦当格外加之体恤。岂可以此等相见礼节。与之较论。殊非怀柔远人之道。若该监政如此拘泥。不能体会朕意。转难向汝等降谕矣。又据梁肯堂奏、该使臣在津登陆。不必再加筵宴等语。此事尤无关紧要。昨又有旨。以天津为郡会之地。该使臣甫经过彼地方官设筵款待。礼所当然著梁肯堂、徵瑞、即尊昨旨先行筵宴。又据徵瑞奏、该国贡物内。询有见方一丈多者。名为天文地理音乐表。应否留京请旨遵行等语。前因该贡使须于登州庙岛起旱。道路较远。恐物件高大。难于运送。是以谕令或酌留京中。今该贡使已由天津起旱。为期尽属从容。况山庄殿宇闳敞。丈许物件。岂有不能陈设之理。且此项物件。安装后见方一丈。其拆卸之时。仍属零星轻便。无难运送。现已令做钟处收拾钟表之好手工匠前至热河伺候。看彼装拆一次。即可仿照修理。著徵瑞即一并押送前来。不必复请留京。稍存为难之见。至该国贡单译出汉文后即迅速先行具奏。摺内又称、该船五只。天津外洋难于久泊。庙岛离岸较远。不通货贩。该使臣之意。欲将原船回至浙江宁波一带湾泊。俾得便于采买物件等语。该国进贡。此次始来。即欲在浙江地方采买物件。想属无多。俟该使臣到来询问明确再降谕旨。其船只欲先回浙江宁波湾泊。亦可听其自便。并著长麟饬知地方官妥为照料。将此由六百里加紧各谕令知之。刻下梁肯堂早抵天津。仍著该督等将曾否与该使臣接见。及如何相见情形由驿速奏。　　

○辛卯。谕军机大臣等、据梁肯堂等奏、＜口英＞咭唎国贡单已经贡使译出汉字谨将原单进呈一摺。昨已有旨以该贡使由通州起旱。为期尽属从容。所有一切贡物著交徵瑞一并押送前来。至梁肯堂系属总督呼应较灵是以派令前往会同照料。但总督职分较大。若该督与贡使偕赴热河。转似徵瑞之外又添派梁肯堂一同护送恐该贡使以天朝多派天员照料伊等礼节优隆。益足以长其矜傲。梁肯堂俟筵宴完竣后。可仍回永定河工次防汛俟届八月初旬。照例再来热河未迟又阅译出单内所载物件。俱不免张大其词。此盖由夷性见小。自为独得之秘以夸炫其制造之精奇现已令选做钟处好手匠役前来。俟该国匠役安装时随同学习。即可谙悉著徵瑞于无意之中向彼闲谈。以大皇帝因尔等航海来朝。涉万里之遥。阅一年之久。情殷祝嘏。是以加恩体恤。至尔国所贡之物。天朝原亦有之如此明白。谕知庶该使臣等不敢居奇自炫。是亦驾驭远人之道。又阅单内有遣钦差来朝等语。该国遗使入贡安得谓之钦差此不过该通事仿效天朝称呼。自尊其使臣之词。原不必与之计较。但恐照料委员人等识见卑鄙。不知轻重。亦称该使臣为钦差此大不可。著徵瑞豫为饬知无论该国正副使臣。总称为贡使以符体制。再前因该贡使回国时口食缺乏。令梁肯堂传旨。赏给来役一年口分米石。即于北仓动给。今思北仓即有余存。恐不敷用。该国船只。于起卸贡物后。即欲回至浙江宁波停泊。莫若即于浙省就近仓贮米石内给与。更为省便。并著梁肯堂即询明该使臣。由天津回至宁波。需米若干先行赏给外。其余米石。仍遵照前旨。按其等级核明数目。飞咨长麟、俟该船回抵宁波后。照数拨给。较为省便。将此由六百里传谕知之。仍即速回奏。　　

○调正红旗满洲副都统富锐、为正蓝旗满洲副都统。镶白旗满洲副都统诺穆亲、为正红旗满洲副都统。　　

○是月。浙江巡抚觉罗长麟奏、大陈山沿海一带各岛因居民众多向设保甲。然奉行未能尽善。现饬员确查。并出示晓谕令其每一岛峙设岙长一人。每居民十家设甲长一人每十甲设总甲一人。先令各出保结如该甲内有通盗之人据实禀报。容隐者治罪。再查海洋内渔户看网诸人。皆非安分之徒。盗匪行藏。伊等必知详细现雇觅多人优给盘费。并悬重赏派委勇敢将备等暗藏兵械。分投带往。并令改装易服。前赴远山穷谷密访确查。仍派文武多员。于各海口堵截拏获。得旨、览奏俱悉。　　

○伊犁将军保宁奏、从前移驻伊犁之锡伯索伦察哈尔兵丁业经三十年。户口滋生。倍加往昔。其察哈尔索伦兵丁等、均有赏给滋生银两。惟锡伯仅存盐菜银滋息。不敷支用请将余存节年粮米二万二千余石。除留一年口粮外。趁价变卖。可得银一万两。著落本处同知。交殷实商人作为滋生银两。得旨、甚是。　　

○四川总督惠龄奏、里塘巴塘一带向多夹坝出没。额兵不敷巡缉。臣经过各该处时。于所属孔道连界地方。安设卡房。派土目土兵巡查。至西藏往来差使。及客商过境。令该土司等拨兵护送。倘能实心缉捕一年之内拏获数案。及所属并无抢夺案件者分别奖赏。如防范不严。致财物被窃。除著令营官土司赔缴外。仍奏明严处。再口外抢夺仇杀之事。阅时常有。亦责令该土司严行管束。嗣后如再犯者。除将凶手正法。并将该土司革职。另行更换。得旨、览奏俱悉。　　

○又奏、各站因军务告蒇。尚有停运子药火绳等项。臣于催办报销之便查明。令该站员等、就近运交驻防兵丁台汛收贮。作为操防之用。再米石一项。前经续派天全、清溪、两州县动碾食谷。运交炉城米二千三百九十石。又采买米六千三百五十石。运赴出口。以为搭放官弁口粮之需。今军务已竣。各起官兵进口。此项余剩米石。饬交里塘等四台存贮。将来作为台米开销得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十一



大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。秋七月。壬辰朔。享太庙、遣豫亲王裕丰恭代行礼。　　

○癸巳。谕军机大臣曰、和淋奏、查抄沙玛尔巴等赀产、估变银六万四千余两。又各处庄田。每年应得租银七千一百余两。遵旨赏给达赖喇嘛、足敷每年如绷甲绷番兵等养赡之用。无需再从商上增补等语。已批该部知道矣。此项查抄物产、赏给达赖喇嘛以为贴补如绷等口食、实属以公济公。但每年动用若干。余剩若干。均应由驻藏大臣核明、分报户部、理藩院、以备稽核。现在藏内值甫经整顿之后。是以仍留和琳在彼办理、以资驾驭。将来系松筠前往接办。亦属可信之人。但松筠亦不能久驻藏内。嗣后接手者、岂能尽如伊二人之足资倚任。设再有如浮习浑者。见此项抄变存公银两、无所考核。任令达赖喇嘛左右之人。从中浮开冒销。甚至通同染指。更属不成事体。至达赖喇嘛商上出入。前亦有旨交驻藏大臣一体稽察。但恐商卓特巴等。因官为查察。不能任意侵渔。藉称商上用度不敷。此则不可。现在所添番兵。已将抄产赏给。支用尚有宽余。至达赖喇嘛用度。藏内本有赋税。且各蒙古番众、布施亦复不少。即有进益稍少之年。亦可裒多益寡。如经理得宜、自必有盈无绌。不至缺乏。和琳等惟当留心稽核也。总之藏内诸事。节经朕详悉指示。和琳俱能认真遵办。已有端绪。仍宜趁此斟酌尽善。永远可遵。再交与松筠接办数年。实力奉行。俾积习尽消庶将来更换之人。即循谨自守。亦可率由旧章。不至仍前废弛。方为妥善。又另奏俘习浑等在藏起程一摺。俘习浑、雅满泰、鄂辉俱因在藏办理不善。致获重咎。伊三人现已省释来京。藏内番俗人等。如是赏罚。办理以为何如。达赖喇嘛更有何言。于此三人中去取若何。有无议论。并孰为优劣之处。亦著访询明确。秉公据实覆奏。勿稍回护。将此谕令知之。寻奏、前将沙玛尔巴等赀产估变银两。及每年各处庄田租息。遵旨赏给达赖喇嘛后。随即造册、将变产各物。备文点交商上。并谕令商卓特巴、将开除余剩数目。呈报驻藏大臣衙门查核。诚恐商卓特巴等、从中侵蚀。不无弊窦。今于每年报部。惟查开垦地亩。须俟明年至八九月间、始能刈获。应请自明年秋收后。每年于十一月造册报部。下部知之。　　

○甲午。谕、昨据镶蓝旗满洲都统、查出黑龙江达呼尔佐领乌林保之缺、承袭迟延一案并将咨送家谱内所载之丑保等、系隶何旗。一并行查。据明亮等查覆、丑保等系留住京师、在侍卫上行走之人。家谱内如未声明何旗、即当行查在京上三旗。乃复往黑龙江行查。殊属拘泥。再明亮回文、至五月内始到。亦属迟延。该旗都统。及明亮等、俱著交部察议。　　

○又谕、本年热河满洲兵丁等、射布靶妥善。且平素当差均属奋勉。著加恩普赏一月钱粮。厄鲁特兵丁等、亦著赏给一月钱粮。以示爱惜鼓励之恩。　　

○谕军机大臣等、据梁肯堂等奏接见＜口英＞咭唎使臣情形一摺。内称、贡件于六月二十九日。即已拨竣该贡使约初四五日经过天津府城遵旨筵宴。以昭礼节等语。前已有旨令梁肯堂于筵宴后。仍回永定河工次俟八月初旬。再行照例前来缘该督职分较大。若与贡使偕赴热河该贡使见多派大员护送。益足以长其矜傲。兹该督遵照办理。固属甚好至该使臣向徵瑞告称、贡品内、天文地理音乐表。极为细巧。带来工匠。必须一月之久。方能安装完整等语。此必系该贡使张大其辞。以自炫其奇巧。安装尚须一月。则制造岂不更需年岁。该国贡物。八月初旬始到热河。若安装一月。即至九月初旬。不但早过万寿之期。其匠役人等。在此耽延月余。亦属不便。况阅所开单内。随至热河匠役。止有五名。即令此间匠役帮同料理。亦未能即时谙悉。若将此最大之天文地理音乐表。运赴京中。亦必须此项匠役随往安装。其余贡品。设有须彼匠人装饰之处。即运至热河无人安设。岂不徒滋劳费。著徵瑞明白询问该贡使。务令登答详悉。迅速具奏。候朕降旨指示遵行。至该贡使等、前抵天津海口。业经徵瑞多备牛羊等物。传旨犒赏。今梁肯堂又备物颁赏。并给常平仓米六百石。白面二千斤。尽足敷用。赏赉已属优厚。其跟随贡使前来热河之官役从人匠役兵丁等。俟至热河、再当酌量奖赏至该国贡船。前已准其先回浙江宁波停泊。今所请于宁波珠山地方。指给空地一块。以便支立帐房。为船内患病之人栖息一节。并著梁肯堂飞咨长麟。遵照妥办。将此由六百里加紧谕令知之。仍著速行回奏。　　

○乙未。谕曰、福宁系贝子永硕包衣人。但福宁现任巡抚。办事尚属妥协。著加恩将福宁一支。入于该镶蓝旗满洲旗籍。　　

○谕军机大臣曰、书麟等奏黄河水势盛涨。各工抢护平稳一摺。此皆天神垂佑。惟当虔诚拈香敬谢。以答神庥。本年春夏。江南一带雨水稍多。而豫省沁黄二河。亦同时并涨。水势自必旺盛。前据李奉翰奏、各工防护平稳。今又据书麟等奉、平蛰各工。业经抢镶稳固。清口杨庄各坝。复全行折展。俾畅流下注。自当如此办理。现在天色幸已晴霁。水势渐见消动。览奏稍慰。但伏汛虽过。秋汛方长。著传谕该督等、务宜倍加敬慎。督率所属。小心防范。不可稍存大意。俟秋汛安澜报到。再行降旨、将该督等、及在工出力文武员弁。交部议叙也。　　

○又谕曰、董椿奏、俟盛住到淮交代。前往扬州接印任事后。即驰赴阙廷陛见等语。已于摺内批示。董椿若于接印后。即前来陛见。则两淮盐务。又交与何人管理。此时惟当实力整顿。俟诸务办理妥协。再候旨遵行。至该盐政在淮关监督任内。应赔短少。盈余银两。于调任盐政后、养廉丰厚。自当及早缴清。毋得稍有迟逾。若借词措缴赔项。遂思需索商人。则是自取重戾。穆腾额即前车之鉴也。务宜慎之又慎。不可稍存高兴牟利。自贻伊戚。将此谕令知之。　　

○丙申。谕曰、额勒春由巡抚补放侍郎以来。尚属奋勉。著加恩赏戴花翎。　　

○谕军机大臣等、昨据梁肯堂等奏、＜口英＞咭唎国原来船只、未能久泊天津洋面。拟先回浙江宁波珠山地方湾泊。该贡使恳求命浙省地方官、指给空地一块。俾伊等支立帐房。将船内患病之人。送至岸上。暂行栖息。并求禁止居民。勿上彼船。伊亦禁止船内之人。不出指给地界之外等语。该国贡船。因天津外洋不能久泊。欲先回浙江。亦可听其自便。除该贡使前至行在瞻觐叩祝。诸事完竣后、即令回浙。贡使一到。原船便可开行。其在宁波珠山地方。不过暂时湾泊。著传谕长麟、即查照梁肯堂等所奏。妥协办理。并饬地方官留心照料。固不必过于优待。亦不可稍任欺侮。其船内及上岸养病之人。并当时加查察。毋许潜越所指地方。滋生事端。沿海居民。亦著禁止前往该处。又前降谕旨。以该船回国时。应赏一年口分米石。于天津酌量赏给外。其余在浙江就近补给。昨据梁肯堂奏、已在天津两次传旨犒赏。并赏给米六百石。面二千余觔。尽足敷用。毋庸再于浙江补给等语。并著该抚酌量。若其回洋时。仍需米石。即传旨赏给。　　

○戊戌。予福建赴台换班出洋遭风淹毙福宁镇外委郑潮、兵丁林叔茂等七名。恤赏如例。　　

○己亥。谕、仓场侍郎等奏全漕起卸告竣一摺。前因南粮各帮抵通较早。业将总漕等交部议叙。兹仓场侍郎等、于漕船到坝后。即督率坐粮厅上紧起卸。随到随收。于七月初五日。已将全漕俱行起竣。较之五十六年无闰之岁。更早四日。办理尚为妥速。除景安甫经到任外。诺穆亲、刘秉恬、及坐粮厅、俱著加恩交部分别议叙。以示奖励。　　

○又谕曰、伍拉纳等奏、拏获逸盗审明后。恭请王命正法。其随同夺犯之党夥。请发往黑龙江等处。给兵丁为奴等语。此案苏巧、林尊、俱系行劫案内久经在逃之犯。一经拏获。自应立正刑诛。其林荣一犯。胆敢纠夥持械。砍伤兵役。实属目无法纪。并著该督等于拏获后。即将林荣一面正法。一面奏闻。至林清、陈成、竟敢听从林荣。助势夺犯。虽未拒伤兵役。自应照拟从重发往黑龙江给兵丁为奴。至该兵役于年久逸盗。留心缉获。且因夺犯被伤。尚属可嘉。著该督等酌量给赏。以示鼓励。　　

○谕军机大臣曰、伍拉纳等奏审明在逃之逸盗。及随同夺犯之党夥。分别正法定拟一摺。已明降谕旨。照该督等所拟完结矣。但该兵役等侦见缉捕时。林尊族人林荣撞遇、起意纠夥持械、赶至中途。胆敢砍伤兵役。乘间脱逃。实属目无法纪。此等党恶逞凶之途。不可任其漏网。著传谕伍拉纳、浦霖、严饬所属文武员弁。将林荣一犯。上紧缉拏。并从前在逃之严山等。亦著一并严缉务获。毋任远扬稽诛。但恐该犯等闻拏紧急。或窜往广东邻省。亦未可定。并著郭世勋、一体饬属严拏务获。除就近传知刑部堂官。将此各谕令知之。　　

○又谕曰、徵瑞奏、询之＜口英＞咭唎国贡使。据称、贡品内、第一件天文地理大表。安装实需一月。其第二、第三、第四、第六、第九、第十一、第十七等件。安装亦需时日。如蒙恩准留京。就留匠役四名。在京收拾。俟回銮时。即可装齐呈览。其余十一件。止带匠役一名赴热河。可以先行呈进等语。天文地理大表。及第二第三等七件。装饰既需时日。均著就近来京。以省劳费。徵瑞此次过京时。可先将此项贡品。交金简、伊龄阿、于正大光明殿。及长春园澹怀堂大殿。各分设四件。并著徵瑞即传知该使臣等。以大件及安装需时贡品。业经奏蒙大皇帝。恩准留京。其余十一件。我同尔等送至热河。以遂尔进呈叩祝万寿之诚。大皇帝现驻跸山庄。念汝等久留待贡陛辞。有所不认。因此不往木兰行围。于八月二十一日起銮。二十七日到京。彼时留京贡品。俱已安装完竣。即可呈览。尔等到热河瞻觐叩祝。大皇帝恩赐筵宴。八月十六日。先令尔等回京。所有留京贡品。如何检点装饰。尔等更可亲自料理。以表尔国诚意。如此详悉传谕。俾知朕格外体恤。恩施稠叠。该贡使自必倍加感戴。再梁肯堂徵瑞摺内俱称筵宴时。该使臣等免冠叩首等语。前据梁肯堂奏、与该使臣初次相见、敬宣恩旨时。该使臣免冠竦立。此次摺内、何以又称免冠叩首。向闻西洋人用布扎腿。跪拜不便。是其国俗不知叩首之礼。或祇系免冠鞠躬点首而该督等摺内声叙未能明晰。遂指为叩首亦未可定。著传谕徵瑞、如该使臣于筵宴时。实在叩首则已。如仍止免冠点首。则当婉词告知。以各处藩封。到天朝进贡觐光者。不特陪臣俱行三跪九叩首之礼。即国王亲自来朝。亦同此礼。今尔国王遣尔等前来祝嘏。自应遵天朝法度。虽尔国俗俱用布扎缚。不能拜跪但尔叩见时。暂时松解。行礼后再行扎缚亦属甚便。若尔等拘泥国俗。不行此礼。转失尔国王遣尔航海远来祝厘纳赆之诚。且贻各藩部使臣讥笑。恐在朝引礼大臣。亦不容也如此委曲开导。该使臣到行在后。自必敬谨遵奉天朝礼节。方为妥善。特此由六百里传谕徵瑞、并谕梁肯堂知之。仍即迅速覆奏。　　

○又谕、前因＜口英＞咭唎贡使回国时。应赏一年口分米石。于天津酌量赏给外。其余在浙江就近补给。曾降旨令长麟遵照妥办矣。今莭据梁肯堂奏、该贡使于筵宴时。再三声称。恩赏食物已多。所有米石。只求赏给三百六十石。已足敷用等语。此项米石。是否足敷该贡使等一年口分。抑仅系由天津至宁波一路口食。梁肯堂所奏尚未明晰。著传谕长麟、将来该贡船回抵宁波湾泊后。在船人役。或向长麟恳求米石。自当仍照前旨。于就近仓贮内酌量拨给。倘来役人等并未恳求。则自天津以至浙江、一路赏赉。已属优厚。米石竟可不必再行拨给也。　　

○又谕、巡城御史德琏奏、民人赵得用。喊告铺夥王英。屡次到铺。与伊徒弟张元儿寻闹。当即饬役传唤王英到案。讵王英用刀自行戳伤肚腹等语。王英向赵得用徒弟寻闹。不过寻常口角。亦何致被传到官。遽用小刀自行戳伤。即据张元儿供称、旧日曾与王英有奸。如果审讯得实。罪止杖枷。亦何至畏惧自戕。其中必另有别情。以及胥役需索凌虐等事。著刑部堂官。将此案犯证。严切根究。务得确实情节。定拟具奏。又据提督衙门奏、镶白旗满洲护军泰山之子立柱、于九岁时。被已故民人朱大。诱拐至侯大家内。邀同周大。用黑糖茶将立柱迷倒。强行阉割。侯大捏称亲子。卖与諴郡王府。充当太监。现经伊母呈送到案等语。侯大起意约同周大、给饮立柱黑糖汤。即时迷倒。黑糖汤非迷人之物。显系暗用毒药。故能使立柱昏迷不醒。向来用药迷拐幼小子女者。例应绞决。况该犯胆敢诱骗满洲幼童、阉割略卖。情罪尤重。著刑部堂官审明后。从重定拟斩决、以昭炯戒。至立柱之父母。因子迷失。曾报明有案。况伊子被人阉割略卖。情殊可悯。即立柱年甫九龄。被诱阉割。亦无不是。俱无庸追问。立柱系属满洲。既被阉割。祇可于定案后。送交内务府、照例派拨内廷当差。将此传谕知之。　　

○又谕、前因蔡攀龙奏报收成分数、于出洋会勘一事。并未提及。传谕该镇实力秉公查察。毋得再行推诿取咎。兹据蔡攀龙奏称、于六月十五日。赶站前往等语。从前道员梁群英、奉派出洋。赴东会勘。蔡攀龙派委游击王良骏随往。但究系该道主政。是以止将梁群英革职治罪。今既改派蔡攀龙前往、会同山东登州镇总兵恩特赫默、出洋会勘。蔡攀龙此次、如果能带同事主船户舵工人等。将各案失事洋面地方。孰为江南所辖。孰为山东所辖。逐一秉公确指。不少存回护迁就之见。其自请严议处分。尚可将功折罪。若既已推诿于前。复不能实力查办。定将该镇等重治其罪。至书麟、奇丰额、吉庆、均系封疆大臣。于此等海洋盗劫重案。尤宜秉公协力查办。方为不负委任。断不可稍存畛域。为属员规避处分地步。自取咎戾。将此各传谕知之。
  </div>
  <div class="pagination">
   <a href="清实录乾隆朝实录_page1793.html">
    上一页
   </a>
   <span>
    ...
   </span>
   <a href="清实录乾隆朝实录_page1789.html">
    1789
   </a>
   <a href="清实录乾隆朝实录_page1790.html">
    1790
   </a>
   <a href="清实录乾隆朝实录_page1791.html">
    1791
   </a>
   <a href="清实录乾隆朝实录_page1792.html">
    1792
   </a>
   <a href="清实录乾隆朝实录_page1793.html">
    1793
   </a>
   <span class="current-page">
    1794
   </span>
   <a href="清实录乾隆朝实录_page1795.html">
    1795
   </a>
   <a href="清实录乾隆朝实录_page1796.html">
    1796
   </a>
   <a href="清实录乾隆朝实录_page1797.html">
    1797
   </a>
   <a href="清实录乾隆朝实录_page1798.html">
    1798
   </a>
   <a href="清实录乾隆朝实录_page1799.html">
    1799
   </a>
   <span>
    ...
   </span>
   <a href="清实录乾隆朝实录_page1795.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
