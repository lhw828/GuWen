<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1605 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1605 页/共 1860 页</h1>
    <div class="content">
○谕、据保宁奏打箭炉化林坪、泸定桥等处。于五月初六七等日。同时地震。城垣衙署。兵民房屋。均有倒塌。人口亦有伤毙。现在驰赴各该处。亲加查勘等语。此次打箭炉一带地震情形较重。该处系出藏南路要口。为官员兵民聚集之地。所有城垣衙署。被震倒塌者。应即确估修理。至民间坍损房屋。并伤毙人口。情殊可悯。署该督等、即行详悉查明。照例分别抚恤。即土司若同被灾。亦当量为周恤。该部知道。　　

○申邻省富民准折牟利之禁。谕、据毕沅奏、豫省连□山戊不□不登。凡有恒产之家。往往变卖糊口。近更有于青黄不接之时。将转瞬成熟麦地。贱价准卖。山西等处富户。闻风赴豫。举放利债。藉此准折地亩。贫民一经失业。虽遇丰稔之年。亦无凭藉。现在饬属晓谕。勒限报明地方官。酌核原卖价值。分别取赎。毋许买主图利占据等语。所奏实属可嘉。豫省频□山戊不□洊饥。闾阎元气消耗。全赖业农之民。家有恒产。一遇丰年。口食即可充裕。乃山西等处豪强富户。越境放债。贱准地亩。且将麦收在望之田。乘机图占。一经准折。即攘为己有。此更酷于王安石之青苗矣。似此乘人之危。以遂其垄断之计。其情甚为可恶。各省黎元。何一非朕之赤子。今因河南灾旱。而山西富户。乘以为利。是富者日益其富。贫者日见其贫。及遇丰年。辗转增价售卖。而中州元气。竟为隔省豪强、兼并侵剥。灾区气象。何由得复旧观。将来豫省贫民。日渐流徙。田产皆为晋民所有。成何事体。此事关系民生衣食根本。毕沅筹办及此。实属尽心民事。但摺内所奏。犹有未尽周到之处。若非明降谕旨。严定章程。恐地方官力量有所不及。而为富不仁者。尤无所畏惧。仍属有名无实。此事著交毕沅、率同江兰、悉心筹画。饬属详查。此等贱买贵卖之田。核其原价。勒限听原主收赎。其连麦准价之地。仍令原主收回刈割。除原价归还外。酌量给与一二分利息。毋许买主图利占据。不行放赎。致失业之民。有□山戊不□无田。坐听丰年枵腹。倘有财力不赡。不能给与本利回赎者。在买主已获厚利。自当于本利十分之中。酌减三四分听赎。方合人情天理。该富户等。同为朕之子民。亦当各具天良。乃视人之饥寒以为厚利。以天理论之。岂得长享富厚。甚可畏也。但遽绳以法。朕亦有所不忍。经此次降旨明切谕劝之后。倘伊等仍思牟利。不放原主收赎。或勒取重利。不肯减价。则是图利之民。怙终不悛。一经查出。必当寘之于法。勿谓朕不教不戒也。毕沅接奉此旨。即多行榜示通衢僻壤。使众共闻知。至地方官查办地亩。倘有不肖书役吏胥。从中藉端勒索。滋扰闾阎。以致富户贫民。两受其累。则是该抚等办理不善。一经发觉。除将本人严行惩治外。必将该抚藩等一并治罪。毕沅、江兰、务宜实心筹画。妥协办理。以副朕惠爱一方灾黎。调燮变通之至意。　　

○又谕、上年江苏、安徽、山东、湖北等省。被旱较重。民气未复。如江苏之扬州。湖北之汉口。安省之徽州等处地方。商贩聚集。盐贾富户颇多。恐有越境买产。图利占据者。不可不实力查禁。著将明发谕旨。钞寄各该督抚阅看。倘各该省有似此牟利者。即行遵照谕旨。并查阅毕沅原奏办理。以副朕惠保如伤至意。将此由五百里各谕令知之。仍著各将所属灾区。有无似此贱买渔利之处。据实覆奏。　　

○又谕、前欲将富勒浑调往陕甘。更换福康安。今富勒浑已获罪革职。除将富勒浑获罪、所降谕旨。并寄阿桂之旨。钞寄福康安阅看外。一时尚不得更换之人。福康安暂在甘省多住数日。为朕办理该处事务。候有妥人。即发往更换。将此谕令福康安知之。　　

○是日、驻跸南石槽行宫。　　

○壬申。谕、此次由口外来接驾之热河兵丁等。著加恩赏给半月钱粮。　　

○又谕、昨因毕沅奏、豫省连年荒歉。凡有恒产之家。将地亩贱价售卖。山西富户。闻风赴豫。乘机放债。准折地亩取利。已明降谕旨。令毕沅等实力查办矣。朕于各省黎元。视之如子。遇有水旱偏灾。无不即时赈恤。俾不致一夫失所。数十年廑念民依。不分畛域。人所共见共闻。即如上年山西汾州、绛州、一带。偶被旱灾。经钦差大臣梁敦书、差竣回京。面奏情形。当即降旨。饬令该抚农起、确勘灾分。赏给口粮。以资糊口。晋省素称充裕。而偶有偏灾。即与各处被灾省分。一体亟为赈恤。朕之爱民。晋民独不知乎。今因河南去□山戊不□被灾。而晋省富户。恃其素积多赀。遂乘中州荒歉。前往举放利债。准折地亩。而原业之户。因救目前之急。坐失恒产。其情可悯。虽遇丰年。元气亦不能复。则其为害甚酷。试思晋省民人衣食、岂能不出之田亩。设使该省或遇灾荒。民饥鲜食。而中州之民。亦前往乘机图占地亩。则灾黎无田可耕。其拮据之状。即与河南无异。朕亦必移治河南之法以治山西。兹故降旨明切劝谕。令其减利听赎者。盖以易地则皆然。而非独厚于中州之民也。该富户等、祇欲垄断牟利。而不顾天理人情。朕此时不遽绳之以法。且与略朝廷之尊。即如慈父教子之举。不厌再三训诲。伊等亦当激发天良。咸知大义。盖慈父无不爱之子。为子者亦当仰体亲心。凛遵训诫。若经朕如此劝谕。尚不知悛改。则是伊等止顾身家。惟利是图。全不知任恤悯灾之义。即与不孝无异。朕亦无如之何。必当寘之于法矣。著将此旨、同昨降谕旨。寄交伊桑阿刊刻。遍行榜示通衢僻壤。使晋省富户绅衿。共相愧励敦勉。一洗垄断渔利之习。并著留京王大臣、传集籍隶晋省之在京大小官员。将谕旨宣示。各令其寄信原籍。邻里亲党。俾共知警劝。以示朕救灾恤民。一视同仁至意。　　

○是月。两淮盐政全德奏、上年因清口筑坝蓄水。盐船不能入湖。改由运河外之支河运往。惟是去冬今春。临淮关以上。溪河浅阻。旧在瓦埠起旱者。改在寿州之石头铺。计多陆运一百六十里。颇形艰滞。计所运盐。仅供逐月销售。未能将本年夏季之盐运足。查上年通州场河浅涸。曾将近河之吕余二场盐觔。暂改江运。至今存场之盐。尽行运出。今庐州各口岸。亦俱可通江。当即饬令该商等、将庐州盐由运河出瓜州。径往沿溪之裕溪口入庐州。分运各岸。俟将来上游水畅。仍即停止。嗣后遇有难于接济之处。照此权宜办理。得旨、甚属可行。该部知道。　　

○河南巡抚毕沅奏、嵩岳庙中。旧有配殿四所。塑泰华衡恒四岳帝像。窃思五岳并尊。今将四岳配享。典礼未协。且建在二门之外。尤为轻亵。查山门外迤南、有空房一所。堂宇宽厂。拟移奉神像。改为五岳灵祠。其庙中旧有配殿。改塑风云雷雨四神配享。得旨、甚当。如所议行。　　

○贵州巡抚李庆棻奏、黔省钱局鼓铸。因从前铜铅阻滞。递压卯额。积至四五年之久。现在所铸之钱。尚系四十六年分卯额。请照四川湖北之例。将宝黔局现在造报之四十五年分卯钱。作为四十九年正额。其四十五、六、七、八等年欠卯。无庸补铸。以后年清年款。庶不致再有滞压。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十五

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年丙午。六月。癸酉朔。谕、据雅德奏、查阅汀州镇标三营兵丁。技艺生疎。缘该镇武隆阿、在任七年。惟于春秋两操。各就本营阅兵一次。平时并不留心督察巡历。以致将备相习成风。各图安逸。全不以训练兵丁为事。请旨将总兵武隆阿、游击张启林、六十三、彭朝龙、守备甘朝纲。王三黑、孔彪、一并革职。以昭炯戒等语。总兵为专阃大员。训练兵丁。是其专责。武隆阿在任七年。阅时不为不久。而马步阵式。枪兵演放。并不留心督察。以致技艺生疎。毫无纪律。实力辜负职守。且武隆阿身系旗员。经朕擢任总兵。尤宜实心训练。总兵除操兵之外。又无地方之责。乃竟自耽安逸。贻误全营。游击张启林等、相习因循。竟无一人稍能振作。若不严行惩治。何以励军纪而肃戎行。总兵武隆阿、游击张启林、六十三、彭朝龙、俱著革职。拏交刑部治罪。其守备以下。甘朝纲等各员。亦著革职。此等微末武弁。不值交部治罪。即著该督照营规捆打。以示惩儆。至该镇三营游守六员。既全行革职。若候部选人员到彼。人地未免生疎。且恐稽延时日。亦著照该督所请。分别拣补。遗缺再行归选。以重职守。又该督另奏。酌定总兵考核官兵。以收实效一摺。著交部议行。　　

○以直隶河屯协副将普吉保、为福建汀州镇总兵。　　

○是日。驻跸要亭行宫。　　

○甲戌。谕。昨据雅德□□□□尔□奏、汀州镇武隆阿、在任七年。废弛营务。将备相习成风。共耽安逸。以致兵丁技艺生疎。全无纪律。已降旨将总兵游击革职。拏交刑部治罪。守备以下各弁革职。交该督就近责惩矣。夫国家设兵卫民。虽可百年不用。不可一日不备。全在平时训练演习。纪律严明。方能有勇知方。临阵克敌。各省绿营兵弁。惟知虚糜廪饷。遇敌每多恇怯退缩。并有溃散脱逃者。最为可恨。我朝用兵以来。平定伊犁、回部、金川、及山东王伦一案。甘肃逆回两次滋事。均由京简派八旗劲旅前往。奋勇争先。抒忱效荩。方能集事。原不藉绿营兵丁之力。但该兵等籍隶戎行。月糜粮饷。岂竟自安于无用。并差操亦不为意耶。至各镇总兵。专司行伍。平时尤宜督率弁兵。加意训练。俾军律严明。技勇兼备。方为无忝厥职。乃竟贪图安逸。玩愒营务。又安用此专阃大员为耶。总因承平日久。即各省总督、提督、均不能留心整饬。恐各省如武隆阿之废弛怠玩者。正复不少。此次雅德。特因富勒浑获罪。自知从前力为保奏之非。故为此严□□□□尔□奏办。以为救过见长地步。否则未必不为之姑容徇隐。但既经□□□□尔□奏。朕不得不严行办理。惩一儆百。嗣后各省督、抚、及兼提督衔之山东、河南、山西、江西、各巡抚。当以营政为要。而提、镇、尤应朝夕简练。俾各兵、步马枪箭。俱臻纯熟。进退有节度。平时可以资捍卫。而临事足以供调遣。如再有似汀州镇之废弛者。一经查出。必将该营镇将等。较武隆阿加倍治罪。毋谓朕言之不豫也。至任承恩、为福建陆路提督。汀州镇是其所辖。该镇如此废弛。平时既漫无觉察。迨总督查阅□□□□尔□奏后。该提督岂无闻见。亦应具奏请罪。乃竟置若罔闻。身如聋瞽。所司何事。任承恩、著交部严加议处。并令其将因何不行劾□□□□尔□之处。据实明白回奏。将此通谕知之。　　

○是日。驻跸两间房行宫。　　

○乙亥。谕、富勒浑之子内阁侍读查隆阿、著革职拏交刑部。　　

○谕军机大臣等、据闵鹗元奏到、江苏省四月分粮价清单。内开苏、常、两府属米麦价。及太仓州属麦豆价。俱比上月加增等语。江苏上年雨泽短缺。□山戊不□收稍歉。民间粮价较增。尚为事所应有。至本年苏、常、等属。前据该抚等奏报春雨沾渥。麦收约计十分。当此民食充裕之时。一切米麦等项。市价自当渐就减落。即或未能顿减。应亦不过照前。断无转比上月加增之理。此必系奸商为富不仁。知本年春熟丰收。粮食势在必减。豫行增价粜卖。至麦收谷贱时。少为减价。尚可与上月相同。似此有增无减。伊于何底。市侩伎俩。最为可恶。朕廑念民依。无时暂释。遇各省陈奏粮价。一一详加检阅。先事咨筹。督抚身任封疆。于关系民生事件。尤宜时刻留心。如该处有奸商擡价居奇之事。务须访查确实。严行究办。惩一儆百。使奸商无所施其伎俩。而穷民得沾实惠。方为妥善。著传谕李世杰、闵鹗元、即饬属严密查办。并将苏、常、太仓。各属粮价。因何开列价增之处。据实覆奏。寻奏、江苏地方。全赖客米接济。粮价增减。视以为准。本年自正月起、至四月止。正值苏杭粮艘北上之时。河道拥挤。江楚米商来苏者。仅贩到五万余石。彼时二麦虽丰。尚未刈获。是以价值翔涌。至四月后。商贩络绎。麦已丰收。遂渐次平减。查五月下旬。已较四月减去三四钱不等。报闻。　　

○是日。驻跸常山峪行宫。　　

○两子。湖广总督特成额奏、荆州驻防兵丁。□山戊不

□需口粮。向以徵存南粮支给。不敷者折色。本年南粮。因

□山戊不□歉蠲多。且遇置闰。应支折色过多。不敷买食。应于襄漕米内、暂借两月口粮。并于司库内、借给一月饷银。米、自闰七月至十一月分。作五个月支放。于来□山戊不□应支本色内。分作八个月扣还。银。需一万一百六十四两。于清还口粮后。分作三季接续扣收。得旨。著照所请行。该部知道。　　

○广西巡抚孙永清奏、四顶山厂。向产白铅。供本省及广东鼓铸之用。近因马巩、冷峝。二厂煤觔渐乏。不敷煎炼。出铅渐少。部议间年采买。兼赠楚铅补足。查罗城县属长安官山。有新产煤矿。铅商试采。每炉每日。炼砂一百二三十斤。每砂百斤。炼铅十八九斤、至二十斤不等。计每□山戊不□可得铅七万斤有奇。除以二分半归商作本。可抽正课五万余觔。两年可得十万余觔。若以此项铅觔。并收买马巩、冷峝、二厂余铅。凑拨广东。共有铅二十余万斤。足抵旧额。且广西铅价。每觔二两七钱。较之楚铅四两二钱。亦属便宜。于鼓铸实有裨益。报闻。　　

○旌表守正捐躯湖北郧县民陆喜妻龚氏。　　

○是日。驻跸喀喇河屯行宫。　　

○丁丑。上诣热河文庙行礼。　　

○谕、此次随出一百八名校尉内。长班二十四名。每人各赏给一个月钱粮。回京之八十四名。各赏给一两重银锞。　　

○又谕、热河驻防兵弁。看守避暑山庄之千总兵丁等。

俱著赏给半个月钱粮。　　

○是日。驻跸避暑山庄。至八月乙卯。皆如之。　　

○戊寅。谕军机大臣等、本日何裕城奏、特□□□□尔

□废弛不职之鄱阳知县潘衡、及访拏诱赌冒差匪船七只。获犯三十余名。搜获银钱赃据。究出历犯案迹。解省审办。并酌定章程二摺。具见留心。向闻该抚不能振作有为。属员不知畏惧。曾经降旨训饬。今此二事。颇见整顿。似改从前柔懦气习。甚属可嘉。嗣后当益加奋勉。以察吏安民为要务。事事留心振作。方能长受恩眷也。将此谕令知之。　　

○己卯。谕、热河建盖土城子。移驻河屯协右营兵房、在跸路之旁。朕经行阅视。系每兵给房一间。不敷居住。著加恩每名再各添给一间。以示体恤。至热河地方绿旗营兵。本有教场。此项移驻兵丁。即可就近操演。毋庸另建演武厅。　　

○壬午。谕、昨据顺天府尹吴省钦奏、都察院屡次向顺天府借用仵作。因将县役王全饬退。此饬退之语。甚不明。著吴省钦明白回奏。又吴省钦以两县仵作。实不敷用。并请敕五城各自按额募充。已交都察院查奏矣。因思两县、五城。各自额设仵作。自应各自著役当差。何以都察院屡次向顺天府拨仵作应用。此必纪昀因大兴县仵作王全、上年验出吴雅氏真伤。意欲挟嫌报复。王全设法处治。故屡向咨取应差。而王全既已得罪刑部都察院。昨经刑部于梁冀州一案。奏请治罪。经朕看出。交军机大臣查明。即系验吴雅氏真伤之仵作王全。是以特降恩旨释放。今都察院又复传拨不休。是有意折磨。以为报复之地。王全告退。明系畏避所致。上年派令纪昀检验尸伤。随同附和。本应一体治罪。朕念其于刑名事件。素非谙悉。格外加恩。仍留原任。纪昀当愧悔感悚之不暇。且君子不念旧恶。经昀。读书人也。而鳃鳃下与仵作为仇。不甚鄙乎。德保现署总宪。乃一任纪昀之挟私寻隙。竟同聋瞆。所司何事。德保、纪昀、俱著传旨严行申饬。并各令据实明白回奏。所有仵作王全、著顺天府仍令复充县役。不准告退。自后五城自行募充仵作应用。不得复向顺天府借拨。　　

○癸未。谕军机大臣等、据明亮等奏称、新调喀什噶尔索伦兵二百名。已安插游牧。前欲由伊犁调取兵六百名。今无所用。现咨奎林停派等语。办理尚属合宜。著奎林暂不必派拨。俟必须用时。再行出派。　　

○又谕、本日据书麟奏到各摺。止于清查安省民欠摺内。有雨旸时若。麦收丰稔二语。此外并未奏及安省近来曾否续得雨泽。及麦收分数若干。因命军机大臣、检查该抚前数次所奏各摺。则自四月二十二以后。屡次奏摺。均无地方情形。该抚尚能留心民事。不应若此。雨水收成。于闾阎生计。大有关系。安省灾后。朕廑念民依。无时或释。该抚岂不知之。乃本日于清查民欠钱粮摺内。带叙麦收丰稔。雨旸时若数语。并未另摺详悉具奏。著传谕书麟、即将该省现在雨水情形。麦收分数。迅速详悉具奏。　　

○以翰林院侍读颜崇沩、为四川乡试正考官。中书费振勋、为副考官。侍读恭泰、为广东乡试正考官。宗人府主事鲍之钟。为副考官。编修刘种之、为广西乡试正考官。编修罗修源、为副考官。内阁侍读毛凤仪、为福建乡试正考官。编修李尧栋、为副考官。编修郑际唐、为湖南乡试正考官。中书罗锦森为副考官。　　

○旌表守正捐躯直隶曲周县民吉三鸡妻尹氏。山东郓城县民孙大聘女孙氏。

　　

○甲申。谕、兵部议驳、雅德酌定考核兵丁技艺一摺。已照议行矣。至另摺奏、将提督任承恩革职之处。固属照例办理。提督为专阃大员。各镇将备兵丁。俱其所辖。如果平日玩愒废弛。于操演事宜。有心贻误。自应即予革职、以肃戎行。但今此案。雅德□□□□尔□奏汀州镇总兵武隆阿废弛营伍。彼时朕即看出、系因前经保奏富勒浑操守可信。及闻其业经败露。故特将武隆阿严□□□□尔□具奏。以为救过见长之地。且摺内称武隆阿到任七年以来。贪图安逸。以致将备相习成风。兵丁毫无纪律。因阅内廷所贮该督上年摺奏总兵考语。则武隆阿考居上等。称其营伍整饬。乃阅时未及半载。而即奏其营伍废弛。忘其前奏。可见该督祇知以劾奏补过见长。而不顾其自相矛盾。是以前次降旨明白宣谕。任承恩为该省陆路提督。于所辖镇属营伍废弛。不行及早□□□□尔□奏。置若罔闻。予以革职。亦属罪所应得。姑念雅德此奏。系为救过见长起见。并非实心整饬军伍。由此观之。任承恩尚非实在有心玩误徇庇者可比。著从宽改为革职留任。嗣后该提督、务宜实力整顿。俾所属将备兵丁。咸知训练。以赎前愆。倘复仍前因循玩忽。经朕察出。必当加倍治罪。不能再为宽贷也　　

○又谕、据吴省钦奏、京城粮价渐增。而米豆二价、尤为翔贵。请将京员秋俸。先支领十分之六。以冀民食流通等语。所见甚是。京员秋俸。向例以中秋前后起支。今遇闰又迟一月。米石不能及早流通。价值未免日渐昂贵。自应设法调剂。但该府尹所请先支十分之六。则京员须作两次支领。多费脚价。非所以示体恤。所有八旗及在京文武各员俸米。俱著移前、于闰七月初一日起。一体关支。至所称黑豆一项。每仓石例价八钱。请于市价现昂时。将此次官豆。酌量增作一两四钱之处。著交户部。将现在存仓豆石。通盘筹画。足敷官用之外。所余豆石。即照该府尹所定价值。尽数照例官卖。一面奏闻。一面办理。仍行令盛京买补。运送还仓。并著步军统领衙门。会同顺天府、严加访察。如有奸商买嘱微员。贱价籴买米豆。囤积居奇。仍复抬价粜卖者。即与莠民无异。当拏为首之人、从重处治。惩一儆百。务使米豆流通。粮价平减。而市侩无所施其伎俩。官民两有裨益。方为妥善。　　

○谕军机大臣等、本日御史莫瞻菉奏、请申明豫省赎地收麦事宜一摺。已于摺内批示矣。该御史所称、豫省已卖地亩。回赎时、若不按照现在收成分数。当官判给。恐胥役高下其手。如麦已粜出。即照月报麦价。于赎价内坐扣等语。莫瞻菉籍隶河南。所奏似有所见。著将原摺、发交毕沅阅看。令其查照该御史所奏。如有可行之处。即一面妥协办理。一面迅速由六百里覆奏。将此由六百里谕令知之。　　

○乙酉。谕、前经阿桂等查明浙省亏空。已未弥补实数。详核定议。并请将雅德、福崧等、交部严加议处一摺。已交军机大臣、会同该部议奏矣。浙省亏空一案。大局已定。所有仓库弥补未完银二十五万三千七百余两。与福崧初报二十七万余两之数。有少无多。足见其尚无隐饰。至福崧在浙江巡抚任内。若有别项劣迹。窦光鼐必形之章奏。况阿桂等在彼查办日久。如有所闻。亦必据实□□□□尔□劾。看来福崧、尚无贪黩败检情事。其咎在于不能实力督催。以致逾限不完。已失之柔懦。又复公堂设誓。有乖政体。其过尚轻。所有应得之罪。俟定案后。另降谕旨外。现在伊桑阿丁忧。其山西巡抚员缺。著加恩暂令福崧前往署理。伊亦无颜见朕。不必前来热河请训。即由京速赴新任。此后务当益加感奋。诸事实力整顿。倘再因循玩愒。朕必将伊加倍治罪。不能再邀宽典也。勉之慎之。　　

○又谕、据毕沅奏、接奉谕旨。广为宣布。使灾区贱卖地亩。毋许晋民霸占。令原主备价回赎一摺。所见甚是。已于摺内详悉批示。其所称此番奉旨查办。恐有中州无籍之徒。希图白退地亩。不偿原价。准令买主呈控。照数退还。以昭平允一节。此论甚公。诚不愧公正大臣之谊。前因晋省富民。乘河南荒歉。前往举放利债。准折地亩。以为垄断兼并之计。于灾区生计。大有关碍。是以节经降旨。剀切晓谕。令该抚等于僻壤通衢。遍行刊刻宣示俾富户等各知警劝。以敦任恤之风。朕之为豫民计者。不啻至再至三。夫岂独厚于中州之民。盖以各省黎元皆吾赤子。不欲令此省之有余。利彼省之不足。故为调剂变通。设法筹办所谓教养兼尽。易地皆然。非有所偏枯于其间也。在山西富户。固应各矢天良。听原主照价回赎。而河南业户。倘因朕如此加恩。竟欲白退地亩。不偿原价。则地方无籍之徒。志在希图便宜。此风亦不可长。试思从前弃产时。原因灾旱频仍。饥寒洊迫。故将地亩贱值售卖。以救目前之急。晋民在彼。虽系乘机贱买。究非白占人田。今因地方官查办。辄思不交原价。归还旧产。有是理乎。著毕沅率同江兰、尽心经理。实力稽查。除令买主到官。呈缴原买文契。听原户具价回赎外。如有不肖之徒。冀图白退地亩。强占便宜。亦即惩办一二、以儆其余。以体朕一视同仁、毫无偏畸之至意。　　

○谕军机大臣等昨据御史莫瞻菉奏、豫省已卖地。回赎时、如麦已粜出。即照月报麦价。于赎价内坐扣一摺。已降旨令该抚查照所奏、是否可行之处。酌量办理矣。今据毕沅奏、此项准折地亩。倘有勒掯不行放赎者。许卖主将原价呈缴。当堂押赎。或恃有此番查办。希图白退地亩。不偿原价。亦许买主呈控。照数退还等语。所见甚属周到。但恐一经州县之手。胥吏藉端舞弊。转属于事无益。此事专责成毕沅、督率藩司江兰、秉公妥办。前因豫省荒歉。贫民失业。致令准折地亩。而晋省豪强。希图牟利。乘机占据。是以降旨。令酌减原价取赎。以卖断之产。仍得收回。在原业已属便宜。若再欲退还地亩。不偿原价。则是无籍之徒。希图白占。此弊亦不可不虑。著传谕毕沅、督同藩司江兰、实力查办。任怨任劳。务令买主与卖主。各得其平。以昭允协。并查照莫瞻菉所奏。如果有可行之处。即酌量妥办。倘若徒滋纷扰。于事无益。即行奏驳。不必因奉有谕旨。稍为迁就也。除另行明降谕旨外。将此传谕知之。　　

○军机大臣议准、四川总督保宁疏称、上孟董。下孟董、九子寨、等寨。生齿日繁。从前额设员弁不敷。请照杂谷、乾堡、二寨之例。各添守备一员。并于五寨内。每寨添千总一员。把总一员。外委二员。其养赡银两。于鼓铸余息项下支给。此项增设人员。即于曾经出征、著有劳绩之屯练内、层次拔补。将来遇有缺出。随时选充。毋庸顶袭。从之。　　
</div>
    <div class="pagination">
<a href="清实录乾隆朝实录_page1604.html">上一页</a><span>...</span><a href="清实录乾隆朝实录_page1600.html">1600</a><a href="清实录乾隆朝实录_page1601.html">1601</a><a href="清实录乾隆朝实录_page1602.html">1602</a><a href="清实录乾隆朝实录_page1603.html">1603</a><a href="清实录乾隆朝实录_page1604.html">1604</a><span class="current-page">1605</span><a href="清实录乾隆朝实录_page1606.html">1606</a><a href="清实录乾隆朝实录_page1607.html">1607</a><a href="清实录乾隆朝实录_page1608.html">1608</a><a href="清实录乾隆朝实录_page1609.html">1609</a><a href="清实录乾隆朝实录_page1610.html">1610</a><span>...</span><a href="清实录乾隆朝实录_page1606.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
