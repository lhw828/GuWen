<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 462 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 462 页/共 505 页</h1>
    <div class="content">
○缓徵湖北江夏、武昌、咸甯、嘉鱼、蒲圻、汉阳、汉川、黄陂、孝感、沔阳、黄冈、蕲水、黄梅、广济、钟祥、京山、潜江、云梦、天门、应城、江陵、公安、石首、监利、松滋、枝江、荆门、二十七州县。暨沔阳、武昌、等卫被水地方新旧额赋并杂课有差。　　

○癸丑。谕军机大臣等、前据曹克忠奏、收抚奇营溃勇。请保出力员弁。有旨准其酌保数员。毋许冒滥。兹据该提督将所保各员弁开单奏请奖励。与咨部保奖者。共有数百员之多。殊不足以昭核实。著与另片保奏之营官王正枝。委员张义廷、王郊等、均由邵亨豫就近确切查明。另行核减。将实有劳绩人员酌量保奏。再予恩施。在营病故之参将喻正祥等、应否给予恤典。亦著邵亨豫查明具奏。副将等缺。曹克忠何得自行拣员请补。所有甘肃中卫协副将、及沙州营参将、威远堡都司各缺。著左宗棠查明合例人员请补。以符体制。并著邵亨豫传知曹克忠。懔遵本月初一日谕旨。迅即驰赴兰州。听候左宗棠调遣。曹克忠摺片单。著分别钞给左宗棠邵亨豫阅看。将此各谕令知之。　　

○又谕、刘长佑、冯子材奏、剿捕沿边各属土匪情形一摺。广西岑溪等处土匪。叠经各路兵勇会同地方官。将首要各逆拏获。斩馘多名。剿办尚属认真。惟各属伏莽尚多。非摉捕净尽。不能永除后患。仍著刘长佑等督饬各路兵勇及各该地方文武。将逃窜余匪悉数剿除。并将善后事宜妥为筹办。以靖闾阎而清遗孽。所有此次出力官绅。准其先行存记。汇案酌保。至沿边关禁。废弛已久。亟应大加整顿。覃远琎所带营勇。计将到防。刘长佑等务当督饬该道、会同该地方文武修整隘口。查拏匪徒。庶内奸外寇。不致句结为患。刘长佑另摺奏、越南国正贡届期。请示进关日期一摺。著该抚查照历届例贡进关之时。酌定日期。一面具奏。一面行令该国王遵照办理。将此由四百里各谕令知之。　　

○礼部以明年元旦庆贺礼节请。得旨、是。照例行礼。奉慈安端裕皇太后慈禧端佑皇太后懿旨。停止筵宴。其在外公主福晋命妇进内行礼之处。并著停止。　　

○甲寅。陕西巡抚邵亨豫奏、北山垦务日辟。统计已在五分以上。得旨、仍著督饬该地方官广为招垦。日辟荒芜。毋得始勤终怠。　　

○乙卯。谕军机大臣等、前经叠谕穆图善、移扎平凉固原一带。为甘省后路声援。兹据穆图善等奏称、刘盛藻现已抵陕。接统铭军。邠乾一带。足资控御。其固原平凉地方。现有雷正绾、魏光焘、各营驻扎。该将军一军。拟即移扎泾州等语。穆图善现已回邠。著即赶紧部署。统率所部各营。移扎泾州。与雷正绾、魏光焘、两军联络声势。互相应援。泾州与长武汧陇等处接壤。时有渍勇游匪出没。该将军当随时查拏。认真剿办。以靖地方。左宗棠、邵亨豫、亦当饬令各路官军协力防剿。毋稍疏虞。刘盛藻接统铭军。自应妥筹布置。著邵亨豫饬令该臬司。于邠乾一带严密设防。以资捍卫。并将所统各营勇丁。妥为驾驭。毋任滋生事端。将此由四百里各谕令知之。　　

○丙辰。孝惠章皇后忌辰。遣官祭孝东陵。　　

○丁巳。上诣中正殿拈香。　　

○以神灵显应。加江苏上海县城隍神封号曰灵佑。　　

○谕军机大臣等、李鸿章奏、覆陈畿辅边境布置情形各摺直隶边防。据李鸿章奏称各路防兵及练兵。尚属整齐。惟北路兵力稍单。现拟令王可升添练一营。俾敷分布。所筹均尚周妥。即著该督随时相机调度。以固边防。毋得稍涉疏懈。另片奏、宋庆一军。请暂缓西进等语。甘肃攻剿吃紧。需兵甚殷。宋庆一军。昨已谕令开正赴甘助剿。陇中粮运维艰。业经左宗棠筹及。请将河南月协西征饷银一万五千两。改为毅军运费。同该军月饷一并解至宋庆行营。已谕钱鼎铭照办矣。将此由四百里谕令知之。　　

○予故山东安邱县知县升任布政使姚锡华入祀名宦祠。从巡抚丁宝桢请也。　　

○予江西故江苏布政使程焕采入祀乡贤祠。从巡抚刘坤一奏也。　　

○追予陕西军营病故总兵官童邦杰祭葬恤荫。　　

○旌表守正捐躯河南嵩县民妇路都氏。淅川厅民妇魏刘氏。　　

○戊午。谕内阁王文韶奏、查阅衡永一带营伍。请将庸劣将弁分别革休一摺。湖南永州镇标右营游击刘义成、办事未能分晓。难资督率。著勒令休致。武冈营把总赵顺宏、镇标左营外委萧永福、弓马软弱。均著斥革。其武冈营游击田宗友等各员。著李瀚章、王文韶、归入本年军政案内。会题参办。　　

○科尔沁图谢图亲王巴宝多尔济等三人、阿拉善扎萨克亲王贡桑珠尔默特、苏尼特扎萨克郡王托第布木、土默特贝勒散巴勒诺尔赞、茂明安贝勒格楚克、阿巴噶贝子杜英固尔扎布等二人、巴林二等台吉色旺诺尔布、喀尔喀二等台吉三音乌察拉勒图、察哈尔恩骑尉巴图济尔噶勒、于养心门内瞻觐。　　

○己未。日重轮。抱珥五色。翼日如之。　　

○谕内阁、前据乔松年奏、遵议黄运两河情形。并筹著运河各摺片。当经谕令文彬、丁宝桢、妥议具奏。兹据奏称、遵议黄河穿运情形。请仍挽复淮徐故道一摺。著军机大臣会同六部九卿。与乔松年前奏各摺片。一并妥议具奏。　　

○谕军机大臣等、金顺奏、派队赴肃筹布后路运道。并请饬购办军火及指拨银两各摺片。金顺所部各队。齐抵凉州。已派队赴肃助剿。并留队分扎后路。以顾运道。即日督饬后队赴肃。现在肃城军务吃紧。前据左宗棠奏贼匪被剿穷蹙。该处地广兵单。官军尚未合围。亟盼劲旅早到。即著金顺懔遵叠次密谕。驰抵肃州。会同徐占彪迅拔坚城。即行出关妥筹布置。毋得在凉州逗遛。金顺以军火不敷。请饬江苏巡抚赶紧就沪购办细洋药二万磅。大铜帽四百万粒。三楞炮药五千磅。派员航海运至天津等语。军火需用甚亟。若由沪运津。未免久需时日著李鸿章按照金顺所请。先由天津现存之洋药铜帽等项。照数拨给。由金顺派员赴津。领解到营。以资应用。此项军火。系属借拨。攻恩锡赶紧如数购办。解赴天津归还。不得有误。金顺因购买皮衣。请饬部拨银一万五千两。著户部照数于就近省分迅速指拨。解交归绥道衙门。由金顺派员领取。将此由五百里谕知李鸿章、金顺、并传谕恩锡知之。　　

○又谕、奎昌等奏、请调马队剿贼。并请饬催前调各军。杜嘎尔奏、派拨西征马队情形各一摺。贼匪麕聚扎萨克图汗迤南。踞山抗拒。亟应就地剿除。乌城兵力不敷。该署将军等前调之察哈尔马队二百五十名。库伦练军五百名。著额勒和布、景瑞、张廷岳、阿尔塔什达、懔遵前旨。即行派拨。克日起程。毋稍延缓。奎昌等此次因援兵未到。请将富珠哩所部吉林马队二百五十名。先行就近调拨。此项马队。现经杜嘎尔添派黑龙江马队。前往赛尔乌苏会合。调赴荣全军营。著杜嘎尔即将察哈尔提到银两。饬讼赶办行粮。迅速进发。该军沿途西行。即可觇贼趋向。相机截剿。如行抵乌城后。该处军情尚未稍松。即著奎昌等就近调度。饬令与达尔济所部各队合力剿办。以期迅殄逆氛。荣全需兵正殷。奎昌等俟该处军务稍松。或察哈尔库伦调派各队有一处到齐。即令该军驰赴荣全军营。听候调遣。将此由六百里各谕令知之。　　

○以乌里雅苏台剿匪出力。赏扎萨克图汗副将军辅国公车德恩敦多布多尔济贝子衔。台吉棍布扎布等花翎。余升叙有差。予阵亡四等台吉邦棍扎布祭葬世职。并赏其子棍楚克扎布二等台吉衔。　　

○追予江苏震泽阵亡道员姚丙禧祭葬世职加等。于浙江嘉兴县原籍建立专祠。　　

○追予浙江临海阵亡知县郑煜等建立专祠。阵亡伤亡弁勇一并附祀。　　

○追予陕西武关殉难署城固县知县施作霖谥刚毅。　　

○拨火器营火箭四百枝。解赴张家口。交乌里雅苏台委员领回备用。　　

○庚申以神灵显应。加河南正阳县城隍神封号曰昭应。　　

○谕内阁、给事中卢士杰奏、家丁蒙捐冒考。请旨斥革等语。捐纳州判李光煦即李天赐、曾于河南商城县署充当家丁。辄敢句通书吏。蒙入光州籍贯。改名报捐。并令其子捐纳监生。潜赴乡试。贱役蒙捐冒考。亟应严行查办。李光煦著先行斥革。交河南巡抚饬令该地方官追出执照。并查明伊子捐监姓名。一并追缴监照。按律惩办。以澄流品而肃官方。　　

○谕军机大臣等、单懋谦、志和奏、盛京工程紧要。请饬催河南解款一摺。前因盛京凤凰楼头停工程。勘得金柱朽坏情形。亟须更换。业经户部奏明。由河南地丁项下拨银二万两。速行解往。以应急需。迄今已逾二年。该省拨款并未解到。而砍伐木植。运省风晾。尚需时日。工程紧要。岂可因解款稽迟。展转延阁。致误兴修。著都兴阿作速严催河南解款。克日解齐。即行派员赶紧砍运木植。奏请兴工。并著将砍伐工费。核算明确。需用若干。先由盛京户部筹款垫发。一俟河南解款到日。即行扣还。此项工程。不容稍缓。著钱鼎铭迅即筹解。毋再稽延。致误要工。原摺著钞给阅看。将此各谕令知之。　　

○又谕、户部奏、议拨东三省官兵俸饷银两。并请饬催各省历年欠解银两各摺片。据称奉天癸酉年俸饷。约需银八十六万两。除该将军奏明应抵用银三十三万七千两外。计需银五十二万三千两。按照章程折放。应拨实银四十一万八千四百两。复将该省应抵各款详细查核。共抵银三十万六千八百三十两。尚应拨银十一万一千五百七十四两。即在该省应徵海口船规项下照数提拨。吉林俸饷。约需银五十万七千八百十两零。除本省应抵各款外。应拨银十三万二千五百五十两。照章折算。实需银十万六千四十两。并打牲乌拉应领银三万二千八百七十六两零。均应全数拨给。黑龙江俸饷。应领银三十六万两。照章折算。实需银二十八万八千两。除应抵各款外。应拨银二十五万二千两。其应领制钱一千八百二十一串。由盛京户部金银库拨给等语。著照所议办理。所有吉林应拨银十万六千四十两。著提拨长芦癸酉年应徵盐课银二万六千四十两。山东癸酉年应徵地丁银四万两。河南癸酉年应徵地丁银四万两。打牲乌拉应拨银三万二千八百七十六两零。著提拨长芦癸酉年应徵盐课银一万两。河南驿站存賸银二万二千八百七十六两。黑龙江应拨银二十五万二千两。著提拨长芦癸酉年应徵盐课银五万二千两。山东癸酉年应徵地丁银五万两。河南癸酉年应徵地丁银五万两。驿站存賸银五万两。直隶旗租银五万两。即著各该督抚按照户部指拨银数。遴委妥员。迅速解赴盛京户部交纳。毋许迟误。并著瑞联俟各该省解到时。即知照吉林打牲乌拉黑龙江派员赴奉天领取。以资散放。仍由各该将军按照折放章程。核实放给。不得稍有浮冒。并将奉省银价按月造报。及用过银钱各数目。于奏销时照例题报。如有余賸银两。于下年请领时声明备抵。至该三省节年俸饷银两。直隶山东河南等省积欠至二百零七万两之多。屡催罔应。实属延玩。著各该督抚严饬藩运各司。将前项欠解银两陆续筹款。解赴奉省交纳。以济该三省俸饷要需。傥各该省仍复延不解交。即著户部指名严参。原片著钞给阅看。将此各谕令知之。　　

○又谕、有人奏、河南署光州知州刘庆恩、纵盗虐民。肥己罔上。本年光州兴隆集抢劫重案。该员惮于查拏。将事主掌责。勒令改盗为窃。城内淩三义等家被劫。至今案无弋获。冯姓争产一案。该员勒罚五百金入己。所收镇潢桥房租数千金。尽饱私囊。城内大生钱店关闭。因受贿将该店主释放不究。反将铺邻拘责。砍伐该州试院树木。败坏文风等语。著钱鼎铭按照所参各节。确切访查。据实参奏。毋得稍涉回护。原片著钞给阅看。将此谕令知之。寻奏、遵查刘恩锡尚无贪污劣迹。惟于冯姓田地讼案。尚未定谳。因冯姓呈验契约。与墨约不符。辄令看管立限换约重税。以致兴谤。又修理光州试院。辄将回乾树株砍伐。办理均有不合。应请交部议处。从之。　　

○以山东拏获逆匪张淩云出力。予道员长庚优叙。副将贾宗江等加衔升叙有差。　　

○追予浙江钱塘阵亡殉难举人金曰顼等绅民妇女一百六十五名口分别旌恤如例。并予建祠。　　

○展缓吉林三姓歉收地方未完仓谷暨折色银两。　　

○敖汉所萨克郡王达维多克丹、鄂尔多斯扎萨克贝子巴达尔琥、茂明安头等台吉达尔玛吉哩第、科尔沁贝勒达玛林旺济勒、喀尔喀扎萨克贝勒堆固尔素隆等四人、苏尼特贝勒布彦图、阿巴哈纳尔扎萨克贝勒达木定扎布、于养心门内瞻觐。　　

○辛酉。孝和睿皇后忌辰。遣官祭昌西陵。　　

○引见应封宗室不入八分辅国公载勋、一等镇国将军毓长、三等奉国将军溥菊、溥蘅、龄祺、载朝、一等辅国将军溥龄、溥霖、三等辅国将军谦华、奉恩将军增杰、增慧、得旨、均著照例授职。　　

○举行本年军政。吉林等省驻防卓异官十八员。不谨官一员。才力不及官二员。年老有疾官九员。分别议叙处分如例。　　

○壬戌。孝德显皇后忌辰。遣官祭定陵。　　

○以故一等子恩裕继子祥霖袭爵。　　

○癸亥。以京畿雪泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○谕内阁、前因驻藏大臣恩麟、擅赏戴琫花翎。并巡阅营伍未经亲到。当经降旨将恩麟交部议处。令其来京当差。并谕知恩麟于新任驻藏大臣未到以前。仍将应办事宜认真经理。兹据恩麟奏、德泰偪索关防。请旨遵行。德泰奏、与恩麟意见未合。照缮移会文稿呈览各一摺。德泰于特饬恩麟谕旨。谬为讲解。固执己见。催令恩麟将关防等件克日移交。起程回京。实属庸妄糊涂。不胜帮办之任。德泰著革职即行回旗。　　

○谕军机大臣等、德泰奏、整顿藏务。请饬拨饷银。并定补饷章程各摺片。据称连年藏饷短绌。辄向商上借垫。番情不无挟制。弁兵仅放半饷。亦形苦累。所奏自系实情。西藏远处边陲。关击紧要。需用饷银。必应照额筹解。方足以资整顿。川省积欠藏饷。为数不少。德泰核计明年饷需。及酌还欠款。请由川库拨实银九万两。著吴棠如数筹拨。务于来年三四月闲解到。嗣后每年额饷六万两。限于春初解到。以资接济。毋稍迟误。其察木多、拉里、一带汛塘弁兵。并著严饬打箭炉同知、设法拨给足饷。毋令缺乏。德泰庸妄糊涂。本日已降旨革职。所有藏中应办事件。著承继实力整理。承继未到任以前。仍著恩麟认真筹办。毋稍大意。德泰所称补发驻藏弁兵尾饷。请责成粮员等核实办理。自为杜弊起见。著承继、恩麟、明定章程。饬令承办各员。遇有请咨赴川补领尾饷。务须查明确数。不得稍涉含糊。致滋弊混。至所称弁兵应发实银。不准易钱散放。商上人等以铁居奇。应行查禁等语。并著承继等体察情形。妥为办理。原摺片。著分别钞给阅看。将此由五百里各谕令知之。　　

○举行本年军政。侍卫处、銮仪卫、满洲蒙古汉军各旗营。卓异官一百三十八员。不谨官二员。罢软官一员。才力不及官三员。年老官三员。有疾官八员。分别议叙处分如例。　　

○土尔扈特布彦图亲王策林喇普坦、阿巴噶郡王刚噶尔伦布等二人、科尔沁贝勒昂噶叩等二人、敖汉贝子达克沁、喀尔喀扎萨克辅国公棍布扎布等二人、土默特扎萨克头等塔布囊哈什塔玛噶、于神武门外瞻觐。　　

○甲子。以故归化城土默特辅国公锦丕勒多尔济子贡格巴勒袭爵。　　

○以故车臣汗扎萨克头等台吉车林多尔济子勒旺哷克津袭职。　　

○赏内阁侍读学士希凯头等侍卫。为驻藏帮办大臣。未到任以前。驻藏办事大臣恩麟兼署。　　

○命福州将军文煜在紫禁城骑马。　　

○追予江苏各属阵亡殉难布政司经历周汝交等绅民妇女二千二十一员名口分别旌恤如例。　　
</div>
    <div class="pagination">
<a href="清实录同治朝实录_page461.html">上一页</a><span>...</span><a href="清实录同治朝实录_page457.html">457</a><a href="清实录同治朝实录_page458.html">458</a><a href="清实录同治朝实录_page459.html">459</a><a href="清实录同治朝实录_page460.html">460</a><a href="清实录同治朝实录_page461.html">461</a><span class="current-page">462</span><a href="清实录同治朝实录_page463.html">463</a><a href="清实录同治朝实录_page464.html">464</a><a href="清实录同治朝实录_page465.html">465</a><a href="清实录同治朝实录_page466.html">466</a><a href="清实录同治朝实录_page467.html">467</a><span>...</span><a href="清实录同治朝实录_page463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
