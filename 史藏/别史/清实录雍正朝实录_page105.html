<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 105 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 105 页/共 216 页
  </h1>
  <div class="content">
   ○裁江西布政使照磨一员。南昌府检校一员。乐安县县丞一员。临江府丰积仓大使一员。九江府广盈仓大使一员。南浦所大使一员。从江西巡抚布兰泰请也　　

○丙申。谕内阁。为政之道。以爱民为本。爱民者、必须厚民之生。雨旸时若。百谷顺成。始可登苍生于衽席。然感召天和。必由于民情之舒畅。而民情舒畅。必由于吏治之克修。从来言吏治者。不外兴利除弊二大端。夫利之所在。小民自必趋事赴功。不待督率而为者。为上者不过相导之而己。至于除弊。则小民所不能为之事。而专赖为上之人。时刻留心体察。破积习以厚民风者也。盖地方之害。莫大于贪官蠹役之朘削。强绅劣衿之欺陵。地棍土豪之暴横。巨盗积贼之劫夺。此等之人。不能化导惩戒。则百姓不获安生。假若为大吏有司者。图宽大之名。沽安静之誉。于贪官蠹役、则庇护之。于强绅劣衿、则宽假之。于地棍土豪、则姑容之。于巨盗积贼、则疎纵之。虽在己无残害百姓之实迹。而留此害民之人。令百姓暗中受其荼毒。无可控诉。古人云。养稂莠者害禾稼。惠奸宄者贼良民。如此、则民气何由而舒。天和何由而致乎。天以牧民之任。授之君臣。而百姓又复敬谨尊奉。胼手胝足。竭力输将。以事其上。为君臣者。当共思之。受天之恩。奉天之命。食民之食。衣民之衣。而乃怠忽优游。不能锄奸禁暴。置民间疾苦于度外。上负穹苍。下负百姓。诚天地间之大罪人矣。岂但天理有所不容。即清夜扪心。当如何愧怍。有牧民之责者。各宜抚躬自问。时加警省。慎之勉之　　

○丁酉。旌表河南封邱县烈妇、王国士妻周氏。拒奸不污。投缳殒命。给银建坊、入祠致祭如例　　

○戊戌。补行四川、广西二省雍正五年分军政。不谨官二员。罢软官四员。年老官一员。有疾官一员。才力不及官三员。分别处分如例　　

○吏部遵上□日议覆。文武官员、劣迹昭著者。同城之知府司道、亲标该管官、统辖官弁。既分别议处。其不同城者。应减同城一等。分别百里以内、百里以外议处。至属员劣迹。正在访察。而督抚提镇、己先察出。若即行具揭者。其文武官员、照失察例处分。亦应分别同城不同城、与百里以内、百里以外。于疏内声明。以凭察核。从之　　

○刑部议覆。署直隶总督宜兆熊疏言、元氏县民柳文保、殴死伊侄柳福满、应否照鹤六斤之例。准其留养。得上□日。向例斩绞等犯、非常赦所不原者。其父母年至七十。家无次丁。始将应否留养之处。开明罪犯情由。请上□日定夺此乃法外之仁也。然亦必本犯之罪有可原。其父母之情有可悯。然后准其留养。从前鹤六斤之案。其父母年未七十。而李绂违例两请。法司议覆时。即照两请具奏。朕以被殴之人。系抽风身死。情罪尚轻。姑从宽典。准其留养并非著为定例也。今宜兆熊等、将柳文保之案。援引鹤六斤之例。两请具题。该部理应严行驳诘。按律定拟。方为平允。今仍照两请议覆。欲自沽宽大之虚名。而不顾国家之宪典。殊不知将实在有罪之人、枉法纵释。使死者含冤。生者抱痛。积孽亦己深矣。而欲以此邀福于冥冥之中。有此天理乎。且定例父母七十。方行两请。是合例之人。尚须酌其情罪之轻重。而后从宽。今若又开未及七十留养之例。将来各省效尤。凡父母现存之人。皆可援以为请。而斗殴杀伤拟抵者。无几矣。凶暴之徒。必至肆行无忌。何以示惩。嗣后若情罪果轻。该督抚据实陈奏。朕自揆情度理。开恩宽宥。无得强引留养。以开枉法之端　　

○己亥。宗人府议奏。诚亲王允祉、受皇上隆恩。不知感激。身为亲王。惟利是视。将国家政事、置之度外。将伊私事、妄行渎奏。复因查出勒索苏克济银两。询问之际。愤怒怨望。在上前喝责王大臣等、毫无臣礼。应革去王爵。禁锢私第。得上□日。允祉原系昏庸下质。不明大义之人。从前圣祖皇考因伊不孝不忠。屡经降上□日切责。朕御极以来。允祉举动无礼。妄行渎奏之处、不可枚举。朕思现在惟此一兄。事事容忍。昨于诸王大臣前、愤怒情状。实属悖逆。但朕兄弟内、如此等者几人。故为此种狂妄。必欲令朕将伊等治罪。其心诚不可解。良由朕不能感化所致。亦未可谓皆若辈之罪也。允祉免其褫爵拘禁。著降亲王为郡王。撤去佐领四个。视其改过与否。伊此等悖逆。皆由伊子弘晟所致。法难姑容。著将弘晟拏交宗人府、严行锁禁。嗣后一应交与诸王公等会议之处。允祉不必入班　　

○庚子。礼部议覆。福建总督高其倬疏言、原任山西道监察御史萧震、于康熙十三年遭耿逆之变。与原任邵武府知府张瑞午等、合谋讨贼。事洩身殉。妻妾媳婢、同时死节。查张瑞午等、俱经予恤。萧震亦应照品级致祭一次。入功臣庙。其妻林氏、妾张氏、媳郑氏、俱应准其旌表。给银建坊、入祠致祭。其婢曾氏、照例旌表。限于名分。停止入祠。从之　　

○辛丑。谕吏部。张广泗、现有招抚生苗等事。贵州巡抚事务、仍著沈廷正署理。令张广泗得以从容办理。俟张广泗到任后。沈廷正再赴云南新任　　

○禁都察院都事、经历、笔帖式、及直省按察使经历、照磨官、僭用獬豸补服。从都察院左都御史三泰请也　　

○以领侍卫内大臣尚崇廙、总理三陵事务　　

○壬寅。以果亲王允礼、兼理镶蓝旗蒙古都统事务　　

○松江府知府周中鋐、山清里河把总陆章、督筑吴淞江险工。被溺身故。加赠周中鋐太仆寺卿。给全葬。至祭一次。荫一子入监读书。陆章、致祭一次。荫一子以卫千总用　　

○甲辰。调浙江处州总兵官冉起凤、为浙江温州总兵官。浙江温州总兵官李灿、为浙江黄岩总兵官。浙江黄岩总兵官方文登、为浙江处州总兵官　　

○乙巳。谕议政王大臣等。内务府自添设御史之后。于事甚有裨益。今各旗虽原有御史、稽查事务。并未查奏一事。尔八旗不论满洲蒙古汉军。骁骑参领、前锋参领、护军参领内、有为人诚实。能通文义者。各旗大臣、及前锋统领、护军统领等、会同每旗拣选八员引见。补授御史四员。稽查旗内事务。仍兼原任行走。如果实心办事。朕将伊等补用部院衙门。此时查出事件。姑给数月限期。凡有舛错不齐之处。该旗查明改换整理。倘仍有不改换整理者。于次年正月间参奏。其原设稽查旗内事务御史。仍照常稽查　　

○添设云南镇元府经历一员。宣威州吏目一员。恩乐县典史一员。从云贵总督鄂尔泰请也　　

○丙午。调江南京口左翼副都统刘汝霖、为正蓝旗汉军副都统。升广东广州协领高其伸、为江南京口左翼副都统。广东广州协领董朝衡、为福建福州右翼副都统　　

○戊申。封故理密亲王子弘曣、为辅国公　　

大清世宗敬天昌运建中表正文武英明宽仁信毅大孝至诚宪皇帝实录卷之七十



大清世宗敬天昌运建中表正文武英明宽仁信毅大孝至诚宪皇帝实录卷之七十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。秋。七月。庚戌朔。享太庙。遣裕亲王广禄行礼　　

○谕大学士等。工部奏销。雍正二年分钱粮黄册、迟延不奏。特于今年六月初一日始行进呈。朕令大学士等、诘问工部堂官。随经大学士等参奏。黄册乃按日纪载之档案。何事不在其内。定例凡遇朔望吉期。在京各衙门进呈奏章。俱各详加检点。黄国材等、任意疎忽。全无敬谨之心。应将伊等交部严加议处。等语。夫天道福善祸淫。赏善罚恶。书经曰。惠迪吉。从逆凶。此外别无可以趋吉避凶之道。至于忌讳禨祥。乃庸人下愚之见。朕察理极明。惟知顺理、以为事天之本。毫无避忌。尔等大学士、日侍左右。谅无不深知者。但人臣事君之道。当时存敬谨忠爱之心。是以每逢佳节吉辰。呈送本章。皆留心检点。此亦自古相沿之例。至于奏章内、有陵寝字样者。亦必留心检点。盖恐陈奏披览之时。触目伤感也。朕之思念皇考皇妣。无时稍释于怀。而于吉旦清晨。必焚香瞻礼。岂因展阅黄册、见陵寝字样。然后悲戚于心乎。只因工部堂官等、全无尊君亲上之心。怠玩疎忽。不得已诘问申饬。冀其醒悟悛改。又恐此辈庸鄙无知。以为朕因避忌月朔。不快于心。将黄册发出。降旨切责。是以特令伊等于今日月朔、进呈朕览。面加晓谕。所以开导伊等之愚蒙。而教以尊君亲上之大义。并使众人共知之　　

○以翰林院侍讲凌如焕、充日讲起居注官　　

○旌表湖南靖州烈妇。赵联会妻邓氏、于归三月。夫故投缳。广东顺德县烈女。何瑞谦聘妻胡氏、夫故奔丧。服阕自尽。各给银建坊。入祠致祭如例　　

○辛亥。谕内阁。戢盗乃安民之首务。稂莠不翦。则嘉禾不生。奸宄不除。则良善不安。此一定之理。朕时以此训饬各省督抚有司、谆谆往复。而能实力奉行。著有成效者甚少。如江南苏松等地方盗案多于他处。而陈时夏等、并未将积恶渠魁、缉拏惩治。范时绎管辖三省。戢盗之才。亦觉不足。是以下江地方。盗风不能止息。小民受其扰累。朕深为廑念。浙省盗案、向来亦多。自李卫莅任以来。留心整理。匪类知所畏惧。文武属员。协力缉捕。不致漏网。又派委文武官弁、分地巡查。将盗贼拐逃假银扒手赌博等犯、严拏惩治。以儆刁顽而安善类。李卫甚属可嘉。著将江苏所属七府、五州、除钱粮刑名外。其一切盗案、俱交与李卫管理。文武各官、受其节制。有能尽心缉捕。及疎防贻误者。听其举劾。遇有缉捕访拏盗贼等事。各营兵弁、听其调遣。江南督抚等官。亦仍照旧办理。不得因李卫管理稽查盗案。而生推诿之念　　

○总理营田水利事务怡亲王允祥参奏。效力主簿梁文中、在蓟州营治水田。将水泉微细之地。捏报堪营。因民间观望。差拘责比。复逼迫民人。将己中豇豆高粮等项拔去。请将梁文中革职。交直隶总督审拟。得旨、凡兴修河渠田亩等事。朕意本欲惠养斯民。为地方永赖之利。乃差往人员等、奉行不善。转为闾阎之扰。前闻直隶工员内。有因营治稻田。拔去民间己种豇豆之事。因谕令怡亲王确查。今据怡亲王等查实参奏。梁文中、不行晓谕于事先。乃将己成之禾稼。逼令抛弃。违理妄行。显欲阻挠政事。非无心错误可比。该巡察御史苗寿、陶正中、何以不行查参。梁文中、所犯既实。不必交与该督再审。著革去职衔。即于工所枷号示众。其所毁坏豇豆。著于梁文中名下、照数追赔　　

○户部议覆、浙江总督李卫疏言。绍兴府属上虞县、沿海民田。历年为潮汐侵削坍没五千余亩。皆系业户赔纳钱粮。不胜其累。而上虞夏盖湖、周遭一百余里。就中涨淤之地。己有私垦成田者。因令该县查丈己垦者。许民自首。未垦者。许民认业。共计田六千七百三十亩。请将坍田。应徵银五百六十余两。即行除额其新垦田。于雍正六年起科。庶额赋永清。公私两便。应如所请。从之　　

○补行湖南省雍正五年分军政有疾官一员。处分如例　　

○癸丑。升光禄寺卿王玑、为通政使司通政使　　

○宗人府参奏。辅国公敬恒、上陵朔望行礼。不遵会典。违例滥用赞礼郎。甚属僭越。应革去辅国公。从之　　

○甲寅。谕刑部。嗣后汉军除犯死罪外。其犯军流者。尔部行文该旗。将其祖父、或系从龙旧人。或有军功阵亡之处。查明奏闻。再汉军犯罪。既照例发配。即照民人例杖责发落　　

○调刑部右侍郎单畴书、为户部右侍郎。礼部右侍郎彭维新、为刑部右侍郎。升内阁学士蔡世远、为礼部右侍郎　　

○浙江总督李卫疏报。象山等六县、开垦雍正五年分田地二十四项有奇。下部知之　　

○河东总督田文镜摺奏。河南府孟津县居民崔世有、以耕种为业。本年四月、有陕西三原县人秦泰、贩买棉花。遗银一百七十两。惟世有在路拾获。归告伊妻。寻遇原主给还。不取分毫。并不受谢。义举清操。己经给匾嘉赏。并请立碑奖励。奉上谕。天下之治平。在乎端风俗。而风俗之整理。在乎正人心。若人之存心。果能守法奉公。安分知足。则不贪苟得之财。不为非理之事。衾影无愧。俯仰宽舒。而和气致祥。自然灾害潜消。诸福毕至。子孙并获安享。所谓积善之家。必有余庆也。朕爱养黎元。教诲谆谆。至详且悉。惟期薄海内外。革薄从忠。以成荡平正直之治。而地方大吏有司等。既不能躬行礼让以为民之倡。复不能恳切周详以宣朕之训。是以还淳返朴之风。不多概见。朕心实企望之。今见孟津翟世有之事。乃风俗休美之明徵。国家实在之祥瑞也。朕心深为嘉悦。夫秉彝好德。人心所同。十室之邑。必有忠信。宇宙之大。兆民之广。岂无崇廉尚义之人。祗因大吏有司。不以民风淳薄为念。或遂至湮没不不彰耳。果能化导训迪于平时。而遇忠孝节义之人。敬礼表扬。以为众人之劝。则奋发兴起。岂不成比户可封之俗乎。翟世有、著给与七品顶带。仍赏银一百两。以旌其善。凡人境遇之丰啬贫富。皆有一定之数。不可以幸而致。假若贪者有余。而廉者不足。则是定数不足凭。而天道不可问矣。无奈世人贪心一萌。遂以明白浅显之理。不能知觉。而见利思义。不拾遗金。便为古今罕觏之事。如翟世有者。乃耕田力作之农民。未必备读圣贤之诗书。取法古人之行谊。而天性朴诚。不欺暗室。用能化导其妻。共成养举。是以令闻达于朝廷。拜章服帑金之赐。如但计一时之利。所得不过百余金。用輙易罄。较今日之荣名。岂啻霄壤之分哉。傥人人观感兴起。皆能如此存心。则不但成让路让畔之休风。而本人亦必受上苍之嘉祐。荷国家之恩荣。讵不美欤。上年京城内。有＜釒算刂＞草夫役六十一者。于伊草车内。拾得银五十两。不肯私取。当官呈出。随经该管官员奏闻。朕己降旨奖赏。此事与翟世有之还金相类。朕为人心风俗起见。特颁此谕旨。通行晓谕内外官民人等知之　　

○乙卯。添设四川盐驿道衙门盐茶大使一员。从四川巡抚宪德请也　　

○工部议覆、河道总督齐苏勒等疏言。瓜洲河道。乃粮船经行要区。前因江流北徙。挑挖月河一道。河口窄狭。水势汹涌。逼近城垣。似宜堵闭。查旧时运口离城颇远。河形宽阔。两岸土坚。请令空重粮船。仍由故道。其淤浅之处。挑浚深通。其现存闸座完固。毋庸另修。闸之内外。请建夹坝三道。拦河柴坝一道。乘时修筑。俱应如所请。从之　　

○丙辰。谕内阁。工部将国子监建立碑亭。绘图呈览。其旧立碑亭。有用黄瓦绿瓦之不同。朕询问工部侍郎法保、吴士玉、皆茫然不能置对。国学建立碑亭。典礼攸关。司其事者。自当详考源委。然后入告。乃法保、吴士玉、于办理陈奏之事。漫不经心。有玷职守。著交部严加议处　　

○调镶白旗汉军副都统辉邦、为本旗蒙古副都统。镶白旗蒙古副都统梁永熙、为本旗汉军副都统　　

○戊午。江西巡抚布兰泰参奏。清江县知县牛元弼、于需雨之时。并不亲身祈祷。屠宰甫禁旋开。张筵唱戏。政务不理。临江府知府吴恩景、代为隐饰。请一并革职。得旨、牛元弼、于屠宰开禁之后。开筵唱戏。不比祈祷之时。若牛元弼、平日性好声歌。耽于逸乐。则布兰泰、何以不早行参奏。至所参政务不理。亦当实指其废弛者何事。今因一时意见。遽将该县严参。并知府一同革职。定例内、属员犯贪赃重罪者。知府徇庇、及失于觉察。其处分止降级调用。今因属员唱戏、而遂将知府奏请革职。似此越例之事。几有作福作威之意矣。朕之待督抚大臣。深加信任。常有督抚参劾尚轻。而朕从重处分者。总以揆情度理。期于公当而己。凡为督抚者。当为国家爱惜人才。而于参劾之间。尤当加意慎重。若误去一干员。其过更在误荐劣员之上。盖荐一劣员而误用之。异日自然败露。若将干员误行罢斥。则其人终身放废。不可复振。天下人才几何。岂可因一时之喜怒、而滥行摧折乎。察吏之道。公明二者。缺一不可。若存心本公。而识见不到。必致为属员所欺瞒。浮言所蒙蔽。布兰泰之存心。虽无私徇。而少知人之明。且琐屑不识大体。地方雨晹之时若。水旱之为灾。全系乎督抚大臣之感召。若果能布德行仁。安民察吏。自能上感天和。丰亨有庆。若政事有阙。举劾失宜。以致雨泽不能应时而降。此时徒恃祈祷之虚文。已属庸鄙之见。而乃欲诿过于属员。以谢己之责。不亦屈抑之甚乎。牛元弼、吴恩景、不必革职。若二人任内。另有亏空劣迹。著布兰泰查明续参。再降谕旨。若别无款迹可参。著将牛元弼、吴恩景、送部引见。候旨另用　　

○云贵总督鄂尔泰疏报。四川所属凉山。近连米贴。地甚荒野。吞都沙马雷波黄螂等各土司。俱系米贴猓贼禄永孝妻陆氏之姻亲。贼党有恃。故敢于蠢动。吞都土司德昌、助恶谋逆。臣檄令鹤丽总兵张耀祖等、三路进巢□刀。己将首恶陆氏擒获。其未获之德昌、现檄军弁攻取山＜屯土＞、以绝根株。得旨、米贴逆夷。肆行不法。抗拒官兵。鄂尔泰、令总兵张耀祖等、领兵深入。直捣贼巢。擒获渠魁。抚定余党。在事弁兵。著从优议叙赏赉　　

○湖北巡抚马会伯疏报。钟祥等六县、开垦雍正五年分田地三十七顷有奇。下部知之　　

○己未。孝懿仁皇后忌辰。遣官祭景陵　　

○以陕西巡抚西琳、署陕西西安将军　　

○庚申。谕内阁。向来督抚赴任之时。有奏请将平日所知人员带往。以备委用者。朕因督抚事务甚繁。欲得素所熟悉之人。以收臂指之效。事属可行。是以允从所请。令其带往。酌量题补。近闻督抚等带往人员。在地方不甚相宜。或群相趋奉。而指为上司之腹心。或妄生议论。而以为上官之偏袒。其中弊端日生。以致流言不少。如杨文乾、请带王士俊、殷邦翰、前往广东。杨文乾信用之。广东阖省、人心不服。陈时夏、请带蔡益仁、往苏。而江南之人。指为陈时夏之耳目。莽鹄立、请带朱亨衍、李敏德、傅树崇、往陕西。原为备办军需。乃不令效力一事。藩司孔毓璞、即逢迎巡抚、以一人委署二缺。而命往试用之员。不行委署。此皆带往人员。不宜于地方者。朕思所带之二三人。其得力有限。而沮众人效力之心。则为益少而无益多。况属员之微愆小过。上司本应曲体保全。而既为督抚带往亲信之人。理当畏避嫌疑。有不便格外保全之势。亦非所以爱惜人才也。且督抚等、果公正精明。善于察吏。则阖属中。岂无有廉干之员。可相信以心。相资为理者。何必于带往之一二人是赖。而启众口之疑议乎。文官与武职不同。武职以弓马技勇为主。有操练兵丁、差委巡缉之事。督抚提镇等。将熟悉之人、奏请带往。以供使令。可以得其效用之益。至于文员、则不应带往。从前督抚等之奏请甚非。朕亦不当允从其请。除督抚己经到任之后。因本地要缺。奉旨题补。而本地不得其人。将别省旧属题补者。不必解任外。如杨文乾、陈时夏、莽鹄立、及各省督抚大吏。从前所请带往之人、目今现在属下者。俱著回京。请旨另用　　

○山西巡抚觉罗石麟奏报。荣河县沿河地方。黄河水涨。被淹村庄、共十有八处。现在设法抚恤。得旨、地方年谷之丰歉。水旱之有无。全系乎督抚政事之得失。天人相感之理、确乎不爽。石麟自任巡抚以来、精神不能周到。才力甚觉勉强。朕已屡次训饬。兼为地方廑念。今荣河县、果有河水泛溢。淹及村庄之事。夫黄河之在山西、尚非险要之处。而今岁入夏以来、又非多雨之年。乃忽闻水涨为患。岂非封疆大吏。政事有阙。故上天垂象以示儆乎。凡督抚之责。全在于察吏除盗。以安辑百姓。傥不能尽斯二者、必致上干天和。黎庶并受其困。凡属封疆大臣、当如何之黾勉尽心、以称职任。而大臣等之保荐督抚者、当如何之公忠详慎、务令得人以副君上之咨询。造生民之福泽乎。其荣河县被水之民。加意抚恤之处。著该部速议。寻议、按名散赈。务均沾实惠。从之　　

○辛酉。户部议覆。仓场侍郎岳尔岱等奏言。现今天庾充盈。仓廒不足存贮。请另加建造。应如所请。除京师九仓、现有廒座外。应相择高敞之区。与车运相近之处。建仓廒一百七十一座。收贮新粮。从之
  </div>
  <div class="pagination">
   <a href="清实录雍正朝实录_page104.html">
    上一页
   </a>
   <span>
    ...
   </span>
   <a href="清实录雍正朝实录_page100.html">
    100
   </a>
   <a href="清实录雍正朝实录_page101.html">
    101
   </a>
   <a href="清实录雍正朝实录_page102.html">
    102
   </a>
   <a href="清实录雍正朝实录_page103.html">
    103
   </a>
   <a href="清实录雍正朝实录_page104.html">
    104
   </a>
   <span class="current-page">
    105
   </span>
   <a href="清实录雍正朝实录_page106.html">
    106
   </a>
   <a href="清实录雍正朝实录_page107.html">
    107
   </a>
   <a href="清实录雍正朝实录_page108.html">
    108
   </a>
   <a href="清实录雍正朝实录_page109.html">
    109
   </a>
   <a href="清实录雍正朝实录_page110.html">
    110
   </a>
   <span>
    ...
   </span>
   <a href="清实录雍正朝实录_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
