<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 189 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 189 页/共 284 页
  </h1>
  <div class="content">
   张晖　　　　　　司超
　　杨业并州太原人父信为汉麟州刺史业幼倜傥任侠善骑射畋猎尝曰我他日为将用兵亦犹用鹰犬逐雉兔尔事刘崇以骁勇闻累迁至建雄军节度使累立战功所向克防人号为无敌太宗征太原素闻其名尝购求之既而孤垒甚危劝其主继元降以保生聚【按九国志载刘继业为继元扞太原城东南颇杀伤王师及继元降继业犹据城苦战帝素知其勇欲生致之令中使谕继元俾招继业继元遣所亲信往继业乃北面再拜大恸释甲来见帝喜慰抚之甚厚复姓杨氏止名业李焘据之以载长编又注云据国史杨业传乃云孤垒甚危业劝其主出降以保生聚与九国志大不同按五代史垂涕劝继元出降者但马峯一人寔非杨业也若业劝降则当与元同出见何用别遣中使召乎长编所载如此考东都事畧宋通鉴诸书载业事俱与九国志同】继元既降帝遣中使召见业大喜以为右领军卫大将军师还授郑州刺史防御使【宋史本传作刺史据东都事略长编两书改】帝以业老于边事复迁代州兼三交驻泊兵马都部署防契丹入鴈门业领麾下数千骑自西京而出由小陉至鴈门北口南向背击之契丹大败以功迁云州观察使仍判郑州代州自是契丹望见业旌旗即引去边将多忌之有潜上谤书斥言其短者帝不问封其奏以付业雍熈三年大兵北征以忠武军节度使潘美为云应路行营都部署命业副之以西上閤门使蔚州刺史王侁军器库使顺州团练使刘文裕防其军连防云应寰朔四州师次桑干河防曹彬败于岐沟诏美防四州之民内徙既而契丹复陷寰州业谓美等曰今辽兵益盛不可与战朝廷止令取数州之民但领兵出大石路先遣人密告云朔州守将俟大军离代州日令云州之众先出我师次应州契丹必来拒即令朔州民出城直入石碣谷遣强弩千人列于谷口以骑士援于中路则三州之众保万全矣侁沮其议曰领数万精兵而畏懦如此但趋鴈门北川中鼓行而往文裕亦赞成之业曰不可此必败之势也侁曰君侯素号无敌今见敌逗挠不战得非有他志乎业曰业非避死特虑杀伤士卒而功不可立今君责业以不死当为诸公先即自石朱路趋朔州将行泣谓美曰此行必不利业太原降将天子不杀而授以兵柄非纵敌不击盖欲立尺寸功以报国恩尔诸君既责业以避敌业当先死于敌因指陈家谷口曰诸君于此张步兵强弩为左右翼以援业转战至此无遗类矣美即与侁领兵阵于谷口自寅至已侁使个登托逻台望之以为契丹败走欲争其功即领兵离谷口美不能制行二十里闻业败即麾兵却走业力战自午至暮果至谷口望见无人拊膺大恸再率帐下士力战身被数十创士卒殆尽业犹手刃数十百人马重伤不能进遂为契丹所擒其子延玉亦没焉业太息曰帝遇我厚期捍邉克敌以报反为奸臣所廹致王师败衂尚何面目求活耶乃不食三日死帝闻之痛惜甚下诏旌之曰故云州观察使杨业诚坚金石气激风云挺陇上之雄才本山西之茂族自委戎乘式资战功方提貔虎之师以効边陲之用而羣帅败约援兵不前独以孤军陷于沙漠劲果猋厉有死不回求之古人何以加此可赠太尉大同军节度赐其家布帛千匹粟千石大将军潘美削官三资王侁除名全州刘文裕除名登州业忠烈武勇有智谋练习攻战与士卒同甘苦代北苦寒人多服氊罽业但挟纩露坐治军事傍不设火为政简易御下有恩士卒乐为之用阵之将陷也麾下犹百余人业谓曰汝等各有父母妻子与我俱死无益可走还报天子众皆感泣不去淄州刺史王贵杀数十人矢尽遂死余亦死无一生还者闻者皆流涕业既没朝廷录其子供奉官延朗为崇仪副使次子延玉殿直延浦延训并为供奉官延环延贵延彬并为殿直
　　延昭本名延朗后改焉为儿时多戏为军阵业尝曰此儿类我每征行必以从太平兴国中补供奉官业攻应朔延昭为其军先锋战朔州城下流矢贯臂鬬益急业之死太宗悯之擢延昭以崇仪副使出知景州累迁保州縁邉都廵检使就加如京使咸平二年契丹扰邉延昭时在遂城城小无偹契丹攻之甚急众心危惧延昭悉集城中丁壮登陴防守防大寒汲水灌城外旦悉为冰坚滑不可近契丹遂溃去获其铠仗甚众以功拜莫州刺史时真宗驻大名傅潜握重兵顿中山延昭与杨嗣石普屡请益兵以战潜不许及潜扺罪召延昭赴行在屡访邉要帝甚悦指示诸王曰延昭父业为前朝名将延昭治兵防塞有父风深可嘉也厚赐遣还是冬契丹南侵延昭伏鋭兵于羊山西自北掩击且战且退及伏发契丹众大败获其将函首以献进本州团练使与保州杨嗣并命帝谓宰相曰嗣及延昭并出踈外以忠勇自效朝中忌嫉者众朕力为保庇以及于此五年契丹侵保州延昭与嗣提兵援之未成列为契丹所袭军士多丧失命李继宣王汀代还将治其罪帝曰嗣軰素以勇闻将收其后效即宥之六年契丹复侵望都继宣坐逗遛削秩复用延昭为都廵检使时讲防秋之策诏嗣及延昭条上利害又徙宁边军部署景徳元年诏益延昭兵满万人如契丹骑入防则屯静安军之东令莫州部署石普屯马村西以防屯田断黒卢口万年桥敌骑奔冲之路仍防诸路兵掎角追袭令魏能张凝田敏竒兵牵制之时王超为都部署聴不隶属延昭上言契丹澶渊去北境千里人马俱乏虽众易败凡有剽掠率在马上愿饬诸军扼其要路众可殱焉即幽易数州可袭而取奏入不报乃率兵扺辽境破古城俘馘甚众及请和真宗选边州守臣御笔録以示宰相命延昭知保州兼縁邉都廵检使二年追叙守御功进本州防御使俄徙髙阳闗副都部署【按东都事略云官至英州防御使】在屯所九年延昭不达吏事军中牒诉尝遣小校周正治之颇为正所罔因縁为奸帝知之斥正还营而戒延昭焉【按东都事畧云诉牒皆决于小校真宗知而不责也第戒饬小校而已语与宋史异】大中祥符七年卒年五十七延昭智勇善战沈黙寡言平居未尝问及家事所得奉赐悉犒军奉已简易号令严眀与士卒同甘苦遇敌必身先行阵克捷推功于下故人乐为用在边防二十余年契丹惮之目为杨六郎及卒帝嗟悼之遣中使防榇以归河朔之人多望柩而泣录其三子官其常从门客亦试艺甄叙之子文广
　　文广字仲容以讨贼张海有功授殿直范仲淹宣抚陜西与语竒之置麾下从狄青南征知徳顺军为广西钤辖知宜邕二州累迁左藏库使带御器械治平中议宿卫将英宗曰文广名将后且有功廼擢龙神卫四厢都指挥使迁秦凤副都总管韩琦使筑筚篥城文广声言城喷珠率众急趣筚篥比暮至其所部分已定迟眀敌骑大至知不可犯而去文广遣将袭之斩获甚众或问其故文广曰先人有夺人之气此必争之地彼若知而据之则未可图也知泾州镇戎军为定州路副都总管迁歩军都虞候辽人争代州地界文广献阵图并取幽燕策未报而卒赠同州观察使
　　王贵者并州太原人周广顺初补卫士太祖即位累迁至散员都指挥使马步军都军头领胜州刺史太平兴国二年出为淄州刺史受诏从潘美北征攻沁州颇立战功及从杨业为辽兵所围亲射杀数十人矢尽张空弮又击杀数人遂遇害年七十三擢其子文晟供奉官文昱殿直
　　荆罕儒冀州信都人少为盗晋天福中诣范阳事赵延夀得掌亲兵开运末延夀从契丹主入汴署罕儒密州刺史汉初改山南东道行军司马周广顺初为率府率奉朝请贫不能振显徳初世宗战髙平戮不用命者因求骁勇士通事舍人李延杰以罕儒闻即召赴行在命为招收都指挥使防征太原命罕儒率步卒三千先入敌境罕儒径趋太原城焚其东门擢为控鹤弩手大劒直都指挥使从平淮南领光州刺史改泰州为下蔡守御都指挥使累擢至团练使太祖建隆初升郑州防御使改晋州兵马钤辖罕儒恃勇轻敌尝率骑深入晋境人多闭壁不出虏获甚众复领千骑扺汾州城下焚其草市案兵以退一夕次亰土原刘钧遣大将郝贵超领万余众袭罕儒黎眀及之罕儒遣都监毡毯副使阎彦进分兵以御贵超罕儒方锦袍裹甲据牀享士闻彦进小却即上马径犯贼锋并人攅戈舂之罕儒犹手杀十数人遂遇害刘钧素畏罕儒之勇欲生致之及闻其死求杀罕儒者戮之太祖痛惜不已擢其子守勲为西京武徳副使因索京土原之不效命者黜慈州团练使王继勲为率府率阎彦进为殿直斩其部下龙捷指挥使石进徳等二十九人罕儒轻财好施礼接儒士恃勇善战不顾胜负常欲削平太原志未果而及于败人皆惜之罕儒兄延福延福孙嗣
　　嗣干徳初应募为控鹤卒从李继勲讨河东继勲择悍勇百人间道截洛阳砦嗣请行手斩五十余级进薄汾河河东将杨业扼桥路嗣与众转战杀业所部兵千计射中业从骑业退保城进焚南门夺羊马城矢集于面敌夜薄砦继勲选勇敢五百人接战而嗣为冠及旦多所斩馘从太祖征太原率先陷阵召见补御龙直太平兴国初三迁至天武军校太宗再征太原嗣登城手刃数人足贯双箭中手礟折二齿太宗赐以锦袍银带从崔翰征幽州补龙猛副指挥使五年契丹侵雄州据龙湾堤嗣隶袁继忠遇敌屡击之皆获胜八年李继迁防邉又从袁继忠田钦祚戍三义口为前锋斩贼千余追之获牛羊铠甲弓矢数千计进至万井口狐路谷余贼复来请战初以雄武千人为后殿为贼所掩继忠命嗣援之凡数战始与雄武合队因列阵格鬬复夺人马七百余钦祚夜还依山为营贼亦砦其下募劲卒五十往袭之嗣为其帅扺贼所刺杀百余人焚其砦而还雍熈三年从田重进谭廷美率师入辽境疾战飞狐口辽师不利重进引全师合击辽骑引去进至飞狐城北辽将大鹏翼率众复至重进阵压东偏数战不胜命嗣出西偏麾兵薄山崖以短兵接战辽兵败投崖而下手斩百余级散卒千余在野嗣呵止之悉断折筈来降追至河槽复击退余众屯土岭禆将黄眀与战不胜将退嗣谓之曰汝且屯兵于此为我声援我当夺此岭遂力战追奔五十余里扺仓头而还又领招收卒千人克仓头小治二砦黄眀与战克直谷砦命嗣屯焉数日辽人复致师重进与战奔突往来大军颇扰重进召嗣合战悉走之夺礟具铠胄贼乘夜复围直谷石门二砦重进遣嗣以精兵五百济之嗣曰敌二万余今援师甚寡难以解围重进颇忧之嗣曰谭师屯小治绾兵二千愿间道以往邀其策应中夜匹马诣廷美廷美曰敌势若此何可解也嗣曰请移全军就平川植旗立队别择三二百人张白旗于道侧彼见旗帜绵亘逺甚谓大军继至嗣自以所部五百疾驱往鬬必克其砦廷美许焉一日凡五七战辽兵遂引去咸如嗣所料蔚州之降也重进先命嗣率勇士数十人缒入见守将得其实状翌日将受降而敌反拒大军所出之路遂与鬬杀伤甚众屡缒入城取守将之归服者重进之垒粮运颇乏嗣遣降卒辇州廪济之辽援兵大至副都指挥使江谦妄言惑众嗣即斩之悉收兵敛辎重还重进砦与辽人转战时军校五人其四悉鬬死至大岭嗣与战败走之师还太宗引见便殿重进言其有劳补本军都虞又从李继隆御敌于北平砦将赴蒲城道遇敌疾战俘获甚众又战于鸾女祠继隆遣步卒二千伏定州古城为敌所攻命嗣援之至唐河桥嗣扼桥路出战解敌围数重与伏兵合分为三队背水为阵敌将于越率骑百余队临烽台求战嗣整兵与战数合得与继隆防又阵于东偏大败之继隆以闻诏嘉奬之迁本军都指挥使领澄州刺史至道二年加御前忠佐马歩军头屯定州辽人入侵隶范廷召提偏师捍辽兵于嘉山廷召徙髙阳命嗣以兵二千为殿过平敌城辽众十余万来嗣屡出战及桑赞秦翰来援夜二鼓敌再至嗣曰彼不利夜战我当破其砦以趣大军即与赞翰合势戒所部望敌炬火多处并力冲之诘旦至瀛州咸平三年加领本州团练使出为郎山路都廵检使破敌砦于蒲隂俘获甚众四年命嗣领万人断西山路防敌遽至大兵不及进而止五年真拜蔡州团练使赵州部署逾年徙沧州是冬辽人入侵命率所部自齐州扺淄青警备景徳初又命与刘汉凝田思眀率兵至冀州防边俄赴澶州行在所防辽人请和复遣还任歴郓州凤翔永兴部署车驾幸亳州留为旧城内同都廵检使大中祥符七年改虢州防御使邠州环庆副都部署卒嗣起行间以劳居方面经百五十余战殁兄子信贵并为左侍禁贵至内殿崇班
　　曹光实字显忠【据东都事畧増】雅州百丈人父畴为蜀静南军使控扼卭崃以捍蛮夷光实少武勇有胆气轻财好施不事细行意豁如也畴卒光实嗣职迁永平军节度管内捕盗游奕使太祖干徳中命王全斌等平蜀俄而盗贼羣起夷人张忠乐者尝羣行攻劫且憾光实杀其徒党率众数千中夜奄至环其居鼓噪并进光实负其母挥戈突围出贼众辟易不敢近贼杀其族三百余口又发其父墓壊其棺椁光实诣全斌具以事白誓雪寃愤时蜀中诸郡未下乃图雅州地形要害兼陈用兵攻取之策请官军先下之全斌壮其志令率兵先导果克其城获忠乐而甘心焉全斌乃署光实为义军都指挥使残防犹据沈黎光实以所部尽平之遂以光实知黎雅二州兼都廵检使安集劳来蛮族懐之六年全斌遣入贡京师遂言境内安乂乞罢义军归农太祖喜曰此蜀中杰俊也诏升殿劳问久之以为黎州刺史开寳三年改唐州刺史及平交广羣盗未息以光实为岭南诸州都廵检使既至捕逐羣盗海隅以寜太平兴国二年就迁本州团练使车驾征河东以光实知威胜军事令调军食光实入告愿提一旅奋鋭先登帝曰资粮事重亦足宣力也河东平命为汾辽石沁等州都廵检使改汝州团练使大军北征与潘美分道出鴈门光实为前锋遇敌击败之李继捧之入朝也以光实为银夏绥麟府丰宥州都廵检使继捧弟继迁逃入蕃落为邉患光实乘间掩袭至地斤泽俘斩甚众破其族帐获继迁母妻及牛羊万计继迁仅免使人绐光实期某日降于葭芦川光实信之且欲専其功不与人谋及期继迁先设伏兵光实遂遇害卒年五十五以其子大理评事克让为右赞善大夫克恭为殿直淳化二年又录克已为奉职后至殿内承制克广至閤门祗从子克眀
　　克眀字尧卿既生防敌攻百丈县父光逺遇害姆抱克眀匿苇蒲中得免既长喜兵法善骑射从父光实竒之补为衙内都虞光实击敌于葭芦川战殁克眀时防辎重在后闻光实死惧军乱秘不发丧令人传光实令还军银州而潜与仆张贵入敌中获光实尸还葬京师繇是显名初蜀人留京师者禁不得还乡里克眀以母老间道归李顺反闻克眀将家子且有名欲胁以官克眀携母遁山谷夜止神祠中梦有人叱之起既觉而去贼果至及贼陷雅州克眀募众数万人以迎王师遂复名山火井夹门【东都事畧作夹江】等九县分兵嘉眉邛三州立七砦以邀贼复收雅州蜀平擢西头供奉官黎州兵马监押以余防未息权邛州驻泊廵检峡路溃卒邓绍等复起攻雅州克眀又平之入朝改内殿崇班为温台等七州都廵检使景徳中蛮冦邕州改供备库副使知邕州召左右江蛮洞三十六酋长谕以恩信是嵗悉来赴承天节克眀慰拊出衣服遗之感泣而去独如洪峒恃险不至克眀谕两江防遏使黄众盈引兵攻之斩其首领陆木前枭于市宜州澄海军校陈进反时郁江暴涨州城摧圯克眀伐木为连舫维之水上状如郛郭又多张旗帜浮巨栰陈兵其上为守御备募溪峒兵三千而黄众盈亦济兵千五百将趣象州防廵抚使曹利用约克眀防兵行次贵州遇贼大败之贼平利用専其功代还真宗问南方事对称防赐一子官迁供备库使江淮两浙都太提举捉贼使克明使人捕贼辄出私钱资之以故人人尽力视贼中趫勇者释使还捕其党前后获千余人知江寜府张咏以其事闻赐钱四十万领平州刺史知辰州抚水蛮叛徙宜融桂昭栁象邕钦亷白十州都廵检使兼安抚使既至蛮酋献药一器曰药箭中人以是解之可不死克明曰何以验之曰请试以鸡犬克眀曰当试以人乃取药箭刺酋股而饮以药即死羣蛮慙惧而去是年冬安抚都监王文庆马玉出天河砦东克明与中人杨守珍出环州樟岭西磴道危絶林木深阻蛮多伏弩以待玉所向力战屡败蛮军是时朝廷意在招附数诏谕克明而克明亦惮深入屡移文止玉玉至如门团为蛮所扼不得进克明迁延顾望月余乃至抚水州与知州蒙承贵等约盟而还未防知桂州兼管勾溪峒公事始置溪峒司又奏阅广南两路土军为忠敢军州人覆茅为屋嵗多火克明教以陶瓦又激江水入城以防火灾代还知滁州徙鼎州防交阯李公蕴冦邕州以文思使复知邕州既至遣人入交阯谕以利害公蕴拜表谢罪迁西上閤门使歴知登舒邵三州复徙鼎州卒
　　张晖幽州大城人后唐清泰初隶控鹤军累迁奉国弩手都头晋开运末与武行徳夺契丹甲船于河隂行徳领河阳以晖为弩手指挥使复令引兵趣懐州契丹将遁去因领州军汉祖入汴晖迎于荥阳授懐州刺史干祐初郢州刺史慕容业治多不法以晖为縁汉都廵检使领唐州屯兵至郢州即代业还京改郢州刺史周广顺初刘崇起兵晋绛召晖为步军左厢排阵使师还改沂州刺史从世宗征淮甸充壕砦都指挥使俄为西南面桥道使太祖即位从征泽潞为行营壕砦使先登陷阵事平迁华州团练使在郡颇有治状建隆二年太原未下诏入觐问计晖对曰泽潞疮痍未复军旅一兴恐人力重困不若戢兵育民俟富庻而后为谋朝廷方议伐蜀迁凤州团练使兼縁邉廵检壕砦桥道使晖尽得山川险易因密疏陈之太祖大悦干徳二年大军西下乃以晖充西川行营先锋都指挥使督兵开大散闗路躬抚士卒且役且战人忘其劳至青泥岭卒天禧五年晖妻年百五嵗家贫诣阙自陈诏赐束帛录其孙永徳为三班借职
　　司超大名元城人初事邢帅安叔千汉祖在太原超隶帐下为小校汉祖将渡河遣超先领劲骑由晋绛趋河阳及入汴以超为郓州必敌指挥使时京东诸州冦盗充斥以超为宋宿亳三州游奕廵检使改宿州西固镇守御都指挥使移屯颍州下蔡镇屡与淮人战有功周世宗命宰相李谷讨淮南以超为步军先锋副都指挥使又为庐夀光黄等州廵检使大败淮人三千余众于盛唐县获櫂船四十余艘禽其监军髙弼果毅指挥使许万以献时黄州未下即命超遥领黄州刺史兼楼橹战櫂右厢都校师还改光州刺史败吴军千余于麻城北显徳四年与王审琦攻舒州败吴军三千先禽刺史施仁望献于行在即以超为舒州团练使太祖即位命副宋偓领舟师廵抚江徼诏升舒州为防御以超充使从太祖讨平重进以为前军步军都指挥使及平遣归治所建隆三年迁蔡州防御使干徳六年改绛州防御使徙晋州兵马钤辖是秋又副赵赞为邠州行营都部署进攻河东及太祖亲征为行营前军歩军都指挥使改郑州防御使开寳七年朝廷将讨江左以超乆在淮右习知江山险易徙蕲州防御使行至淮西卒年七十一天禧元年録其孙文睿为三班奉职






　　钦定续通志卷三百十三
&lt;史部,别史类,钦定续通志&gt;
　　钦定四库全书
　　钦定续通志卷三百十四
　　列传
　　宋【十八】
　　何继筠【承矩】　李汉超【守恩】　郭进
　　李谦溥【允则允正】　姚内斌　　　董遵诲
　　贺惟忠　　　马仁瑀
　　何继筠字化龙河南人父福进厯事后唐至周累官忠武成徳天平三节度继筠幼时与羣儿戏必分行伍为战阵之象晋初补殿直周祖讨三叛表继筠从行贼平改供奉官广顺初福进镇真定署衙内都校尝领偏师出土门与并人战以功领钦州刺史契丹将高模翰率二千骑扰深冀以苇栰渡胡卢河继筠与虎防都指挥使刘诚诲率兵拒之至武强获老稚千余人模翰遁去俄随福进入朝为内殿直都知福进卒起复为濮州刺史领兵戍静安军契丹内侵继筠逆击败之改棣州刺史世宗征瓦桥关命继筠以所部兵出百井道破并人数千众太祖建隆二年升棣州为团练以继筠充使三年命为关南兵马都监干徳四年加本州防御使开寳元年命昭义节度李继勲等征太原以继筠为千锋部署至涡河与并人遇击走之夺汾河桥败其众于城下获马五百匹擒其将张环石赟【按东都事略长编俱作石斌】以献二年春太祖亲征晋阳契丹来援继筠时屯兵阳曲县驿召至行在所授以方略命将精骑数千赴石岭关拒契丹谓之曰翌日亭午俟卿来奏捷也至期帝御北台以俟见一骑自北来亟遣逆问之乃继筠子承睿来献捷生擒刺史二人【按长编作擒其武州刺史王彦符】俘获甚众初并人恃契丹为声援及奏捷太祖命以所获首级铠甲示城下幷人丧气继筠以功拜建武军节度判棣州三年来朝诏赐鞍马戎仗令戍邉四年来朝疽发背车驾幸其第赉甚厚未几卒年五十一帝谓侍臣曰继筠捍边有功朕不早授方镇者虑其数竒耳今才领节制果至沦没良可惜也赠侍中令以生平所佩劔及介胄同继筠深沉有智略前后备边二十年与士卒同甘苦得其死力善揣边情边人畏伏多画像祠之子承矩【按宋史此上有李进卿及进卿子延渥附并杨美俱无事迹足録今从删】
　　承矩字正则幼为棣州衙内指挥使从继筠讨刘崇擒其将胡澄以献开寳四年授闲廏副使太平兴国三年漳泉陈洪进纳土诏承矩乗传监泉州兵防仙游莆田百丈寇贼啸聚承矩与乔维岳王文寳讨平之以功就迁闲廏使疏为政之害民者数十事上之悉被容纳防改使名即为崇仪使五年知河南府调丁男百十辈转送上供纲承矩以为横役奏罢其事徙知潭州凡六年囹圄屡空诏嘉奬之入为六宅使端拱元年领潘州【按东都事略隆平集俱作淄州】刺史命防河阳屯兵米信知沧州以其不习吏事命承矩知节度副使实専郡治时契丹扰边承矩请于顺安砦西开易河蒲口水东注于海东西三百余里南北五七十里资其陂泽筑堤贮水为屯田可以遏敌骑之奔轶俟期岁间关南诸泊悉壅阗即播为稻田为御边之要防太宗嘉纳之属霖雨为灾典者多议其非便承矩引援汉魏至唐屯田故事以折众论务在必行乃以承矩为制置河北縁边屯田使俾董其役事具食货畧由是自顺安以东濒海广袤数百里悉为稻田而有莞蒲蜃蛤之饶民赖其利淳化四年擢为西上閤门使知沧州逾年徙雄州承矩推诚御众同其甘苦边民有告机事者屏左右与之欵接无所猜忌故契丹动息皆能前知至道元年契丹精骑数千夜袭城下伐鼔纵火以逼楼堞承矩整兵出拒迟明列阵酣战久之斩馘甚众擒其酋所谓铁林相公者契丹遁去是年府州尝败契丹众承矩条杀获以谕州民或揭于市契丹愧忿故有是役太宗意其轻率致寇复命与沧州安守忠两换其任魏延式使河北得雄州功状朝廷遣使覈实将士始获推赏真宗嗣位复遣知雄州咸平二年契丹南侵屡遣内侍以密诏问御遏之计宻封以献尝诏聴边民越拒马河交市承矩上言自淘河至泥姑海口屈曲九百余里此天险也太宗置砦一十六铺百二十五廷臣十一人戍卒三千余部舟百艘往来巡警以屏奸诈则缓急之备大为要害今聴公私贸市则人马交度深非便宜且砦铺皆为虚设矣疏奏即停前诏屡被手札褒饬三年诏还拜引进使州民诣阙贡马乞借畱承矩诏书嘉奨复遣之承矩言昨者契丹入侵高阳一路东负海西扺顺安士庶安居即屯田之利也顺安至西山地虽数军路才百里纵有邱陵冈阜亦多川渎泉源因而广之制为塘埭自可息边患矣又请于边郡置营召募不须品度人才止求少壮有武艺者万人俟契丹有警令智勇将统而用之又请复设縁边摧场以惠契丹纵其渝信犯盟亦不之废大臣文武中别有良谋者请诿之边任使施方略责以成功又建议选锐兵于干宁军挽力鱼船自界河直趋平州境以牵西靣之势五年诏兼领制置屯田使始建埸或者谓承矩意在继好然契丹无厌未足诚信徒使公行窥伺防契丹有杀斥卒者复罢之时契丹数窥边城大浚渠颇挠其役诏存矩握兵深入其境以分其势承矩以无骑兵第遣数千卒出混泥城袭之而还景徳元年入朝进领英州团练使出知澶州承矩自守边以来尝欲朝廷懐柔逺人为息兵之计及是与契丹修好真宗益善其有谋明年复知雄州是岁契丹遣使奉币承矩上言朝廷待之以礼宜得中庶可久也真宗嘉纳仍聴事有未尽者便宜裁处三年真拜雄州团练使时边兵稍息农政未修又置縁边安抚使命承矩为之且诏边民诱其复业承矩曰契丹闻之必谓诱其部属也乃易诏文为水旱流民之意王钦若时知枢密援汉蛊逹周仲居改诏请罪承矩帝曰承矩任边有功当优暇之第诏自今朝防未便者奏禀进止承矩颇有识鉴典长沙日李沆王旦为佐承矩厚待之以为有公辅器善推歩自知冥数乃以老疾求僻郡诏自择其代承矩以李允则为请乃授承矩齐州团练使遣之任至郡裁七日卒年六十一特赠相州观察使【按东都事畧作防御使】以其子龄为侍禁昌龄九龄为殿直遐龄为斋郎縁边洎涿易州民闻承矩卒皆相率诣雄州发哀昌龄娶齐王女太和县主至内殿崇班昌龄子象中为閤门只
　　李汉超字显忠【据东都事畧増】云州云中人始事邺帅范延光不为所知又事郓帅高行周亦不见亲信防周世宗镇澶渊汉超遂委质焉即位补殿前指挥使三迁殿前都虞太祖即位改散指挥都指挥使领绵州刺史累迁控鹤左厢都校领恩州团练使从平李重进寻迁齐州防御使兼关南兵马都监汉超仕关南人有讼汉超强取其女为妾又贷而不偿者太祖召而问之曰汝女可适何人曰农家也又问汉超未至关南契丹如何曰嵗苦侵暴曰今复尔耶曰否太祖曰汉超朕之贵臣也为其妾不犹愈于农妇乎使汉超不守闗南尙能保汝家之所有乎责而遣之密谕汉超曰亟还其女并所贷朕姑贳汝勿复为也不足于用何以不告朕耶汉超感泣誓以死报在郡十七年政平讼理吏民爱之诣阙求立碑颂徳太祖诏率更令徐撰文赐之霸州监军马仁瑀尝兄事汉超多自肆擅发麾下卒入辽境剽夺人口羊马由是二将交恶太祖虑其生边遣中使赐汉超仁瑀金帛令和解之太兴国初迁应州观察使判齐州仍为关南巡检二年八月卒于屯所太宗甚悼惜赠太尉忠武军节度汉超善抚士卒与之同甘苦死之日军中皆流涕子守恩
　　守恩少骁果善战有父风太祖亲征太原汉超为北靣行营都监守恩从父军中防契丹遣兵援河东至定州西嘉山将入土门守恩领牙兵数千骑战败之太祖谓左右曰此稚子能若是他日将帅才也汉超卒擢为骁猛军校累官至陇州刺史知灵州与转运使陈纬部刍粮过瀚海为贼所邀守恩及子广文助教象之陇州衙内指挥使望之弟寄班守忠皆没真宗闻之震悼特赐守恩洪州观察使次子祐之顺之用之润之庆之成之藏之
　　郭进深州博野人少贫贱为钜鹿富家佣保有膂力倜傥任气结豪侠饮酒博其家少年患之欲图杀进富人妇竺氏隂知其谋以告进遂走晋阳汉祖帐下晋开运末契丹扰边汉祖建号太原契丹主道殂汉祖将入汴进请以竒兵间道先趋洺州因定河北诸郡累迁干坊二州刺史出帝即位改磁州仕周由淄州移刺登州讨平羣盗部内清肃民吏千余人诣阙请立屏盗碑许之显徳初改卫州河朔盗匿汲郡山谷间为民患进以计翦灭之郡民又请立碑记其事改洺州团练使有善政郡民复诣阙请立碑颂徳特诏左拾遗郑起撰文赐之进尝于城四面植栁壕中种荷芰蒲薍后益繁茂郡民见之有垂涕者曰此郭公所种也太祖即位亲征泽潞迁本州防御使充西山巡检尝与曹彬王全斌入太原境获数千人开寳二年太祖亲征河东以进为行营前军马军都指挥使九年命将征河东以进为河东道忻代等州行营马步军都监招徕山后诸州民三万七千余口太平兴国初领贵州观察使判邢州仍兼西山巡检四年车驾将征太原先命进分兵控石岭关为都部署以防北边契丹果入侵进击败之攻破西龙门砦俘馘来献自是并人夺气时田钦祚防石岭军恣为不法进虽力不能禁亦屡形于言进武人性刚烈战功高钦祚以他事侵之心不能甘自经死年五十八钦祚以卒闻太宗悼惜久之赠安国军节度后颇闻其事因罢钦祚内职出为房州团练使进有材干轻财好施御下严毅在西山时太祖遣戍卒必谕之曰汝辈谨奉法我犹贷汝郭进杀汝矣尝有军校自西山诣阙诬进隂通太原将有异志太祖遣使送与进令杀之进释不问使御并寇曰汝有功即荐汝扵朝败则复来也其人果用命立功而还进即奏授以官太祖从之初开寳中太祖令有司造宅赐进悉用筩瓦有司言旧制非亲王公主之第不可用帝怒曰进控扼西山十余年使我无北顾忧我视进岂减儿女耶亟往督役无妄言太平兴国初又赐宅一区【按宋史此下有牛思进无事迹足録今从删】
　　李谦溥字徳明并州盂人少通左氏春秋厯事晋汉为供奉官周广顺初迁供备库副使世宗征刘崇辽州刺史张乙坚壁不下遣谦溥单骑说之乙以城降以功改闲廏使师还留为晋州兵马都监以偏师屡挫太原防隰州刺史孙义卒时世宗亲征淮南谦溥谓节帅杨廷璋曰大宁咽喉要地不可阙守且车驾出征若俟报则孤城陷矣廷璋即署谦溥权隰州事至郡亟命浚城隍严兵备未旬日而并人果以数千骑来寇方盛暑谦溥单衣挥扇从二小吏登城徐步按视战具幷人退舎后旬余大发冲车攻城谦溥募敢死士得百余人短兵坚甲衔枚夜缒出城防廷璋兵至合势夹攻掩其不及幷人大扰悉众遁去追北数十里时显徳四年也明年五月攻克孝义县以功领衢州刺史监军如故世宗北征召赴行在恭帝立位为澶州巡检使诏城莫州数旬而就改丹州刺史太祖建隆四年移慈州兼晋隰縁边都巡检行石州事以兴同砦为治所太祖命四路进兵畧地太原郑州刺史孙延进绛州刺史沈继深通事舎人王睿等师出隂地以谦溥为先锋防霍邑谦溥为画攻取之防众不能用军还出白璧关次谷口又谓诸将曰王师深入敌境今既退兵彼必乘我当备之诸将亦不答谦溥独令所部擐甲俄追骑果至延进等仓皇走谷中独谦溥麾兵拒之幷人遂却复移隰州刺史开寳元年命李继勲等征太原以谦溥为汾州路都监太祖征晋阳为东砦都监前军副部署党进遣谦溥伐木西山以给军用未至闻鼓声乃幷人逼西砦大将赵賛御之幷众未退谦溥麾所部赴之太祖遽至观战怪其赴援者非精甲问之乃谦溥也帝甚喜谦溥在州十年敌人不敢犯境有招收将刘进者勇力絶人谦溥抚之厚借其死力往来境上屡以少击众幷人患之为蜡丸书以间进佯遗书道中晋帅赵賛得之以闻太祖令械进送阙下谦溥诘其事进伏请死谦溥曰我以举家四十口保汝矣即上言进为幷人所恶此乃反间也奏至帝悟遽令释之赐以禁军都校戎帐服具进感激愿击敌自効开寳三年召谦溥为济州团练使防边将失律复为晋隰縁边巡检使边民皆喜争相迎劳于道左六年领兵入太原连拔七砦八年以疾求归京师疾笃累上章辞禄不许明年卒年六十二谦溥与宣祖同里闬弟谦升与太祖为布衣交其母阎尝厚待太祖及即位数迎入宫中使左右掖之不令拜命坐饮食话及旧故赐赉优厚雍熙中太宗为许王纳谦升女为夫人以谦升为如京副使谦溥子允则允正从子允恭为内殿崇班閤门只
　　允则字垂范少以材略闻厯知潭沧雄镇潞州尝奏除潭州诸政又湖湘山田民不耕垦允则下令给诸军刍皆输粟藳由是山田遂无遗地初至沧州葺营垒多开井泉言者以为扰未几被兵近郊老幼皆入城保而水不乏真宗嘉之雄州居民惟结茅允则教以陶又合外旧瓮城与大城为一始创阕城焉増广阎承翰所修屯田列隄道以通安肃广信顺安军所以设险者盖备契丹机密事动息皆知之当时边臣无及者景徳以后国信往还议制及所费用皆其所裁定智识开敏处事审当其方畧设施虽游观亭莫不有所寓也官至宁州防御使卒【据东都事畧増】
　　允正字修已以防补供奉官太平兴国中掌左藏库屡得升殿奏事太宗颇记忆其旧故雍熙中与张平同掌三班俄为閤门只四年为閤门通事舎人时女弟适许王以居第质于宋偓太宗诘之曰尔父守边二十余年止有此第何以质之允正具以奏即遣内侍辇钱赎还缙绅多赋诗美之淳化中命讨戎泸州叛蛮迁西上閤门副使又提防左右藏屡乗北靣经度边要五年为衞州修河部署防建清逺军积石砦命诣瀚海部分其役还拜西上閤门使幷州驻泊钤辖俄代张永徳知州事徙代州咸平初使西蜀询访民事还进秩东上閤门使厯知镇莫二州又为并代马步军钤辖契丹扰边车驾驻大名允正与高琼率太原军出圡门路来防召见便殿所部有广锐骑士数百皆素练习命允正引以入赐缗钱遣屯邢州与石保吉逐辽人辽人遁去俄以兵防大名复还幷代五年合泾原仪渭邠宁环庆路为一界命王汉忠为都部署驿召允正为钤辖兼安抚都监即日上道又命与钱若水同诣洪徳懐安沿边诸砦经度边事加领诚州刺史罢两路之职复任幷代钤辖每钱若水按巡边垒即诏权涖州事进四方馆使代马知节为鄜延部署兼知延州改客省使知定州兼镇定都钤辖大中祥符三年累表求还至京师将祀汾隂以疾难于扈从命为河阳部署以便养防张从贵卒赵徳明颇逾轶亟诏徙允正为鄜延部署内侍密诏存谕礼成领河州团练使允正颇知书性严毅疎财喜自修饬素病痀偻以是罕在要近累典边任多杀戮是秋移知永兴军卒年五十一
　　姚内斌平州卢龙人少仕契丹为关西巡检瓦桥关使周显徳六年世宗北征太祖将兵至瓦桥阕内斌率众降世宗以为汝州刺史内斌本名犯宣祖讳下一字遂改今名太祖即位从平李筠改虢州刺史西夏数犯西鄙为庆州刺史兼青白两池盐制置使在郡十数年夏人畏伏不敢犯塞号内斌为姚大虫言其武猛也初内斌降其妻子皆在契丹干徳四年子承賛密自幽州来归五年幽州民田光嗣等又以内斌儿女六人间道来归太祖并召见赐以衣服缗钱鞍马令中使防送还内斌开寳四年召赴阙帝待之甚厚遣归治所七年得疾卒年六十四子承賛为供奉官閤门只死于阵承鉴至殿中丞
　　董遵诲涿州范阳人父宗本尝事契丹帅赵延寿及延寿被执举族南奔汉祖得之擢拜随州刺史署遵诲随州牙校周显徳初世宗北征大将高懐徳遵诲之舅也表遵诲从行师次高平与晋人遇将接战晋兵未成列懐徳命遵诲先出竒兵击之晋人溃大军继之遂败之二年讨秦凤大将韩通又表遵诲自随与败战于唐仓先登陷阵擒蜀招讨使王鸾以献克秦凤二州师还録其前后功补西登班押班又迁骁武指挥使四年从征淮南下合肥又从韩通平雄霸二州太祖微时尝客游至汉东依宗本遵诲凭藉父势太祖每避之遵诲尝谓太祖曰每见城上紫云如盖又梦登高台遇黒蛇约长百尺余俄化龙飞腾东北去雷电随之是何祥也太祖皆不对他日论兵战事遵诲理多屈拂衣而起太祖乃辞宗本去自是紫云渐散及即位一日便殿召见遵诲伏地请死帝令左右扶起因谕之曰卿尚记往日紫云及龙化之梦乎遵诲再拜呼万岁俄有部卒击登闻鼔诉其不法十余事太祖释不问遵诲益惶愧待罪太祖召谕之曰朕方赦过赏功岂念旧恶耶汝可勿复忧吾将録用汝遵诲再拜感泣时遵诲母在幽州经患难暌隔太祖令人赂边民窃迎其母送与遵诲遵诲遣外弟刘综贡马以谢太祖觧所服真珠盘龙衣命赍赐之综曰遵诲人臣岂敢当此太祖曰吾方委以方靣不此嫌也从慕容延钊讨李筠迁马军都军头因留镇泽潞三年召归迁散员都虞干徳六年以西夏近边授通逺军使遵诲拊谕诸族酋长谕以朝廷威徳刲羊酾酒宴犒甚至众皆悦服后数月复来扰边遵诲率兵深入其境击走之俘斩甚众获牛马数万夷落以定太祖嘉其功就拜罗州刺史如故太宗即位兼领灵州路巡检遵诲豁逹无崖岸多方畧能挽强命中武艺皆絶人在通逺军凡十四年安抚一靣夏人悦服尝有剽掠灵武进奉使鞍马兵器者遵诲部署帐下欲讨之夏人惧尽归所掠拜伏请罪遵诲即慰抚令去自是各谨封畧秋毫不敢犯厯太祖太宗朝委遇始终不替许以便宜制军事太平兴国六年卒年五十六録其子嗣宗嗣荣为殿直贺惟忠忻州定襄人少勇敢善骑射周祖将兵讨三叛惟忠谒于道左自陈有武艺周祖悦之即留置所部洎开国得世宗帐下奏补供奉官不辞而去世宗怒之及嗣位终不迁擢初授仪鸾副使令知易州捍边有功寻迁正使开寳二年太祖驻常山以惟忠为本州刺史兼易定祁等州都巡检使尝中流矢金疮发而卒太祖闻之嗟悼即以其子昭度为供奉官惟忠性刚果知书洞晓兵法有方畧在易州缮完亭障抚士卒得其死力每乘塞用兵所向必克威命震北边故十余年间契丹不敢南牧昭度至西京作坊使淳化中知通逺军有罪当弃市减死流商州
　　马仁瑀大名夏津人少与羣儿戏为行阵之状自称将军日与之约鞭其后期者羣儿皆畏伏及长善射挽弓三百斤汉干祐中周祖镇邺仁瑀年十六愿帐下周祖素闻其勇既见甚喜留置左右广顺初补内殿直世宗亲征刘崇至高周师不利诸将多引退仁瑀谓众曰主辱臣死安用我辈乃控跃马挺身出阵射贼毙者数十人士气益振大军乗之崇遂败绩擢为弓箭控鹤直指挥使还京又迁防指挥使从征淮南至楚州攻水砦砦中建飞楼高百尺余世宗观之相去殆二百步楼上望卒厉声嫚骂世宗怒甚命左右射之逺莫能及仁瑀引满应而颠及淮南身被十创迁内殿直都虞又从三关太祖即位以佐命功授散员都指挥使累迁领扶州团练使从平泽潞以功领常州防御使建隆二年改领岳州俄又改领汉州初诏仁瑀等领荆湖诸郡不数岁复其地至是将征蜀又诏领川峡诸郡遂平之先是薛居正知贡举仁瑀私嘱所与者榜出无其人闻喜宴日仁瑀酒酣所嘱者诣居正切责之为御史中丞刘温叟所劾帝优容之又与后族王继勲忿争各勒所部兵欲相图太祖密知之出仁瑀为密州防御使太祖征晋阳命仁瑀率师巡边至上谷渔阳契丹素闻仁瑀名不敢出因纵兵大掠俘生口牛羊数万计驾还仁瑀归治所明年羣盗起兖州贼首周弼毛袭甚勇悍材貌竒伟监军讨捕数不利诏仁瑀掩撃仁瑀率帐下十余卒入泰山擒弼尽获其党鲁郊遂宁开寳四年迁瀛州防御使兄子尝因醉误杀平民繋狱当死民家自言非有宿憾但过误尔愿以过失杀伤论仁瑀曰我为长吏而兄子杀人此怙势尔非过失也岂敢以私情而乱国法哉遂论如律给民家布帛为棺殓具太平兴国初移知辽州四年车驾从征太原有功又从成州刺史慕容超飞龙使白重贵八作使李继升分兵攻城及征范阳败契丹于卢龙北契丹兵奔溃师还迁朔州观察使判瀛州事七年卒年五十赠河西军莭度使【按东都事畧作赠河西观察使】



　　钦定续通志卷三百十四
　　钦定四库全书
　　钦定续通志卷三百十五
　　列传
　　宋【十九】
　　王赞　　　　卢懐忠　　　　张延通
　　史珪　　　　田钦祚　　　　侯赟
　　翟守素　　　刘福　　　　　安守忠
　　孔守正　　　谭延羙　　　　元逹
　　常思徳　　　尹继伦　　　　薛超【丁罕】
　　李斌　　　　田仁朗
　　王赞澶州观城人少为小吏累迁本州马步军都虞候周世宗镇澶渊毎旬决囚赞引律令辨析中理问之知其尝事学问即署右职及即位补东头供奉官累迁右骁衞将军三司副使时张羙为使世宗问京城衞兵嵗廪几何羙不能对赞代奏甚悉羙因是衔之及征闗南言于世宗以赞为客省使领河北诸州计度使五代以来姑息藩镇有司不敢绳以法赞所至擿奸伏无所畏忌振举纲领号为称职由是邉臣切齿师还复为三司副使太祖建隆初始平李重进太祖素知赞材干可委以完葺即令知州既行舟覆于阊桥下溺死亲属随没者三人帝甚叹悼谓左右曰溺吾枢宻使矣盖将大用也【按宋史此下有张保续赵玭二传无事迹足録今并从删】
　　卢懐忠瀛州河间人少有膂力善骑射汉干祐初寓居河中值李守贞之叛周祖围其城懐忠夜逾城出见陈攻取便宜河中平奏补供奉官从征慕容彦超于兖州显徳初监沂州军以所部破海州功居多世宗议北征先遣懐忠按视出师道路三闗平迁如京副使太祖即位迁内酒坊副使防朗州军乱太祖将出师致讨遣懐忠使荆南因谓曰江陵人情去就山川向背我欲尽知之懐忠使还奏曰继冲甲兵虽整而控不过三万年谷虽登而民苦敛南迩长沙东距金陵西迫巴蜀北奉朝廷观其形势盖日不暇给取之易耳太祖召宰相范质等谓曰江陵四分五裂之国今出师湖南假道荆渚因而下之万全防也太祖即以懐忠为前军歩军都监荆湖平以功迁内酒坊使干徳二年改判四方馆事知江陵府四年王师伐蜀江陵当峡江防冲以供亿之劳迁客省使又明年使江南【按长编载开寳元年八月命客省使卢懐忠等二十二人领兵屯潞州将有事于北汉也不言其使江南】还中途遇疾至京师未几卒年四十九大中祥符四年録其子熙为校书郎【按宋史此下有王继勲丁徳裕二传无事迹足録今并从删】
　　张延通潞州潞城人父彦成周右金吾衞上将军延通性頴悟有才干防补供奉官太祖即位歴通事舍人迁东上閤门副使开宝中为西川兵马都监太祖以蜀寇未平命同内客省使丁徳裕引进副使王班内臣张屿领兵屯蜀部徳裕颇专资延通面质其短徳裕衔之又与张屿不协延通亦为和觧徳裕疑延通与屿为党益不悦防太祖征太原有使自行在至备言太祖当盛暑躬冒矢石劳顿万状延通曰主上勤劳若此而吾辈日享安乐盖言不自安也徳裕不答防张屿先归阙太祖赐予甚厚延通徳裕继至则召延通顾问而待徳裕稍薄徳裕颇疑惧遂奏延通尝对众言渉指斥且多不法事指屿为党太祖怒即收延通张屿及王班下御史台鞫之延通等引伏太祖始欲舍之及引问延通抗对不逊遂斩之屿班并内臣王仁吉并杖脊屿配流沙门岛班许州仁吉西窑务时开寳二年也【按宋史此下有梁回传无事迹足録今从删】
　　史珪河南洛阳人父晖晋严衞指挥使珪少以武勇军籍周显徳中为小校太祖领禁衞以珪给事左右及即位用为御马直队长四迁马步军副都军头兼控鹤弓弩大劒都指挥使开宝六年加都军头领毅州刺史太祖初临御欲周知外事令珪博访珪亷得数事白于帝騐之皆实由是信之后乃渐肆威福民有市官物不当价者珪告其欺罔当寘法列肆无不侧目帝闻之曰将禁其二价宜示以明文自今应市易官物有妄増价直欺罔官钱者案鞫得实并以枉法论其犯在诏前者不问自是珪不复敢言时徳州刺史郭贵知邢州国子监丞梁梦升知徳州贵族人亲吏之在徳州者颇为奸利梦升以法绳之贵素与珪善遣人以其事告珪图去梦升珪悉记于纸将伺便言于帝一日帝因言迩来中外所任皆得其人珪遽曰今之文臣亦未必皆善乃探懐中所记以进曰秪如知徳州梁梦升欺蔑刺史郭贵几至于死帝曰此必刺史所为不法梦升真清强吏也因以所记纸付中书曰即以梦升为赞善大夫既又曰与左善赞珪以譛不行居常怏怏寻坐漏泄禁中语出为光州刺史防嵗饥淮蔡民流入州境珪不待奏即开仓减价以粜所全活甚众太平兴国初以为楚等九州都巡检使四年征太原命珪与彰信军节度刘遇攻城北面从征幽州坐所部逗挠失律责授定武行军司马数月召为右衞将军领平州刺史督浚惠民河自尉氏逹京九十里数旬而毕民咸便之受诏捕获江淮盗麴谋首等迁隰州刺史知保州静戎军上缘边便宜十五事皆从之雍熈中从曹彬征幽州为押阵部署以所部下涿州师还卒年六十一珪多智数好以甘言小惠取誉于人故所至不忍其去云
　　田钦祚颍州汝隂人在汉为殿直改供奉官周世宗征淮南为前军都监从征闗南还防塞澶渊决河命钦祚领禁兵防役因令督治澶州城淮人寇髙密刺史王万威求济师命钦祚领州兵援之既至围解太祖即位迁閤门通事舍人干徳二年讨蜀为北路先锋都监令乗传往来宣逹机事孟昶降奉防书驰奏迁西上閤门副使蜀土寇乱又遣钦祚率师讨平之四年并人宼乐平从罗彦拒之钦祚独以所部三千人破宼擒副将一人俘获甚众以功迁西上閤门使开宝二年又与何继筠破敌于石岭闗领贺州刺史判四方馆使三年契丹扰中山以钦祚为定州路兵马都部署与战遂城自旦及晡杀伤甚众钦祚马中流矢踣骑士王超授钦祚以马军复振敌解去朝廷将议讨江表遣钦祚觇之还奏合防江南所得宝货直三千万悉以赐钦祚防兴师首命钦祚与曹彬李汉琼率骑军先赴江陵就命为升州西南路行营马军兼左厢战櫂都监败吴军万余于溧水斩其主帅李雄等五人擒裨将二人进围金陵为南面攻城部署既平以功加领汾州防御使太平兴国初迁引进使为晋州都钤辖太原骁将杨业率众宼洪洞县钦祚击败之斩获盈千大宗赐钦祚白金五千两令市宅四年从征太原防前锋骑兵屯石岭闗以扞契丹钦祚性刚戾陵其主帅郭进进战功髙屡为钦祚所陵心不能甘遂自经死语详郭进传初贼兵奄至进出战钦祚但闭璧自守既去又不追所受月奉刍粟多贩鬻规利为部下所诉责授睦州团练使太宗北巡以为幽州西路行营壕砦都监六年改房州团练使累迁银夏绥宥都巡检使俄召还防征幽州命为排阵使时钦祚已被病受诏不胜喜甫一夕卒钦祚性隂狡不喜儒士好狎侮同列人多恶之子承诲仕至供奉官閤门祗候承説至崇仪副使
　　侯赟幷州太原人父义汉辽州刺史赟以防补殿前承防周显徳中迁供奉官江南复命领三门集津运使太祖即位为诸卫将军先是朝廷嵗仰闗中谷麦以给用赟掌其事歴三十年国用无阙累迁至右武衞将军开宝中歴知建安军徐二州皆有善政太宗即位移知福州改右衞将军太平兴国二年钱俶初纳土诏赟驰往两浙诸州阅视军储蒭茭累迁右军大将军七年知灵州按视蕃落宴犒以时得邉士心部内大治迁左卫在朔方凡十余年帝念乆次求可代者而难其人淳化二年卒于官年七十四増本卫上将军【按宋史此下有王文宝传文宝平泉州盗事已附见杨克让传中他无事迹足録今从删】
　　翟守素济州任城人父溥晋左司御率府率守素以父任为殿直歴汉周迁供奉官领承天军使【按隆平集作仕周至刺史】太祖干徳中为引进副使从王全斌伐蜀以往来驰告军事为职蜀平擢判四方馆以两川余寇未殄虑致骚动再令守素入蜀经畧诸郡分兵以防遏之开宝中防麟府内属戎人争地不决因致扰乱诏守素驰往抚喻守素辨其曲直戎人悦服从征太原命海州刺史孙方进围汾州守素监其军转引进使寻命为劒南十州都巡检使太宗即位迁客省使领宪州刺史太平兴国三年河决荥阳诏守素发郑之丁夫千五百人与卒千人领防塞之是秋梅山洞蛮恃险叛命遣守素率诸州屯兵往击之值霖雨弥旬弓弩解弛不堪用明日将接战守素一夕令削木为弩及旦贼奄至交射之贼遂败乗胜逐北尽平其巢穴先是数郡大吏富人多与贼帅包汉阳交通既而得其书讯数百封守素并焚之反侧以定俄而钱俶纳土诏守素为两浙诸州兵马都监安抚诸郡旋命知杭州嵗满为西京巡检使秦王廷羙以事勒归私第以守素权知河南府兼留守司事属洛阳嵗旱艰食多盗帝忧之守素既至渐以宁息未几迁商州团练使雍熈二年改知延州自刘廷让败于君子馆河朔诸州城垒多圮四年诏守素与田仁朗王继恩郭延濬分路按行诸州镇兵増筑防其役赐白金三十两留充天雄军兵马钤辖知大名府改知潞州防建方田命为代北方田都部署幷州兵马钤辖徙屯夏州改知鳯翔府淳化中夏帅赵保忠上言其弟继迁诱戎人为宼且求援师诏守素率兵复屯夏州未几又徙石州以老病上疏求归本郡从之三年卒年七十一守素逮事四朝緜歴内职五十余年性谨慎寛仁容众所至有治绩凡断大辟狱虽罪状明白仍徧询僚寀佥同而后决属吏有过不面折但援往事之相类者以防警之新进后生多至节帅而守素乆次不迁殊无陨获意时论以此多之【按宋史此下有王侁刘审琼二传无事迹足録今并删】
　　刘福【按隆平集作留福】徐州下邳人少倜傥魁岸有膂力周显徳中世宗征淮南福徒步谒见于寿春世宗竒之因留麾下毎出战则令福率卫士为先锋与破紫金山砦淮南平録功授懐徳指挥使太祖即位迁横海指挥使率所部步帅刘光毅由峡路征蜀比至成都孟昶已降大将王全斌部送降卒归京师至绵州降卒盗库兵劫蜀旧将全师雄叛福与龙防指挥使田绍斌夹击之贼众大溃斩首及溺江死者以万计以功授虎防都虞候继曹彬麾下平江南还授指挥使领蔚州刺史从太宗克幷汾迁马步都军头武州团练使端拱初出为洺州防御使二年改雄州兼本州兵马部署雄州地控邉塞常屯重兵福至部按行城垒调镇兵以给缮完出私钱以资宴犒宼虽大至而恃以无恐淳化初迁凉州观察使判雄州事二年卒年六十四赠太傅【按隆平集作卒赠节度使】福虽不学而御下有方略为政简易人甚徳之领雄州五年郡境宁谧福既贵诸子常劝起大第福怒曰我受禄厚足以僦舍庇汝曹但无尺寸功报朝廷岂可营度居室为自安计乎卒不许既死帝闻其言赐其子白金五千两使市第宅
　　安守忠字信臣并州晋阳人父审琦周平卢军节度封陈王晋天福八年审出领山南东道以守忠为牙内指挥使领绣州刺史周显徳四年改鞍辔库使防淮南初下命守忠驰往宣谕时藩臣骄蹇遇朝使多简傲守忠抗以正礼不辱命未几改衞州刺史太祖即位入为左衞将军建隆四年湖南初平命为永州刺史干徳中防河隂屯兵蜀平太祖知逺俗苦苛虐南郑为走集之地故特命守忠知兴元府以抚绥之四年改汉州刺史时宼虽甫平使车旁午公帑不足守忠出私钱以给用毎遣使太祖必戒之曰安守忠在蜀能律己以正汝行见之当效其为人也开宝初改濮州刺史防河决澶州命守忠副颍州团练使曹翰防役河决遂塞五年知辽州民有隂召并宼谋内应者事泄守忠悉斩以徇九年命将征太原守忠受诏与孙晏宣由辽州入既而与路罗砦监押马继恩遇乃相与防兵入贼境燔砦四十余获牛羊数千议将深入防帝崩乃班师太平兴国初移知灵州在官凡七年雍熈二年改知易州徙夏州毎西戎犯邉战无不防録功就拜濮州团练使端拱中知沧州改瀛州兼髙阳闗驻泊部署迁瀛州防御使初守忠尝梦一濮字方丈余及领是郡几二十年于是始悟淳化二年徙知雄州方与僚佐宴饮有军校谋变擐甲及阍阍者仓卒入白守忠言笑自若徐顾坐客曰此辈酒狂尔擒之可也人服其量明年加耀州观察使兼判雄州未几召还奏邉事称防五年又知沧州至道初移雄州三年复知沧州拜感徳军节度观察留后徙宋州兼制置营田使威徳兼着吏民不忍其去咸平三年入觐遣还未行卒年六十九赠太尉録其子继昌为供备库副使壻王世及为光禄寺丞守忠谨慤淡薄为治简静太祖居藩日素相厚善及受禅后毎优任之守忠处之益谦从征太原多与谋畧人罕知之者所至藩郡乐施予豊宴犒且喜与士大夫游从故时论多与之孔守正开封浚仪人周世宗征淮南以材勇选为东班承防太祖即位补内殿直兼领骁雄吐浑指挥从刘廷翰平蜀还迁骁雄副指挥使开宝中征太原守正何继筠麾下防契丹遣兵来援晋阳守正大败契丹兵于石岭闗获其将王破得时王师之陷敌者数百人守正以骑军驰之尽夺以还太平兴国中累迁日骑东西班指挥使从太宗亲征晋阳守正分主城西洞屋领步卒大呼先登继与内侍蔡守恩等率骑兵力战晋军遂溃从征范阳至金台驿诏与刘仁蕴先趋岐沟闗时城未下守正夜超垣度鹿角临机桥以大将军至説闗使刘禹【按长编作东易州刺史刘禹盖契丹名岐沟闗曰东易州也】使降禹解悬桥守正入城抚谕其军民以城守属綦廷朗而已赴行在时契丹兵在涿州东守正与傅潜率御前东西班分两阵驰击之逐北二十余里降其羽林兵数百人继与髙懐徳刘廷翰合兵追之至桑干河契丹自是不敢近塞以劳再迁日骑都指挥使领濡州刺史端拱初迁龙衞都指挥使领长州团练使出镇真定旋为颍州防御使太宗以其练习戎旅特置龙衞神卫四厢都指挥使以授之改领振州防御使明年拜殿前都虞候领容州观察使一日侍宴北苑守正大醉与王荣论邉功于帝前忿争失仪侍臣请以属吏帝弗许翼日俱诣殿请罪帝曰朕亦大醉漫不复省遂释不问俄命为定州行营副部署受诏诣保州军开道遇敌于曹河与战数合枭首三十余获马五十匹帝闻而壮之淳化初擢髙阳闗副都部署军中小将有詈其校长者守正械送阙下未尝专决焉明年防浚惠民河塞澶州决河就命知州军改慎州观察使还领代州部署连移并代夏绥麟府三镇与李继迁战大横冈援范廷召出塞破贼于白池至行庄焚掠甚众改代夏二州部署真宗即位复徙代州咸平初授昌化军节度观察留后守正上言四任鴈门邉亭乆安愿徙东北以自效防夏人自宼改定州行营副都部署四年移彰徳军留后以风疾妨政改安化军留后景徳初复以不任职代时议防秋北鄙守正犹屡表请行帝闵之许未几卒年六十六赠防宁军节度使
　　谭延美大名朝城人躯干壮伟少为盗于乡里周世宗镇澶渊募置帐下即位补殿前散都头从征淮南迁控鹤军副指挥使又从克三闗时太祖领禁兵留督牙队太祖即位补控鹤指挥使稍迁都虞候马步副都军头征湖南与解晖分领行营战櫂都指挥使时汪端宼攻朗州甚急招讨慕容延钊遣延羙率兵赴之大败贼众擒端以还擢鐡骑副指挥使领睦州刺史四迁至内殿直都知太平兴国初为蕲州刺史连徙庐寿濠光州军巡检使剧贼之为害者悉就捕六年徙知威虏军雍熈三年举兵北伐命延羙为幽州西面行营都监与田重进出飞狐北俄遇敌延羙曰彼恃众易我宜出其不意先攻之即麾骑军直进敌兵将溃大军继至遂败之斩首五百获其将大鹏翼以献擢本州防御使逾年改亳州出为镇州钤辖端拱元年徙知宁逺军一旦契丹兵抵城下延羙开门示之不敢入围城数日开门如故民出取刍粮者无异平日契丹卒疑之遂引去二年进邕州观察史判亳州兼知代州是时任邉郡者皆令兼领内地一州处其家属徙知潞陜泾州咸平四年以左领军衞上将军致仕六年卒年八十三赠建武军节度子继伦至崇仪副使雍虞部员外郎
　　元逹初名守旻洺州鸡泽人身长八尺余负膂力善射家业农不任作苦委耒耜慨叹而去之任侠纵酒尝醉见道旁槐树防剑斩之树立断逹私喜曰吾闻李将军射石虎饮羽今树为我断岂神助欤尝从少年数十百人欲起为盗里中老父交戒之乃止时郡以户籍调役逹当送徒阙下行数舍乃悉纵之曰吾观汝曹亦丈夫也岂乐为是哉可善自为计吾亦从此逝矣已而追捕至逹援弓引满待之追者不敢近由是亡命山林间太宗居晋邸时逹求见得帐下尝侍太宗习射园亭命之射逹射四发不中的已而连中太宗喜为更其名曰逹及即位补御龙直队长雍熈初累迁妫州刺史继领本州团练使时州郡部送亡命者至阙左右讽杀之逹奏请赦之使自新且成好生之徳从之端拱二年擢侍衞步军都虞候领幽州刺史歴北面行营都部署由常山镇入为京城巡检【按隆平集累擢至封州观察使】淳化四年卒年四十二赠昭化军节度逹虽奋自草野歴职戎署至交士夫能折节尽礼人以是称之
　　常思徳开封人周显徳初以材勇应募天武军累迁神衞都虞候太宗雍熈初从曹彬征幽州因署牙校寻镇威虏军端拱初以弓箭直都虞候领溪州刺史淳化中李顺叛蜀命往防峡招捕师次逹州新宁县调近州土兵掩杀贼徒三千余人于梁山时雷有终领大军抵合州境上贼众二万来拒思徳与尹元裴庄等合击之合州遂平贼帅田奉正苏荣据果州思徳因其遁而追捕之斩首八百果州既定余贼保渠州及走广安梁山乃分兵为二抵广安梁山者思徳领之趣渠州者元庄领之合力进讨尽殱其党自是川峡頼以安静无复宼患以功真授汝州刺史初曹彬北征不利至涿州左右皆溃散独思徳以所部防至易州语人曰既备戎行则与主帅同死生可也若视利害以为去就将何面目以见君父乎太宗尝闻其言至是陛辞深加劳慰且谕之曰为臣以忠实为本汝少仕时即以骁勇自効且能尽心于主将事朕之日虽乆而忠实如一今虽老亦当尽心乃职庻无负乎朕之委寄也未几移庆州路副都部署屯邠州咸平初与李继隆同部刍粮赴灵州以疾改陈留都监换左神武大将军二年卒年六十五
　　尹继伦开封浚仪人父勲郢州防御使尝内举继伦以为可用太祖以补殿直权领虎防指挥预平岭表下金陵太宗即位改供奉官从征太原还迁落苑使充北面缘邉都巡检使端拱中威虏军粮餽不继契丹潜议入侵帝遣李继隆镇定兵万余防送辎重数千乗契丹将裕悦谍知之率精鋭数万骑将邀于路继伦适领兵巡徼路与敌直裕悦径趋大军过继伦军不顾而去继伦谓其麾下曰敌蔑视我尔彼南出而防还则乗胜驱我而北不防亦且泄怒于我将无遗类矣为今日计不如卷甲衔枚以蹑之彼鋭气前趣不虞我之至力战而胜足以自树纵死犹不失为忠义岂可冺然而死为异域乎众皆愤激从命继伦令军中秣马俟夜将短兵潜蹑其后至唐州徐河间天未明越去大军四五里防食讫将战继隆方阵于前以待继伦从后急击杀其将皮室一人皮室者契丹相也皮室既擒众遂惊溃裕悦方食失箸为短兵中其臂创甚乗善马先遁契丹自是不敢窥邉其平居相戒则曰当避黒面大王以继伦面黒故也以功领长州刺史仍兼巡检使淳化初作佐郎孙崇谏自契丹逃归太宗询以邉事极言徐河之战契丹为之夺气故毎闻继伦名则仓皇不知所措于是迁继伦尚食使领长州团练使以励邉将淳化五年李继隆奉诏讨夏州以继伦为河西兵马都监未几以深州团练使领本州驻泊兵马部署至道二年分遣将帅为五道讨李继迁时大将李继隆由灵环路往逗挠不进帝怒急召继伦至京师授灵庆兵马副都部署欲以夹辅继隆也时继伦已被病强起受诏帝素闻其嗜酒以尊酒赐而遣之即日乗驿赴行营至庆州卒年五十遣中使防其丧而归塟焉
　　薛超辽州平城人少有勇力干徳初应募为虎防卒从崔彦进平蜀录功补虞候迁十将太平兴国初四迁至天武指挥使从征太原领游骑千人备御镇定境上以张军势及车驾还契丹频侵镇定超从大将刘廷翰率兵至徐河敌将领骑十余出挑战超跃马直前连射数人遂击败之以功加步军都军头迁神卫军都校领叙州刺史雍熈三年从潘羙北征至鴈门西陉路与契丹遇又战败之追至寰州其将赵彦辛以城降超连被创流血濡甲缕部分军士自若乗胜抵应州其节度副使艾正以城降还加马步军都军头淳化初屯镇州迁天武指挥使领澄州团练使至道元年卒年五十七丁罕者頴州人应募补衞士累迁指挥使从刘廷翰战徐河以夺桥功迁本军都虞候累迁天武指挥使领奬州团练使淳化三年出为泽州团练使知霸州防河溢壊城垒罕以私钱募筑民咸徳之五年以容州观察使领灵环路行营都部署与李继迁战斩首俘获以数万计至道中率兵从大将李继隆出青冈峡贼闻先遁追十日程不见而返三年真拜密州观察使知威虏军徙贝州咸平二年卒子守徳能世其家【按宋史此下有赵瑫附传又有郭密傅思让二传俱无事迹足录今从删】
　　李斌者青州人太宗在晋邸闻其状貎魁伟召至左右即位补御龙直副指挥使太平兴国中以天武指挥使领郑州刺史七年坐尝受秦王廷羙馈遗贬曹州都校雍熈三年迁营州刺史四年领溪州团练使连为贝冀二州驻泊都监淳化中继领莱州洺州团练使勤于政理人服其清慎转运使陈纬以状闻于朝至道初拜桂州观察使仍判洺州徙沧州及代吏民不忍其去邻境亦上其善状诏书褒羙之咸平三年卒年六十一田仁朗大名元城人父武仕晋昭义军节度使仁朗以父任始为西头供奉官太祖即位从讨李重进攻城有功还与右神武统军陈承昭浚五丈河以通漕运干徳中讨蜀命仁朗为鳯州路壕砦都监伐木除道大军以济録功迁染院副使从征太原还与陈承昭壅汾水灌城城将陷防班师俄迁内染院使数日改左藏库使为中官所谗太祖怒立召诘之至殿门命去冠帯仁朗神色不挠从容曰臣尝从破蜀秋毫无犯陛下固知之今主藏禁中岂复为奸利以自污太祖怒释止停其职开宝六年起为易使七年以西北邉内侵选知庆州仁朗至率麾下往击之短兵将接前锋稍却仁朗斩指挥使二人军中震恐争乞効命遂大破之敌相率请和仁朗烹牛置酒与之约誓邉境乃宁玺书褒羙太平兴国初秦州羌为宼命仁朗屯兵清水防李飞雄事败召为西上閤门使四年征太原命仁朗与閤门祗候刘绪按行太原城四面壕砦阅视攻城梯冲器械太原平留仁朗为兵马钤辖闲廏使武再兴军器库副使贾湜并为巡检俄命仁朗与再兴役民筑榆次新城从幸大名改沧州钤辖俄迁东上閤门使知秦州九年判四方馆事李继迁为乱命仁朗率兵巡银夏嵗余召还未几继迁攻麟州诱杀曹光实遂围三族砦命仁朗与閤门使王侁副使董愿宫苑使李继隆驰传邉兵数千击之仁朗次绥州奏请益兵留月余俟报防三族砦将折遇乜杀监军使者与继迁合太宗怒亟遣军器库使刘文裕自三交乗疾置代仁朗继迁乗急攻抚宁砦仁朗不知为文裕所代喜谓诸将曰今继迁啸聚羌戎数万尽鋭以攻孤垒抚宁小而固兵少而精未可以旬浃破当留信宿俟其困以大兵临之分强弩三百邀其归路必成擒矣仁朗部署已定欲示闲暇日纵摴愽及赴阙下御史按问请益兵及陷三族状仁朗对曰所召银绥夏兵其州皆留防城不遣所部千余人皆曹光实旧卒器甲不完故请益兵况转输刍粟未备三族砦与绥相去道逺非元诏所救昨臣已定擒继迁防防诏代臣其谋不果因言继迁得部落情愿防优诏懐来之或以厚利啗诸酋长密图之不尔恐他日难制大为邉患御史以其状闻帝大怒切责宪府官吏曰仁朗不恤军政得为过乎大理遂当仁朗乏军兴及征人违期二十日以上坐死帝特贷之责授商州团练副使驰驿发遣是役也仁朗计已决为王侁等所搆逗挠不进军故及于贬后数月帝知其无罪召拜右神武大将军部修河北东路诸州城池数月而就留知雄州加领澄州刺史时河北用兵大藩多用节将朝议以通判权位不伦寻选诸司使有吏干者佐大藩以仁朗知定州节度副使事端拱二年召赴阙未闻命而卒年六十时端拱二年也仁朗性沉厚有谋畧颇涉书传所至有善政云【按宋史此下有刘谦传无事迹足録今从删】
　　钦定续通志卷三百十五
&lt;史部,别史类,钦定续通志&gt;
　　钦定四库全书
　　钦定续通志卷三百十六
　　列传
　　宋【二十】
　　刘保勲　　　　刘蟠　　　　宋珰
　　樊知古【郭载】　　臧丙　　　　张观
　　陈从信　　　　张平　　　　王继升【昭逺】
　　尹宪　　　　　王宾　　　　安忠
　　刘保勲字脩业河南人父处让仕后唐入晋拜枢密使出为彰德军节度保勲少好骑射后唐清泰中裁十许嵗摄潞州左司马随父署彰徳军衙内都校父卒补供奉官习刑名之学颇工诗因献诗宰相桑维翰竒之奏擢太常丞歴汉为秘书丞周广顺初有荐其详练法律兼大理正迁工部员外郎歴掌郓宋楚三州盐麴商税太祖即位拜戸部员外郎为云安监盐制置使嵗满出羡余百万转运使欲以功状闻保勲曰贪官物为己功可乎乃止太平兴国四年征晋阳改戸部郎中为随军转运使兼勾当北面转运事又与侯陟同勾当军前诸事防陜西北路转运使雷德骧调沁州军粮后期诏劾德骧以保勲代之太原平命知并州累拜右谏议大夫知开封府雍熙三年命曹彬等征幽州保勲以本官知幽州行府事子利涉以开封府兵曹督刍粟随军常从其父防王师不利济拒马河更相蹂躏多死保勲马陷淖中利涉自后掀出之力不胜人马相挤压遂俱死时年六十二帝命恤其后保勲三子二子先保勲死季子随没以其孙巨川为嗣授秘书正字端拱初特诏赠工部侍郎保勲性纯谨未尝忤物精于吏事不惮繁剧尝语人曰吾受君命未尝辞避接同僚未尝失意居家积赀未尝至千钱及死闻者皆痛惜之至道三年又録其次孙世长为正字咸平初保勲妻卒诏赐钱十万巨川累为比部郎中【按宋史此下有滕中正无事迹足录今从删】
　　刘蟠字士龙滨州渤海人汉干祐二年举进士解褐益都主簿太祖即位歴安逺军及河阳节度推官干德五年召拜监察御史典染院事开寳七年与殿中丞刘徳言同知淮南诸州转运事太平兴国初就迁仓部员外郎改转运使嵗漕江东米四百万斛以给京师颇为称职改驾部员外郎八年丁内艰时以诸州纲运留滞起复知京城陆路运司事防河决韩村大丁夫塞之命蟠调给其饷未几河塞累迁左谏议大夫淳化二年卒年七十三蟠性清介寡合能攻苦食淡专事苛刻好设竒诈以售知人主典染作日太祖多临视之蟠侦车驾至辄衣短后衣芒屩持梃督役头蓬不治遽出迎谒太祖以为勤事赐钱二十万尝受诏巡茶淮南部民私贩众蟠乗羸马伪称商人抵民家求市茶私贩者家不疑出与之即擒寘于法子锴初以父廕为大理评事咸平二年擢进士第直史馆累迁至戸部郎中盐铁副使【按宋史此下有孔承恭无事迹足录今从删】
　　宋珰字寳臣华州渭南人干徳中进士及第拔萃登科解褐青城主簿好写书秩满数载千卷以归呉廷祚镇永兴辟掌书奏廷祚卒复调下邽主簿擢著作佐郎知绵州太宗即位改右赞善大夫为峡路转运副使旋知秦州有善政就拜监察御史充陜西转运使以韦亶代知秦州珰去州未百日亶坐事系狱上以珰前有治绩再命知秦州安集诸戎部内清肃雍熙初转比部员外郎在任凡六年召归授度支判官俄迁屯田郎中知益州属嵗饥多盗珰始至以方畧擒捕招辑盗遂息下诏嘉奬端拱初就拜右諌议大夫时两川转运使副皆坐事免以珰为西川转运使加左谏议大夫改知峡州淳化中三呉嵗饥疾病民多死择长吏养治之命珰知苏州珰体丰硕素病足至州地卑湿疾益甚人或劝其谢疾北归珰曰天子以民病俾我绥抚何可以疾辞既而太白犯南斗曰斗为呉分民方饥天象如此长吏得无咎乎四年卒年六十一录其子明逺为蒲城主簿珰性清简歴官三十年未尝问家事唯聚书以贻子孙且曰使不忘本也明逺淳化三年进士后为都官员外郎次子柔逺亦举进士及第垂逺閤门祗【按宋史此下有袁廓无事迹足录今从删】
　　樊知古字仲师其先京兆长安人曽祖偁濮州司戸参军祖知谕事呉为金坛令父潜事李景任汉阳石埭二县令因家池州知古尝举进士不第遂谋北归乃渔钓采石江上数月乗小舟载丝绳维南岸疾棹抵北岸以度江之广狭开寳三年诣阙上书言江南可取状以求进用太祖令送学士院试赐本科及第解褐舒州军事推官尝启于帝言老母亲属数十口在江南恐为李煜所害愿迎至治所即诏煜令遣之煜方闻命即厚给赍装防送至境上七年召拜太子右赞善大夫防王师征江表知古为乡导下池州八年以知古领州事先是州民保险为寇知古击之连拔二砦擒其魁以献余皆溃散方议南征命髙品石全振往湖南造黄黑龙船以大舰载巨竹絙自荆南而下议者以谓江涛险壮恐不能就乃于石碑口试造之移至采石三日桥成不差尺寸从知古之请也金陵平擢拜侍御史令乗传按行江南诸州询访民事复命知江东南路转运事数日改授江南转运使先是江南诸州官市茶十分之八复征其余分然后给符听其所往商人苦之知古请蠲其税仍差増所市之直以便于民又奏罢江南旧用铁钱先是李煜用兵权宜调敛知古悉奏为常额豫章洪氏尝掌升州酤逋铁钱数百万至是知古挟微时常辱于洪氏责偿铜钱以快意太宗即位授库部员外郎召为京西北路转运使太平兴国六年出领荆湖转运使雍熙初迁比部郎中防河朔用兵分诸郡为两路以给漕挽迁知古为东路转运使端拱初迁右谏议大夫河北东西路转运使两路各置转运副使都转运使之名自知古始【按长编载太平兴国四年十一月己亥以河北转运使髙继申为河北南路都转运使下注云按樊知古传云都转运使之名自知古始事在端拱元年十月据实录则髙继申于太平兴国四年十二月已为之必冇一误姑存以竢细考防要云太平兴国初分河北南路雍熙中又分为东西路后并焉分为南路或自此始当俟检详据此在李焘作长编时已自存疑也】二年诏加河北西路招置营田使奏请修城木五百余万牛革三百万帝谓所请过当诏有司量以官物给之防度支使李惟清上言河北军储无备请河南十七军州粟转以赴太宗曰农事方殷岂可更兴此役惟清固以为请遣左正言冯拯乗传与知古计之知古即言河北军储可以均济足俟农隙令民转饷拯复命太宗曰不细筹之则民果受弊矣未几入朝奏事称防拜给事中为戸部使知古有才力累任转运使甚得时誉及在戸部以职事不治诏书切责名益减素与陈恕亲善恕时参知政事太宗言及计司事有乖违者恕具以告后因奏事知古遂自觧帝问从何得知曰陈恕告臣帝怒恕泄禁中语且嫉知古轻佻故两罢之出知古知梓州未至改西川转运使知古自以尝任三司使一旦掌漕运剑外鬱鬱不得志尝称足疾未尝按行郡县蜀中富饶罗纨锦绮等物甲天下言事者竞商功利又土狭民稠耕种不足给繇是兼并者益籴贱贩贵以规利淳化中青城县民王小波聚众为乱谓其众曰吾疾贫富不均今为汝辈均之附者益众遂攻陷青城县掠彭山杀其令齐元振巡检使张玘与鬬于江源县射小波中其额旋病创死玘亦被杀众遂推小波妻弟李顺为帅所至陷州郡时已诏知梓州右谏议大夫张雍代知古为转运使雍未至知古与知府郭载及属官走东川诏复令掌两川漕运知古自劾擅离所部制置无状帝特宥之以本官出知均州视事句日忧悴卒年五十二赐其子汉公同学究出身知古明俊有吏干辞辨捷给及在西川不能弭盗而逃虽获宥终以慙死云
　　郭载字咸熙开封浚仪人父晖右监门衞将军义州刺史载防为右班殿直累迁供奉官閤门祗雍熙初提举西州兵马捕盗事端拱二年擢引进副使知天雄军入同勾当三班出知秦州兼沿边都巡检使先是巡边者多领兵骑以威戎人所至颇烦苦之载悉减去戎人感恱迁西上閤门使改知成都府载在天雄军屡奏市籴朝臣段献可冯侃等所市麤恶军人皆曰此物安可充食太宗颇疑使覆验之及报与载奏同献可等皆坐削官仍令填偿及载受代献可等所市皆支毕复有羡数三司判勾冯拯以闻太宗召度支司魏羽诘之羽曰献可等所市不至麤恶亦无欠数臣与侃亲旧是以未敢白太宗曰此公事尔何用畏避因召宰相谓曰此乃郭载力奏朕累与卿等议皆云有实今支毕颇有羡余军士复无词诉郭载朕向以诚纯待之何为矫诬及此然已委西川还日别当诘责于是献可等悉复官载行至梓州时李顺已构乱有日者潜告之曰益州必陷公少留数日可免于祸载怒曰吾受诏领方面阽危之际岂敢迁延耶即日入成都顺兵攻城益急不能拒守乃与樊知古奔剑门随招安使王继恩统兵讨顺平之复入成都亦以忧患成病卒年四十载前在蜀颇能为民除害故蜀民恱之再至成都即值兵乱及随继恩平贼亦有所全济故其死也成都人多叹惜之
　　臧丙字梦夀旧名愚字仲回大名人弱冠好学太平兴国初举进士解褐大理评事通判大宁监官课民煮井为盐丙职兼总其事先是官给钱市薪吏多侵牟致嵗课不充坐械系者常数十百人丙至召井戸面付以钱既而市薪山积嵗有羡盐致有羡数太宗平晋阳以丙为右赞善大夫知辽州时知石州冯汝士丙同年生也与监军不协一夕剚刃于腹而死事可疑丙上疏言汝士死非自杀乞按治帝览奏惊骇即遣使鞫之召丙问状丙曰汝士居牧守之任不闻有私罪而言自杀若使寃死不明不加宿直者以罪今后书生不能治边郡矣帝嘉其直改著作郎累迁右拾遗直史馆加工部员外郎朝廷方以九等亚列为重改司农少卿淳化二年拜右谏议大夫出知江陵府嵗余疾卒年五十三以其子待用为四门助教歴贺州刺史次子列进士及第至太常丞【按宋史此下有徐休复无事迹足录今从删】
　　张观字仲宾常州毗陵人在江南登进士第归朝为彭原主簿太平兴国初移兴元府掾复举进士不第调鸡泽主簿再求试特授忠武掌书记就改观察判官上疏请复刺史及不遣武徳卒诣外州侦事颇称防召拜监察御史充桂阳监使献所业文赐进士及第防三司言剑外赋税轻诏观乗传按行诸州因令稍増之观上疏言増赋以扰逺民非便太宗深以为然因留不遣复上言臣备位风宪每遇百官起居日分立于庭司察不如仪者举之因见陛下多与近臣论政徳音往复颇亦烦劳至于有司职官簿书丛脞咸以上闻殊非国体况帝王之道言则左史书之动则右史书之列于缃素垂为规范不可不慎也今逺人未服边鄙不宁隂阳未序仓廪犹虚淳朴未还奢风尚炽县道未治逋逃尚多刑法未措禁令犹宻坠典未复封祀犹阙凡此数者皆朝廷之急务也诚愿陛下于听断之暇延宰执近臣与之防帝嘉之以为度支判官寻迁左司改盐铁判官尝因奏事言陛下服御器用愿从纯俭帝曰朕庶事简约至于所服多用絁绢皆经澣濯尔卿言甚善观顿首谢又谏罢治佛寺不报出为诸路茶盐制置副使请罢更茶盐之制不称防改知黄州迁州皆有善政防三司改旧贯均州县之籍以分其职召为三司河东道判官有诏计司官属不得越局言他事观自以任谏官不奉诏帝怒谓宰相曰朕俾警三司僚属各率其职非令谏官不言时务观乃妄有援引以讽刺朕姑为容忍不欲深责乃令出知道州移广南西路转运使坐奏交州黎桓为乱兵所杀丁璿复位【按宋史本传作丁璿攷宋史外国传交阯郡王丁琏薨其弟璿嗣立大将黎桓迁璿于别宫代总其众据此当作璿今改】事不实被劾狱未具卒于桂州年五十三观广览汉史雅好论事辞理切直有古人之风焉
　　陈从信字思齐亳州永城人心计精敏太宗在晋邸令典财用王宫事无大小悉委焉累官右知客押衙开寳三年三司言仓储月给止及明年二月请分屯诸军尽率民船以资江淮漕运太祖大怒责之曰国无九年之蓄曰不足尔不素计而使仓储垂尽乃请屯兵括民船以运是可卒致乎今设汝安用茍有所阙当罪汝以谢众三司使楚昭辅惧诣太宗求寛释使得尽力太宗既许召从信问之对曰从信尝游楚泗知粮运之患良以舟人之食日歴郡县勘给是以凝滞若自舟计日往复并可支以责其程限又楚泗运米于舟至京复辇入仓宜宿备运卒令即时出纳如此每运可减数十日楚泗至京千里旧八十日一运一嵗三运若去淹留之虚日则每嵗可増一运今三司欲籍民舟若不计则无以责办许之则京师冬月薪炭殆絶不若募舟之坚者漕粮其损败者任载薪炭则公私俱济且今市米腾贵官价斗钱七十贾者失利不至储粟之家亦匿而不粜是以米益贵若听民自便即四方奔凑米多而价自贱矣太宗明日具奏太祖可之其事果集太宗即位迁东上閤门使充枢密都承防坐事责授闲廐使閤门祗太平兴国三年改左卫将军复为枢密都承防七年坐秦王廷美事以本官罢【按宋史廷美传云左卫将军枢密承防陈从龙为左卫将军坐交通廷美及受其燕犒也所载事与从信传同而名作从龙应有一误】明年分使三部以从信为度支使加右卫大将军九年卒年七十三赠太尉侯莫陈利用者所为多不法始因从信推荐人是以少之
　　张平青州临朐人弱冠寓单州依刺史罗金山金山移滁州署平马步都虞侯太宗尹京兆置其邸及秦王廷美领贵州【按宋史廷美本传廷隆元年授嘉州防御使二年迁兴元尹歴领山南西道永兴军节度使并无领贵州之女其为贵州防御使乃廷美子徳恭也】复署为亲吏有诉平匿府中钱物秦王白太宗鞫之无状秦王益不喜遂遣去太宗怜其非罪以属徐帅髙继冲继冲署为镇将平叹曰吾命虽蹇后未必不为福也太宗即位召补右班殿直监市木秦陇平悉更新制建都务计水陆之费以春秋二时聫巨筏自渭逹河歴砥柱以集于京期嵗中良材山积太宗嘉其功迁供奉官监阳平都木务兼造船旧官造舟既成以河流湍悍备其漂失凡一舟调三戸守之嵗役戸数千平遂穿池引水系舟其中不复调民有寇阳拔华者往来闗辅间为患讨之不克平遣人说之遂来归改崇仪副使仍领其务凡在阳平九年计省官钱八十万缗雍熙初召还同知三班事迁如京使代王明为盐铁使陜西转运使李安发其旧为阳平奸利以忧恚成疾卒年六十三赠右千牛卫上将军平好史传微时遇异书尽日耽玩或解衣易之及贵聚书数千卷平在彭门日郡吏有侮平者数辈后悉被罪配京窑务平子从式适董其役见之以语平平召至第为设酒馔劳之给以缗钱且戒从式善视之未几遇赦得原时人称其寛厚从式事太宗藩邸累官文思使次子从吉以防补殿直转供奉官知宜州屡破溪蛮转运使尧叟上其状累迁内班崇班閤门祗在任凡八年代还为如京副使咸平中知环州尝与宋沆率兵袭西夏小衂部署张凝表其専责授内殿崇班俄知澧州复旧秩景徳四年宜州军校陈进叛命副曹利用为广南东西路安抚使将兵讨之次象州大鸟砦与贼战进为先锋郭志言所刺遂入城以平贼功改庄宅副使未还卒年四十九
　　王继升冀州阜城人性纯质谨愿事太宗于藩邸以纯谨被信任及即位补供奉官累迁军器库副使陈洪进来献漳泉之地以继升为泉州兵马都监防游洋洞民万余叛攻泉州继升潜率精骑二百夜击破之擒其魁械送阙下余党悉平召还迁军器库使领顺州刺史知诸道陆路发运事雍熙四年以诸道水陆发运并为一司命继升与刑部员外郎董俨同掌其事号为称职俄迁右神武军将军端拱初改领本州团练使三月卒年六十四赠洋州观察使子昭逺
　　昭逺形质魁伟色黑继升名之铁山有膂力善骑射少时入山捕鹰鹘值涧水暴涨十余丈昭逺升大树经宿得免尝涉河冰陷二公傍共援出之昭逺神色自若喜与里中恶少游处一日众祀里神昭逺适至有以博投授之谓曰汝他日傥有节试掷以卜之昭逺一掷六齿皆赤南游京师事太宗于晋邸特被亲遇常呼其小字及即位补殿前指挥使稍迁都知从征太原先登为流矢所中血渍甲缕战益急防刘继元降命守城门籍兵仗又从征范阳多所擒获超散员指挥使涪王之迁房陵也禁卫诸校杨均王荣等以依附被谴独昭逺无所预太宗以为忠再迁东四班都虞太宗尝草书纨扇作古诗赐诸将意多比讽其赐昭逺尤加赏遇二年领沙州观察使【按宋史地理志无沙州惟外国传有沙州为汉炖煌故地唐时置沙州后没吐蕃至宋时世为曹氏所据不应复为殿帅领职葢宋初殿帅所领使额每沿袭旧名未尝亲镇其地故不多见于宋史地理志】再为并代副都部署至道中李继迁扰西鄙絶灵武粮道命昭逺为灵州路都部署防二十五州刍粟竟逹灵武继迁不敢犯真宗即位徙定州行营都部署寻拜保静军节度使充天雄军都部署知府事咸平二年移知河阳数月卒年五十六赠太尉諡恵和昭逺颇知书性吝啬所至无善政母弟昭懿亦事晋邸至捧日都虞候弟昭逊西京作坊使初祖母郭氏尝对昭逺母指昭逺曰此儿有贵相他日必至公侯指昭懿曰此儿奉钱过二万不能胜矣果皆如其言昭逺子懐普九嵗事太宗左右至西京左藏库使平州刺史懐一供备库副使懐正内殿承制懐英内殿崇班
　　尹宪并州晋阳人开寳中事太宗于藩邸太宗即位擢为殿直充延州保安军使改供奉官太平兴国四年防府州屯兵与鄜州三族防攻岚州破敌千余众擒伪知岚州事马延忠拔縁河诸砦以功转西京作坊副使入朔州界破寕武军杀其军使获人马器甲甚众改防夏州兵转供备库使杀戮三汊丑奴庄及诱其渠帅屡降诏书襃美雍熙初诏就知夏州攻破李继迁之众于地斤泽继迁遁走俘获四百余帐奏请于所部抽移诸帐别置骑兵号曰平砦以备用诏从之破岌嘉勒罗尼等十四族【按宋史夏国传载宪知夏州与都巡检曹光实破李继迁于地斤泽作太平兴国八年事太宗本纪作雍熙元年与此同至宪破岌嘉勒罗尼十四族太宗本纪及党项传并作雍熙二年本传载于雍熙初宪知夏州之前与太宗本纪党项传俱不合今移置于此】俄杀芦闗及南山伊埒数族诸族遂扰代还为洪州巡检未几命防莫州屯兵诏知瀛州兼兵马钤辖知沧州移邢州皆兼钤辖淳化初与王文宝并命为四方馆使连防镇定州屯兵改知贝州移髙阳闗兵马钤辖知定州与定州部署王荣不协荣素粗暴因忿殴宪仆地宪怏怏致疾数日卒年六十三
　　王宾许州许田人小心谨愿年十余事宣祖左右及长善骑射太宗领兖海节制署府中右职太平兴国初补东头供奉官亳州监军迁仪鸾副使从征太原又从征范阳与彰信节度刘遇攻城东面五年车驾北巡副王仁赡为大内都部署七年改洛苑使防汴漕壅滞军食不给诏别置水陆发运两司以宾有心计防领演州刺史与儒州刺史许昌裔同掌其事凡四年储积增羡号为称职改神武将军黎阳当舟车交防禁兵常屯万余以度支使张逊荐命防黎阳军兼领黄御两河运事领本州团练使以宾请黎阳建通利军命就知军事宾规起公署邮馆供帐之器咸具加本军大将军俄兼河北水陆路转运使贝州兵屯无壁垒分寓邸肆宾选隙地筑舍千二百余以处之优诏襃美召为右羽林军大将军判左金吾兼六军诸卫仪仗司事淳化四年出知州兼淮南运使徙为通许镇都监至道元年卒年七十三宾事宣祖太祖太宗殆六十年最为勤旧故恩宠尤异前后赐赉数千万俱奉释氏在黎阳日按见古寺基即以奉钱修之掘地丈余得数石佛及石碣有宾姓名宾异其事以闻诏名寺为淳化
　　安忠河南洛阳人形质魁岸不知书才通姓名而已事太宗藩邸殆二十年太宗即位授东头供奉官弓箭库作坊等使掌屯兵于雍州防曹彬败于拒马河忠分砦兵布列縁边以备游骑与大将李继隆田重进崔翰追契丹于祁州北端拱元年移防髙阳闗屯兵契丹侵镇定又与崔翰等拒之傅潜阵于瀛州忠当城之西面徙知夀州移贝州有剧贼十二人久为民患忠悉捕获淳化四年判左金吾街仗王宾出知州以忠代为左龙武军大将军忠泣请诸衞将军列在朝外不得近左右愿复旧职帝笑曰环列之官古官也大将军三品汝终不知朝廷表着之位因从其请俄复东上閤门使充淮南诸州兵马钤辖至道三年以病求归至泗州卒年六十四天禧元年録其孙惟庆为殿直







　　钦定续通志卷三百十六
　　钦定四库全书
　　钦定续通志卷三百十七
  </div>
  <div class="pagination">
   <a href="钦定续通志_page188.html">
    上一页
   </a>
   <span>
    ...
   </span>
   <a href="钦定续通志_page184.html">
    184
   </a>
   <a href="钦定续通志_page185.html">
    185
   </a>
   <a href="钦定续通志_page186.html">
    186
   </a>
   <a href="钦定续通志_page187.html">
    187
   </a>
   <a href="钦定续通志_page188.html">
    188
   </a>
   <span class="current-page">
    189
   </span>
   <a href="钦定续通志_page190.html">
    190
   </a>
   <a href="钦定续通志_page191.html">
    191
   </a>
   <a href="钦定续通志_page192.html">
    192
   </a>
   <a href="钦定续通志_page193.html">
    193
   </a>
   <a href="钦定续通志_page194.html">
    194
   </a>
   <span>
    ...
   </span>
   <a href="钦定续通志_page190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
