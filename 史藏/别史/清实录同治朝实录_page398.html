<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 398 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 398 页/共 505 页
  </h1>
  <div class="content">
   同治九年。庚午。八月。乙未朔。上诣绥履殿问慈安皇太后安。平安室问慈禧皇太后安。至癸亥皆如之。　　

○命鸿胪寺卿张澐卿为奉天府府丞兼学政。工部左侍郎鲍源深提督顺天学政。吏部右侍郎彭久余提督江苏学政。内阁学士景其浚提督安徽学政。翰林院侍讲李文田提督江西学政。太仆寺少卿丁绍周提督浙江学政。翰林院侍讲黄体芳提督福建学政。修撰洪钧提督湖北学政。编修廖寿恒提督湖南学政。何金寿提督河南学玫。江南道御史龚承钧提督山西学政。翰林院编修汪鸣銮提督陕甘学政。夏子鐊提督四川学政。侍讲学士何廷谦提督广东学政。编修郭怀仁提督广西学政。汪叙畴提督云南学政。刘青照提督贵州学政。山东学政潘斯濂留任。　　

○上以祭社稷坛。自是日始、斋戒三日。　　

○丙申。谕内阁、前因奕庆奏参盛京工部司库英绵、挟嫌禀讦牵涉库款任意狡展各情。当经谕令盛京刑部严审定拟。兹据瑞联奏称、查明已革司库英绵、因见库款繁多。恐有亏那各情。禀请查办。嗣经工部派员查得同治七年奏销后。应存库银二万三千八百七十余两。而现存库银止有一千六百六十余两。余系已放未题并各员所欠回缴之款。其存库各项物料。查无亏短。该革员所禀。并无挟嫌及狡展情事等语。已革司库英绵、到任二年。于库项未能深悉。率行禀讦。实属冒昧。业经革职。著毋庸议。其已放未题并各员所欠回缴共银二万二千二百余两。即著奕庆查明。赶紧分别题销。饬令回缴。以重库款。　　

○谕军机大臣等、昨据曾国藩等奏、提解已革天津府县到津一摺。本日据总理各国事务衙门奏、近日辩论情形。并钞录照会呈览一摺。张光藻、刘杰、以奉旨治罪人员。理应在津听候查办。乃一往顺德就医。一往密云安置眷累。迁延多日。叠经严旨催促。始赴天津。以致洋人技节丛生。任已私而贻误国事。贤能之吏。岂应如此。现在罗淑亚所递洋文。业由该衙门译出。即著曾国藩等按照所指各节。逐一详讯。取具切实亲供。其事所必无者。固应明白剖晰。其情所或有者。亦不可讳饰避就。庶有以折服洋人之心。不至再滋口实。至缉获正凶。实为此案最要关键。早则该使无可置喙。迟则该使愈肆狡谋。即如罗淑亚于七月十三日到京后。词气尚为浑涵。现因时隔两旬。津事尚无头绪。遂至主使证据之说。持之愈坚。此其明证。若再不迅速办理。此后波折愈多。收拾愈难。曾国藩等务当督饬地方文武员弁。认真购线。将在逃首要各犯尽数弋获。认真惩办。其现获各犯。亦著详细研究。务得实供。毋任狡展。成林到津后。毛昶熙计已交卸。仍著暂留天津。会同曾国藩筹办一切。丁日昌于洋务情形。素称熟悉。此次兼程到津。筹画各事。均极认真。即著帮同曾国藩等悉心妥办。务协机宜。以副委任。洋文内有牵涉陈国瑞之语。并著曾国藩等详查确访。据实奏闻。总理各国事务衙门摺。并罗淑亚照会二件。及照覆一件。译出洋文一件。均著钞给阅看。将此由五百里各密谕知之。　　

○又谕、马新贻奏、筹防江苏省水陆大致情形一摺。据称江甯扼东南形胜。为长江有事之所必争。万一洋船进犯。惟有设法御堵下游。毋令驶过焦山。若进偪金陵。则力扼下关。不令驶入内河。如登陆攻城。即于沿江扼要处所分路设伏。安徽江西湖北各省。以镇江为入江第一门户。金陵又为上游诸省屏蔽。江皖以上戒严。莫如分兵下堵。上海为各国通商荟萃之区。不可稍涉疑忌。苏州虽切近上海。而自松江以达昆太。港汊纵横。已密属李朝斌将外海内洋太湖各师船调集吴淞。以备缉海盗为名等语。所筹尚属周妥。天津之事。虽经总理各国事务衙门臣与法使再三辩论。能否即弭衅端。尚难豫定。江防仍应实力筹办。以壮声援。所有金陵上游沿江一带布置情形。与英翰日前所奏。大略相同。即著马新贻随时会商英翰、督饬在事将士。择要驻扎。力扼上游。并一面咨商黄翼升。将分汛各师船。归并本营。排泊操练。毋令畸零散布。上海口岸紧要。务饬上海道。遇有中外交涉事件。加意笼络。迅速办理。不得以各国现尚安堵。稍掉轻心。吴淞江口及苏松两府。毗连形势。水陆要隘。既经李朝斌妥为布置。著即咨令该提督、将各营师船勤加操演。严密巡防。俾苏垣与上海两处。各有援应。仍密属张兆栋就近稽查。毋稍疏懈。上游诸省防守。并著咨商刘坤一、李瀚章、悉心筹画。遇有警信。即可首尾衔接。毋为敌人所乘。此时江防筹备。惟当就苏省现有兵力。斟酌分拨。傥有意外之虞。总以扼住焦山。为防江第一要著。派募勇丁一层。自可临时筹度。该督素顾大局。务须处以镇静。弭患无形。慎勿先事张惶。致滋口实。将此由五百里密谕知之。　　

○补铸安徽甯国府通判关防。从巡抚英翰请也。　　

○丁酉。祭先师孔子。遣大学士倭仁行礼。　　

○谕内阁、魁玉奏、总督猝被行刺。因伤出缺一摺。据称两江总督马新贻、于七月二十六日由署右箭道校阅。事竣回署。突遇凶犯刺伤胁肋。当经随从武弁等将该犯即时拏获严讯。仅据供称系河南人。名张汶详。而行刺缘由。供词闪烁。该督受伤甚重。延至次日身故等语。览奏不胜骇异。总督衙署重地。竟有凶犯胆敢持刀行刺。实属情同叛逆。亟须严行讯究。即著魁玉督同司道各官赶紧严讯。务得确情。尽法惩办。马新贻持躬清慎。办事公勤。由进士即用知县。历任繁剧。咸丰年间。随意剿贼。叠克坚城。自＜??闲＞任两江总督。于地方一切事宜。办理均臻妥协。方冀长承恩眷。倚畀优隆。兹因被刺遇害。披览遗章。实深悼惜。马新贻著赏加太子太保衔。照总督例赐恤。并入祀贤良祠。任内一切处分。悉予开复。伊子马毓桢、著加恩赏给主事。分部行走。该督灵柩回籍时。著沿途地方官妥为照料。应得恤典。该衙门察例具奏。用示悯念疆臣至意。寻予祭葬。谥端敏。　　

○又谕、李瀚章、郭柏荫奏、川江水势异涨。荆宜等属猝遭水患。并汉水时发。沿河民田垸堤漫淹一摺。本年夏闲。湖北大雨时行。江水陡涨。五月闲。汉水又发。以致宜昌郡城内外。概被淹没。荆州南岸公安地方。被淹最重。此外松滋石首监利嘉鱼咸甯蒲圻江夏汉阳黄梅、及钟祥荆门京山潜江天门沔阳汉川黄陂孝感云梦应城各州县。均因各堤漫溃。田亩淹没。人民迁徙。殊深轸念。所有被灾较重之宜昌公安二郡邑。著李瀚章等督饬司道。筹款发给。量予赈抚。其余各处。并著督饬各该地方官、随时设法妥为安抚。毋令一夫失所。　　

○谕军机大臣等、本日魁玉驰奏督臣被刺。因伤出缺一摺。凶犯张汶详、胆敢伺隙行刺。戕杀总督重臣。实属罪大恶极。必应研讯确情。从严惩办。以申国法。著魁玉督饬司道各官。设法熬审。将因何行刺缘由。及有无主使情事。一一审出。据实奏闻。现在津事未结。长江防范事宜。最关紧要。本日据英翰奏、江面扼要。以靖江江阴之闲为第一门户。其次则焦山两岸。亦为险要。马新贻已邀黄翼升东下。面商机宜。并因下游兵船不敷分布。须合上游数省全力。方可备豫万全等语。与昨日寄马新贻谕旨。适相吻合。魁玉现署督篆。责无旁贷。即著随时咨商李瀚章、英翰、刘坤一、郭柏荫、同心协力。迅速妥筹。湖北江西两省。何处可以助兵。何处可以助饷。想李瀚章、郭柏荫、刘坤一、素顾大局。必能不分畛域。悉心区画也。黄翼升现在行抵何处。所有整顿水师筹办江防之处。著与各该督抚等严密图维。以资备御。将此由五百里各密谕知之。　　

○又谕、英翰奏报提督自皖起程日期一摺。提督刘铭传、久经战阵。忠勇过人。兹经英翰遵旨令其北来。该提督即于上月二十九日由六安起程。循淮下驶。取道山东赴直。是其报国之忱。久蕴于中。闻召即行。尤非诸将所及。览奏之下。嘉慰实深。现在天津之事。虽未就绪。尚不至即形决裂。若遽令该提督带兵赴津。恐滋洋人疑惧。前据曾国藩奏、铭军系百战之兵。但驻防过久。恐于战事稍疏。若令刘铭传亲出统驭。不难顿复旧观等语。该军现扎沧州静海一带。即著曾国藩传知该提督。驰赴该营。督饬所部将士。勤加训练。俾此军悉成劲旅。以备折冲。万一洋人难以理谕。衅端自彼而开。朝廷必假该提督以事权。用展其才。如此事即有转圜。无须用武。届时当令李鸿章传谕该提督来京陛见。本日发去白玉搬指一个。白玉翎管一支。火镰一把。大荷包一对。小荷包两个。著曾国藩交刘铭传祗领。以示褎奖。正在寄谕间。据魁玉奏称两江总督马新贻猝被行刺。因伤出缺。已将曾国藩调任两江总督。直隶总督。著李鸿章补授矣。两江职任綦重。曾国藩前在江南多年。情形既多熟悉。布置尤为得宜。刻下交卸在即。务当遵奉昨日谕旨。严饬地方文武员弁。将在逃首要各犯尽数购获。并会同毛昶熙、丁日昌、成林、将现获各犯详细研究。务得实供。其罗淑亚照会内所指各节。该督等亦当逐一详讯。取具张光藻刘杰切实亲供。以期及早结案。毋令枝节横生。李鸿章现在行抵何处。著即驰赴天津接篆。所部各军。仍著分饬郭松林等。于直隶边境获鹿一带。及河北彰德山西平定等地方分扎。以防回匪窜扰为名。不可稍动声色。正定一带。近闻有游勇滋闹洋人教堂情事。著曾国藩、李鸿章、檄饬各营将领。就近弹压兵民。毋得从中构衅。傥有假冒该营勇丁及别处游勇藉端滋事者。并著随时访拏惩办。绥靖畿疆。将此由五百里各密谕知之。　　

○以兵部左侍郎胡家玉兼署吏部右侍郎。礼部右侍郎温葆深兼署工部左侍郎。　　

○调直隶总督曾国藩为两江总督。未到任前。以江甯将军魁玉兼署。调湖广总督李鸿章为直隶总督。以浙江巡抚李瀚章为湖广总督。浙江布政使杨昌浚为巡抚。　　

○戊戌。祭大社。大稷。遣豫亲王本格恭代行礼。　　

○谕军机大臣等、定安奏、添设水师一营。酌定章程。开单呈览一摺。前因甯灵各军。采买粮石。陆路转运维艰。经定安饬令归绥道国英、筹款造船。由黄河挽运。并添设炮船。以资防护。现经定安酌拟章程。将大小炮船三十二只。设立水师一营。派令提督刘景芳为统带官。吉林泰为副统带官。并拣派营哨各官。酌定月支薪水银两。均著照所拟办理。此项勇丁。务须挑选精壮。责成刘景芳等认真训练。严密梭巡。以辅陆路兵力之不足。至冬令河冰凝结时。仍应将船只择要停泊。饬令该官兵等与陆路各队联络巡防。以资得力。将此谕令知之。　　

○又谕、张廷岳等奏、确探贼踪。现筹办理情形一摺。本年夏闲。贼匪先后焚掠额尔德尼班第达呼图克图游牧。暨沙尔噶勒珠特台各该处被扰情形。业经张廷岳等派员。前往查明。即当设法分别抚恤。俾该蒙民喇嘛等复安生业。毋令失所。张廷岳等以贼有九十月闲复来窜扰之说。库伦地广人稀。无险可扼。必须断其来路。方免伺隙奔突。请饬甯夏绥远盘查奸宄。所筹亦是。著定安、金顺、丰绅、谦禧、在于毗连口外关津要隘。设兵盘诘。遇有诈称商民、结队驮载、并无部票、形迹可疑者。立即认真摉查。免致贼匪潜踪出口。滋生事端。惟须将派出兵弁严加约束。不得藉端骚扰。累及商民。张廷岳请令绥远派兵出口。于赛因诺颜扎萨克图汗两部落西南一带。摉剿贼巢。现在该处有无贼踪。是否须用兵力摉捕。著福济酌度情形。会商定安办理。张廷岳等另片奏、春闲西爱曼有警。俄国领事即调到该国马队百名。在库伦晨夕操演等语。此项马队。虽不滋事。而亦不可不防。著张廷岳随时笼络。留心查察。毋稍大意。将此由五五百里谕知定安、福济、金顺、丰绅、张廷岳、阿尔塔什达、并传谕谦禧知之。　　

○又谕、定安奏、山西委员解到直隶转解部拨巴哈两城饷银三十万两。除将一万六千两拨交巴里坤委员领解外。共解乌城银二十八万四千两。又山西委员解到直隶转解部拨乌城安插索伦人众饷银十万两。因部拨原匣较大。每匣装盛三千两。绥城转解。均用驼只。每驼仅能运银三千两。因改用装盛一千五百两木鞘。以便捆运。旋据归绥道等详称。拆匣盘验时。部拨巴哈两城饷银三十万两内。共短大元宝十三个。又有铜元宝十个。外长小锭一个。碎银四件。部拨乌城安插索伦人众饷银十万两内。共短大元宝二个。外长碎银七件等语。此项饷银。究由何处搀换短少。亟应彻底根究。以期水落石出。著户部管库大臣、曾国藩、李鸿章、定安、何璟、确切查明。据实具奏。此外解赴乌城银两。有无搀换短少情弊。并著福济查明具奏。将此各谕令知之。寻福济奏、遵查续由绥远城解到安插索伦银五万两。并无搀换短少。报闻。　　

○又谕、崇实、吴棠奏、裁汰援黔兵丁。并通筹全局办理一摺。据称川军自援黔以来。阅时三载。增兵增饷。民力难支。现在贵州驿路已通。荒土重开。厘金自有起色。而川东之重庆夔州等属。均被水灾。饷事实难支持。已饬唐炯先将羸卒疲兵大加裁汰。并通筹全局。从长办理等语。黔省军务。自川楚各军协剿后。清江北岸。业已肃清。正宜乘胜进攻台拱。将南岸各苗寨次第荡平。若遽行松劲。必至贼势复张。前功尽弃。崇实等以天气暑热。士卒多病。不能不暂为休息。现交秋令。正可及时进剿。著崇实、吴棠、饬令唐炯斟酌情形。裁汰疲弱。督率精锐。迅速会同席实田等军合力进攻。一面咨会曾璧光、派拨黔省兵勇协同防剿。不可久事迁延。将此由五百里各谕令知之。　　

○改派工部左侍郎恩承恭勘昭西陵隆恩殿暨陵寝门应修工程。　　

○调直隶布政使卢定勋为浙江布政使。以直隶按察使钱鼎铭为布政使。调山西按察使范梁为直隶按察使。以山西河东道李庆翱为按察使。　　

○以绥远城防河出力。赏委营总鞥克巴雅尔泰巴图鲁名号。委参领齐奇克图花翎。护军校鄂勒哲依等蓝翎。余加衔升叙有差。　　

○以四川官军攻克贵州岩鹰坉等处苗巢。赏道员邓锜、都司李孝德、巴图鲁名号。余加衔升叙有差。予阵亡总兵官姚华萃祭葬世职加等。建专祠。都司杨通祥、杨奇清、守备骆安邦、祭葬世职加等。附祀姚华萃专祠。　　

○拨山西司库银四万两。解赴绥远城备用。　　

○拨火器营八旗汉军子母炮劈山炮各二尊。铁心铜炮神威炮各四尊。解赴库伦军营备用。　　

○己亥。谕内阁、英桂奏、请将不能约束兵勇之员弁分别惩处一摺。福建莆田县地方。于本年五月闲。有革勇林瑞来等。因官兵查拏花会。辄敢纠约在营勇丁。窃取号衣。借名摉犯。肆行抢掠。并有杀毙人命奸淫妇女情事。现经拏获正法。并分别办理。管带各员。疏于防范。实属咎无可辞。尽先守备朱有升、蓝翎把总彭行浩、福建兴化右营裁缺把总刘廷璋、均著即行革职。参将朱长升、守备陈得功、均著交部议处。以示惩儆。迩年以来。各省遣散勇丁。往往潜匿各处。乘机抢掠。扰害地方。并有造言惑众借端生事各情。亟应严拏惩办。著各路统兵大臣、暨各直省将军督抚、督饬该地方官。遇有此等编造谣言乘机滋事之勇丁。立即查拏。从严惩治。毋稍宽纵。将此通谕知之。　　

○谕军机大臣等、前谕富明阿挑选吉林马队二千名。驰赴古北口驻扎。兹据奏称、挑选马队官兵二千六十一员名。分为八起。定于八月初六日起程赴口。并派副都统桂廉等统带弹压等语。此项马队到口。即著库克吉泰懔遵前旨。饬令驻扎该处。勤加操演。俾成劲旅。并督饬各带兵官申明纪律。毋令兵丁滋生事端。将此谕令知之。　　

○又谕、刘坤一奏、筹议防务情形一摺。据称水师现经总兵丁义方勤加操练。陆师照马新贻练兵章程及时整顿。并添募营勇。藉厚兵力等语。即著刘坤一认真办理。以备不虞。至所陈沿海各省。于决裂时。一律停其通商。封其行栈。一口有变。各口皆然。一国有变。各国皆然。该抚于夷务情形。尚未深悉。洋人蛩駏相依。遇事必相联络。且此案误伤俄英比意之人。各国均有连横之势。即使和局决裂。亦应分别办理。以解散其党与。若概予拒绝。转恐合而谋我。益难措手。现经总理各国事务衙门王大臣、与法使再三辩论。尚不至遽行决裂。而江防仍应实力筹办。以壮声援。前有旨谕令两江总督、将上游各省防守。咨商刘坤一、李瀚章、悉心筹画。遇有警信。即可首尾相应。免为敌人所乘。著刘坤一与各该督抚会筹布置。仍当不动声色。密为备御。不可稍涉张惶。将此由四百里密谕知之。　　

○又谕、英桂奏、遵筹防范海口情形。请饬李鸿章驰赴近畿各摺片。据称福州厦门台湾三口。各国教士洋商。因闻天津之事。不免阴怀疑虑。该督密饬沿海道员。各于保护之中。兼寓防范之法。所筹尚妥。刻下天津之事。办理尚无眉目。能否不至启衅。殊难豫料。近畿地方。现已密为布置。外省沿江沿海口岸。均应先事绸缪。未可稍涉大意。近据李瀚章、丁宝桢、马新贻、英翰等、先后覆奏。均已密筹戒备。英桂现拟令罗大春赴省。统率标兵。认真训练。即著督饬该提督实力整顿。务使一律精壮。足备御侮折冲之用。应否另行募勇调兵。并著酌度情形。妥筹办理。其厦门师船。著咨会李成谋加意操练。藉资调遣。台湾地方。责成该镇道一体筹防。以期有备无患。此时洋人并未开衅。该督务当不动声色。督率所属慎密筹办。不可过事张惶。将此由四百里密谕知之。　　

○又谕、前因福济等奏、窜匪复扰台站。谕令定安、文盛、各拨马队五百名。派赴哈尔尼敦防剿。兹据福济等奏称、接文盛咨会。马队到防后应需各项。由乌城就近酌给。而乌城地处穷荒。素无出产。购粮维艰。察哈尔及绥远城采买转运。较为＜??闲＞易。请饬仍由该都统筹给。并饬绥远城将军一律办理等语。所奏自系实情。所有察哈尔马队五百名应需口分等项。仍著文盛按月筹给。至绥远城所拨察哈尔马队五百名。如须前往。其口分等项。并著定安按月筹给。以济军食。傥转运未到。该军粮饷或形缺乏。仍著福济随时接济。俾免饥溃之虞。前谕令福济查明乌城境内。现在有无贼踪。是否仍需马队助剿。斟酌情形具奏。该将军此时计已接奉前旨。所有续调之察哈尔马队五百名。究竟应否调往。如现在已无贼踪。即可无须调拨。著福济等一面具奏。一面咨照定安等截留。以免往返。将此由五百里各谕令知之。　　

○以庸劣不职。革福建游击陈兆麟、守备林连喜、杨步高职。　　

○予浙江小渚门洋面伤亡游击江九华祭葬世职。附祀总兵官陈绍专祠。　　

○庚子。遣官祭文昌帝君庙。　　

○谕军机大臣等、蒋志章奏、北山各军剿贼叠胜。并龙锡庆一军剿平匪垒。暨调张福齐驰扎鄜宜各一摺。韩城火烧沟等处匪勇滋扰。经总兵官佑庭督军前进。并提督李光前派李家安等会剿获胜。宜川延川延长一带匪勇。又经喻步莲等率军击败。龙锡庆一军。于凉水湾得胜后。即饬刘春藻带队由瓦窑堡偪攻老巢。叠斩贼目多名。平其坚垒。刘春藻复统军进捣。逆匪李凡觉势穷乞抚。龙锡庆因该逆狡悍异常。当于军前正法。全股现已荡平。所有龙锡庆、李光前等军剿贼尚属奋勉。著准其择尤酌保。毋许冒滥。北山径隘丛杂。匪勇跧伏甚多。亟应乘胜摉捕。蒋志章以周盛传拔队渡黄。调张福齐六营。由白水开驻鄜州。以三营填扎张村黑水一带。以三营会同喻步莲等、于延宜一带勤加摉捕。并派胡得成驰赴韩城郃阳等处。择要扼扎。即著严饬该总兵等认真堵御。与在防各军联络声援。遇贼即击。不准稍有疏虞。据该抚奏、左宗棠函称黄鼎等军。已攻破张恩堡。现督军进攻峡口。著该大臣即饬该道员激励诸军。夺取该处要隘。以期次第进攻。埽除群丑。至陕省筹办抚绥招徕赈垦各事宜。并著左宗棠、蒋志章、督同司道遴选廉能牧令。实力奉行。毋得有名无实。将此由四百里各谕令知之。　　

○以大学士倭仁为顺天乡试正考官。刑部尚书瑞常、郑敦谨、署都察院左副都御史唐壬森为副考官。　　

○以都察院左都御史灵桂、礼部尚书万青藜、兼署刑部尚书。太常寺卿徐桐暂署都察院左副都御史。　　

○以镶黄旗蒙古都统明庆兼署正蓝旗满洲都统。　　

○予陕西宜川等处阵亡游击喻绪良等祭葬世职。　　

○追予安徽蒙城阵亡千总陈景山建立专祠。　　

○辛丑。谕内阁、库克吉泰奏、郡街两次被水。现筹办理情形一摺。本年六七月闲。热河郡街。连次大雨。被冲民房六百余闲。淹毙大小男妇四十六名口。其狮子沟等处兵民房屋。亦多被冲。该民人等叠被水灾。荡析离居。情殊可悯。即著直隶总督。热河都统、一面督饬地方官设法堵御。一面查明被灾各户口加意抚恤。毋令一夫失所。其堤坝应修各工。并著直隶总督迅派妥员前往。会同库克吉泰派出各员。认真查勘。妥为筹办。不得草率从事。　　

○谕军机大臣等、步军统领衙门奏、拏获天津民人金占鳌。请旨办理一摺。即著该衙门妥派员弁。将金占鳌即日解往天津。归案讯办。曾国藩等于该犯解到时。迅速严讯确情。毋任狡展。原摺著钞给曾国藩等阅看。将此谕知步军统领衙门、并由四百里谕令曾国藩、毛昶熙、丁日昌、成林知之。　　

○又谕、李鸿章奏、行抵直境。派兵分扎晋豫边界一摺。据称郭松林全军。暂驻彰德卫辉等处。周盛传马步各队。现在平阳洪洞等处休养操练。该督自率亲军八营。行抵井陉。拟即赴获鹿暂扎。筹办粮运。惟各军远扎晋豫边界。所虑一旦有警。呼应不及等语。所筹均合机宜。前已有旨将李鸿章调补直隶总督。谕令赴津接篆。该督现已行抵直境。即著懔遵前旨。迅速前往天津。接受督篆。妥筹一切。以副委任。近日洋人情形。尚不至遽行决裂。所有郭松林、周盛传等军。即著照该督分派地方。暂行驻扎以休兵力。仍当严饬该统领等随时操演。严加约束。毋令滋生事端。将此由四百里谕令知之。　　

○又谕、杨昌浚奏、遵旨筹防一摺。据称浙江海口。以甯波镇海为最要。温州乍浦等处次之。该处为洋人往来熟径。防不胜防。浙省水陆各兵。除巡缉内地河道及留防省城外。仅敷分布各府弹压。惟有就现在兵力。相机办理等语。所筹尚无实在把握。天津一案。现饬迅筹了结。虽不至即行决裂。不能不先事豫防。该省水陆各兵二万余名。既经该省督抚随时训练。自可备豫不虞。该抚现经移饬沿海各营。挑选精兵。设立哨队。并拟将黄少春旧部楚勇、及总兵黄有功所部新湘营等军。豫备调用。即著妥为经理。实力整顿。所有滨海各营镇将。并著该抚严饬切实训练。固不可稍涉张惶。亦不得因循贻误。杨昌浚现已＜??闲＞放浙江巡抚。责无旁贷。该省水陆筹备事宜。务宜悉心办理。毋得徒托空言。将此由四百里密谕知之。　　

○又谕、杨昌浚奏、请饬催提督回任等语。浙江提督黄少春、前经赏假回籍。现在浙省甯波温州台州等属所辖洋面。缉捕巡防。极关紧要。该提督在任有年。于海防情形颇为熟悉。亟应饬令回任。以资镇守。著刘昆即行传知黄少春。星速驰赴本任。不少拘定假满。稍涉耽延。致误防务。将此由四百里谕令知之。　　

○抚恤琉球国遭风难夷如例。　　

○壬寅。谕军机大臣等、魁玉奏近日省城情形。并续获应讯各犯一摺。马新贻出缺后。前已有旨令该将军将现获之凶犯张汶详、严讯确情。兹据奏称、该犯供词尚属支离。并拏获容留张汶详之朱定斋、周广彩、及同时在道旁之王咸镇等、隔别审讯等语。此案马新贻以兼圻重臣。猝被凶犯行刺。情节重大。亟应严切根究。仍著魁玉督饬承审各员。将凶犯张汶详、及朱定斋等、分别熬审。务将行刺缘由究出。不得含混奏结。此外标弁家丁。亦应隔别详讯。如有供出凶党。一并严拏究办。以儆凶顽。该省近日情形。据称现届乡试。稽察尚严。惟省城士子云集。华洋并处。最易滋生事端。并著该将军严饬地方文武。认真稽察。随时弹压。毋得稍涉疏虞。将此谕令知之。　　

○癸卯。太宗文皇帝忌辰。遣官祭昭陵。　　

○谕军机大臣等、内阁侍读学士钟佩贤奏、浙江湖州府属三十六溇。因年久淤垫。兵燹之后。壅塞尤甚。前经抚臣饬属挑治。草率了事。一遇连雨。仍复漫溢倒灌。请饬查明修浚等语。浙省溇港。关系东南水利。亟应速筹疏浚。著杨昌浚查明现在溇港情形。应如何认真修理。以期一律深通。俾无淤塞溃溢之患。并速派贤员实心经理。仍一面先行具奏。所呈吴云重浚三十六溇议。著钞给阅看。将此谕令知之。　　

○又谕、李鸿章奏、郭松林等军。分别驻扎。并拟率亲军先至保定。再行赴津等语。该督于抵保定后。赶紧料理一切。即行前赴天津。妥筹办理。正定静谧如常。虽据该督查明兵民与教堂毫无干涉。仍著李鸿章督饬各营将领随时弹压。毋令滋生事端。至各处游勇。如有捏造谣言从中构衅情事。并著该督严拏惩办。以靖地方。郭松林一军。暂扎彰德。既恐军食难继。应否就运河附近屯驻。著李鸿章酌夺办理。本日据文盛等奏、劝捐驼只。足敷二千之数。现准李鸿章函令径解直隶行营。请旨遵行等语。此项驼只。应否全数解赴直隶。抑或分拨陕西以资转运之处。著李鸿章酌量情形。咨照文盛妥为拨解。将此由四百里密谕知之。
  </div>
  <div class="pagination">
   <a href="清实录同治朝实录_page397.html">
    上一页
   </a>
   <span>
    ...
   </span>
   <a href="清实录同治朝实录_page393.html">
    393
   </a>
   <a href="清实录同治朝实录_page394.html">
    394
   </a>
   <a href="清实录同治朝实录_page395.html">
    395
   </a>
   <a href="清实录同治朝实录_page396.html">
    396
   </a>
   <a href="清实录同治朝实录_page397.html">
    397
   </a>
   <span class="current-page">
    398
   </span>
   <a href="清实录同治朝实录_page399.html">
    399
   </a>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <a href="清实录同治朝实录_page403.html">
    403
   </a>
   <span>
    ...
   </span>
   <a href="清实录同治朝实录_page399.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
