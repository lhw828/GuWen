<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 14 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 14 页/共 111 页</h1>
    <div class="content">　　○赠原任都察院右都御史李春光太子少保
　　○乙酉工部尚书王佐言皇城防御已有定议惟是增筑敌台一节有谓乘高设险犄角制敌筑之便者又谓我可制敌敌可乘我筑之未便者关系重大伏乞  皇上敕下廷臣再加讲求得旨敌台既称未便不必增筑
　　○刑部侍郎邹元标条陈末议一拔茅末议谓林下诸臣如叶懋才赵南星高攀龙安希范刘宗周旷鸣鸾等未蒙赐环宜广汇征之途一阐幽末议谓已故诸臣如冯应京王教罗大纮雒于仁涂杰王学曾朱继京陈尚象王如坚张栋钱一本姜士昌于孔兼诸寿贤薛敷教等久沉夜台宜下恩恤之典一边饷末议谓加派病民复税病□二议断不可行一理财末议谓理财舍屯盐水田别无长策清屯在以本卫之官清本卫之田庶奸军不得售欺巡盐在于专任之中行超迁之法即老台臣亦可胜任至水田如徐贞明潞水客谭今西北多有受其利者缘举行太骤故致旁嚣今宜付之有司以渐而行一振武末议谓今非患无兵而患无将又非患无将而患无将将宜选文臣知兵如先朝罗通毛伯温者建牙弹压武将自然挺出一保泰末议曰简曰俭曰和曰厚纚纚数百言得旨续陈诸款具见有用实学该部一并议行
　　○以大同参将张继先升副总兵协守宣府地方
　　○工部请修造  上用水殿黄船共五只
　　○发盔甲弓矢器械火药等项于广宁
　　○命铸添设通州蓟州兵备各关防
　　○逮保定总兵郭增辉以其托故逗遛也
　　○革宣府巡捕都司佥书白世爵回卫以巡抚解经邦劾其朘削无遗也
　　○丙戌  上御殿行纳采问名礼以英国公张惟贤为正使大学士刘一燝副之其纳采制曰  皇帝制谕中军都督府都督同知张国纪朕祗膺骏命缵嗣鸿图深惟治理之原道先正内仰奉  宗祧之重庆始宜家敬遵  皇考诏命简求令淑作配朕躬兹遣使持节以礼采择故谕问名制曰朕惟后正中闱以综内治遹询庆毓用咨名家特遣使持节问名尚伫来闻钦哉故谕寻赐惟贤等银币有差
　　○命九卿科道公举边材
　　○升光禄寺添注少卿姚士慎为顺天府府丞光禄寺寺丞桑学夔为南京光禄寺少卿
　　○调原任福建按察司副使高登龙于狭西管榆林路兵备道
　　○贵州巡按沈珣条陈地方切要事宜一议黔楚易地谓平溪清浪镇远偏桥黔地也而隶于楚黎平永从楚地也而隶于黔事事阻碍宜易地以便统辖一议道臣驻镇谓普安去普定隔远民悍俗浇宜令威清道春夏驻普定秋冬驻普安往来巡察以广弹压一议改附土司谓先年葛彰土司长官安其位附叛革职其孙安长治孤幼未袭疆土无主议将葛彰地土附龙泉县管辖改长官安长治为王主簿责以催粮捕盗其副长官改为土典史悉听龙泉令钤束一议改县为营谓施秉县逼临苗穴居民稀少名为县治实同旷土议改为营裁县令而以清镇守备移驻镇守一议裁革幕官谓普安州原设州判官一员事无职掌实同赘员议裁去一以免卑官远涉之艰一以省冗费虚糜之禄吏部覆奏谓移驻道臣改附土司裁革幕官三款俱当如按臣议惟黔楚易地事关两省应行楚中抚按会议具奏改县为营属巡抚事俟移咨覆请施行  上俱从之
　　○命光禄寺少卿管工部郎中事李之藻调度十六门城楼军器
　　○兵部覆工科给事中李春烨请以大工银十万两修山海边墙许之
　　○廷试天下贡生取上中卷有差岁贡四百一十一名恩贡一千八十名
　　○丁亥左都御史张问达言京师根本重地五方杂处奸宄易生况辽左多事尤宜立保甲之法严加整饬相应劄行各城御史严督各兵马司逐户编集十家一甲十甲二保互相稽查凡一家之中名姓何人原籍何处作何生理有无父子兄弟曾否寄寓亲朋开载明白具造花名清册呈报仍各躬亲巡历地方不时点闸或有□贾来往不尝即于往来之期消添名姓每立期限投递不违甘结间有形影面生可疑等人即时研讯根繇直穷下落务期稽察严明地方清肃庶使畿甸之内得保无虞内开中城兵马司所属地方九坊五十三铺共计人户二万五千四百四十名甲长二千五百四十四名东城所属一百七十三铺共计人户三万六千八十名甲长三千六百零八名南城所属一百三十五铺共计人户四万三千三百名甲长四千三百三十名西城所属一百零一铺共计人户三万七千六百四十名甲长三千七百六十四名北城所属在城六十三铺共计人户八千七百三十名甲长八百七十三名报闻仍着该城严加稽察毋致疎懈
　　○湖广道御史方震孺陈备御急着一曰画三岔为守沿河要害须筑堡数处使首尾联络或多筑营房使守者不苦暴露急命新抚臣王化贞画策以闻一曰广宁山海须精兵二十万此兵从何处办何日整齐当责本兵立限报究一曰东人最恨客兵是以无固志则广宁之精壮者尽当籍而为兵况募一兵至关外既费多金又虞逃脱何如即以此金买河西人之心且省道路之骚扰乎此不可不责成辽将窦承武也一则登莱宜急设重臣多募水兵时时入海窥奴时时放炮惊奴此不可不责成总兵沈有容也又请遣明时举李达募兵川中荐太仆寺寺丞李孔度得旨条议诸款速行方可济急有任意稽延查明参处
　　○山西道御史李九官奏久任之说就中一切铨法壅滞之难臣亦未敢易言久任以为事在必行也惟思有坐迁一法无久任之名而有久任之实于人情事体毫无所拂而于国计民生实大有所利固可永永行之者即武职自总兵以下备把以上其更调升迁等事亦当如文官之例  上以为关切吏治命所司议行
　　○遣工部都水司主事金元嘉行人张其平云南主考刑部山西司主事项梦原行人张柽芳贵州主考
　　○升成都府知府冯任为狭西按察司副使备兵庄浪
　　○革四川垫茂游击范景韩任以巡抚饶景晖紏其索军冒饷也
　　○戊子江西道御史徐杨先请旌恤辽东死难诸臣张铨等以劝忠烈分别处置高出康应乾等以警逃臣又言河间县知县佟卜年家本叛逆况有贪声所当削除仕籍以远嫌疑得旨旌恤死事分别罪愆即确查议行佟卜年不必疑议
　　○山西开平龙门二卫地震
　　○巡视南城御史方震孺报捉获奸细邢子成御史高弘图缉获奸僧刘方泰通州复报获奸细唐良干等俱得旨命枭示正法时摉捕奸细甚急且悬赏格以购之于是骈首藁街真赝莫辨矣
　　○先是恩诏考贡一款因礼部书役误依万历二十九年恩贡旧藁抄誊以致起送二人与恩诏内开十人中考取者不合仪制司员外郎张光房具疏简举礼部疏请分别改正十人中考取者准作恩贡二人中考取者准作次年岁贡仍补行十人之考礼科给事中汪庆百参之言明诏在前而旧藁是录故耶误耶况各省十人中考取者不乏岂行文有参差耶至补考之说更有不便者夫以恩贡罗之忽以岁贡与之以龙飞贡之忽以次年抑之祗缘当事二三其德而遂颠倒诸生伏乞敕下该部细加参酌得旨该部确议具奏礼部再疏改正  上命恩贡再考一次岁贡仍照旧行
　　○时各镇援兵久调不至兵部尚书崔景荣上疏自劾且言督抚镇道诸臣坐视国家之急无忠义心皆罪不可逭乞先治臣之罪再将各督抚镇道严加惩治得旨援兵奉旨徵调督抚镇道各官坐视孤危观望不前国家缓急何赖姑着戴罪督发如仍前逗遛误事部科查参逮治兵事方殷卿宜殚力任事不必引罪
　　○己丑倭船入福建彭湖地方官兵擒斩贼首黄十二等于虎井屿抚臣王士昌具疏上闻
　　○荫南京刑部右侍郎何熊祥孙钟英国子生
　　○加升忠顺营都司平四知为援辽领兵参将
　　○升广西总兵坐营指挥佥事高云豸为都指挥佥事以都司佥书职衔管思恩参将事  庚寅  上御殿行纳吉纳徵告期礼以成国公朱纯臣为正使大学士刘一燝副之其纳吉制曰  皇帝制谕中军都督府都督同知张国纪大婚之卜筮龟协吉卿士孚从敬循典礼遣使持节告吉钦哉故谕纳徵制曰卿女令姿淑德克称母仪宜共承  天地  宗庙特遣使持节以礼纳徵钦哉故谕寻赐各官银币有差
　　○河南道御史张捷言今日有当速下之诏有当速寝之事顷辽阳死事文武诸臣杀身取义生气凛然甚至坚拒东山困处海岛＜口虽＞＜口虽＞小民知有  君父  陛下何惜此尺一之诏不以表扬死事使远近闻之必有欷歔感慨出死力报朝廷者臣谓目前有决当速下之诏者此也主忧臣辱之日方当刻刻以失河东为恨着着以守河西为主勿徒粉餙太平贻笑奴酋臣观日来奉有明旨将宣贵州之捷窃谓苗方猖獗未宜过为夸诩即使就平而国耻未雪亦不当以小喜忘大忧故曰目前有决当速寝之事者此也王化贞开府广宁一切阃外事自当便宜假之何苦又留一病臣为经略宜听薛国用回籍调理专委化贞以新推道臣张应吾佐之至如吏兵二部作毙要钱牢不可破刘綎死事疆埸忠魂久郁其子鬻数宅始邀一恤土弁秦氏千里褁粮急纾国难行月之给索贿至千金王威领敕闻勒索至八十金一涉武臣便作贿薮若是豪杰忠勇之士欲不灰心不可得也愿大小诸臣共痛除之报闻
　　○援辽川兵守备邓琥辽亡陷虏李永芳欲杀之一夕乘守者醉缒城而出至广宁薛国用遣入关验知自髡状皇城巡视给事中朱钦相等以闻命鞫之
　　○升大理寺右少卿杨东明为左少卿
　　○升福建布政使司右参政诸允修为四川按察使建昌兵备道
　　○辛卯户科给事中赵时用言国家之所以驾驭臣工雷厉风行者法而已况今日羽书旁忤人心惊惶即散官末臣亦知为朝廷抱忧若左右少司马有兵戎职掌者而可优游家居乎王在晋家于江南犹可以稍远为解祁伯裕则在滑县也距都门不满四百里一闻辽报何难兼程岂臣子从容过家可以便安而遂置  君父于不顾耶须严旨切责并限王在晋速来迟则重罚无谓国法可藐也至总兵王威达奇勋逡巡关内多方挨延于军无威于法当斩李怀信杨肇基调用已久亦未见倍道速来宜差锦衣卫官催之有托疾规避者即械之来京此后无论徵兵调将俱计程立限调兵不发则逮巡抚援兵脱逃则斩将领多难之日宁无将无兵而必不可无法法存则兵将皆随法转边疆可因法定矣得旨祈伯裕着勒限星夜进京王威已报抵关姑准戴罪督兵应援其余立限与他抗违者重治
　　○升光禄寺少卿林材为太仆寺少卿改户部主事刘道隆为光禄寺寺丞
　　○以原任山海总兵刘渠为援辽总兵正安堡都司佥书王牧民为参将左翼营都司刘世勋为游击将军以中屯卫指挥陈一元为广宁备御从巡抚薛国用请也
　　○原任大学士吴道南以  大庆加恩具疏遣其子吴之屏陈谢得旨授之屏中书舍人
　　○壬辰刑部尚书黄克缵疏请演神器并收遗兵言臣任协理戎政时曾募能铸吕宋大铜炮匠人来京铸完大炮二十八位遣援辽守备黄调焕同壮士陈有功顾应泰等三十人解去辽阳七位其一位重三千余斤为李秉诚请去奉集一发击毙建夷七百余人将官二人此道臣高出之所目击其余重二千余斤及一千斤者分守辽阳山东闻再发击毙建夷二千余人此袁经略之所面赏今三炮一埋地中其二击破惟有四号者三位为建夷所得然彼亦不能用也所遣三十人初以为尽于辽矣今尚存二十六人见在宁前真壮士也戎政府中尚有大炮十七位大佛郎机十二位若募百人演习而善用之尚可当浙川兵一二万人此则神器所当急演者也又从辽阳脱回兵士尚有四五万聚于宁前山海间即川兵亦尚有七千人臣所用管押南兵守备徐琏骁勇出群残兵见之皆愿随彼复回广宁但所带兵粮仅千余金不能救败兵之饥若发五六万金听其召募收拾则一二万人可以立得练而用之皆精兵也胜于召募远地缓不及事者功相万也臣所遣炮匠从辽阳来者言川浙兵与夷力战杀伤数颇相当夷今住辽阳其兵疮痍未起且西虏物故者与之责偿故未敢轻渡三岔河正我修理战守之时不可玩时愒日以失事机亦不可过于张皇示以弱也  上命所司作速议行
　　○先是礼科给事中汪庆百条陈科场事宜一考官宜择谓分考须遴选名士勿徒循资俸一较阅宜精谓取卷须兼重后场勿徒事剽窃一隐僻宜裁谓麟经命题必吻合经传勿任意附会礼部署部事左侍郎周道登等覆如科臣议而更为推广以礼科先因磨勘不议试差今查本科未必人人磨勘相应与五科轮遣又以  圣主龙飞求贤之始例当广额两京乡试各加五名大省三名中省二名小省一名以明天启元年一科特恩广厉之意得旨依议通行申饬解额准与量加名数以见初元广厉之意后不为例
　　○宣大总督董汉儒宣府巡抚解经邦各报称遣精兵三千入卫兵部覆言臣部所调各镇兵马原无应援河西今宣大督抚报兵入卫并未言及援辽倘三岔河广宁失守则藩篱已撤而徒拒贼于堂奥之间危矣得旨援辽各兵着照原题数目刻期督发不致含糊稽误
　　○赠贵州兴隆卫指挥佥事余洪烈指挥同知予世袭恤其捕贼死事也
　　○起原任山西协守副总兵杜光宇原任甘肃凉州副总兵顾尚文原任宣府怀安城守备张承宪赴京听用
　　○癸巳谕吏部近日起用原任兵部尚书王象乾涂宗浚该部请敕行取但思尚书重臣止拟虚衔听用殊非事体你部可酌议相应实缺起用命下严敕本官星驰来京到任管事故谕
　　○原任辽东赞画刘国缙监军道牛维曜海盖道康应乾等各航海至登州山东巡抚赵彦以闻兵部言国缙飘泊一身颠连万状能收田横壮士不受禄山伪官应令抚臣存恤仍候  圣恩改用道臣维曜等弃地狼奔争船鼠窜行令山东抚按押解来京治罪从之
　　○兵部题蒙发帑银一百万两随分发户工二部各二十万臣部留用六十万此内即补还借解过太仆寺银十万辽镇招兵银十万宣大二镇调兵银共十万山西调兵银二万延绥调兵银五万山狭河南等处科道招兵银共四万张懋忠通津等处招兵银四万万邦孚宣大等处招兵银二万傅宗龙招兵银五千三大营科道练兵银今议一万二千蓟镇调兵银五万真保调兵银三万张应吾带解银五千以上共用过五十七万二千两仅存寄寺银二万八千两
　　○甲午  皇上整容冠巾随御殿受贺赐阁臣讲官正字等花红有差＜锍-釒＞辞不允
　　○九卿科道等官以兵饷急需无从措办合词请帑阁臣亦以为言得旨军国大计自有职掌帑金前发百万毫无济用又来奏讨该部平日干理何事  祖宗朝有此事否但以边警告急朕念切封疆不忍坐视姑准借帑银一百万两给付该部以佐急需应用各款酌量缓急多少陆续支给其用过银两开报奏缴不得冒破分毫仍督催外解接济如误军兴必罪不宥
　　○命兵科给事中郭允厚往狭西御史苏述往河南御史焦源溥往山西御史邹复宣兵部主事张尔嘉往浙江各募兵寻以山西抚臣徐绍吉疏请自募止源溥勿遣苏述以叔光义在河南引避改命御史潘士良代之
　　○巡视中城御史梁之栋缉获通夷提塘官刘保命鞫之
　　○候补试御史刘重庆上＜锍-釒＞请速罢辅臣刘一燝与枢臣崔景荣速诛旧经略杨镐与旧将李如桢谓繇未去之相枢二臣言国人皆曰不可繇待死之杨李二臣言国人皆曰可杀乞  大奋乾断仍即令在廷诸臣立奏一扶危定倾救时之相得旨辽事条议填委刘重庆候补未任何乃摭拾人言参论辅臣枢臣且典礼在即危言恐喝本当重处姑从轻降二级调外任用
　　○西酋素囊率部落至汾州滩欲与卜失兔相角山西巡抚徐绍吉以闻
　　○补考选御史陈保泰于浙江道
　　○改山东布政使司右参议未任祝可仕于福建分守建南道
　　○命铸提督援辽兵将关防给总兵王威
　　○乙未练营兵以科道尹同皋房可壮等董之仍发帑金三万为犒赏之需
　　○命回道管事南京御史傅宗皋及总兵杨于茂招练京城新兵
　　○丙申  上御文华殿讲读
　　○浙江道御史刘廷宣催用李三才言三才才情气魄自可笼罩一世且肝胆照人足鼓动海内英雄国家惜其才则用之耳又何议焉然用之广宁又不如用之山海新抚王化贞夷夏归心自堪独任若复参以重臣或反掣肘山海为国家之门户兵备向来单弱不得一霹雳手仓卒难于整顿此臣所以亟亟欲得之于山海也得旨李三才着遵前旨起用仍议相应员缺及驻劄地方
　　○朝鲜国进香陪臣李必荣等以辽道阻绝乞舟东归总督文球以扬州援辽水兵沙船给之厚为资送仍移咨朝鲜国王俾整兵秣马遥张声势以奋同讎驰＜锍-釒＞上闻命所司知之
　　○原任辽东赞画兵部主事刘国缙投揭督饷户部侍郎李长庚内称南四卫官民逃命山东等岛约数万人国缙在彼招抚恐日久食尽皆为虏有乞发天津登莱船只接济南来光禄寺添设少卿刘光珍疏言国缙向为赞画首疏力保杨镐与李如柏反欲坐杜松以违制迨开铁既失主用辽人冒帑金二十万究竟所称土兵三万化为乌有今河东已没腥膻国缙突然拥众以入以臣过计其不可信有三夫前而三万土兵以多金招募而不足今而数万亡命以空手招抚而有余一不可信众至数万不为单弱况山东矿徒素号骁勍矢不降夷国缙既能招抚四卫官民亦可收矿徒为用曷不就彼中纠合团聚耀武扬威牵制奴酋以自赎从来之积孽何乃问道天津登莱窜处内地意欲何为二不可信况辽之亡皆以降夷为内应今数万之众保无奸细搀入其中果其为国缙招抚者或别有指授亦不可知叛帅倒戈之毒可再试乎三不可信庙算主持万宜慎重登莱逼近奴氛天津密迩畿甸轻纳数万人非细事也得旨所奏关切机宜该部详议具覆
　　○礼科给事中周士朴备陈奴酋可乘之机言数日来采之舆论参之邸报有谓奴迁辽民于北城恣行荼毒丁壮罹锋刃妇女遭淫污大拂出降之意使此际有一旅号召何难响应此机之可乘者一有谓东山矿徒誓不降奴但恐力薄不能久支倘募敢死数千人赍一诏书亲抵其穴奖其气而高其官约其夹攻可得一臂之用此机之可乘者二四卫良民避膻海岛跧伏待援其中岂无义气激烈可备行伍之选者似宜尽渡登州精为拣选强壮者编为一营给以月粮即以刘国缙训练之俟我兵进剿密令刻期航海直薄海盖此机之可乘者三虏虽叵测然犯辽之后分财不均因亲讎杀偿还人命至今未决以利啖之未有不就我约束者此机之可乘者四朝鲜属国也河东既陷有唇亡齿寒之虑且素以忠义自许谓宜特赐玺书开以利害示以进止激以  累朝覆载之恩令其分道出师牵其内顾此机之可乘者五西门儒士持挺横击手刃数人奴皆辟易而辽民结党南行奴亦不敢追乃知酋党亦可杀杀之亦不在多何不下一诏褒嘉以树豪杰发愤之气以愧将卒奔北之心俾自募一队以待大兵出伐此机之可乘者六奴杀西兵二万复杀□贾五六万括民财又括民之衣屡肆凶残亦天道好还之日矣此机之可乘者七有此可乘之机断之宜蚤行之宜速臣愚更有忧者辽陷皆李佟二姓开门迎降其中岂无贼之腹心密布中外布散流言乎闻捉获奸细明明供吐皆有所授而来是不可不密为之图也近又奉旨内操但法度久弛军士多非正身万一奸人参杂于中萧墙之忧方更大耳得旨恢复机有可乘待兵饷集另议
　　○加升柴沟堡守备卢抱忠都司佥书
　　○丁酉兵科给事中明时举狭西道御史李达合词请自调川兵诏所司速议部覆以明时举等同往会抚按调募而用旧题邓懋官将之严督疾趋无令延挨报可
　　○大学士刘一燝言自奴酋发难首尾三年臣向在闲局尚喋喋言于辅臣枢臣之前冀效一得岂今日而忽忽悠悠从突焚栋挠以寄余命哉连日下直与部院诸臣会于朝房参伍筹画既不敢玩愒以度时又虑其纷更而多事茹荼忍苦扼腕腐心岂敢揭揭然而明之人哉台臣备责之至心切忧时臣不难坦腹受刃总之臣报国有心匡时无术平章重寄任自难酬台臣欲奏用一扶危定倾救时之相真今日急着台臣计必有人仰祈  皇上俯采登之揆路臣即弃置山林可享太平之赐得旨卿忠诚体国日以边警倥偬忧劳筹画朕所鉴知小臣妄言何得屑屑介意嘉礼钦遣知卿遵奉成命仍即进阁办事以副眷倚是日大学士韩爌揭奏言同官一燝忠计深忧心血欲呕何至如重庆所言即如  圣谕重处何说之辞苐自  皇上临御以来言路开通亦是一时盛事且庆典近在来日满朝欢忭不宜一人向隅即稍从宽假量加罚治以杜躁妄辅臣枢臣体貌既优心意亦安感  皇上知遇不浅奏入留中
　　○命王象乾涂宗浚俱以太子太保兵部尚书原官起用象乾提督九边宗浚提督  陵京军务星驰受事
　　○复原任游击刘汶原官仍管紫荆关事
　　○以山东都司佥书查克镕调管巡抚标下中军游击事从抚臣赵彦之请也
　　○兵部尚书崔景荣等议练禁兵除旗尉六千余名专供直驾乘舆  郊祀  庙享之用无容别议其余照依会典侍卫将军自为一营于八所镇抚力军八千内抽三千余人于各监匠役一万二千内抽一千余人会省台臣公选知兵指挥一员分营操练巡视衙门不时抽点查参原额操马一千八百五匹除宣官马一百匹将军坐马一百匹余一千六百应发营操得旨依议行
　　○戊戌寅时行  发册奉迎礼以少师兼太子太师英国公张惟贤为正使太子太师户部尚书兼文渊阁大学士刘一燝韩爌为副使制谕中军都督府都督同知张国纪曰兹日之吉嘉礼宜成特遣使持节以金册金宝仪物备礼以迎钦哉故谕其册文曰维天启元年岁次辛酉四月壬申朔二十七日戊戌  皇帝制曰朕嗣服守成侧身思永属  两朝授受贻哲眇躬奉  九庙神灵缵承宗祀言念基图之重讵先家室之宜乃左右弼丞暨宗伯卿贰遵明末命参协佥谋谓中闱不可久虚而大典不容更俟仰稽俯采先志后占用建贤明以听内职咨尔张氏伣天淑哲应地安贞中区风气之和祥钟令族宫事衿鞶之诫训禀儒廷懿范夙成德音来括元辰既叶嘉礼维期兹特遣使持节以金册金宝封尔为皇后于戏二南之化正始宫闱万福之原造端夫妇徽音可嗣溯思媚于思齐主馈在中佐正外而正内惟尔交修予治尚遵图史之规惟天右序我家丕衍本支之庆服兹显命绥尔蕃祺钦哉是日  大婚礼成
　　○命铸监督军需关防给光禄寺少卿仍管工部司官事李之藻
　　○己亥命居庸游击张鸿功仍以新升参将衔留任管事以遵化游击徐应垣为神枢二营参将
　　○追恤辽沈死事文武诸臣张铨赠大理寺卿荫一子锦衣卫指挥佥事世袭赐祭二坛与谥营葬尤世功陈策赠少保左都督袭升三级荫一子本卫指挥佥事世袭赐祭九坛特加二坛赐谥营葬崔儒秀何廷魁俱赠光禄寺卿荫一子锦衣卫实授百户世袭赐祭一坛童仲＜忄癸＞赠都督同知袭升三级张名世吴文杰周敦吉复原职赠二级袭升二级戚金邓起龙秦邦屏俱赠都督佥事袭升三级陈辅尧叚展俱赠按察司佥事荫一子入监仍各为立祠张铨何廷魁崔儒秀祠名昭忠以陈辅尧叚展祔尤世功陈策祠名愍忠以童仲＜忄癸＞张名世吴文杰周敦吉戚金邓起龙秦邦屏祔内秦邦屏姊土官秦氏特准加二品服色给与应得诰命子马祥麟授指挥使以示褒录一门存殁忠勇之意阵亡主客官兵各行原籍优恤家属仍设坛祭以慰忠魂其余死事大小官员续查的确一体题恤朝鲜阵亡将士金应何等八十一员名给银令本国致祭未几再赠张铨兵部尚书
　　○刑科给事中刘弘化言关内关外缓急稍异若一时并募人必争趋关内宁有复出关者宜令枢臣经抚凡见在兵马钱粮俱宜先尽广宁防河守城着着料理无致疎虞其事关各衙门者亦乞敕下一体上紧干办再有仍前怠缓者请从各镇住俸戴罪之例得旨广宁三岔河兵力宜专事关各衙门的该部科会同立限严加查参毋致稽误
　　○湖广道御史方震孺请自出关言屡败之后人情入关一步便为乐国出关一步便是鬼乡今事急矣惟愿  皇上速发帑金二十万差官星夜赍至山海臣不肖勉效驱驰亲至关外一面犒赏已出关兵将一面督催未出关兵将一面抚恤战败之残卒吊祭骂贼之忠魂相地形之险夷画修守之长策使塞外闻之谓  庙堂之上专遣一臣吊死抚伤亦可见  皇上之精神犹然东向不至以  祖宗疆土恝然一掷且柔脆如臣炎天烈日之中犹有白草黄沙之意而将士之忠勇者或有闻而兴起乎报闻
　　○庚子以  大婚礼成布告天下诏曰朕惟君统天下以为家后辅一人而正内故大婚彝伦之本风化所基圣人谨焉朕以冲龄嗣膺  宝历惟  宗祧重计夙夜祗念兹者遵承  皇考诏命特谕所司简求令淑作配朕躬是用祗告  天地  宗庙于天启元年四月二十七日册立张氏为皇后正中闱而奉  九庙师六壸以式万方茂开祚胤之祥丕衍邦家之庆布告中外咸使闻知因遣翰林院编修孔贞运赍诏往南京工科给事中李春烨往福建礼部主事邓良知往湖广江西礼部主事张廷拱往广东广西行人金丽兼往安庆等府中书丁一明往浙江等处中书莫俨皋往顺德等府
○命造选将募兵关防给御史傅宗龙
　○升礼部祠祭司郎中贾允元为福建按察司副使巡海道
　　○磔刘保于市并诛其子于翰保父子就讯各供吐素与李永芳通好每月传送邸报逐月报银一百两又时有书往来密输情实谋为不轨巡视中城御史梁之栋以闻拟坐谋反大逆之律从之
　　○改礼部祠祭司郎中鲍应鳌为尚宝司少卿仍支正五品俸
　　○辛丑文武命妇朝  皇后于武英殿各上笺庆贺礼成赏赉有差
　　○大学士刘一燝请宥御史刘重庆自求罢斥温旨答之
　　明熹宗悊皇帝实录卷之九
　明熹宗悊皇帝实录卷之十
　　天启元年五月壬寅朔  上传谕册王氏为良妃叚氏为纯妃礼部具仪择日举行
　　○大学士刘一燝等以太仓空虚目前军需费无所出再请发帑以济燃眉又言辽左当有  诏谕赉恤之举须别赍二十万金发自  御前见  皇上德意感励将士或临期另发或即于此中批出统惟  圣明裁夺
　　○巡抚辽东右佥都御史王化贞上言辽沈既陷河西汹汹一无可恃徒寄命于衣带水必须重兵才堪防御乃广宁存城之兵不满千人又半系创残之余虽以大义激发土人应者颇众所招残兵亦余万人然皆赤身徒手马匹械仗无处寻觅其望援兵不啻眼穿今河上防兵止千人以守百五十里之长处处堪渡分派不周臣非不知各镇所在空虚调发最苦然自各镇言之或可以无辽自国家言之有辽与无辽孰利此不待词之毕矣伏乞敕下该部将原议调取家丁及蓟昌宣大新调之数勒限催赴再就近兑发马匹一万盔甲枪刀各一万以给新募乡兵庶辽人有所恃而不恐奴酋有所惮而不来得旨守河急须重兵所请兵马器甲著该部刻期督发不得稽延
　　○河南道御史张捷请罢内操言腾骧左右等卫军勇旧属御马监提督其教场设在安定门外亦间从内府操练臣不敢谓内操无往例也惟计奴贼奸狡百出我之叛将逃兵可用提塘官又可用能保万余溷杂之中别无投疏□蠹之术至于战守宜规其大堤防宜慎其微利害昭然是非益睹则又不俟臣言之再毕矣得旨该监从长议奏
　　○癸卯以恭视写  皇后册宝赐辅臣刘一燝韩爌及中书官银币各有差
　　○浙江道御史苏述言今日之任最重最难者无如经略乃问之则薛国用也今日方升兵部侍郎经略辽东明日又议病笃难支回籍调理岂狼狈昭人耳目而铨臣有如聋聩不知周嘉谟何以自角□羊得旨薛国用已有旨查明另议推补经略该部酌议具覆嘉谟因求罢  上慰以不必介意
　　○乌思藏阐教王等及长河西宣慰使司等各贡方物如例
　　○先是廷议起用李三才久之相持未决一日九卿科道会于文华门詹事公鼐扬言曰今封疆倚重者其人或千里或数千里原任总漕李三才素称谋勇家最近可朝发夕至也刑部侍郎邹元标怂鼐使毕其说左佥都御史王德完亦附会之已而出议单众皆书不与德完完对人曰大臣望重何得首鼠两端科臣汪庆百素不满三才别＜锍-釒＞中誉德完廷斥首鼠盖以诋元标也于是元标欲求去德完亦不自安二臣各相继上＜锍-釒＞具白当日会推心迹德完言臣见台臣房可壮＜锍-釒＞荐三才可用初亦俞之细读＜锍-釒＞中扬诩奸雄终怀战栗昔人称曹操乱世奸雄岂今日又有一孟德耶会推之日台省诸臣皆书不与臣谓公论当从而诸臣中尚有犹豫者故臣有首鼠两端之言非敢轻诋元标盖元标为独击鹘鸣阳凤非鼠也元标＜锍-釒＞言当日先言三才当用者至尽题尽皆异指臣熟思之其用也以救然眉是在诸臣其不用也以需论定亦在诸臣臣何敢必遂书无必二字一切意外不计矣近睹科臣汪庆百＜锍-釒＞末偶及未指臣名意固有在夫事端寻之即有蹄涔便起风波息之全无浮云亦是青天臣老且病惟有一去  上于德完＜锍-釒＞报曰诽誉相加非大臣所宜于元标＜锍-釒＞报曰邹元标心迹自明不必置辩
　　○山西道御史侯恂＜锍-釒＞论巡抚保定右佥都御史胡思伸贪鄙老惫久滥锁钥思伸具＜锍-釒＞自辩且引疾求罢不许恂＜锍-釒＞又及易州兵备道蔡复一兵部员外车朴主事张时雍得旨该部分别议覆恂＜锍-釒＞言复一胆落边烽奄奄垂泣复一再揭自明  上命策励供职朴以前所审放辽沈逃卒侯进孝等皆遍体创瘢且有总督文球印票可据而恂为同官余大成所误参其力庇奸细抗＜锍-釒＞具辩且及大成恂再＜锍-釒＞参之  上从部议令张时雍俟计典议处车朴照旧供职时雍所坐以代辅臣刘一燝递私书为余大成所发云
　　○升长芦运使韩初命为山西参政专理关内关外粮饷运同马绍芳改山东佥事广宁监军
　　○甲辰夏至大祀地于方泽大风扬尘四塞
　　○录荫各公主子孙汝阳谢志安含山尹之任宝庆赵嘉谋各应诏入监读书
　　○吏部覆都给事中周希令＜锍-釒＞请召原任兵部尚书王象乾  上俞所请遣官赍敕行取以原官星夜赴京伫候简用象乾先具＜锍-釒＞言即日星驰赴命报闻
　　○起原任辽东副总兵李怀忠补延绥孤山副总兵
</div>
    <div class="pagination">
<a href="明实录熹宗实录_page13.html">上一页</a><span>...</span><a href="明实录熹宗实录_page9.html">9</a><a href="明实录熹宗实录_page10.html">10</a><a href="明实录熹宗实录_page11.html">11</a><a href="明实录熹宗实录_page12.html">12</a><a href="明实录熹宗实录_page13.html">13</a><span class="current-page">14</span><a href="明实录熹宗实录_page15.html">15</a><a href="明实录熹宗实录_page16.html">16</a><a href="明实录熹宗实录_page17.html">17</a><a href="明实录熹宗实录_page18.html">18</a><a href="明实录熹宗实录_page19.html">19</a><span>...</span><a href="明实录熹宗实录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
