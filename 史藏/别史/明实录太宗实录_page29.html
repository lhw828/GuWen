<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 29 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 29 页/共 95 页</h1>
    <div class="content">　　○女直野人头目哈成哈入秃卜花等五十人来朝置右城卫以哈成哈为指挥使余为指挥佥事千百户镇抚又置可里踢千户所以八秃卜花等为千百户所镇抚各赐诰印冠带袭衣及钞币有差
　　○湖广山西山东等郡县吏李懋等二百十四人言愿为民北京命户部给道里费遣之
　　○庚申赐爪哇国使臣及播州宣慰司云南丽江军民府等处朝贡使臣及女直野人头目宴
　　○辛酉  命右军都督佥事马荣率舟师运粮往北京
　　○改浙江道监察御史钟永用为北京道监察御史擢沙县知县倪峻为兵科左给事中嘉鱼县知县冉通为右给事中俱仍食正七品禄大同后卫经历常忠为给事中
　　○西域贡佛舍利礼部尚书郑赐请因是宽释罪囚  上曰帝正之治以刑赏为务有功不赏有罪不诛虽尧舜无以治天下梁武帝元顺帝皆溺于佛有罪者不刑致法度废弛纲纪大坏而至末败亡此岂可效况佛亦有天堂地狱善恶报应之说用诱人为善尔儒者乃欲姑息为治耶
　　○甘肃总兵官西宁侯宋晟言哈密忠顺王脱脱为其祖母速哥失里所逐遂遣敕谕哈密大小头目曰安克帖木儿死朕念一方之人无所统属其侄脱脱久在朝侍卫朕抚之如子遂令袭封王爵仍回哈密承其宗祀抚绥其人比闻其祖母以脱脱不能曲意奉承一旦逐出之然脱脱朝廷所立虽其有过不奏而擅逐之是慢朝廷老人昏耄任情率意不顾礼法如此尔大小头目亦不知有朝廷故坐视所为而不言耶朕念此事初非出汝等本心故持敕往谕尔等宜即归脱脱俾复其位尔等尽心赞辅之善事祖母孝敬如初则尔哈密之人亦永享太平之福于无穷
　　大明太宗文皇帝实录卷五十
大明太宗文皇帝实录卷五十一
　　永乐四年二月壬戌朔
　　○擢国子监生彭进徐鉴方霖林道顾斌窦承芳朱福玉辅彭鉴刘焕黄员相都察院令史殷昶方巽并为监察御史
　　○丙寅乌思藏怕木竹巴灌顶国师吉剌思巴监藏巴里藏卜并必力工瓦国师端竹监藏等各遣使贡物赐赍有差
　　○丁卯遣官释奠先师孔子
　　○宁世子磐烒来朝命皇太子宴之文华后殿其从官宴于先庑
　　○尚师哈豆麻遣人献佛像等物
　　○夜月犯毕宿右股北第二星
　　○戊辰祭  太社  太稷
　　○遣官祭先农
　　○己巳礼部以会试天下举奏请考试官  上命翰林院侍读学士王达司经局洗马兼翰林院编修杨溥考试赐宴于礼部
　　○实授李琦广西道监察御史琦初为沧州儒学训导坐事谪戍云南右卫建文中以荐为御史升大理寺右寺副坐事仍谪云南上书陈情召还假御史之职奉使安南还奏称旨故实授之
　　○裁省湖广郴州宜章县县丞主簿
　　○女直野人头目塔剌赤亦里伴哥等四十五人来朝置塔山卫以塔剌赤等为指挥同知卫所镇抚千百户赐诰印冠带袭衣及钞币有差
　　○庚午  皇后千秋节命妇朝于坤宁宫赐宴
　　○复建承天门建文时门灾  上初即位群臣请复建  上以民力未苏故缓而至是始建云
　　○辛未  命荔波县民单敬信为本县知县敬信先奉命招谕梅村等七十三人洞徭首藩父长等至是籍其父同父长等来朝遂授敬信知县赐冠带袭衣钞币命专抚徭民
　　○壬申  上以  太祖高皇帝御制嘉禾诗勒石装潢成轴赐诸王及尚书侍郎内阁学士侍读侍讲及国子监祭酒司业
　　○以邹师颜为河南道监察御史师颜初为兵部主事升江西布政司左参政坐事免至是有荐之者复召用之
　　○复设开平卫命兵部以有罪当戍边者实之
　　○刑部左侍郎刘季箎言掌四川行都司事前军都督佥事租达檀调军职窃弄威柄罪不可宥徵下狱
　　○癸酉女直野人头目倒罗等二十一人来朝置几也吾卫命倒罗为指挥同知余为千百户镇抚赐诰印冠带袭衣及钞币有差
　　○四川成都等府及贵播二宣慰司酉阳永宁二宣抚司奏官民田荒芜二千六百七十余顷乞蠲其租赋  上谕户部臣曰田土荒芜皆缘人民雕耗所致若复徵其租赋则雕耗愈甚荒芜愈多矣可并其岁额除之但人民蕃息则土地自辟赋税自充矣
　　○甲戌宁世子磐烒辞归宴如初至赐赍甚厚其从官赐钞有差
　　○乙亥擢胙城县典史郭纯平陆县典史傅衡永和县典史汪瑜通道县典史王缵繁昌县典史车舒凤林驿丞阎赓将军驿丞覃珩为监察御史纯等俱以考满赴京选六科办事以御史缺员故擢用之
　　○命户部运粮二万石料豆三千石往宣府
　　○翰林院修撰徐旭卒旭饶州乐平人洪武乙丑进士授试监察御史安王府纪善累迁考功郎中与修  太祖高皇帝实录升国子监祭酒坐事改云南布政司参议未行  上以旭有文学改翰林院修撰命考礼部会试得暴疾卒于试院卧闻赐棺及遣官赐祭旭为御史尝陈时政六事居考功权衡人物无干以私者为人简默方正寡所谐合而清慎不阿始终一志云
　　○丙子书谕赵王高燧曰小旗孙成自虏中逸归见鬼力赤阿鲁台也孙台向东南行其来寇掠边境亦未可知尔连遣人驰报武安侯郑享等令坚壁清野以待自黑峪车坊至鱼台领隘口可塞者塞之不可塞则凿深壕以断其路仍督兵屯田且守且耕寇来则相机用事尔居守北京一切边务皆当究心
　　○敕武城侯王聦同安侯火真率将士往兴和同武安侯郑享备御如虏侵边郑亨守城王聦火真领兵出系
　　○敕甘肃总兵官西宁侯宋晟曰比闻鬼力赤阿鲁台也孙台等率众东南行折而北既复南行如此一进一退或者欲来剽掠宜训练士马坚固城池以俟无为虏所乘
　　○奴儿千卫头目察罕等遣人朝贡赐之彩币
　　○丁丑木伦河野人头目马儿张等来朝置哈三哈剌哈古贲河三千户所命马儿张等为千百户赐诰印冠带袭衣及钞币有差
　　○直隶应天太平镇江扬州庐州凤阳六府所辖五州二十九县滁和二州全椒舍山二县各增设州判官一员县主簿一员专理马政
　　○戊寅改燕山左燕山右燕山前济阳济州大兴左通州七卫俱为亲军指挥使司
　　○己卯  上命兵部凡军官有罪谪戍边立叨者悉复其职因曰玉有垢磨之可使莹衣有垢擢之可使洁人性皆善艰难顿挫之后岂无悔过之意哉
　　○夜有星如盏大青白色有光出正北云中西北行至近浊
　　○庚辰旦老人星见丁位其色光润
　　○辛巳赐馆觉灵藏等处使臣端竹藏卜等银(（纱）)[钞]彩币袭衣
　　○唐府长史程济韩府长史司典簿魏居敬犯夜禁兵马司请送法司特命宥之于是吏部言在京各王王府官坐食俸禄闲暇无事致多纵肆宜改用之  上曰王皆年少方资辅导其长史纪善教授伴读之官不可阙若审理奉祠工正等官职事闲暇者暂遣还乡待王之国召之于是韩沈安伊鲁唐岷七府并靖江之辅国将军共留长史纪善教授等官四十员余审理等官一百三十四员遣归俟命
　　○宁国府宣城县民言县境内一十九圩近潦水冲决堤岸二千九百余丈恐春水泛溢有妨农种乞预修筑从之
　　○壬午宜都王贵燯薨讣闻礼部言王四岁而薨为下殇无辍朝赐祭加谥之礼  上曰免辍朝加谥仍遣官赐祭贵燯辽简王第六子也
　　○癸未敕谕八百夫甸军民宣慰使司宣慰使刀招散曰前以尔不恭朝命阻遏使臣悖慢无礼遣赐发兵索尔左右为恶之人且谕使者尔能伏罪即止兵勿进兵初入境尔遣人悔过请罪使者遵命回军云南朕念尔幼穉且念八百军民皆朕赤子已悉宥不问继今宜改心易虑上顺天道毋怀谲诈以踏前愆庶几保上安民永享太平之福
　　○夜金星犯天阴下星
　　○甲申敕镇守辽东保定侯孟善及辽东都指挥高得等曰钦天监奏今天象有兵占在边境尔者切宜慎防凡有御宝文书及诸司文移必须详审毋为奸伪所欺其诸边务尤须用心
　　○嘉河等处女直野人头目阿必察等二十八人来朝贡马命置嘉河哈密干难河三卫兀的罕千户所以阿必察等为指挥千百户镇抚赐诰印冠带袭衣及钞币有差
　　○乙酉  命兵部以有罪当谪戍者实新设武清卫犯死罪及逃军令戍开平
　　○丙戌礼部会试天下举人中式者朱瑨等二百一十九人
　　○江西南昌府丰城县民言县境穆湖等处圩岸为水荡决三千三百余丈乞发民修筑从之
　　○丁亥敕山西等都挥使司方春时和边民皆务耕种虏或乘时侵掠民不得尽力亩亩宜严兵以备扣至则捕击无事则归屯慎守疆场训练军士且耕且战尔其慎之
　　○戊子木伦河鞑靼女直野人头目卯不花等百八人来朝资马赐之钞币
　　○己丑都察院左都御史陈瑛等言本院右佥都御史俞士吉大理寺少卿袁复苏州治水还未见  君复命先趋私家赍所重载布列盈庭且闻士吉等所至贪受货赂具有实迹大臣黩货慢  君不可容恕命锦衣卫鞫之
　　○庚寅女直野人头目打叶等七十人来朝命置塔等木苏温河阿速江速平江四卫以打絮等为指挥卫镇抚千百户等官赐诰印冠带袭衣及钞币有差
　　○夜有星大如盏青白色尾迹有光出井宿西北行至游气
大明太宗文皇帝实录卷五十一


太宗文皇帝实录卷五十二
　　永乐四年三月辛卯朔  上视太学先是敕礼部臣曰朕惟孔子帝王之师帝王为生民之主孔子立生民之道三纲五常之理治天下之太经太法皆孔子明之以教万世朕  皇考太祖高皇帝膺君师亿兆之任正中夏文明之统复衣冠礼乐之旧渡江之初首建学校亲祀孔子御筵讲书守帝王之心法继圣贤之道学集其大成以臻至治朕承鸿业惟成宪是遵今当躬诣太学释奠先师以称崇儒重道之意其合行礼仪礼部详议以闻礼部尚书郑赐言宋制谒孔子服靴袍再拜  上曰见先师礼不可简必服皮弁行四拜礼部进视学仪注前期一日有司洒扫殿堂设御幄于大成门东上南向设御座于彝伦堂至日学官率诸生迎驾于成贤街左驾至学官及诸生俯伏叩头兴驾入灵星门止于大成门外  上入御幄礼官入奏请具皮弁服次请行礼导引官导  上出御幄就御位百官各就位导引官导  上诣盥洗位搢圭盥悦出圭诣酒尊所酌酒诣先师神位前再拜百官皆再拜搢圭执事官跪进爵  上献爵授执事官奠于神位前出圭再拜百官皆再拜四配十哲两庑如常仪导引官导  上入御幄易常服升舆诣学学官率诸生先列于堂下东西  上至彝伦堂升御座赞唱学官诸生行礼五拜叩头东西序立于堂下三品以上及侍从官以次入堂东西序立赞进讲祭酒司业博士助教四人以次升堂由西门入至堂中赞举经案于御前礼部官奏请授经于讲官祭酒跪受赐讲官坐乃以经置讲案叩头就西南隅设几榻坐讲赐大臣及翰林词臣坐皆叩头序坐于东西诸生圜立以听讲毕祭酒叩头退就本位司业博士助教各以次进讲毕出堂门复位赞唱有制学官诸生列班俱北面跪听宣谕五拜叩头礼毕学官率诸生出成贤街跪俟驾还是日  上亲行释奠礼命吏部尚书蹇义户部尚书夏原吉翰林学士角□羊缙祭酒胡俨分献十哲两庑毕  上御彝伦堂祭酒胡俨讲尚书尧典司业张智讲易泰卦  上谕之曰六经圣人之道昭揭日星垂宪万世朕与卿等皆勉之遂命光禄寺赐百官茶
　　○赐翰林院学士兼右春坊大学士角□羊缙等六员二品金织罗衣各一袭
　　○壬辰命工部修国子监  太祖高皇帝诏书碑亭
　　○礼部奏请立视学之碑  上亲制其文曰朕惟帝王之兴必首举学校之政以崇道德弘教化正人心成天下之才致天下之治唐虞三代之盛率由于兹后世之君其学政或备或否是以治不古若也我  皇考圣神文武钦明启运俊德成功统天大孝  高皇帝龙飞淮甸渡江首建学校亲祀孔子日引儒臣讲论经义求古圣人之道身体力行既统有万方即诏府州县皆立学天下士子云集京师复新作庙学于鸡鸣山之阳亲制教条颁布中外又命天下增广生员复其家府州县皆用春秋有事孔子赐以乐舞德教广被海外诸国及蛮夷酋长并遣子入学教化之隆视古为盛朕缵承大统恪遵成宪乃永乐四年三月朔躬亲庙庭谒先师孔子前期三日雨将事之夕霠云澄霁星纬昭明暨旦天宇穆清旭日鲜丽舍采于庙退即彝伦堂文武群臣咸侍左右师儒在席诸生序列堂下命祭酒胡俨等以次讲经成礼乃还夫学以明道也道之体广大光明配乎天地日月而其实不离乎彝伦日用之间孔子明之上以承尧舜禹汤文武之传下以为后世植纲常开太平于无穷而世之极其尊崇之礼者非于孔子有所增益特以著明其道之至大天下不可一日而无也惟我  皇考继统帝王尊师孔子举天下皆约之使由于斯道是以治化之盛沦浃周遍薄海内外罔不向风慕义朕景仰宏谟夙夜祗敬思惟继承之道不敢怠凰爰因亲学谨叙述  皇考所以致隆治化之本勒碑于庙俾我子孙臣庶尚克钦承于千万年  国子祭酒胡俨等率学官监生上表谢  车驾幸太学赐宴于奉天门仍赐俨及司业张智纻丝罗衣人二袭学官王俊用等三十五员纻丝衣人一袭监生朱瑨等三千七十四人钞各五锭
　　○遣使赍诏封乌思藏巴里藏卜为灌顶国师阐化王赐螭纽王印诰命仍赐白金五百两绮衣三袭锦绮五十疋彩绢百疋茶二百斤其所隶头目并必力工瓦国师大板的达律师锁南藏卜颁赐彩币衣服有差
　　○暹罗国王昭禄群英哆罗谛剌遣使柰必琉球国中山王武宁山南王汪应祖遣其侄三吾良亹等来朝贡马及方物各赐钞币武宁遣送寨官子石达鲁等六人入国子监受学各赐钞三十锭罗衣一袭并夏衣等物
　　○癸巳册中兵马指挥严敬女为鲁王肇煇妃
　　○夜有星大如盏青白色光烛地出亢宿东北行至近浊
　　○甲午设辽东开原广宁马市二所初外夷以马鬻于边命有司善价易之至是来者众故设二市命千户答纳失里等主之
　　○广东高州府信宜县陆毫云峒下水三山徭首盘贵等来朝  上嘉其向化赐赍遣还仍敕有司免其赋役自命凡黎獞苗獠来朝皆如之
　　○乙未革陕西兰州等卫桃花等九十关
　　○置摩云岭关
　　○命兰州卫分兵守之
　　○礼科引奏都察院逮至嘉兴县知县李鉴鉴叩头言臣诚有罪幸  陛下矜恕  上问鉴何罪左都御史陈瑛言鉴受命籍奸党姚瑄瑄弟亨当连坐而鉴不籍亨鉴言初奉都察院文止籍瑄未有亨姓名  上曰罪至于籍不轻矣无上司之文虽当连坐而不籍亦是慎重之意知县无罪其释之
　　○琼州属县生黎峒首罗显许志广陈忠等三十三人来朝初以生黎多未向化遣通判刘铭赍敕招抚至是向化者万余户显等从铭来朝且乞抚其众  上从之授铭琼州府知府专职抚黎仍授显等知县县丞巡检等官赐冠带钞币遣还自是诸黎感悦相继来归矣
　　○丙申宿卫将军奏京师遍街小巷多草屋往往失火延毁官民之居乞下令悉易以瓦  上曰草屋遇风雨湿漏沮洳不可居岂其智不知用瓦之便顾力不足耳尔细人不通人情敢妄言遂逐斥之
　　○戊戌夜有星大如鸡子青白色尾迹有光出紫微东蕃内西北行至云中
　　○庚子升鸿胪寺序班哈只为本寺右寺丞哈只回鹘氏谙通西域言语文字故进用之
　　○辛丑遣指挥哈先千户火儿忽答恍惚儿阿忽来赍书谕鞑靼可汗鬼力赤曰朕嗣天位抚天下体天心以为治惟欲万方有生之众咸得其所今海内海外万国之人悉已臣顺安享太平尝遣使致书可汗谓宜通好往来共为一家而可汗不晤拘我使臣掠我边境自阻声教之外夫天之所兴孰能违之天之所废孰能举之昔者天命宋主天下历十余世天厌其德命元世祖皇帝代之元数世之后天又厌之命我  太祖皇帝君主天下此皆天命岂人力之所能也不然元之后世自爱猷识里达剌北从以来至今可汗更七主矣土地人民曾有增益毫末者否古称顺天者昌逆天者亡况尔之众甲胃不离身弓刀不释手东迁西从老者不得终其年少者不得安其居今数十年矣是皆何罪也哉可汗聪明特达宜敬天命恤民穷还前所遣使者及掠去边境之人相与和好且用宁息尔众同享太平之福顾不伟哉若果负倔强之性天命人穷有所不顾必欲以兵一较胜负朕亦不得独已中国士马精强长驱迅扫之势恐非可汗所能支也可汗其审度而行之文绮二表里往致远意
　　○除广西河池县荒田租二千一百九十石有奇
　　○壬寅  上御奉天殿试礼部选中举人朱瑨等二百一十九人制策曰朕承  皇考太祖高皇帝鸿业舆图之广生齿之繁从古莫比故穷发之地咸为编户雕题椎髻悉化冠裳来虽如归而治虑未浃朕夙夜惟念期在雍熙然十室之邑人人教之且有弗及矧天下之大兆民之众夫存神过化不见其迹欲臻其极谅必有要不明诸心曷由远效唐虞三代之治其来尚矣而汉唐宋之治犹可指而言之自夔典乐教胃子而学校兴而汉唐宋之学校有因革其教化可得而闻自大司徒以乡三物教万民而科目举而汉唐宋之科目有异同其名实可得而议自小司徒经土地而田制定而汉唐宋之制田有屯营其计画可得而言自校人掌王马之政而马政立而汉唐宋之畜牧有耗息其详悉可得而数之数者有宜于右而合于今若何施而可以几治夫政不稽古则不足以验今事不究迹则无以见寔诸生(（博）)[博]古以知今明体以适用陈其当否以著于篇毋从毋隐朕将亲览焉
　　○永和王济烺来朝命皇太子宴之
　　○遣使命灵藏着思巴儿监藏为灵藏灌顶国师授劄思木头目撒力加监藏为朵甘卫行都司都指挥使切禄奔薛儿加俱为都指挥同知各赐诰命袭衣锦绮
　　○命馆觉宗巴斡即南哥巴藏卜为馆觉灌顶国师陇答头目结失古加之子巴鲁为陇答卫指挥使俱赐诰命银币
　　○癸卯女直野人头目速鲁董哈等来朝置吉河卫命速鲁董哈为指挥同知余为指挥佥事镇抚等官赐诰印冠带袭衣及钞币有差
　　○乙巳  上御奉天殿阅举人对策擢林环为第一赐环等二百一十九人进士及第出身有差
　　○丙午  皇孙生赐名瞻墡  皇太子第子也
　　○赐进士林环冠服银带余钞各五锭俱赐宴于会同馆命立进士题名碑于国子监  上虑礼部下第举人中或有遗才复亲试之得文学优等二十一人各赐冠带简周翰蓝最进学于翰林院李弼为汉府伴读王乐孟等十八人肄业于国子监以俟后科
　　○升宝钞提举谭达善武昌县知县张光大为太仆寺丞
　　○是日安南胡＜大互＞劫杀其前国王孙陈天平时镇守广西都督佥事黄中等以兵五千护送天平至丘温＜大互＞遣陪臣黄晦卿等以廪饩迎候及牛酒犒师晦卿及诸从者见天平皆拜舞踊跃中问晦卿＜大互＞不至何也曰安敢不至属有微疾已约嘉林奉迓矣中遣晦卿还促＜大互＞且遣骑觇之往来皆无所见而迎者壸浆相续于路中以为实遂径进度隘留鸡陵将至芹站山路险峻林木蒙密军行不得成列且遇酒潦忽伏发大呼劫天平远近相应鼓噪动山谷寇且十余万中等亟整兵击之寇已斩绝桥道不得前其贼帅遥拜且言曰远夷不敢抗大国犯王师缘天平实疏远小人非陈氏亲属而敢肆其巧伪以惑  圣德劳师旅死有余责今幸得而杀之以谢  天子吾王即当上表待罪天兵远临小国贫乏不足以久淹从者中不得进引兵还时大理寺卿薛嵓被谪在广西中举以辅天平之被劫也嵓在其中即自经死嵓狭州阌乡人慷慨负志操有政治才尝历官镇江知府民皆德之
　　○丁未  上御奉天殿进士林环等上表谢恩
　　○复置曲先卫时安定卫指挥哈三散即思三即等奉安定曲先二卫俱洪武中所置后为朵儿只巴所攻因并曲先入安定居阿真之地比又为西番把秃侵扰不获宁居乞复设曲先卫且请徙治所从之以三即掌曲先卫事给以印章徙治药王淮之地安定卫亦徙于昔儿丁之地
　　○湖广石首县言境内临江万石堤三百七十余丈当大江之冲间为洪水所决而邻境华容安乡皆受其患乞先时修筑从之
　　○戊申户部奏府军等卫千户姚旺等率官军漕运至江南遇暴风坏舟漂溺粮万三千三百七十余石宜责其偿且请付法司治其不慎之罪  上曰仓猝风水之险非人力所及其宥之
　　○夜有星大如鸡子赤黄色尾迹有光出正南行至游气
</div>
    <div class="pagination">
<a href="明实录太宗实录_page28.html">上一页</a><span>...</span><a href="明实录太宗实录_page24.html">24</a><a href="明实录太宗实录_page25.html">25</a><a href="明实录太宗实录_page26.html">26</a><a href="明实录太宗实录_page27.html">27</a><a href="明实录太宗实录_page28.html">28</a><span class="current-page">29</span><a href="明实录太宗实录_page30.html">30</a><a href="明实录太宗实录_page31.html">31</a><a href="明实录太宗实录_page32.html">32</a><a href="明实录太宗实录_page33.html">33</a><a href="明实录太宗实录_page34.html">34</a><span>...</span><a href="明实录太宗实录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
