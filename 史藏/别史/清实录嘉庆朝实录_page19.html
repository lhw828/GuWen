<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 19 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 19 页/共 523 页</h1>
    <div class="content">○以擒获石三保家属功。降苗吴廷梁等、升赏有差。　　

○丙午。命署江西巡抚两江总督苏凌阿、回任。以户部侍郎台布、署江西巡抚。　　

○丁未。享太庙。上亲诣行礼。　　

○遣官祭太岁之神。　　

○惠龄等奏报、夹剿梓山贼匪。得旨嘉奖。千总刘铠等、升擢有差。　　

○戊申。世祖章皇帝忌辰。遣官祭孝陵。　　

○是日立春。顺天府进土牛春山宝座。　　

○上以上辛祈谷于上帝。自是日始。斋戒三日。　　

○己酉。调盛京刑部侍郎傅森、为兵部侍郎。　　

○以办理襄阳军务出力。赏知府张瑢、张璇、花翎。同知萧与洁等、蓝翎。　　

○庚戌。上诣南郊斋宫斋宿。　　

○谕军机大臣等、吉庆等审办海洋盗犯一摺。内称察访江坪地面系闽粤民夷杂处。勾结为匪。如有应行知会安南之处。临时再缮发昭会等语。细思事有所难。如该国王果不知情。自可照会搜捕。今据拏获夷匪罗亚三等供称。安南乌艚。有总兵十二人。船一百余号。并据起获印记。是此项乌艚夷匪。皆得受该国王封号。其出洋行劫。似该国王非不知情。若令会合拏贼。彼岂肯听从。且内地民人。出洋为匪。尚不能官为禁止。何况外夷。傥安南藉词抵饰。何从与之分辨。又值因此生衅。兴师征讨该国耶。吉庆等、惟当于闽粤浙江三省洋面。饬属会擒。遇有外洋驶入夷匪。无论安南何官。即行严办。再此后拏获安南盗匪。审明后当即正法。毋庸解京。以省驿站解送之烦。将此传谕知之。　　

○惠龄等奏报、进剿钟祥窜匪。得旨奖赉。赏三等侍卫江鼎、蓝翎侍卫塔什兰、副将观祥、委章京乌勒兴阿、防御扎勒杭阿、都司岳宁阿、巴图鲁名号。知州阿林、都司郭成绪、花翎。千总刘铠等、蓝翎。侍卫丑保等、升用有差。赏兵丁一月钱粮。　　

○辛亥。祈谷于上帝。上亲诣行礼。　　

○侍太上皇帝御紫光阁。赐蒙古王、贝勒、贝子、公、额驸、台吉、及回部郡王、外藩使臣等宴。赏赉有差。　　

○壬子。上侍太上皇帝幸圆明园。　　

○癸丑。罢水师冬阅凫水。谕内阁、据吉庆等奏、校阅各标营官兵一摺。内称现值冬深阅兵之期。查阅内河水师弁兵。驾驶便利。在船施放枪炮。尚属熟练。凫水爬桅。亦属娴习等语。此语不通。粤东气候虽属和暖。但水性寒冷。且正届隆冬之时。令人赤身入水。究未免不近人情。官兵等若遇追捕洋盗。即赴水擒捉。亦分所当然。至于寻常操演。自应按时练习。即如该督所奏、驾驶兵船。施放枪炮。及爬桅等枝。藉以操练武备则可。至于凫水一节。行之冬令。殊无此理。该督等若故令兵丁等冒寒入水。固觉太不体恤。傥并无其事。仅以一奏塞责。尤属具文非是。嗣后沿海地方。如寻常操演爬桅等枝艺。仍照常演习外。至冬令凫水。断不可行。以示朕体恤水师。准情酌理之意。将此通谕有水师省分各督抚知之。　　

○谕军机大臣等、福宁奏、闲道进攻黄柏山。夺获贼卡。固属一法。但该处山势险峻。兵丁等攀藤附葛。鱼贯而上。究未免冒险。嗣后仍当略加慎重。现在贼势已困。即稍迟数日。朕亦不忍催促。福宁等惟当设法围堵。截贼下山窜逸之路。将此谕令知之。　　

○福宁等奏报、攻夺黄柏山贼卡。得旨奖赉。官弁升擢有差。赏兵丁一月钱粮。　　

○甲寅。调正红旗蒙古副都统晋昌、为镶蓝旗满洲副都统。　　

○乙卯。上侍太上皇帝御奉三无私殿。赐皇子亲藩等宴。　　

○御山高水长。赐王公、大臣、蒙古王、贝勒、贝子、公、额驸、台吉、及外藩使臣等食。至丁巳皆如之。　　

○陕西按察使姚学瑛、革职逮问。以甘肃巩秦阶道先福、为陕西按察使。　　

○丙辰。上侍太上皇帝御正大光明殿。赐朝正外藩等宴。　　

○丁巳。上侍太上皇帝御正大光明殿。赐大学士尚书等宴。　　

○谕军机大臣等、李奉翰等奏、丰汛坝工。于本月初九日。东西两坝。同时并蛰。口门共宽十四丈余尺。又称该处土性沙松。易于蛰矬。但向来豫省地性松浮。遇有漫口时。亦即堵合。南河多系胶泥。非豫省可比。何致屡镶屡蛰。看来该河督等所称。未免藉口之词。必有办理未妥处所。坝工进占。向系层土层柴。此时或将用土处酌减。多用柴石。并于坝后再行加镶追压。以期十分坚实。是否应如此办理。著酌量筹办。使坝工一律稳固。亦不必拘泥迁就。其引河下游。有无高仰。及归入正河处所。有无淤垫阻滞。并著李奉翰等亲加履勘。毋仅委之工员。稍存回护将就之见。现在凌汛虽过。即日便届桃汛。重运俱已北上在途。毋再迟延。自干重咎。将此谕令知之。　　

○戊午。谕军机大臣等、惠龄等奏、官兵剿截后。余匪复向秦家楼屯聚。襄阳一带。无险可扼。官兵尚觉不敷。请将湖北调去官兵彻回。所见亦是。昨因东乡贼匪。令明亮、额勒登保、德楞泰、速赴协剿。今据奏到情形。转为紧要。此时明亮等竟当同赴襄阳。所有湖南应彻兵丁。除川兵速回本省外。其所调湖北之兵。著即带至襄阳。并于所调各省兵内。酌带若干。先将该处剿净。再察看情形。移兵他处。傥明亮等起程后。惠龄等已剿办完竣。即咨会明亮等停止前来。酌量何处紧要。知照伊等分赴。至所称楚豫两省教匪甚多。此等匪徒。甘心从贼者固多。被贼逼胁者亦复不少。惠龄等仍当豫为出示开导。俾贼党解散。于剿捕更为得力。将此各传谕知之。　　

○己未。谕军机大臣等、观成等奏、贼匪复犯东乡。官兵众寡不敌。致被抢占。并戕害文武各员。竟不成事。此时兵力既不敷调拨。惟当加意固守。转不得冒昧前进。致有损失。即宜绵所带兵力。亦属无多。仍须慎重。前所调陕甘兵丁。应即催令速赴。昨已令明亮、额勒登保、德楞泰、前赴襄阳。今东乡尤为紧要。著明亮、德楞泰、二人。将四川应彻兵。先带数百名。驰赴东乡。余另派将领分起续往。至惠龄一路。即著额勒登保、带彻回湖北兵丁。速赴襄阳。庶两处皆有多兵。可期迅速集事。　　

○庚申。谕军机大臣等、昨据惠龄奏、安襄一带。贼人生长熟习。因思军营雇募乡勇甚多。且百姓中必有素属良善。切龄贼匪者。何不令作为乡导。访明偏僻小路。或声东击西。或出其不意。邀截迎击。即于贼人窜逸小路。豫为埋伏计诱。用兵之道。在于出奇制胜。并有以少击多。以寡胜众者。岂贼匪万余。必须官兵数倍攻围。方能剿净乎。将此传谕知之。　　

○调盛京礼部侍郎德瑛、为盛京刑部侍郎。以都察院左副都御史宝源、为盛京礼部侍郎。　　

○调镶白旗汉军副都统黄文燝、为广州副都统。广州副都统范建中、为镶白旗汉军副都统。　　

○辛酉。上还宫。　　

○壬戌。上诣大高殿行礼。　　

○辛圆明园。　　

○谕内阁、本日召见福建建宁镇总兵德克登布、人甚平常。奏对亦不明晰。且该员从未出兵。难胜总兵之任。德克登布。著以头等侍卫用。所有福建建宁镇总兵员缺。著魁伦于海坛镇特克什布、金门镇富森布、二员内。奏明拣调一员。其所遗水师一缺。著许廷进补授。　　

○明亮等奏报、擒获产逆吴廷玉、吴廷英等、押赴平陇正法。得旨嘉奖。　　

○改建贵州铜仁府属嗅脑地方石城。从巡抚冯光熊请也。　　

○癸亥。以故喀尔喀扎萨克贝子巴尔准多尔济子喇什纳木扎勒、袭爵。　　

○转兵部右侍郎富俊、为左待郎。　　

○甘肃布政使张朝缙、缘事革职。以四川按察使杨揆、为甘肃布政使。　　

○甲子。孝圣宪皇后忌辰。遣官祭泰东陵。　　

○上侍太上皇帝诣恩慕寺恩佑寺行礼。　　

○以贵州贵西道张继辛、为四川按察使。　　

○调江宁副都统策巴克、为京口副都统。更名阿玉什。以太原城守尉赓音苏、为江宁副都统。　　

○乙丑。宜绵奏报、攻克太平通天观。斩贼首黄自荣等、得旨奖赉。赏道员李鋐、知府托铭、参将李文蔚、游击永明、韩以明、谢开先、花翎。都司张应魁等、蓝翎。余下部议叙。赏兵丁一月钱粮。　　

○惠龄等奏报、进剿禹山等处贼匪。得旨嘉奖。赏三等侍卫。色克通阿、台斐英阿、保邦、巴图鲁名号。协领吉善、游击六十五、泰安、那尔泰、都司刘管城、李英多、张攀桂、花翎。防御西林泰等、蓝翎。侍卫额尔金泰等、升擢有差。　　

○丁卯。谕军机大臣等、据冯光熊奏、南笼府狆苗滋扰。驰往查办。该处狆苗纠众焚抢。自系与湖南苗匪气类相通。勾结窃发。此时冯光熊虽已前往。但贵州苗疆关系紧要。一切调度机宜。恐冯光熊一人照料难周。现在黄柏山贼匪。已经管兵连夺贼卡。即日歼除。无须勒保在彼帮办。著即轻骑减从。驰赴南笼。不必再带攻剿黄柏山之兵。至黔省现调官兵。尚恐不敷。并著珠隆阿。张玉龙。即将应彻回贵州之兵。速行带领前赴南笼。或再将他省应彻之兵。酌一一二千名。总当星速剿捕。以期蒇事。　　

○戊辰。上奉太上皇帝命。敕谕暹罗国王郑华、九服承风。建极著会归之义。三加锡命。乐天广怙冒之仁。旧典为昭。新纶用沛。尔暹罗国王郑华、屡供王会。久列藩封。兹于嘉庆二年。复遣使臣奉表入贡。鉴其忱悃。允荷褒扬。至以天朝叠庆重厘。倍呈方物。具见国王输诚效顺。弗懈益虔。实属可嘉。国家厚往薄来。字小柔远。自有定制。更念尔国僻处海陬。梯航远涉。业经备物呈进。若从摈却。劳费转多。是以特饬所司。将此次所进贡物。俱行收受。加赐国王文绮等件。嗣后祇须照常呈进一分。毋庸增添。如国王仍前备进两分。即饬广东督抚发还一分。以昭定制而示体恤。王其祗承眷顾。益懋忠纯。永膺蕃庶之恩。长隶职方之掌。钦哉。特谕。　　

○谕军机大臣等、吉庆等奏、击沈陈阿宝夥匪船只。拏获盗犯冯亚四等、据供前因患病。未与出洋。但前此抢夺陈阿宝尸身盗船。曾否得有下落。又前解到夷匪阮亚星等、所供光中景盛字样。现讯之该犯。据供光中系景盛父亲。光中病故。即系景盛接手。光中是否黎姓支裔。抑即系阮岳占据年号。其接手之景盛。是否系阮岳之子。此等外夷名号。原无足重轻。著吉庆于无意中留心查访。遇便具奏。　　

○朝鲜国王李算、遣使表贺万万寿、万寿、冬至、元旦、四大节。增贡方物。赏赉筵宴如例。　　

</div>
    <div class="pagination">
<a href="清实录嘉庆朝实录_page18.html">上一页</a><span>...</span><a href="清实录嘉庆朝实录_page14.html">14</a><a href="清实录嘉庆朝实录_page15.html">15</a><a href="清实录嘉庆朝实录_page16.html">16</a><a href="清实录嘉庆朝实录_page17.html">17</a><a href="清实录嘉庆朝实录_page18.html">18</a><span class="current-page">19</span><a href="清实录嘉庆朝实录_page20.html">20</a><a href="清实录嘉庆朝实录_page21.html">21</a><a href="清实录嘉庆朝实录_page22.html">22</a><a href="清实录嘉庆朝实录_page23.html">23</a><a href="清实录嘉庆朝实录_page24.html">24</a><span>...</span><a href="清实录嘉庆朝实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
