<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 593 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 593 页/共 1316 页</h1>
    <div class="content">
○策试天下贡士刘可毅等三百一十七人于保和殿。制曰。朕纂承大宝。今十八年。仰诵列朝圣训。亲奉皇太后明教。期与薄海内外极养治之道。一以爱民为心。以钦若天命。每于边圉之要。朝觐之仪。仓庾之储。兵屯之制。咸据旧以鉴新。将执中而立极。嘉与宇内之士。共臻上理。尔多士其进谋诵志。以沃朕心。西藏屏蔽川滇。为古吐蕃地。何时始通朝贡。地分四部。由中国入藏有三路。幅员广狭奚若。试详言之。元置吐蕃宣慰司。及碉门等处宣抚司。复置乌思藏郡县。以八思巴领之。其沿革若何。唐时吐蕃建牙何地。阿耨达当今何山。其相近大山有几。雅鲁藏布江为藏中巨川。而澜沧江潞江之属。亦发源藏境。能究其原委欤。由藏至天竺。程途远近何如。中隔部落几许。亦考边备者所宜知也。五礼之目。宾居其一。周礼大宗伯以宾礼亲邦国。其别有八。而朝之别又居其四。其说若何。书五载一巡狩。群后四朝与礼记王制不同。而秋官行人六服。与周语五服相抵牾。其说果可通欤。郊特牲族。币无方一节。盖诸侯朝天子庭实之礼。于他书有可证否。朝位宾主之闲。儒者讲说不一何以办之。古诸侯朝天子礼。自周官外。存于今者尚有遗篇欤。自秦罢侯置守。无复古仪。杜氏通典分为四条。其目若何。于义当否。可详说之。周官仓人主藏九谷。廪人主藏九谷之数。赒赐稍食。即今京通仓之制所昉也。后世有治粟内史。摉粟都尉。仓部郎等官。专司其事。其官名沿革时代先后尚可考也。明初置京通仓。以户部司员经理之。其以尚书侍郎专督仓场。始于何年。所属更有何官。与今制若何。能悉数之欤。前代良法。积久弊生。偷漏之私。烂蒸之患。欲彻底清厘。果有尽善之策欤。三代之盛。寓兵于农。因井田以供军实。自秦以来。法久坏矣。汉文帝募民耕塞下。于是始有屯田之法。盖犹具兵农合一遗意。历代相沿。大端莫易。而汉时行于西域者为较详。车师渠犁乌孙伊循等名。今为何地。校尉都护等官。置于何时。傅介子常惠郑吉诸人。所屯者为当时何地。赵充国屯田一疏。经画周详。所陈便宜十二事。能举其要否。自时厥后。六朝唐宋言屯田者。皆沿汉法。或以民屯。或以兵屯。能援古证今究极利弊。而详陈之欤。此皆御世之要图。经国之大业也。朕嘉先圣之道。修古帝王之行事。凡以求于生民有济。汉武有言。君者心也。民犹肢体。夫广仁益智。莫善于问。乘事演道。莫善于对。其言也典。其致也博。策之谓也。多士勤学洽闻。能宣究其意者。毋泛毋隐朕将亲览焉。　　

○乙卯。上奉慈禧端佑康颐昭豫庄诚寿恭钦献皇太后幸醇贤亲王园寝。赐奠。上致祭行礼。　　

○丙辰。黑龙江将军依克唐阿奏、剿办绥化厅属教匪。得旨、著饬拏逸匪刘振庆等务获惩办。毋留余孽。摺包　　

○以随营年久。赏骁骑校希林布四等侍卫。在大门上当差。摺

包　　

○豁免云南宣威、师宗、二州县被灾田亩应徵钱粮。摺包　　

○丁巳。孝慎成皇后忌辰。遣官祭慕陵。　　

○上御养心殿。召读卷官入。亲阅定进呈十卷甲第。　　

○谕军机大臣等、有人奏、请饬严申军律以安良民一摺。据称福建陆路提督孙开华。上年剿办德化匪徒。迁延观望。以致逆首陈拱、得以乘闲逃匿。该提督所部。向无纪律。此次摉捕陈拱。所过虏掠奸淫。焚烧庐舍。良民久遭蹂躏。若不聊生。请饬严申纪律等语。孙开华于剿办德化匪徒。日久未将匪首擒获。已难辞咎。业经降旨。格外加恩。该提督宜如何激发天良申明军律。认真摉捕。若如所奏各情。实堪痛恨。即著孙开华严饬各将领。整顿营规。约束兵丁。不准丝毫骚扰。以安闾阎。并将匪首陈拱等。赶紧设法拏获。勿任久劳兵力。傥仍不知振作。纵令各该兵丁任意扰害。或别致激生事端。定惟孙开华是问。该提督当知宽典不可再邀也。将此传谕知之。　　

○又谕、有人奏、福建陆路提督孙开华。剿办匪徒。日久无功。匪首陈拱。逃窜未获。该提督军律不严。所部弁勇。到处虏掠奸淫。焚烧庐舍。致地方久遭蹂躏。民不聊生等语。孙开华剿办德化县匪徒。时逾数月。匪首陈拱。未能拏获。若如所奏各节。不特渠魁漏网。日久稽诛。且劳师糜饷。扰害闾阎。殊堪痛恨。本日已有旨严谕孙开华整顿营规。务获匪首。并著希元将所参各节。确切查明。据实参奏。毋稍徇隐。另片奏、闽省建安瓯甯两县钱粮。向由粮房包收。往往以代垫民欠为辞。加倍取偿。百姓不堪苦累等语。著希元详细查明。革除积弊。以苏民困。原摺片著钞给阅看。将此谕令知之。协修官李翘燊恭纂　　

总纂官熊方燧恭辑监修总裁世恭阅四签十一月初二日正总裁那月日专司藳本陆恭覆阅癸丑七月十三日　　

徐月日　　

荣月日副总裁唐月日　　

宗室宝恭阅二签三月二十七日

　　

陈恭阅二签二月初一日　　

熙月日　　

郭恭阅一签五月二十日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百十一　　

光绪十八年。壬辰。五月。戊午朔。上御太和殿传胪。授一甲三人刘福姚为翰林院修撰。吴士鉴、陈伯陶、为编修。赐进士及第。二甲恽毓嘉等一百三十二人。赐进士出身。三甲饶宝书等一百八十二人。赐同进士出身。　　

○谕内阁、光裕等奏、库存祭器被窃将直班兵役讯办并自请议处一摺。陵寝祭器。该管各员。自应认真典守。岂容少有疏失。此次纯惠皇贵妃园寝祭器。竟至失去一百六件之多。该官兵等所司何事。殊堪诧异。现经光裕等将直班兵役等。交遵化州严行审讯。即著顺天府、五城御史、直隶总督、各饬所属。一体勒限严缉。务将贼犯拏获惩办。总管翼长及直班官兵人役。并著光裕等查明参办。光裕、意普、英廉、未能先事豫防。亦难辞咎。均著先行交各该衙门议处。遵化州知州陈以培、蓟州知州赵文粹、经光裕等牌调审案。均托故不到。著一并交部议处。现月　　

○直隶总督李鸿章奏、天津至热河。创办电线。经由之处。请饬地方文武一体保护。如所请行。摺包　　

○补铸直隶永定河北岸同知关防。从总督李鸿章请也。摺包　　

○以天津武备学堂期满出力。予候选知府荫昌等升叙加衔有差。摺包　　

○己未。上御黄幄。阅侍卫步射。外记注　　

○谕内阁、张联桂奏、斋匪滋事。调兵剿办情形一摺。上年冬闲及本年春闲。广西上林县宾州等属。有匪徒莫自闲农廿□富帼等。句结党与持斋诵经。谋为不轨。经该抚调拨各营。会同地方文武各员。分路剿办。先后将匪首等拏获正法枭示。该地方现已敉平。办理尚为妥速。即著张联桂将善后事宜。妥为经理。并饬严拏逸匪朱谱明等。务获惩办。所有在事出力之宾州知州朱蕡、著以知府在任候补。上林县知县王方田、著俟补直隶州知州后。以知府用。把总谢保贵、著以千总拔补。以示鼓励。另片奏、西林县属匪徒韦卜正等。聚众滋事。当派官军兜剿。立将匪巢荡平。并将匪首弋获讯办等语。此案在事出力官绅。著准其择尤保奖。毋许冒滥。潞城巡检龙恩荣、代防潞城汛千总许显英、仓惶请兵。西林县知县邵利仁、未能迅速查办。均属咎有应得。龙恩荣、许显英、俱著即行革职。邵利仁著开缺另补。现月　　

○谕军机大臣等、长顺奏、司库旧存赏发开国方略盛京通志渊鉴类函等书。前因测绘吉林舆图。将各书检出备查。暂存内署。嗣遇火灾。延烧官宅。书亦被毁。请将前项被灾之书。每种颁发一部。开单呈览等语。钦颁书籍。理宜敬谨收藏。岂容稍有疏失。且该处官署被焚。系十六年三月闲事。此项书籍被毁。自应即时奏明。乃直至纂修志书待查。始行陈明。尤属不合。长顺著传旨严行申饬。所请补颁各书。本日已谕令武英殿查明办理矣。将此谕令知之。现月　　

○以年老多病。休致广西参将黄观光。摺包　　

○庚申。孝诚仁皇后忌辰。遣官祭景陵。照例　　

○引见庚寅科散馆人员。得旨、文廷式、吴荫培、业经授职。二甲庶吉士朱益藩、郑叔忱、陈光宇、许晋祁、杨捷三、刘成杰、姚士璋、吴怀清、杨士骧、李经畬、江云龙、徐兆玮、吴煦、朱锦、刘尔炘、郑锡光、启绥、王以慜、黄绍第、朱景轼、杨承禧、王景禧、光毓瑞、蔡曾源、孟庆荣、李立元、范仲垚、吴桂丹、徐继孺、田庚、赵惟熙、王安澜、王修植、夏寅官、汪凤梁、潘宝琳、华俊声、李骥年、谢佩贤、载昌、孙百斛、黄曾源、杨家骥、俱著授为编修。三甲庶吉士刘树屏、方霆、张学华、高润生、王塾、黄履初、阎志廉、姚文倬、黄绍曾、俱著授为检讨。孙笥经、俞明震、薛启荣、何声灏、王海涵、陈宝璐、崔广沅、韦履洁、王沛棻、王庆平、叶文铨、任文灿、李晋熙、霍勤燡、仇继恒、管象颐、胡安铨、陈文塽、郑文钦、李孝先、洪嘉与、夏曾佑、宋子联、俱著以部属用。黄澍棻、黄家杰、晁鸿年、丁良翰、王公辅、王玉森、王祖畬、王全纲、孔繁昌、吴庆祥、刘崇照、王敩成、葛振元、陈启绪、夏之森、林仰崧、冯端、俱著以知县即用。繙泽庶吉士儒林、启通、奎善、俱著授为编修。现月　　

○命刑部尚书贵恒、都察院左都御史孙家鼐、教习庶吉士。现

月

　　

○辛酉。谕军机大臣等、都察院奏、湖南京官郎中张闻锦等。以水患日迫。请复旧堤。绘具图说。赴该衙门呈递一摺。据称湖北藕池口等处。湖阳溃决。灌入湖南常德府属。被害最重。惟有规复旧堤。堵塞溃口。或于藕池口东南。筑长堤一道。兼浚深洪。俾引入大江。由江入海。以消上下游水患等语。藕池口溃堤情形。前经张之洞亲往查勘。奏陈大概。拟与湖南巡抚会商办理。现在该处水势。究竟如何。该督抚等曾否妥筹办法。此次张闻锦等所呈各节。是否可行。著张之洞、谭继洵、张煦、会同悉心商酌。妥议办理。总期于湖南北两省地方。均无妨碍。以弭水患而卫民生。原摺呈均著钞给阅看。原图一件。并著发交张之洞等阅看后。仍行缴回。将此各谕令知之。现月　　

○甲子。上御黄幄。阅侍卫步射。　　

○谕内阁、李瀚章奏、匪徒拜会滋事。剿捕净尽。请将出力暨阵亡员弁分别奖恤一摺。广东阳江厅属地方。有匪徒谭运青等。沿袭久经禁绝之三合会旧名。聚集多人。分为十族。盘踞大仁山白空石筑墙掘濠。势甚猖獗。经李瀚章会商提督郑绍忠、遴派参将颜金等。督率勇营。并力进攻。先后擒斩匪首梅菉四、黄继义、林得三、郑亚林、及悍贼多名。夺获枪械多件。匪首谭运青续被兵差拏获。经李瀚章派员讯明各犯。正法枭示。解散胁从。地方安静如常。办理尚为迅速。所有出力各员。自应量予奖励。尽先参将南韶连镇右营都司颜金、著以副将在任尽先补用。候补都司惠州协左营守备白琚、著以游击在任尽先补用。佛冈营左哨千总罗扬贵、连阳营左哨头司把总魏陆、均著以守备在任尽先补用。降补府经历县丞辛光萃、著留于广东补用。阵亡之把总刘有升、外委黄得成、曾满、均著交部照阵亡例从优议恤。现月　　

○以记名提督聂士成为山西太原镇总兵官。现月　　

○旌表殉夫烈妇。山西大同县知县李翊燽继妻熊氏。摺包　　

○乙丑。上诣颐和园乐寿堂。问慈禧端佑康颐昭豫庄诚寿恭钦献皇太后安。外记注　　

○命盛京户部侍郎绵宜验收福陵明楼等处工程。摺包以前陕西延绥镇总兵庆连为云南普洱镇总兵官。现月　　

○以枪毙三命。革云南普洱镇总兵覃修纲等职。并逮问。摺包　　

○予积劳病故。奉天记名总兵程楠森、倏补防御裕光、例恤。摺包　　

○丙寅。两广总督李瀚章奏、赤溪厅绅民钟凤翔等捐建厅城。以资保护。下部知之。摺包　　

○孙毓汶因病续假。以礼部尚书李鸿藻兼署刑部尚书。现月　　

○戊辰。谕军机大臣等、有人奏、捐重累商。恳恩饬免一摺。据称茶商捐助两湖书院经费。传闻督臣仅照原定捐章减去三分之一。约计各项茶捐。每年犹须银二万两内外。又有杂费及留难等事。种种扰害。茶市萧条。国课日亏。请饬蠲除等语。前据张之洞覆奏。酌减抽收茶捐。如稍有妨碍。及商情不便之处。即行奏明裁撤。至今将及一年。若如所奏各情。茶商苦累如此。该督迄未据情入奏。仍著张之洞悉心妥筹。务须体恤商艰。如果实有未便。自应早为裁撤。以苏民困。原摺著钞给阅看。将此谕令知之。寻张之洞奏、查明茶商捐助书院经费。并无累商妨课等情。遵旨妥筹。即行裁撤。以杜藉口。报闻。摺包　　

○又谕、御史讷清阿奏、匪徒显道神王平等开设锅伙。请饬查拏等语。著步军统领衙门、顺天府、五城御史、查照原奏所开各犯。按名严拏。务获惩办。现月　　

○以拏获会匪出力。予江西知县彭履德等升叙有差。摺包　　

○庚午。以近畿各属雨水稀少。上诣大高殿祈祷行礼。　　

○遣贝勒载濂诣时应宫。贝勒载滢诣昭显庙。贝子奕谟诣宣仁庙。辅国公载泽诣凝和庙拈香。现月　　
</div>
    <div class="pagination">
<a href="清实录光绪朝实录_page592.html">上一页</a><span>...</span><a href="清实录光绪朝实录_page588.html">588</a><a href="清实录光绪朝实录_page589.html">589</a><a href="清实录光绪朝实录_page590.html">590</a><a href="清实录光绪朝实录_page591.html">591</a><a href="清实录光绪朝实录_page592.html">592</a><span class="current-page">593</span><a href="清实录光绪朝实录_page594.html">594</a><a href="清实录光绪朝实录_page595.html">595</a><a href="清实录光绪朝实录_page596.html">596</a><a href="清实录光绪朝实录_page597.html">597</a><a href="清实录光绪朝实录_page598.html">598</a><span>...</span><a href="清实录光绪朝实录_page594.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
