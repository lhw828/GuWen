<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1258 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1258 页/共 1860 页</h1>
    <div class="content">○以辅国公正白旗蒙古都统永玮、为内大臣　　

○壬午。上诣畅春园、问皇太后安　　

○诣大高殿、寿皇殿、行礼　　

○还宫　　

○吏部议准、江西巡抚海成奏称、吉安府属永新县学。文风颇盛。向设教谕一员。办理殊为竭蹷。请裁事简之永宁县学训导。改设永新县学训导。从之　　

○癸未。孝慈高皇后忌辰。遣官祭福陵　　

○谕、前以江宁藩司所属积欠银米。为数甚多。其中有本年偶被水灾之州县卫。恐难以一例徵输。因谕令萨载、确查具奏。候朕另降恩旨。今据奏称、安东等七州县卫。节年灾田积欠。通共未完银三万九千七十七两零。米麦豆谷六万七千二十七石零。各该处本年夏秋。偶值霖涨。二麦失收。输将未能踊跃等语。安东等七州县。虽属一隅偏灾。但既被水歉收。若复将逋赋催科。民力未免拮据。著加恩将安东县未完银一万六千八十三两零。米麦四百五十五石零。山阳县未完银二千九百五十一两零。米麦八千六百八十九石零。阜宁县未完银八千三百一两零。米麦谷五千九百九十九石零。清河县未完银六千八百一两零。米八千八百九十二石零。大河卫未完银三百三十两零。米谷豆一千二百六十七石零。海州未完银四千二百七十九两零。米麦六千七百六石零。沭阳县未完银三百三十一两零。米麦三万五千一十六石零。概予豁免。俾灾区黎庶。均免追呼。该督抚其董率所属。实力经理。务令恺泽普沾。毋任吏胥侵蚀弊混。以副朕体恤穷檐之至意。该部即遵谕行　　

○又谕、据宗人府奏称、宗室永王□乇、公永扬、兄弟互相控告之处。俱系琐屑家务。及争产打死家奴下人。互相翻控之事。伊等俱系近派宗室。理宜循分安静。乃以同胞兄弟。构衅相倾。实属有玷宗室颜面。朕披览之下。不胜发指。永扬所袭公爵。并非军功劳勚。乃朕特恩令其承袭者。今乃如此狂悖妄行。永扬著革去公爵。不准承袭。永扬、永王□乇、照依弘敏。交宗人府永远圈禁。其附从控告之绵磐、绵亮、绵谟、绵鼐、著带往宗人府。令王公眼视。每人重责四十板　　

○是日起。上以孟冬享太庙。斋戒三日　　

○甲申。谕曰、阿肃有侍讲缺出。即行补用。并著在日讲起居注官上额外行走　　

○又谕曰、安泰、图尔都、著兼管火器营事务。弘旿、齐哩克齐、著管理健锐营事务。此二营、既俱添大臣管理。著伊等轮班在本营住宿。既可亲身训练。亦且便于约束官兵。不致生事。断不可仅委之营总章京等　　

○又谕曰、弘敏原系宗人府圈禁之人。致永王□乇、永扬、肆行出入。互谋滋事。此皆宗人府王大臣等、平日不严加稽查疏懈之故。甚属非是。著交宗人府王公等、嗣后凡有圈禁之人。务须留心严加稽查。不可仍令人出入。以致怠忽从事。再弘敏、永王□乇、永扬、三人。如在宗人府圈禁。伊等同居一处。未免复滋事端。弘敏、永王□乇、永扬、俱解往热河。交三全管束。不得令出房门。严行圈禁　　

○又谕曰、永扬承袭公爵。原系皇考加恩承祀直郡王者。今已获罪。不准承袭。然承祀一事。不可无人。著施恩赏给奉恩将军。令弘晌兼摄。弘晌现在盛京将军之任。伊在京一应家务。即令伊子永多办理　　

○又谕曰、乾清门行走副都统喇特纳、乃淑慎公主养子。今已病故。著施恩赏银三百两。仍派御前侍卫都统五福、擕带茶酒赐奠　　

○谕军机大臣等、据彰宝奏、户撒土司赖君爱、被伊族匪赖君赐、赖小五等、挟仇杀害。凶犯尚未擒获一摺。所办殊未妥协。此案赖君赐等、既与赖君爱挟有夙嫌。不服管束。于上年冬间。经赖君爱驱逐避居。彼时地方官、即应查明严加惩治。将此二犯、移置内地羁管。使其无由滋事。乃任其徙居遮放陇川一带。藏匿山箐。以致酿成衅端。已属非是。及本年四月内。该犯等竟敢逞凶。仇杀本官。该地方文武员弁。尤当一面禀报。一面上紧严拏。毋使兔脱。乃复听其潜入野人山寨。迄今半年。尚未弋获。安知其不窜入缅匪地界。以图避匿。该管各员。玩懈贻误若此。咎无可辞。即应严参究治。乃彰宝仅称、如逾限不获。将该管文武官员。照缉凶不力例。查参议处。又属错误。此等边防要地。遇此纵凶误公案件。岂可复援内地寻常缉凶之例。彰宝办理此事。实属宽徇。著传旨申饬。并令将该管文武各员。即行查明。据实严参。并饬将各犯。迅速勒限。严拏务获。勿使漏网。仍将何日获犯之处。即行覆奏　　

○又谕、昨春吴坛奏、苏州藩司所属积欠五十余万两。已完四十余万两。惟余尾欠漕项五万余两。曾降旨加恩宽免。以示奖劝。而江宁藩司所属。积欠尚多。去冬萨载曾经奏及。随谕令查办。今春闵鹗元奏、江宁各属历年积欠银米。多至四十九万八千零。因交萨载详查。嗣经该抚分别熟田灾田二项。开单覆奏。复令其查明灾田积欠实数奏闻。今已据萨载所奏。特颁恩旨。将安东等七州县卫。未完银三万九千七十七两零。米麦豆谷六万七千二十七石零。概行蠲免矣。至于熟田项下积欠。尚复不少。该省连岁丰收。小民输将自易。何以积年尾欠。仍积有数十万之多。况苏州藩司所属各府州之财赋。较江宁所属较重。何以苏州等属。及早清完。而江宁等属旧欠。尚多至如许。今灾田积欠。又复特予蠲除十万有余。小民具有天良。感恩奋勉。尤当踊跃输将。不宜复有悬宕。著传谕高晋、萨载、即将江宁藩司所属积欠银米。饬令上紧按限催徵。毋再任其拖欠。仍将如何催办之处。即行奏闻　　

○又谕曰、阿桂等奏、金川大头人丹巴沃咱尔、屡次在卡外喊叫。求见额森特。并节具禀词等情。贼酋狡恶愈甚。其始求将甲尔木等处官兵彻退。并为僧格桑求情。继称土司等要想赎罪。并欲前来请安。信口支饰。诪张为幻。后乃称遣人赍药前往。将僧格桑药死。付出其尸。如此悖诞。实堪发指。而恳派人前往。并思藉此诱惑羁留。其叵测更为可恶。且金川土司。平日见内地文武官弁。皆叩头尽礼。今此两次所具之禀。直斥为你我。尤属毫无忌惮。阿桂等自当切齿痛恨。所称贼酋如此狡诡。除一并剿灭之外。断无他义等语。所言甚是。必当坚持此心。又奏收复小金川。惟俟吉林兵到来。即可同时并进。亦祇可如此办理。并据明亮等奏称、据上下宅垄头人色尔结等、情愿作为向导。其汗牛一带。即可临时暗差妥人。密为宣布。此亦进兵时之机会。看来收复小金川。其事尚易。阿桂等惟当努力进攻。不宜稍缓。并于剿复美诺、底木达、等处时。务将僧格桑、及七图安都尔、蒙古阿什咱、并莎罗奔、冈达克、及其头人丹巴沃咱尔、一并擒获。断不可听其仍窜回金川。方为妥善。至收复小金川之后。进剿金川。其势实难中止。且就现在贼酋情形而论。亦断无不能乘机攻克之理。设或存得半而止之见。毋论费用不能全省。且贼人万一扰至打箭炉附近地方。又岂能置之不办。与其另起炉灶。何如趁势直进之为一劳永逸乎。阿桂等惟当力持定见。迅奏肤功。伫膺茂赏　　

○刑部议覆、江西巡抚海成奏称、免死减等各项人犯。在配复犯他罪者。向例、流犯复犯流罪。例不重科。祇于配所拘役四年。但情节较重之犯。恐不足示创惩。请嗣后此等人犯。除寻常案件。仍照律办理外。其有情节凶恶。非定例所能该括者。即照比拟加减之例。随事议拟。从之　　

○定边右副将军广州将军明亮、参赞大臣副都统富德奏、僧格桑去冬窜入金川以后。自知罪在不赦。未敢遣人到卡通名。惟贼酋索诺木弟兄。假恭顺为词。屡在思纽前敌。喊叫请安。必探知将军阿桂已往西路。现在军中作何动静。冀令进营觇视。情实可恶。当经臣明亮、令土守备阿忠保、严行指斥而去。此时在营将士。皆知贼番外示乞怜。心怀叵测。不肯稍为所愚。自七月以来。将各要隘分布严密。在营兵皆得更番休息。臣明亮、恐兵久而生惰。令各将器械比试。并令虚作鸟枪连环进步。既使习劳以健其筋骨。复坚其同仇敌忾之心。臣富德、抵营后。将山形地势。亲为巡历。并察看士卒气象。均极整齐可用。臣等拟将荆州驻防兵一千。滇兵一千。俟陆续到来。俱令在大营前后分驻。使与旧兵相处。俾上山打仗情形。先为熟习。臣等再于查卡之便。随时鼓励训导。得旨嘉奖　　

○前任四川总督刘秉恬奏、前因大兵即日云集。米石未甚充裕。臣自日隆起程。沿途催趱粮运。先抵卧龙关。次至桃关。挨站查回。兹截至九月初十日止。日隆军营、存米五千五百余石。达林巴宗、存米二千余石。从此逐日加运。可无缺乏。至由桃关至日隆。中有巴朗拉、纳瓦、天赦山。气候恶劣。山势险峻。登陟颇艰。而此次新来满洲劲旅。以习贯乘骑之人。经过诸山。行走从容。毫无疲乏。指日振师进剿。定能鼓舞争先。直犁巢穴。报闻　　

○以翰林院侍讲观文、李汪度、候补侍讲阿肃、俱充日讲起居注官。编修陆费墀、王懿修、俱署日讲起居注官。　　

○赈恤云南浪穹县、本年水灾贫民。并蠲新旧额赋　　

○乙酉。孝敬宪皇后忌辰。遣官祭泰陵　　

○谕、现在纂订日下旧闻考。著窦光鼐、随同校办　　

○又谕、向来吏部推升文职人员。曾令该督抚等出具考语。送部引见。而兵部推升之武职。送部引见时。该督抚并不出具考语。所办尚未画一。此等推升人员。部中不过因其历俸既深。循资叙擢。至其平日居官之优劣。及于营务是否有益。惟该督抚为能深悉。嗣后著各督抚、遇有论俸推升武职人员。于给咨送部时。亦照文职例。出具切实考语咨部。兵部于带领引见时。注明绿头签上。候朕临时酌量录用。著为令　　

○谕军机大臣等、据李侍尧等奏、审拟逆犯陆李能倡造逆词、纠众拒捕不法一案。已批三法司核拟速奏矣。至摺内称、逆夥黄明显、与陆特添、至古零地方。直入巡检衙门。索取夫马。经巡检覃子仪盘诘。搜出逆书。拏获解府等语。是此案发觉。由该巡检留心盘获所致。其人甚属能事可嘉。因于摺内批令送部引见。及细阅覃子仪系土职巡检。恐其未习礼仪。不敢引见。著该督等询问该巡检。如情愿来京引见。即给咨送部。原可照流官之例。量予擢用。伊必更加荣幸。设或不谙内地公务。及惮于远行。亦不必勉强。即著赏银一百两。酌给加一等顶带。以示鼓励。其土知州岑宜栋、一闻案内有姓氏干连。即行拘管族人。自赴协缉。拏获首犯。颇属守法奉公。并著赏银一百两。给以四品职衔。用昭优奖。至参将登泰闻报。即带兵前赴朱砂隘口。及闻匪徒聚众数百。又该村山路丛杂。即未敢深入。似不免有畏葸情形。至该犯等纠夥拒捕时。登泰督令兵丁放枪。击毙数贼。迨各犯畏惧逃散。又以时值天晚。不敢穷追。是该参将之庸懦。已可概见。登泰身系满洲。且为参将带兵。若畏难不进。贼逃不追。岂可不加之惩儆。著李侍尧查明、登泰如实有恇怯退缩情事。即行据实参奏。将此一并谕令知之　　

○又谕、据驻劄库伦办事喀尔喀王桑寨多尔济等奏称、哲布尊丹巴呼图克图已经涅槃等语。从前转世之哲布尊丹巴呼图克图涅槃后。曾向达赉喇嘛、班禅额尔德尼、访得呼图克图之呼毕勒罕。转生于里塘。迎至库伦。今呼图克图既经涅槃。谅伊呼毕勒罕。亦不久仍转世土伯特地方。因谕哲布尊丹巴呼图克图所属之诺们汗商卓特巴等。于徒众中选派妥实明白者。即行赴藏访寻呼图克图之呼毕勒罕外。著传谕莽古赉等、转告达赉喇嘛、班禅额尔德尼。此际留心咨访呼图克图之呼毕勒罕。闻其转生。即一面奏闻。一面晓谕呼图克图所属之诺们汗扎木巴勒多尔济、商卓特巴达木垂喇布寨等、所遣徒众喇嘛等知之　　

○是月。浙江提督李杰龙、奏请陛见。得旨、不必来。但尽心整顿营伍。无自满假可也　　

○福建金门镇总兵颜鹤皋、奏请陛见。得旨、不必来。一切勉力。痛改绿营夸诈之习　　

○署四川总督湖广总督文绶奏、军营溃兵。现严密查拏。据广元县知县甘隆滨、拏获逃兵杨荣、余丁张永相、二名。俟讯得确供。即当正法。至遣回各兵。有在木果木失事以前受伤者。有失事后沿途打仗受伤。并有赴新桥、科多、应援受伤者。逐一查办。得旨、览。又批、此内亦有逃回而谎称打仗受伤者。不可不察查　　

○两广总督李侍尧、广西巡抚熊学鹏奏、上林县匪獞陆李能等、倡造逆书。纠夥拒捕一案。臣等未能先事觉察。请与提督解逊、布政使淑宝、按察使朱椿、一并交部严加议处。得旨、地方岂能保无此等事。尔等何罪之有。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十三


大清高宗法天隆运至诚先觉体元立极敷文奋武孝慈神圣纯皇帝实录卷之九百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。冬。十月。丙戌朔享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵泰陵　　

○遣官祭孝贤皇后陵端慧皇太子园寝　　

○颁乾隆三十九年时宪书　　

○谕、兵部议奏、发遣福建驻防为奴之俄罗斯费约多尔等、三犯脱逃。请将该副都统伯忠噶勒炳阿、降一级调用。已照部议允行矣。各省驻防将军、副都统等。虽有管辖满洲兵丁之责。但训练之外。复有何事于此等发遣为奴人犯。自当留意严加约束。乃漫不经心。以致脱逃。皆由伊等平素偷安疎忽所致。若再从宽留任。伊等益不知惩儆。诸事废弛。殊非挽回整饬之道。伯忠、噶勒炳阿、业照部议降调。著将此通谕各省将军、副都统等。嗣后不但发遣为奴人犯。必当留心约束。即于一切事务。并须实心办理。不可稍事怠忽。自取罪谴　　

○又谕、本日据萨哈岱钟音奏拏获分发为奴脱逃之俄罗斯费约多尔等三犯。因八月为停刑之月饬交该县严行监禁于九月初四日正法一摺。固属照例办理。但此等脱逃要犯。自应决不待时岂可拘于常格况停止行刑月日。原指寻常案犯而言若遇紧要重犯应鞫应决者。均宜随时审办。设或拘泥旧文。系狱太久难保无防守懈弛。乘间越狱自戕等事致令幸逃法网殊有关系。朕于谳狱用刑。权审至为慎重若遇罪无可贷者。即偶值令节庆辰。亦谕法司按律讯治从不稍存忌讳而外省督抚等、因向有违例行刑处分。惧干吏议不亦昧于轻重之宜乎。嗣后除寻常案件。仍照定例月日停刑外。其有凶盗逆犯。干涉军机。应行立决。及当加刑鞫者。均即随时办理。声明咨部。不得拘泥旧例。著为令并将此通谕知之　　

○又谕曰、宋铣、前由司经局洗马。外用衡州府知府。缘事革职。处分本所应得。嗣因庆典给衔。令其在方略馆效力行走办理金元国语解及校订辽金元三史对音颇能尽心。该员在翰林中。学问尚优。著加恩授为编修。充方略馆纂修官以示鼓励　　

○谕军机大臣等、据李湖奏、省局息钱。存积过多。现在钱价渐昂。酌清出易。以平市价等因一摺所办殊久明妥。该省既多积余息钱。久贮易致贯朽自应出易流通。但据称钱价渐昂库平纹银一两易钱一千二百文等语。甚不合理。每钱一千作银一两。其价值之低昂皆在千文以内核计此乃天下通行常例。即以京城钱价而论。从前银一两。换钱八百文内外。自属价昂。近年以来每两可得钱九百数十文即为最平减之价。然亦未有多至千文者滇省虽系产铜之区。其钱价岂能相悬过甚。今每两易钱多至一千二百文。尚称价昂则其贱价。又当得钱几何始为平价该抚既未声明辄议将息钱出易平价。必如何然后谓之平乎。若以每年存积息钱太多。虑及壅滞滇省现在产铜。不为甚旺。未能悉敷各省采买之用。何如约计所余息钱数目。酌减炉卯。节省铜觔。以供他省鼓铸之用乎。李湖向来办事。颇知认真。而于此事调济尚未尽能合宜著传谕彰宝。会同该抚另行悉心妥办具奏。寻彰宝李湖奏、滇省产铜之地工本既轻。钱价与他省亦异从前大理顺宁、等府。开炉广铸钱文充足。其最平时。每两易钱一千三百文乾隆三十一年来。裁彻新局每两止一千一百数十小民向市换易未免视为稍昂。前臣李湖奏请之数。未将原委声明实为疎漏。至本省钱局设炉二十五座每炉每年、三十六卯。每卯铸本息钱一百二十余串今以每年余息钱二万六千余串计算。议每炉减去八卯。通减二百卯少铸钱二万四千九百余串。可节省铜十万余觔。以供他省凑拨之用其现在所存息钱、二十一万五千余串除分年搭放兵饷外余听民间换易。易出之银拨充铜本。得旨、如所议行下部知之　　

○又谕、昨秋闻川省自用兵以来。正佐各官。员缺久悬。地方公务。多有贻误。曾谕令该督将出差各缺。速委妥员接署。实力整顿毋使丛脞。今闻川省州县委署之员。竟有一人兼摄数篆。有相隔一两县。亦令兼署者。地方各有职司一人而署两县。已不免顾此失彼。若中隔一两县。则地界既不联属。耳目自必难周即有能员。亦属鞭长莫及。倘该督等、虑及节次发川人员已多。恐将来补缺较难。是以未肯奏请拣发。殊属非计。现在需人之际。自应筹令足供任使若谓川省缺少人多。或致壅滞。则大功告竣之后。原可分拨附近省分。通融补用。何必鳃鳃过虑。以致因噎废食。富勒浑、文绶、即速酌量实在情形按照各缺。派员分署。以专责成如现在委署乏员。即据实奏请拣发。以资差委　　

○又谕、据萨哈岱、钟音奏、分给驻防为奴之俄罗斯费约多尔、色尔基、密叶抡库素尔操三犯。先后脱逃。嗣于闽县地方拏获色尔基费约多尔于德化县地方。拏获密叶抡库素尔操、俱已正法一摺。此等脱逃重犯该地方官。即时留心缉获尚属能事著传谕钟音即查此二县获犯之员。若平日居官尚好即奏闻出具考语。送部引见。倘不过循分供职即奏请交部议叙　　

○丁亥上御乾清门听政　　

○御懋勤殿勾到安徽、江苏、江西、情实罪犯。停决安徽斩犯一人绞犯二人江苏斩犯五人绞犯四人。江西斩犯三人。绞犯三人。余一百六人予勾　　

○谕军机大臣等、据李侍尧奏、右翼镇总兵常格、现在病故。请即简员补授。并称一面行委广州协副将朱秋魁、前往署理等语。已降旨将总兵员缺。另行简放矣。至朱秋魁、前经豫保来京引见。看其人仅中平上年冬间。兵部将该员、掣补两广督标中军副将。旋据李侍尧奏、中军为通省标营领袖必得精明熟练之员。方克胜任请将广州协副将赵明调补该部因即行议准。并将朱秋魁、补授广州协副将。是朱秋魁于中军员缺尚且非宜。其于专阃大员。恐更难称职。但该督现委该副将署理右翼镇之缺或一时不得其人。就近暂委。抑或因其尚堪造就。先为试察。著传谕李侍尧即将朱秋魁是否堪胜总兵之处。秉公据实覆奏。寻奏、朱秋魁人尚谨饬。识见稍拘从前臣标中军缺出该员虽系部掣。而中军例系调补。是以请与赵明对调。现在暂署总兵尚可信无贻误。若令专膺方镇。料理恐难裕如报闻。　　

○定边右副将军尚书公丰昇额、参赞大臣副都统舒常奏、绰斯甲布土司。工噶诺尔布病故查土司旧例。均系平日指定嫡出之子。具报袭职今嫡子雍中旺尔结、众心归向可否准其承袭。谕军机大臣等番地旧例既应嫡子袭职。土司在日即行指定则所有绰斯甲布土司之职自应顺其习俗。令雍中旺尔结承袭俾众相安莫若于袭职时。丰昇额传唤雍中旺尔结到营。谕以尔既系工噶诺尔布嫡子且经尔父指定。于例应袭虽尔系金川之甥又系其壻。本将军等已据实奏闻。今奉大皇帝谕旨。以尔父工噶诺尔布、素称恭顺。派兵攻剿。尔必能勉继父志。力图报效。已谕尔承袭土司之职。大皇帝抚驭番夷。惟事开诚布公尔当益知感奋。至恩赏尔父孔雀翎尔父生前。未及戴用今本将军仍差员赍赏以为尔父身后光荣并亦奉旨将赏给尔父之翎。即著尔戴。俾体尔父未竟之心。竭诚宣力以承恩眷至尔父前因有病。未得在营出力令尔兄绰尔甲木灿、代其随征今尔既袭土职且又年富力强理应亲自随营奋勉图报将来平定金川时本将军即据实奏闻大皇帝自必重加恩赏其绰斯甲布官寨诸事尔派头人管理。亦可不致贻误至于绰尔甲木灿则谕以尔年来随营征剿金川。实为出力经本将军具奏蒙大皇帝加赏职衔花翎今土司之职。番俗例袭嫡子而雍中旺尔结又系尔父生前指定。是以照例令其承袭。尔惟努力尽心。倍加勇往。若将金川扫荡即当叙尔功绩。陈奏大皇帝。自有重恩。其善勉之。如此明白宣谕。使其兄弟之心各安。著询问阿桂、番地情形。如此办理是否妥协。如与朕意见相同即一面覆奏一面密札丰昇额照办。丰昇额接奉此旨。俟阿桂覆到后。遵照办理　　

○步军统领衙门奏浙江太平县革生王作甬、控县书黄元桂等、浮收银米。并匿地私徵。请旨办理。得旨、著派刑部侍郎袁守侗、驰驿前往浙江。会同该抚、秉公查审具奏　　
</div>
    <div class="pagination">
<a href="清实录乾隆朝实录_page1257.html">上一页</a><span>...</span><a href="清实录乾隆朝实录_page1253.html">1253</a><a href="清实录乾隆朝实录_page1254.html">1254</a><a href="清实录乾隆朝实录_page1255.html">1255</a><a href="清实录乾隆朝实录_page1256.html">1256</a><a href="清实录乾隆朝实录_page1257.html">1257</a><span class="current-page">1258</span><a href="清实录乾隆朝实录_page1259.html">1259</a><a href="清实录乾隆朝实录_page1260.html">1260</a><a href="清实录乾隆朝实录_page1261.html">1261</a><a href="清实录乾隆朝实录_page1262.html">1262</a><a href="清实录乾隆朝实录_page1263.html">1263</a><span>...</span><a href="清实录乾隆朝实录_page1259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
