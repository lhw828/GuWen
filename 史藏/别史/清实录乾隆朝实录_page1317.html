<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1317 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1317 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之九百九十二




大清高宗法天隆运至诚先觉体元立极敷文奋武孝慈神圣纯皇帝实录卷之九百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。十月。庚寅。谕、向例派员巡盛京、黑龙江、吉林、三处。由都察院衙门、奏派科道。其归化城游牧二处。由吏部向各衙门、查取通晓蒙古言语人员。请旨派往。同一奏派巡察。而或由都察院。或由吏部。办理殊未画一。嗣后此五处差务。总归都察院衙门奏派。其应需通习蒙古言语之员。即著都察院行文咨取。再三年请派巡察之例。尚觉太近。嗣后著于五年奏派一次。不必再行请旨。著为令。此次盛京等处巡察。著于丁酉年奏派。　　

○又谕曰、僧保、身为副都统。该处存留蒙古逃犯甚多。未能查出实属无用。不胜副都统之职。僧保、著交部严加议处。其黑龙江副都统、著雅郎阿调补。　　

○谕军机大臣等、据龙承祖奏、伊族侄龙凤祥、于上年运铜来京。曾寄交银五百八十两。为凑补捐复之用。嗣因补放江苏按察使后将原银转交通州知州龙舜琴收存。今龙凤祥、既有未清铜觔之案。此项银两。应请敕顺天府、行文该州龙舜琴、提解户部贮库等语。所奏甚是。已交顺天府就近办理矣。至运员龙凤祥、因捏报捞获铜觔一案。经户部参奏。并请行文滇省、及江西原籍。确查该员踪迹。迎提根究。旋据海成奏、准咨已经两月。该员并未回籍。现在沿途查截等语。龙凤祥、系滇省试用知县。自应回滇候补。或因已经降调。亦应回江西原籍。不应在他处逗留。此案尚非大罪。亦不至有中途逃避之事。著传谕沿途各督抚、即速饬属严查龙凤祥下落。派员押解来京。交户部查讯确核具奏。将此由四百里谕令知之。　　

○蠲免甘肃皋兰、狄道、金县、安定、会宁、抚彝、山丹、东乐、古浪、平番、宁夏、中卫、西宁、大通、肃州、河州、高台等十七州、县、厅、乾隆三十九年、水、雹、霜灾、额赋有差。　　

○豁除抚彝、宁夏、中卫等厅、县、坍没田地七十六顷三十六亩有奇额赋。　　

○辛卯。上诣雍和宫行礼。驻跸。　　

○谕、昨因三和、从前办理布达拉庙工程草率。将伊子员外郎苏第察、承袭之云骑尉。一并革退。但念三和勤慎素著。且效力多年。若将伊世袭之官。即行革去。朕心不忍。著加恩将伊云骑尉世职。仍令苏第察承袭。　　

○旌表守正捐躯之广东顺德县民何华静妻潘氏。　　

○壬辰。上至静安庄。视令懿皇贵妃金棺、奉移胜水峪启行。上命皇十五子颙琰恭送。于是月二十六日。奉安孝贤皇后陵寝。上还宫。　　

○定西将军尚书阿桂、定边右副将军尚书公丰昇额、参赞大臣都统海兰察、副都统额森特奏、官兵连日于达思里山腿、极力攻抢。下至沿河。已将科思果木拦截在内。贼众于此悉力抵御。其与勒乌围前相对之科布曲山腿。贼人恃其险阻。守御不无稍懈。转可乘此进攻。查雅玛朋寨上山包。所有双碉。系一新一旧。当将炮先击旧碉。已有坍毁。现并轰击新碉。拟于三日内、发兵攻抢。又奏、臣等于攻克勒乌围后。令额森特带兵。于转经楼、甲尔日磉桥、一带驻劄。以便相机攻抢科布曲山腿。并防范河西。其自梭洛柏古、至达尔扎克。又至密拉噶拉木、巴占、荣噶尔博、勒乌围、一带山梁。为军粮军火台站所经。均已顺梁分设营卡。至勒乌围以北、泠角寺、赤布占等处。沿河地方。皆设有营卡。直过对岸营卡之北。以此处与沙尔尼两岸相对。使贼人不能从北绕过。复传谕额森特、加意严防。断不致稍有疎懈。谕军机大臣等、阿桂等奏。攻打科布曲山脚碉卡、并炮轰雅玛朋寨上山包双碉、实为用心周到。前此惟恐勒乌围后路。或有贼人潜来滋扰。是以屡次传旨询问。今据阿桂覆奏。措置尤属周密。阿桂凡遇攻占贼碉。多系绕道分兵而得。所有节次调度。明亮岂不闻知。何以屡次进攻。辄为贼众阻遏就图中形势而论。若从敖成所守之甲索山梁。下攻斯底叶安一路。则自上下压。较为利便。或可有得。但不宜轻率移兵。致贼人窥见豫防。徒劳无益。　　

○旌表守正被戕之河南夏邑县民张某妻徐氏。　　

○癸巳。上御懋勤殿。勾到陕西、湖广、情实罪犯。停决陕西斩犯三人。绞犯四人。湖广斩犯十三人。绞犯七人。余七十二人予勾。　　

○谕军机大臣等、据勒尔谨奏、巴里坤地方、秋收粮石价平。请乘时采买小麦、青稞、共一万石。以备供支一摺。巴里坤等处。现在耕屯广辟。且值丰收。所得粮石似应足备供支之用。何以尚须采买。看来采买一事内地定价有限。如直隶等省。地方官虑有赔垫。往往非所乐从。口外价值较多。承办之员。利于购办。是以岁以为请。著传谕勒尔谨、确查是否如此情形。或该处屯田所获。尚不敷用。必须乘价平采买之处。再行确核据实具奏。至甘省自准捐监以来。各州县所收粮石必多。自无须再议采买。外省捐监一事。实为弊薮。是以前经降旨停止。前岁该督以地方应用粮石。自停捐以后。岁需采买。奏请开捐。彼时虽经允行。恐日久难免滋弊。因责成勒尔谨、王亶望、二人。实力妥协经理未知现在所办若何。勒尔谨近日办事、甚属糊涂。即如查办青海扎萨克公礼塔尔被害一案。始则过涉张皇。继则付之不办。业经传旨严行申饬。以此类推。恐于捐谷事宜。亦未能实心查察。著传谕勒尔谨等、务须严切稽查。不可稍涉大意。如办理略不尽心。或复颟顸了事。任属员从中弊混。将来经朕访知。或别经发觉。惟勒尔谨、王亶望、是问。恐伊等不能当其罪也。仍著将现在收捐情形。据实覆奏。并著将此谕令王亶望知之。寻勒尔谨奏、巴里坤地方。为新疆孔道。供应浩繁。一岁屯耕所获。不敷一岁之需。是以历年俱请采买。以备陆续供支。今查乾隆四十年、民屯所收粮石。以及仓贮旧存。暨新收监粮。并吉布库等处驮运粮石。约共四万一千四百余石。应备四十一年供支各项官兵。约需粮三万四千一百余石。下剩粮不过七千二百余石。设遇歉收。下年即不敷供应。如俟临时采买。不惟粮价增长。且恐一时采办维艰。若由他处挽输。则运价更倍于粮价。因奏请乘此秋收价平。采买粮一万石。以备缓急。至自乾隆三十七年口外开捐。暨三十九年内地开捐。截至本年十月止。共捐监生五万七千五十七名。共收粮二百六十五万四千余石。除动用粮一百四十五万二千余石外。现应存粮一百二十万二千石零。据各道府盘查结报。均属实贮在仓。并无亏缺。报闻。　　

○甲午。上御乾清门听政。　　

○谕、据李侍尧奏、粤省审办内地民人黎奇珍、潜赴安南滋事一案。查取失察出口职名按其月日。应将前署明江同知嵇璇开参。而左江道秦廷基、忽赴东谒见。先为窥探游说。希欲通融酌办。旋据太平府知府程大治、宁明州知州康坦岳、捏造情节。倒提年月。开送前任同知邹锡彤职名。及指驳行提复令州役甘华顶冒写就口供。沿途教导。种种舞弊。请将秦廷基、程大治、康坦岳、革职。嵇璇、解任审讯等语。失察偷越处分。自应按计出口日期。不可丝毫假借。乃秦廷基等、以道府大员。敢于意存袒护捏造案情。教供顶冒并于亲见总督时。面为禀请。实出情理之外。著照所请秦廷基、程大治、康坦岳、俱著革职嵇璇、著解任。交与熊学鹏、提集案内有名人证。一并秉公严审。定拟具奏。官官相护恶习。外省原所不免。若遇模棱姑息之督抚。未必不以颟顸了事。李侍尧、一经该道面禀。即能洞烛其奸。彻底根究。使情伪毕露。据实参劾。实属公正可嘉。李侍尧、著交部议叙。嵇璇乃嵇璜之弟。秦廷基畏朝中尚书。胆敢作弊。尤非寻常徇庇可比。著审明加倍治罪。　　

○四川总督富勒浑、办理粮饷兵部郎中刘秉恬奏。查日尔拉山势陡峻。路径险窄。每遇秋冬初春时候。冰雪载途。背运人夫。多致失足。行走实属艰难。但该处系西路粮运正道。应即时设法开修。臣等于本年六月间。悉心筹议。酌定章程。分饬附近各站员。合力鸠工修理。自山脚至大崖窝两站道路。一律开宽一丈二尺。其陡峻处。用木石横拦。作成阶级。险窄之处。一路砌有石墙。极为坚厚。可无跌失之患。并沿路开沟。以通水道。又将山顶哑口。凿下一丈数尺。加工平治。以免陡险。兼于山腰稍平处所修立板棚五间。备往来人夫憩息之地。看此情形。即往后稍有冰雪。而地方开展人力可施。亦不难随时修整。查上年十月初间。该处道路。即已冻滑难行。停积米石。经臣等亲赴该处。极力疏通。始得遄行无误。目下自大加修理之后。不但人夫辐辏而来。即马骡驮运亦易。现请裁彻北路卓克采一路台站粮运。均由此路运供。得旨嘉奖。　　

○又奏、北路粮运归并之后。数月以来。分路加紧趱运。西路计自撒拉起、至前敌止。各站共存米六万一千八百五十余石。北路卓克采一站。存米四千六百一十余石。又自勒吉尔博、至沙尔尼前敌止。各站共存米三千九百八十余石。又木池、觉木交两站。存米一万三千余石。约敷两路军营三月之用。且日尔拉一带道路。又大加修整。一律开宽。可无阻滞。现在大兵攻过勒乌围。今昔情形。又有不同。将前次酌留卓克采一路台站。全行裁彻。以昭省便。得旨嘉奖。　　

○乙未。以翰林院侍读学士胡高望为詹事、兼翰林院侍读学士。　　

○加赈江苏句容、江浦、六合、宜兴、荆溪、丹阳、金坛、溧阳、甘泉、东台、上元、江宁、溧水、高淳、武进、阳湖、无锡、金匮、江阴、丹徒、阜宁、盐城、高邮、泰州、江都、仪徵、兴化、宝应、长洲、吴县、常熟、昭文、山阳、清河、桃源、安东、萧县、海州、沭阳、如皋、镇江、扬州、仪徵、苏州、太仓、淮安、大河等四十七州、县、卫、本年水旱灾民。并蠲缓额赋有差。　　

○加赈安徽定远、泗州、旴＜?日台＞、天长、五河、滁州、来安、合肥、巢县、凤阳、虹县、全椒、建平、怀宁、桐城、南陵、贵池、东流、当涂、芜湖、繁昌、庐江、寿州、宿州、怀远、灵璧、霍邱、六安、霍山、和州、含山、广德、并安庆、庐州、凤阳、长淮、泗州、滁州、建阳等三十九州、县、卫、本年旱灾贫民。并蠲缓额赋有差。　　

○丙申。上诣畅春园、问皇太后安。　　

○幸圆明园。　　

○谕、前据刑部奏、镇远府知府苏墧。揭告该省督抚藩臬等。串通一气。袒庇劣员席缵一案。彼时即疑苏墧、必系闻上司有将伊参奏之信。故为先发制人。计图反噬。因违例由驿速递。但事关通省大员。不可不彻底根究。因派侍郎袁守侗、阿扬阿、前往查办。嗣据署督图思德参奏、苏墧浮收税银。勒索船户客民。及得受本地乡绅馈送。婪赃累累。均有证据。且称委员于八月十五日抵镇远、查访苏墧款迹。苏墧即于八月十九日、用六百里马递、通揭部科等语。果不出朕所料。苏墧卑鄙狡诈。目无法纪。实出情理之外。即降旨将苏墧革职、交袁守侗等、严审定拟具奏。至苏墧在镇远府。如此劣迹昭著。韦谦恒近在同省。何竟漫无觉察。待署督入境风闻。访明列款参劾。则韦谦恒平日所司何事。且仅以会衔附摺了事。此后并未提及苏墧一字。实不解其何意。因传旨饬令明白回奏。今韦谦恒回奏之摺。尚未奏到。乃因苏墧揭称席缵任内蠹役诈赃逼命。及将屯军酷刑杖毙二案。有与伊牵涉之处。哓哓剖辩。而于苏墧贪鄙之事。仍不置一辞。竟视苏墧贪赃款案。若与伊无涉者然。其罪实无可逭。伊摺内自称素性愚直。不知其竟系优柔取巧。此等伎俩岂能在朕前尝试。韦谦恒、系朕特加擢用之人。乃办事乖谬若此。殊属□恩溺职。不但不可护理巡抚。并不可复为藩司。韦谦恒、革职。发往军台效力赎罪。其贵州巡抚员缺著裴宗锡调补。云南巡抚印务、著图思德暂行兼署。安徽巡抚员缺、著李质頴补授。安徽布政使员缺、著王显绪补授。安徽按察使员缺、著农起调补。山西按察使员缺、著李承邺补授。贵州布政使员缺、著郑大进补授。湖南按察使员缺、著永庆补授。其所有朱批韦谦恒原摺。并著发钞。与众阅看。其摺内所辩二案。亦著袁守侗等、一并审明具奏。裴宗锡未到任之先。贵州巡抚、著袁守侗署理。　　

○以故云南临安府属纳楼茶甸副长官司普天民子济袭职。　　

○丁酉谕曰、高晋奏、推升广西平乐协都司之守备陈锦章、因患病精力疲弱。请勒令休致一摺。已批交该部知道矣。此等办法。貌似秉公。久之不免流弊。如其人才具中平。或仅胜守备、而不胜都司。或仅胜游击、都司、而不胜副将。该督抚等、于各员推升时、据实奏闻。自属公当。若年齿衰迈。及精力疲弱。则平日早应知之。何直待其推升。始行劾奏。此不过常时曲示姑容。为部推之后。必须送部引见。知难逃朕洞鉴。恐干诘斥。是以故为此奏以塞责。各督抚类此者甚多。殊非封疆大臣秉公整饬营务之道。著传谕通行申饬。嗣后、如仍有似此办理者。必将该督等交部议处。　　

○谕军机大臣等、据高晋覆奏、各属先后得雨情形一摺。看来究未透足。已于摺内批示。如所称淮安得雨八寸。自属优沾。其余各属。节次所报。仅止一二寸、至四五寸不等。何得遽称深透。朕念切民瘼。每遇农田略有旱象。即虔求雨泽。并于得雨时、切实体验。大率五寸以下。于田事未能有济。不得谓之沾渥。北省尚然。况江南乎。至今夏江省缺雨。致成旱灾。高晋、萨载、自应将农田望雨情形。及时据实入告。朕亦得将应行施恩之事。早为筹办。乃高晋等、前此并未切实上闻殊不能体朕恤灾爱民至意。高晋、萨载、俱著传旨申饬。仍著将现在应办赈恤事宜。饬属妥协办理。务使灾黎均沾实惠。　　

○又谕曰据军机大臣议覆西安将军傅良等奏、西安满营。原办马棚、船只、栽种苜蓿等项银两。俟详细确查到日。另行核议一摺。已依议行矣。该处建造房屋船只。未及十年。估变竟不及十分之一。原办时浮冒情弊。已所不免。至栽种苜蓿一项。不过垦地布种。无须费工力。何竟用至三千三百余两之多。且归于有名无实此必当年承办之员。藉此为名任意冒销其弊不可不彻底查究。军机大臣初议此摺俱系照覆经朕面为指示。始如此改议。恐傅良等、视为寻常驳查案件仍以颟顸了事。则大不可。著传谕傅良、毕沅、即将其中情弊。秉公逐一确查。务令水落石出据实覆奏。毋得稍涉瞻徇将此遇军报之便谕令知之。　　

○又谕、昨经降旨。将郑大进、补授贵州布政使。其湖南按察使员缺、以巴里坤道员永庆补授。现在湖南藩司印务。系郑大进署理。其臬司印务。系盐道梁敦书署理。若郑大进即赴贵州则湖南两司事务。乏员办理。今春永庆来京引见。回任未久。著传谕勒尔谨、即行转饬永庆速赴湖南新任。不必来京请训。仍接署藩司事务。郑大进、俟永庆到任后。再赴贵州新任。将此由四百里各传谕知之。　　

○又谕、昨侍郎高朴、自山西查审案件回京。召见时。询以晋省之事。据奏巴延三曾向伊谈及布政使黄检、才具明练。到山西后。诸事皆赖其帮办。按察使农起、办理诸事。似有好名之意等语。黄检、原系勇往能事之人。朕所素悉。巴延三之言。自属公当。至农起之是否好名。向未深知。或因意见不和。故为贬抑。亦未可定。但既有此语。未便仍令其同在一省。已降旨将农起、调任安徽。而其人之办事若何。有无沽名之习。不可不切实体察。著传谕李质頴、俟农起到任后。留心察看。如能实心任事。谳狱持平。于司臬自可胜任。倘果一味沽名。毫无实际。则于地方刑名要务。必致贻误。李质頴即当据实奏闻。候朕另降谕旨。不可稍涉徇隐。　　

○又谕、昨因韦谦恒奏摺。将苏墧揭报之款。与彼有涉者。哓哓置辩。仍未将苏墧侵贪之事。据实陈奏。实属优柔取巧。罪无可逭。已降旨革职。发往军台效力。并将韦谦恒所辩二案。交袁守侗等审明具奏矣。今据刑部奏韦谦恒具题审拟席缵违例折徵、杖毙人命一案。拟以流罪请将原题、钞寄该侍郎等。俟其查明具奏到日。再行核覆等语。看来此案情节。韦谦恒实不免有袒庇席缵之意。为苏墧执持把柄。是以于苏墧贪婪累累。不敢据实劾参。而苏墧则因图思德入境。访查劣款参奏。欲为先发制人之举。转称图思德偏护席缵。韦谦恒权莫已操等情。砌词反噬。通揭部科。是韦谦恒之袒护席缵。咎无可辞。而图思德则与席缵隔省。自不值遥为徇庇也。韦谦恒、著暂留黔省。交袁守侗、阿扬阿、将此情节一并查审如韦谦恒于席缵、不过徇情曲庇。则坐台已足蔽辜。袁守侗等、于审明定案后。一面具奏。一面即令韦谦恒前往军台。倘韦谦恒与席缵、平日通同交结。甚至得受赃私。则应从重治罪。袁守侗等、亦即据实严参候朕另降谕旨。毋得稍为徇隐。将此由六百里传谕知之。寻袁守侗等奏、讯据韦谦恒供。本年三月二十六日。苏墧揭报席缵杖毙屯军。并折徵松茂、于城、石硐、三堡米石。随于二十九日据揭参奏。六月内奉到部文。委道府查审。八月初间。据该府张继辛禀称。苏墧原揭之松茂等三堡折徵米石。已经审明详司今闻德丰等十九堡。亦均有折徵。现拟请回司详另办等语。臣复查此案办理多日。韦谦恒何以于奏摺内。并不将道府彻详另办一节。据实声叙。据供、道府彻详另办一节。因系该员等自行查出实情。其初审尚未详院。所以摺内未经声叙。又据原审之佛德、张继辛、供称此案初参。韦谦恒系照苏墧原揭参奏。并无删改情节。后访出十九堡有折徵。面禀韦谦恒。随饬飞提犯证。务须彻底根究。如韦谦恒有徇庇席缵之事。正好就初参完结。岂肯严饬根究。将十九堡折徵。全行审出各等语。查韦谦恒办理席缵一案。虽讯无得赃徇庇但于苏墧揭告部科有关于已。具摺哓哓致辩。而于失察劣员贪婪之咎。竟无惶恐请罪一语实为颠倒错谬。负恩溺职。罪由自取相应遵旨将韦谦恒发往军台效力。即委员解送兵部。听候转发。下部知之。　　

○又谕、本年各省、收成丰稔者多。惟畿南一带六七月间。偶因雨水稍多。致永定河水涨。漫溢濒河近淀之保定、文安等五十二州、县、厅。均被潦成灾而霸州等六州县较重。又甘省五月中旬后。雨水未能沾足皋兰、安定、三十一厅、州、县夏禾偏被旱雹等灾。又江苏省夏秋雨泽愆期。句容等四十六州、县、卫、被旱及萧县境内、间有被水偏灾。又安徽省定远等三十九州、县、卫、秋禾被旱及宿州、灵璧、二处临河地亩被淹均经各督抚、陆续奏明题报。照例分别赈恤穷黎自可不致失所。第念明春正赈已毕尚届青黄不接之时。民食恐不免拮据。著传谕各该督抚、确切查明。据实覆奏。候朕新正酌量加恩。用敷春泽。至豫省沁河、两次水涨、漫刷武陟县民埝。将附近之张村等三十七村庄河滩地亩被淹。虽仅属一隅偏灾。但情形亦觉稍重。应否一体酌办之处。并著该抚查明奏闻。将此由五百里传谕。仍令由五百里驰奏。　　

○定边右副将军明亮、参赞大臣副都统舒常奏、河西进兵道路。止有碾占、巴扎木、扎乌古、三处。屡经竭力进取。贼人守御甚密。斯底叶安一带。亦无隙可乘。现将全营满汉屯土兵丁。分为六队。每夜轮派一队。于琅谷什扎古等处。往攻斯底叶安。如有可乘之机。即行占据。否则亦可使贼疲于奔命。而我兵得以逸待劳。攻其无备。谕军机大臣等、明亮等筹办进剿情形一摺。此事朕曾计及正欲传谕明亮等、今所奏适与朕意相合。自应如此办理。明亮等当努力妥为之。阅所奏降番木尔甲供词。将几日前、头人还嘱付说。你们好好堵攩。不过一两月。天朝就准我们投降等语。贼酋等当此穷蹙之时。尚敢造为诳语。笼络群贼。此皆从前准令投降。故得藉以诳惑番众。今官军分路进剿。阿桂现在乘胜冞入。指日扫穴擒渠。想各土司等、自无不共知此意。惟助恶党逆之众。向为逆酋所愚。护死力拒。自应令屯土兵丁等、随时宣布。使众番知逆酋贼目。罪在不赦。断不能复为姑宽。若番人此时及早投出。尚可贷其一死。如执迷不悟。一经攻克碉寨。凡拒守之贼。尽诛无赦。如此亦足以破逆酋之计。而散众人之心至官军进剿。则愈当加紧。庶贼益知畏慑。成功更易。　　

○戊戌。上诣畅春园、问皇太后安。　　

○还宫。　　

○谕军机大臣等、据富勒浑奏、文绶审办冀国勋、亏短银米一案。承办各员并不切实研究。致该参员避重就轻。反覆狡卸。将任意加价。擅借侵亏之项。尽作为赶办军需用去。各种疑窦。不无徇纵。朕以此案情节。若照富勒浑所奏。则冀国勋万无生理。若照文绶所审又无死法。此等死生出入所关。纪纲法席所在。岂可少涉颟顸。致有枉纵。不可不彻底查办。因传谕袁守侗、阿扬阿、于查审贵州苏墧之案完结后。即由黔省赴川。秉公详审。今复据富勒浑奏。查核代办按察使顾光旭、呈送审拟招详。竟将从前道员查礼、吕元亮、通详冀国勋所供。借给脚户银三万九千余两。各紧要情节。全行删去。并招内所叙查礼原详。诘讯松冈土司头人等、咸称如果番夫并未领加多脚价。岂肯代冀通判捏饰等情。查查礼等各详内。番民并无此等词句。俱系凭空添出。一删一添。情弊显然等语。此事殊不可解。冀国勋所供。加价借给脚户银、至三万九千余两之多。若果系捏饰。即属该员藉端侵冒。必有存积之处。如苏墧加徵税银一案。于其原籍景州。查出苏墧在镇远府任内。前次寄回之银、计九千余两。自可为其贪赃之据。而冀国勋、则经历查其任所原籍赀财。均属无多。即或该员在站时。有嗜酒赌博、及下贱不堪之事。任意花消。亦不应费至如许。且无难查访而得今银两均无著落确据。则前项所亏之数。究归何处。不可不彻底根查。使案情毫无疑窦。总之冀国勋亏短银米之案。其关键全在入己与不入己。如实系营私肥橐。讯有确切凭据即应按军法立正典刑。庶足大示惩创。若果因粮运紧亟。加价雇夫则其咎止于办理不善。又难加以重辟事关罪案出入必当使之水落石出。期无丝毫罅漏。方成信谳。袁守侗、现令暂署贵州巡抚印务。且苏墧之案。查办尚需时日。所有冀国勋一案。即著阿扬阿、就近驰赴川省。照朕指示情节。秉公彻底研讯。务得实情。此案并无难办之处。一经查审明确。即著据实速奏如查出承办之李永祺顾光旭、有瞻顾删改情弊亦即一面奏闻将该员等革职并讯。阿扬阿不得稍涉偏徇。自干咎戾。将此由六百里谕令知之。　　

○又谕曰、阿桂等奏、攻克达噶木山包贼碉。现在设法分攻雅玛朋碉寨。以便进攻科布曲。所办甚好。达噶木为贼紧要咽喉。今官兵既已占据。从此进攻。自更得力。又奏小金川头人末利阿什咱、同其妻舅阿噶尔甲投至军营。请暂缓办理。以供军营体访之用所见亦是末利阿什咱。系小金川头人。党助逆酋。带兵抗拒。与既降复叛之阿噶尔甲情罪均无可逭。今阿桂既欲暂留在营供用或可稍资其力。亦未可定设其人果欲立功自赎实有可藉以诱惑贼众之机。即酌量赏给顶戴。使众番艳羡。亦无不可。统俟大功告成之后。将该贼目解京。另行办理。再西路之兵因阿桂屡战克捷。遇敌皆踊跃直前而北路之兵因明亮经久未能寸进。众心不免稍阻。自当设法鼓舞。使人知励勇效用方为有益。明亮、舒常、各宜努力自奋。　　

○加赈两淮石港、金沙、掘港、丰利、栟茶、角斜、富安、安丰、梁垛东台、河垛、丁溪、草堰刘庄伍佑、新兴、庙湾等、十七场本年旱灾贫户。蠲缓额赋有差。并蠲缓通州、泰州海州、三场。本年旱灾田地额赋　　

○己亥。上以翼日奉安令懿皇贵妃金棺于宝城。遣官告祭孝贤皇后陵寝。　　

○谕曰、绰克托等奏称、土尔扈特、和硕特等。现今移牧哈喇沙尔。办理蒙古事件甚多。嗣后印房办事章京二员。贴写委署笔帖式三员。年满更换时。请将通晓蒙古语人员、拣选派往更换等语。著照所请。哈喇沙尔印房章京缺出。由京将通晓蒙古人员。拣选带领引见发往。其贴写委署笔帖式。著于该处通晓蒙古语人员内拣派。　　

○又谕曰、绰克托等奏称、库尔勒之四品伊沙噶伯克阿尔租、患病难痊。请原品休致。所赏翎顶。仍令其戴用遣回本城养病。所遗伊沙噶伯克员缺。请将哈资伯克额穆尔补授等语。阿尔租系久在库尔勒效力办事之人。今患病不能行走。即著照绰克托等所奏。准其原品休致。仍令其戴用翎顶。遣回本城养病。所遗伊沙噶伯克员缺。著额穆尔补授。　　

○又谕曰、据绰克托奏称、哈喇沙尔大臣、现在兼办土尔扈特和硕特事务。请将从前给发满汉回子三体字铜印。改铸兼托忒字银印等语。著照绰克托所奏。交该部将哈喇沙尔大臣所用之印。改铸兼满汉托忒回子字银印给用。　　

○予故乌喇特扎萨克镇国公索诺木喇布坦、致祭如例。　　

○庚子。上御乾清宫。召土尔扈特新袭郡王车凌德勒克入觐。并召至重华宫赐食。并赐章服、朝珠、三眼孔雀翎。　　

○谕军机大臣等、据袁守侗等奏、查审苏墧浮收关税银两。讯据关书等供出。每年除报解正额。外纳余银四五千两不等。并讯明收受周大年家、点主馈金各情节属实。现在审明定拟等语。苏墧侵蚀税课。数已逾万其得受所部乡绅馈金。亦供认不讳。其罪实无可逭。自应将派累客户商人各款。一并审确。从重定拟。以儆官邪。至此项浮收税银。据关书等佥供。每年除报解正额七千余两外。约余银四五千两不等。三处关口火食束修役食等项。俱于此内支发等语。是此项盈余银两。竟似相沿陋习。若历任所余。俱系此数则其弊不始于苏墧。自未便置已往于不问。若苏墧作俑多收。实属自无法纪。或因向来有火食等项零星余款。苏墧遂借名额外浮收。则是苏墧加徵肥橐。不可不严示惩创。至各省大关税榷。正额之外。例报盈余。黔省向来作何办理。或听各员任意开销。竟不申报。抑或因余款无多。仅报该上司查核存案。此等情节。皆不可不逐一讯明。此案既已败露。自当彻底清厘。使之水落石出。著传谕袁守侗、详细查明据实覆奏。袁守侗现署抚篆。所有查审冀国勋一案。昨已有旨。令阿扬阿就近驰往。秉公审办。著阿扬阿、即遵前旨。迅即赴川可也
  </div>
  <div class="pagination">
   <a href="清实录乾隆朝实录_page1316.html">
    上一页
   </a>
   <span>
    ...
   </span>
   <a href="清实录乾隆朝实录_page1312.html">
    1312
   </a>
   <a href="清实录乾隆朝实录_page1313.html">
    1313
   </a>
   <a href="清实录乾隆朝实录_page1314.html">
    1314
   </a>
   <a href="清实录乾隆朝实录_page1315.html">
    1315
   </a>
   <a href="清实录乾隆朝实录_page1316.html">
    1316
   </a>
   <span class="current-page">
    1317
   </span>
   <a href="清实录乾隆朝实录_page1318.html">
    1318
   </a>
   <a href="清实录乾隆朝实录_page1319.html">
    1319
   </a>
   <a href="清实录乾隆朝实录_page1320.html">
    1320
   </a>
   <a href="清实录乾隆朝实录_page1321.html">
    1321
   </a>
   <a href="清实录乾隆朝实录_page1322.html">
    1322
   </a>
   <span>
    ...
   </span>
   <a href="清实录乾隆朝实录_page1318.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
