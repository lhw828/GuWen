<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 134 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 134 页/共 1316 页</h1>
    <div class="content">
荣恭阅八月十六日副总裁唐恭阅二签九月二十一日　　

宗室宝恭阅三月二十三日

　　

郭恭阅一签四月十六日　　

熙月日初校修改上卷贰拾玖签秦曾蔚恭校陈恭阅五月二十四日覆校修改上卷贰签张祖廉详校宗室麒月日总校修改上卷拾柒签商衍鎏总校蒙古总裁恩月日




大清德宗同天崇运大中至正经文纬武仁孝睿智端俭宽勤景皇帝实录卷之七十八　　

光绪四年。戊寅。九月。丁未朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至丙子皆如之。起居

注

　　

○谕内阁、果勒敏奏、调任杭州副都统富尔荪。未奉谕旨。自行署理乍浦副都统原缺。显违定制。并该副都统于用印事件。并不查照向章。钤用将军之印各等事。著富尔荪明白回奏。其乍浦副都统印务。俟世禄到浙江后。富尔荪再行交卸。现月　　

○以因公愁急自尽、予山西知县于钟德优恤。妻王氏绝粒殉夫。并予旌表。摺包　　

○戊申。谕军机大臣等、铭安等奏、吉省库藏空虚。请饬催各省应协俸练各饷。并请改拨月饷一摺。据称各省应协吉林饷项。自去冬以来。惟江甯解到银五千两。山东解到银四万两。安徽解到银五万九千两。此外新旧各饷。拖欠甚多。请饬迅解改拨等语。吉省库款支绌。本地租税等项。现尚不能指充正饷。各该省应协银两。自应及时筹解。以济要需。著李鸿章、沈葆桢、文格、裕禄、迅将应解吉林本年俸饷练饷。及历年积欠俸练各饷。赶紧筹措。源源委解。其河南省今年应解吉林练饷银六万两。仍著户部暂行改拨别省。迅饬委解。毋任延缓。将此由五百里各谕令知之。现月　　

○山西巡抚曾国荃奏、审度晋省情形。树军难遽裁撤。得旨、该省勇营过多。未免虚糜饷项。且恐滋生事端。即著该抚酌度情形。陆续裁撤。摺包　　

○己酉。谕内阁、金顺奏、请将已故大员予谥等事。前署吉城领队大臣升任哈密办事大臣保恒。于同治三年回匪攻扑古城。极力固守。积劳身故。业经准建专祠赐恤。著再加恩予谥。以彰忠荩。寻予谥桓靖。现月　　

○伊犁将军金顺奏、玛纳斯城内有伪元帅府一所。请改建为昭忠祠。祀上年死事总兵官李大洪等。一百十七员名允之。摺包　　

○予故副都统富春等、优恤如军营立功积劳病故例。摺包　　

○追予乌鲁木齐等处。打仗阵亡总兵官孙复胜等、议恤如例。并附祀玛纳斯昭忠祠。摺包　　

○庚戌。命户部右侍郎潘祖荫为实录馆副总裁官。外起居注　　

○派礼部尚书恩承、内阁学士祁世长、承修慕陵隆恩殿。暨内务府营房围墙工程。外起居注　　

○以户部右侍郎麟书兼署吏部右侍郎。吏部左侍郎童华兼署刑部左侍郎。外起居注　　

○以正黄旗满洲副都统恩麟署镶蓝旗满洲副都统。外起居注　　

○辛亥。谕内阁、穆图善奏、军台废员。由配脱逃。请旨饬缉究办一摺。废员谭飞麟、杜振元、胆敢由配脱逃。难保不潜行来京。亟应严密查拏。著步军统领衙门顺天府五城御史一体严缉。务获究办。现月　　

○引见已革记名提督蒋宗汉、提督衔前任陕西延绥镇总兵官陶茂森。得旨、蒋宗汉、陶茂森、均著以副将用。　　

○壬子。两广总督刘坤一奏、请将遇缺尽先题奏提督刘生德。留两广补用。允之。摺包　　

○癸丑。署吉林将军铭安等奏、吉省摉捕贼匪。官兵不敷分遣。仍请暂停冬围。以资防守。允之。摺包　　

○以詹事府少詹事启秀为詹事。起居注　　

○甲寅。谕军机大臣等、国子监司业汪鸣銮奏、晋省未运赈粮。请饬停运变价一摺。据称晋省赈粮。在保定等处积滞尚多。运艰费钜。宜一律停运变价。将价银寄晋应用等语。晋省此时粮价如已平减。易于采购。自可将未运之粮。变通办理。著李鸿章、阎敬铭、曾国荃、将该司业所奏各节。酌度情形。妥商筹办。另片奏、畿辅雨泽沾足。极宜种麦。惟麦价腾贵。播种甚少。请饬李鸿章一面劝谕富户。借给贫民麦种。减价粜卖。严禁居奇。一面筹款购麦。减价平粜。并散给贫民等语。著该督一并筹画。妥为办理。原摺片著分别钞给阅看。将此各谕令知之。现月　　

○河东河道总督李鹤年奏、节交白露。黄河各工平稳。得旨、仍著严督该管道厅等加意防守。勿稍疏懈。摺包　　

○闽浙总督何璟等奏、居民拆毁教堂。请将弹压不力之知县汛官摘顶勒缉。允之。摺包　　

○乙卯。谕内阁、景寿等奏、请饬催直隶迅解租银一摺。直隶应解銮仪卫租银。积欠甚钜。现在该衙门办理各差。需款孔亟。著李鸿章严饬藩司。无论何款。即将本年应徵租银二万零七百五十余两。于九月内迅速批解。以资接济。其历年积欠租银。并著严催各属。按年带徵。陆续报解。毋再延欠。现月　　

○广西巡抚杨重雅奏、请将阳万土州判改设流官。下部议。摺包　　

○丙辰。谕军机大臣等、何璟等奏、台北后山加礼宛番情蠢动。现在查办一摺。台北后山加礼宛半系熟番。向与附近之十六股庄农民兵营邻近。此次胆敢分路围攻鹊子铺营堡。戕害哨弁。实属凶顽。既据称系因营勇买米口角。则起衅缘由。必须确查明晰。方可分别剿抚。现在吴光亮已进扎花莲港。夏献纶亦起台北。与孙开华筹商一切。吴赞诚不日渡台。即著何璟、吴赞诚、饬令该镇道等妥为办理。总期恩威并济。不可生事邀功。如该番能悉数捆送凶犯。悔罪投诚。自应网开一面。傥不知悔悟。自外生成。亦不能稍事姑容。致贻后患。一俟查明起衅缘由。即行具奏。将此由四百里各谕令知之。现月　　

○浙江巡抚梅启照奏、浙省候补人员壅滞。请暂停分发。允之。摺包　　

○缓徵直隶交河、阜城、景献、河闲、东光、吴桥、故城、唐、完、武强、枣强、武邑、任邱、甯津、肃甯、十六州县被灾村庄额赋有差。摺包　　

○丁巳。谕内阁、御史周开铭奏、东南数省被水。请饬豫筹拯救一摺。本年江西福建广东湖北湖南等省。两水过多。被淹地方甚众。江西饶州。湖北安陆、荆州。湖南常德等处。被灾尤重。荒歉已形。明□山戊不□青黄不接之时。甚属可虑。亟宜豫为筹画。防患未萌。著各该省督抚。确查所属州县被灾情形。豫筹拯救之策。所有疏导水势。安辑流亡。筹办赈济。勘报蠲缓各事宜。均著悉心体查。妥为办理。以期有备无患。另片奏、各省哥老会天地会等匪甚多。深恐灾民被其煽惑。请饬查拏等语。著各省督抚于被灾地方。抚恤饥民。毋令失所。并严饬各属清查保甲。密拏会匪。用副朝廷除暴安良。廑求民瘼至意。内起居注　　

○又谕、前据御史孔宪珏奏□□□尔□河南赈务办理不善。率由臬司傅寿彤前署藩司任内倚任非人所致。当经谕令涂宗瀛确查具奏。兹据奏称查明陕州知州查以谦、并无盗卖仓谷入己情事。惟性情豪侈。公事不免废弛。赵集成在安阳县知县任内。被控勒索盐规。业经李鹤年等奏结。将家丁照例科罪。未闻李鹤年有勒令告病之事。该员官声。毁誉参半。路璜到安阳县署任时。出示禁止饥民求赏。语虽失当。心尚无他。惟不免玩视赈务各等语。河南陕州知州查以谦、署安阳县事洛阳县知县路璜、均著即行革职。安阳县知县赵集成、著开缺留省查看。至查以谦等均非傅寿彤在署藩司任内调办赈务之员。并非倚任非人。尚无操守不端。及代属员弥缝营求等款。惟于路璜办赈情形。未经考查。辄以饬回署任为请。实属冒昧。傅寿彤著交部议处。寻吏部议。傅寿彤降一级调用。不准抵销。如所议行内起居注　　

○又谕、涂宗瀛奏、已故部臣请建专祠。并将功绩宣付史馆。暨请附祀伊父专祠各摺片。已故刑部左侍郎袁保恒。于咸丰年闲随同伊父已故漕运总督袁甲三。转战江南安徽山东等省。叠著劳勚。嗣办理西征粮台。筹画饷需。不遗余力。上年帮办河南赈务。尽心区画。尤属有功桑梓。著照所请。准其于河南省城建立专祠。地方官春秋致祭。并准其附祀陈州府袁甲三专祠。该故员功绩。著宣付史馆立传。以彰忠荩。内起居注　　

○又谕、涂宗瀛奏□□□尔□庸劣不职各员等语。河南汝阳县知县蒋式钰、有心欺饰。捕务废弛。正阳县知县白榘、捕务不力。含糊支饰。武陟县知县张葆谦、嗜好过重。公事废弛。鄢陵县知县陆以勋、糊涂庸懦。难期振作。候补知县颜怀愚、存心欺骗。有玷官箴。何瑛福、因循延误。罔恤民瘼。均著即行革职。　　

○以工部左侍郎成林兼署吏部左侍郎。外起居注　　

○以正红旗蒙古副都统崇礼署正白旗满洲副都统。外起居注　　

○己未。谕军机大臣等、文格奏、匪徒纠众抢掠。抗拒官兵。现获首犯审办一摺。据称陵县匪犯蔺汰。纠众抗漕。沿庄抢掠。迨官兵往拏。胆敢拒敌。经该署知县赵多熙拏获匪党二十余名正法。并将首犯擒获。惟赵多熙办理草率。请旨议处等语。该员赵多熙拏获匪党。因闻首匪蔺汰率众前来夺犯。仓猝应变。为保卫地方起见。即将该犯马希固等就地正法。未及录供具禀。如果属实。是所办尚无不合。傥该员办理失当。禀报情形。未尽确实。并不将该犯等审讯明确。禀候核办。率予骈诛。仅请议处。殊不足以示惩。著文格再行确切查明。据实具奏。逸犯李淀洮等、仍著饬令地方官严拏务获究办。将此谕令知之。现月　　

○庚申。谕内阁、刑部奏、秋审拟绞情实官犯。查无伊子死事请恤案据。请毋庸核办等语。詹启纶著照刑部所拟。归入本年秋审情实办理。至此案前经民人胡佐怀。以营官吴东山等商通御史邓庆麟、为詹启纶营脱罪名等词。赴都察院呈控。当经降旨交刑部讯究。事隔年余。尚未讯结。著该部咨催步军统领等衙门。迅将在逃之吴希之、詹焕章、一体严拏务获。归案讯办。毋再迟延。现月　　

○又谕、沈葆桢奏、请将已故提督战功宣付史馆。并恳入祀昭忠祠一摺。已故记名提督前云南鹤丽镇总兵宋国永。于咸丰同治年闲。随同霆军。转战江南安徽江西湖北广东等省。所向有功。嗣移师剿捻。由湖北驰入河南。大破任赖各逆。洵属功绩卓著。著照所请。将该提督战功宣付史馆立传。并准入祀四川湖北霆军昭忠祠。以彰劳勚。现月　　

○谕军机大臣等、户部总理各国事务衙门奏、遵议左宗棠筹借商款一摺。现在新疆酌改营饷。清厘欠款。一切需用浩繁。经费无措。左宗棠所请筹借华商银一百七十五万两。洋商银一百七十五万两。共三百五十万两。指由江苏浙江广东湖北福建五省应协甘饷项下并本息各银。摊作六年十二期。齐还清款。经该衙门议定。所称系实在情形。不得不准照办理。著庆春、沈葆桢、刘坤一、何璟、李瀚章、吴元炳、梅启照、张兆栋、吴赞诚、潘霨、查照左宗棠借定银数。转饬各海关监督出票。由该督抚加盖关防。发交道员胡光墉。妥为筹办。即各饬该藩司应将协甘饷项下自光绪五年起。分作六年。每年每省各划出饷银二十余万两。抵还左宗棠所借华洋各商本息银两。不得稍有蒂欠。借用商款。息银既重。各省关每年除划还本息外。京协各饷。更属无从筹措。本系万不得已之计。此次姑念左宗棠筹办各务。事在垂成。准照所议办理。嗣后无论何项急需。不得动辄息借商款。致贻后累。此项钜款解到。著左宗棠迅将新疆裁勇改饷一切善后事宜。妥筹办理。庶几开源节流。稍纾内地之力。其各省应协该军及新疆各军饷需。报解未能踊跃。实属延玩。除山西河南暂缓停解外。著庆春、沈葆桢、何璟、李瀚章、丁宝桢、刘坤一、吴元炳、裕禄、刘秉璋、李文敏、梅启照、吴赞诚、潘霨、邵亨豫、文格、谭钟麟、张兆栋、严饬各该藩司监督等。查照部定指解西征饷数。及节次指提分拨新疆各军饷。各按各款。赶紧照数报解。傥再延缓。及解不足数。致误事机。即由左宗棠及各路带兵大臣。将各该藩司监督指名严□□□尔□。以儆玩泄。将此由五百里各谕令知之。剿捕　　

○辛酉。谕军机大臣等、穆宗毅皇帝梓宫孝哲毅皇后梓宫永远奉安。著钦天监于明年三月闲。敬谨选择吉期具奏。现月　　

○又谕、前因湖北樊口地方应否筑坝。谕令彭玉麟、杨岳斌、前往查勘。兹据杨岳斌奏称父病日重。请宽予假期等语。已允所请。毋庸前往。现在彭玉麟想已驰抵樊口。著即确切查明。据实具奏。毋庸俟杨岳斌会勘。致延时日。将此由四百里谕令知之。现月　　

○壬戌。以缮修军机处清字档册告成。予理藩院员外郎丰绅泰等升叙有差。外起居注　　

○癸亥。谕内阁、山西上年被旱极重。叠经拨给银米。以资赈济。本年五月闲。接据山西巡抚奏报。得有雨泽。稍慰廑怀。方冀转歉为丰。登吾民于衽席。乃六月闲又遭大旱。被灾之区。仍复不少。残喘余生。何堪重困。今冬明春青黄不接之时。深恐饥寒交迫。无以为生朝廷时廑焦虑。著加恩拨给山东本届漕米十二万石。以济赈需。即由山东巡抚督饬粮道。提前赶办。务于年内全行起运。毋稍稽延。其随漕轻赍等银。一并先行扣留备用。至运解甚属不易。并著户部拨给库银二十万两。俾充运费。所有应赈灾黎。著阎敬铭、曾国荃、督率官绅。妥为经理。毋任失所。用副轸念民生至意。现月　　

</div>
    <div class="pagination">
<a href="清实录光绪朝实录_page133.html">上一页</a><span>...</span><a href="清实录光绪朝实录_page129.html">129</a><a href="清实录光绪朝实录_page130.html">130</a><a href="清实录光绪朝实录_page131.html">131</a><a href="清实录光绪朝实录_page132.html">132</a><a href="清实录光绪朝实录_page133.html">133</a><span class="current-page">134</span><a href="清实录光绪朝实录_page135.html">135</a><a href="清实录光绪朝实录_page136.html">136</a><a href="清实录光绪朝实录_page137.html">137</a><a href="清实录光绪朝实录_page138.html">138</a><a href="清实录光绪朝实录_page139.html">139</a><span>...</span><a href="清实录光绪朝实录_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
