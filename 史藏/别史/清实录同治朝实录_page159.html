<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 159 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 159 页/共 505 页</h1>
    <div class="content">
○又谕、骆秉章奏、官军攻剿滇匪获胜。并包逆窜入秀山。调兵驰剿一摺。览所奏情形。办理尚为得手。惟滇边群盗如毛。虽经大创。犹虞此灭彼起。该督现拟将胡中和湘果三营。抽回叙南。饬参将许荫棠一军。暨叙永厅文武严防边隘。即著饬令各军严密豫备。毋稍疏虞。黔逆包茅仙、罗发榜大股。窜至秀山之滥桥地方守备杨再经等力战阵亡。此股逆匪。为黔中历年悍贼。昨据恽世临奏、该逆由秀山回扑松桃厅。游击朱衣接仗失利。楚军进援。复伤亡兵勇五十余人。该逆进至黔楚交界之盘石营屯踞。是其凶焰狓猖。已可想见。骆秉章前调总兵曾志友楚勇千名。计已驰抵秀山。复添调总兵杨耀关等三营。暨重庆镇标兵四百余名。驰往会剿。谅不难力殄狂氛。著即激励诸军。迅将秀山境内之贼。埽除净尽。以防内窜。并与黔楚各军联络声势。妥筹夹击。毋任蔓延。将此由五百里谕令知之。　　

○又谕、前因崇实等先后陈奏西藏情形。并满庆等奏、买巴扎仓喇嘛抢去已革待审之堪布等情。叠经谕令崇实等查明办理。并催福济、景纹、迅速赴藏。兹据福济、景纹奏称、由炉城以至乍察。道途仍难行走等语。由川赴藏道路。现在仍前梗阻。福济等尚难前进。惟藏中祸患日深。福济景纹一日不到。变乱一日不了。著崇实、骆秉章、福济、景纹、严饬史致康。向明正等土司妥为开导。即令迅速设站。以期疏通驿路。福济、景纹、仍一面设法前进。懔遵叠次密谕。妥速查办。若专以道路未通为词。一味迟延推诿。置大局于不顾。朝廷法纪具在。福济、景纹、其能当此重罪耶。所有拣补僧俗番目等缺。既据奏称尚未身历其境。虚实难以悬揣。即著福济、景纹、于抵藏后。赶紧办理。一秉至公。毋稍迁就。拉里粮务严清荣所禀李玉圃马腾蛟与璧喜等狼狈为奸各情。其言是否确实。著崇实、骆秉章、福济、景纹、查明具奏。严清荣原禀。著钞给崇实、骆秉章阅看。将此由五百里各谕令知之。　　

○河南巡抚张之万奏、汝南官军。攻克徐汶田等寨。得旨、仍著毛昶熙将时玉玺一寨。迅即督军攻拔。肃清新蔡全境。　　

○广西巡抚张凯嵩奏、拏获兴安县属会匪正法。得旨、所办尚为妥速。仍著饬令郭垣督同官绅。认真团练。清查余匪。毋得有名无实。　　

○以屡著战功。赏还已革广西副将黄仲庆顶翎。　　

○予四川秀山等处阵亡游击杨再经、都司任会标、守备徐洪亮、千总彭正发等、祭葬世职加等。　　

○癸丑。谕议政王军机大臣等、穆图善等奏、暂留赴鄂后起马步各营。刘蓉奏、发逆与蔡逆合并。偪近省城各摺片。伪启王梁城富等由荆子关窜郧西。经官军扼截。回遁土门。与蔡逆句结。径由镇安孝义一路。出大峪口。偪近西安。前据刘蓉屡次陈奏布置情形。一似防剿均有把握。此次发逆大股。突偪省垣。刘蓉毫无准备。任令贼匪来往自如。如入无人之境。该抚平日所派各路防军。不识所司何事。且此股贼匪。众至二万有余。而自荆子关镇安孝义一路长驱直入。该抚先事毫无侦探。及至偪近省垣。始知该逆回窜。似此昬愦糊涂。实属有负委任。李云麟专办蔡逆一股。前据刘蓉奏、李云麟声称该逆已入彀中。可期必灭。此次由镇安句结启逆出窜。李云麟不但不能力图剿灭。并任令窥伺省城。该京卿言大而夸。一味纸上空谈。实堪痛恨。刘蓉、李云麟、均著先行交部严加议处。穆图善等现调孟宗福、黄金山等、步队六营。折回赴省。即著檄令该员等迅速回援。会同省城防军。实力剿洗。楚省调去兵将。为数不少。计已足敷剿办。而陕省窜贼麕聚。势甚危急。穆图善著暂时毋庸赴楚。仍驻西安。会同德兴阿、刘蓉、办理防剿事宜。以严省城之防。俟陕省肃清。再行奏请。石泉甯陕汉阴各隘。著李云麟严加防守。以遏该逆下窜之路。一面将蔡逆一股。赶紧歼除。毋令匪势益肆蔓延。穆图善、德兴阿、刘蓉、李云麟、惟当会筹战守。督饬各军实力剿洗。先将窜近省垣之贼斩馘净尽。节节埽荡。如再有疏失。必将刘蓉、李云麟、按照军法治罪。穆图善、德兴阿、会同剿贼。均属责无旁贷。如不能得力。定将穆图善、德兴阿、一并治罪。决不宽贷。将此由六百里各谕令知之。寻吏部议、刘蓉、李云麟、均应照溺职私罪例革职。得旨、均著加恩改为革职留任。　　

○又谕、都兴阿奏、接奉寄谕。并沿途探悉形势。拟办情形一摺。据称近日于沿途探访情形。详按图势。灵州左近。山路崎岖。险要必为贼守。由定边至甯夏四百余里。又阻黄河。贼情叵测。未必遥闻援军将至。即露苍黄情形。恐有诡计。怠我军心。查甯郡汉城在北。满城在南。必得一军由北山进剿。方有制胜之机。若西蒙克西克等过渡。会合甯夏官兵。与北山前后夹击。可断该逆往来之路。请饬绥远城将军豫行知会鄂尔多斯各旗稍济驼只。并派兵会合阿拉善兵相机兜剿。该将军进规灵州。两岸进攻。始于援甯有裨等语。所奏不为无见。著都兴阿催督各军规取灵州。讷钦已到灵州之花马池。该将军当与之声势联络。量为调遣。如察看该员不能得力。或将兵勇裁撤。或调派赴北路防堵。均著察核办理。西蒙克西克等如已到营。著即催令迅速援甯。并分拨马队。由安边堡一带出边。急趋鄂尔多斯副盟长扎萨克郡王栋鲁布扎木素居处之地。探明过渡。设法会合甯夏满城官兵。与北山前后夹击。先通官军粮道。兼断该逆往来之路。庆昀仍当就现有兵力。婴城固守。俟援军到后。会合剿击。贼情如果惶惧。何以未见解围他窜。恐是装点羸弱情形。懈我军心。庆昀不可堕其术中。是为至要。官军由南路进剿。若北路无兵阻遏。必不能收聚歼之效。前已谕理藩院饬阿拉善王统兵数千。从磴口进边列阵。严扼窜越。遇贼即击。其北路平洪孤城等处。并令拨兵防守。著都兴阿、德勒克多尔济等、遵旨传知该王。迅即派兵赴防。并令多备驼只。以资运解军需之用。桂成尚称勇往。著即统带劲兵。会合阿拉善王部下防兵。出甯夏北山。进扎险要。相机兜击。归绥本处之防。亦关紧要。恐有外来奸回。句结滋事。著德勒克多尔济实力经理。毋得稍涉大意。平凉之围已久。雷正绾当力图攻克。以便进兵甯夏。都兴阿将次入甘。该提督当与之声息相通。会商妥办。以期早日竣事。都兴阿另片奏、调员赴营差委一片。翁同书未知已抵何处。并准都兴阿行文直隶山西陕甘各督抚。传知该革员。即赴军营效力。前谕令赴营之藩司文格。俟到营后。著都兴阿饬令即赴兰州。一面附报奏闻。将此由六百里各谕令知之。　　

○以故赛因诺颜贝子津巴里克什特弟通噶拉克瓦齐尔袭爵。　　

○命镶黄旗头等侍卫谦禧赴署陕甘总督都兴阿军营听候差委。　　

○拨山西蒲州火药五万斤。解赴陕西军营备用。　　

○甲寅。谕内阁、御史孙翼谋奏、军务省分。投效随营人员。良莠杂出。既不身临前敌。复得滥支薪水。捷书一报。荐牍即膺。即闲有奉派赴剿。亦复巧为趋避。甚至厘局捐局粮台军需局安置多人。清谈坐食。窟穴利薮。复邀奖叙。或患京秩之清苦而来。或畏远省之险巇而至。或重咎获谴之员。藉图开复。或年好世交之子。冀博升阶。捷径争趋。相沿成习。请饬各督抚认真甄别各等语。军营积弊之深。保奏之滥。叠经明降谕旨。严切申儆。若如该御史所奏。是各路随营委员及办理局务人员。仍未能力加删汰。以致荷戈之士。枵腹从戎。而滥竽充数者。转得坐饱囊橐。滥厕军功。将何以作士气而奏肤公耶。嗣后各路统兵大臣及各该督抚。务当恪遵历次谕旨。于随营各员。随时认真甄别。使军营少一冒滥之人。即少一虚糜之款。其派办粮台劝捐抽厘各员。并著详列官职姓名。加具切实考语。开单呈览。以备稽核。将来如被人参出劣迹。查明属实。除将该员严办外。并将原派之督抚等科以徇庇之罪。决不宽贷。懔之。将此通谕知之。　　

○谕议政王军机大臣等、有人奏、风闻福建候补知县叶为霖、因伊父叶镇久在藩幕。声气最通。曾派办永丰官局洋药税务。侵亏库款。舞弊营私。于前总督耆龄查办案内漏网。现复委署晋江县知县。四川成绵龙茂道钟峻、由福建藩幕捐纳出身。与叶为霖先后同恶共济。到川未久。即为刘蓉信任。请饬该省督抚严查等语。幕友出身人员。钻营取巧。是其惯技。前经严定章程。令其回避游幕省分。原以杜攀援而绝奔竞。若如所奏。叶为霖捐纳知县。仍在伊父游幕省分。是其希图潜通声气。已可概见。况经手局务。尚有营私舞弊等款。幸逃法网。而复膺民社。殊非澄叙官方之道。至钟峻虽已回避四川。而前在福建时。曾与叶为霖朋比共济。到川未久。即为刘蓉信任。难保非因揣摩逢迎。遂其干进之计。且道员职司表率。尤非巧滑之辈所可滥竽。著骆秉章、左宗棠、徐宗干、将该员等被参各款。确切查明。据实具奏。将此各谕令知之。　　

○以右春坊右庶子兴恩充日讲起居注官。　　

○上以夏至祭地于方泽。自是日始。斋戒三日。　　

○乙卯。谕内阁、原任杭州将军瑞昌、前在杭州殉难。业经降旨从优赐恤。并给予世职。兹据左宗棠奏称、瑞昌之妾吴氏、于城陷时逃出。现已回至杭州。伊子绪成、绪恩、年皆幼稚。当时被贼冲散无踪。现经展转物色。始悉其第三子绪恩为人收养。业已给予吴氏领回。派员护送回旗等语。瑞昌前在杭州守城有功。旋复见危授命。大节懔然。据奏其幼子绪恩散失多年。竟能无恙。览之实深欣慰。著俟护送到京时。即由镶黄旗满洲传知瑞昌长子内阁中书绪光领回收养。绪光著该旗即行带领引见。绪恩著俟及□山戊不□时。由该旗带领引见。绪成尚无下落。仍著左宗棠随时详细访查。以示朝廷笃念忠良。推恩后嗣之至意。　　

○谕议政王军机大臣等、左宗棠奏、官军进规湖郡。叠胜一挫。并派兵驰援江西。及弋阳击贼获胜各摺片。发逆以全力踞守湖郡。经高连升、蔡元吉、两军奋勇进剿。将菱湖东林山两处要隘攻克。东南之险。已为我据。惟妙喜镇营盘。为贼所乘。致有挫失。现在浙师尚未移扎西南。而贼势趋重西路。运粮增党。刻刻为铤走之计。李鸿章前奏、已派郭松林等三十营由宜兴进。调李朝斌、阳利见等、水师进取长兴。苏浙官军。会合夹击。自可迅下坚城。第长兴安吉。在在与皖之广德甯国接壤。皖南防兵既单。浙师又难越境截堵。曾国藩虽派周宽世等驻扎祁休之闲。而于广德甯国守御事宜。尤当妥筹布置。力遏上窜。其长兴湖州等处之贼。左宗棠、李鸿章、督饬在事员弁实力堵剿。总当将积年悍贼就地歼除。毋令贻患他省。堵辅各逆。既有分路内窜之谋。左宗棠当饬水陆各军。严密准备。如能力挫凶锋。则群贼丧胆。于攻取湖州。自可事半功倍。粤逆林彩新一股。两经浙军截剿。一经徽军截剿。窜逸无多。惟由浙窜江一股。现踞湖坊陈坊等处。与前股合并。而窜闽之贼。现复回窜江西。麕集一方。甚属可虑。杨岳斌接奉叠次谕旨。计已克日起程。即著督饬江右各军次第埽荡。以副委任。刘典现已抵江。杨岳斌未至以前。所有浙师王开琳、王德榜两军。即著暂归刘典调度。弋阳境内窜贼。经江浙官兵击退。余贼向河西一路窜去。著沈葆桢严饬在事文武实力追剿。毋稍疏懈。此时贼势固结不解。必须将金陵迅速攻拔。使该逆无所依附。自成瓦解之势。前经叠谕李鸿章拨兵助攻金陵。现当事机紧要之时。李鸿章务当不分畛域。不避嫌怨。力图共济。不准稍有推诿。将此由六百里各谕令知之。　　

○以礼部左侍郎庞钟璐为湖南乡试正考官。翰林院编修祁世长为副考官。光禄寺卿胡家玉为四川乡试正考官。山西道御史张晋祺为副考官。　　

○以山东长山县捐输军饷。永广学额二名。　　

○以江苏克复丹阳县城出力。予总兵官黄武贤、副将赖镇海、以提督＜??闲＞放。赏知府王汝谐、守备马登超等花翎。州同晏佩琦等蓝翎。余加衔升叙有差。　　

○以督战不力。摘浙江军营总兵官王月亮、知府李邦达顶翎。革游击甯世杰、胡荣职。　　

○丙辰。谕内阁、御史陈廷经奏、诗文敬避御名。请无庸兼避偏旁等语。朕御极之初。曾经降旨。将御名上一字。无庸改避。下一字。凡臣工章奏。著用淳字改避。本未尝谕令兼避他字偏旁。兹览该御史所奏。近来各省奏牍及考试诗文。凡字之偏旁从享者。一概改作享字。殊与前降谕旨不符。嗣后诸臣章奏及各项考试文字。于御名下一字。仍止敬避本字。　　

○又谕、御史舒明奏、请严禁邪术一摺。据称近日京师地方。竟有施用邪术。迷拐幼小子女。展转售卖。为害闾阎。请饬严拏究办等语。著步军统领衙门顺天府五城御史一体严密查拏。如有不法匪徒。用药迷人。及施用邪术。诱拐子女。展转略卖者。一经访获讯实。即行奏明立予正法。以靖地方。　　

○谕议政王军机大臣等、官文奏、击退皂市京天应城发捻。并蓝逆西窜。及发逆尾股窜犯郧西。官兵出境追剿各摺片。湖北天门应城等处贼匪。经梁洪胜、李喜溢等、屡次剿击。纷纷败退。猛扑京山县城。又经防兵乡团抵御。逆向宋河奔逸至马平港。尾股陆续窜向德安西北之洛阳店桑树店一带。现在京天皂市应城。已无贼踪。而德安极为吃重。皂市败匪。全数东趋。东北东南。遍地皆贼。自应山之广水孝感之小河司杨店一带。渐近云梦。有自小河溪分窜黄陂黄安边境者。有由应山而至黄陂站者。官文现调成大吉十营为游击之师。联络石清吉、杨朝林、各营相机堵剿。拨李喜溢等防滠口汉口等处。并留守京应。仍防被剿各贼回窜云孝。一面飞催姜玉顺等趱行。并催苏克金、傅振邦、绕前截击。布置均属周妥。著即严饬派出各军。以剿为防。并催萧河清等迎头击剿。僧格林沁现扎信阳。著即调派劲旅迎剿。苏克金、傅振邦、马步队在应山。尚为贼阻。必须令其设法绕道。务出贼前。断其东趋之路。信罗光固一带。偪近贼氛。张之万当严防窜越。该逆若由黄麻以窥英霍。则舒桐潜太。路路吃重。曾国藩当懔遵叠次谕旨增兵严防。并令水师严防江面。毋任窥觎。陈国瑞一军。前经乔松年奏请令驻颍六一带。著僧格林沁、乔松年、飞檄该提督扼扎六安颍州要隘地方。遇贼即击。毋稍疏懈。皖北兵力。如尚不敷。著乔松年即咨商曾国藩等。拨镇江余兵四千人赴防。或商拨扬防兵勇。均须赶即筹画。不可临事张惶。致误大局。陈国瑞一军。尚恐单薄。由镇防撤回江北之兵勇。为数不少。著富明阿酌派劲兵。为陈国瑞等军后路声援。并酌量地势驻扎。若有警报。即由富明阿就近调派。协同剿洗。以资得力。以上各路。著各该督抚等认真调派。饬令实力防剿。傥任该逆东窜。由何路行走。窜越地方。不能阻遏。必惟该省督抚是问。不能因有前功稍从宽贷也。懔之慎之。官文另片奏、蓝逆二顺。向山阳镇安等处窜逸。伪启王一股。扑郧西县城。梁作楫等率军击败。此股败匪。与蓝二逆句合。业由小路窜至陕西。去西安止数十里。穆图善已折回省垣。其先行起程之马步各队。谅可陆续到楚豫境内。著僧格林沁、官文、赶紧催调布置。以厚兵力。近日军情。并著各路勤加侦探。飞速奏闻。以纾朝廷南顾之忧。将此由六百里加紧各谕令知之。　　

○丁巳。夏至。祭地于方泽。遣惇亲王奕誴恭代行礼。　　

○谕议政王军机大臣等、前因有人奏、恩麟办事颟顸。不学无术。潘祖荫奏、甘省大吏。办理军务乖方。并都察院奏、胡第甲等以狃和殃民等词。赴该衙门呈诉各摺。先后交多隆阿秉公查办。兹又先后有人奏、甘肃逆回。煽乱焚杀。延及附省之狄道河州等处。署督臣督办不力。并恩麟专意主抚。逆势愈张。知府徐辰告等四员。为守兼优。足资驱策。总兵张华等五员贪鄙各款。贻害地方。文格素称廉谨。于军务不甚相宜。请旨饬查各等语。甘肃吏治军务。废弛已极。亟应严行查办。以挽颓风。著都兴阿将此次所参恩麟等款。并前交多隆阿查办各案。一并秉公确查。据实具奏。都兴阿甫经入甘。无所用其回护。务将交办各案严密访查。毋得稍涉徇隐。谕旨三道。摺五件。绅士信函一件。呈二件。条陈一件。均著钞给阅看。将此谕令知之。　　

○又谕、庆昀、常升奏、围城贼众忽退。现在办理情形一摺。甘肃逆回。自本年二月闲。围攻甯夏满城。暗决城西支渠。放水灌城。经庆昀等急令附城民人开田宣洩。得保无虞。四月初七日。城外南北贼营。忽同时拔退。复于夜闲决渠灌城。因满城依山。且系沙地渗水。并未淹及。庆昀等趁贼众暂退。派员前赴山北。提运黄米小麦四百余石。并庆阳粮台饷银五千两入城。暂资支放。甯夏贼氛甚炽。此次暂将城围撤退。乘雨决水灌城。逆谋甚属凶狡。讷钦援军。虽已行抵灵州。因续调直晋官兵到者甚少。赵延烺在定边所募勇丁。亦因前赴庆阳。禀请军械饷项。俟多隆阿营内所拨马队到齐。先攻灵州。始能赴援甯夏。是该处满城防剿。仍形吃紧。都兴阿前奏、西蒙克西克等到营。即令过渡。会合甯夏官兵前后夹击。业经谕令德勒克多尔济等、传知鄂尔多斯各旗多备驼只。并谕知桂成带兵会阿拉善王部下防兵。出甯夏北山夹击。著都兴阿懔遵叠次谕旨。迅督各军趱程前进。会合讷钦所部。相机进兵。并著雷正绾督率诸军。迅将平凉攻拔。与都兴阿各营声势联络。庆昀仍当就现在存城兵力。加意激劝。婴城固守。以待援军。毋稍疏懈。满城兵食不充。归绥道库存饷三万两。山西续拨饷银一万两。计日应可提到。即著庆昀等飞速咨提到甯。并著文煜懔遵前旨。将援甘各军应需粮饷军火。源源筹解。并将赵延烺等军所需军械饷项。迅速应付。以利师行。至回情反覆堪虞。庆昀等所奏镇属回官马谦、遣人单骑来城。甘言求抚。且称镇道印信。已交中卫县由梁生岳等赍送省城。必系因雷正绾进攻平凉。叠次获胜。冀以甘词邀抚。缓我师期。断不可信。庆昀等惟当激励兵勇。加意防范。毋又堕彼狡谋。致蹈汉城覆辙。雷正绾亦当乘贼情少懈之时。迅图攻克平凉。以副委任。将此由六百里各谕令知之。　　

○以内阁学士许彭寿署礼部左侍郎。工部右侍郎宜振兼署吏部左侍郎。　　

○命盛京将军玉明来京陛见。以盛京户部侍郎宝珣暂署将军。　　

○戊午。谕内阁、前因曾国藩奏、浙江提督鲍超闻讣丁忧。当经明降谕旨。毋庸开缺。改为署理。俟江南军务大定。再行给假回籍营葬。兹曾国藩复据情代奏。恳请赏假回籍葬亲等语。情词肫挚。出于至诚。原应勉如所请。惟念鲍超自转战江皖以来。勇略过人。所向克捷。争关夺隘。屡保名城。现因贼窜江西。复经曾国藩檄令率师往援。江皖军情紧急。虽经＜??闲＞派杨岳斌督办。仍须该提督合力剿贼。方可迅奏肤公。鲍超著毋庸给假回籍。加恩赏银五百两。由四川藩库给发。交该提督家属祗领。经理葬事。鲍超务当念移孝作忠之义。勉抑哀思。专意剿贼。俟金陵克复。江皖肃清。再行赏假回籍。以遂孝思。朝廷破格夺情。本属万不得已之举。该提督其勉力图功。毋再渎请。　　

○谕议政王军机大臣等、曾国藩奏、近日各路军情。妥筹布置等语。侍逆一股。攻破建昌之万年桥卡。叠陷宜黄崇仁两县。即在崇仁缮城掳粮。为久踞计。自樟树镇及丰城新淦峡江等县。处处吃紧。省城戒严。沈葆桢调万泰等管带浔兵进省。彭玉麟派喻俊明等各率师船。驶入省河。曾国藩又檄周宽世七营赴援。省垣重地。或可无虞。惟贼势如此猖獗。沈葆桢何以尚无奏报。甚深悬系。著杨岳斌恪遵叠次谕旨。迅赴江西。与沈葆桢妥筹防剿。总当力保樟树镇等处要隘。迎头截剿。毋令偪近省垣。一面迅催刘典、王文瑞等军。向东迎击会合鲍超赴援之师。痛加剿洗。将崇仁宜黄迅速攻拔。不使群贼窜渡赣江以西。致滋延蔓。南丰围攻日久。何以尚未克复。著沈葆桢严饬席宝田等军奋力进剿。不准再事迁延。此时各路败贼。麕集江右。其势岌岌。而湖州之贼。时思接踵上窜。曾国藩当恪遵前旨迅拨劲兵。于皖南一带力筹堵截。毋使逆股再窜江西。致势成燎原。不可收拾。左宗棠督饬各军。会合苏省水陆官兵。迅将湖州长兴攻拔。一面分兵截剿由浙皖边境上窜之贼。毋令贻患邻疆。发捻分窜黄陂孝感之闲。逐渐东趋。曾国藩咨商李鸿章、拨军接守建平溧水高淳三县。腾出李榕、王可升等军。渡江而北。扼扎舒桐。所筹甚是。即著李鸿章迅速拨兵扼守。并著曾国藩饬李榕等迅赴舒桐。力顾藩篱。乔松年督饬皖军。先事布置。不得稍有疏虞。现在群贼纷窜。总当迅拔金陵。覆其巢穴。曾国藩当严饬曾国荃督率所部。奋勇图功。不得再有稽延。李鸿章恪遵前旨。不分畛域。拨兵助剿。或亲往会攻。毋稍避嫌推诿。将此由六百里各谕令知之。　　

○以太常寺卿朱梦元为通政使司通政使。　　

○己未。以神灵助顺。颁河南安阳县漳河河神庙扁额。曰宣威河北。　　

○谕内阁、前因吏部奏道员蒋泽春、经张凯嵩保奏。请以道员记名＜??闲＞放。核与章程不符。应行驳正。曾经降旨允准。兹据张凯嵩奏、粤西逆匪范亚音。陷踞容县十年。为东西两省巨患。经蒋泽春督率兵勇。攻拔容县城池。兼捦首逆。实与寻常劳绩不同。请仍以道员记名＜??闲＞放等语。按察使衔广西补用道蒋泽春、著照张凯嵩所请。仍以道员记名＜??闲＞放。以示鼓励。　　

○又谕、张之万奏、拏获扰害地方之寨首。审明定拟一摺。河南已革训导张尽道、充当宝丰县安乐寨寨首。不思保卫乡里。胆敢于寨内私设公堂。纠邀匪类。勒罚平民。肆意讹索。先后被控有案。实属倚势妄为。扰害地方。著即照该抚所拟。张尽道著发往黑龙江安置。遇赦不赦。以儆刁顽。　　

○又谕、毛鸿宾、郭嵩焘奏、据实举劾。以肃官方一摺。所举各员。已交军机处存记。候旨录用。广东署雷州府知府朱德澄、性情乖张。不胜表率。候补知县定启、纵容家丁。昬庸贪鄙。准补兴甯县知县郭溶、趋向不端。难膺民社。候补知县伍中翰、行止卑污。有玷官箴。均著即行革职。候补同知甘槐、私累太重。难期有守。候补知县方鉴源、年力衰迈。才具平常。均著勒令休致。　　

○谕议政王军机大臣等、上年十一月闲。户部奏各省军务未平。将本年京饷。照历届酌减十分之三。共拨银五百万两。限五月前解到一半。十二月初闲全数解清。当经谕令各该督抚监督等分限解部。不准改拨截留。兹据户部奏称、原拨山西地下银一百八十万两。已据奏请截留二十万两。原拨江汉关税二十万两。已据奏请缓解。原拨粤海关税三十万两。亦据请缓。当经分别准驳。至原拨湖北地丁盐厘三十万两。内除已解三万两外。其余银两。又据奏请俟军务稍松。再行筹解。业经委解之漕折京捐关税盐课。或称半途折回。或称不敢轻进。指拨京饷省分。军务居多。若纷纷请缓请留。部库支放。从何措手。请旨饬催各等语。京饷为部库要需。徵解万不容缓。叠经谕各该省关按期报解。不准稍延。且本年拨款。照历届成案。已酌减十分之三。体恤不为不至。乃各该督抚监督等。仍纷纷请留。或藉口道路梗阻。任意迟延。当此库储匮乏。设或放款无著。贻误非轻。著各该将军督抚通商大臣盐政藩司运司监督等。恪遵上年十一月谕旨。按限解齐。毋再请缓请留。致误开放。并著官文、唐训方、将本年应解地丁盐厘等项。照江汉关税。限八月前解到一半。统于年终解清。傥再意存膜视。逾限不完。即由户部查照新章参办。将此由五百里谕知福州将军、办理三口通商大臣、各该省督抚盐政、并传谕各该关监督各省藩司运司知之。　　

○又谕、连成奏、本月十一日。有马贼三十余人。在顺义县属牛栏山大桥口抢劫行车。当经塞克通阿选派领催等、会同该县兵役。分路追击。行至大兴县孙堠镇地方。遇贼接仗。拒伤多人。请将伤亡兵丁议恤。并请饬直隶一体严拏各等语。马贼竟敢在近畿一带。拒捕伤兵。实属凶恶已极。若不严行查拏。必致滋蔓日多。且此起马贼。既由潮河川水关闯入。该处绿营兵役。何以追赶不及。任其窜逸。可见捕务全未认真。现在贼匪已向孙堠镇西北一路逸去。著直隶总督顺天府兼尹府尹严饬所属。跟踪兜拏。毋任漏网。连成亦当饬令驻防官兵。会同各该地方兵役一体协拏。以靖地方。将此各谕令知之。　　

○又谕、前因甘省大兵云集。需饷孔殷。曾谕令各省于欠解甘饷内。每省赶紧凑解三十万两。以应急需。兹据张之万片奏、欠解甘饷。先后已解过银四万两。现在豫省剿办发捻。需饷浩繁。各属钱粮徵解。未能踊跃。所有协甘欠饷。未能一时兼顾。查山西藩库。每年应解归德镇兵饷银一万四千两。同治二年分尚未解到。请将此项银两改解甘省。抵作豫省协饷等语。著沈桂芬饬令藩司。即将此项银两。迅速由晋派员。解赴甘省。以抵豫省欠款。毋稍迟误。惟甘肃军饷。支绌异常。此次抵拨之款。为数甚微。岂能搪塞了事。所有河南应解甘省协饷银三十万两。仍著张之万设法陆续筹解。毋误要需。将此由五百里各谕令知之。　　

○广西巡抚张凯嵩奏、援黔粤军。攻克已赖等处贼寨。得旨、著督饬杨廷桂乘胜追剿。务将逆首李七捦获。尽歼丑类。毋令漏网。　　

○予直隶顺义捕贼伤亡马甲兴文、扎克丹、赏恤如阵亡例。　　

○予河南各属阵亡殉难绅民妇女一千二百八十三名口分别旌恤如例。　　

清穆宗继天开运受中居正保大定功圣智诚孝信敏恭宽毅皇帝实录卷之一百四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。五年。庚申。谕内阁、朕奉慈安皇太后慈禧皇太后懿旨。据御史贾铎奏、风闻内务府有太监演戏。将库存进贡纵疋。裁作戏衣。每演一日。赏费几至千金。请饬速行禁止。用以杜渐防微等语。上年七月。因皇帝将次释服。文宗显皇帝梓宫。尚未永远奉安。曾特降谕旨。将一切应行庆典。酌议停止。所有昇平署□山戊不□时照例供奉。俟山陵奉安后。候旨遵行。并将咸丰十年所传之民籍人等。永远裁革。原以皇帝冲龄践阼。必宜绝戏豫之渐。戒奢侈之萌。乃本日据贾铎奏称、风闻太监演戏。费至千金。并有用库存缎疋裁作戏衣之事。览奏实深诧异。方今各省军务未平。百姓疮痍满目。库帑支绌。国用不充。先皇帝山陵未安。梓宫在殡。兴言及此。隐恸实殷。又何至有如该御史摺内所称情事。况库存银缎。有数可稽。非奏准不能擅动。兹事可断其必无。惟深宫耳目。恐难周知。外间传闻。必非无自。难保无不肖太监人等。假名在外招摇。亦不可不防其渐。著总管内务府大臣等严密稽查。如果实有其事。即著从严究办。毋得稍有瞻徇。致干咎戾。皇帝典学之余。务当亲近正人。讲求治道。傥或左右近习。恣为娱耳悦目之事。冒贡非几。所系实非浅鲜。并著该大臣等随时查察。责成总管太监认真严禁所属。嗣后各处太监。如有似此肆意妄行。在外倚势招摇等事。并著步军统领衙门一体拏办。总管太监不能举发。定将该总管太监革退。从重治罪。若总管内务府大臣等不加查察。别经发觉。必将该大臣等严加惩处。其各懔遵毋忽。此旨并著敬事房内务府各录一通。敬谨存记。　　

○谕议政王军机大臣等、传谕护陕甘总督恩麟。恩麟奏、蒙古台站。遗弃摺报。检获呈进。回匪阑入狄道州城。旋即收复。现时筹办情形各摺片。恩麟上年十二月初三日所发奏报。由阿拉善旗转递至鄂尔多斯。因何疏失。以致遗弃道旁。亟应彻底根究。以肃邮政。著该护督查明据实参奏。隆德秦安等处之匪。势日蔓延。恩麟请饬雷正绾等速拨一军。驰赴安会。雷正绾现与陶茂林进攻平凉。渐次合围。攻剿正在吃紧。且该提督等两军。兵力本单。此时殊难分兵再行驻扎安会。恩麟惟当就现有兵力。严密布置。以扼东西两路之防。都兴阿日内即可由定边进剿。兵力既集。可期节节埽荡。恩麟毋得专意主抚。致堕该逆诡谋。贻误全局。狄道州城。被回匪窜陷。旋即收复。著恩麟督饬将弁。将入山败匪。□□穴

□又□捕净尽。毋留遗孽。署兰州道崇保、署兰州府知府豫师、于所属城池。被匪阑入。本有应得之咎。惟既随同收复。所有处分。均著宽免。河狄等处。回匪狓猖。该护督身膺疆寄。不能实力剿办。屡次陈奏。犹以主抚为得计。殊嫌哓渎。知州赵必达所募川勇五千。现已由川起程。著即飞催该员迅速回甘。择要分扎。与省城防军。联络声势。以壮军威。恩麟创设宣威营亲军。著即按照章程。认真训练。以期一兵得一兵之用。不可有名无实。　　

○新授陕甘总督杨岳斌奏陈谢恩。并即赴江西整饬诸军。力筹攻剿。得旨、该督沥陈各情。具见诚悃。水师与陆路虽不同。而指麾调度。理无二致。该督膺兹重寄。著遵照前旨。迅赴江西。督饬诸军。力图埽荡。俟江皖贼氛净尽。即行前赴陕甘任事。一切慎勉为之。以副委任。　　

○以荒谬巧诈。革甘肃知县房廷华职。遣戍新疆。　　
</div>
    <div class="pagination">
<a href="清实录同治朝实录_page158.html">上一页</a><span>...</span><a href="清实录同治朝实录_page154.html">154</a><a href="清实录同治朝实录_page155.html">155</a><a href="清实录同治朝实录_page156.html">156</a><a href="清实录同治朝实录_page157.html">157</a><a href="清实录同治朝实录_page158.html">158</a><span class="current-page">159</span><a href="清实录同治朝实录_page160.html">160</a><a href="清实录同治朝实录_page161.html">161</a><a href="清实录同治朝实录_page162.html">162</a><a href="清实录同治朝实录_page163.html">163</a><a href="清实录同治朝实录_page164.html">164</a><span>...</span><a href="清实录同治朝实录_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
