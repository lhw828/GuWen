<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 104 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 104 页/共 152 页</h1>
    <div class="content">　　○降湖广按察司副使郁文博为狭西布政司右参议管理甘肃等处粮储文博擅辩详允死囚从轻处断为巡按御史所奏坐不谙律例有失宪职故也
　　○甲戌升监察御史李鉴大理寺右评事罗经南京监察御史谈俊为按察司佥事鉴浙江经湖广俊福建
　　○复除广东按察司副使孔镛于广西章格于云南以丁忧服阕也
　　○以湖广水旱灾诏免武昌汉阳黄州岳州长沙衡州辰州常德等府州卫粮七十万八千六百余石因罢南京贵州广西庐州安庆京库岁办本色折色银布花茸仍存兑运行粮耗粮每石折银五钱以平米价从户部议也
　　○礼部奏正旦节例赐百官宴上令免宴赐以节钱钞
　　○太子少保刑部尚书林聪大理寺卿宋旻等以郎中吴琮问拟王府官罪应纳钞误拟运炭为违例并以失于查照服罪命俱宥之仍停琮俸一月
　　○乙亥命礼部尚书邹干工部尚书王复致仕令有司给月米人夫视户部尚书杨鼎例南京兵部尚书薛远亦令致仕俱赐敕以归时干等俱为科道所劾奏求致仕不允寻传旨令致仕
　　○升巡抚辽东右都御史陈钺为户部尚书改掌通政司事太子少保工部尚书张文质于礼部工部右侍郎刘昭为本部尚书左通政何琮为通政使○太监怀恩传奉  圣旨太医院御医张福兴施钦升本院院判
　　○以江西旱灾免饶州等十三府鄱阳等六十九县南昌前等五卫饶州等九所税粮子粒一百八十万八千九百九十余石仍留兑运粮三十万石每石止徵银六钱以平米价从户部议也
　　○丙子金星昼见于辰
　　○升云南按察司佥事黄明善为本司副使仍提调云南贵州学校
　　○敕湔除在京文武官遇名仍命所司移文在外诸司
　　○巡抚甘肃右佥都御史王浚以母丧去任○丁丑改南京户部尚书陈俊于南京兵部参赞机务升顺天府府尹胡睿为工部右侍郎太仆寺少卿王宗彝为都察院右佥都御史巡抚辽东
　　○复设南京东西北城并中兵马指挥司副指挥各一员先是南京监察御史谈俊奏南京各城兵马指挥司先年实因事简裁革副指挥二员今东西北城并中兵马司事繁地广分理不周宜复设为便吏部覆奏从之
　　○戊寅太监李荣传奉  圣旨天文生韩昂李孟輗刘瑄于寿俱为钦天监漏刻博士
　　○赐宛平大兴二县官俸改南京本色初二县官止得本色月米一石余折赃罚器物钞布而已至是知县彭镐援京官例请给故有是命
　　○隆庆长公主薨公主  英宗睿皇帝之第十一女母淑妃高氏景泰乙亥生成化癸巳册封为隆庆长公主下嫁驸马都尉游泰至是薨年二十有五讣闻赐祭葬如制
　　○泰宁卫都督脱脱孛罗遣指挥讨均等毛怜卫女直都指挥忽申八等海西哈而蛮等卫野人女直都指挥阿塔等秃纳河卫野人女直都指挥者因哥等各来朝贡马赐宴并衣服彩叚等物有差
　　○兵部右侍郎李敏奏臣往年为浙江按察使守制还河南襄城县常市地于县南紫云山之麓凡三十亩有奇建屋若干楹积书数千卷日与学者讲读其中其地之所入亦足以供教学者之用愿籍之于官以为社学因请敕额并令有司岁时修葺从之赐额为紫云书院
　　○己卯晋王为其世孙表荣乞翼善冠  上特允之仍令所司勿为例
　　○辛巳岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉黄镛杨伟分祭  长陵  献陵  景陵  裕陵游泰祭  景皇帝陵寝
　　○是岁天下户九百二十一万六百九十户口七千一百八十五万一百三十二口田地四百七十七万八千九百五十顷七十亩田赋米二千二百七万五千一十二石麦四百三十一万三千六百一十一石丝九万二千六百九十二斤绵一十万五千两绢二十八万五千二百一十疋布八十七万九千一百疋绵花二千八万一千七百九十八斤折色钞八十三万四千三百三十锭杂课钞二千七百九十六万一千三百锭米五万六千二百石有奇麦二千三百八十九石布七百七十八疋盐课盐三百七十万一千五百六引米五千七百九十石布四万四千七百疋茶课茶五十六万三千九百二十一斤屯田子粒三百九十五万七千三百九十石有奇采纳银七万九千九百六十八两有奇朱砂一十七斤一十五两漕运京师儧运粮三百七万石各处运纳粮四百五十万一千一十五石减免天下官田等项税粮八十一万五千三十八石有奇
　　大明宪宗纯皇帝实录卷之一百九十八终
大明宪宗纯皇帝实录卷之一百九十九
　　成化十六年春正月壬午朔  上诣  奉天殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○癸未文武群臣朝亲王于奉天门东廊
　　○夜火星犯房宿北第一星
　　○甲申  宣宗章皇帝忌辰  奉先殿行祭礼遣驸马都尉杨伟祭  景陵
　　○丁亥孟春享  太庙
　　○遣内官祭司户之神
　　○戊子以光禄寺卿侯王□赞为都察院左佥都御史巡抚甘肃仍支从三品俸
　　○赐晋王钟铉太原府税课钞岁一万贯先是王累奏太原税课钞洪武间以赐其曾祖恭王后因叔祖济熿坐事而革欲请仍旧给赐许之
　　○赐晋府故镇国将军钟鍏妻刘氏食米岁五十石
　　○禁云南边境军民交通外夷时总兵官黔国公沐琮奏金齿腾冲为诸夷喉襟要地比土人多以违禁货物兴之贸易宝石乞加禁止从之
　　○己丑升应天府府丞谈伦为顺天府府尹顺天府府丞徐英为河南右布政使时府尹缺吏部＜锍-釒＞英及伦以请内批升伦而转英于河南伦尚书尹旻心腹英内阁学士万安亲也
　　○调宁夏副总兵都督佥事李玙充榆林副总兵协守中路甘肃左参将署都指挥佥事刘文充宁夏副总兵初兵部尚书余子俊奏延绥屯兵三路以备虏患东路神木堡西路安边营山势峻险虏难轻入惟中路榆林东有常乐双山建安高家四堡西有响水波罗怀远威武清平五堡南有归德鱼河二堡地势平旷可以通骑主将之人难于应御宜视宣府甘宁之例增设副总兵一人协守有旨命拟议堪任者二人以闻于是子俊等以玙与文可遂调玙而以文代之
　　○升锦衣卫指挥佥事赵璟为指挥同知仍掌镇抚司事命掌镇抚司事指挥同知刘纲与朱骥同理卫事
　　○升锦衣卫署指挥使等官王伦等十人俱署职一级以伦等自陈从总兵官朱永征建州有功故也
　　○庚寅升户科都给事中张海为顺天府府丞监察御史杨守随为应天府府丞
　　○辛卯以大祀  天地  上御奉天殿誓戒文武群臣致斋三日
　　○晓刻雨木冰
　　○壬辰以上元节赐文武群臣假十日
　　○户部尚书陈钺自辽东驰驿至京命掌部事
　　○甲午大祀  天地于南郊毕  上还宫谒  皇太后出御奉天殿文武群臣行庆成礼
　　○乙未以大祀庆成上御奉天殿大宴文武群臣及四夷朝使
　　○丙申上元节免群臣宴
　　○巡抚四川右副都御史孙仁等奏曩奉敕令尽除黑虎三姐巴猪三寨番贼比尝抚安各簇番人三千有奇其黑虎寨贼仍聚于松溪堡境内杀掠右参将傅泰等率军御之指挥周相就阵擒斩贼首白眉毛余党奔溃官军乘胜分道进攻之共斩首三十七级焚其碉寨百余处以还事下兵部乞降敕奖励仁等以示激劝从之
　　○丁酉命太监汪直监督军务兵部尚书王越提督军务保国公朱永佩平虏将军印充总兵官率京兵万人赴延绥御虏其参将等官即令直等推举以闻并速具从征什物待报启行时镇守延绥太监张遐奏传闻虏贼拥众渡河潜图入寇及巡按狭西监察御史徐舟亦言靖虏等处虏贼入境但今河冰将解宜速遣人觇其去留倘此虏尚留河套乞下廷臣杂议战守机宜闻奏事下兵部内阁臣有言者谓今新正已半虏未见动静虽防患预图但当戒饬沿边将官俾各慎固封守贼至并力捍御而已未可轻易用兵也而尚书余子俊探知汪直等意不敢违拒奏请会官廷议且言往时各边有警朝廷命将出师多因整治什物迂延以致缓不及事今宜议定早为措置  上是之遂会官议上合行机务并请命监督提督总兵等官故有是命
　　○戊戌  英宗睿皇帝忌辰  奉先殿行祭礼遣驸马都尉周景祭  裕陵
　　○总督两广军务兼理巡抚右都御史朱英等奏广西思恩府土官知府岑鐩状申田州府知府岑溥为其头目黄明聚众欲杀之出走避于本府明大肆屠掠境内扰乱臣等会镇守太监总兵议调左参将马义都指挥同知谢宁左布政使沈敬等率军抚捕之明为恩城州知州岑钦所执并其族属悉诛之余党溃散乞量为升赏义等并敕奖鐩钦以劝有功事下兵部覆奏从之
　　○己亥赐韩府故辅国将军徵銴夫人种氏食米岁三十石
　　○庚子以将出师征虏命户部右侍郎阎本郎中马孝祖董理军饷于狭西孝祖内阁学士刘珝妻兄也
　　○辛丑晓刻月犯罚星○免凤阳等卫去年夏税麦六万七千九百八十余石秋粮米四千九百三十三石凤阳等府夏税麦十九万八百九十石秋粮米十三万九千九百一十余石豆二万六千一十余石草三十一万一千四百余包以是年水灾故也
　　○湖广容羙宣抚司并石梁下峒长官司土官宣抚田宝富等各遣舍人来朝贡方物赐彩叚纱绢有差
　　○狭西凉州卫菩提等寺番僧都纲南葛藏卜等洮州卫下答剌等簇生番簇头米牙忽等各来朝贡马驼甲胄等物赐衣服彩叚等物有差
　　○壬寅朵颜等卫知院猛克塞儿都督脱脱孛罗等乞心红红缨布鱼纲等物命礼部视所当与者给之
　　○命宣府副总兵江山游击将军阎斌大同参将周玺游击将军李镐偏头关分守都指挥支玉宁夏总兵官神英靖虏固原参将田广甘肃副总兵康永协副总兵李俊狭西署都督同知白＜王已＞各领所部边兵共三万人赴延绥听调杀贼时从汪直王越等议以延绥东路清水营等处屡报虏势甚张恐中路西路不能无警比止议令大同宣府等处边兵一万以助京兵恐力寡敌强乞增调以往从之
　　○癸卯升吏部左侍郎黄镐为南京户部尚书
　　○赐朝鲜国贺正旦陪臣金永需等宴并金织衣彩叚等物有差
　　○丁未宁王奠培送其女玉山郡主丧出城巡按御史并三司以闻事下礼部以违例覆奏  上赐敕戒谕之
　　○戊申赐弘修净戒悟法辅教阐范善应灌顶圆妙西天佛子大国师班卓儿藏卜等八人诰敕
　　○太子太保兵部尚书兼都察院左都御史王越奏比因选给西征马一万六千四百匹之外京营官马止存八千八百余匹尚多病瘠不堪之数乞令兵部于民间四户马内选二万匹给军骑操以备警急调用从之
　　○兵科给事中孙博言数事一宜编集前代贤君所纳谏章以备御览一令法司大臣刊布累朝施行条例辅翼律令并行一令各布政司分巡官各府知府每于岁首即开僚属考语册报巡按御史以俟考核其有偏徇不公递加降黜治罪一东西二厂缉事旗校多毛举细故以中伤大臣旗校本厮役之徒大臣则股肱之任岂旗校可信反有过于大臣纵使所访皆公亦非羙事一或失实所损实多乞严加禁革一铸钱折俸节省京储以供边饷一令通州军士陆运入京以节舟运之劳奏入  上曰孙博不谙事体所陈皆浮泛之辞本当究治姑恕之时汪直闻博奏涉西厂事怒甚呼博面加诘责仍奏令纪功引与偕往人皆为博危之
　　○己酉升鸿胪寺左少卿李瑢为南京鸿胪寺卿调右寺丞左宣于南京
　　○免山东济南府去年秋粮米一万六千一百五十余石草二万八千三百余束运司盐课二万六千八百六十余引济南卫所秋粮米一千二百八十八石以是年水灾故也○命修泗海武庄公耿再成坟墓先因修国初勋臣坟墓而不及再成至是其曾孙俊以为言遂命礼部移文南京工部修葺之
　　○庚戌升狭西右布政使盛颙广西右布政使车宁俱为本司左布政使广东按察使严洤为湖广右布政使
　　○户部臣奏近年天下连遭水旱公私匮乏兼以年例国用边储与夫调发军马供给悉皆取办于民用度日增财力日屈今太仓见贮银不及三十万两尽此未足以供边储一年之用矧又因灾免赋甚多恐误国计谨条上应行事宜一鬻盐课以广储蓄每各边开中客商以存积盐易于得利多不中常股盐以此常股蓄积颇多今宜不为常例于两淮存积盐内量卖一十万引常股盐内掣出二十万引改作存积之数每引定作价银一两三钱本部差官会同巡盐御史召商报卖其银解部转发太仓收贮以备支用一清船料以除奸弊各处钞关每年大约收钞二千四百余万贯近年委官多方作弊以致钞数不及原额除金沙洲仍留彼处支用及临清等关解京者外其扬州苏杭九江等处暂以今年夏季扣至明年春季该收船料每钞二贯折收银一分按季解部以备边用一折绢价以从民便浙江江西解纳官绢率多纰薄不堪盖由有司不收本色通同粮长大户高价收银而以低价收买不堪者纳官小民被其侵损朝廷不获实用今内库见在绢多足用除嘉兴衢州二府所纳堪中照旧徵纳本色外杭州等九府南昌等十三府累因选退数年不完宜自成化十六年以后每绢一匹折银八钱解部别贮折俸支用一措粮储以备救荒在外各府州县阴阳僧道医官例于额设阴阳僧道医生内保任各都布按三司承差知印例于农民内选充近来率多富家子弟请托充补本部先因赈济缺用累奏纳米充补颇为得济事完例止自后如阴阳僧道医官有缺宜令于缺米处纳米二百二十石或银一百两承差知印纳米一百八十石或银八十两其银官为籴谷备用以其人起送吏部免考入选及在彼以次参充一减征科以苏民困钦天监历日纸计用二百余万岁泒山东河南山西三布政司并北直隶各府州县连岁荒歉买办甚艰今天下问刑衙门每囚人纳纸一分又有投批倒文罚纳者尚多自后囚人免纳连七等纸止收绵纸以十分为率量存二分按察司一年五十万布政司理问所一十六万以代三布政司岁纳钦天监历日纸免民间买纳福建狭西浙江等处问刑衙门去京远者囚人等纸亦存二分公用其余依都御史张王□赞奏准事例每民纸一分折收银一钱官纸折银三钱俱发缺粮州县备用一直隶州县亦依此例行之＜锍-釒＞入命绢仍旧制余并准议行
　　○旌表孝子侯英等三人烈妇李氏并节妇尹氏等七人英直隶开州人由进士任按察司佥事弟侃儒学生母亡兄弟庐墓有白鹭数千集其墓时同州有张鼎者亦充学生父亡庐墓有白鸠白兔驯扰之异俱旌其门曰孝行李氏山西朔州卫军王干妻干亡于兵李氏痛哭弥日竟自缢死旌其门曰贞烈尹氏扬州府通州民孙昕妻李氏肃宁县民任敬妻张氏四川青神县人户部郎中赠都察院右都御史余祥妾太子太保兵部尚书子俊之母杨氏成都府民乾道妻沈氏浙江海盐县民葛衡妻朱氏河南陈留县民荔权妻任氏狭西陇西县民韩承禄妻皆年少夫亡守节无玷俱旌其门曰贞节
　　○升鸿胪寺掌寺事礼部右侍郎施纯为本部尚书仍掌寺事纯辞免  诏曰卿勤慎老成练达寺事特升前职不允辞
　　○斩建州夷人哈速等五人发郎秃等七十四人编戍两广福建哈速等听太监汪直招抚入贡行至海州见人马东行觉有异遂惊疑而遁伴送者追之为所杀官军袭获之至京具狱  上以哈速等五人情犯重命斩之余免死严加防护悉发远戍
　　大明宪宗纯皇帝实录卷之一百九十九
　大明宪宗纯皇帝实录卷之二百
　　成化十六年二月辛亥朔诏天下学校孔子庙庭所在凡过门者皆下马从监生虎臣言也
　　○升福建布政司右参议刘观为广西右布政使狭西右参政鲁能为本司右布政使广东按察司副使闵圭为本司按察使
　　○礼部右侍郎周洪谟乞以子汝端为国子监生从之
　　○癸丑诏岁给故靖远伯王添男宪禄米一百石赡其家
　　○甲寅升户部郎中裴慧为山东布政司左参政严州府知府朱暟为福建右参政监察御史李瑢为广东按察司副使
　　○大同总兵官都督同知范瑾等奏今年正月间虏贼拥众于窑子沟等处屡犯边遣游击将军李镐率兵往御之寻约西路参将卢钦于双庙山等处邀其归路瑾等整兵以为应援既而镐军遇敌于傅家岭屡战败之共擒斩虏十人获马十三匹钦军亦屡败虏众于窑子沟斩首二十八级获其马四十匹弓刀器仗四百九十余件虏遁去  上以镇守等官能预谋协力杀贼即降敕奖谕之
　　○沈王佶焞恶潞州知州蒋容忤已奏容欺侮违法等事遣官勘问皆诬并得其下有金荣者左使之故命下敕戒谕王以荣罪重杖之发戍辽东又以容与王既有讎嫌调潼川州
　　○乙卯复除按察司佥事江孟纶于浙江侯恂于山东
　　○丙辰福建泉州府地震有声如雷屋宇皆摇
　　○大同游击将军都指挥使李镐卒镐初袭世职为阳和卫指挥佥事从征延绥累功至都指挥使奉敕充右参将再充游击将军至是与虏战红崖儿等处有功捷上诏升署一级命未下镐以中箭病剧卒于军中其子澄复以为请乃赠署都督佥事
　　○丁巳释奠先师孔子遣太子太保吏部尚书兼谨身殿大学士万安行礼
　　○戊午祭  太社  太稷
　　○遣顺天府官祭先农之神
　　○升福建按察司副使应颢为福建布政司左参政
　　○免山西潞城县去年税粮一千三百六十余石草二千四百八十余束以水灾故也
　　○赏广西镇守太监顾恒巡抚右都御史朱英总兵官平乡伯陈政都督白玉各彩叚二表里银二十两参议谢绶知府杨冠知州罗杰各彩叚一表里银十两并都司卫所官军民快土兵等共二千三百一十七人彩叚表里钞贯绢布有差以富禄德谨等峒杀贼功也
　　○夜月犯西咸星
　　○己未户部臣奏近准尚衣监太监姜玉买支两淮余盐二万引但前后卖盐价银或一两或九钱八钱多寡不同宜行巡盐御史等官估计时价上纳支给诏准九钱价就彼上纳后不为例
　　○海西弗提卫野人女直都督帖色古朝贡来京卒于会同馆事闻命礼部官致祭工部给棺兵部移文沿途给车徒舁还本卫
　　○命工部右侍郎胡睿提督官军修理京城
　　○庚申兵部言比因辽东守臣所报累次杀贼有功官军多所错误尝令核实其把总都指挥等官文宁等十一人以功赎罪例不升赏其都指挥使等官陈英等三十五人乞如例升赏从之
　　○命义勇后卫指挥同知靳清守备涿州等处○巡抚狭西右副都御史程宗奏虏贼从宁夏中卫深入靖虏会宁等处四散杀掠其沿边守御瞭望指挥千百户等官祝祯门启陈泰等弛备失机及分守宁夏左参将张翊镇守固原等处参将都指挥使田广守备署都指挥佥事甘泽整饬兵备按察副使王继等不能督属御寇乞治其罪事下兵部言祯等宜先作巡按御史逮问如律翊广泽继亦宜究治如事连太监覃平署都督同知白＜王已＞及宗并宜奏闻区处  上是之姑宥翊广泽继令用心杀贼
　　○巡抚延绥右副都御史杨浩奏比者虏贼拥众屡入府谷县境杀掠人畜清水营把总署都指挥佥事李杲弛备纵寇虽尝斩获贼级三颗罪重功微宜行究治事下兵部言方动调京兵讨贼用人之际宜姑令杲戴罪立功以赎从之
　　○命宁夏守臣遣兵五百护送庆怀王邃＜雝土＞之葬以王弟岐阳王邃塀奏王坟在韦州蠡山去宁夏三百里余俱系沙漠之地恐值寇警乞兵防护故也
　　○辛酉降监察御史李敬为贵州查城驿驿丞初敬自狭西巡按回京以疾未复命遣人赍奏启本投进久之疾愈随例入朝即奏劾都御史屠滽不法事奏留中不出时相传滽敬尝交恶故敬先发之而西厂及都察院前后举敬托疾不朝并酗酒无状请勘其罪诏不必勘降边远驿丞
</div>
    <div class="pagination">
<a href="明实录宪宗实录_page103.html">上一页</a><span>...</span><a href="明实录宪宗实录_page99.html">99</a><a href="明实录宪宗实录_page100.html">100</a><a href="明实录宪宗实录_page101.html">101</a><a href="明实录宪宗实录_page102.html">102</a><a href="明实录宪宗实录_page103.html">103</a><span class="current-page">104</span><a href="明实录宪宗实录_page105.html">105</a><a href="明实录宪宗实录_page106.html">106</a><a href="明实录宪宗实录_page107.html">107</a><a href="明实录宪宗实录_page108.html">108</a><a href="明实录宪宗实录_page109.html">109</a><span>...</span><a href="明实录宪宗实录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
