<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 582 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 582 页/共 1860 页</h1>
    <div class="content">
○又以会试中额请得旨这会试满洲蒙古取中七名。汉军、取中一名。直隶、取中二十二名。奉天、取中一名。山东取中十三名。山西、取中十五名。河南、取中十名。陕西、取中十二名。江南、取中三十一名。浙江、取中二十九名。江西、取中二十五名。湖北、取中十名。湖南取中四名。福建、取中十四名。广东、取中十四名。广西、取中五名。四川、取中八名。贵州、取中七名。云南、取中七名。　　

○浙江巡抚雅尔哈善疏报、上虞、寿昌、龙泉、等三县乾隆十六年、首垦田十五顷三十八亩有奇。　　

○壬子上行围。　　

○蒙古王、额驸台吉、等进宴。　　

○谕军机大臣等阿思哈奏称、蒲州府属之永济等十州县、雨泽稀少。现在委员查勘。加意抚恤等语。晋省夏秋缺雨。颇有旱象。朕已早有所闻。正深廑念今览阿思哈所奏。但称雨泽稀少。不无乾旱。及约计大略亦不过十分中之三四似不免粉饰回护之意。封疆大吏。当地方灾祲见告岂可如此淡漠相视耶。至欲望接济于陕省。欲其禁止遏籴。秦晋接壤。宁不知陕省今秋旱象已成。现在筹办抚恤。岂有余粮能借晋省之用耶。其河南一省。前已降旨、令该抚蒋炳、豫拨米石。以备秦晋两省接济。并曾传谕阿思哈、想伊具奏时尚未奉到耳。据该抚现奏回省后。亲赴蒲解查勘。著即据实勘明。督率属员实心经理。再大同朔平、一路既属有秋以本省之丰收。酌量采买以资赈粜于势较便但未知道路相距几何。是否易于挽运。著即速通盘筹画。一面办理。一面奏闻。寻奏、蒲解等属各被灾轻重不等。臣筹备赈粜粮石。即拟于附近之临汾、襄陵、洪洞、浮山、赵城、太平、曲沃、翼城、岳阳、平陆、绛县、河津、稷山、垣曲、等十四县拨运协济至借资豫省粮石。除札商抚臣蒋炳、酌拨河陕各属贮粮五万石外。尚需若干俟通查完毕。再行酌定具奏。得旨。此时尚在未定。甚属迟缓。　　

○兵部尚书舒赫德奏臣接准江督尹继善咨称、施奕学、在江南供认伪稿来历。系前在京时。伊叔施廷皋次子皂保、自官学持回给看。并称此案发觉后。伊弟施奕源、遣家丁陈谷、赶赴江西。嘱其不可供出皂保等语。臣随拘拏皂保、并伊弟官学生施纯德、再四研讯。坚不承认。查此案查办已逾一载。各处人犯、展转狡赖。无可质对。请飞咨尹继善、令将施奕学、施奕度刘士禄陈谷等、解京对鞫。得旨。是令其一路各别起解。不得串供。又批汝不无畏难之意。此大不可。　　

○命京畿道监察御史李师中、提督山西学政。　　

○癸丑。上诣皇太后行幄问安。上行围。　　

○是日、驻跸敦达乌拉岱大营。　　

○甲寅。上行围。　　

○谕军机大臣等、施奕学、在江南供出皂保给稿。及施奕源差陈谷前往嘱其不可供出皂保等情。此供似实。若非实有其事。何缘又拉出一皂保。此皆伊亲兄弟。非诬扳他人可比。其施奕源坚不承认。则因无人质对。且恐与施廷皋有碍。此案为日已久。伊早已串定供词矣。皂保尤应严加鞫讯。即坚执不承。亦当设法严审。其官学生岂止皂保、施纯德、二人自当从伊二人逐一追问。施廷皋亦必知情。即应传讯。舒赫德岂见不及此。总之舒赫德承办此案。初意即存畏难推托之见。今虽奏请将施奕度等、解京对质。亦非出于本意。仍属取巧推卸。此时在江在京各犯。俱已串定口供。即解京亦不过挨延时日耳。非实在办理之道。舒赫德非不能办理此事之人。不应如此。著派刘统勋、会同严审。皂保、施纯德既系官学生。可从官学中追问。从前无从踪迹。疑是江西人。今既有官学可寻。则又不必论其是江西人与否矣。施廷皋、著即解任。可传谕施廷皋、伊尚系明白人。伊子侄中既有此事。伊亦曾追问过。家庭间必得其实在来历。若能将此案究办明晰。得其由来。不但原职可复。仍当加赏。如欲置身事外。不从实供明。朕亲审张广泗、伊所目见。回京时即将伊照张广泗之例。亲加严鞫。其时众犯供明伊必无从狡饰。噬脐何及。将此严行传谕施廷皋。并谕舒赫德、刘统勋、将审出情节。即速奏闻。刘统勋、系特派承审。若亦附和推诿。岂任用之大臣。举不肯出力耶。一并传谕知之。　　

○又谕、今早舒赫德奏到。旋即降旨传谕封发顷于行围之际。马上细思。施奕学在江南所供皂保给稿之语。必系确情实无可疑。使其果系畏刑妄供。希图狡展时日则该犯京中或江西岂别无一二认识之人。何人不可诬扳。而必欲累及堂兄皂保。且以伊亲弟施奕源为证耶。此情理必无之事。且施奕源遣陈谷至江苏。嘱其不可扳出皂保。亦似非凭空结撰之语。皂保施奕源坚不承认自来审鞫重案。亦岂有到案即可成招者。况此案发觉日久。伊等串通供词自应如此。岂可据为确供此皆易想到者。而舒赫德竟想不到。无他。不过一难办之心横于中耳。于奕学等、现据舒赫德飞咨提解。不日自可到案。此时未到之前。必无静候对质之理。且恐伊等潜通信息。又行串供捏混耳。已派刘统勋会同严审。可再传谕舒赫德、令其商同刘统勋、设法详细追究。毋任狡饰。并谕以此时若不据实承认。将来施奕学解到。对质得实必加倍重治其罪。后悔无及也。仍明切晓谕施廷皋。此稿断非出自伊手。亦不必畏惧。即伊子侄亦不过传递接看。本无重罪。但能就伊子侄中据实查出来历。伊不但无罪。且必另有加恩之处。此案办理至皂保。头绪显然可得。若再不上紧根求。反覆审讯。仍无一实在下落。朕必于舒赫德是问。余悉前旨。　　

○原任都察院副都御史世袭一等子积德故。赐祭如例。　　

○是日、驻跸巴颜布尔噶苏台大营。　　

○乙卯。命拣选下第举人。谕今岁万寿恩科各省计偕云集。而中额所收例有定数。其下第举子中。有年力才具。可以及时录用者。特予格外加恩。拣选引见。分别以知县试用。教职铨选。俾得早列仕版。目今巡幸塞外。若俟回銮再行拣选。未免守候需时。著在京总理事务王大臣、及协办大学士阿克敦、尚书舒赫德、刘统勋、孙嘉淦、于会试揭晓后。即行会同拣选。大省四十人。中省三十人。小省二十人。候朕回銮以次引见。其年在七十以上。难以复图进取者。并著该部查明具奏。候朕酌量加恩。仍豫行晓谕各举子知之。　　

○谕军机大臣等、大学士高斌奏称、外河黄水、自六月二十八日盛长。消退无多。是以湖水尚未能畅行出口。俟黄水略再消退。方可畅出会黄等语。前因黄水倒漾入运。曾经传旨询问。迄今入秋已及两月。何以黄势尚强。清流不能畅刷。如此日久于运河岂无妨碍著传谕大学士高斌等、令其悉心筹画方为合宜使黄水无倒漾之虑。速行详悉妥酌奏闻。寻奏洪泽一湖。上承淮、睢、汴、诸河之水。出清口以会黄。汇水本多。敌黄原属有力。本年夏秋之交雨泽稀少。诸水在在浅落。适遇黄水骤长。河强淮弱。黄水遂倒漾两月。现在湖水漫过山盱滚坝。畅出敌黄。急溜入运。河道汕刷深通。不致妨碍。得旨。览奏俱悉。　　

○又谕曰、阿思哈奏到、蒲绛等府州、被旱成灾所有委员查勘。筹拨备赈之处。俱应妥协办理。不得稍存粉饰之见。致穷民失所。更不得任州县胥役。侵蚀浮冒。必令灾黎均沾实惠。又思晋省俗尚俭啬。盖藏必裕与他省。浮靡空虚者有间。似尚可劝谕以任恤周急之义。且乐善好施。原有优叙。然当镇静抚绥。若稍张皇又恐刁民。乘机滋事将此传谕。阿思哈、令其饬属实心承办。其河南省就近豫备接济。米石。已另经传谕会商。一并谕知。　　

○又谕曰、钟音奏到八月初九初十日西安省城。已得雨沾足其雨势似属广普等语。于耕犁春麦。甚属有益。稍慰悬注之念。前经降旨、令黄廷桂回陕办理灾赈。今览钟音所奏。俱已豫为筹办。其收籴囤粮。以备平粜一事。甚合肯綮。至西安等属二十二县厅、成灾之处。一切赈恤事宜务当妥协办理。不可专任州县开报。任意滥冒。亦不得令实在灾黎。流移失所其本省拨动粮石。足敷赈恤前因蒋炳奏到豫备拨协邻省粮石。传谕山、陕、河南、三省督抚会商。今陕省既可无需接济。而晋省蒲绛等属成灾去河南较近。或即为晋省协赈之用。仍著该督抚、通融详悉会商具奏。寻奏晋省蒲州等处、与豫省陕州、并所属灵宝阌乡二县相隔一河。应即于陕、灵阌、备拨粮内。饬晋省需米各州县、陆续领运。以十月为止。得旨。好　　

○又谕曰尹继善高斌、张师载等、先后奏到、萧县逆帖一案。已将卜涌及其子卜正一并拏获搜其行笈所带呈词底稿。与揭帖字迹相符。质讯明确。即正典刑。以昭法纪等语。此案前据庄有恭等具奏。即曾降旨传谕该督抚等、以卜涌挟仇诬陷。造作逆语。固当重治其罪。然必须、证据一一明确。若稍有疑窦。即当详悉察访。盖卜涌挟仇诬陷之语。本出自赵贵、卜海、二人。而字迹相同。亦所常有。似均难据为确证。若将卜涌即置之法。恐不免草率结案之意。著传谕该督抚等、务令详悉研究。仍一面密行访察。果系实无可疑。再定其罪。如此逆揭重案。办理固宜迅速。亦不可不加以详慎也。　　

○调原任四川泸州知州安洪德、来京引见。　　

○是日、驻跸巴颜沟大营。　　

○丙辰。上诣皇太后行幄问安。　　

○上行围。　　

○是日、驻跸默尔根乌里雅苏台大营。　　

○丁巳。上行围。　　

○兵部尚书舒赫德、刑部尚书刘统勋奏臣等复将皂保严讯。据供、实无转给施奕学伪稿之事其施奕源遣人送信嘱托一节。设法根求。又无确据现将皂保等隔别严禁。俟施奕度施奕学陈谷自江南解到时。会齐鞫讯得旨。是。　　

○是日、驻跸达颜达巴汉大营。　　

○是月江西巡抚鄂昌奏、江省铸钱原设十炉嗣因库钱充裕。而滇铜又不能接继。是以前抚臣阿思哈奏减四座今库钱短少除搭放兵饷外民间兑换不敷采买滇铜已到计现存洋滇二铜、足资配铸请仍添四炉共以十炉鼓铸报闻　　

○新授浙江按察使同德、具摺谢恩。并请陛见。得旨。且不必来。汝能办事。但不用聪明。而实心奋勉可也。　　

○闽浙总督喀尔吉善奏、闽属莆田、仙游、惠安、三县并原报被灾之晋江、南安、同安、安溪、四县、秋田续被水淹。现饬各属查明抚恤。得旨。览奏俱悉。督率属员、妥协为之。　　

○福建巡抚陈宏谋奏、闽省水陆各标镇营官兵。月支俸饷。俱系营员造具册领。先赴巡抚衙门验挂。再发司道支给惟旗营并督标三营及水师营饷米止由旗员营员差委弁目。自向司道支领司胥书识得以乘机混冒。嗣后请令先造清册送臣衙门验挂。转发司道核支。得旨立法不过如此。行之总在人耳。　　

○署湖南巡抚范时绶奏南省仓贮额谷上年本年先后平粜均未买补。除截漕五万石抵补本年应买谷数。外余应及时买足其从前协拨安徽平粜谷十万石。所有解回粜价。尚难同时购补查南省贮谷。本有溢额二十余万石。每年出粜归价。请将此项拨抵十万石补足备贮原数。不必另行粜售。尚余溢谷十余万石。留备本省赈粜、及邻封接济之用。得旨、甚好。　　

○河南巡抚蒋炳奏豫省界连秦晋。本年两省被旱广远。仓贮不敷赈粜。查附近山陕之陕州、及所属灵宝阌乡并沿河之偃师孟津、等州县、原贮漕谷二十万余石。可以拨运。再陕州西接潼关。东邻河东。且滨临黄河。一水可通。今拟将偃师、孟津、等处贮谷。并运陕州水次豫备。如将来山陕需用。即可就近领运。又运米较运谷为省。应令各属将谷碾米运贮。得旨所奏甚合机宜。　　

○山东巡抚鄂容安奏、东省各属仓贮。经臣密委道府、前往抽查。诸多悬缺今秋收丰稔。正宜及时筹补。再各处徵收漕粮。向有浮收派运之弊。臣酌定规条。升斗必用小口。听民自行量兑。并设盘制器。余米收给本户领回。先期公派运粮车马。到时即行。不许令其守候重运。其运费银两、除公扣水次需用外。余项匀给车户。水次仍令州县官、自遣家人胥役交收。车户止管运而不管交。免致多方悉索。得旨。总在行之得宜。如此立法。即能无弊乎。　　

○河东盐政萨哈岱奏、解州安邑、夏县芮城、等四州县、夏秋被旱。高田难望有收。幸八月初旬。连次得雨。尚可及时种麦。得旨。知道了。阿思哈所办妥当否。寻奏、解安、夏芮、等属饥民。现在抚臣阿思哈、加意抚恤。其永济、临晋、猗氏、虞乡、荣河、万泉、等县被旱之处。臣细加访察。一。并妥协查办。报闻。　　

○陕西巡抚钟音奏、陕属咸宁长安、渭南、临潼、富平、三原泾阳、醴泉、高陵、耀州、蒲城、澄城、大荔、华阴岐山、扶风、乾州、并所属之武功、永寿、白河、商南等二十一州县、潼关一厅秋田被旱。臣豫筹抚赈粮石。恐各属常社仓贮谷不敷。将延、鄜、秦、等属、溢额应粜谷十余万石。拨运备用。复因临潼等处、有商囤粮数万石。并发帑前往收籴。以备平粜。报闻。　　

○又奏、陕属被旱各州县、得雨沾足。正可及时种麦。民情甚为欣悦。得旨。虽云稍慰。然秋深得雨而汝遽为侈泰之词。甚不可也。　　

○陕甘总督黄廷桂奏、夷商额连胡里等、携带牲畜。来肃贸易。臣札嘱肃州镇总兵马得胜、甘肃道文绶、分别等次给价。总之交易则谨守定制。不得迁就。款赉则照常相待。勿致简薄。得旨。甚好。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十一


大清高宗法天隆运至诚先觉体元立极敷文奋武孝慈神圣纯皇帝实录卷之四百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。九月。戊午朔。上行围。　　

○谕、刑部奏罗于朝、在监自缢一摺。请将司狱提牢等官、交部查议。此不过循照常例耳。罗于朝、系有心贻。误军机拟斩之犯。必应明正典刑。方足以昭炯戒。从前朝审二次情实。适值停止勾决之年。所以未及正法。今年朝审届期。此等情实重犯。该部自应豫先饬属、严加防范。乃令得以在监自缢。逃于显戮。又仅援照寻常疎防监犯自尽之例。请将司狱提牢。等官、交部查议殊属不合该堂官等著一并交部严加议处。　　

○是日、驻跸珠尔和罗大营。　　

○己未。上诣皇太后行幄问安。上行围。　　

○谕曰外任八旗官员均为满洲世仆伊等身居外任既不能在内当差自应将伊子遣赴京城。挑补拜唐阿行走。代伊报效于理方协况伊等之子挑为拜唐阿后如果行走奋勉。又未尝不加恩升用。此乃朕教养旗人至意。乃伊等不知仰体朕心。惟以伊等来京当差为苦。必欲躲避任所。令其习于安逸。以致终身弃置无用。朕殊不解。嗣后外任官员之子。除准留一人随任外。余俟年已及岁。即赴京挑补拜唐阿。但当差之人太多。亦不无繁费。如有四五子者。可酌留二三人。余令赴京挑差。至伊等皆系外任官员。若将其子挑为阿哥之哈哈珠色。恐有借端营求情弊。此项著不必挑补。　　

○又谕朕前将额驸策凌之子吹济多尔济承袭伊兄苏巴什礼公爵。并派入内廷。跟随阿哥读书。盖以额驸素能为国宣力。垂念施恩不意吹济多尔济。患病溘逝。朕心深为悯恻。著赏银。五百两。交伊兄沙克都尔扎布令其于沿途护送灵榇。但公主额驸坟墓在京。每年祭扫不可无人。又吹济多尔济之母。并无人侍奉。俱属可悯。朕意于额驸幼子中。再著一人来京。办理公主额驸祭扫之事。兼侍奉吹济多尔济之母第从前额驸之子林沁多尔济、前赴木兰请安朕因其尚未出痘。仍行遣回近来未知曾否出痘。将此传谕成衮扎布令于额驸诸子中择其已经出痘者一人。遣令赴京。如俱未出痘或于伊子、及伊弟策登扎布之子内遣一年幼者来京。继与吹济多尔济为子。亦可　　

</div>
    <div class="pagination">
<a href="清实录乾隆朝实录_page581.html">上一页</a><span>...</span><a href="清实录乾隆朝实录_page577.html">577</a><a href="清实录乾隆朝实录_page578.html">578</a><a href="清实录乾隆朝实录_page579.html">579</a><a href="清实录乾隆朝实录_page580.html">580</a><a href="清实录乾隆朝实录_page581.html">581</a><span class="current-page">582</span><a href="清实录乾隆朝实录_page583.html">583</a><a href="清实录乾隆朝实录_page584.html">584</a><a href="清实录乾隆朝实录_page585.html">585</a><a href="清实录乾隆朝实录_page586.html">586</a><a href="清实录乾隆朝实录_page587.html">587</a><span>...</span><a href="清实录乾隆朝实录_page583.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
