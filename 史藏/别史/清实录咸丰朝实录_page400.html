<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 400 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 400 页/共 502 页
  </h1>
  <div class="content">
   ○以豫亲王义道、兼正黄旗蒙古都统。　　

○辛酉。上御含辉楼、阅侍卫马步射。至癸亥皆如之。　　

○策试天下贡士马传煦等一百八十人于保和殿。制曰。朕寅绍丕基。诞膺洪祚。荷上苍之申佑。承列圣之诒谋。劼毖深宫。日慎一日。勉思传心典学之谟。课吏训诚之治。励品崇儒之要。诘戎讲武之经。冀与中外臣工。致上理于大同。登斯民于衽席。兹当临轩发策。博采周咨。尔多士其敬听之。圣学之原。在于存诚主敬。唐虞传心、尚矣。所谓危微者何辨。精一者何解。执中者何在。禹曰安止几康。汤曰圣敬日跻。而即继之曰丕应徯志。曰式于九围。能申明其义欤。文王克厥宅心。武王不泄不忘。其道本无异同。见诸诗书者孰切。成康以后。历汉唐宋。迄于元明。英君谊辟。岂无一言一行。与唐虞三代相符合。能指其实欤。朱子谓格致诚正。以至修齐治平。始终不外乎敬。中和位育。极之圣神功化。枢纽不外乎诚。直德秀大学衍义。于诚意正心之要。立为二目。明邱浚复补以审几微一节。心法即治法之原也。昔圣微言。曩哲粹语。有可与经传相发明者。其绎而细陈之。唐虞官人。首言载采。成周分职。重戎惟勤。八灋八成六叙六计。载在周官。能晰言之欤。汉史言综核名实。吏称其职。然上求实效。而下务虚名。徒以拘守绳墨为慎。以奉行条律为勤。岂董正治官之本意欤。夫询在事。考在言。而克知三有宅。灼见三有俊。则皆课之于心。意者事与言固必矢以一诚。而后足称忠荩欤。汉扬雄著二十五官箴。马融著忠经。宋真德秀著政经。其言亦有可采者欤。朕权衡黜陟。一秉至公。上以诚待下。则下当以诚事上。内外大小臣工。岂徒以奉令承教。遂为无忝厥职欤。士也者民之坊也。董仲舒曰。正其谊不谋其利。明其道不计其功。列士林省。非以砥厉廉隅为本务乎。古者宾兴贤能。郑注、谓兴贤若今举孝廉。兴能若今举茂才。汉法取士。犹为近古。故其时吏有循良之目。民鲜媮薄之风。至唐乃有明经进士等科。禄利之途既开。徼幸之心斯起。宋太宗谓科级之设。以待士流。岂容走吏冒进。窃取功名。言之何笃切欤。夫为士而尚有亏儒行。他日服官。其能恪守官箴乎。察行既起别居之谣。考文又蹈虚车之诮。果何术而能使士行克敦。人材蔚起乎。兵所以威天下。实所以安天下。整军经武。所以保大定功也。三代以后。兵民初分。汉置材官于郡国。而京师有南北军屯。唐初设府兵。一变而为彍骑。再变而为方镇。宋兵有禁厢蕃乡之目。元立五卫。明设京兵边兵。其制孰为尽善。至于训练之法。汉有都肄。唐有讲武。宋有大阅。明戚继光练兵实纪一书。为切于实用。所称一练伍法。二练胆气。三练耳目。四练手足。五练营阵。六练将者。能阐其义欤。夫一兵必期得一兵之用。其何以选精锐。汰老弱。简器械。申纪律。使三军之士。皆足以备干城之选。而迅奏肤功哉。凡兹四事。迪德以端宸极。课绩以励官箴。植品以正儒修。整师以肃戎政。经邦要道。莫切于斯。尔多士拜献先资。毋泛毋隐。朕将亲览焉。　　

○谕内阁、玉明等奏、遵查讯办盗案。诸多疑窦。并片奏、续获盗犯。究出贿纵各情。请将承讯司员。及署任知县。分别撤任归案查讯等语。前因给事中李鹤年、奏参盛京刑部司员。承讯盗案。有得赃卖放情事。当经降旨交玉明等查奏。兹据该将军等奏称、查出咸丰六年九月间。据土默特旗、咨送盗犯戴维邦等十一名。旋据新民厅乡约潘永照等、呈请释放。刑部迟至次年四月。始行札查。文内与该乡约等具呈年月不符。并于该旗来文内应讯重情。未经译出。已属有心蒙混。现据续获要犯。供出前次犯案时。有戴维邦用贿串通释放各情。所有承讯此案之前任盛京刑部员外郎调京礼部员外郎福克精阿、主事松英、委主事通义布、纪安、与释放各犯之前署新民厅同知降补知县博通、均著即行革职。交玉明等彻底根究。从严惩办。以儆官邪。福克精阿现已来京。即著兵部解赴盛京。归案质讯。　　

○谕军机大臣等、前因乌苏里江等处。距兴安岭遥远。并不与俄国连界。谕知奕山、饬令吉拉明阿、如遇夷船下驶。设法阻止。本日据奕山等奏、俄夷船只、于黑龙江往来。已成习惯。若遽行拒绝。恐该夷有所籍口等语。黑龙江左岸地方。既经奕山借与该夷居住。其船只往来于黑龙江松花江中。自难再行拒绝。至绥芬河、乌苏里江两处。系吉林地方。不在借给之内。若听其纷纷驶往。势将何所底止。奕山等并不体会前次谕旨。遽以难于拒绝等词覆奏。殊涉蒙混。著奕山仍遵前谕。严饬吉拉明阿、晓谕该夷。除由黑龙江入松花江往东入海口外。余如绥芬河、乌苏里江、及三姓等处。该夷船只。均不得擅自驶往。务当实力劝阻。毋许意存推诿。并著特普钦派委妥员。于黑龙江交界地方。严密侦探。设有俄夷船只驶至。即行正言拒绝。以该处地方。本不在前次许借之内。亦无与俄国毗连地界。无可查看。阻其下驶。毋得任令肆行无忌。侵占地方。将此由五百里各谕令知之。　　

○又谕、据胜保等奏、天长失守情形。并现筹布置各节。贼匪窜踞天长。意欲由天盱一路。北窜清淮。直犯扬仪。然后纠合浦六匪踪。为援金陵之计。胜保现在驻劄旧铺地方。以扼该逆北窜盱眙之路。并拨兵于马家坝劄营。以联蒋坝声势。所筹均尚周妥。著俟淮北调拨之马队一到。该大臣即亲督调度。探贼所向。迎头截击。迅图克复天长。勿令久踞。并一面飞咨庚长等、分饬严防蒋坝、及高宝各湖。勿令贼踪阑入。袁甲三被参案内之约逊。已令该旗饬赴胜保军营。听候查办矣。将此由六百里谕令知之。　　

○命恭亲王奕带领侍卫十员。往奠故成郡王载锐、茶酒。并赏银五百两。谥曰恭。　　

○以福建漳州防堵出力。免总兵官梁翼之处分。　　

○以克复江西安仁县城。赏把总方裕华等、蓝翎。同知康国器等、加衔升叙有差。　　

○以疏防窜匪。革福建永定县知县黄文奎职。　　

○赏还安徽天长阵亡提督德安、花翎勇号。并予祭葬世职。谥威毅。　　

○予江西吉安等府阵亡殉节把总张文春等、八十三员祭葬世职。生员朱芬等、旌恤如例。　　

○壬戌。谕内阁、本年入春以来。两泽稀少。米粮腾贵。加以银价日增。钱法壅滞。兵丁生计维艰。朕心实深轸念。著自五月为始。所有在京八旗、及巡捕各营兵丁月饷。应放钞票、折银三十五万一千两零内。加恩搭放实银三成。应由何款项下发给。著户部核办。其八旗应放粟米折色。旧例每石折给京钱二千四百文。并著加倍放给。用示朕体恤兵丁至意。　　

○又谕、胜保、傅振邦奏、收复渝南贼圩、并官军攻克介沟贼圩、大获全胜一摺。浍南一带附近圩贼。经胜保等分派马步、分投出队。将蒙城县境之王家圩、吴家圩、戴家圩、张家圩、次第收复。圩众悔罪投诚。其凤阳县东北之胡家圩、杨家集圩、黄墩集圩、亦经参将滕家胜等、带队前往。同时收复。饬令一律薙发。四月初六日。副将博崇武、带领马队。进偪蒙城西南贼圩。将戴家窰贼圩收复。救出老幼男妇一万七千余人。壮丁六千四百余名。其宿州迤西介沟贼圩。经知府苗沛霖、带领练勇。于十四日四更出队。先将仗路卡贼歼毙。直抵圩边。抢入重濠。兵练缘墙直上。与贼短兵相接。毙匪甚多。生捦一百四十七名。立时正法。余众伏地乞降。捻匪经此次痛剿。贼胆已寒。仍著胜保、傅振邦、督饬将士。进克板桥贼圩。以清余孽。　　

○谕军机大臣等、傅振邦奏、北路军情紧要、请添拨马队助剿等语。粤逆现由六合、纷窜蒋坝。盱眙吃重。清淮亦在戒严。该提督因马队不敷调遣。请于天津防堵官兵内、添拨得力马队一千名。前往助剿。惟天津续调吉林、黑龙江兵二千名。原为慎重海防起见。是否可酌拨五百名、前往傅振邦军营之处。著僧格林沁、酌量办理。如此项官兵、不能抽拨。即著该大臣、于备调之绥远、归化、二城官兵内、调拨五百名。饬令驰赴安徽蒙城一带。交傅振邦调遣。并著一面奏闻。一面咨调。毋稍延缓。将此谕令知之。　　

○又谕、前据崇恩奏、派拨兵勇。交富新、黄良楷、统带。由兖州出境。与徐宿官军。订期会剿。并因傅振邦奏、攻剿浍南贼圩获胜。谕令崇恩饬该镇道等、速行前进。本日据傅振邦奏称、捻匪由永城、夏邑、扰及砀山。直趋北路。声言欲犯山东。已派副将博崇武、会合协领赏升、各带马队。抄出贼前截击。并咨会东省一军、相机回顾等语。捻匪图犯山东。势甚猖獗。若竟由砀山北窜。则鱼台、全乡一路。在在堪虞。著崇恩即饬驻劄该处之副将郝上庠、督饬兵勇。相机截剿。并与傅振邦派往各马队官兵。联络声势。并力夹攻。毋任阑入东境。至此股贼势浩大。所有前派会剿兵勇。自应先顾本省边防。如相去已远。骤难折回。亦当就本境防兵、及乡勇等。派令实力堵御。著该抚悉心斟酌。妥为调派。不得稍涉大意。致滋贻误。将此由五百里谕令知之。　　

○又谕、都察院奏、直隶民人于甲先、以兄弟谋杀母舅等词具控。据呈称、现任济后帮千总王鸿绶等、殴毙伊父。贿买顶凶。经该民人追要正凶。王鸿绶口称、叶臬司系伊至亲。其署内幕友王立桥、系伊堂兄。向该民人恐吓。给银三百两贿和等情。于甲先之父于昇林、既系王鸿绶之母舅。案关服制。著崇恩按照所控情节。严切查明。臬司叶圭书、是否与王鸿绶系属至亲。其署中幕友。有无王立桥其人。与王鸿绶等是否弟兄。并有无吓诈贿和情事。于甲先、既知伊父受伤毙命。何以得受王鸿绶等贿银。事越年余。始行控告。均应彻底根究。以成信谳。毋稍瞻徇。将此谕令知之。　　

○以恭亲王奕为内大臣。　　

○闽浙总督王懿德、因病解任。以福建巡抚庆端、为闽浙总督。湖北布政使罗遵殿、为福建巡抚。未到任前。以布政使瑞瑸署理。　　

○以湖北按察使庄受祺、为布政使。荆宜施道严树森、为按察使。　　

○以云南鹤丽镇总兵官周天培、署湖北提督。云南永昌协副将申有谋、为鹤丽镇总兵官。　　

○癸亥。以甘澍优沾。遣郑亲王端华、诣大高殿。克勤郡王庆惠、诣觉生寺。惠亲王绵愉、诣黑龙潭。定郡王溥煦、诣清漪园龙神庙。贝子绵勋、诣静明园龙神庙。贝子奕劻、诣时应宫。宣仁庙。凝和庙。昭显庙。拈香报谢。　　

○谕内阁、满庆奏、粮员驻藏期满、循例保奏、并请留办粮务一摺。同知衔四川丹棱县知县陈堉、自接管前藏粮务以来。办理悉臻妥协。该员驻藏三年期满。自应量予奖叙。陈堉、著以四川同知直隶州升用。并准留驻一班。接管察木多粮台事务。以资熟手。其所遗前藏事务。即著以同知衔候补知县李玉圃调管。毋庸由四川拣员赴藏。　　

○甲子。上诣大高殿、行礼。　　

○还宫。　　

○御乾清宫。召读卷官入。亲阅定进呈十卷甲第。　　

○谕内阁、玉明、承志奏、请添设马枪马箭专营。兼充缉捕一摺。盛京兵丁。教演马枪马箭等技。验有成效。著准其设为捷捕营。拣派协领二员。作为营总。佐领四员作为翼长。骁骑校八员。作为扎兰章京。由省城八旗内、共选精壮兵四百名。由该营总等、专司训练。春秋二季。操演技艺。随时差委缉捕。并赏给蓝翎长八缺。仍食该兵原饷。如有枪箭纯熟、缉捕得力者。由该将军等、拣选拔补。并添设捕马二百匹。所需马价银两。准其由盛京户部发给。如有残废倒毙。即责令该旗筹补。不得再请马价。其马乾银两、随春秋二季兵饷关领。此项官兵。兼充缉捕。诚恐各路盗贼。一经严拏。潜逃边外。著热河都统、严饬所属。并转饬哲里木盟长等、各在边外。合力兜缉。毋令此拏彼窜。以示朕缉盗安良之至意。　　

○乙丑。以甘澍优沾。遣恭亲王奕诣天神坛。惇郡王奕誴、诣地祇坛。睿亲王仁寿、诣太岁坛。肃亲王华丰、诣密云县白龙潭。拈香报谢。　　

○上御太和殿传胪。赐一甲孙家鼐、孙念祖、李文田、三人进士及第。二甲朱学笃等八十六人、进士出身。三甲陈祖襄等九十一人、同进士出身。　　

○幸圆明园。　　

○谕内阁、英桂奏、请将办理厘卡不善之印委各员、撤任查办等语。山西临县知县崔成霖等、于该省试办厘卡。未能明白晓谕。以致商情疑惑。难保无藉端需索扰累情事。崔成霖、著即撤任。委员汾州府通判司养中、候补知县谢均、金溎荣、试用巡检张景椿、均著一并撤回。交英桂查办。如实有需索等弊。即行从严参办。　　

○又谕、乐斌奏、甯夏口外匪徒、乘闲肆扰、请分饬镇道出口会哨等语。甘肃甯夏口外。蒙古地面旷阔。匪徒乘闲肆扰。自应严加巡缉。著照所议。即由阿拉善亲王、遴派妥员。操练蒙古兵丁。每年自三月至九月。在于蒙民聚集各要隘。梭织巡查。如遇贼匪出抢。即并力击捕。送交内地审办。傥持械拒捕。准其格杀勿论。至甯夏镇总兵、及甯夏道、均有地方之责。尤应亲历巡查。以资弹压。嗣后著该总兵、于每年三月内。统带弁兵出口。在磴口上下游一带。与蒙古会哨一次。甯夏道、于九月内。选带干役出口。与蒙古会哨一次。如有贼匪潜匿。务须悉数拘拏。严行惩办。毋得日久生懈。视为具文。该督仍饬各州县营汛。于所管卡隘。派拨兵役。常川盘诘稽查。傥有内地民人。私行出入、形迹可疑者。立即严拏、审明治罪。如敢任意疏懈。将来拏获匪徒、讯明系由何处出入。即将该管文武、指名参处。以靖边围。　　

○又谕、乐斌奏、升任副将、未能赴部引见、请开缺留补一摺。升补云南曲寻协副将文志、例应给咨送部引见。惟该员现署汉中镇总兵篆务。尚能布置得宜。未便遽易生手。著先行开缺。留于陕甘。遇有副将缺出。即行扣补。　　

○谕军机大臣等、奕山等奏、俄夷在乌苏里口以下南岸。添建房闲。并该夷狡执履勘。又奕山、那敷德另摺奏、以后会奏夷务、请分别主稿各等语。绥芬河、乌苏里江、皆系吉林地方。不在借给之例。屡经谕令奕山等、据理拒绝。乃该夷潜在乌苏里口以下南岸、旧居博力地方。添建房闲。并于古克达苏苏等处建房。牧放牛马。以此任意侵占。实属不成事体。夷官奇萨罗幅、复带同通事到卡。声称会勘乌苏里河源、兴开湖分界。有自行去占之语。尤属狡执可恶。该夷占地建房。并欲会勘地界。总由奕山轻允黑龙江左岸地方。以致该夷肆意占踞。该将军既已贻误于前。并不思力图挽救。乃辄奏称、事属吉林。应由吉林主稿。免致往返贻误。显系因现在侵占之地。均在吉林界内。有心推诿。惟奕山既轻诺于前。此时碍难阻止。宜其一筹莫展。著特普钦、督饬署三姓副都统富尼扬阿、晓谕夷酋木哩斐岳幅、黑龙江左岸空旷地方。许其借往。已属中国优待之意。吉林界内。系中国采捕薓珠之地。断不容尔侵占。若背约妄行。必致有伤和好。兴开湖等处。本不与俄国连界。无可会勘。岂得以曾在黑龙江具文为词。意图狡赖。该署将军等、务当正言拒绝。不可含糊了事。嗣后奏事。关涉吉林。著即由吉林主稿。一面会衔。一面具奏。免致往返札商。徒稽时日。至奕山、吉拉明阿、亦应力图补救。不得因该夷现占地界。俱属吉林。希图诿卸。将此由五百里各谕令知之。　　

○又谕、通政司副使董瀛山奏、顺天府所属地方。盗窃之案甚多。上年秋闲。通州海子湾。有花客被劫。翟格庄冯姓、被抢骡马粮石。冬月。于林庄有行客被劫银百余两。河西务有行客被劫。并被刀伤。本年二月。通州庆恒钱铺、被抢银三四百两。三月闲。通州安平地方。有行客被劫衣物。张家湾李姓、被抢驴骡各案。其著名之贼。有通州南枣林村之张老、朝阳门外八里庄之李灵儿等、均句结匪徒。扰害乡民。又有住枣林之王红眼、住里二泗之王四、凡事主失物。伊即从中说合。令其备价赎回。似此盗风日炽。皆由奸役得规包庇。不肯查拏。以致各匪肆行无忌。著步军统领衙门、密行查访。将包庇之捕役严拏惩办。并将各案盗贼悉数缉获。毋任漏网。将此谕令知之。　　

○又谕、官文、胡林翼奏、湖北现需马队、拟借拨黑龙江甲兵千名、请饬天津军营、酌量施行等语。现在窜扰湖南之贼甚多。恐其阑入湖北。马队既甚得力。自应豫调。以备不虞。著僧格林沁、体察情形。如天津防所黑龙江甲兵内、尚可抽调。即著酌量借拨。饬赴湖北军营应用。原片著钞给阅看。将此谕令知之。　　

○以剿办福建连城甯化土匪出力。复已革总兵官饶廷选职。　　

○丙寅。上御含辉楼。阅侍卫马步射。　　

○谕内阁、玻崇武奏、请将蒙混冒领银两官员、及未经查出各员、分别严议议处一摺。防御乌淩阿、于道光年间、本管骁骑校任内。捏称伊寡媳并无倚靠。违例出结。冒领养瞻银两。实属有心蒙混。乌淩阿、著交部严加议处。领过银两、照数追缴。其从前出结请领、办理错误之员。及失察之该管现任历任各员。均著查明、分别议处。玻崇武、未能先事觉察。亦有不合。著一并交部察议。　　

○又谕、曾望颜奏、甄劾正杂各员一摺。陕西定远厅同知德亮、年力就衰。办事竭蹷。著即勒令休致。候补知县谭麟、才具平庸。难胜民社。惟年力尚壮。著以府经历县丞降补。归部铨选。坐补咸甯县典史谭木、行为贪鄙。前在典史任内。声名甚属平常。著即革职。以肃官方。　　

○谕军机大臣等、胜保等奏、贼众兵单、军情危迫一摺。自逆匪攻陷天长。胜保移师扼守盱眙前路。并亲至旧铺调度。讵逆势众多。将汊涧营盘。层层围裹。张得胜一营。虽已撤出。其成兴、黄诚忠等、所带川兵川勇。尚未突出重围。自宜保全劲旅。毋令为贼所困。著该大臣、激励将士。内外夹攻。务将全军撤出为要。现在贼势。既趋重盱眙一路。仪扬情形。自必稍松。本日已谕令和春等、迅派援师。不分畛域。赴天长一带。越境会剿。胜保即可会同剿办。仍严防盱眙前路。毋令窜越。警及清淮。乐善现在天津防海。恐未能前往安徽。所请调拨马队之处。已谕知僧格林沁、酌量办理矣。将此由六百里谕令知之。　　

○又谕、胜保等奏、江北逆匪、窜入天长盱眙境内、竭力分军堵剿一摺。胜保因天长复陷。移师扼守盱眙前路。饬令各军分路堵御。讵该逆攻扑营盘。势甚猖獗。现在逆匪六七万。悉数集于皖境。自六各以达天长。横轶四出。盱眙为北路扼要之地。设有疏虞。剿办愈形棘手。和春等、前派熊天喜带兵四千。渡江援剿。复添派兵勇一千。交张玉良调遣。此时仪扬一带。布置谅已周妥。胜保一军。兵力既单。贼势过众。情形甚属危急。和春总统大江南北。自应统筹兼顾。著与张国梁会商。迅速调派援军前往。与胜保会同剿办。毋令北窜清淮。是为至要。将此由六百里谕令知之。　　

○又谕、据劳崇光奏、逆扰湖南郴桂一带。蔓延永州等府属。恐窜入粤西边界。现筹办理情形等语。广西全州、暨灌阳、恭城、富川等县。处处与湖南边境毗连。窜扰湖南之贼。前据骆秉章奏报、永州、祁阳等处。连获胜仗。惟贼势众多。粤西士匪未净。句结为患。滋蔓堪虞。该省饷绌兵单。支撑不易。骆秉章素顾大局。前次调拨各军。谅亦陆续到湘。著即督饬在事文武。速筹剿办。其窜近粤境匪徒。广西虽派驻劄全州之知府苏凤文、并教谕李若霞等、督带兵练防守。仍著骆秉章拨兵援应。毋令回窜粤西。致滋蔓延。湖南近日剿匪情形。并著骆秉章随时奏闻。以慰廑念。将此由六百里谕令知之。　　

○两广总督黄宗汉等奏、广东军务未竣。请将本年乡试。展期举行。从之。　　

○以广西按察使蒋益澧、为布政使。桂平梧郁盐法道李闲、为按察使。　　

○改铸陕西商州直隶州知州印信。从巡抚曾望颜请也。　　

○予安徽阵亡协领多隆武、佐领额勒春、防御奎丰、骁骑校乌勒希松阿、乌勒希春额、知县杨定升、都司劳木保、守备寇国禄、千总毛莲生、李焕章、鲁习芝、把总马贵、陈再祥、吴魁龄、外委林秀、祭葬世职。　　

○予河南御贼被戕典史萧葆仁、祭葬世职。如阵亡例。　　

○丁卯。谕军机大臣等、鹤昶奏、拏获漏税洋药、请旨惩办一摺。据称、二月十九日。有草船夹带洋药过关。起获三千人百余斤。按每百斤徵税三十两。核计该银一千一百余两。拏获船户戚开、并代客包揽之杨维忠等语。洋药甫经定章徵税。该商贩等、即收公然偷漏。若不严行究治。无以儆奸商而重国课。所有拏获之戚开、杨维忠二名。著何桂清等、饬令淮安府知府恒廉、严行讯究。查明各商贩。按名拏办。所获洋药。暂存淮安关库。此项洋药。系由苏州贩运而来。其经过浒墅、由闸、扬州等关。何以各该监督、毫无觉察。任令偷漏。难保无丁役得贿私纵情弊。著该督抚查明参奏。将此谕令知之。　　

○引见丙辰科散馆、及补行散馆人员。得旨。修撰孙如仅、编修洪昌燕、业经授职外。二甲庶吉士夏同善、夏献馨、蒋彬蔚、赵有淳、谭钟麟、洪调纬、蓝拔奇、沈秉成、徐昌绪、杨秉璋、绍祺、于光甲、范希淳、马元瑞、俱著授职编修。三甲庶吉士汪朝棨、许业香、顿福之、董文焕、俱著授职检讨。黄廷金、范运鹏、方熊祥、孔宪珏、萧延福、陈寿祺、徐景轼、秦赓彤、孙官云、叶衍兰、刘钟祥、李士芸、刘昭文、陈蒸、李宏谟、何耀纶、俱著以部属用。章永康、贾春暄、俱著以内阁中书用。刘澍覃、黄文璧、汪祖绶、周式濂、王题雁、周维翰、洪麟绶、贺锡福、翁延绪、庞掌运、俱著以知县即选。任廷槐、柴友芝、俱著归原班铨选。繙译庶吉士全顺、著授职编修。毓孚、著以部属用。
  </div>
  <div class="pagination">
   <a href="清实录咸丰朝实录_page399.html">
    上一页
   </a>
   <span>
    ...
   </span>
   <a href="清实录咸丰朝实录_page395.html">
    395
   </a>
   <a href="清实录咸丰朝实录_page396.html">
    396
   </a>
   <a href="清实录咸丰朝实录_page397.html">
    397
   </a>
   <a href="清实录咸丰朝实录_page398.html">
    398
   </a>
   <a href="清实录咸丰朝实录_page399.html">
    399
   </a>
   <span class="current-page">
    400
   </span>
   <a href="清实录咸丰朝实录_page401.html">
    401
   </a>
   <a href="清实录咸丰朝实录_page402.html">
    402
   </a>
   <a href="清实录咸丰朝实录_page403.html">
    403
   </a>
   <a href="清实录咸丰朝实录_page404.html">
    404
   </a>
   <a href="清实录咸丰朝实录_page405.html">
    405
   </a>
   <span>
    ...
   </span>
   <a href="清实录咸丰朝实录_page401.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
