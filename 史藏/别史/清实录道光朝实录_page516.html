<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 516 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 516 页/共 848 页</h1>
    <div class="content">
○癸丑。遣官祭关帝庙。　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官分别选用。宗人府副理事官宗室国盛、主事龚巩祚、吏部主事图璧、户部三库档房主事宗室保极、工部主事崇源、理藩院主事法丰阿、大理寺寺丞朱百顺、太常寺寺丞卓麟、光禄寺署正成文、钦天监冬官正何良奎、内阁典籍周春祺、户部宝泉局南厂大使伍尔莫斯特依、北厂大使穆隆额、通政司经历陈鼎治、太常寺赞礼郎户部员外郎广昌、赞礼郎书勋、国子监助教富明阿、苏楞额、著交部照例以应升之缺升用。翰林院侍读邢福山、侍讲许应藻、贾桢、司经局洗马杜受田、左中允重谦、俱著准其一等。其余内阁侍读恩长等二百六十七员。俱准其一等加一级。　　

○甲寅。遣官祭先医之神。　　

○以署正黄旗蒙古副都统哈哴阿、为正红旗汉军副都统。　　

○命杭州副都统左廷桐来京。以正红旗汉军副都统恒兴、为杭州副都统。　　

○乙卯。孝淑睿皇后忌辰。遣官祭昌陵。　　

○上诣大高殿行礼。　　

○还宫。　　

○谕内阁、钟祥等奏、捕办嘉义匪类全案蒇事一摺。此案嘉义县匪徒沈知等、藉歉抢粮。戕伤弁兵。经台湾镇道等、将勾结各匪歼毙正法二百六十余名。其在逃之刘蓝、石大山二犯。著查明是否系著名要犯。即饬该镇道等严拏务获。至此次剿捕出力文武各员。著俟逸犯全获。地方一律肃清。查明据实奏请鼓励。以昭激劝而归核实。　　

○以祭社稷坛。自是日始。斋戒三日。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○命翰林院编修李品芳、提督云南学政。　　

○丁巳。祭先师孔子。遣大学士阮元行礼。　　

○谕内阁、给事中黎攀镠奏、直省捕务。亟须整顿一摺。近来各省匪徒强劫之案。到处皆有。地方官如果认真查办。不存讳饰之见。盗风自可渐息。若如该给事中所奏、外省州县于截抢之案。怠玩因循。其经事主上控者。该督抚尚可查究。乡僻小民于报案时。该管官即多方恐吓。指为捏饰装点。案情愈大。讳匿愈深。愚民心存畏累。隐忍不报者。十常七八。且各省奸民。多有设立教会名目。煽惑愚顽。此等强暴凶匪。犯案累累。必多匿迹藏形于其内。若不从此根究。必致养痈贻患。似此捕务废弛。尚复成何事体。著各该督抚严饬所属文武员弁。认真整顿。不分畛域。协力缉拏。以靖奸宄。傥有心消弭。讳盗为窃。祇顾一己之处分。置国事民瘼于不问。著即从重参办。如该管道府扶同隐饰。一并严参。或因循徇隐。别经发觉。惟该督抚是问。懔之慎之。　　

○又谕、给事中黎攀镠奏、各省帑息。作为缉捕经费。请妥定章程一摺。各省借拏生息。豫筹缉捕经费。原期除暴安良。各该地方官果能经理核实。不致浮那滥支。则悬赏有资。躧缉倍形踊跃。若如该给事中所奏、近来劫掠之案。层见叠出。徒有经费之名。终无缉捕之效。不可不核实查明。著各直省督抚凡有借帑生息。作为缉捕经费。务当饬司逐款核明。即有应行变通之处。亦应随时具奏。请旨办理。不得擅自支给。其每年动用银数。获犯案由。自应于年终由该司详报督抚备查。傥该州县督率无方。以致捕役人等坐糜工食。及有捏报浮销情弊。立即严参示惩。毋稍宽纵。　　

○戊午。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○遣官祭昭忠祠。　　

○谕内阁、前据御史黄仲容奏参、广东连山厅同知姚东之挟案吓勒多赃。办理地方。未能允协等款。当降旨著朱士彦等查明据实参奏。兹据朱士彦等查明姚柬之于奉委办理普宁一案。该县八乡。均系务农度日。并非殷实大户。焉有银两输送。且查办案件。获犯多名。随同日夜审讯。尚属出力。并无办理不善。其题升连山同知。于上年四月接印。并无不愿到任之事。揭阳交代。亦并无亏短。至省城住房。均系该员租赁。并非自置。其子姚世恩捐纳府经历。分发江西。因告假赴粤省视。并无授意勒赃之事。所查均属明晰。姚柬之并其子姚世恩、均著无庸议。　　

○又谕、前据御史黄仲容奏、广东番禺县悍差杨超不法各款。当交朱士彦等查办。兹据奏称提讯该差。并无包赌窝倡纵贼扰害、及因案株连私押、交结各衙门差役、倚势虐民各情节。复经该尚书等咨行各衙门查案送核。并饬臬司委员密查。所有牵控杨超已未结案共十起。均系控告该差拘传不力。并无不法款迹。惟该革役被控多案。未便宽纵。著交邓廷桢、祁＜?土贡＞、提集未结各案人证。另行审拟具奏。　　

○谕军机大臣等、前降旨派苏勒芳阿会同朱士彦审办广东各案。苏勒芳阿曾携带佐领印房章京刘士英在贡院办公。该佐领是否仅系监视用印。抑曾干预审案等事。再广州副都统孟魁、于该处营伍训练一切事宜。果否实力整顿。抑系因循玩视。朱士彦在粤两月有余。闻见自确。接奉此旨。或已在途。即行据实具奏。毋稍徇隐。将此谕令知之。　　

○修山东运河、泇河、捕河、上河、下河、泉河、六厅土石埽坝堤工。从河道总督栗毓美请也。　　

○己未。孝康章皇后忌辰。遣官祭孝陵。　　

○浙江衢州镇总兵官孙抡元、因病解任。以广东广州协副将郭宏升、为衢州镇总兵官。　　

○庚申。谕内阁、前因御史刘梦兰奏、粮船积惯匪徒。运丁运弁。每多容庇。当降旨令漕运总督及有漕各督抚会议具奏。兹据陈銮奏称、江西粮艘。向由新建丰城鄱阳水次受兑。路经都昌等县。渡湖出境。著自今春为始。凡粮船受兑之处。责令各该县严密查拏。其经过地方。亦责令各该县亲身带领捕役。协同汛弁。会同各帮弁按船确查。如有匪徒潜匿。即时捦拏惩办。其丁舵人等、有能指出禀报者。重加奖赏。傥有容庇。即将该弁及帮丁分别参处究治。若地方官徇隐宽纵。亦著严参示惩。不得稍事姑容。以戢奸萌而肃漕政。　　

○引见内务府京察保送一等人员。得旨、此次内务府三院等处京察一等圈出人员。著各该堂官再行出具切实考语。带领引见。圈出之主事恒善、文霖、六品库掌伊明阿、常经、委署库掌常维、笔帖式景昌、明善、文勋、福瑞、福新、穆翰、全祐、志恒、四保、全善、瑞长、富英、寿昌、廷瑞、瑞龄、广善、福恩、经文图、六品苑丞德奎、委署苑副富明、八品司匠海安、无品级司库福隆阿、俱著交吏部记名。照例选用。所有一等官员笔帖式达他等、俱著准其一等加一级。其年已逾岁之员外郎长清、主事福珠隆阿、六品苑丞万庆、善保、七品苑副希兰泰、年力就衰。俱著以原品休致。　　

○命山西按察使图明额留京。以四五品京堂候补。以福建督粮道瑞元、为山西按察使。　　

○辛酉。复引见各衙门京察圈出一等人员。得旨、此次京察一等复带引见各员。除高树勋、多龄、沈拱辰、嵩岫、胡长庚、德禄、鼐满达、德山、文翰、德全、图明阿、苏芳阿、重豫、罗礼兰、无庸记名外。恩长、福兴、文俊、牛镇、郑瑞麒、许应藻、高枚、徐思庄、李光涵、张星灿、福瑞、觉罗崇恩、王有树、双宝、朱鸣英、兴存、方宗钧、费庚吉、恒泰、麟翔、方用仪、周祖植、王庭兰、吉昌、固庆、福忠阿、陆元烺、王治、岳龄、嵩曜、郑乔林、恒奎、福谦、常大淳、俞焜、李绍昉、王藻、俱著交军机处记名。以道府用。　　

○壬戌。复引见内务府京察圈出一等人员。得旨、此次内务府三院等处京察一等复带引见各员内。除文芳、庆瑞、无庸记名外。克明额、苏章安、普琳、那扬阿、琔珠、英敏、基溥、延祥、俱著交军机处记名。　　

○班禅额尔德尼、呈进丹书克。赐敕褎奖。赏赉如例。　　

○癸亥。春分。朝日于东郊。遣肃亲王敬敏行礼。　　

○谕军机大臣等、寄谕两江总督陶澍、江苏巡抚陈銮、有人奏、江苏扬州府地方。有一包姓。隐匿名字。混名包打滚。自谓精通风水。代人看视茔地。祇在地上仰卧片时。即知茔中是男是女。且人家数十代之祖宗面目。皆能绘出真像。每绘一像。取洋钱十圆。又复神奇其说。谓人一月内所为之事。可以豫先按日算定。人在数千里外所为之事。可以尽悉。其他奇异之谈。骇人听闻。竟有包神仙之名等语。匪徒诡托异术。煽惑愚民。最为地方之害。著该督抚等遴派委员。前赴江都县地方密加查访。有无包姓其人。假托邪说。蛊惑乡民。诓取财物。是否创立教名。辗转传授。如果密访得实。即行查拏究办。毋稍姑容。将此谕令知之。寻奏、委拏审讯。实系贫民看地鬻画。夸口骗钱。无传徒习教情事。照例枷杖。交地方官管束。下部议。从之。　　

○以御前大臣奕纪、总理行营事。　　

○以司经局洗马杜受田、充日讲起居注官。翰林院侍讲贾桢、署日讲起居注官。　　

○甲子。上诣绮春园问皇太后安。　　

○谕内阁、前据御史黄仲容奏、广东地方私用夷钱等情。当降旨令邓廷桢等查办。兹据该督等奏称、查明潮州府属。尚无私铸夷钱小钱等弊。惟南澳潮阳等处口岸。皆可寄泊海船。其店铺搀用夷钱。实所不免。现在筹议章程。设法收买。著该督等即通饬所属。于城乡设局收买。予限一年。责成保甲。令将市间行使小钱夷钱。一并缴出。由该地方官每斤给制钱一百文。依限缴销净尽。取具甘结存案。并出示晓谕。傥再有私藏行使等弊。一经查出。即从严惩办。并将铺屋查封入官。并著粤海关监督严饬各洋商。于夷船进口。详细验明。设有偷带夷钱来粤。即晓以天朝禁令。不准开舱。饬令带回。该国如违。惟洋商是问。并谕令各海口管关经书。于验货收税之便。一体严查。每月将查过海船、有无偷带夷钱情事通报。其潮州府属之南澳潮阳等处海口。责成该管道府。就近督饬地方文武各官。每遇海船到日。务须认真稽查。傥有夹带各项夷钱。立即严拏解究。如该地方文武奉行不力。日后查出。即著该道府指名揭参。傥敢受贿纵容。藉端需索。著照例严行究办。自此次明定章程之后。该督等惟当严饬所属。实力奉行。持之以久。毋得稍存玩泄。视为具文。　　

○又谕、前因广东南韶连镇总兵赵浩、来京陛见。察其才力。恐难胜任。当谕令邓廷桢察看具奏。兹据奏称该镇所辖。系通省最要之区。该总兵年力虽未就衰。惟于繁难要缺。不足以资整顿。实属人地未宜。赵浩著即撤任。留于该省另行酌量补用。该督仍当随时留心察看。据实具奏。毋稍迁就。该部知道。　　

○谕军机大臣等、前据嵩溥奏、审明蒙古民人互控一案。当交该部议奏。本日据刑部会同理藩院核议具奏。已有旨将程云加枷号两个月。发极边足四千里充军矣。该处界连奉天。岂容匪徒恃强盘踞。此案程云、胡强、以内地民人。胆敢在彼滋事。已照例将该犯等分别治罪。若仍令该犯等家属逗留该处。日久恐生事端。著嵩溥即严饬该县、务将该犯等家属确切查明。实力驱逐。毋许逗留。不准私自潜回。以靖地方。仍将驱逐净尽缘由。据实具奏。将此谕令知之。　　

○大学士潘世恩等议覆马兰镇总兵官容照奏、请派兵分汛专管东陵宝山后内火道地方。以专责成。陵寝地面。关系紧要。向祇轮派千把总巡查。并不常川驻劄。殊不足以昭慎重。嗣后天台山迤北。内火道迤南。由分水岭至昌瑞山梁。内左营分为八段。右营分为七段。请派千把总等官十五员。督率弁兵。巡防看守。认真稽查。傥有旷汛误差。巡防懒惰等弊。即由该总兵奏明究办。从之。　　

○两广总督邓廷桢奏、拏获匪犯多名。得旨、承平日久。生齿必繁。为匪之徒。日见其多。缉捕一事。海疆尤当亟讲。否则必致贻患将来。勉之又勉。　　

○以湖南常德协副将穆克登保、为广东南韶连镇总兵官。　　

○乙丑。以恭修孝陵隆恩殿。先期遣官告祭孝陵。及后土之神。　　

○谕内阁、惇亲王绵恺等奏、此次恭修玉牒。恳请展限。著准其展限一年。限二年办竣。该总裁等仍当督催在馆人员。敬谨纂办。妥速告成。　　

○又谕、御史万超奏、命盗重案。请责成官弁认真巡察一摺。京师为辇毂重地。岂容匪徒溷迹。因缘为奸。城内设立两翼翼尉步军校等官。城外设立司坊营汛等官。专司巡察。果能随时认真稽查。何至命盗赌博各案。层见叠出。若如所奏、该管地面官弁。或畏势徇隐。或需索包庇。积习相沿。任意怠玩。殊不足以戢奸暴而安善良。著步军统领衙门顺天府五城严饬所属。各就所管地面。实力查察。傥有无业棍徒。假冒宗室。或引诱怂恿。设局诈骗。一经访闻。即时呈报各上司衙门、严行查办。无稍容隐。至命盗重案。及一切赌博不法情事。尤当留心盘诘。随案惩究。夜间栅栏。务宜按时启闭。严诘匪徒。庶宵小无所潜藏。而地面益昭严肃。将此通谕知之。　　

○抚恤越南国遭风难夷如例。　　

○丙寅。谕内阁、前因御史刘梦兰奏、粮船积惯匪徒。运丁运弁。每多容庇。当降旨令漕运总督及有漕各督抚会议具奏。兹据裕泰奏称、嗣后该省粮船未开以前。由粮道督同厅弁。于各船严密摉查。并著饬令沿途州县。派役按段巡缉。仍责成该道督同押运厅员。加意巡察。如查有匪徒不法情弊。即著密饬所在州县。亲带捕役。协同汛弁。按名严拏。从重惩办。傥运弁旗丁。饰词庇护。兵役人等。听嘱释放。该州县等办理各犯。从轻了结。均著该道据实禀报。分别严参究治。以肃漕政而儆凶顽。　　

○浚山东运河厅济城塘河。从河道总督栗毓美请也。　　

○贷湖北荆州、荆左、荆右、沔阳、四卫帮丁灾缺办运银。　　
</div>
    <div class="pagination">
<a href="清实录道光朝实录_page515.html">上一页</a><span>...</span><a href="清实录道光朝实录_page511.html">511</a><a href="清实录道光朝实录_page512.html">512</a><a href="清实录道光朝实录_page513.html">513</a><a href="清实录道光朝实录_page514.html">514</a><a href="清实录道光朝实录_page515.html">515</a><span class="current-page">516</span><a href="清实录道光朝实录_page517.html">517</a><a href="清实录道光朝实录_page518.html">518</a><a href="清实录道光朝实录_page519.html">519</a><a href="清实录道光朝实录_page520.html">520</a><a href="清实录道光朝实录_page521.html">521</a><span>...</span><a href="清实录道光朝实录_page517.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
