<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 696 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 696 页/共 848 页
  </h1>
  <div class="content">
   ○又谕、保昌等奏、夷船赴闽投书一摺。夷船来闽寄泊。即行进泊厦港。情形尚为驯顺。惟夷性难知。行踪无定。著保昌等严密备防。不可稍存大意。将此谕令知之。　　

○乙亥。谕内阁、户部银库所收豫工事例捐项。并捐输经费银两。著派恩桂、祁寯藻、陈官俊、何汝霖、惟勤、阿灵阿、详细船查确数。据实具奏。　　

○谕军机大臣等、耆英奏、密陈切要机宜。冀收实效一摺。攘外必先安内。如果民心固结。即有外患。何至所向披靡。该督所陈江苏州县。或于漕粮困民。或于词讼累民。或于盗贼案件诬民虐民。甚至营员兵丁。无不以民为可欺。以致民情涣散。所以不能御寇等语。该督身膺重寄。举劾公明。自可挽回恶习。著即会同该抚。择虐民之尤者严行参处。爱民之尤者立予升迁。至武职备弁。责重操防。其平日能否训练士卒。讲明纪律。尤当认真查察。分别劝惩。无论文武大小员弁。果能实心任事。著有成效。准该督秉公密陈。候朕破格超擢。以昭激劝。至于攘外之难于措手。该督既洞见本原。现办善后事宜。尤当悉心筹度。自立于不败之地。即如所奏历观江浙炮台。未能得力。拟于江滨芦苇丛中。暗为设伏等语。所奏亦不为无见。尤须于密为防备之中。处处示以无疑。慎勿稍有宣露。是为至要。将此密谕知之。　　

○上以祭社稷坛。自是日始。斋戒三日。　　

○丙子。遣官祭文昌帝君庙。　　

○修山东运河、泇河、上河、下河、泉河、五厅闸桥埽坝等工。从河道总督慧成请也。　　

○丁丑。祭先师孔子。遣兵部尚书许乃普行礼。　　

○谕内阁、前据御史德勒克呢玛奏、直隶大城县知县淩志召。邀请绅士勒派车辆。威吓罚钱。侵肥入己各情。当交讷尔经额确切查明参奏。兹据该督奏称、该县于兵差过境。需用车辆。邀请衿户等捐钱出车供差。系照旧章办理。其捐收钱文。尚非藉公科敛。亦非侵肥入己。惟于监生命天一等求免派车。不即禀明上司核办。率将该监生责罚。实属不合。前任大城县知县撤任另补知县淩志召。著交部严加议处。　　

○引见各衙门保送京察一等人员。得旨、此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员一体带领引见。汉军汉人。著交部以抚民同知通判等官分别选用。宗人府副理事官宗室庆锡、吏部主事文清、通政司经历富兴、大理寺评事吴浚源、太常寺寺丞觉罗桂森、光禄寺署正志庆、钦天监五官正富新、万安仓监督吏部主事福瑞、顺天府治中史渭纶、上谕处行走户部缎匹库大使伊精额、太常寺读祝官户部主事额图洪额、太常寺赞礼郎明昌、太仆寺主簿珠隆阿、国子监助教法克精阿、黄文琛、鸿胪寺鸣赞文弼、俱著交部照例以应升之缺升用。翰林院典簿松寿、著改为二等。所有内阁侍读崇纶等二百六十三员。俱著准其一等加一级。　　

○新授直隶通永镇总兵官向荣奏报到任谢恩。得旨、操兵为第一要务。大器尤贵精娴。其余次第整饬。勉之又勉。以副简任。　　

○赏山西大同镇总兵官清安头等侍卫。在大门上行走。调甘肃伊犁镇总兵官积庆、为大同镇总兵官。　　

○戊寅。祭大社。大稷。上亲诣行礼。　　

○谕军机大臣等、前据孟保等奏、廓尔喀国王呈进表文。添叙该国屡被披楞欺淩。求赐银两发兵堵御等情。当已谕令孟保等开导驳斥。并给发朱笔改定檄谕。令其遵照缮发矣。因恩廓尔喀与披楞构衅。本属蛮触相争。原可置之不理。惟既叙入表文。自应密为查访。究竟该国与披楞如何构衅。其表内添叙之处。及该通事传说之语。或系通事怂恿添捏。著宝兴密委干员。将廓尔喀与披楞构衅情节。查访明确。并将该通事人等有无怂恿情事。确切查明。据实具奏。仍饬该委员等不动声色。密行侦探。切勿张皇漏洩为要。将此密谕知之。　　

○河东河道总督慧成等奏、河南省城被浸日久。前奉旨垂询。将来大工合龙。可否仍为省会。臣等再四筹商。汴梁自建省以来。已历数百余年。体访舆情。大都愿守。且他郡地狭人稠。一旦增置多官。其文武公廨仓库监狱。兼营并置。经费维艰。惟有修复城垣。并将善后事宜次第兴办。较为妥便。得旨、著依议行。应办者次第认真办理。去其繁而治其要。或造或因。归于久安长治之道。方为尽善。慎勉为之。　　

○己卯。以举行仲春经筵。遣官祭奉先殿。传心殿。上御文华殿经筵。直讲官吉伦泰、卓秉恬、进讲论语修己以敬。讲毕。上宣御论曰。二帝三王传心之要。不外一敬。尧曰钦明。舜曰温恭。禹曰祗承。汤曰日跻。文曰小心。武曰执竞。兢兢业业。慎厥身修。无康好逸豫。先圣后圣。若合一拨。是岂古帝王过为曲谨哉。亦思尽乎己之量而已。己量甚大。天地万物备于一身。故曰民吾同胞。物吾与也。视己小则待己薄。视己大则持己严。非敬不足践己之形。非敬不足尽己之性。己之外无物。敬之外无德。修之外无功。诗曰昊天曰明。及尔出王。昊天曰旦。及尔游衍。其修之于静存者可谓切矣。书曰。予临兆民。懔乎若朽索之驭六马。其修之于动察者可谓至矣。由是而推之于安人安百姓。如水浚其源而流自清。如木培其根而叶自茂。盖修己即修身也。大学言修身曰而后家齐。而后国治天下平。中庸言修身曰知所以治人。知所以治天下国家。然则但言修己以敬。而安人安百姓该之矣。直讲官宗室端华、杜受田、进讲易经圣人以顺动则刑罚清而民服。讲毕。上宣御论曰。圣人观于阴阳舒惨之道。春温秋肃之理。而制为刑罚。刑罚者。非圣人之得已也。天不能有阳而无阴。有春而无秋。圣人不能有爵赏而无刑罚。自然之势地。易豫彖曰。圣人以顺动则刑罚清而民服。豫。悦豫也。刑罚之设。诚自然之势。用以威民。非用以悦民。而不知此正悦豫之大者。盖刑罚之所以不能悦豫。为不服之故。所以不服。为不清之故。所以不清。为不顺而动之故。若因其有罪而罚之。则罚之顺。虽执法不为苛。因其无罪而赦之。则赦之顺。虽肆赦不为纵。顺天理即以顺人心。上以顺召。下必以顺应。革面革心。兴仁兴让。狱讼衰息。比户可封。自西自东。自南自北。无思不服矣。其服也。中心悦而诚服。故其象为豫。书曰。告尔祥刑。谓详审也。礼曰。严断刑。严非严酷之严。谓严密也。既详且密。务使上无疑而下不怨。则顺之道得矣。礼成。上幸文渊阁。赐讲官及听讲诸臣茶。复赐宴于本仁殿。　　

○谕内阁、向例经筵宴毕后。各官在太和门外行礼。嗣后著改于文华殿院内行礼。　　

○钦差大臣广州将军伊里布等奏、现在通商输税各事宜。议有规模。惟该夷请裁行商。并原退居香港通市。一切稽查偷满纳税各章程。诸费更张。必须通盘筹画。方足顺夷情而裕课额。至咪唎口□坚口□佛口□兰哂各国抵粤后。无乞往各口通商情事。得旨、览奏均悉。著伊里布察看夷情。随时酌办。务臻妥协。以咺委任。　　

○以前任内阁学士李品芳、为内阁学士。兼礼部侍郎衔。　　

○以候补三品京堂倭什讷、为都察院左副都御史。　　

○庚辰。孝淑睿皇后忌辰。遣官祭昌陵。　　

○谕内阁、刘鸿翱等奏、被水监犯守法未逸一摺。福建长汀县上年猝被水灾。监房倒塌。该管典史陈桓、抢护各犯出监。押送府署差房。复昼夜尽心防守。该县知县王垒、冒险入监。督率救护。妥为安插。复晓以大义。使各犯咸知守法。均属措置合宜。王垒、陈桓、俱著给咨送部引见。以示鼓励。　　

○又谕、靳大因妻崔氏向索养赡钱文。业将与分和奸好之崔氏辱骂。起意致死洩忿。乘间将其杀毙。并将尸身碎割。希图灭迹。该部议照夫殴妻至死者绞故杀亦绞律拟绞监候。系属照例办理。惟谋杀无罪之妻。并将尸身碎割。情殊残忍。靳大依议应绞。著监候入于本年朝审情实。　　

○大学士军机大臣穆彰阿等议覆盛京将军禧恩筹议善后事宜十条。一、熊岳副都统协领、移驻金州。金州城守尉、移驻盖州。盖州防守尉、移驻熊岳。统归金州副都统兼辖。岫岩距金州较远。请改归盛京将军管辖。一、旗营队伍。马步相间。请省城酌留兵二千名。分日演习排枪擡枪长矛腰刀。每月演习阵式。各操二次。步射骑射。认真选拔。并行知沿海各城勤加督演。一、炮位二千五百斤以上。择地存贮。春秋二季演放。一千五百斤以下。分贮附近海口数位。余俱运赴各城。每月轮流试演。一、旅顺口水师营战船。应分别报修改造。并添造巡船。请饬闽浙总督派员代造。务须工坚料实。一律稳固。以昭慎重。一、省城闲散旗丁。学习鸟枪。作为步队。金州旗勇。暂缓裁撤。遇有甲兵缺出。即行挑补。每名月给银五钱。一、奉省海口各城。添派佐领防御一员。会同民署委员。赴各岛屿稽查。一、硝磺出境。责成旗民地方官。并协同山海关监督等衙门。分别查拏治罪。一、保甲之法。严饬旗民地方各官照旧奉行。不准仍前怠忽。一、边壕边栅。一律挑穵树立。由该管官带领兵丁实力巡缉。以上九条均应如所奏办理。至该将军奏称奉天各城墙垣。责令官民捐修。并各乡村自行设立窝铺。该将军系为节省经费起见。惟以捐输之事。指为该官民等应出之项。难保无苛派抑勒等弊。应令该将军另行妥议具奏。从之。　　

○辛巳。上诣绮春园问皇太后安。　　

○幸圆明园。　　

○遣官祭昭忠祠。　　

○谕内阁、耆英奏、遵旨访查鄂云劣迹一摺。鄂云即联璧。著先行革去候选直隶州知州。并著刘韵珂派员押解来京。交刑部严行审讯。　　

○又谕、刘韵珂奏、请将旗营孤寡男妇酌加接济等语。乍浦满洲营旗民。现自嘉兴遣回。所有孤寡男妇一千一百零一名口。既据该抚查明窘苦异常。自应量加抚恤。加恩著准其照满洲营蠲恤之例。咨行该都统。分别年岁造册。于军需款内支给一月钱文。以示体恤。　　

○癸未。遣官祭关帝庙。　　

○谕内阁、御史陈庆镛奏营伍积弊一摺。据称近日各省营伍。操演之日。所有马匹兵勇。往往临时雇觅替代。甚至官弁人等各有荫粮。以致通融顶替。其军器或至朽烂不堪。火药或至不能远送等语。设兵原以卫民。必一兵有一兵之用。方为有备。若如该御史所奏。不独平时操演尽属具文。而国家养兵之费。适饱营员私橐。上下相蒙。一至于此。若不严加汰除。何以整肃纲纪。著各督抚提镇确切查明。力除积弊。如稍有讳饰。不以整顿营伍为急务。自问天良何在。一经发觉。朕惟执法以行。断不能幸邀宽宥也。将此通谕知之。　　

○谕军机大臣等、有人奏、厦门鼓浪屿寄泊夷船。干预民事。上年龙溪地方黄吴村庄。拾获漂流木筏。事主赴夷告诉。吴姓被焚房屋十三所。黄姓出洋银六百圆获免。又同安附近械斗。夷匪得银助斗。其赴台载米商人。在洋被抢。亦诉于夷目。代为缉获。财米均分。其闽广交界之南澳地方。该夷盖馆筑楼。并设教场操演。随处肆掠妇女。擅办民事等语。如果属实。则夷目干预民事。奸民藉端勾结。不可不防其渐。再台湾港口鸡笼山打狗山二处。沙礁甚险。须用平底船。及熟谙水路者方能前进。近闻夷船在厦。勾引奸民。要用平底船一百四十只。难保不别存诡计。著刘鸿翱严密访查。务得确情。据实具奏。并著怡良于自台内渡后。严饬该镇道等于鸡笼山。打狗山。及鹿耳门扼要之处。加意防范。慎勿稍存大意。将此谕知怡良、刘鸿翱、并谕窦振彪、普陀保知之。　　

○湖北郧阳镇总兵官恒安因病休致。以浙江乐清协副将马维衍、为郧阳镇总兵官。　　

○甲申。孝康章皇后忌辰。遣官祭孝陵。　　

○谕内阁、库丁张诚保等于兑收捐项。朦混舞弊。该查库御史系何人监秤。因何不能察出弊窦之处。著前任查库御史孙日萱。宜崇。各于刑部呈递亲供。据实登覆。　　

○引见内务府保送京察一等人员。得旨、此次内务府三院等处京察一等圈出人员。著各该堂官再行出具切实考语。带领引见。出之堂主事桂林、委署主事瑛桂、总理工程处委署主事德溥、内管领德浚、毓泰、造办处六品库掌廷瑞、堂笔帖式福新、兴绶、广毓、毓溶、蕴和、长润、广储司笔帖式文奎、都虞司笔帖式文英、会计司笔帖式福禄、掌仪司笔帖式文兴、掌关防管理内管领事务处笔帖式保庆、官房租库笔帖式恒祐、武英殿笔帖式成祥、广储司无品级司库福隆阿、上驷院委署主事瑞龄、武备院笔帖式荣林、奉宸苑六品库广盛、六品苑丞恒椿、圆明园六品苑丞扎拉芬、署苑副淳慧、清漪园六品苑丞广裕、静明园六品苑丞吉尔通阿、俱著交吏部记名照例选用。所有一等官员笔帖式达他等、俱著准其一等加一级。其年已逾岁之笔帖式胡梁、普庆、八品催总光文、无品级库掌德瑞、笔帖式善成、年力就衰。俱著以原品休致。　　

○乙酉。复引见各衙京察一等圈出人员。得旨、此次京察一等复带引见各员内宗室海枚。著交军机处记名。遇有应升缺出提奏。其余各员、除宗室豫本、沈钧、文鐀、觉罗瑞霖、沈濂、恒福、多瑞、八十二、无庸记名外。崇纶庆廉、吴葆晋、吴清皋、景霖、何桂清、朱庆祺、徐耀、邱建猷、杨能格、路慎庄、桂文燿、庄俊元、庚长、吴珩、觉罗德龄、冯德馨、李龠通、徐有壬、全顺、桂亮、余坤、毛含昱、何维墀、和祥、周颚、延志、李本仁、江绍憘、罗天池、武棠、陈庆偕、崇祥、鄂惠、吉珩、福敏、钟翔、尚阿本、苏哷讷、罗士芬、巴克唐阿、明麟、多隆武、熙成、庆端、花咏春、齐承彦、秀毓、俱著交军机处记名以道府用。和昇额、著记名以关差道府用。　　

○丙戌。谕内阁、恩桂等奏、盘查捐项完竣一摺。现在盘查豫工事例捐项。并捐输经费银两。据称尚无短绌。至该库各款存贮之项。为数甚多。若彻底盘查。有需时日。著责成管理三库大臣以放代盘。此后各项应行上库银两。另行封贮。不准动用。俟前项放完时。有无亏短。据实具奏。至嗣后银库收放银两。应如何分期办理。以免拥挤牵混之处。著管理三库大臣会同户部妥议章程具奏。寻议章程八条。一、兑收各项银两。对明数目。方准进库。不足平色。饬令补足。一、库内收兑银两。按款盛桶。不准散装。外库存至一千万两以上。奏明拨存内库。一、王大臣等罚赔银两。另存北库。积有成数。再奏归正项应用。一、前奏积存潮银三千余两。拟于各处工程银内。每千两搭放五两。一、每遇平做放项银两。按照户部送到平单。核准数目。计需银若干两。共需若干袋。每银一袋。给筹一根。由银桶内支领。先将银桶封贮。再行平做。一、八旗俸饷及各衙门领项。例由户部造送平单劄知银库发给。俸银平单。于劄发前三日送库。米折银平单。于给发前一日送库。其余零星领项。随到随放。嗣后一切放项。请俱于前一日将平单送库豫平。以昭慎重。从之。　　

○复引见内务府京察一等圈出人员。得旨、此次内务府三院等处京察一等复带引见各员内除明善、桂琨、舒兴、宝麟、毋庸记名外。瑞长、庆瑞、曾维、兴浚、福善、经文图、士魁、承启、积庆、文谦、俱著交军机处记名。　　

○福州将军保昌等奏、夷酋巴柏架船只开往广东。极为安静。是其自称系口□朴口□鼎喳令其来闽察看地势之说。尚属可信。应飞咨伊里布、耆英等、查照办理。得旨、夷船往来无定。不可不密为防范。总当持以镇静。妥协办理。是为至要。　　

○丁亥。上诣绮春园问皇太后安。　　

○御勤政殿听政。　　

○谕内阁、兵部等衙门奏、神武门章京等稽察门禁不严。请分别议处。值班镶黄旗护军校堆清额、安和、该班章京副护军参领丰绅泰、均著改为降二级留任。司钥长护军参领富亮、著改为降一级留任。镶白旗护军统领端华、著降一级留任。均不准其抵销。　　

○以散秩大臣巴雅尔绰克托、为内阁学士。兼礼部侍郎衔。通政使司副使张秉德、为光禄寺卿。　　

○实授李湘棻太常寺少卿。仍署漕运总督。　　

○戊子。谕内阁、大学士潘世恩年逾七旬。嗣后朕御门办事。著加恩免其入班。其该管衙门应行带领引见之日。亦著免其带领。以示体恤耆臣至意。　　

○己丑。谕军机大臣等、前据耆英奏淮南盐课。照常奏销银两。分限造报一摺。当交户部议奏。兹据该部奏称、准南节次奏准减额运销分纲缓带。原冀商力渐纾。日有起色。兹以湖北崇阳之警。口岸售盐被扰跌价。又值夷＜?舟宗＞入江。以致该处盐船俱遭焚毁。该督议加轸恤。意在保护全局。惟奏销豫报全完。额课仍须续缴。事属创见。请旨定夺等语。淮南积疲之余。口岸又复被扰。该督所请。自系实在情形。著准其将壬寅一半正课一百余万两。按数造报无误拨解。其余一百余万两。亦即赶紧催交。限八月内埽数全清。报部听拨。如果届期丝毫无欠。癸卯甲辰乙巳三纲始准照办。截至丙午纲。复归二月奏销。以符成例。不得因此次准子分限。率行援引推展。如本年八月一半课项。报解稍有未清。即将该运司严参重惩。仍著耆英随时督催。勿任再有观望。其各商捐输银两。著即转饬迅速悉数交清。报部存案。将此谕令知之。　　

○庚寅。谕内阁、前据刘谊奏、直隶喜峰口外。有人私开银矿等情。当有旨谕令讷尔经额派员严密查办。兹据奏称、查明喜峰口小东沟槽洞。上年十月曾经该管知县查有民人于永泉等刨穵银砂。当即获犯三名。并将洞口封闭。现在并无流民聚集刨穵等语。著讷尔经额督饬该管文武严行封禁。有犯必惩。仍随时稽察。按月会禀一次。其东北山后。既系平泉州接壤处所。并著热河都统转饬该州一体查禁。毋令匪徒越岭。此拏彼窜。其于永泉等三犯。著交该督提省审办。在逃之田文等、仍著饬属上紧缉拏。归案审办。毋稍疏纵。　　

○又谕、祁＜?土贡＞奏、请将失察汛兵顶替及玩视捕务之副将。分别降补勒休一摺。广东罗定协副将喀孔阿、于所属营汛并不认真督率巡缉。以致汛防兵丁。均有雇倩替代之事。实属怠玩已极。现当整饬营伍之时。此等不职之员。必当从严惩治。该督请将该副将以都司降补。尚觉轻纵。喀孔阿著即革职。以示惩儆。护理香山协副将碣石镇中军游击布万和、于所属地方盗劫频仍。缉捕不能得力。且梁患目疾。断难任其恋栈。即著勒令休致。其该汛备弁。并著查明分别参揭。　　

○又谕、祁＜?土贡＞等奏、官犯缉捕出力。恳请免罪等语。已革外委梁恩升、系听从开设窰口从重发遣新疆之犯。情节较重。著不准春免罪。仍遵前旨照例发遣。　　

○又谕、李星沅奏、请将任意乖谬之知县革职一摺。所参是。陕西安定县知县康象书、心地昏庸。办公竭蹶。因闻有甄劾之信。辄向该抚面求宽免。又复藉词告养。规避参劾。实属荒谬。康象书著即革职。以示惩儆。
  </div>
  <div class="pagination">
   <a href="清实录道光朝实录_page695.html">
    上一页
   </a>
   <span>
    ...
   </span>
   <a href="清实录道光朝实录_page691.html">
    691
   </a>
   <a href="清实录道光朝实录_page692.html">
    692
   </a>
   <a href="清实录道光朝实录_page693.html">
    693
   </a>
   <a href="清实录道光朝实录_page694.html">
    694
   </a>
   <a href="清实录道光朝实录_page695.html">
    695
   </a>
   <span class="current-page">
    696
   </span>
   <a href="清实录道光朝实录_page697.html">
    697
   </a>
   <a href="清实录道光朝实录_page698.html">
    698
   </a>
   <a href="清实录道光朝实录_page699.html">
    699
   </a>
   <a href="清实录道光朝实录_page700.html">
    700
   </a>
   <a href="清实录道光朝实录_page701.html">
    701
   </a>
   <span>
    ...
   </span>
   <a href="清实录道光朝实录_page697.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
