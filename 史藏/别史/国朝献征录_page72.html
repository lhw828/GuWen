<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 72 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 72 页/共 245 页
  </h1>
  <div class="content">
   顾清 
　　正德己巳刑部尚书远斋先生王公谢政归山阴越十年己卯秋七月三日考终于正寝年八十先生讳鉴之字明仲别号远斋其先琅邪人永嘉南渡居会稽山阴山阴之王祖内史羲之先生其后也祖君瑶父诜号晋斋俱隐弗仕俱以公贵累赠资政大夫刑部尚书祖妣郑氏妣成氏俱累赠夫人先生以正统庚申冬十一月庚戌生六岁而孤哭泣踊擗能如礼见者奇之读书日记千言不待讲说而知其大意十三作经义出语巳惊人时家甚贫连丁内艰日益落伯兄镔之欲使助巳为生事数沮抑之先生志益坚学益力备更劬苦手未尝去书成化辛卯卒以明春秋取乡闱高第再试礼部不利不为沮戊戌登进士出宰元氏召人台为监察御史按贵州弘治己酉推董南畿学政癸丑擢大理右寺丞进少卿佥都御史再进副都正德初升南京刑部右侍郎改北京未上转左戊辰升刑部尚书明年乞致仕先生在元氏有惠于民既为京官民以事来者必踵门拜谒如见父母尝使过其地老弱扶携迎路去复追送之数十里不绝有泣下者在南畿严考校公去取声威肃然初若不可犯巳而讲论经义指受向方亹亹不少倦闻者兴起南方论提学自浮梁戴先生廷珍广信娄先生克让兰台司马先生通伯后必以公为称首焉为佥都经略紫荆诸边关为副都抚治郧阳再抚湖广皆有政绩可纪及为尚书植逆瑾窃柄事多掣肘度不为所容遂引年去上不能留赐玉带以宠其行比卒命有司治葬赐祭皆如例缙绅荣之先生□仪峻整秀眉长目白晢而美髯见者倾疏而性孝友笃于伦叙虽失爱兄锼事之益恭谨兄子渊业举不就又习医先生为之延□得为医学官遂以有立李氏姊之子泽民周氏姊之子齐皆携之官所教养之及长皆为之婚娶女皆□□□□择良士归之在官遇乡人虽甚寒暑必冠带以见□所□请虽不苟循亦降意抚接或以事质问则尽□告之故人敬而不怨历官内外清谨如一□□□台省位常伯至老家无长物田不满顷时九以为难尝谓人曰希圣希贤之事我未之能然未尝□□不学为君子未尝敢一置其身于不善之地见仕途有屈节权门者则深颦叹息曰十患不能得死所耳穷通祸福有命焉此身一失胡可复也先生之所见如此则其知几勇退克保始终以有今日岂偶然之故耶 

　　○光禄大夫柱国太子太保刑部尚书□□□□公钟墓志铭（王守仁） 

　　王守仁 
　　特进光禄大夫柱国太子太保刑部尚书□都察院左都御史致仕两峯洪公以嘉靖二年四月十九日薨年八十有一矣讣闻　天子遣官九谕祭谥襄惠赐葬钱塘东穆坞之原其嗣子澄将以明年乙酉九月十五日举葬事以币以状来请铭维洪氏世显于鄱阳□宋太师忠宣公皓始赐第于钱塘望族八世□讳□□仕宋为浙东安抚使元兴避地上虞曾祖讳□□祖讳有恒迨　皇朝建国乃复还家钱塘有恒□名洪武兴忌者上书言其名犯年号　高皇帝□之曰此朕兴之兆耳御书有恒易之父讳薪徽州□□批验所大使自曾祖以下皆以公贵赠太子太保刑部尚书妣皆赠一品夫人公讳锺字宣之自幼□嶷不凡成化戊子年二十六以易经领乡荐乙未举进士授官刑部主事谙习宪典时相继为大司寇者皆耆德宿望咸器重礼信之委总诸司章奏拟议太□取裁于公声闻骤起庚子升员外郎仍领诸司事癸卯丁内艰丙午起复升郎中寻虑囚山西丁未江西福建流贼南定公承命往审处之归言福建之武平上杭清流永定江西之安远龙南广东之程□率流移混杂习于鬬争以武力相尚是以易□而乱譬若羣豸寸虎而激怒欲其无相攫噬难矣宜及其平时令有司多立社学以训诲其弟子销其兵器易之以诗书礼让庶几潜化其奸宄时以为知本之论弘治己酉升江西按察使副使癸丑升四川按察使所在发奸擿伏无所挠避而听决如流庭无宿讼由是豪横屏息自土官宣慰使皆懔懔奉约束安氏世有马湖恃力骄僭为地方患公从容画策去之请吏于朝遂以帖定丙辰入觐升江西右布政使丁巳转福建左布政使着绩两省戊午升都察院右副都御史巡抚顺天等府兼整饬蓟州诸边备时朵颜虏势日猖獗公以边备积弛乃建议增筑边墙自山海关界岭口西北至密云古北口黄花镇直抵居庸延千余里缮复城堡二百七十悉城沿边诸县官无浪费而民不知劳自是缓急有赖又奏减防秋官兵六千人岁省车兑输犒赏之费以数万创建浮桥于通州以利病涉毁永平陶窑以息军民横役之苦夺民产及牧圉草场之入于权贵者而悉还之远近大悦名称籍甚然权贵人之扼势失利者数短公于　上遂改云南巡抚再改贵州顷之召还督理漕运兼巡抚凤阳诸处正德丁卯升右都御史仍董漕政戊辰命掌南京都察院事寻升南京刑部尚书己巳改北京工部复改刑部兼都察院左都御史加太子少保　赐玉带庚午特令出总川陜湖河四省军务时沔阳洞庭水寇丘仁杨清攻掠城邑其锋甚锐官军屡失利公至以计擒灭之蓝五起蜀与鄢老人等聚众往来寇暴川陜间远近骚动公涉历险阻深入贼巢运谋设奇躬矢石前后斩获招降以十万擒其渠酋二十八人露布以闻土官杨友杨爱相仇激为变众至三万余流刼重庆保宁诸州县公随调兵剿平之复其故业朝廷七降敕奖励赐白金麒麟服进太子大保公辞不获则引年恳疏乞归章七　上始允之圣谕优奖赐驰驿还仍进荣禄大夫录其孙一人入监公既归筑两峯书院于西湖之上自号两峯居士日与朋旧徜徉诗酒以为乐如是者十有一年嘉靖改元之壬午朝廷念公寿耈　诏进公阶特进光禄大夫柱国赐玄纁羊酒遣有司劳问士夫之议者咸以公先朝之老抱负经济年虽若迈而精力未衰优之庙廊足倚为重思复起公于家而公巳不可作矣 

　　○太子少保刑部尚书致仕晋阶荣禄大夫刘公璟墓志铭（杨廷和） 

　　杨廷和 
　　公讳璟字德辉姓刘氏世为鄢陵人曾祖讳聚有隐德祖讳义父讳海俱赠太子少保刑部尚书祖妣田氏母氏俱赠夫人公生有异质弱冠补学官弟子员同邑司徒张公谢政归一见器之曰公辅器也他日名位当不下我东吴刘钦谟时提举河南学政试居优等当廪公以让同学之贫者曰助之养也成化十年举于乡明年第进士试政刑部当外补司寇林庄敏公疏留本部理刑授主事十九年升本部署员外郎虑□江南多所平反又明年署郎中充副使　册封蜀府二十二年升松江府知府洗手奉法督率吏民勤职业劝农桑修水利敦士习举入宋论凶戾杀人前守莫能治公置之法豪右皆敛迹海上有城隍威灵太守廉明之谣郡人张某尝为鄢陵学谕公所从受业者致仕家居非公事未尝一至郡斋公常候之问政有疾公昕夕往视自进汤药比卒为持心丧其旧第久鬻于人出俸金赎归其子松人至今两贤之丁外艰改太原府惠绥穷民如在松江时再期升四川参政汉州屯军杀人为乱巡按御史欲调兵剿之□曰是不可激亲往招谕之首恶就擒乱遂定以内艰改山西随御史按泽州宗室有诉州守者袖刀截耳以胁御史众皆走避公挺身入谕以理法引臂出之血涴其衣闻者壮公之义十八年升山东右布政使正德元年转左薅剔宿蠹御吏严而赋民宽部使者交荐之明年擢右副都御史巡抚宣府事事务存□礼罢诸苛细条贯人以为便　赐金绯衣一袭劳之未几召为刑部右侍郎大同人有诉将官不法者　命公往勘奏复称　旨四年转左　寻阶尚书时逆瑾专政□流缙绅公委曲调护禆益亦多五年以宁夏平加太子少保　廷臣会鞫逆瑾有微斥瑾者辄反唇公厉声叱曰朝廷有大法在尚尔私怼邪次讯诸奸惟允　上方委用公而公遽以老请得俞旨乘传归岁役有隶月馈有廪皆异数也公归自扁其所居之堂曰怡闲因以为号与亲旧日觞咏相乐也七年流贼之乱毁公庐诰敕俱焚命补给之仍优恤其家今□□龙飞覃恩进阶荣禄大夫嘉靖元年十一月十□日晨兴忽爇香危坐命长孙婿程侑书遗言□□□勉为忠孝不及家事书巳就枕如安□者□□□□固无他疾也得年七十三讣闻命礼部谕□□□工部治葬事 

　　○□故光禄大夫柱国太子太保刑部尚书张□子麟墓志铭（严嵩） 

　　严嵩 
　　公讳子麟字符瑞其先代州人永乐中以闻右徙□真定遂占籍藁城曾祖玘祖得才父钦皆□□仕以公贵赠封皆光禄大夫柱国太子太保刑部尚书母刘氏生公颖敏异常中十九举于□登成化甲辰进士授南京大理评事升寺副寺正凡居理寺十年擢守汝宁历山西参政河南布政使都察院右副都御史巡抚湖广入为刑部侍郎晋尚书加太子太保公历□□□□□□□死四十余年其在理寺刚直精慎刑□□正□□□□以平尤称汝宁之政讼平□均膏濡弘泠报政则拜　孝皇燕服之赐解任则遗汝民铭颂之思时以为天下循良之首山右泽潞等郡岁饥公志切焚溺济以便宜亟于倾廪缓于稽券所活民以数万计厥后抚荆南值凶岁复以行诸山右之法赈之所活民又四十余万急边圉谨储备戒戎律饬官常抚居剿叛举良刺顽罔不秩然各究其实为□□河南镇守巨珰恣横不法公独执其党属非之而地方以宁及为刑部屡更诸大狱若逆藩金审□及□瑾宁彬辈相继不□公优然决断悉抵于法论者□非守有定植才无郄流不能及也今　上□□□加眷遇屡荷白金彩币宝钞羊酒玉带蟒服之赐至于赐给人口及归省给钞为路费咸为殊典公贵时二亲在堂生膺一品之封朝廷命有司具牲米存问恩荣特异公以亲老乞休皆温旨勉留最后得请归养天语谆切促其复来而公浩然雅志优游林下者二十余年享年八十又八以终讣闻赐谕祭者九遣官营葬可谓福履备至也巳 

　　焦太史编辑国朝献征录卷之四十四终 

　　●焦太史编辑国朝献征录卷之四十五 

　　刑部二（尚书二） 

　　◆尚书二 

　　荣禄大夫太子太保刑部尚书见素林公俊墓志铭（杨一清） 
　　资政大夫刑部尚书赠太子少保梅田颜公颐寿墓志铭（朱廷立） 
　　刑部尚书王时中传（实录） 
　　刑部尚书王时中（雷礼） 
　　资政大夫刑部尚书赠太子少保谥襄简高公友玑墓志铭（严嵩） 
　　刑部尚书聂公贤传 
　　资政大夫刑部尚书赠太子太保□□□□□志学墓志铭（□銮） 
　　刑部尚书周公□雍传（雷礼） 
　　尚书吴公山传（屠应埈） 
　　刑部尚书刘公讱传 
　　资政大夫刑部尚书赠太子少保沅溪何公鳌 墓志铭（李本） 
　　刑部尚书端简公晓传（戚元佐） 
　　维风编 
　　刑部尚书冯公天驭传（胡直） 
　　资政大夫刑部尚书介川毛公恺行状（赵镗） 
　　资政大夫刑部尚书刘公自强神道碑（澹园集） 
　　资德大夫正治上卿刑部尚书白川刘公□□行状（冯琦） 
　　资德大夫正治上卿太子少保刑部尚书赠太子太保赵公锦墓志铭（朱赓） 
　　刑部尚书吴公百朋墓志铭（马自强） 
　　舒庄僖公化传（邹德溥） 
　　太子少保刑部尚书凤洲王公世贞神道□（王锡爵） 

　　○荣禄大夫太子太保刑部尚书见素林公俊墓志铭（杨一清） 

　　杨一清 
　　今皇帝嗣位之初勑召致仕都察院右都御史见素林公于其家寻以廷荐升工部尚书公具疏辞温诏褒答不允又与推吏部尚书不果嘉靖壬午春正月公强就道既而改刑部尚书途间又上疏辞冉荷温肯不允且趣其来以五月四日入京陛见　上注视久之朝绅皆动色相庆曰见素先生来矣立朝仅十四阅月屡疏乞归辄荷慰留且遣鸿胪谕意特免朝参在部治事公甫出又辞疏凡八上情甚迫　上重违其志从之加赐玺书俾乘传以归有司月给公廪三石岁给人夫四名供役使命有司岁时存问公以圣恩过重又上疏辞不允癸未八月陛辞赐酒馔宝镪以行大夫士留之不得设祖饯之都门外至倾朝省相顾槩叹曰见素先生归矣家居踰年得末疾具疏预辞身后恤典且及时政荐名臣数人以助辅德士大夫每遇莆人辄问公眠食起居卜其安否为世重轻越三年丁亥疾且革草遗奏劝上勤学亲贤任人图政保养　圣躬蕃衍皇储及再辞恤典遣其仲子适上之比属纩呼伯子达授遗言曰吾葬云庄所买不过四五十金毋烦官府垂绝犹强作声曰圣躬曰皇储不及他事遂卒是年四月六日也讣闻于朝缙绅交相悼惜曰见素先生亡矣予因忆弘治壬戌与公同官留都尝谓予曰我二人后死者当为铭志言无食予谨识之呜呼孰知果践斯言于二十六年之后哉公俊名待用字见素其号世为莆人出唐九牧邵州刺史蕴后国朝有为宁国教谕者讳珪称耆儒公高祖也曾祖讳豫祖讳宗号敬斋为扬州教授亦名师儒父讳元旭号菊庄母黄氏以公贵祖若父俱累赠工部尚书祖母母俱累赠夫人公生秀朗比就外傅颖敏异常儿年十六即善属词岳蒙泉先生时为莆守甚加赏识年十七祖病剧祖母欲为之娶□弗肯明年祖母复病强之娶以祖未大祥固辞不□君子巳知其志向之不凡矣补郡庠生游心理学业专尚书而他经亦多诵习学古文辞科举业若不屑为意成化丁酉举于乡戊戌连得进士西涯李文正公见其所著作语人曰是他日当以文名世者授刑部主事迁署员外郎明习刑书执法不苛而卒归于平恕陈白沙先生以荐至京公日与讲学大有所得时妖僧继晓挟近幸梁方以秘术进得被殊眷发内帑银数十万营建大镇国永昌寺公上疏极论之请斩继晓而黜方言甚激烈　宪庙怒不可测公自分必死料理家事待罪于阙下寻下诏狱加刑对益厉后府经历张黻上疏论救并下狱谪远方公得姚州判官黻师宗州知州时言路久塞台谏噤不敢作一语由是公二人直声振海内人比之凤鸣朝阳云三原王端毅公在留都疏乞还之以励忠会元日呈变　宪庙感悟叙复南部丁未　孝庙践祚廷臣交荐之擢云南按察副使俗崇释信鬼鹤庆玄化寺称有活佛岁时士女会集动数万争以金泥其面公按鹤庆命焚之父老言犯之能致雹损稼公与约积薪伺之果雹即止巳而无验遂焚之得金数百镒悉输之官代民偿逋负毁边方诸淫祠三百六十余区所在学宫敝撤其材新之城赵州以所得益矿脉银四千余两为工作费城完民不扰暴客遂戢民为立生祠事之土官夺印相雠杀公开诚谕之多感动送印出不烦兵远近诸夷惮其威信莫敢不服弘治辛亥用荐擢按察使调湖广风仪整肃属吏敛不敢犯禁止私馈有忌之者久弗调吏部拟为延绥巡抚江西陜西左右布政皆不报公乃上疏陈时攻且引疾乞休不待报径归时年四十五巳而言官交章论荐起为广东右布政使辞不赴庚申起拜南京都察院右佥都御史提督巡江兼理操江至南京再疏乞归不许时江防颇弛公悉心经画多所厘正正身率物与张简肃公并名清约都人化之有唐杨绾之风焉陜西地震水涌公疏援古今征应指斥时忌有疏乞录正人以端国本时　武庙在东宫谓宜预教因荐谢方石储静夫杨方震诸贤堪任辅导廷议屡推户礼二部侍郎皆不果壬戍江西盗起言者以守臣不职勑遣公往巡视公至榜示盗许自新抵新昌亲入贼巢渠首王五率众出营擒四十余贼自効凡有名首贼出片纸指示巨姓悉擒之余孽稍稍解散改巡抚更定要约处税粮均徭役庶务一新又起义仓义学义冢以阜俗减宁藩禄粮价值以俗民论府殿易琉璃瓦之非至引庄公叔吴王几杖为言时宁濠虽横未有逆萌公每裁抑之或疑其过卒乃服遍历所至问民疾苦修治周元公狄梁公二祠丁母方夫人忧归守制　武宗嗣位两京言官交章论荐得旨起用吏部屡奏为右都御史南北直隶巡抚南北兵刑二部侍郎皆报罢江西士夫羣疏于朝乞还公乃擢右副都御史巡抚公疏力辞俄丁菊庄公忧瑾窃柄蓄逆缙绅多被奇祸公忧之忽有召命寻改巡抚湖广又改四川时蓝鄢之寇方剧公陈师鞠旅颁军令数四将致贼而抚之忽报贼将攻保宁巴州即取道栽之猝遇贼于华垄单舆直抵其巢宣朝廷德意示以祸福贼顿首状地公曰吾抚汝贼罗拜而谢约日请降既而滛雨溪溢贼失期疑阻遂分党将谋据州县要害川兵脆不能支公取将领等命斩以狥既而贷之诸军股栗皆愿立功自赎于是何定者先发诸军并力擒斩尽之自是连战皆捷贼众披靡人畜死者相枕籍渠魁多授首捷闻降勑奖励时两川所在皆贼众四十余万公督兵追剿凡战皆捷擒斩动数千级俘获无算巳而江津贼曹甫复起公闻报驰赴辛未元日乘贼醉无备乃夜半蓐食衔枚而往围而烧之遂斩曹贼前后所得贼级又千数百人蓝鄢余寇复炽公督兵追剿贼势穷听抚然犹狐疑以缓我师总制尚书洪公诱其渠帅四十八人执之捷闻降勑奖励晋公右都御史赐白金文币公辞升赏不允江津余寇方四等收合数万人来攻江津公追逐大败之擒斩尤多捷闻复被银币之赐初播州土官杨友与其兄□□袭巳奏革其宣抚职既乃以万金赂瑾求复公□言阶不可启宣抚不宜复忤瑾意会瑾诛乃得无事公又奏瑾虽诛权犹在近幸安知后无复瑾者乃请朝廷择取宗室育之宫召用先朝旧臣刘健谢迁林瀚王鏊韩文以修复旧政意指斥新用事者属公请致仕忌者谓盗巳衰易与耳即可其请命下朝论大骇科道乞留不果公归蜀人号哭追送之未几而两川之寇复作矣癸酉甲戌予在吏部奏起公连荐南北掌院事及兵部尚书皆不果己卯宁庶人反科道又交荐公未用辛巳公年七十上在藩邸久知其名故首被召用未入觐上疏乞亲近儒臣与相可否以臻至治且言自古人君未有不亲君子而能成治者又言新诏之革所谓坏极而不得不革者也然贵近之臣或称不便图有变更不知一革变则诸革尽变未宜坏天下公议时近幸中有用事者故疏及之既莅任命侍经筵会暑罢讲公疏言学贵缉熙禹惜分阴且平旦未与物接其气清明善念易□正言易入不宜辄罢是时寺观斋醮渐广疏辟异端省不经之费畿辅役多民困富室尽投陵户免役公奏处陵户以定事体近幸家人私贸番货勘未报忽内批货给主公请治及营救者得旨仍没官内监奏补匠役公谓启衅阶乱不可从皆人所难言者内侍某宠擅一时其私人某犯法御史并劾某事下刑部夤缘内降取付诏狱公执奏不遣有旨仍付诏狱公言奉诏则废法守法则违诏臣宁违诏不敢废法上寻悟不深究公立朝捄正甚多而此举士论大快之在仕途屡起累罢雅志林壑不系心得丧官皆不及满考闲居不忘忧国闻朝廷进一善人行一善事则喜否则蹙然不乐遇岁旱率先请祷发廪蠲赋消弭寇患皆指授所司为之或不便于民辄以直告乡人有直曲不能平者得其一言无不媿感去性俭约在官一介不苟取茹淡服疏萧然若寒士深厌末俗侈靡欲以身为乡邦表率正义所当举又无靳惜乡邻贫不能存者岁给以粟丧助之棺衾婚嫁助之财率以为常而期功之亲尤笃御家严整事父母曲尽孝诚治丧与祭一循家礼菊庄所遗推与诸弟一弟无子家独谷公不与子以侄后之人以为难葺上世坟墓而九牧之墓赀费尤多择地重建邵州忠烈祠割田以供时祀为乡先贤修祠立后尤好接引海内名流后进之士极力奖与多成大名书非正不读作文上遡先秦追韩欧遗轨而本之六经一出于正诗宗唐杜晚乃出人黄山谷陈无巳间初视之若有隐涩语久而咀嚼悠然有余味焉碑板流播遍四方求者日踵接于门有见素诗集文集各若干卷梓行于世 
　　尝过吴门访二泉邵公宝于里第及门见邵公经始建□大诧曰盛德如公亦效世俗子营此耶邵公曰公家科第云仍此故可省某门户纔起立如制表宅里似亦非过也林公终不谓然由此以观前辈名公以建坊为诟矣愚尝谓人苟修德即荜门蓬尸后世仁贤且过而式之德苟不类即今市童甿竖多相指讪诟之矣然则坊表之建不为播恶之具耶而士绅往往以此烦扰有司其识何卑卑也 
【 维风编】 

　　○资政大夫刑部尚书赠太子少保梅田颜公颐寿墓志铭（朱廷立） 

　　朱廷立 
　　□先达参轨刘李□□□□□公没十年嗣孙绍芳甫长卒业大学一□□□□　守□公文相述公行实状□姜□御名迁□属予志而铭之予乡后进也　公宿德□不获辞按状公讳颐寿字天和号梅田□□鲁公之后迄千一仕元为岳州路□□家岳之巴陵奕世业儒代为显姓公大父礼国朝正统间以岁贡任南陵县子公辅领景泰间乡荐初署四川安岳县教谕以平贼功擢本县知县惠政宣孚民立生祠祀焉□□□□封□都御史赠副都生子五公季子也□邵氏□□淑人公□幼颕敏识者异之比长补邑庠弟子刻志问学公虽屡世宦裔家徒四壁敝衣□食□豁如也成化癸卯举于乡弘治庚戌登进士授河南宝丰县知县调治淇县淇冲邑也民劳且瘵公轻徭缓赋刬强翊弱邑籍以休最闻征贵州道御史比去任淇民无少长遮道拥辙恳欵冀留留之不得乃立生祠设像其中岁时祀祭四川仓庾类多弊政诏公往清之会计盈缩条悉不遗正德改元奉命按广西昭宪考度霜棱肃然桂林南宁徭贼窃发攘夺无宁夕公申令戒兵投机收捕随荡定焉思□土官岑浚负险谋叛诸郡绎骚上勑总镇太监韦经伏羌伯毛锐都御史潘□王兵讨之勑公监摄事公恊谋出算指授方略先声震耀叛贼就擒贼平乃廉功罪赏罚抚残伤辑流徙岭民始安堵矣明年丁卯监试事得人为多代还升光禄少卿未几升大理往度陜西屯田军民咸辑积岁占隐之弊一洗而洁转大理左少卿寻陛都察院右佥都御史闻母讣且行值上尊两宫徽号有锡典公曰予即不获慎母终得驰赠焉可赎万一乃上疏乞封所生果得请赠母邵氏恭人闻者称孝感云无何父都御史公卒公哀毁过状比葬上遣参政曹公昆谕祭光贲泉壤起复升右副都御史上北狩还赐蟒衣三袭己卯宸濠不轨事露上命公同司礼太监温祥驸马崔元往勘适起兵反南昌将犯金陵公至浙悉驰反状以闻内外警备濠遂殄焉　今上即位进刑部左右侍郎讯逆党权幸重谳情罪允当元年钦赐　献皇帝御书明年升南京礼部尚书未旬改南京户部先是　武宗南狩糜费不赀帑庾告匮公上疏言南京根本重地仓库无数月之储有隐忧焉乞留浙广储省兑运米拾万石以谷军饷上可之覆言查处钱粮及裁节冗费上皆嘉纳未朞月复转南京吏部时都察院左都御史阙廷臣会推两京大臣才望素著者以□上以命公公曰总宪重寄也敢负特简哉明年当朝会内外大小臣工咸就考核公持衡秉鉴旌别黜陟天下服其公转刑部尚书未几山西妖贼李福达事泄属公鞫治福达首乱者也捕急知不可逃乃怀重赀走都下阴结贵幸为救援地先易名季五复易张寅公鞫状甚悉援谋叛律议处死奏请裁夺上不可公执之坚再奏再不可公执之逾坚三奏又不可重忤上意其执如前也复恳疏曰陛下知徐沟之张寅为无干未知其先洛川之李五埻县之李福达也又曰臣下自执特误陛下失之轻纵异时人心摇动复如洛川之福臣即死莫逃欺罔之罪会廷臣间承风指妖贼竟以疑罪得逃乃下公狱夺职闲住公即争之不得法泥不行其志明矣公既得还阖门谢客绝迹公庭日唯哦诗谈道或课耕桑子姓每集辄谕之曰奉公守法毋辱门祚至愿也富贵奚羡耶人或售以田宅则曰吾宦即久了吾余橐且不使子累吾清白家声毋吾强也清节雅望乡人仰着蔡云公以天顺壬午夏四月生嘉靖戊戌冬十月卒寿年七十有七岁公没七年提学副使王公嘉宾按岳谓公名贤官首祀典奉之乡贤祠士论快焉 

　　○刑部尚书王时中传（实录） 

　　实录 
　　刑部尚书王时中山东黄县人弘治庚戌进士授河南鄢陵令征为监察御史以论劾逆瑾逮至京令荷校露立三法司门外数日谪戍辽东铁岭卫瑾诛复职屡升佥都御史巡抚宁夏　上即位召为左副都御史佐院事进兵部侍郎尚书兼提督团营寻以诖误归罢事白驿召复兵部时当录大辟　上重其事谕辅臣曰刑部乃法司之首不可缺人时中性资详慎可刑部尚书踰年坐御史冯恩疏落职闲住丙申复致仕嘉靖二十一年正月卒于家赐祭葬如例 

　　○刑部尚书王时中（雷礼） 

　　雷礼 
　　王时中字道夫山东黄县人性机澄朗好读书早以文鸣成化丙戌年二十一中省试弘治庚戌举进士壬子授鄢陵知县至则邑人讙曰神君之后也其将复活我矣时中至辟田劝农兴学厚俗振靡剔蠹绥□□奸民乃益喜逋移来归飞蝗遍邻壤而鄢陵独无颂声四起既去立碑以志至今父老有望碑泣者尝出郊旋风拥马首不得行时中曰必冤□也俾隶人尾之旋入蔬圃绕夗月井不散召主者根究其故乃少妇外通杀其夫掘井果得尸人以为神有　豪专持官司短长虎视一邑时中暴其奸抵之法丁巳□授监察御史督察畿辅马政明年遭秦夫人丧服阕复官寻以吴夫人丧去甲子起复正德初逆瑾煽乱毒痡海内时中抗疏极论瑾衘之识名于屏巳而时中巡按宣大见纲纪隳弛上下玩愒日甚则极意振饬厉厥风楞时刘总督宇瑾私人也尝为赃吏祈求于时中不从宇既憾之又承瑾言矫诏系逮令荷重枷露立三法司之前三日数踣且殆合臣力援乃释械遣戍铁岭卫庚午瑾伏诛用荐为四川按察副使时廖子鄢老人兵起震荡三川总制尚书彭公泽檄备重庆保顺诸路时中据江为险修城浚隍缮甲厉矢申饬禁令严遣间谍寇卒不敢东向百姓得不及难事平策勋受白金文绮之　赐乙亥迁湖广按察使清籍折伪券解结疏滞常不烦而集楚民安之雅不喜奢丽僚友设燕席过为繁缛命撤其三之一乃就坐事之有矩押节制类此丁丑升右佥都御史廵抚宁夏上疏言惠宁堡比去盐池不甚远虏骑之冲请于此筑城为备置将设兵列墩台使烽堠联络足以扞固镇城远为灵州声援然后蓄财养锐守其不攻所遇阨塞时奋乎一战当使□□不□又言今将佐贪而爱身士卒悍不用命尺籍不登常额而庸系私门者众带甲控弦者无几矧复扣缩岁支办纳月金是冗食无补空名而鲜实也且士卒提馘不赏死事不以名闻战败则偏置将佐于事何益又请灵州建学置师检武臣子弟行伍之异秀羣肄其中大发丁夫凿汉唐故渠自是数百里内亩岁登数釜巡花马池还谍者报虏数千骑直下时中曰贼远来疲矣可速战乃戎服据鞍夜驰五十里比晓至兴武营与虏遇指麾诸将分布士卒鼓噪而进斩首三十余级时　武皇布榆林捷奏大悦　赐蟒服玉绦环旌其功辛巳召为右副都御史入佐院事因以觐省请　特命给驿归葢异数云旋闻父芝峰翁丧嘉靖甲申服阕以旧官起庆王台法居西夏所为多不法抚臣列上罪状　上命时中往按之尽得其情奏废为庶人进兵部右侍郎未几迁左　上出　献皇帝宸翰赐时中丙戌升尚书奉　勑提督团营侍　经筵乃甄才勇汰懦弱随器授事无不任者丁亥　赐恩纪含春堂集　御制五箴注文献通考诸书秋郑村坝有盗啸聚数百人剽掠乡邑守臣辄张皇请兵时中曰无以为也此亡命挟恶少窃发尔檄武帅乘贼不意以偏师宵济遂大破之擒首恶数人余□□咸纵释归戊子通州守备邬佑者被论因浚及□中即引咎请避位辛卯事白驿　召复兵部三辞乃就列　上幸无逸殿时中进讲诗□风一章冬□处大辟　上重念刑狱宣示辅臣曰王某性资详慎可刑部尚书时中感知遇原情考法平反若干人壬辰秩满　赐宝镪羊酒进授资政大夫荫子一人为国子监生星变条上六事且引咎陈退　上皆优诏□之癸巳冯御史恩疏列辅臣六曹长贰过为轩轾　上大震怒令械系诏狱疏中谓时中为具臣时中笑曰具臣亦不易得嫉之者欲坐上言大臣德政律时中言御史紏举职也何罪卒处以不死而时中遂落职八服时中雅量云归后谢宾客格口不谈世事课子弟读书时作小诗自况丙申　诏许致仕时中自以侍　三朝历中外四十年晚得领骸骨休居林下保兹终始从客与乡人觞咏为乐壬寅元夕坐灯棚下观孙儿羣嬉犹为酌酒为欢十六昧旦遂死先数日家人隐约见车葢节幢甚都若迎送状是日廖廓中闻鼓吹音云年七十有七时中孝奉二亲比秦夫人卒事吴夫人不少懈抚爱诸弟为营第宅以居生平介洁尚气节防畛翼如皂白不爽毫发宦辙所至□着爱征比去民必欲立祠以报时中咸□之而至于今缀思不忘犹夫俎豆之也浏览古今雠史考经尝推订左氏公谷异同成一家言所著有奏议十卷海山集若干卷宦辙联句一卷藏于家 

　　○资政大夫刑部尚书赠太子少保谥襄简高公友玑墓志铭（严嵩） 

　　严嵩 
　　公自刑部致政归优游林下者十有八载嘉靖丙午三月二十二日卒距其主天顺辛巳正月四日寿八十有六姓高氏讳友玑字肃政温州乐清人也出宋太尉琼之后南渡时高氏以宣仁戚里曰世则者官至节度使节度之孙曰新七者爱乐清盘谷之胜家焉子孙蕃衍人姓其地曰高山奥入　国朝讳宫者为华亭令宫生谱谱生沔娶于陈生公生有至性母病朝夕汤药衣不解带以孝闻既举进士例得归省及奉铨檄赴选途感异梦觉而惊遂复归而母疢危克送终尽礼人以为孝感服除授南京刑部主事历员外郎郎中治狱详明诸司章奏悉资详定擢守九江治迹为十三郡最三载升广西参政管田州府事田故夷方险地上官岑猛者坐与族类构争削秩诏以汉官抚之前官惧而逸广西抚按疏上谓非得优干局识达权变之人不可适公考绩至京遂有是命众谓夷性叵测为公危之公曰臣子委身之日也单车入田境宣朝廷德威示以顺逆利害始猛见公犹拥兵入卫久之乃遂欵効束身听命公立学训士置堡伍联其众归被虏男女以数百计田人帖服竟不烦兵而寇寝事平活千万人之命事闻朝廷宥猛且复其官因徙公内地顾忤权幸意仍以知府调卫辉居卫踰年升江西左参政转山西按察使陜西右布政使擢右副都御史巡抚大同公洞达政体剸裁如流所至赫赫有声然数裁抑贵幸以事降二级致仕既复起为兵备郴桂副使外艰未赴又用荐起为山东参政转福建布政召为光禄寺卿升南京刑部右侍郎转右都御史总督漕运江淮故盐徒出没为患公请兵讨诛渠恶若干人而招徕其众革驿传费宿弊一清事具江淮保障录中在漕三年进南京工部尚书改南京刑部巳而召入北曹居三月余谢归公平居色温礼恭至临事则嶷嶷操执不渝虽屡蹶而兴无所依违媕婀故资久而后大用既用而不获久学士大夫想闻其名累形荐牍有冥鸿千仞之思焉祖及父以公贵皆赠资政大夫南京工部尚书妣皆赠夫人公既致仕以俸入剏书院买赡田教高氏子姓朔望谒祠退考业讲学所居仅敝庐布衣疏食终其身葢孝恭诚朴出于天性然也讣闻诏赐祭葬赠太子少保谥襄简 

　　○刑部尚书聂公贤传 

　　刑部尚书聂贤四川长寿县人弘治庚戌进士授知县擢监察御史累升南京刑部尚书都察院左都御史以大狱事革职起为工部尚书改都察院左都御史刑部尚书致仕嘉靖十九年七月卒诏赐祭葬如例赠太子少保谥荣襄贤持正清苦始终不变士论重之 

　　○资政大夫刑部尚书赠太子太保□□□□□志学墓志铭（□銮） 

　　□銮 
　　大司寇五华杨公之卒有司以讣闻　上遣官谕祭且营葬事□部以谥请曰故尚书某宣力中外历年兹多惟清惟勤比守边圉克树戎绩晚官司寇用法明允进退以礼终始无斁皿宜赐之谥　上乃谥公康惠□部以赠请如礼部言　上乃赠公太子太保鸣　终始荣遇若公者亦可以无憾矣公讳志学字逊天别号五华世为长沙人高祖顺　高皇帝时占尺籍隶南京神策卫曾祖受徙周府左护卫祖福胜赠资政大夫刑部尚书祖妣周氏赠夫人　昭皇帝时徙隆庆卫复徙彭城卫因家焉考春累赠资政大夫刑部尚书妣王氏累赠夫人公生而灵哲弘治壬子举于顺天癸丑中进士丁巳授户部江西王事出纳平允癸亥升郎中奉勑督粮宣府平籴惠商不为刻削远嫌之政爱养士卒馈饷以时粟贱则给之银贵则仍给之粟士皆乐为之用塞下诸砦能悉其要害虽仓卒调兵未尝乏兴又为抢上法以通盐利其法中盐者以刍粮先入仓库为凖诸豪猾持有权力者书一无所售在宣三年积羡余十余万缗或劝公上之以为功公曰节用丰财计臣之职上之后有□□人将难请竟弗上正德丙寅秩满赴阙复除山东司郎中未几擢知莱州府郡有关西夫子祠公初至拜祠下即矢心曰没不俎豆其间非夫也视事专务德化不尚刑罚人爱之不忍犯岁尝饥开仓赈贷复捐俸若而金劝借富室得粟若而石为粥以食饿者所活甚众大旱祷于海神徒步往返数十里大雨随降民为之谣曰关西杨伯起复出守东莱至今诵之济南有大狱久不决部使者檄公往至一讯得其情即日破械纵无辜者数百人欢声动地辛未升浙江左参政寻丁考尚书公忧值流贼道梗寓公于莱人士皆幸公留顷之流贼劫略旁县势且近莱公曰金革之事无避乃墨衰巡城百姓见公出皆踊跃固守贼锺一之通城中民令为内应公以计擒一之贼知谋泄解去城守得无事壬申复丁妣王夫人忧贼稍溃而南乃得归葬葬祭遵礼甲戌服阕除河南左参政守河北道值天旱夏五月不雨公预条荒政十二事曰宽逋负省刑狱禁盗贼减公费为畦田莳蔬菜新廨宇发仓廪劝分施来贾防瘟疫祷神祗时河北州郡应征兑军米二十万石公不俟报□□□□□之左都御史幸庵彭公致仕归陜道过彰德见公所为停征令执公手曰汉汲黯不是过也纲运京师豫禁诸解人毋得贷势家钱因条便益数事奏行之解人费益省讫事毋敢贷势家钱者矣清审驿传公兼主其务公曰驿传之法役以二户清审之期常以十年十年之间户逃亡者什七八胡可以一役破二家遂为令一大户为首四中户为足民赖之戊寅升右佥都御史奉勑巡抚大同赞理军务　毅皇帝巡□供御之物取办公帑一不以烦民虽大驾数往返民不知劳推行抢上法如布宣府时先是盐商有没官者贿通逆彬矫　毅皇帝旨下公令于军储内偿之公持不予会户部解银且至公预为文示诸官军曰将以某日给某月粮及银至诸商蝇集求之公曰吾业巳与官军期矣众知不可得遂散去公在大同凡五年养士卒禁掊克习战鬬作勇敢人爱之如父虏不敢入塞稍入辄击斩数十级疆场宁谧甲于诸边及给事御史疏公镇重能养士宜久任　上之登极大臣例自陈公循例以请　上优诏答之巳乃再以疾辞　上再不允或谓公曰在礼一为礼辞再为固三为终辞公三辞而　上三留之公可巳矣公亦曰　上恩厚其何以报遂不复言去会陈夫人以疾卒于京师公忧伤疾日增剧乃复力辞　上旨愈益优无何乃进公右副都御史仍抚大同葢时论以北门锁钥非公不可也公戚曰吾求退得进人其谓我何会总制孟公凤至大同见公疾不支公因以情告之孟公乃上言某抚臣久任边有劳效今疾若此宜优容之听治其疾疾巳期复用　上乃从公复两具疏辞右副都御史之命　上皆不允且有才识老成之谕公归逾年疾渐巳徜徉林泉若将终身先垄有田数十亩去郭十里而近日跨马从小徯奴治圃稼其中嘉晨胜地拉同志命驾出游吟啸终日充然有得若未尝有名位者甲申大同都御史张文锦以五堡事激军变是时文锦闭门城守皆言愿复得公巡抚即释甲降于是王御史官张御史英皆疏言宜用公以从众望　上乃遣兵部侍郎东岗李公往抚之李公至大同复疏请早用公如官英言张御史禄亦疏荐公宜大用郄御史元洪等十余人疏荐吏部尚书整庵罗公及公十人宜召用兵部尚书逊斋李公又特疏荐公乃得旨起用然公巳无意仕进屏居珑次日与农夫野老相还往客间过之有不识者辛卯奉勑巡抚宁夏宁夏变故屡作号称难守公曰□□辞难人臣之义乃就道至则爱养士卒推行抢上法一如大同时悬银的于百步之外令勇士射之中因以为赏岁旱蝗起公祷诸神马惊堕伤左肱不视事老稚惊怛有祈以身代者公复令捕蝗捕者予之粟后蝗亦渡河入虏地去蝗不为灾人以为公诚感所致夏有汉唐故渠岁久渐湮公为疏治复其故道渠岁修大用材木民取之境外恒虞杀掠公乃令偏禆督兵入驾兰山采之以为常花马池者虏常大举之地总制尚书邃庵杨公晋溪王公始筑墙置守墙稍下虏每毁之而入且中多沙碛随筑辄圯夏人岁修之公请于朝筑而增高者三之一增厚者四之一凡三百余里增置敌台二百余所警铺七百余楹沙圯者即坚土而改筑之凡五十余里周御史鈇疏其功赐白金十五两彩币二袭后虏酋吉囊率众数万仰而攻之不能入其内致马房诸砦人畜徧野墙之力也墙既成公复建议言花马者固原之门户固原者花马之堂室不守花马而守固原纵贼入门纵横堂室然后驱逐晚矣宜守花马为上计后总督松石刘公因许主事论之言卒奏行之大议寔自公始大同□守中官以事革罢公乃疏谕宁夏中官贪□□□如大同例罢之彗星见以灾异自陈　上不允癸巳升刑部右侍郎代者未至会吉囊率众入寇公奖率诸军大战于柳门败之追及蜂窝山又败之斩首百四十级中创及堕黄河者以数百获马匹甲仗无算捷闻　上嘉悦赉白金三十两彩币二袭复降勑奖论修举屯田有效　上复降勑褒美大同军变诱套虏入寇公因降人言其事乃疏于朝曰顷者大同军士背负国恩致劳天讨臣近获降人言虏酋吉囊为逆诱之东渡臣谨督发奇兵令副总兵銮统之驰援大同臣又约会邻镇多为疑兵扬声捣巢牵制吉囊使之内顾臣不俟诏命辄发兵固臣之罪亦臣之职也疏入　上深嘉叹命速之大同以伐虏时吉囊入寇诸将力战始退传言易马将复入时议忧之后竟不至有降人言套贼数骑驰报吉囊仓皇西渡寔公梼巢之声致之也甲午代者始至去之日空城出送有妇人小儿各数百为羣送数十里外夏入朝拜刑部属谳狱先呈右侍郎公事无巨细必求得其情取诸牍手自翻阅汗流终日不厌鲁藩王幼左右导之不度贼杀无辜国人重足而立勑公往按之尽付羣小于法裁其护卫毁其离宫还报曰王年少导之非人耳请择严辅相佐之　上皆嘉纳且赐宝镪二千贯人以为异数丁酉引年固辞会灾变又辞　上皆不允趣令视事戊戌升工部尚书提督大工公具疏辞免　上优诏荅之不允逾月迁刑部尚书刑部狱词既经侍郎详定尚书多不覆视惟死罪始自裁决公笞以上皆亲览中涓有击死属官又不赴逮者公奏置之法有巨商犯法当死挟重赀祈少缓其事不能得谓人曰杨翁无路可通也慈庆宫中官以事下狱公谳其罪上即日报可上有事山陵勑公同东宁伯□公□居守京师己亥　上将南廵楚服公上疏曰陛下承祖宗历数之重为天下臣民之主今亲涉荆湖道里辽邈宗社所系有不可不虑者矧畿服之内洪河以南民饥相食盗贼公行加以司空用竭于工作度支财耗于移借每惧不支不敢上闻今乘舆远出供费不赀此又不可不深长思也伏望陛下垂神省览停止皇舆宗社幸甚　上幸承天公扈从赐一品服车驾还京复引年力辞　上重违公请答曰卿年力未衰朕方倚任陈乞情恳特允致仕吏部其谕朕意公自筮仕将五十年未尝被人指议晚年遭□圣明以礼进退始终之间可谓全□公既□□□□一室□日危坐读书有得印手录之尝曰卫武公□□□不□进德吾曷敢自怠时起居□饮食颐养充□或□公有道术公曰修养之说不外吾儒求故心之一言耳着有澄心说庚子冬得疾辛丑正月卒享年七十有五先二日夕有光如电迸散公所居屋上至是日召诸子勉以忠孝未属纩时冠微不正犹自举手整之敛容而逝说者谓有曾子易□之意 

　　○刑部尚书周公□雍传（雷礼） 

　　雷礼 
　　司寇周公者□期□字汝□江西宁州人也少颖敏俊异神□轩□如山峙从安成汤别驾业春秋往往推究□长□□□旨督学邵文庄公按试特加器重弘治□□□□荐乙丑上春官值从大父尚书来□公以□□预侦试事遵制引避时中丞南山公抚顺天谕令卒业太学随留官舍廸训周至于是疆场之事亦多所讨论戊辰取进士选授南京云南道监察御史会逆瑾事败疏起被废李梦阳朱廷声等二十三人又因京师地震指摘大学士焦芳刘宇附瑾首恶并申雪尚书刘大夏韩文林瀚许进都御史张敷华俱遭诬陷乞加敦礼以消天变又劾兵部尚书王敞以庸材躐本兵悉报可姚源华林马脑剧贼胡雪儿等啸聚据险至万人副使周宪死之抚臣调集狼兵频年坐守公参抚臣翫愒乞勒限剿杀卒之西土底宁人归功于一疏云发酉奉勑摠戎两广宸濠久庇总兵翊国郭勋欲招致公不欲约以常礼公以不敢越分位速天刑示讽濠厉声言曰郭总兵我朝名将不得以武弁待之公不答至广竟劾勋罪状闲住又劾巡按御史不法事并荐录驿丞周广俱犯时忌中戍闻刘大人讣归丁丑起复道会省例□□□公恐被礼欵随拂衣登舟不为所淄氏京谒□政□　武庙东巡首言宗子远游家相难辞其责以触□仍补南京河南道未抵台以漳寇不解构迁福建佥事饬兵汀漳公知盗迫饥寒滋于激变乃设奇□离其□至则整众厚阵亲诣其处以慑之察势可谕服先一日退师一舍单骑诣贼营谕以祸福酋长以下皆感泣就抚于是数年梗蘖就夷公又以奸穴虽清防警当密奏立巡司盘诘溪峒宴然往年苦军饷不继谷价腾涌乃出帑赎发有司仿古平籴法至今米贮武平诸仓俗尚浮屠建立社学训子弟导以四礼齐民感化为立石纪颂宸濠久蓄异志阳明王公密与公计公谓水战精兵惟海上诸卫号称骁勇可用遂廵沿海搜阅得精兵数千整练候报比己卯变作即日董师兼程而进至丰城濠巳就擒阳明留公视南昌篆者三月其后御史刘源清等荐公忠有足尚云辛巳丁继母忧起复补汴臬佥事兵备河北道以法网滋密民命不堪题议凡情有可原者准收赎者为例襄藩大狱数年不决　廷遣司礼锦衣卫三法司会勘奉旨委邻省有风力宪臣一人先谳问以俟遂举公公输诚缕折罪罪释释各称平己酉升浙江参议分守嘉湖诸郡公恤民隐虽深山穷壤皆亲阅履会温处矿贼周六等为乱杀官刼库巡按御史王璜檄公征剿公先发粟赈贷结民心次行招抚许令自新然后四出游兵以分其众其覆其巢遂缚渠魁以功录荫丁亥擢本藩参政不数月升湖广按察使庚寅升都察院右佥都御史巡抚顺天等府先是强贼戴贵等刼乐平县库势张甚公密计锄之巳乃遍阅险阻形胜参酌舆情大者奏闻小者斧断筑马兰谷等处并增四路长城共四万七千余丈修复桑坌谷等关及量移界岭口等营共三十六处他如乞革贡方物停差中官镇守二疏俱人不敢言者有都尉恃国戚占夺小民煤窑牵累科道府县等官李凤来王杲等二十余人法司避忌奏行抚臣研问公按法不挠勘官槩为论复以此受知当宁辛卯进大理寺卿值天变陈四事曰慎刑官曰重人命曰戒淹禁曰公听断荷俞旨施行壬辰丁父忧　上以公筹边有劳赐祭葬乙未起原官戊戌迁刑部右侍郎寻转左巳亥　圣驾南巡升都察院右都御史掌院事兼掌大理寺印赐锦袋银瓢金缕象牙佩刀公因　圣谕点差各处巡按具奏行在事体未便疏行各处更替御史俱候　圣驾回京之日如常奏□诏书一欵累年充军人犯除八□□死窃盗三犯及吓诈财物指称打点者不□外其余原问衙门查奏定夺悉与宥免巡按福建□吏某等审录将匿名文书告言人罪及受财故□□盗等饶死充军一槩查奏公言此等恶极罪大比之吓诈指称打点者殊为有间岂容宽释题奉命旨颁示天下寻升刑部尚书公作期无轩自□有□幸扈从者以湖广布政徐干按察使吴允禄遣□□□法文奸欲寘重典公不可曰杀人以媚人吾弗为也徐吴竟止免官翊国始以镇广宿隙加以近多抵掊乘庚子三月风霾八月奏策免两京大臣以消天变公遂自陈奉旨致仕踰年翊国事败科道交列罪状□开伏计策免大臣葢指公云公辞阙上四事曰怡养天和保护储嗣信任忠良慎防欺蔽识者闻而壮之居家一十二年惟课子孙绍书香绝迹不入公府三十年辛亥四月十三日以寿终距所生成化己亥十一月十五日享年七十有三　论曰予为诸生时诵阳明总督两广荐公自代疏□□患赴义不肯上负国家之句巳心切景慕及□仕兄公历掌三法司谳驳多本伦理动合春秋断例至于立朝定大政决大疑求利国家无所顾却益信阳明之言葢有所试之也而立巳介特峻山截不免为忌者所乘宁无感于世路之崎岖也耶 

　　○尚书吴公山传（屠应埈） 

　　屠应埈 
　　吴氏者吴江世家也自始祖十一公十世有隐德而发于少保公洪少保公历官南刑部尚书正德间以忤逆奄瑾勒致仕子四人公最长讳山字静之号讱庵公生而英异五岁丧其母夫人王氏即戚戚知哀不逐儿童□戏十二岁能属文时少保公筮官南都公从居南都郎中万某者善相人见公甚奇之曰即南都诸公卿儿无若此者是父子并官上卿兄弟嗣显公闻之笑曰如郎中言万石君顾复见哉年十六□邑弟子员弘治乙卯举应天乡荐戊辰与弟岩同登进士除刑部主事历升员外郎中廉隅抗直不挠□御有富人坐当死夜持金潜遗公公斥还与之旦白其事置之法于是豪猾悚慑靡敢犯者然亦以不能逐事俯仰奉权贵人故九载秩不迁正德丙子奉命录囚江右先有兄弟共杀人者咸论死公意惨焉怜之欲出其一夜祷于神乃忽悟曰杀人者死恊谋者坐遂俱决之其它疑狱平反者几百余人民称无冤矣　武庙南巡谏者多忤旨抵罪公亦谏诏廷跪五日庚辰擢山东副使理驿传清军务厘革宿弊区画中理大户有侵盗官粮者罪及余民公竟直之时暑月诸司多所逮系公轻重量出之狱无□□□□塞井复渫民感其惠为之谣谣曰彼泥者泉弗浚□复锡我则福居无何擢陜西右参政嘉靖甲辰改浙江道归省纔逾月而少保公病卒得视含敛无遗悔丁亥服阕授福建按察使听断公明吏民怀畏谓少保公尝居是宫也民之语曰凤之栖兮其雏来仪民具是依己丑擢江西左布政使旬宣有方综理周密禁豪登羡清节不渝辛卯有巡抚河南之命时水旱荐剧公调陈赒恤民赖更生初河南运额兑在小滩久之民弗便　武庙时移之临清民又弗便乃移兑回隆民稍稍便矣而运官受临清重赂呈御史奏勘公指挥便宜御史终听置之公以河南惟河患为甚遂根极利害着治河通考十卷行于世成化间亲王居河南者纔五府锡封既益天胤日繁自郡王将军而下几数千人岁入不足以需常禄公疏请以岁运之余暂补不给一时赖焉伊王素柔懦怵宦竖保金等虐及无辜公疏请正保金等罪而　王俾之自新临漳王府将军佑椋者招纳亡命奸法轨时侵掠民间民咸苦之即佑掠至无不慑慑恐罢市肆闭户窜逸前后诸抚臣至者莫敢问也公闻其状疏免为庶人乃遁匿京师巧诋求贷又奏诬公等主上方□□睦而元宰永嘉公与公素有却遂左迁浙江参议时同黜者都御史毛公伯温御史王君仪也于是直声顾益起公亦厚自砥砺不以谪故宭其才乙未擢江西参政务戢豪右便穷困其为政如其为左使时也寻擢南府丞丁酉以佥都御史巡抚四川遂论罢诸武臣不职者缉其豪猾举都督何卿参将李爵等使守松潘叙□今并称名将人以公为知人又疏改广元县以为州治问疾苦举废坠省繇役务农桑惠流全蜀声播万里明年晋右副都御史提督南贑军务□虔州者四蕃□□山之□□贼之□薮也哨聚剽掠□虐为甚公乃中号令修器械严警逻节候望不半岁歼其渠魁威德□溢人以为善继阳明王公之后云先是公自蜀抵贑中道擢刑部右侍郎既得命人谓公宜亟趋朝便公谓曰前巡抚王公浚守予代者将朞矣予弗往复守代予者是予处其逸而王公恒劳也乃竟抵贑人称公为长者既又晋左侍郎居侍郎越二年辛丑遂拜尚书明罚恤刑庶狱详允威棱截然无所顾避时翊国公郭勋挢虔怙势窃攘威福志在莫测谏宫举其罪上之始　天子震怒下廷臣议后稍解议者故多暌言轻重靡决公自奋曰夫人臣有直节无遂垢以勋之权及今诛之殊尚善也而但为咋舌义手雷同岂称法吏意哉乃陈其不轨论弃市坐党附者咸有等具狱上闻久不报会□当报囚勋竟死狱中　上怒公辄谳后期诏免官去朝士咸窃窃焉惜之公叹曰臣家起布衣非有尺寸之效而父子累世被恩生死之年永惧不报乃今顾以失职赐骸还故里非老耋之幸哉又顾其子寀曰尔知先朝尚书刘大夏乎被罪戍边乃即日荷戈就道顾不健欤于是市车陆走不役公骑角巾私服犹恐人之觇知之也行未至彭城七十里公体惫欲假息民间无可居者乃休舍利国监驿忽语子寀曰予病矣夫其殆也丈夫葢棺事乃定吾乃今死无恨矣遂逝时壬寅冬十一月七日也公葢寿七十有三年矣先是公之就宦也必以棺自随曰仓卒中宁有备者乃今终于僻野而子寀竟治所携棺奉襄事人固谓之谶云公俶傥魁梧声洪若钟为人峭直不与物狥接其谈笑充充然如重获也然乡人以窘乏故求者必剧为周旋至有以私谒事者则严拒弗纳巳性又孝友大参岩先卒公抚其孤亡异□子少保之荫宜及长孙义让之弟峤督诲少弟昆登嘉靖戊戌进士少保初宦京师命公析诸弟则自取敝庐朽物斯非其敦爱由衷靡假者哉家居更廉饬其宅西有隙地人或劝之取以营室公曰此宫亭址也不可仍甃井其上以便汲者邑令张君明道今之木强吏也闻其事善之即构亭其上名怀德井仍作记表马吴中岁尝饥蠲逋负者万石折其券至今言者犹呜呜感公德也屠应峻曰国家准周建治庶政掌于六官尚书总喉舌之司酌台衡之运非宏德硕望推贤朝宁及　上意所殊眷者莫之得任也况父子世登斯位也哉明兴百八十年来父子官尚书者凡十有四家海内侈谈以为章逢之异遇然就今而观其奋庸熙恊垂休扬烈铭勒金石者非无其人至于拱默于睢无所可否外席隆宠而中惭尸素者葢亦有焉望崇者易隳任重者多仆岂不难哉公父子世典邦刑循三尺法平衡天下少保丞弼　三朝以直节去位著称当世公早岁登庸扬历中外蹶而复起遂膺简锡之命蹇蹇侃侃条振彝章使巨奸伏气慑息庾死不敢他望虽被罪褫职身毙名立终始靡疚辟之璠瑜之性宁毁不渝麟凤在廷驯而不狎庶几哉匪躬之节鼎画之臣矣可不谓世济其美者哉予故详其行□诸来兹俾言世家者有考云耳 

　　○刑部尚书刘公讱传 

　　刑部尚书刘讱河南鄢陵人故尚书璟之子正德丁丑进士授宁国府推官　武庙南幸讱署芜湖县事中贵索馈不得执系诏狱　上即位复原职寻擢御史升南京通政使司右参议历大理寺少卿佥都御史大理卿刑部侍郎南京右都御史工刑二部尚书改前职会任丘王联告讦狱兴株连缙绅四十余人讱悉核实以闻联伏法因蒙谴归嘉靖三十八年九月辛卯卒年七十有七 

　　○资政大夫刑部尚书赠太子少保沅溪何公鳌 墓志铭（李本）
  </div>
  <div class="pagination">
   <a href="国朝献征录_page71.html">
    上一页
   </a>
   <span>
    ...
   </span>
   <a href="国朝献征录_page67.html">
    67
   </a>
   <a href="国朝献征录_page68.html">
    68
   </a>
   <a href="国朝献征录_page69.html">
    69
   </a>
   <a href="国朝献征录_page70.html">
    70
   </a>
   <a href="国朝献征录_page71.html">
    71
   </a>
   <span class="current-page">
    72
   </span>
   <a href="国朝献征录_page73.html">
    73
   </a>
   <a href="国朝献征录_page74.html">
    74
   </a>
   <a href="国朝献征录_page75.html">
    75
   </a>
   <a href="国朝献征录_page76.html">
    76
   </a>
   <a href="国朝献征录_page77.html">
    77
   </a>
   <span>
    ...
   </span>
   <a href="国朝献征录_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
