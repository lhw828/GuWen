<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 366 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 366 页/共 518 页
  </h1>
  <div class="content">
   ○丙戌启蛰行祈谷礼于  圜丘遣武定侯郭勋代  庄肃皇后崩  上命礼部具丧祭仪寻遣中官谕曰丧礼量视  圣慈仁寿太皇太后制行于是礼部具上仪注中有  上素冠素服绖带举哀及群臣奉慰等礼  上览之曰朕于  皇兄后无服制矧奉  两宫皇太后在上又迫临  圣母寿旦忍用纯素朕青服视事诸合行礼仪再酌拟来闻以是礼部尚书夏言等上言  大行庄肃皇后丧礼其在臣民者无容别议惟是  皇上天子之尊服制既绝则不必临御西角门及一切奉慰礼皆不当举但群臣成服之后又不留服素于奉天门朝参盖情固有所当伸而尊尤在所当避宜俟命下暂免朝参便因复条未尽事宜且仪以上一二十七日发二十八日卯时小殓申时大殓  上素服诣  大行庄肃皇后前设奠毕奏安  梓宫设  几筵安神帛立铭旌  上请  梓宫前行祭礼  宪庙皇妃  昭圣康惠慈寿皇太后  章圣慈仁皇太后  武庙皇妃  中宫皇妃九嫔公主等各祭一坛本日文武百官素服乌纱帽黑角带诣武英殿门外哭临二十九日文武百官具缞服至武英殿门外临行祭礼文武官员一品至三品命妇麻布大袖圆领长衫麻布盖头清晨由西华门入室武英殿门外哭临行祭礼三十日百官及命妇各具服哭临如前一文武百官其余日布褁纱帽垂带素服腰绖麻鞋于各衙门供事退居服衰服通前二十七日而除一在京诸寺观各声钟三万杵一在京以闻丧日为始禁屠十三日一祭祀翰林院撰祭文光禄寺备办祭物一军民素服妇人素服不妆饰俱以闻丧日为始二十七日而除一外国四夷使臣行哭临礼工部造与孝服随朝官哭临及行祭礼一听选官办事官监生吏典僧道坊厢人等闻丧即易素服次日早至第三日皆清晨赴顺天府朝阙设香案哭临至第四日官各具斩衰服监生人等素服朝夕哭临各十五举声而止仍各素服通行二十七日而除一各王府并南京浙江等处十三布政司及直隶分请敕本部差官计告一在外诸王世子郡王及王妃郡主以下闻计皆哭尽哀行五拜三叩头礼毕易素服第四日服衰服二十七日而除一在外文武官员人等闻讣日素服乌纱帽黑角带本衙门宿歇不饮酒食内次日各服斩衰服率合属官僚人等就本衙门朝阙设香案朝夕哭临三日各十五声而止自是素服通前二十七日而除一在外官员命妇闻丧素服举哀三日各十五声而止素服通前二十七日而除军民男女止素服十三日一南京文职二品武职三品以上衙门在外中都留守司布政司按察司及总兵官差人进香其余衙门皆免制可使谕言等  圣母寿辰尔百官俱不必赴衙门只各居私所尽制大学士张孚敬等言  圣母寿旦礼吉之至重大者若令百官皆私所尽制岂特臣下之心不安虽  皇上之心必有未安者宜吉衣终日庶于礼义允协  上悦其体君忠敬从之仍敕以不许托慢  海西可合河等卫女直都督指挥佥事等官卜剌答等来朝贡马给赏如例以  庄肃皇后初丧罢宴
　　○庚寅时驸马都尉邬景和占收武清三角淀渔课户科左给事中薛宗铠勘奏三角淀系坝东马房草场地始由奸人孙惠等投献拨置而景和贪饕无已牟利旁县宜夺还召佃收租以充国赋部覆得旨下惠等法司逮问切责景和而宥之  巡抚大同都御史樊继祖以捕获脱逃叛军郭经等奏上军舍马龙等二十五人功诏如例升赏有差
大明世宗肃皇帝实录卷一百七十一


大明世宗肃皇帝实录卷一百七十二
　　嘉靖十四年二月壬辰朔  升监察御史朱观郑濂蔡照湖广布政司参议吴瀚按察司佥事陈嘉言俱按察司副使兵部郎中余锓卢蕙河南按察司佥事郗元洪俱布政司参议礼科左给事中孙翥刑部员外郎钱世贤周在赵迎工部员外郎卢应祯南京监察御史须澜刑部员外郎张好古余承业俱按察司佥事观翥世贤福建濂在湖广嘉言山东瀚元洪应祯澜狭西照锓惠广东迎山西好古四川承业云南
　　○癸巳先是广西全州知州林元秩奏请立社仓置田收租备赈时州民赵希尹输谷五千石马经费元秩言于巡按御史郑濂为请建坊或赐秩以旌其义事下户部查例请量加职衔  上曰纳粟事例止于加散官职品濂元秩请官为＜监-皿立＞坊必有交通情毙令巡抚查核以闻于是巡抚都御史陶谐言濂与元秩意在奖励俗非有他也户部覆议买田备赈终非良法宜将所置赈田还给希尹其储蓄事宜官自区处毋烦百姓得旨近例命有司积谷备赈非欲用民财买田立仓也元秩违例擅行本当重究姑从宽降二级调远方用余如拟
　　○甲午  章圣慈仁皇太后圣旦免文武百官宴及命妇朝贺  鸿胪寺奏本月初四至初十日俱祭祀斋期虽以  大行庄肃皇后丧然大祭为重请令百官暂服青绿锦绣将事其各衙门引奏人员亦各具浅淡服色行礼  上从其言又以会试国家求贤吉典考试官及诸执事官进场日亦许服青绿锦绣场中供事则用浅淡服色免宴
　　○乙未升翰林院编修杨维杰欧阳衢为侍讲俱以九年秩满也
　　○丁酉  上谕大学士张孚敬李时尚书夏言今恭建  列圣庙本为尊  太祖而  太庙尘旧礼宜崇饰今即以明日告  祖请命之后恭请  八庙帝后神主暂奉安于  奉先殿  祧庙四祖神主奉安于  太先殿言随具仪以闻诏悉如拟寻定尚书言为掌礼知奉  主出入官侯勋大学士孚敬时尚书鋐侍郎鼎臣为霖学士道南奉  太庙主公凤尚书材都御史廷相侍郎韬捧  祧庙主  祭先师孔子命大学士张孚敬行礼
　　○戊戌  上亲祭  大社  大稷  是日  上召大学士张孚敬李时尚书夏言等见于平  面议  宗庙礼仪孚敬等因奏曰  上逮日祭祀  社稷又将有事东郊且重建  宗庙万几实繁  圣躬日勤暂请免今岁亲耕之礼  上曰耕耤之举连岁暂辍朕当躬亲非特风示天下实以备郊庙粢盛之重卿等既以为言具悉忠爱暂已之期明年举行  以会试天下举人命翰林院侍读学士张璧  侍讲学士蔡昂为试官都察院奏差监御史  上谕之曰近年监试官宽纵致场中士子通同传递作毙多端今所遣御史务尽心防禁违者罪之
　　○己亥  上亲祭  帝社  帝稷  始分建  九庙改建  世庙遣武定侯郭勋行祭告礼  上御奉天门敕太傅兼太子太傅武定侯郭勋少师兼太子太师吏部尚书华盖殿大学士张孚敬少保兼太子太保吏部尚书武英殿大学士李时知建造事总督工程太子太保吏部尚书汪鋐少保兼太子太保礼部尚书兼翰林院学士夏言同知建造事鋐提督领军言总拟规制工部右侍郎甘为霖提督工程锦衣卫署都指挥使陆松指挥佥事陈寅兼督工程仍谕以竭诚殚虑务工作坚完规制如式用副承  宗庙严  祖考至意是日奉安  祧庙四祖神主于  太先殿  列圣神主于  奉先殿
　　○辛丑  上亲祭大明于朝日坛先是太常寺言朝日坛问岁一亲视例以甲丙戊庚壬年今岁请遣官行  上曰大明乃群神首祀去岁朕阙躬祭今岁一行后如例  孝贞纯皇后忌辰  奉先殿行祭礼  遣会昌侯孙杲祭  茂陵
　　○壬寅少师兼太子太师吏部尚书华盖殿大学士张孚敬六年秩满  上嘉其辅相有年忠勤茂着荫一子为中书舍人令兼支太学士俸并给应得诰命已孚敬奏其子逊业前以三年考满荫国子生今乞改授中书舍人而以幼子逊臣承前荫诏从之
　　○甲辰发太仓银六千两于甘肃给新屯牛种从都御史牛天麟奏请也
　　○乙巳兵部右侍郎徐问引疾乞休许之  巡按山东御史常时平奏辽东事宜一严考选辽东例以本卫指挥管理本卫军民事人多亲故动輙阻挠宜行抚按官将各卫指挥通融更调一重边储辽东各卫所俱设有军储仓而督理者仅一郎中居镇城遥领之故各仓官攒通贿滋毙宜量设管粮通判二员一分理河东一分理河西以便责成一明事例军职有犯非失机人命重情者比照云贵事例免其参提就便罚粮罚马以助军需迩来迁延待赦宜严为禁限如指挥限以三月千百户以下限以六月过期者仍行参提或将俸粮折扣一革科害辽东孤悬东北而朵颜大宁福余海西毛怜建州诸夷时到边乞讨盐米等物宜于广宁卫库给银置买无得科扰军士一广文教辽东各城俱设学校而广宁右屯卫独无生员俱寄籍镇城相隔百十余里宜照海盖等卫一体建学一均赏赐辽东二十五卫设有纳粮屯军每岁给以冬衣布花后因逃故多以余丁补之今余丁每年办纳粮草与正军同而冬衣赏赐乃与正军独异非所以示优恤也宜行管粮官一体支给诏从之  赐故吏部尚书许进妻封一品太夫人高氏祭开圹合葬如例从其子户部尚书许赞请也  刑科给事中王经奉命往苏抗督查段疋事竣还京条陈织造十二事一戒那移各省织造银两多出里甲丁田并无碍官银有司往往取充他用致亏课额宜讨会一岁合用银若干某郡县徵派若干应于某项取给当官验收转解司府给散机匠一禁分例往年织造段疋估价过高奸胥黜吏扣除需索无所不至故机匠仅得其半而织造滥恶宜酌定价值着为成规织完验收封识之处明书轻重长短价值数目以便稽核仍前侵扣者罪之一审织户所司籍机户之贫富分为上中二等编排甲头分派领织勿使贫猾者蠹其间一择委任徵派之始慎选廉干府佐司其事织完之后即委官运解责令刻期回销一祛冒领各省岁造宜于在官织户量其产业高下以为领织多寡每十人一连许其互相觉察有重名榄规图分例及知而不举者罪坐之一戒专私出纳料价郡县长吏宜协僚佐及专管委官公同该局给散毋得自专以滋乾没一禁截盖截盖之毙苟纾目前竟成逋负宜俟织造通完方许验收依期起解不得截数零解以图拖欠一严限期织造银两宜令每岁六月终徵完七月中解府给散立限织造刻期验纳次年二月终到部过期者论治如律一处织地各省如金衢温台常镇诸郡不习挑织者皆佣他处工匠宜令诸郡徵价赴苏杭等处机匠领织官为督发一究抽换起解段疋两头附织素丝备书岁月并织役姓名轻重长短数目用印钤记以防抵易一清拖欠节年段疋银两往往逋负皆由收头机户侵牟所致宜严立期限程督之一严实法旧例段疋拖欠及滥恶者所司皆逮系论治或夺俸降级今法久人玩宜严为申饬以示劝惩  上纳其言
　　○丙午造  七庙仪物祭器  河道都御史刘天和请于曹县梁靖口东行岔河口添筑压河缕水堤于曹县八里湾起至单县侯家林止接筑长堤各一道从之
　　○丁未直隶提学御史方一桂奏请禁革冠服之非制者  上善其言诏都察院出榜晓谕但有犯禁并制鬻者即执送法司问罪仍通行南京都察院及各巡按御史一体严禁之
　　○戊申裁革直隶豊县河南阳武县管河主簿各一员复设直隶景州沧州管河判官河南原武封丘兰阳仪封夏邑等县管河主簿各一员添设河南睢州归德州管河判官及直隶萧县主簿各一员
　　○己酉翰林院编修唐顺之＜锍-釒＞请回籍养病  上曰顺之方改史职又属校对训录何輙以疾请令以原职致仕永不起用  升山东右布政使秦钺狭西右布政使陆深江西右布政使陆杰俱左布政使钺江西深四川杰广东
　　○庚戌  恭仁康定景皇帝忌辰  遣长宁伯周大经祭  陵寝  先是礼官以  大行庄肃皇后谧为请  上命会官议奏于是文武诸大臣及科道等官会东阁集议大学士张孚敬曰  庄肃皇后与  累朝事体不同其册谧之文止宜二字四字礼部尚书夏言曰今在  庙列圣元后俱十二字恐二字四字未称大学士李时曰二字四字太少须得八字孚敬曰礼官谓何言曰请谥者礼官之职定谥者翰林之事今众议未协当请  上裁都御史王廷相曰  庄肃作配  武宗今日之谥似应一体吏部左侍郎霍韬曰谥者天下之公非天子自行之宜备陈以请言乃集上其议因奏曰昔周公之制谥法非使臣议尹子议父也盖谥以尊名节以宣惠虽以君父之尊必称天以谥之示不敢私也古人尚质谥法简严故称美之言无几后世帝后之谧始有不一其书者亦臣子尊崇之情所谓礼以义起者也生今之世则当行今之礼本朝  列圣元后之谥皆十二字夫人行盛名帝后媲美妻以夫尊礼宜与并  武宗庙谥既与  列圣相同则  庄肃谥号似亦不当稍异且今号谧祇以表行尊名为典其于服制有无名分尊卑本不相涉  皇上特命会官集议者祇欲考据懿行以谥尽人道之终始耳非议字数之增减也况二字四字八字之拟于礼无据而十二字之谧似为  累朝事例宜今日所当遵者若上册行礼自当别议仪节以避抗尊之嫌奏入  上览之不悦曰韬谓谥非天子所自行此言尽矣故令会议以尽公道议既不许动輙纷争是非朕与  皇兄虽不同其父母均一祖无彼此之分前日丧仪朕谓群臣不可不尽二十七日之制此大义所关为其臣者亦当思尽尔等执之他孰肯今日议谥又有此论又曰服制名分不相干涉斯固然也可无伦理耶况今时谥议非古者比但止论字数岂可不有等杀故孚敬所以争之也朕前已屡谕卿言朕与  皇兄义乃手足昔方受命之初犹在藩服有臣子之道今受命即位前遇  皇嫂之丧无有事嫂如事母之理人道有此乎非朕自尊矧  两宫在上而  昭圣皇太后有母道所压为尤便再会官议拟归一以闻于是复集东阁议成国公朱凤等太子太保吏部尚书汪鋐等皆曰今日定谥之义  圣谕甚明昨礼部惟以  庄肃皇后大行固上同于  列后若论大分实上压于  两宫遽加全礼委于  皇上有伦理之嫌今日  大行庄肃皇后议谥止宜且据谥法二字以表称懿行俟他日再加徽号以备全典庶几情理两得其议得旨既复议归一  皇嫂谥用六字曰  孝静庄惠安肃毅皇后数既用  且阴六又合其令翰林院撰册文礼部且仪择日以闻  海西并建州弗提等卫女直都督佥事等官随童等各来朝贡马宴赏如例  巡抚山东都察院右副都御史管楫以疾乞回籍调理许之  初命阳武侯薛翰持节封周府浦江王妃葛氏比至而妃已卒翰以冠服等物应给与否故无例具奏以请事下礼部言宜令翰赍回送内府收贮诏可
　　○壬子升直隶河间府知府喻茂坚为贵州布政司左参政福建布政司右参议胡松为河南按察司副使  广宁卫地震声如雷
　　○甲寅先是  上召礼部尚书夏言至文华殿谕曰清明节既遣官上  陵行礼  内殿复有祭祀似涉烦复卿宜从容讲明越数日复召对于文华殿言因请更正其礼  上即命议闻于是言上奏曰祭祀之典有礼有义祭不欲＜锍-釒＞＜锍-釒＞则怠祭不欲数数则烦不＜锍-釒＞不烦协礼与义事神之道尽矣我朝祀典之在  宗庙为有司所掌者如特享时享祫祭禘祭俱经  皇上稽古定制足应经义可为世法惟是上  陵礼仪及  奉先殿一应祭祀多沿前代故事况掌在内庭容有礼官所未及知者比蒙  圣谕所及臣窃加讨论于  陵祀一节诚有可议国家上  陵之祀每岁凡三清明中元冬至是也夫中元系是俗节事本不经往因  郊祀在正首故冬至有上  陵之礼盖重一气之始用伸报本之义云耳今  皇上光复郊典于冬至既行  大报配  天之礼则追报本始于郊禋为重而  陵祀为轻况有事  南郊之日乃辍陪祀臣僚远去  山陵恐于尊  祖配  天之诚若有所分臣愚以为冬至上  陵时可罢免而中元  陵祀遣官之礼可移于霜降之日举行惟清明节上  陵如旧盖清明礼行于春即礼经所谓雨露既濡君子履之有怵惕之心者也霜降礼行于秋节所谓霜露既降君子履之有凄怆之心者也夫雨露之濡霜露之降草木实先被之于是而有陵墓之思义斯切耳若夫二节既有遣官  陵祀之典则  内殿之典诚不宜重复举行庶几合礼与义而可以乘示永久矣议入  上曰  内殿祭仪已别谕卿同辅臣议奏上  陵遣祭春以清明秋以霜降冬至已于  奉先殿有祭并中元仍遣官诣  陵祭祀各衙门官不必去著为令  寻谕言  内殿之祭并礼仪不可不讲而作之以成  祖典非朕好变卿还同内阁臣共议之朕开于后一清明中元生辰冬至正旦有祝文乐如宴乐一  两宫寿旦  皇后并妃嫔生日皆有祭无祝文乐一立春元宵四月八日端阳中秋重阳十二月八日皆有祭用时食旧无祝朕增告词耳一如上各祭旧但于一室一拜正中室跪祝毕又四拜焚祝帛朕近岁更就位四拜献帛爵祝毕  后妃助亚献执事终献彻馔又四拜礼毕一忌祭旧具服作乐朕思此不宜吉礼况当哀感之日更浅色衣去乐朝鲜国王李怿遣陪臣刑曹参判李享顺等赴京谢恩宴赏如例  锋鉄城等族番人七儿少等来朝贡马盔甲腰刀给赏如例  升山东按察司副使张时彻福建按察司副使潘潢河南按察司副使胡宗明俱布政司参政时彻宗明俱福建潢江西
　　○乙卯先是巡仓御史李良奏言近例坐粮官验给各项各项又役轻赉银两银数短少輙令运官赔补宜令户部改正部覆议颁降天下法马几起解轻赍银两责令两平秤兑听漕运门封识委官押解其先给三分之数付领帮官员遇有盘剥动支至京听巡仓御史并坐粮员外郎查核如有短少各坐领解人员其坐粮员外郎仍慎选廉正有才名者奏入诏如拟因诘坐粮官有无情毙其从实对状部下其事于良良其言坐粮员外郎高氵□＜仙-亻＞坐拨仓廒收放粮解俱无别议惟验给轻赍间有不足就令运官凑补似乖事体尚书梁材因奏氵□＜仙-亻＞沿袭旧规失于厘正宜行提问  上曰朝廷开浚通惠河本以利民近年遣去管河御史并坐粮官通同私情纵容小脚人等作毙多端有旨令该部对状却又转行御史致其朦胧解释毙端何由得除高氵□＜仙-亻＞不必逮问降调外任李良不堪风纪令吏部改用
　　○丙辰祭历代帝王遣成国公朱凤行礼  巡抚应天都御史侯位奏上应议事宜一议盐法苏松沿海居民与贩私盐聚党行劫盖由官盐不通及余盐严禁之故请以浙江运司官一员移驻松江府将松江六场额盐听商人收买各灶课如期课银既完各灶得以余盐自卖分司仍给照票但不许私载出疆则余盐既许通行必无违法聚众兴贩者矣一处坍粮查得直隶苏州府原额官民田地山池沟荡共八万六千三百九十七顷正额秋粮米二百三万八千三百九十石正额秋粮米二百三万八千三百二十三石课额于天下已为偏重内有原勘坍荒田地七千四百九十一顷该正米九万六千四百三十九石递年皆里甲包赔乞将坍湖坍海田地额粮减豁除之一专责成簿查苏松二府侵欠京库折银及布米之类各以百万计其余府县率皆百之自今宜责成有司凡掌印管粮官三年六年考满必任内钱粮完足方许给由到部查明无碍方准收考仍申明秋粮违限事例必行降黜章下部议谓盐法宜行浙江巡盐御史查议坍粮系额徵之数俟勘明备造文册奏请处分其议专责有司深切时毙如拟施行报可  升浙江布政司左参议吴山为江西左参政翰林院编修陈东为湖广按察司佥事
　　○丁巳清明节遣太和伯陈万言京山侯崔元驸马谢诏分祭  七陵安仁伯王桓祭  恭仁康定景皇帝陵寝并  哀冲太子坟所玉田伯蒋荣祭  悼灵皇后陵寝中官祭  恭让章皇后陵寝并  宪朝废后吴氏坟所
　　○戊午升福建布政使司左参议欧阳必进为四川按察司副使  弋阳王拱樻奏石城王府革职镇国将军觐鋐等庶生子女皆系未革职所生应照例封授礼部覆请  上曰未革职前所生子女准封虽有事例还当论所犯轻重觐鋐等俱系宸濠谋逆连坐不准封所司无得覆奏
　　○己未升礼部署郎中田顼为湖广按察司佥事兵部署员外郎江以达为福建按察司佥事俱提调学校
　　○庚申  昭圣康惠慈寿皇太后圣旦免命妇朝贺  诏取会试中式举人许谷等三百二十名
　　大明世宗肃皇帝实录卷一百七十二


大明世宗肃皇帝实录卷一百七十三
　　嘉靖十四年三月辛酉朔  孝肃太皇太后忌辰  奉慈殿行祭礼遣玉田伯蒋荣祭  裕陵  大行庄肃皇后山陵启土遣定国公徐延德会昌侯孙杲京山侯崔元泰和伯陈万言祭告  七陵礼部左侍郎黄宗明祭告  天寿山及后土之神
　　○壬戌  上御经筵  礼部上  大行庄肃皇后册谥仪一择日钦天监择到嘉靖十四年三月初十日卯时告一祭告前一日  上具常服诣  奉先殿行祭告礼用祝文香帛酒菓脯盐如常仪遣内侍官祭告  几筵陈设如常仪一行册宝礼前期鸿胪寺官设册宝案于奉天门东内侍宫设册宝案于  几筵前册案居左宝案居右至期  上服玄衮御奉天门正副使常服百官青服本等带入班行叩头礼毕百官左右侍班正副使就班立定序班举册宝案于正中置定正副使行五拜三叩头礼毕序班举行正副使后随鸿胪寺奏礼毕  上还宫册宝至右顺门正副使朝北立内侍官捧册宝由正门入至  几筵前以册宝置于案内赞赞就位上香两拜立赞宣册宣册官取册立宣讫赞宣宝宣宝官取宝立宣讫复置于案赞奠爵奠酒赞礼毕内侍官由正门出至右顺门外报正副使礼毕正副使得报次日早复命一颁告次日敕本部誊黄差官颁示天下制可因命京山侯崔元为正使尚书汪鋐为副使恭上册宝如仪  提督南赣汀漳军务都察院左佥都御史陈察引疾乞致仕许之
　　○丙寅升吏部文选司郎中吕希周为通政司右通政提督誊黄
　　○丁卯  上日讲毕召辅臣张孚敬李时见于文华殿西室谕以  大行庄肃皇后丧改廷试贡士于四月初二日令传示礼部因言今年进士选庶吉士只用翰林官一人教习卿等其即举堪任者时曰此任须择有德行者不必专重文学  上曰有德行方可为人师范文章是末艺孚敬因荐学士蔡昂  上俞之复问前顾鼎臣教习何如时曰老成停当  上因言内阁缺人卿等以为孰可孚敬请  上自择  上曰古人荐贤内举不避亲外举不避讐卿等知而不举即是蔽贤不忠孚敬曰内阁之任与他司不同谓之机务者机乃发动之由一有差失为害不细所以此官必须慎重时曰如弩之机发之少差毫末远处即在寻丈外矣  上复谕六部也淂须人而吏部都察院为紧要因博评诸臣诸王廷相好梁村甚正聂贤犹健秦金觉已哀矣复言汪鋐事无定见昨考察恐未免亏人孚敬曰鋐近在部时与霍韬争辩  上曰若是争辩汪鋐终达时宜若韬作尚书则部事须尽坏耳时因请举  先朝午朝之典每午  皇上御左顺  命大臣朝见即奏事亦足以联属人心  上曰  先朝仍有晚朝之仪朕尝思之如鸿胪寺奏谢恩见辞是朝仪若政事另行为是令通政司奏事全是行政非朝也孚敬曰午朝骤难复不若时常宣召大臣于文华殿质问政事时曰常常宣召大臣不但质问政事亦可知人臣贤否  皇上天姿英明臣下有一言欺蔽无不觉者臣等亦在侧侍班  上曰也著科道官侍俟廷试后举行之
　　○己巳海西忽鲁爱等卫女直都督佥事管官干合等各来朝贡马宴赉如例
　　○庚午复除服阕浙江按察司副使汪文盛于狭西提调学校  升山东按察司佥事李香浙江按察司佥事陆冕直隶杨州府知府侯秩俱按察司副使香冕俱山西秩狭西  上  大行庄肃皇后尊谧曰孝静庄惠安肃毅皇后敕礼部誊黄差官颁示天下
　　○辛未修理凤阳  祖陵  皇陵
　　○癸酉礼部上  孝静毅皇后丧葬仪一戒期发引日及  神主还京日前后各免朝三日一执事前期遣命驸马一员护丧并领在途一应祭奠及回途虞祭一遣把总内官及入皇堂内官内使匠作及沿途歇顿所在工部预搭蓆殿一所仍量盖小蓆房以贮仪仗每程预设校尉舁送选委官同锦衣卫提督一祭告前一日  上以葬期告  几筵陈设如常仪行再拜礼奠帛献酒读祝毕俯伏兴礼毕仍遣内官祭告内外各门并桥及诸神庙一辞奠前夕遣内官设辞奠  宪庙皇妃  昭圣康惠慈寿皇太后  章圣慈仁皇太后  武庙皇妃各祭一坛  中宫祭一坛  皇妃九嫔共祭一坛六尚宫人随祭公主共祭一坛内官内使共祭一坛一启奠发引日遣内官设酒馔祝帛行再拜礼如前仪一祖奠发引日内执事官造龙輴于  几筵殿下设真亭神帛与谥册宝舆于  几筵殿陛上遣内侍官行祖奠如前仪毕内侍于  梓宫前跪奏请  灵驾进发内侍先捧谥册宝由殿中门出置舆内次奉神帛由中门出安奉与内神帛箱置于后次真亭安置讫内侍捧铭旌由中门出执事官升奉起  梓宫内执事持翣分左右障  梓宫降殿内侍跪奏请  梓宫升龙輴执事官奉登讫以彩色惟幕障饰遂启行执翣者分列左右伞扇侍卫如常仪谥册宝舆神帛舆真亭铭旌以次先行宫眷哭送于帏中  梓宫至午门内宫眷右立候行遣奠毕还宫一遣奠遣内官行礼如祖奠仪毕内官于  梓宫前跪奏请  灵驾进发司礼监官率仪卫谥册宝等舆前行  梓宫由午门中门出内官跪奏请  梓宫升大昇轝执事者安置讫仪卫以次前导行  梓宫由大明中门出一路祭是日百官缞服及应祭命妇各先赴祭命妇祭设于顺天府前候行礼毕命妇回百官耆老人等祭设于土城外祭毕百官不系  山陵执事者亦回应该送葬及执事者途中  梓宫须歇处行一叩头礼退沿途男妇人等遇  梓宫过皆俯伏举哀僧道官祭一坛设于清河皇亲驸马祭一坛设于沙河一至  陵执事门外候大昇轝至内官跪奏请  灵驾降舆升龙輴执事官奉  梓宫升龙輴由中门入护丧由左门入诣  陵殿安奉册宝等舆陈前行安神礼如常仪设护丧拜位内官引护丧诣拜位赞再拜兴赞跪奠帛献酒读祝俯伏兴赞再拜举哀哀止兴焚帛祝毕百官于陵下随班行礼鸿胪寺传赞一祭告梓宫至  康陵遣官祭告后土并  天寿山及  七陵如常仪葬毕各举祭告礼如初一迁奠候掩  玄宫时至设迁奠如安神礼毕内侍引护丧诣前跪奏请  灵驾赴  玄宫护丧俯伏兴执事官奉迁  梓宫进  黄堂安奉讫内官奉谥册宝置前并陈列冥器毕行赠礼内官仍设  灵座于  陵殿候安  神主一赠礼内执事官陈设酒馔于  皇堂门外奉玉币案置香案前设护丧拜位于前内侍引护丧诣拜位赞再拜兴赞跪奠酒赞请进赠执事官捧玉币跪进于护丧之右护丧受玉币献毕以授内执事捧入  皇堂安置讫俯伏兴赞再拜举哀哀止兴赞赠事毕内侍出遂掩  玄宫行享礼执事官陈牲醴于  玄宫前内侍引护丧诣拜位替再拜赞跪奠帛献酒读祝俯伏兴赞再拜举哀哀止兴焚帛祝毕百官俱于陵下随班行礼鸿胪寺传赞一题主享礼毕内侍设香案于玄宫门外陈设酒馔如常仪设题  主案于香案前西向设护丧拜位于前北向内侍盥手出  主于案题  主官盥手西向题  主毕内侍捧  主置于神座藏神帛于箱中置其后内侍跪奏请  孝静毅皇后神灵上神主奏讫赞拜兴赞跪献酒读祝俯伏兴赞拜举哀哀止兴焚祝又内侍启匮覆  主讫跪奏请  孝静毅皇后神生降座升舆内侍奉  神主升灵舆至  康殿内侍跪奏请  孝静毅皇后神主降舆升座奉  神主即座讫行安神礼如前仪一虞祭安安神毕行初虞礼陈设酒馔如常仪设护丧拜位内侍引护丧就位赞再拜兴赞行初献礼赞跪奠帛献酒读祝俯伏兴亚献终献如初赞再拜举哀哀止兴焚帛祝礼毕内侍官捧神帛箱埋于殿前屏处洁地焚凶器于野面至行殿再虞次日三虞又次日四虞五虞又次日六虞又次日七虞护丧行祝至京安神后八虞遣内官行礼一  主还初虞毕内侍跪奏请  孝静毅皇后神主降座升舆还奏讫俯伏兴奉  神主升舆进行仪卫如常护丧后随在途仍朝夕奠一迎  主先于城外置幄次内执事备仪卫教坊司备女乐鼓吹设而不作文武百官素冠服出城迎候  神主入幄次序列行四拜礼毕俟  神主进行百官后从至大明  外退仪卫至午门外退护丧亦退进至武英殿  外宫眷等迎  神主于殿门外举哀至  几筵殿内立于殿西稍北东向内侍跪奏请  孝静毅皇后神主降舆升座遂奉安  神主遣内官行安神礼一祔  庙另行奏请择日具仪制可  先是  上面谕礼部尚书夏言曰  孝静毅皇后事宜与  累朝列圣元后体例不同无  几筵之奉当即行祔  庙令  皇后摄事于  内殿于是言等议曰按礼仪葬毕行虞礼毕卒哭乃行祔告盖以新立当入旧主当祧故预以告及大祥之后乃祔享焉此在常典则然而非今日之义例也  孝静毅皇后神主诚宜即行祔  庙以安神安灵而祔告之礼宜免因具上其仪一行钦天监择日翰林院撰祝文太常寺备办祭品帛前一日  上以  孝静毅皇后祔  庙告于  奉先殿如前仪一先设  孝静毅皇后神座于  奉先殿内至是遣内侍官设酒馔于  几筵殿设  神主舆并册宝衣冠亭于殿陛上祭告毕女官诣  几筵殿前跪奏请  神主升舆诣  奉先殿祔  庙奏讫女官捧  神主由中门出安奉舆内册宝衣冠各置亭内前行内侍擎伞扇侍卫如仪至  奉先殿门外女官诣  神主舆前跪奏请  孝静毅皇后神至降舆  奉先殿祔享奏讫俯伏兴女官捧  神主由殿中门入册宝衣冠随入  神主至丹陛内赞赞  孝静毅皇后谒  庙女官捧衣冠立于  孝静毅皇后神座之下引赞赞诣  神位前至  一庙女官捧  神主置褥位退内赞女官导  皇后具服就拜位赞行四拜礼随诣  各庙礼具同礼毕女官捧  神主至  神座前立摄太常卿进立于东北西向唱赐座女官以  神主升座册宝衣冠各置于案  神位暂奉于后行安神礼如常仪一先期遣内侍官于武英殿内写造  孝静毅皇后神位装漆完备置于亭内至日随  神主舆行至  奉先殿门外候安  神主礼毕内侍官捧  神位由殿中门入奉安于  神主后一是日内侍撤云  几筵殿帏慢等物于洁净处焚化制可
　　○甲戌  武宗毅皇帝忌辰  奉先殿行祭礼遣定国公徐延德祭  康陵  毓德景仁二宫成
　　○乙亥太子太保兵部尚书王宪屡疏乞休许之令驰驿归给月米四石岁夫五名以示优眷
　　○丙子升福建右布政使王浚为都察院右副都御史提督南赣汀漳军务大理寺右少卿蔡经为都察院左佥都御史巡抚山东  同知建造事礼部尚书夏言刻奏管工员外郎胡思忠管工不二日而棰伤工匠十三人诸役不胜其苦恐致逃亡乞敕思忠还部而别选贤者代之  上曰朕方有输轸恤而思忠乃敢酷刑逼迫人匠其令锦衣卫执送镇抚司鞫讯以闻  海西法因河等卫女直都督等官土刺等各来朝贡马给赏如例
　　○丁丑先是  上以祀  天重器始成召辅臣等同赴重华殿瞻看命各为赋以纪之命之曰奉制纪乐赋  上亲洒宸翰作纪乐同述诗一章序一篇辅臣集录成帙缮写进呈吏部尚书汪鋐请命刊布  上钦定为御作诗诏工部刻梓至是进呈命颁布两京文武官员  武定侯郭勋吏部尚书汪鋐在工数以事相左遂成隙上疏相攻  上谓大学士李时曰勋＜锍-釒＞言上工事犹可鋐全是忿词此何可忍时为营护甚力  上意解曰若不究竟则二＜锍-釒＞须留中耳且鋐无故即举梁材自代此是何说昨东阁与夏言争  庄肃皇后谥号本礼部与内阁事与鋐何与乃悻悻如此时曰大臣议事贵于平心曷气此等举动未免取讥于天下后世  上曰科道何不弹之时曰不敢  上曰此谓宁忤天子不敢忤权臣也勋鋐卿可传朕意戒饬之但勋奏吏部改调官事不可不查卿亦知建造可会二臣公议之于是时同勋等于东阁会议奏言鋐以主事欧阳清体弱不任工所劳俞振强行事穴当故以清政调刑部振强升调南京工部员外郎而以员外郎梁廷振代之实无他情勋见鋐檀调因疑其听托规避遂以上闻耳乞将清振强同廷振俱留在工勋鋐令各仰体  圣心协恭任事  上曰振强行事欠当宜谪而升清体弱宜惜而调似有避去意命降振强一级仍同清供事廷振回原部于是勋鋐各陈谢  上复手谕勋褒其祇慎勉以协恭以称简任于鋐则责其动有纷扰甚负委任仍以自今宜亲君子远小人勿效前为戒之
　　○戊寅楚世子显榕奏国事繁重非藉封号无以服众乞照德沈淮徽等府例不待服满早为册封诏许之
　　○己卯  孝静毅皇后梓宫发引遣驸马谢诏护丧  改服关南京吏部右侍郎李廷相为兵部右侍郎  先是以湖广旱灾从抚臣议发太和山香钱充赈至是提督太监李学请存留供祀户部议将嘉靖十三年以前者尽数发赈并补给禄粮月俸以后者仍遵照题准事例委官收领四月以前者贮均州库公用五月以后者贮本山库备用从之
　　○辛巳大学士张孚敬以疾给假  上遣中官赐牢樽米初因以孚敬疾问大学士李时时以火嗽对  上曰孚敬求静养非尽屏诸事其何能静时此末疾刻日可愈  上曰孚敬阁中专决卿不与时争曰机务至是臣岂敢不争第孚敬性刚一时难入比委曲讲究卒亦未尝不从  上曰昔杨一清言彼惟是如此且如  庄肃皇后谥号即用十二字何害乃至与礼部争辨如此时曰孚敬止以弟嫂与子母不同亦是忠爱  上曰忠爱固然不无执拗耳且彼不爱惜人材所以多怨兹内阁缺人朕欲取旧老费宏来与卿相处何如时逊谢称善  上因问太仓积贮时曰闻颇充嬴由革冗员多  上曰此是即位诏书所革乃杨廷和之绩不可泯者廷和殊有才第非辅弼器耳  狭西汉中府雷雹陨霜杀麦
　　○壬午国子监祭酒王激＜锍-釒＞请致伏许之
　　○癸未辽东镇静堡地震声如雷  大学士张孚敬引疾乞休  上慰留之  太子太保吏部尚书兼兵部尚书汪鋐奏乞照阁臣及尚书夏言例事阕重太及疑难者令得密奏少劾臣愚得旨第如常行
　　○甲申升两广提督军务兵部左侍郎张瓒为兵部尚书令函赴任视事  宁夏镇巡官都御史张魁等奏虏酋吉囊俺答等纠集大众于河西花马池等处住牧意图入寇本境与武营并延绥乾沟一带边墙俱应脩筑第该镇官军劳惫已甚不任兴作乞照先总制都御史杨一清议量起内郡民夫充役及发帑银济用更调邻镇兵马并力备御事下兵部请径行总制尚书唐龙并各督抚筹画以行报可
　　○乙酉先是  上召大学士李时尚书夏言同对文华殿议及  宗庙祭祀  上曰祭以厥明视事为敬其脱履入殿恐古人礼义与今不同宜考议以闻于是言等上言按仪礼凡祭厥明行事晏朝乃阕故之曰鸡入夜呼旦以临百官阍人设门嘹跸宫门庙门所以严有事也子路为宰与祭厥明行事晏朝而退孔子曰谁谓由也而不知礼是厥明行礼实所以致敬也故事四时之享秋孟以中夜三孟以日中蚤宴非时诚宜厥明晏朝成礼也古人席地而作饮食用笾豆亦席地以设故侍坐于生者屦不止于堂入则脱屦出则纳屦虽以致洁亦使拜跪若今脱屦上殿音者恐有履声嫌于不恪然履以饰足为礼脱履虽若致敬而足不为饬亦近于亵请自今  宗庙祭祀俱用厥明行事太常寺先时陈设神宫监先时洒扫所司设燎  庙廷锦衣卫具仪卫如常  皇上不必脱舄陪祀等官俱用洁净新履供事合庶得合古宜令之道也制可燎罢之  升江西左布政秦钺为都察院右副都御史巡抚江西
　　○丙戌以廷试天下贡士命少保兼太子太保吏部尚书武英殿大学士李时太子太保吏部尚书兼兵部尚书汪鋐户部尚书梁材刑部尚书聂贤太子少保工部尚书秦金兵部尚书兼都察院左都御史掌院事王廷相掌詹事府事吏部左侍郎兼翰林院学士顾鼎臣兵部左侍郎钱如京通政使司通政使陈经大理寺左少卿罗辂太常寺少卿兼翰林院侍读谢丕翰林院侍读学士吴惠张璧侍讲学士廖道南蔡昂充读卷官  升太仆寺少卿王果为大理寺右少卿  荫光禄寺卿吴文田子非熊为国子生时大田未及考满援嘉靖十二年恩诏例及藩邸旧劳为请诏时从之
　　○戊子  孝静毅皇后祔葬  山陵
　　○己丑靖江王邦薴累奏请禄米全支本色户部执议不可  上切责王惟照弘治十六年题准事例本折中半兼支毋得奏如违治辅导官罪  巡抚辽东都御史吕经以苛虐失众心辽东诸卫所每军一以余丁三供之每马一给牧田五十亩其来远矣经檄行清革每军给余丁一余悉编入徭册徵银解广宁库追牧马田还官召佃纳租由是众益怨之是月经巡视辽阳檄将吏并城筑围墙及台将吏希经意督并严急诸军遂大噪拥众入抚院  罢工及免马田租都指挥刘尚德者以中军为经信用经所行多出尚德于时适在傍叱众退不应经怒呼左右榜笞告者众益悍哄不可制争起殴尚德及指挥李钺经仓皇弃敕踰垣走匿苑马寺幽室中众军遂击毁院门大其徭役籍鸣钟鼓纠众途人有不戎服持械者輙群殴之尽闭诸城门故游击将军高大息于狱欲拥以为主寻围苑马寺摉得经尽裂其冠裳执副都司公署于是镇守总兵官刘淮以状闻兵部以事未经查勘难以遽议宜令巡按御史会同总兵官从实查勘先令副总兵李鉴入城宣布恩威令众军悔罪守法各归营伍以保身家毋得稔祸怙终官田仍令照旧管业不许变乱以生事端都指挥刘尚德呈拨官田以致军士嗟怨革职监候听勘都御史吕经莅政多奇奉法太过始则轻信寡谋以启边方之衅终则退缩不振以损重臣之威宜取回别用辽阳军士饥寒切身据其哀鸣不为无故宜行文省谕各军各安生业诏俱如拟
　　○庚寅以山西宗禄缺乏诏将河东运司盐引召商买纳并所司堪动官银相兼抵补后不为例
　　大明世宗肃皇帝实录卷一百七十三


大明世宗肃皇帝实录卷一百七十四
　　嘉靖十四年四月辛卯朔时享  太庙  世庙俱暂于  奉先  崇先殿行礼时方修建  宗庙  奉先殿制视  太庙为狭如袷祭常仪  太祖南向居中而  太宗以下俱东西坐则难于安设礼部请照孟春特享礼权奉  八庙神座俱列南向俎豆以次前陈衣冠分设左右列乐舞于丹陛东西其亲王神位及功臣暂用纸牌序列于东西两庑其陪祀官并视  帝社稷例临期太常寺＜锍-釒＞文武大臣名奏请简命  奉先殿于门外  崇先殿于丹墀各恭陪行礼又请于太常寺奉祭之日命中官会诸执事官诣  内殿预先陈设演习至期将事  上皆从之  大学士张孚敬以疾在告  上遣中官赍药饵又手札谕之曰昨少保李时具言卿病苦状朕惟近古之君有翦须疗大臣疾者朕居常合药数味自饮輙劾兹为卿择清心宁神驱火保肺者为一服以此得愈庶慰朕念虽非前引之者之切亦见朕意服后一二日可告朕何如盖  上眷礼辅臣之优如此
　　○壬辰策试天下贡士于奉天殿  上亲策之制曰朕思首自三代以末于宋终中间虽历世有久近而其君之历年亦有长短要之皆自其为君者何如耳但传云惟周之历世最多国祚恒久然周之所以享祚久本于文武之积累亦后之继承者能保持之耳上至夏商垂及唐宋亦若是焉皆基之于先王德泽洽于民心亦继之以嗣王能尽持盈满之道者也洪惟朕  皇祖高皇帝代  天复世重肇中华建振古无比之功德朕  太宗继述于草创之初  列圣导承于太定之后百有六十余载传之于今朕以宗支方在冲昧之年入承  祖位幼弱不才多招灾害于民兹未思  祖宗创造万艰惕然悚悚朕欲长保洪业于无穷有隆弗替永  宗社万禩之固保家国千世之传民得以遂生物得以适所如上之良法要道朕心慕之思之不知何以得此故进尔多士于堂尔等蕴特既久王政素闲于怀可罄所知以告朕朕将亲择而勉之钦哉
　　○癸巳  命兵部左侍郎钱如京兼都察院右副都御史提督两广军务兼理巡抚
　　○甲午大学士张孚敬以疾屡＜锍-釒＞乞归  上乃许之曰卿辅  有年朕所倚任兹以感疾累＜锍-釒＞乞休情词恳切特允所请给驿以归仍赐敕奖谕遣行人御医伴送还乡有司月给米八石岁拨人夫八名时加存问以示朕优眷之意
　　○乙未初荐新麦于  内殿赐百官麦饼先是  上谕尚书夏言曰  内殿礼仪四月八日俗事宜革去但有赐百官不落夹之例此当议改日行已复谕曰礼记月令篇谓是月麦先熟以荐寝庙今可据此义岁以孟夏之五日荐  内殿赐百官仍具米食造如旧名麦饼卿可与辅臣议闻于是言及大学士张孚敬李时奏曰四月八日例赐百官不落夹者相沿释氏之说于礼无据及考礼经月令篇是月荐麦寝庙盖重五谷之先以荐新也兹蒙  圣谕仰见  皇上据经祈礼不因故袭俗得先王遗意可垂万世法请着为令  上许之
　　○丙申赐贡士韩应龙等进士及第出身有差次日宴于礼部先是殿试日  上亲赐策问及读卷毕降谕曰卿等所进卷朕各览一周其上一卷正合题意夫周道善而备朕所取法其上三说仁礼为用夫仁基之礼成之亦甚得其意上四论仁敬夫敬而能仁可以保法矣其上二略泛而滞于行其下二却似谠虽与题不合言以时事故朕取之可二甲首余以次列去盖自有制科以来朝廷策士未有亲承  圣问躬自披阅如是举者后礼部因请以  圣谕恭列登科录篇首其十二人策对俱以次刊刻从之
　　○丁酉  上谕大学士李时尚书夏言曰今科进士考选庶吉士送翰林院命教习读书于十五日举行时等因请  上亲御文华殿赐题考试  上许焉时又奏曰国朝庶吉之选储养翰林以备馆阁之用其事体所关至重是以我  太宗文皇帝亲简二十八人  宣宗章皇帝尝命大学士杨士奇等简选赐诗谕意历科以来惟付之臣下因循苟简以致考阅弗精去取不当仰惟  皇上英资圣学高出千古励精图治百度维贞于求才一事尤为切至兹亲试之举诚为盛典臣等敢不恪恭承事待命下之日令礼部将今科进士不必限年十五日引赴文华殿候赐题考试其一应礼文定拟仪汪上请礼部因具上其仪一四月十五日  上御文华殿亲试进士先期一日鸿胪寺备写题案于文华殿门下光禄寺备试案于文华殿门外阶前至日早鸿胪寺官引进士入至殿门外东西北向序立  上常服御文华殿升座内侍传呼执事官进执事官具吉服分班趋入侍列丹陛上鸿胪寺官赞行叩头礼毕仍暂分侍丹陛传赞进士行五拜三叩头礼毕各分东西就案北向立执事官入殿东西侍礼部尚书诣御前跪奏请赐题内侍官捧  御题授礼部尚书受讫叩头兴捧从左门降阶出至殿门外内阁中书官以粉牌誊录传示进士  上还宫执事官退试毕吏部文选司礼部仪制司郎中等官公同弥封送辅臣并吏礼二部堂上官校阅分正副卷进呈  御览报可
　　○己亥赐状元韩应龙朝服冠带及诸进士宝钞次日状元率诸进士上表谢恩  巡按辽东御史曾铣按部金复闻辽阳军变亟行副总兵李鉴揭榜安抚凡经诸所措置为众不便者悉罢之命将吏督诸军掺守如故于是乱军稍就约束城门始开游击高大恩自投于狱铣遂按辽阳分部将士画域守九门及钟鼓楼等处非时巡警惩其余酒喧哗者遂奏都指挥刘尚德等逢迎吕经失抚字状而为军士乞原＜锍-釒＞俱下都察院覆铳议欠当往年大同逆军戕害主将罪在不宥抚臣无谋輙为请赦盖一时偷生之计犹可说也今诸军未有反叛之迹而乃坐尚德以激变之罪事情法律两不相合且辽阳既非反叛则罪不至死若索其首事者必俛首受法谁敢妄自跳梁以取灭族之祸盖军士虽无反叛重情其拘制都御史捆打都御史擅出狱中罪人擅收九门锁钥亦当求其为首者以正其罪今乃不此之急而于各官之参大小不遗是岂法理之正乎柔懦之论不足谋国苟且之见大夫事会铣议非是诏会兵部再议以闻时御史王廷亦言顷者兵部第议查勘职官军士者则从抚处科臣曾忭沈继美等屡以为言乃执议如故盖惩大同之事而因噎废食耳且辽阳今日谓非大同启之不可臣以为法不可废渐不可长并下兵部兵部终以铣言为是请即悬榜省谕掺备如故其开端諠哗者不过数人听巡按御史查实逮问  上从部议已升都察院左佥都御史韩邦奇为右副都御史代经巡抚辽东
　　○庚子  孝静毅皇后神主祔  庙  河南开封彰德二府雨雹杀麦
　　○壬寅初南京工部奏南京宫阙端门承天门倾圯宜修有旨令钦天监择日兴工已而都察院左都御史王廷相言例不宜修请罢之  上曰南京宫阙  祖宗旧地今承端二门倾圯相应修理如何复有此说其查例具奏于是廷相覆言岁月旷远未有事例止据传闻之言  上曰既无例仍令修理礼部尚书夏言因言皇城宫殿  累朝以来不许修饰近日请臣往往奏欲葺理此不知  祖宗深意非所以守成法而定民志也  上乃已之命以后勿得整修着为令
　　○癸卯夺提督四夷馆太常寺卿刘栋俸三月以谢恩不到故也
　　○甲辰礼部请是定  宗庙雅乐言我朝  宗庙雅乐升歌舞籥声容盛美惟是原为同室之制统在  太庙  各庙既以时建则乐亦诚宜特设若夫原日乐章乃国初所作其所称扬止及  德  懿  熙  仁四祖今  四祖久祧旧章弗协我  太祖创业  太宗定鼎  列圣守成神功圣德当有颂声以对越在天是诚有待于今日者所据  各庙特享  太庙祫享大祫一应乐章宜命翰林院撰述取自  上裁及一体乐器舞并照  太庙原定规式如法成造庶大礼既定大乐亦成足昭盛典于无穷矣制可
　　○乙巳  上御文华殿亲试庶吉士以方今时务何为大论读五伦书有感诗命题
　　○丙午辽东巡抚吕经既得报还入广宁治装其中军都指挥袁璘者素謟事经拟扣诸军月草价为饰装具悍卒于蛮儿等狃辽阳前事鼓众倡乱先是有张孝儿者以积恶为经摘发系狱未遣蛮儿知其怨经乃先劫孝儿出狱率众持梃棓院门而执入经数之曰非尔汰我余丁徵猺银耶非尔夺我牧马田耶而复能虐使我筑墙种树终岁勤苦不遑耕织耶残毁发肤祼而置之卫狱取娼妇一人同桎梏之据守五门复入院聚诸公牒并经私箧纵火爇之延烧公署及儒学东庑一时俱烬遂破库劫旗纛分其党为四部鸣钟鼓竟日夜明日取经及璘囚首揭标环游五门间孝儿且行且批其颇窘辱备至随复系之狱遂胁管粮郎中李钦昊索经所减草价及冬衣布花旧额且给要赈济费库银几及万两复胁镇守太监王纯都督刘淮等各具奏言璘阿附经激变数经十一罪请逮京问理而乞遣故总兵郤永侍郎周述赴辽抚镇于是礼部侍郎黄宗明言前者辽阳之变固生于有激今重复苦役皆已改正矣嚣然而起复谁激之此于法不宜复宽贷新令新巡抚韩邦奇督兵压境扬威声罪取其首恶且邦奇恩威素着若假以便宜权使之悉心经画其事必办疏下兵部覆得旨竟从纯等请遣官校逮经而璘及各官有罪者下巡按御史逮问止韩邦奇毋行令吏部更推可以抚靖地方者乃以巡抚山西都御史任落巡抚辽东而改邦奇代落是时抚顺城备御指挥刘雄亦为其部卒王经等所囚雄以棓克歛怨经等见辽阳倡乱乃乘机夜纠众拥入其室尽掠其囊箧执雄与其子勋连颈及缚之寘诸空馆闭城门鸣钟鼓以惊众胁指挥董震等以激变闻御史曾铣檄定辽指挥胡承恩代雄谕众军掺守如故
　　○丁未升兵部右侍郎李廷相为本部左侍郎都察院右副都御史周金为兵部右侍郎翰林院侍读学士吴宪为太常寺卿管国子监祭酒事  升湖广巡察司副使崔桐为南京太仆寺少卿直隶徽州府知府王继礼为礼江按察司副使南京兵部郎中段续为四川按察司佥事
　　○戊申改进士赵贞吉李玑敖铣郭朴任瀛骆文盛尹台康太和沈瀚欧阳＜日奂＞王立道稽世臣彭凤郑一统胡汝霖林庭机高时黄廷用奚良辅汪集郭鎜沈良材陈东光王维祯张绪李秦何维柏卢宗哲全元立赵继本为庶吉士送翰林院读书升侍郎顾鼎臣礼部尚书兼翰林院学士仍掌詹事府事教习之
　　○庚戌改迁功臣姚广李牌位于大隆善寺祀典如故改大隆善寺方丈为僧录司时大兴隆寺火  上用御史诸演言及部议不复建寺并革各寺修斋俗事而广孝祀典并僧录司俱移置之
　　○辛亥  命太常寺少卿兼翰林院侍读谢丕兼翰林院侍读学士掌院事
　　○癸丑贵州金筑安抚司湖广忠路安抚司四川泥溪长官司各差通把族目赴京朝贡以过期给半赏
　　○甲寅授第一甲进士韩应龙翰林院修撰孙升吴山编修
　　○乙卯升南京光禄寺禄王学夔为都察院右副都御史抚治郧阳山东按察使刘夔为都察院左佥都御史巡抚保定兼提督紫荆关
　　○丁巳工科给事中潘九龄奉命查勘沿海失事因条奏海防事宜一严事例以惩怠玩言滨海贼舡流劫互相隐蔽及事发又不深究是以日益怠弛宜申明律令有犯者必重惩之如北边例一增烽堠以便瞭望言盘石卫极边要害其失山高处可以了远旧有废墩今宜修复戍守一支官钱以修墩堡言沿海墩堡甚多而修缮之费惟取之海道备倭赎锾每苦不给请得以有司无碍官钱助之一严控制以除海患言浙福二省海洋相接中间盗贼出没官军彼此推调宜令协力驱剿若或福贼入浙或浙民下海许各巡按互参其海道等官罪之兵部议覆诏如议
　　大明世宗肃皇帝实录卷一百七十四


大明世宗肃皇帝实录卷一百七十五
　　嘉靖十四年五月辛酉朔礼部左侍郎黄绾言臣往奉命勘大同事方下法司而刘源清等輙先奏辩以为臣欲文致其罪为逆党报讐继又自夸其功谓臣率意颠倒枉杀天下忠臣义士此何言哉臣初入城不顾利害擒其首恶王福胜等四十四人械系驱其党郭经等九十人出城以正典章今议者犹以臣为不尽法以此劾臣以此参臣又以此发策阴＜宀禹＞贬臣臣有章奏该科贴报或摘去要语或一字不贴及源清妄辩俱与全贴欲令传播以惑四方观听臣何足惜顾惟  圣德神功真足以系人心而彰告械者亦拥阏而不彰足可惜耳臣往谢恩＜锍-釒＞中乞敕该部特用表章风示四方垂之国史以为将来劝惩而该部竟以乡曲姻娅贿赂之私匿而不举乃至今日犹有此说况臣所用以擒首恶如纪振王功等虽升三级皆置之闲散祥董玺等至今不升夏鹗反以考察去无惑乎源清等之肆志也请从公据实早为会问因着其大略有五一曰明事机二曰明情罪三曰明职守四曰明毙端五曰明欺乱极言源清闇于事机贪功罔上之罪诏下所司议报
　　○癸亥增设  七庙乐官乐舞生  太宗庙陈设司乐一员举麾协律郎一员司香司乐一员读祝赞礼郎一员赞礼赞礼郎一员对引赞礼郎一员乐生七十二人文舞生武舞生各六十六人烧香六人执事七人  各庙并同  致仕都察院右都御史邹昊卒诏赐祭葬如例昊初姓马后复邹狭西宁夏人弘治己未进士除行选授监察御史升山东佥事以忤逆瑾降真定推官瑾败升四川佥事督兵剿蓝廖等贼于大哑山以功累升都察院右副御史巡抚四川达贼犯松潘昊击走之加俸一级又以讨平僰蛮普法恶反松潘端竹白等功升右都御史荫一子锦衣卫百户十四年坐天全土官高继恩等与芦山县民争地讎杀御史黎龙昊逮京下狱  今上登极释复职无何辞罢给驿归当时名臣杨一清胡世宁李承勋皆荐昊与伍文定陈九畴陈文沛等有才略可当大任而不为新贵用事者所喜咸见摈废论者以诸臣皆未尽其才  旌表浙江孝子龚昙等三人节妇周氏等十七人烈妇于氏等三人从巡按御史张子立奏也
　　○甲子荫南京光禄寺卿陈察子梦显为国子生  先是户科都给事中管怀理奏理盐法言欲通盐课须先处余盐欲处余盐必多减正价正盐贱则私贩自息私贩一则正盐自行请将正余盐各定价值俱令开边中纳正盐纳以引目下场关支余盐给以小票商自收买正盐一引许中余盐三四引或五六引务以尽收为止未尽则再添数倍即运司余盐银两亦不必解送太仓责令径解各边庶商灶俱利而国课可充诏下其事于各抚按运司议报时都御史马卿周金御史陈表陈缟等各议言余盐裁革不如收买为利官买不知商买为便解价不如开边为益照票不如开引可行或言引数宜与正额相等定价宜令南北适均严禁夹带以防阻坏严缴退引以杜影射或以为余盐不可过额引目不可增刷盐银不宜解边言人人殊至是户部覆言朝廷设立盐课正引各有常规余盐原无定数遏私贩以通官盐乃  祖宗立法之正假额课以处余盐实今日救毙之宜欲革余盐则商灶俱困而私贩必至于盛行倍收余盐则旱涝难齐而边引不免于壅滞夹带余盐律有明禁增刷则于  祖制有违中盐自有引目另立照票则与引目相背官为收鬻不若听商收买简易可行尽数开边窃恐天时人事不同将来难继臣请参酌众议除两浙河东听其照旧遵行外其两淮盐斤计每包以五百五十斤为率内二百八十五斤连包索为正引定价五钱二百六十五斤为余盐淮南定价六钱五分淮北定价五钱两浙每正盐一引连包索以二百五十五引为率定价银三钱五分余盐通融以百斤为一引嘉兴批验所银五钱杭州四钱五分绍兴四钱温州二钱长芦山东每包以四百三十斤为率内二百五斤为正引长芦定价二钱山东一钱五分二百二十五斤连包率为余盐长芦南掣盐所银三钱北所三钱三分山东三钱一分以上正盐俱开边报中两浙上纳本色长芦山东折色如豊年愿纳本色者听余盐不必开边仍旧纳银运司解部转发各边其甘肃险远止开浙浙二盐淮盐每减五分每引银四钱五分浙盐再减五分每引银三钱其余各边如开淮盐搭以长芦则不必更搭山东开浙盐搭以山东亦不必更搭长芦庶便于掣支以上正余盐斤各该巡盐御史榜示各商务遵定则其有夹带私盐隐射退引及买窝卖窝等毙严法重治总计各运司正盐岁可得银五十四万八千四百二十七两有奇余盐岁可得银六十一万八千三百七两有奇正盐既以开边余盐随引赴边上纳似亦可行但查余盐价银惟山东画一两淮长芦分别南北不同两浙杭嘉绍所在亦异又各该运司盐场美恶不齐行盐地方贵贱广狭不等若一概开边纳银商人各择便利将使下场余盐无人收买则灶户必有不均之怨且天时阴雨无常沙滩时有崩塌设煎晒不敷运行难以追并商人苦于守支正引耽延商灶两困宜行巡盐御史今后商人到场除正引该带余盐照数称掣外若余盐缺煎时难收买责令运司止将正盐称掣不必抑勒取盈如各场勤煎灶丁纳剩余盐商人收买不尽者悉听临时设法区处议入诏如议行已御史徐九皋言两淮旧值原以二百斤为率今误以每包为言计一岁所入少银一十四万宜改正行部覆从之
　　○乙丑  孝静毅皇后百日遣驸马都尉谢诏祭  康陵  端午节赐百官宴
　　○丙寅升河南右布政使边惠为南京光禄寺卿山西右参政陈讲为山东按察使  都察院右副都御史曹祥卒赐祭葬如例
　　○丁卯  孝宗敬皇帝忌辰  奉先殿致祭遣昌侯孙杲祭  泰陵  命前府掌印提督三千营遂安伯陈鏸兼提督团营襄城伯李全协理宣城伯卫錞提督神机营靖远伯王瑾掌左府事广宁伯刘泰佥书前府事豊城侯李熙佥书中府事  给事中邢如默以大同辽阳相继告变因言弭变之术急于慎用人足粮饷明赏罚三事往者镇蕃叫号副总兵时陈所击辽阳反侧都御史吕经所致今诸边抚镇傥犹有若人乎早为易置可也各镇兵马一经调拨所费不赀若临时处置噬脐无及今宜预计岁用之数奏请补给赏罚不明士心弛懈边臣功罪例应查勘者不少今宜严立限期以时勘报奏下兵部言边镇抚副参游守备等官之贤否宜行各总制及抚按官秉公察访据实开报以俟本部奏请更定至于查勘功次一节委宜亟处前岁狭西固原延宁官军上首功四百五十余级盖数十年来所未见者往年大同人心甫定疮痍未起然犹斩虏八十级可谓奇功俱覆勘迄今未报宜速明功罪以激人心户部言该镇军饷俱有年例定额委宜预发趁时籴买以备主客支用如有不足奏请处补诏从之
　　○己巳以大祭  方泽视性命武定侯郭勋代尚书张瓒秦金梁材侍郎霍韬轮视  先是郭勋既奏主事潘瑞杖死指挥李成下法司未报勋又奏逮问官郭春震乃连署在工诸臣姓名先封进而后会知时汪鋐亦＜锍-釒＞严查点慎出纳二事不会勋知且论查军语颇侵勋以此二人有隙相奏讦  上以大臣故置不问至是管工给事中田濡等上言大臣不和重伤国体非盛世事且郭勋妄作威福挟私求胜欺罔非一请照同僚不知例并革二臣提督工程各司原职另选忠直公平文武大臣二人代之  上曰勋鋐照旧提督务要协和秉公安静行事毋得自分彼此有负委任巡视科道亦宜用心纠察以称任使
　　○庚午  上躬诣  太庙请  太祖配位于  方泽  太祖高皇帝忌辰  奉先殿致祭
　　○辛未兵部以辽阳广宁旬日再变请遣大臣往勘诏可  命工部左侍郎林庭＜木昂＞兼左佥都御史以行既而都给事中鲁忭等言顷山海关守臣帖报广宁之乱诸军闻吕都御史取大书者＜锍-釒＞疑其事鼓钟集众叫嚣突入窘辱百端须发半拔体无完肤祼执械击游示通衢乃知王纯等＜锍-釒＞未可尽信且自大同以来平心反本论之抚镇苛刻之过军士骄悍之习国家姑息之久三者寔相因而成是故酷吏乱卒厥罪惟均夫孰辱抚臣残  天子命吏罪一焚毁公廨擅闭城门罪二欲易抚镇则执名以请要君废置罪三既执巡抚乃以状诉先发后闻罪四诡云转奏而不具姓名傲召无上罪五今不尽捕元恶明正其罪窃恐奸雄窃笑而乱贼接种也诏并王纯等行庭＜木昂＞勘报已庭＜木昂＞＜锍-釒＞三事以请一乞发旨意榜文以安人心令首事者候勘被胁者安生毋听鼓惑自取诛夷二催督抚臣赴任以安地方兼程赴镇毋候交代三边择司府官员以备委用兵部言请给榜文一节事在彼中难以悬断且罪有重轻必俟参详若遽从所请遥为轻重之说出给榜文揭挂二城则不惟是非诪张无以服反侧之心抑且议论先持适以掣勘官之肘宜行本官亲临面鞫提吊紧关人卷从公据实查照律例分别等第具招奏请奏请一应未尽事情悉听便宜处分庶于事体允当诏从之
　　○壬申  仁宗昭皇帝忌辰  奉先殿致祭遣驸马都尉京山侯崔元祭  献陵
　　○癸酉夏至  上大祭  地于  方泽先是阴雨连日及  驾出忽开霁天爽气清礼成  上手谕尚书夏言曰斋之一日已令卿示诸执事悉矣今夕凉爽若秋  皇祇歆享  皇祖来侑朕心喜悦恐日出而燠兹可即还宫不待明卿其传示诸执事知之言表贺礼成  上优诏报闻  以大祭  方泽勋卫张岳朱岳护卫不到下法司问  锦衣官校逮吕经者至广宁请军疑驾帖非誊黄是诈为天使谋脱经也复噪乱拥经并官校置广宁狱总镇等官谕以祸福乃出官校越二日御史曾锐遣人宣示诸军始出经付官校行于是锐乃劾诸军及总镇等官＜锍-釒＞下兵部议行侍郎林庭＜木昂＞亲诣广宁访捕前项逆卒首恶核状奏闻报可  追封平乡王厚燝故父镇国将军祐楸为平乡王生母夫人马氏为平乡王妃从王请也  升山丹守备指挥佥事冶珍为署都指挥佥事充分守庄浪左参将  兵部左侍郎蔡天祐卒赐祭葬如例天祐河南睢州人弘治十八年进士改庶吉士授吏科给事中升福建佥事历山西按察使时大同五堡兵变升都察院右佥都御史巡抚其地天祐驰入城宣布恩威剿除元恶地方以宁寻升兵部左侍郎未几被论回籍十二年以荐起用未至而疾＜锍-釒＞请告归至是卒于家天祐历任中外素有能声其在大同镇戢讹乱其才智亦有足称者
　　○辛巳荫户部尚书梁材子山为国子生以三载秩满也
　　○癸酉升礼部右侍郎黄宗明为本部左侍郎太常寺少卿兼翰林学士谢丕为礼部右侍郎  赐礼部右侍郎黄绾母鲍氏祭葬并赐其父黄俌祭一坛以纂修讲读劳也  刑部尚书聂贤三年考满以年七十五倒当致仕诏贤精力未衰仍留供职
  </div>
  <div class="pagination">
   <a href="明实录世宗实录_page365.html">
    上一页
   </a>
   <span>
    ...
   </span>
   <a href="明实录世宗实录_page361.html">
    361
   </a>
   <a href="明实录世宗实录_page362.html">
    362
   </a>
   <a href="明实录世宗实录_page363.html">
    363
   </a>
   <a href="明实录世宗实录_page364.html">
    364
   </a>
   <a href="明实录世宗实录_page365.html">
    365
   </a>
   <span class="current-page">
    366
   </span>
   <a href="明实录世宗实录_page367.html">
    367
   </a>
   <a href="明实录世宗实录_page368.html">
    368
   </a>
   <a href="明实录世宗实录_page369.html">
    369
   </a>
   <a href="明实录世宗实录_page370.html">
    370
   </a>
   <a href="明实录世宗实录_page371.html">
    371
   </a>
   <span>
    ...
   </span>
   <a href="明实录世宗实录_page367.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
