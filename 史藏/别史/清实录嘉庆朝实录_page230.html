<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 230 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 230 页/共 523 页</h1>
    <div class="content">大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十四　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。二月。癸酉朔。谕内阁、德楞泰等奏、官兵围剿瓦石坪叛匪、首夥全擒、尽数扑灭缘由一摺。览奏实深欣慰。此次陕省瓦石坪叛匪滋事。经官兵痛加歼戮。余匪二百余人、窜入巴山老林。藏匿延喘、薛大烈、杨遇春、祝廷彪、罗思举、张俊、苏勒芳阿、督兵五路进剿。擒获伪总帅伪元帅夥多名。计叛匪四十八人、全数歼获。并无一名漏网。所办可嘉。本日正值朕宫中祀神之期。午闲即据递到德楞泰等六百里捷报。吉事有祥。以手加额。特发去神糕一盘。赏给德楞泰、全保、方维甸、薛大烈、分尝。用昭渥眷。并赏给薛大烈白玉喜字搬指一个。黄辫大荷包一对。小荷包二个。除副将祝廷彪、罗思举、前已降旨加恩交部议叙外。薛大烈、杨遇春、均著加恩交部议叙。至游击张俊、剿捕叛匪随同出力。自应一体仰邀甄叙。但此次叛匪、是否有张俊所管营兵在内。有无激变情事。著德楞泰等查核明确。如该匪等起事、实与该游击无涉。亦并非其所辖。即应奏明候朕施恩。傥有该管营兵在内。则该游击此次奋勉出力。功罪亦可相抵。若竟系该游击激而生变。不惟不应加之奖励。并当示以惩创。德楞泰惟当秉公查询。据实具奏。以凭核办。至苏勒芳阿、虽亦随同带兵剿贼。但伊从前方柴关溃兵一案。尚未据德楞泰等查核明确。应俟定拟具奏到日、再降谕旨。所有此次打仗官兵。著德楞泰等查明、实在奋勇出力者。加恩赏给一月钱粮。其余随同出力者。赏给半月钱粮。至前次川省剿捕绥定叛匪一案。办理亦甚迅速。桂涵所带兵丁五十名、亦著加恩赏给一月钱粮。其余在事之团练乡勇。并著勒保查明、实在出力者。加恩赏给一月钱粮。随同出力者。赏给半月钱粮。以示鼓励。其阵亡四川新兵周金一名、陕西新兵张荣、马有贵、二名、俱著加等照外委例赐恤。至摺内称贼首韩金堂等见大兵云集、逃窜路穷、喊称饶命、弃械跪地等语。与川省绥定叛匪所供、设或官兵追剿紧急、可冀投首免罪之语。情词如出一辙。可见该匪等固孽由自作。亦总因宁陕叛匪滋事。德楞泰轻率受降。并未慑以军威。遂尔心存玩视。相率效尤。以致绥定、瓦石坪、倡乱匪徒。层见叠出。在德楞泰前此受降。系属一时冒昧。殊不思此等愚顽无知之徒。办理轻纵。即罔知儆惧。甚至焚毁民房。抢掠奸淫。无所不至。皆由从前率准投诚之故。若德楞泰彼时一意主剿。必能将叛匪全数殄除净尽。何至有绥定瓦石坪叛匪屡次滋扰之事。既不致戕害无数生命。且民人家室得免流离。妇女不遭淫辱。其所保全者转多矣。现在所获各犯。据德楞泰等摺内称、拟将首逆凌迟、贼目叛匪、及投往贼营游匪、尽行正法等语。所见甚是。自应如此办理。并著德楞泰勒保等、晓谕川陕各营新兵。嗣后务当安分守法。若有倡乱滋事者。国宪具在。即力竭投首。亦断难幸免诛戮。况新兵等既入伍食粮。均当为国家出力。自非心怀反侧。皆得共享昇平。朕一视同仁。伊等更无庸妄生疑虑。即如桂涵、罗思举、皆系由乡勇出身。因效力戎行。屡著劳绩。不次超擢。用至专阃大员。近日如罗贵亦系新兵因剿捕绥定叛匪出力。破格殊施。锡予勇号。仍加等擢用。至如此次阵亡之川陕新兵。亦俱加等赐恤。若自作不靖。即分别凌迟正法。不能稍为宽贷。盖急公效命。则仰沐恩施。蒙庥奕世。作奸犯科。则身遭诛殛。妻孥不保。祸福惟其自取耳。仍著德楞泰等严讯现获各犯。查明起事根由。该匪等此次并未戕害地方官吏。谅非激变。究竟因何起衅。务得确情据实具奏。　　

○又谕、值年旗都统等、以奉旨拨帑生息、赏添养育兵额。恭代八旗兵丁具奏谢恩。朕以八旗满洲蒙古生齿日繁。家计不无拮据。特沛恩纶。又拨生息帑银七十万两。令添养育兵额。以裕旗人生计。但国家经费有常。格外之恩、岂可屡施。该都统等俱有管教兵丁之责。当以国事为家事。视兵丁如子弟。实心训诲俾所属兵丁勤慎当差。节俭度日。切勿苟且因循。膜视公务。兵丁等嗣后益当感此殊恩。各以清语骑射为本。笃志练习。崇尚节俭。慎勿任意奢靡。妄冀屡邀旷典。父教其子。兄勉其弟。革奢侈之浇风。复敦庞之旧俗。以期家给人足。毋负朕谆谆告诫至意。　　

○又谕、本日据给事中王钟健奏、有湖北提塘送到参将王定远书信一封。拆看并无信札。内祇有转投成亲王红封一件。谨将原封呈奏。朕阅封内禀辞。系称原任总督百龄办事认真、今降级调用、求成亲王转奏等语。当命军机大臣询问成亲王、曾否认识王定远。据称并不记有王定远姓名。朕召见瑚图礼询及。据瑚图礼奏称、王定远系由武举出身。充兵部差官。捐纳参将。在楚省于营伍事务不甚谙习。才具亦属平常。复交兵部查明该参将系直隶人。其出身履历、与瑚图礼所奏相符。王定远并非武进士。亦未曾充当侍卫。无由与成亲王认识。辄敢擅通禀启。又不径递至成亲王府中。封交王钟健转投。及询之王钟健、又称与该参将素不识面。王定远形踪诡谲。实系不安本分之徒。至百龄获罪缘由。若伊居官别有劣迹。早加重谴。原因其咎止失察家人犯赃。是以仅予薄惩。旋加恩用至道员。封疆大吏。其黜陟用舍。朕权衡一秉至公。王定远以卑贱武弁。辄敢妄言国事。殊属狂谬。王定远著革职。交汪志伊、章煦、亲身提讯。伊因何擅写禀函。专欲投递成亲王。又因何封交素不识面之王钟健转递。令其据实供吐。毋任稍有隐饰。审明后即按例定拟具奏。寻奏、讯明王定远并无交接情事。应照上书不称本职而条陈事务诈妄者律、从重发往伊犁充当苦差。从之。　　

○甲戌。以举行仲春经筵。遣官告祭奉先殿。传心殿。上御文华殿经筵。直讲官英和、曹振镛、进讲论语修已以敬。讲毕。上宣御论曰、君临天下。莫先修己。修己斯能治人。其效捷如影响。修己之要在主敬。平时收摄身心。内省不疚。操持黾勉。慎独谨微。则天理常存。物欲远屏矣。为百官兆民之表率。必主一念之敬。纯而不杂。感而遂通。先成已而后成物。则事得其序。物得其和。从欲以治。庶绩咸熙。皆主敬基之也。夫庄以自持。群兴俨恪之心。举措合宜。咸服照临之彻。其身正不令而行。诚端本之极则也。德义可尊。作事可法。民孰不感化乎。惟自勉寸心。常持诚敬。希古圣之心传。作君师之标准。则上行下效。唯反求诸已耳。若不能自正身心。则表仪不端。焉能率下。未有已不正而能正人者也。人君一身上承天命。下系民生。一念不谨。或贻四海之忧。一事偶疏。恐致无穷之患。曷其奈何弗敬。吁、可畏也。直讲官扎郎阿、刘镮之、进讲书经君子所其无逸。讲毕。上宣御论曰、尚书为人君之大经大法。而无逸一篇。又为全书之纲领也。每诵其书。沉潜玩味。意深远而旨精微。洵立纲陈纪之准式也。盖人君居九重。处富贵。鲜衣美食好逸厌劳。祇知一身之饱暖。不恤庶民之饥寒。驯至惑心志、坏政事。皆由怠也。苟能朝乾夕惕。旰食宵衣。以已饥已溺为怀。存同胞物与之念。凡出处语默、动静作息之闲。莫不祗严天命。顾畏民碞。兢兢业业。以无逸为所。则孰不从风向化。敢图暇豫乎。宥密于万几。而不敢有一事之忽。危凛于一心。而不敢一念之偷。民生在勤。勤则不匮。小民尚不可怠惰。况人君任大责重一日万几。舍勤奚能求治哉。持此不敢暇逸之心。勤劳庶政。不令丛脞。斯真知小民之艰难。永享天心之眷顾。诚万世君道之极也。礼成。上幸文渊阁。赐讲官及听讲诸臣茶。复赐宴于本仁殿。　　

○谕军机大臣等、安徽寿州民人张伦、李赓堂、李小八孜、三命中毒身死一案。前因屡控屡翻。交初彭龄审讯。节据初彭龄奏到、缘系张大有先与弟妇胡氏通奸、后因胡氏复与张伦通奸、经李赓堂李小八孜撞破宣扬、张大有起意谋毒灭口、致死三命等语。曾于正月二十二日降旨初彭龄、如果审讯明确。则张大有情罪甚重。应一面将全案定拟奏闻。一面将该犯即行正法。续据初彭龄定拟全案奏闻。将张大有问拟斩决。昨经交部核覆。于正月三十日降旨将该犯正法。该部已即日行文知照。本日复据都察院奏、张胡氏之兄胡兆信、现又来京具呈翻控以该氏并无通奸情事。其李小八孜等三命、实系烘板中毒身死。此案初彭龄所审各情。案据颇为确凿。但胡兆信既来翻控若不再加研究。令胡兆信与张大有面行质对。尚不足以服其心。现已钦派大员前来安省覆讯此案。所有张大有一犯、著暂缓正法。以便钦差到时提同质讯。俾案无疑窦。初彭龄接奉此旨。惟当将该犯牢固监禁听候提质。若钦差未到之前任禁卒人等稍有疏虞致令自戕身死。转似有意致死灭口。难成信谳则惟初彭龄是问。将此谕令知之。　　

○命吏部左侍郎玉麟、刑部左侍郎韩崶、驰往安徽审案。　　

○移福建凤山县城于旧县兴隆里。从将军赛冲阿请也。　　

○乙亥。遣官祭文昌帝君庙。　　

○以故辅国公绵佐子奕资、袭爵。　　

○上以祭社稷坛。自是日始。斋戒三日。　　

○丙子。命都察院左都御史周廷栋、奉宸苑卿广兴、驰往河南审案。　　

○以翰林院侍读学士李宗瀚、署日讲起居注官。　　

○丁丑。祭先师孔子遣荣郡王绵亿行礼谕内阁、乾清宫西暖阁内安设书格。恭贮五朝实录圣训。排次充盈。兹纂缮皇考高宗纯皇帝实录圣训。将届告成诹吉受书敬惟皇考临御寰宇六十年。训政三年。久道化成。功文巍焕。载之＜闲＞册。篇帙尤繁。理应依次排贮。因念乾清宫东暖阁内。亦安设书格。与西暖阁规制相同。东暖阁位次居尊。自应恭奉五朝实录圣训。先期移贮东暖阁。俟受书日、再恭奉高宗纯皇帝实录圣训。安庋西暖阁。于叙次益昭允协。著钦天监即撰择吉日时具奏。候朕＜闲＞派亲王大臣敬谨移贮。　　

○谕军机大臣等、阿林保奏、蔡逆匪船、因沿海断绝接济、奔窜入粤、现催舟师过境会剿一摺。蔡逆匪船、因闽省舟师追剿紧急。水米火药一无接济。乘闲窜往粤省。希图远扬延喘。其势穷蹙已极。但闽粤洋匪同一劫盗。安知不声息暗通。同恶相济。现在粤洋盗首、如郑一、乌石二等著名巨憝。尚在稽诛。设蔡逆匪船入粤后。该逆等容留合夥。岂不又增其羽翼。此时阿林保已咨令李长庚赶过粤洋。蹑踪追剿。第念粤省海洋沙线。李长庚未能谙习。且恐闽省所造同安梭船、带入粤洋、驾驶不能应手于事转属无益。吴熊光或于粤省多备米艇。俟李长庚带兵到粤时。令其酌量换驾。俾资缉捕。尤为得力。总之蔡逆既入粤洋。则粤省舟师即应上紧迎剿。此事责成吴熊光、督饬钱梦虎、孙全谋、统领舟师。探踪迎击。与李长庚收两面夹攻之效。断不可令其与粤省盗匪合夥。此为最要。将此谕令知之。　　

○以故辅国公弘＜曰融＞孙绵护袭爵。。　　

○以正黄旗满洲副都统伊冲阿、为盛京兵部侍郎。调镶红旗蒙古副都统裕兴、为正黄旗满洲副都统。以内阁学士哈宁阿、兼镶红旗蒙古副都统。　　

○以湖南常德协副将蒋观涛、为云南昭通镇总兵官。　　

○遣贝勒绵勤、带领侍卫十员、往奠故盛京兵部侍郎公丰绅济伦、茶酒予祭葬如例。　　

○戊寅祭大社大稷。上亲诣行礼。　　

○谕内阁、玉庆奏、确查弁兵越级戴用官顶缘由一摺。据称检查新疆档案、并部颁则例、回疆并无比照军营弁兵加等戴顶之例、亦无从前赏给弁兵加等戴顶之案、祇查有乾隆五十六年德勒克扎布任内起、以及历任大臣指放金顶随营外委各堂印执照、至守备姜大凌从前所用四品顶带、系明兴当堂分付、以回疆有加等顶带之旧规、与外委周廷弼一同受赏、并无劳绩、亦无贿嘱情事等语。官员顶带。名器攸关。岂容稍有僭越。闻新疆相沿陋习。文职部员及笔帖式等、顶带俱僭越二级。营员备弁以下、顶带俱僭越一级。以及兵弁书吏、皆有僭用顶带之事。并未见诸例文。当日曾否奏明奉有特谕。事隔多年。均无可考。此在新疆甫经平定之时。或因弹压外藩。藉肃观瞻。尚属一时权宜。今新疆久隶版图。与内地无异。中外大小官员、其品级皆有定制。岂可不明示等威。以彰画一。乃历任新疆办事大臣、均沿该处旧习。任听官员弁兵人等僭用顶带实属非是著传谕各路新疆办事大臣、除将现在官员弁兵等所用越级顶带革除外此后不准再有越级戴用。其未经年满书吏。亦毋许擅给顶带。外委不得例外增添。违者著照违制例加倍惩处。再向来派往新疆守卡各员因侍卫章京人少。往往即派拜唐阿前往。该拜唐阿到彼后。皆戴用蓝翎侍卫顶带。及年满回京。仍将翎顶彻去。似此翎顶忽戴忽彻。亦不成事。且近于虚伪。非所以崇尚实政。嗣后新疆管卡各员。均著由侍卫章京派往。如侍卫等一时乏人。著即在拜唐阿内择其人才出色者。拟定正陪带领引见挑补蓝翎侍卫额缺。再行派往。至此事明兴、德勒克扎布、二员、前于玉庆初次查奏到日、传到军机处询问之时。据明兴称守备姜大凌、外委周廷弼、均未给与越级顶带、德勒克扎布亦称事隔多年、不能记忆清楚等语。今据玉庆讯明姜大凌周廷弼越级顶带、系明兴当堂分付。伊二人所供皆同。而该处给发虚顶执照、起自乾隆五十六年德勒克扎布任内。明兴德勒克扎布给与弁兵等越级顶带。犹系因循陋习。咎尚可宽。惟于传旨询问之时。并不据实登答。伊二人皆曾任大员。饰辞卸过。不可不示以惩处。明兴、德勒克扎布均著革去笔帖式。发往热河充当马甲。交与庆杰严行管束差委。　　

○己卯。上至吉安所婉贵太妃金棺前奠酒。　　

○孝淑皇后忌辰。命皇次子炅宁祭陵寝。　　

○谕内阁、都察院奏四川巴县监生刘恪、以谋命夺产等情具控、请旨饬交总督勒保审办一摺。详阅所控情节。此案先经勒保具题、以刘恪之子刘仁沛、同弟刘仁浩、在田收割。与刘大模地界相连。刘大模酒后路过。心疑刘仁沛等偷割伊谷。致相争闹刘仁沛等将刘大模揿按捆缚欲殴。刘仁源瞥见伊父被捆情急。点放携带铁铳。希图吓退。致伤刘仁沛殒命。刘仁沛系刘仁源小功服兄。将刘仁源依律问拟斩决。刑部核议题覆。业经降旨、以刘仁源救父情切。适伤刘仁沛身死。并无必欲致死之心。从宽改为斩候。今据刘恪所控伊子刘仁沛受伤毙命缘由。则系刘大模等谋产不遂。执持鸟枪木棒。向刘仁沛等打闹点放毙命。并称枪伤三十二铁子透内。棒伤右耳门。两目突出。又称地棍伍廷＜闲＞有通盗济匪之事。与该督原题误伤身死起衅根由、迥不相同。是否因痛子情迫。砌词捏控。抑系冤抑莫伸。必当秉公确审。以折服其心。现在勒保驻劄绥定。尚未回赴城都。所有刘恪控案。著交部特清额亲提案内人证、严审定拟具奏。至近日各省民人来京控诉者、殆无虚日。其中原不无刁健之徒、捏词耸听。冀图倾陷。然伊等长途跋涉。远至京师。自必有迫于不得已之苦情。若地方官秉公研审。不稍回护。小民冤抑得伸。岂肯远涉控诉。试思各省设立督抚司道府州县等官。于民闲词讼、果能持平听断。据情申理。何至蓦越来京渎控。自系因钦差审断、较外省平允。是以纷至沓来。总由地方大吏不能认真核办。一味养尊处优。遇有控诉案件。辄委属吏经理。督抚等即无受贿偏听庇纵情事。但于属员审办之日、不复留意详核。以致冤抑者多。动须钦差前往讯办。如此、则各省安用设官分职为耶。况各省控案。发交该省督抚审讯。多系仍照原审核奏。一经＜闲＞派钦差按鞫。则虚诬反坐者固所时有。而审讯得实之案、亦不一而足。可见各该督抚或因规避处分。或因袒护属员。谳案多未允协。致令驿使频烦。自问能无愧于心乎。特清额前次办理都尔嘉一案。尚属认真。今特交伊亲提此案审讯。即与钦差无异。傥刘恪所控属实。伊固不可因勒保系原审之人。现在同官意存瞻顾。亦不可因从前曾经奉有加恩改为斩候之旨。稍涉拘泥。惟当据实核办。以成信谳。若所控全属子虚。则刘恪砌词妄诉。必应加倍治罪。以惩刁风。傥经此次审办后。尚有不实不尽、偏袒枉纵之处。一经翻案。则特清额不能辞咎矣。　　

○又谕、据顺天府衙门奏、拏获包揽水工虐使贫民之棍徒宋义忠等、请旨究办一摺。此事朕从前即有所闻。曾经饬谕查拏。兹拏获包揽棍徒。并验取被虐工人伤痕属实。地方官私设班馆。擅用非刑。酷虐民命。尚例应严禁。今宋义忠等以乡曲平民。敢于附近京城地方、私置锅伙住房。安设棘墙。圈禁工人。毒殴陵虐。致有伤残。实属顽忍不法。著交刑部提犯严审定拟具奏。其锅伙房屋棘墙。著顺天府饬知地方官、即行拆毁。嗣后并著地方文武官员留心查访。如有似此设立窝局酷虐贫民者。即报明严拏。按律究治。　　

○谕军机大臣等、钱梦虎覆奏朱批密谕一摺。所论是。已于摺内批示矣。海洋盗匪劫掠商船。并不始于近日。总由捕务懈弛。遂致匪船日多。此时欲翦除巨憝。绥靖海疆。惟在文武和衷。认真办理。方有成效。乃近日文武往往互诿卸。未能各尽其责。在文员则以为造有船只。足供缉捕。而舟师出洋。海湾泊港汊。藉守候风信为词。实则心存畏避。退缩不前。在武员则以为终朝在洋冲风冒险。而岸上接济不能断绝。以致剿捕难于得手。不知地方文武果能同心合力。认真捕缉。断无盗风不戢之理。即如闽省三沙各洋面舟师穷力追剿。而各口岸水米火药、俱已继绝。蔡逆随向粤洋奔窜。此即该省认真办理之明效大验也。吴熊光等先后奏到情形。皆以吴川之广渊湾、遂溪之东海、为盗匪藏匿之所。其入港处有狮子球、激沙、二门。应行堵塞。使贼船无从驶入。再行建筑炮台。以资防守。该督等既体勘地势形胜。应即实心办理。其应造船只。均须赶紧备造以资驾驶。毋得徒托空言。有名无实。总之武将当以出洋缉捕为己任。不可稍有怯懦。其岸匪接济盗船之敝□大。应责成地方官实力稽查。严行断绝。俾盗匪无以为生。水师剿捕自易为力。吴熊光、孙玉庭、钱梦虎等、或身任封圻。或职司专阃。惟当并力一心。妥协办理。以期绥靖海疆。无负朕委任训诫至意。将此谕令知之。　　

○庚辰。上御乾清门听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、本年京察届期。吏部开列在京各部院大臣、及各省督抚名单进呈。请旨甄别。大学士向不开列。第念大学士庆桂、董诰、参赞纶扉。襄理枢务。恪勤供职。夙夜匪懈。禄康、费淳、虽甫经补授大学士。但平日办理部务均属勤慎。俱著加恩交部议叙。协办大学士刑部尚书长麟、办理刑名。综核详慎协办大学士户部尚书戴衢亨、经理度支。兼军机处行走。勤慎出力。兵部尚书明亮、系旧有劳绩之人。近年办理部务。亦均小心无误。户部侍郎托津、在军机处行走。供职勤慎。均著加恩交部议叙。都察院副都御史诚存、自擢置宪台。毫无建白。且年已衰老。著即以原品休致。余均著照旧供职。四川总督勒保、在外更事有年。勤能谙练。闽浙总督阿林保、虽补放总督未久。但到闽后、于海洋捕务能认真督办。使洋匪接济断绝。势极穷蹙。洵属勤勉。均著加恩交部议叙。余俱著照旧供职。　　

○以太仆寺卿额勒布、为大理寺卿。詹事府少詹事书明阿、为詹事。　　

○辛巳。遣官祭关帝庙。　　

○谕内阁、八旗满洲都统等会奏、议覆御史英纶条奏八旗增添护军、并请将巡捕营守备千把等缺、分拨旗员升补、及赓音奏筹禁旗人借用重债一摺。著依议行。朕日理万几。群生在宥。凡恩施下逮可见施行之事。在廷大臣、以及科道等官、果有真知灼见、足以推广补裨之处。原当随时启沃。密行陈奏。以备采择。而不居其功盖惟辟作福。惟辟作威。古今通义。周书君陈篇所云嘉谋嘉猷入告我后于内。乃顺之于外。曰惟我后之德。即谓此也。若不顾事理之可行与否。辄以建白自鸣。致令外闲传说纷纷。以朝廷布德行惠之大政。几视为沽名市恩之举。臣工等本不应如此居心。况事又窒碍难行。尤不得以空言而邀虚誉。即如英纶所奏八旗增添护军一节。此次恩赏入旗生息银两。现据该都统等议添养育兵四千余名。若如该御史所奏、祇添护军八百名。及养育兵一千三百名。为数几至减半。是恩赉转觉偏枯。至该御史以添设养育兵、恐启以少报多之敝□大。或数年后生齿益繁。视为常例。又思增添。势必无所底止。但添设护军、在不肖者宁不可营私舞敝□大。数年以后生齿益繁。又能保其不复思添设护军耶。况既添护军、即须增设护军校。尤为营制攸关。其所请以银抵米之说。无论所定米价抵折不敷。即同系护军。一体当差。或支本色。或给折色。事属两歧。设遇缺出。将如何分别挑补。紊乱旧章。毫无裨益。所奏断不可行。至巡捕五营守备等官。各有额缺。朕于满汉臣仆一视同仁。满员多占一缺。即汉员少得一缺。若以生齿繁多而论。则汉人更多于旗人。殊不足以昭平允。至赓音系台谏之长。常时召见。遇有应奏事件。自当造膝而陈。何必形诸＜闲＞牍。其所称清理旗人私债一事。不特琐屑纷繁。不成政体。且有无缓急。人情之所常有。在借贷时本属两造出于情愿。若旗人所欠私债、果有违例举放盘剥重利情事。则例有明条。原可自行首告。傥所欠之债并非违例盘剥。则自当按数归还。此时若官为经理。不予清偿。亦非情理之平。况目前即将旗人私债经官断结。设旗人不知撙节。将来一遇窘迫之时。必致无可称贷。此事总在该都统等饬属勤加教导。使旗人等咸知制节谨度。力返朴淳。如有违例放帐扣取钱粮、并长短印子钱文、及串通领催典卖钱粮者。著八旗及步军统领衙门、申明旧例。出示谕禁。仍随时访拏惩办。以期奸侩敛迹。而旗人生计自可日臻充裕。方不负朕教养成全至意。不在多设苛禁也。所有此二摺碍难施行之处。并著通谕知之。　　

○又谕、据勒保奏、查讯川北官兵在方柴关打仗情形、特参带兵镇将各员、请旨惩处一摺。上年官兵在方柴关剿捕叛匪时。川陕两省各营兵丁自告奋勇。在前敌先进者、共一千余人。歼擒贼匪多名。迨众贼败窜。官兵分路追蹑。内兵丁三百余人、先至近贼山梁。突遇伏贼。叛匪恃众抗拒。官兵众寡不敌。闲有伤亡。始行退下。且自寅刻进兵。至申酉时收队。实已转战竟日。当时打仗情形。系属先胜后败。并非遇贼即行溃散。惟是官兵临阵击贼。克敌致果。一有败衄。即应治以应得之罪。勒保请将带兵镇将分别惩处。声明是日在事兵丁、因各营合队同行、又值雾雨迷漫、其退走先后、事后难以指实等语。川北兵丁、彼时与陕甘兵丁合为一处。先进后退。当时既不能辨认。此时调集质讯。两省互相诿过。又无确证。若情罪稍有不实。转不足以服伊等之心。且此后绥定瓦石坪两次扫除叛匪。川北兵丁均各从征得胜。其功过亦尚足相抵。所有方柴关打仗退后之川北兵丁。著加恩免其查办。至田朝贵等统率师徒。不能整队御敌。咎实难辞。总兵田朝贵、著革去提督衔、及巴图鲁名号。加恩留川北镇总兵。仍带革职留任。其失察达州营叛匪滋事之案。前经部臣议以降二级调用。奏上时谕令俟此案查明。一并核办。田朝贵、著再降三级留任。游击刘元明、著降为都司。留于川省补用。把总高耀、著降为外委。以示惩儆。勒保节制全省官兵。自请议处。固属咎所应得。但勒保未身临行阵。此次办理妥定叛匪。尚属迅速。功过相抵。著加恩宽免。此案官员兵丁。均系朕格外施恩。嗣后有管辖营伍之责者。惟当申明军纪。平时训练士卒。务令步伐整齐。有勇知方。为国家效干城之用。朕整饬戎行。原情执法。必持其平。勿谓宽典可以幸邀也。　　

○谕军机大臣等、贡楚克扎布奏、官兵查拏抢劫进贡堪布及青海蒙古之贼番、并夺回牲畜各缘由一摺。向来野番等有抢劫蒙古之案。一经官兵缉捕。即相率窜逃。此次千总杜尚贤等踹探。见有贼番多人。向前擒拏。该贼番竟敢有抗拒之势。实属愍不畏法。且官兵伤贼番数名。而官兵受伤者亦有五名。是临时互有杀伤。亦不足以示威。保无启贼番藐视之心。贡楚克扎布当酌量遴添兵力。扼要堵截。俾知震慑。一面派员剀切晓谕利害。务令将正贼真赃献出。以期肃清边界。至该蒙古懦弱性成。既不克自振作。勉思保卫。遇贼番抢劫牲畜。均系官兵代为查拏。乃复将被劫数目以少报多。希图豫为多得牲畜地步。尤属可鄙。试思贼番等抢去牲畜。沿途宰食及倒毙者、自所不免。安能一无短少。官兵为之缉捕奋回。已属天朝格外恩施。岂有因原数不足再行垫偿之理。况此次官兵等缉捕出力。至有受伤。而该蒙古并未派有一兵随同协捕。竟若置身事外。似此不知轻重。将来设再遇贼番抢劫之案。官兵当置之不顾。并当将西宁办事大臣裁彻。看尔等如何自为捍卫耶。著贡楚克扎布将此剀切晓谕。俾该蒙古渐知奋勉自强。且可杜其无厌之求。至此次千总杜尚贤、追缉贼番。夺回牲畜几三千匹。尚属出力。著加恩遇有守备缺出、即行升补。其受伤兵丁马成喜、张杰、马天良、吕伦吉、张学功等五名、著查明受伤轻重。分别酌赏。其有因伤身故者。并著照伤亡例分别赐恤。将此谕令知之。　　

○赏二等侍卫萨炳阿、头等侍卫。为古城领队大臣。　　

○壬午。上诣大高殿行礼。　　

○幸圆明园。　　

○癸未。孝康章皇后忌辰。遣官祭孝陵。　　

○谕内阁、初彭龄奏、寿州三命重案、审有请托情敝□大、据实参奏一摺。寿州武举张大勋家毒毙三命一案。先于嘉庆九年、经总督陈大文委淮徐道鳌图等驰往查办。即讯出因奸谋毒情形。当交与安省臬司鄂云布、杨頀、研究。彼时各犯证到案之后。悉如前供。并无异词。迨后因讼师刘儒恒具呈控告。复有旨特交铁保审办。铁保委江宁藩司康基田等覆审数次。亦如安省所审。并未改供。因康基田有河工要务。经铁保调往清江。改发新任臬司遇昌、率同苏州府周锷等审办。此案一到苏州。经周锷等讯问。遂即全行翻供。捏为蛇毒烘板情节。支离谬妄。全案子虚。现经初彭龄审明、此案实系张大勋胞兄张大有、因奸起意谋毒致毙。证据确凿。本日复据奏到、提讯苏州原验仵作王凤等四人、均称原验实系中毒、其原卷内口供辨别中毒服毒一段、伊等并无此语、亦未画供、系属周锷向其教供、随又根究出案内有名之贡生孙克伟、其胞兄孙克俊、素与周锷在京相好、又孙克伟亦与长洲县知县赵堂认识、上年到苏托情等语。周锷等以承审委员。审办此等重大命案。辄敢听受请托。颠倒狱情。甚至向仵作教供。希图翻案。实出情理之外。殊为可恨。必有受贿情敝□大。自应彻底根究。以儆官邪。此案初彭龄奏到定拟之后。又据都察院奏有胡兆信来京翻控。是以续派侍郎玉麟、韩崶、前往覆讯。并有旨将案犯张大有暂缓处决。以凭质讯。该侍郎等在途接奉此旨。著迅速行走。并著该部行文沿途。将胡兆信赶紧解往备质。玉麟等于到彼覆讯之后。如别无疑窦。即著一面奏闻。一面将张大有正法。其知府周锷、知县赵堂、万承纪、均先著革职锁拏。并交玉麟、韩崶、会同初彭龄严加审讯。究竟有无得赃入己情节。即加之刑讯。亦无足惜。其候选道员孙克俊、并著革职。交顺天府五城查拏解往归案刑讯。所有此次来京翻告之胡兆信、并著玉麟等究明系何人教唆来京。是否亦系周锷等所为。即确实讯明。一并具奏。至此案固系周锷等颠倒案情。朦混上司。何以臬司遇昌肯即照依详转。毫无指驳。恐遇昌亦不免有受托等情。并著玉麟等详细研究。不可稍有瞻徇。如遇昌委被朦混。亦当将周锷等如何朦混该司之处。讯问明确。将该司严参议处。如讯有受托情事。即著将遇昌传旨解任。再行研鞫。铁保于遇昌详到后。率即照拟完结。并将周锷等保奏。亦属谬误。并著定案时一并参奏。初彭龄于此案悉心推鞫。秉公查办。俾冤狱平反。得成信谳。实属可嘉。不负委任。著加恩交部议叙。　　

○又谕、初彭龄奏、据怀远、怀宁、建德、霍邱四县士民、先后吁恳、代参令沙琛缴银赎罪、初彭龄细访该参令所莅各邑、均著有循声、应否准予赎罪、据情奏闻一摺。沙琛前因署霍邱县任内。于逆伦重案未能审出实情。问以军台效力。本罪所应得。兹初彭龄奏怀远等四县士民、均呈恳捐银代赎。可见该参令所到之处。俱有惠政及民。故获罪后犹欲代为赎罪。但其平日居官既好。此次获罪之由。祇系承审不实。尚非私罪。竟可免其纳锾。所有该士民等情愿措缴银两。如尚未交纳、即谕令停止。若已完缴、著即行发还。所有参令沙琛、著加恩免其发往军台效力。伊双亲俱已年老。著该抚即饬令回籍侍养。以示朕孝治推恩至意。　　

○甲申。遣官祭先医之神。　　

○谕内阁、求治以勤政为本。朕亲政以来。钦遵皇考高宗纯皇帝圣训。宵旰励精。兢兢业业。不敢一事怠缓。不敢一念自宽。以是日理万几。尚无丛脞。即在京大小臣工。经朕时时训谕。亦尚能仰体朕心。于一切事务、不致迟玩积压。朕犹恐日久玩愒。提撕警觉。弗懈益虔。曾亲制勤政殿记。勤政箴。以之自勖。兼勖励臣下。曾经颁发各省大吏。一体凛遵。乃外省习气。督抚等养尊处优。不思勤以率属。其初到任时、亦往往以清理积案为言。迨在任既久。仍复狃于积习。相率效尤。所谓纸上谈兵。何益于事。以致属员等罔知儆惕。任意废弛。于地方事件毫不介意。案件积压。狱讼滋繁。小民等冤屈莫伸。讦告愈炽。是以赴京控案、近更累累阘茸因循。莫此为甚。即如本日金光悌奏到、该抚到江西后。巡抚衙门未结词讼、即有六百九十五起。藩司衙门未结者有二百六十八起。臬司衙门未结者、有五百八十二起。盐道各巡道未结者、有六十五起。试思省城附近。已有一千六百余起未结之案。则其余府厅州县未结词讼。当有若干。殆不下万余起。似此案不结。拖累日多。无怪小民等冤案莫伸。而健讼刁翻伎俩、抑且因此滋长也。巡抚两司大员、受朕委任。今吏治疲玩若此。不可不示以惩儆。该省巡抚内。除景安、温承惠、张师诚等、或未经到任、或到任未久、无庸交议外。秦承恩在该省巡抚任内最久。先福久任藩司。又屡护巡抚。此等积案繁多。伊二人无可辞咎。均著交部议处。其臬司任内。系属何人最久。积案最多。并著金光悌查明奏闻。一并议处。所有江西省积案。著即照金光悌所请、在于省城设立总局。督同藩臬两司遴派明干委员、赶紧清查、分别核办。勒限完结。无再逾缓。其另片所称、向来学政衙门发审事件、各属因无所稽察均各任意延搁等语。亦系实在情敝□大。并著照该抚所请、凡有在学政衙门控告事件。一面批发。一面咨会督抚衙门。仍令该府厅州县等、于奉到批词、及审结后。随时详报院司。认真查核。至江西一省如此。其余各省情形大率相同。各督抚屡经朕训诫谆谆。岂得仍前泄泄。著各将自理及批发词讼、一一清厘审结。不许再有积压。每督抚莅任伊始。即将该省未结之案。通行详细查明。究有若干起。一面设法赶办。及早清厘。据实具奏。以便酌核办理。但该督抚等又不可因江西省现因查出积案太多。各罹处分。遂不核实奏明。以多报少。更蹈欺饰重咎。将此通谕知之。　　

○乙酉。春分。朝日于东郊。遣和郡王绵偱、行礼。　　

○调正白旗蒙古副都统丰绅殷德、为镶蓝旗满洲副都统。以散秩大臣花沙布、为正白旗蒙古副都统。　　

○予故镶蓝旗满洲副都统珠尔杭阿、祭葬加等。并赏其长子布彦泰、蓝翎侍卫。　　

○丙戌。命于黑龙潭觉生寺设坛祈雨。　　

○遣官祭昭忠祠。　　

○谕内阁、朕恭阅皇考高宗纯皇帝圣训。乾隆十八年钦奉谕旨、严禁朝臣与诸王交接往来。申明世宗宪皇帝成训。令诸臣远嫌自重。仰见我皇考整饬纲纪。杜渐防微至意。近年以来。诸王均各谨守法度。朕亦未闻在朝臣工有与诸王交往者。惟是法制禁令。恐习久相忘。允宜再加申儆。诸王派衍天潢。世膺封爵。安富尊荣。此内有派管衙门职事者。大小臣工、或与同事。或隶所属。自不能不因公接见。在官言官。外此则阖门自重。绝不干与外事。恪守典章。用克永承恩眷。岂非诸王之福乎。著交宗人府、将皇考高宗纯皇帝谕旨、及朕此旨、各录一通。传谕诸亲王郡王等。俾各谨凛遵循。服膺无斁。　　

○又谕、朕恭阅皇考高宗纯皇帝圣训。内载上谕、内务府嗣后挑选秀女。遇有皇太后皇后亲弟兄之女、亲姊妹之女、记名者。著户部奏闻彻去记名。至妃嫔等姊妹、亲弟兄之女、亲姊妹之女、有记名者。著内务府告知首领太监奏闻等因。钦此。仰见我皇考训谕详明。至为周备。前于嘉庆五年闲。曾经降旨、令自嫔以上亲姊妹、俱加恩不必备挑。其亲弟兄亲姊妹之女、则不在此例。办理尚未画一。自应恭绎圣训。酌定章程。嗣后皇后妃嫔之姊妹、及亲弟兄亲姊妹之女、于挑选秀女时。仍一并备挑。著户部内务府声明。另为一班。不必拘定年岁。作为各本旗头起带领。著为令。　　

</div>
    <div class="pagination">
<a href="清实录嘉庆朝实录_page229.html">上一页</a><span>...</span><a href="清实录嘉庆朝实录_page225.html">225</a><a href="清实录嘉庆朝实录_page226.html">226</a><a href="清实录嘉庆朝实录_page227.html">227</a><a href="清实录嘉庆朝实录_page228.html">228</a><a href="清实录嘉庆朝实录_page229.html">229</a><span class="current-page">230</span><a href="清实录嘉庆朝实录_page231.html">231</a><a href="清实录嘉庆朝实录_page232.html">232</a><a href="清实录嘉庆朝实录_page233.html">233</a><a href="清实录嘉庆朝实录_page234.html">234</a><a href="清实录嘉庆朝实录_page235.html">235</a><span>...</span><a href="清实录嘉庆朝实录_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
