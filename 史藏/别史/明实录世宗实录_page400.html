<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 400 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 400 页/共 518 页</h1>
    <div class="content">　　○祭大明于朝日坛遣翊国公郭勋行礼
　　○乙亥  上以边塞宁谧遣中官赍敕奖谕大学士夏言＜锍-釒＞言谢银曰览卿奏谢具悉劳谦至意  升兵科左给事中王继宗刑科左给事中韩威俱为都给事中礼科右给事中李秦户科右给事中朱宪章俱为左给事中兵科给事中余爌吏科给事中张良贵俱为右给事中继宗本科威工科秦爌俱吏科宪章户科良贵刑科
　　○丙子  恭仁康定景皇帝忌辰遣长宁伯周大经祭  陵寝  诏暂罢耕籍遣尚书李如圭祭先农之神  初尚书刘天和总督三边上言狭西沿边地广兵稀虏数侵掠居民惟时墩堡自卫然堡之工大难办墩之费省可为近年凉州永冒行之虏不能近诸令诸边氓各于所聚筑墩置火器为自守计事下兵部尚书张瓒等言修墩之利有四费小力易随在可办一也散居之民皆便趋避二也烽火遍于四境足慑虏心三也有水草处尽筑墩台如銕柱泉法则虏计穷蹙自当引去四也即宣大三关亦宜举行上从其言令如法修筑必图经久工完仍遣御史阅视
　　○戊寅  命故崇善伯王清子极为锦衣卫都指挥同知带俸清以外戚封故从例降授  承天府知府吴惺奏请纂修承天府志以俟采入一统志中及图上统德山形势  显陵规制下礼部议尚书严嵩等言禹贡并叙九州而尊统于帝都今日承天宜约为兴都一志其法则先兴都宫殿  陵寝诸典而后及有司所守其义则取诸禹贡以示有尊庶几近之其绝德山形势  显陵规制图列于志首更欲绘图揭之殿壁以便  皇上朝夕省览其所拟俱当但总裁分纂贵在得人今督工尚书顾璘文学素着足任笔削宜令兼督有司聘委文学官儒分纂璘为总理草成进览下内阁宥详恭请裁定然后刊布四方仍付史馆别议增入一统志中以成一代之典诏如议  是时各王府宗室以事越关诉于阙下者甚众虽所奏类寝不行而各宗利于道路需索求者不止  上乃诏礼部自今但私来者不问事轻重即发高墙禁住遂为例
　　○己卯祭历代帝王命翊国公郭勋行礼驸马邬景和尚书严嵩张瓒李如圭分献  升都察院右副都御史张珩为左副都御史右佥都御史胡守忠为右副都御史仍兼詹事府府丞
　　○壬午司钥库太监王满奏本库钱钞缺乏乞命各钞关俱收本色户部执奏钱钞改折银两官民两便且行之已久不可轻变即有不足但当发各关解至价银召商办纳务在足用而止其各府州县所逋户口食盐钱钞亦当严限徵解供用诏从之
　　○癸未从伊王訏淳清封其夫人井氏为次妃
　　○甲申册封德妃张氏是时妃有娠将就室  上先谕礼部尚书严嵩即今保祥妃氏无封难于文移其以二十七日命官告  庙发册乡会内阁亟计上之嵩会阁臣议  上方静理若御殿传制致词称贺恐劳  圣躬又妃方在祥谒告  内殿远涉车舆恐非所宜且  上既不御殿当从奉天门发节册妃具服迎送节册及谢恩行礼皆如故议入从之命翊国公郭勋祭告  内殿成国公朱希忠为正使持节大学士翟銮为副使捧册行礼诏勋等行礼发节册仍于奉天殿  礼部会试取中武举人林树声等三百名修理南京  奉先殿成  升浙江衢州府知府李遂为山东按察司副使贵州按察司佥事赵得祐为山东布政司右参议
　　○乙酉顺天府请进蚕母蚕种诏俱谷雨前十日进
　　○丙戌  昭圣恭安康惠慈寿皇后圣旦免命妇朝贺是日赐百官寿面如例
　　大明世宗肃皇帝实录卷之二百四十六


大明世宗肃皇帝实录卷之二百四十七
　　嘉靖二十年三月丁亥朔  孝肃皇后忌辰遣英国公张溶祭  裕陵
　　○戊子清明节遣定国公徐延德英国公张溶玉田伯蒋荣分祭  七陵西宁侯宋良臣祭  恭仁康定景皇帝陵寝  哀冲太子坟中官祭  恭让章皇后陵寝  宪庙废后吴氏坟安平伯方锐祭  孝洁皇后陵寝
　　○庚寅  慈孝献皇后禅祭命镇守湖广新宁伯谭纶行礼内府织造  大祀衮服皮弁服  遣医视大学士夏言疾寻遣中官赉赐羊酒等物  命守备永昌署都指挥佥事何堂充宁夏游击将军
　　○辛卯改荫故大学士顾鼎臣嫡孙国子生谦亨为尚宝司司丞仍以庶男履贞补荫国子生  给锦衣卫带俸指挥同知张刚带俸指挥佥事杜友房价刚德妃父友康妃兄也
　　○癸巳诏暂罢  皇后亲蚕命女官摄祭先蚕之神
　　○甲午礼部以  圣躬未豫拟殿试牍卷传胪谢恩等仪皆暂辍御殿执事等官阅卷毕即以应读试卷稍列第等封进钦定甲第名次御札发下次早如例于华盖殿拆卷填选黄榜捧出置奉天殿案上百官吉服侍班鸿胪官仍称制于丹陛上唱名传胪皆如常仪越四日鸿胪官先设表案于左顺门百官吉服是早引状元进士午门前五拜叩头礼毕状元捧表文授司礼监官捧入随至左顺门以表置于案状元等行一拜叩头礼毕司礼监官捧进诏可
　　○乙未升刑科都给事中马汝彰为狭西布政使司右参政山东按察司佥事崔三畏为狭西按察司副使山西按察司佥事郭时叙四川按察司佥事王应诏俱布政使司右参议时叙山西应诏贵州
　　○丙申升巡抚江西副都御史王暐为南京户部右侍郎  命抚治郧阳右佥都御史戴时宗回院协理未几巡按福建御史王瑛论劾时宗贪滥不法宜罢诏回籍听勘
　　○戊戌巡抚保定都御史刘隅勘奏完县养马余地三百九十九顷二十余亩不堪种收乞命徵银许之  以灾伤诏庐杨二府和滁二州所属州县备用马匹改徵折银淮安府所属州县灾伤尤甚尽改折色二年
　　○庚子  武宗毅皇帝忌辰  永孝殿行祭礼遣安仁伯王桓祭  康陵  以廷试天下贡士命少师兼太子太师吏部尚书华盖殿大学士夏言少保兼太子太傅礼部尚书武英殿大学士翟銮少保兼太子太保吏部许赞少保兼太子太保兵部尚书张瓒太子太保兵部尚书兼都察院左都御史掌院事王廷相户部尚书李如圭掌詹事府事礼部尚书兼翰林院学士温仁和刑部尚书钱如京太子少保工部尚书甘为霖太子宾客吏部左侍郎兼翰林院学士掌院事张邦奇礼部左侍郎掌通政使司事陈经大理寺牛天麟詹事府詹事兼翰林院学士陆堔翰林院学士张治翰林院侍读学士张衮充读卷官  翊国公郭勋等言国家求忠臣必于孝子之门切见抚宁侯朱岳父死未葬袭爵三年两出册封衣红纡紫恬无戚容今南宁伯毛良病故停柩在家伊次男重器即乞袭爵夫不能进孝于  岂能进忠于君乞下吏礼二部议今后公侯伯病故其子孙必殡葬事毕方许奏袭违者参问如律吏部尚书许赞等覆如勋等言  上是之命着为令重器岳沿习故常姑贳之  先是崇王载境奏请修理府第  上准给价工部尚书张润以崇府见有群牧所仪卫司其宫室例应自修乞停前命  上报有旨但令各府不许援例陈请
　　○辛丑策试天下贡士制曰朕为六经之道同归而礼乐之用为急自昔唐虞三代之治莫不由斯夫六经所陈固治天下之大经大法也而本之则在礼乐然则政刑末务果不足以为治欤抑各适其用而不能相通欤议者谓三代而上治出于一而礼乐达于天下后世则否然欤朕缵承  皇祖大统  列圣鸿绪践祚以来不遑他务首以人伦典礼是究是图盖勤心宵旰者十余年于兹而  郊社禘尝之义始克协于成其在邦国乡党之制不暇悉指乃若天子之事固不越此不知今日国家之礼亦有合于三代而上者欤我  太祖高皇帝开天肇纪之初即以礼乐为急盖尝徵贤分局以讲究切□麻月□□今载诸大明集礼者可孝也不知当时诸臣折衷损益果足以会其成而克副我  皇祖制作之意否欤抑犹有待于后欤夫复古礼乐以建中和之极朕之意也何一十年间教化未尽孚风俗未尽美灾害未尽殄生养未尽遂其故何欤孔子曰言而履之礼也行而乐之乐也力此二者南面而立是以天下太平然则斯言也将不足徵耶兹欲使礼乐刑政四达而不悖比隆于先王之盛将何修而可尔诸士学道有闻久矣宜详者于篇以对朕亲览焉钦哉  追给故南京刑部尚书潘蕃祭葬如例蕃浙江崇德县人成化二年进士除刑部主事累升南京兵刑二部侍郎总督两广右都御史以军功升左都御史南京刑部尚书五＜锍-釒＞乞骸骨驰驿归蕃先在两广时以忤逆瑾与尚书刘大夏俱谪戍瑾诛宥还正德十六年卒至是浙江巡按御史传凤翱为请恤典言蕃平生大节视大夏等今大夏既得蒙恩则蕃不宜独缺诏从之
　　○壬寅刑科给事中龙遂言致治之要有三一曰慎简补之义今考察之后诸司员缺例当铨补乞敕吏部慎办人材酌量繁简劳逸边腹远近从公奏补才材行卓异者＜锍-釒＞请超用二曰复久任之法州县正官尤宜久任而专责者臣愚以为宜复保举拣选之法仍照弘治初事例责其备荒积谷多少以为殿最不称者举主连坐称职者留以久任其六年九年奏绩上者超擢之日照常升用三曰遏举刺之滥近抚按举劾公当者固多而泛溢不实者亦不为少至有与部院考察科道会劾相谬戾者乞敕吏部会同都察院查各抚按开报属官贤否摘其失贫不公者指名参究降罚以为举刺缪滥之戒下吏部都察院详议谓所言慎简补者宜量为调停今有司常拣选在迩务择年力强盛者照缺填补其冲繁地方择人补除但久任保举之法似难复行今后有益地方官员代难其人者仍升秩加俸莅事抚绥举劾须明注某事备录实政以凭黜陟间有好恶狥情举劾失实者照例听部院指名参究诏如议行  户科给事中王嘉元奏光禄寺供需浩繁奸丛宜令巡视科道官将日供钱粮清查造册年终进呈御览户部议覆报可  先是去冬虏酋吉囊部落数万骑踏冰渡河住牧贺兰山后至今春犯镇朔堡宁夏总兵官李义等迎敌斩首四十九级捷闻  上嘉其功赐敕奖励总督尚书杨守礼仍与总兵官李义副总兵陶希皋巡按御史张元祖佥事孟霦俱赏银币有差义希皋仍各升一级复叙原任总督尚书刘天和旧劳赐银币其余有功官军命巡按御史勘奏  以南北直隶山东河南府州县卫所角□羊备用马及折价银违限命巡按御史逮讯各掌印管马官其府州应总部官改委所属者俱逮赴京下法司治罪
　　○癸卯福建福州府地震
　　○甲辰读卷官以殿试卷进上阅毕乃降谕曰言拟上十二卷朕加次第卿等即再阅之勿以为未敢务求其是云时大学士夏言有疾  上又谕诸臣曰卿等连受勤劳于政务之外且希忠于我少年卿等皆老臣朕心甚未安且言病甚昨朕有论令看尽后用心理之即令任事之臣少卿等其悉朕怀臣我不逮仍录谕示言知之令不必回奏省伊思费耳又昨卿等入见东宫已议且重爱谈然朕惟待卿等再见数次先计  奉先殿谒礼如何今年庶吉士之选当举行
　　○乙巳  赐沈坤等二百九十八人进士及第出身有差  翊国公郭勋上言南北直隶河南山东京掺官军多不至者  上命抚绥官严督追逮并徵完所逋工价输部其不如期者罚治如例  命福建都司署都指挥佥事李镗充右参将分守马兰峪地方
　　○丙午刑科给事中龙遂以五年差官审录上言狱者民命所关事至重也顷司刑之官苟刻者煆炼深入苟简者因袭妙誊上司不察而误信冤民哀控而无从积滞之冤上干天和所望以察诬枉宣德泽者推此五年审录之举耳今差去诸臣复拘泥成案苟且后事外有审录之名内无矜详之实欲断欲得情难矣又查差官审录事例原勘原问官出入等罪悉免究问明例所在实有深意若乃明知其枉而顾忌原问私避嫌谤故不与辨或诬入重情必致之死此其残思欺罔之罪将谁诿哉乞敕所司移文所遣官各会同巡按御史三司等官凡一应重囚务虚心研审必得情实有可辨理释放发遣审豁者皆速与施行若果有冤枉而初为审辨官所辨出者原勘原问官仍寘不论如审辨官知冤抑故不与辨或忌原问而诬入后为他官所辨出原问经审官皆宜追论若本无冤枉而狥私曲纵者亦宜重谴如此庶朝廷钦恤之典为不虚而天下可无冤民矣得旨朝廷钦恤重刑特命法官分省会官详谳惟恐冤抑枉滥致干和气所奏法司便行与差去官员务要仰体朕怀遵照敕谕会同巡按御史督同三司掌即及守巡官员一应重囚虚心研审有冤枉者即与辨理勿拘成案应释放发遣审言□谷者速与施行及开具奏请如或避忌嫌谤苟且了事或他官辩问得出定行重治不贷
　　○戊申  赐状元朝服冠带及诸进士宝钞次日状元率诸进士上表谢恩
　　○己酉  命提督工程工部尚书甘为霖掌部事提督如旧刑科给事中聂静言为霖卑污淟涊冒破虚糜乞别选才望以充任使为霖具＜锍-釒＞辞免不允
　　○庚戌升太仆寺卿汪玄锡为都察院右副都御史巡抚江西  吏科右给事中余爌劾奏吏部主事李林先为知县久著贪声居丧用妓名教埽地又尝与副使张意分受赃私今意坐黜而栋尚居要秩恐不足以服天下尚书许赞职首衡铨使不知而用之则不智知而用之则不忠盖其在得之戒轻于归老策励之志怠于官成乞将楝罢黜赞致仕别选公明忠正者以寄重托  上是爌言罢栋而令赞陈状赞因引咎乞去  上以其效劳年久特留之惟戒令用心供事以副任用  初巡抚保定都御史刘隅言真保定河间等卫旗军月粮久缺盖因河南山东拖欠数多今两省不系抚属难于催督乞将保定六府税粮坐派本处上纳以足军饷而以河南山东税粮解运京边以抵保定六府之数户部覆行两省会议至是巡抚河南都御史魏有本言河南起运京边各仓麦豆每石银壹两六钱少者八钱其真定河间等仓止派银六钱京边大户用上三户则真保河问等仓止用中三户则今若以真定河间者改派京仓则额外之银两数外之大户加增甚多民命奚堪巡抚山东都御史李忠亦言粮价轻重不伦道路远近不一其议略同兵部以闻  上命起运钱粮俱如旧但真定保河地方拱护要地河南山东拖欠粮运太多其行各抚按官严追解补若诸司视为隔省因循怠忽者重罪不宥仍以分派粮数及部解人员姓名开送保定巡抚官查比参奏
　　○辛亥升狭西布政使司左参政侯纶为山东右布政使
　　○壬子  上以久旱亲祷雨于西宫仍诏顺天府祈祷停刑禁屠宰百官各青衣斋戒  从德王载墱请追封其故父母怀顺世子厚燉为德王世子妃王氏为德王妃
　　○癸丑六科给事中邢如默等十三道御史贾准等奉旨论荐原任户部尚书李廷相刑部尚书唐龙右侍郎屠侨南京礼部右侍郎吕楠南京都察院右都御史何瑭万镗都察院右副都御史韩邦奇右佥都御史张景华南京太常寺卿魏校大理寺少卿顾佖南京国子监祭酒王道南京太仆寺少卿郑本公辽东苑马寺卿王崇庆翰林院编修杨名户科都给事中张汉卿左给事中郑一鹏礼科给事中钱微贵州道监察御史郭弘化四川道监察御史宋邦辅直隶松江府知府聂豹浙江嘉兴府知府何祉江西吉安府知府叶应骢各才行可录章下吏部因＜锍-釒＞各履历奏请起用诏廷相龙侨景华佖道本公崇庆豹准复职叙用余报罢  巡抚湖广贵州都御史陆杰韩士英等奏擒获镇溪苗贼龙老桔等余党抚定因别上诸臣功罪诏赐兵备副使李瑜佥事徐九皋戈谏参议胡松赵叶等清浪参将马金指挥高冈凤傅启忠尤钦周宝周楫等各银币有差辰州府知府吴嘉祥等令巡抚官给赏守备铜仁署都指挥佥事邵鉴铜仁府知府魏文相许以功赎罪诸臣停俸者复之杰士英升俸一级及总兵官谈纶李璋巡按御史陈豪杨时泰皆赐银币
　　○甲寅授一甲进士沈坤为翰林院修撰潘晟林一凤编修  命工部侍郎郑绅提督  泰享殿工
　　大明世宗肃皇帝实录卷之二百四十七


大明世宗肃皇帝实录卷之二百四十八
　　嘉靖二十年四月丁巳朔都察院右都御史致仕陈凤梧卒赐祭葬如例
　　○己未立夏时享  宗庙命翊国公郭勋代成国公朱希忠英国公张溶驸马崔元邬景和大学士翟銮尚书许赞严嵩张瓒捧  主
　　○庚申刑科都给事中戚贤奏近奉  圣谕拳拳及庶吉士之选仰见储材备任素教预养之盛心臣愿考选务秉至公广询博访循名采行因言察心开端方简静之门塞浮薄奔兢之路毋泥于甲第毋额其名数作养务求实学不徒华藻曲成善诱正本清源风冯翼孝德之修黜尖新斩刻之之习入馆必相砥砺名节进思考德问业退思亲贤友善师席必委任仁贤其言足以开关启钥其动足以镇妄消邪勿拘衙门资格之推务审儒流观望之实然四者之中作养趋向尤在师模乞  皇上与二三大臣精择一人以司其任  上是其言下该部议行尚书许赞等具覆得旨选教庶吉士依拟师模重任朕自有简命  先是咸宁侯仇鸾兵部尚书毛伯温奉命议讨安南自广西徵调两广福建湖广狼土官兵并檄云南等臣及诸司俱集议分正兵为三哨分奇兵为二哨乌雷山等处兵马海哨又议云南别集之兵于莲花滩分三哨与黔国公沐朝辅安远侯柳珣提督军务侍郎蔡经巡抚都御史汪文盛等部署已定乃驰檄安南臣民谕以朝廷兴灭继绝之义讨罪止于莫登庸父子不能举郡县来降者即以其郡县授之擒斩登庸父子来降者赏二万金官显秩甲告再三又谕登庸父子果能束身归罪尽籍其土地人民纳款听命亦待以不死伯温等驻师近边登庸闻之惧遣使诣军门乞降词颇卑切角温等承制许之约以十九年十一月三日来降时登庸子方瀛已死乃留孙福海守国登庸与侄文明并酋首阮如桂等四十余人入关各尺组系颈诣所设阙庭徒跣匍匐稽首＜锍-釒＞上降表复诣军门匍匐再拜尽籍国中土地军民职官悉听处分钦州所奏被侵四峒境土愿以内属仍请奉正朔旧赐叩章谨护守以候更定于是伯温等宣谕朝廷威德暂令归国候命伯温乃与诸守臣会＜锍-釒＞言安南畏威束身归罪其黎宁自称黎氏之后谱系不详无以为据乞宥纳登庸削去故爵量授新秩而遣人伴送文明与诸酋至京赉上降表曰臣窃惟先国主黎氏末运迍邅相继沦丧及至黎懬摄国未几亦遘危矣临终仓卒苟从夷俗暂以国事付臣臣又付子方瀛未及奏请诚陟擅专虽君门万里难于上闻而罪实滔天岂容自昧嘉靖十七年臣父子谨遣阮文泰等赉表乞降并祈处分但积诚未至不能上动  圣心夙夜忧危靡遑宁处十九年正月二十五日臣子方瀛不幸早殒国人狃于旧习欲以方瀛长子臣福海代领其众臣虑前者误相授受义已不安今若再狥所请负罪益重无以自解以此臣与长孙福海惟执共以俟朝命须者大将专征重兵压境臣犹圈豕何足以当惟是国人亦危朝夕幸见军问檄问倘奉  天言慈渥无渥拊膺流涕窃念臣登庸有罪黔首无辜  圣慈不忍以臣之故而骈戮群黎臣何幸以群黎之故而概存残喘已于国内比望嵩呼率小目阮如桂杜世卿邓文植耆人黎烇士人阮经济等于十九年十一月初三日组系出境稽首投降臣登庸欲躬赴京瞻天请死缘以衰老不堪匍匐长孙臣福海方在丧次不可远离臣谨遣臣亲侄莫文明并先国至旧臣许三省阮简清小臣阮延祚等诣阙待罪伏望  圣慈矜宥俾获自新其土地人氏皆  天朝所有惟乞俯顺夷情从宜区处使臣得以内属永世称蕃及比照例藩事体岁颁大明一统历刊布国中共奉正朔则莫大之幸也虽臣先国臣丁氏陈氏黎氏递相沿袭称号纪元臣已严戒国人一切革除听候新命岂敢仍蹈往谬自速天诛比者臣闻广东钦州知州林希元奏称如昔贴浪二都澌凛金勒古森了葛四峒系钦州故地果如所称臣唯命是听其本国先年缺贡应合类补及以后年分续贡方物臣不敢遽以为言者以方在罪中求免一死尚恐不得耳又臣与国人欲照  先朝故事备代身金银献上亦虑搪突惟输款上闻若  天朝原赐本国王印信臣登庸止宜谨守不敢擅用伏望  圣明垂察臣登庸不胜战栗之至夷目阮如桂等亦合＜锍-釒＞奏登庸寔受懬付托路阻(未)[(末)]由上达今黎(民)[(氏?)]已绝无后乞宥登庸罪俾[(仍摄)]国(家)[(众)]庶免他乱诏下廷臣杂(职)[(议)]佥谓宜如伯温等所(谓)[(请)]并条上设官职颁正朔定贡仪给印信复四峒处受降赐敕谕待夷使勘黎宁掣兵马诸事宜  上曰安南自昔属中华至宋受王封始沦于夷若陈氏传世久远又知慕义纳款为我  太祖嘉奖着训后人无伐其国帝王无外之仁何厚也(正)[(止)]因贼臣黎季犛弑主曰焜又杀其孙添平大逆不道上干我文祖震怒始(平)[(命)]将讨平郡县其地是出交人于水火矣不谓黎利复肆奸欺鼓众作叛(跪)[(诡)]词请封我  宣宗皇帝念息兵未久(惟)[(推)]  圣祖为陈氏意以恤交人姑置不问累朝因之朕即位以(未)[(来)]黎氏久不来庭将奉辞伐罪节据勘奏乃知有莫登庸父子窃据因其罪状未明恐戮及无辜暂遣文武大臣从宜抚剿今登庸既面縳军门纳土请罪是与二黎凶悖有间察其降表与国人代陈情有可原姑宥之兹为交人永图革去王号毋许称国庶免乱贼接迹相叛既云黎氏无人登庸久为交人附属准受职赐印使奉正朔朝贡仍计其地方为置官属以便统辖其人民土地朝廷无所利之诸事宜兵户礼三部再集廷臣详议以闻比廷议复上  上命降安南国为安南都(督)[ (统)]使司以莫登庸为安南都统使官从二品子孙世袭别给银印旧所僣拟制度削去改正海阳山南等十三路各置宣抚司设宣抚同知副使佥事各一员更袭黜陟俱以付登庸广西(蕃)[(藩)]司每岁给与大统历以奉正朔仍令三岁一贡四峒侵地(远)[(还)]属钦州令两广抚臣优恤之国中钱谷甲兵之数不必奏报黎宁仍令守臣勘访果系黎氏之后授与所据四府以承宗祀否则已之莫文明诸夷使及所遣伴送之人各加赏赉已而兵部请择日率群臣表贺并论内外诸臣功  上曰四夷不庭义当讨罪自古帝王未尝不用此道昨讨安南断自朕志犹有畏缩讥议阻摇国是者比命官勘剿平定今黎民既(以)[(已)]覆灭莫酋系颈来降朕已处分无庸表贺内外大小诸臣宜劳宜录大学士夏言首(瓒)[(赞)]大策功收不战翟銮与有赞劳翊国公郭勋尚书严嵩亦尝建议各赐银币有差毛伯温奉命任事驰檄发兵宣威炎服南蛮震詟卒见成功加太子太保蔡经升都察院右都御史兼兵部右侍郎仍旧提督总兵官柳珣沐朝辅素著声威克勤调度珣加太子太傅朝辅太子太保参政翁万达等四员各升一级巡按广东御史洪垣等九员各升俸一级并仇鸾汪文盛尚书张瓒樊继祖侍郎陶谐王以旂太监马广巡按御史彭时济等七十一员各赐银币有差毛伯温敕取回京升奏捷官王良辅为都指挥佥事余文邹继芳各指挥佥事史继宗副千户舍人张淮孙诏英试所镇抚
　　○辛酉夜  宗庙灾  成庙  仁庙二主毁是日未申刻东草场火城中人遂讹言火在  宗庙薄暮雨雹风霆大作入夜火果从  仁庙起延烧  (仁)[(成)]庙及  太庙  群庙一时俱烬惟  (霁)[(睿)]庙独存  成  仁二主以火所从起不及救故毁  上哀痛不能自胜明日文武百官各＜锍-釒＞奉慰礼部＜锍-釒＞请  上亲祭告  内殿以慰  神灵复引过奏祭  上帝以谢谴告青服御西角门延见群臣以共谨  天戒下哀痛之诏以安人心行天下宗室共加修省以尽一体之诚敕内外臣工痛加克责以尽交修之儆文武群臣有奸欺负国蠹政殃民者听言官指实奏劾九卿堂上官及各衙门四品以上令各自陈科道官极言时政得失特赐采纳暂罢内外一切工作蓄财力以图修复奏入  上曰  宗庙灾毁无前大变罪在朕一人而已仰戴  皇天仁爱即斋戒择吉奏谢  南北郊祭告  景神殿  太社稷俱朕躬行遣官祭告朝日夕月等神陈言时政言官常职何待灾变一切工程除钦定殿就绪外并令停止奏谢毕次日御门视事如故  皇祖列圣主暂奉安于  景神殿  成  仁二庙神主所司亟为工制诣  陵奉题还安  各庙仪物即行补造
　　○壬戌巡视皇城科道官胡汝霖聂静李乘云劾奏诸大臣闻灾不疾赴救当  太庙特烬时大学士翟銮礼部尚书严嵩翊国公郭勋京山侯翟元工部尚书甘为霖刑部尚书钱如京吏部侍郎张潮户部侍郎王立都察院右副都御史胡守中始入  宪庙毁时礼部尚书温仁和兵部侍郎陶谐刑部侍郎吴山大理寺少卿梁尚德始入其成国公朱希忠兵部尚书张瓒樊继祖都察院左都御史王廷相户部侍郎任洛礼部侍郎孙承恩马汝骥兵部侍郎王以旂刑部侍郎王浚都察院右副都御史张时掌通政司事礼部侍郎陈经大理寺卿牛天麟光禄寺卿杨麒俱未入乞严加饬罚以为怠缓之戒  上曰所劾大臣不疾入救大是矣然今日大臣不上＜锍-釒＞名数大而又为二三等分劾大臣与君义均休戚原无等杀简诸左右不在常例正当  上天垂戒之时犹敢欺罔诬人如此平日可知其不到文武大臣张溶等不思  宗庙重地不知大义不行疾趋救谈忍心废意本当查究但事在夕初祸出意外姑从宽宥汝霖等劾论不实令锦衣卫执送镇抚司问也乃谪汝霖为太平府经历静建平县县丞乘云太仓州判官于是郭勋崔元翟銮严嵩等合＜锍-釒＞奏言灾时方供事祈祷内坛赴救特早督同  太庙等内臣亟捧  神主比长安门开汝霖等与诸臣始入  上曰卿等力竭斋诚赞朕祷雨日夕左右夫谁不知彼说者正指是且祷为民食非声色游娱非卿导纵说使皋夔生今亦是如此群小輙乘机中伤可叹勿为介意第与朕同加修省上答  天意
　　○癸亥  上谕礼部以是月九日奏谢  南郊次日  北郊俱夜中行事又次日祭告  景神殿  太社稷俱质明行事同日命官祭告朝日夕月天神地祗及应祀等神礼部因言日月神祗及真武三官天将都城隍火神等庙请命大臣八人祭告诏可仍增  景神殿分遣官礼部复请以谢告毕之次日  上青袍御奉天门百官青服改词行奉慰礼  上曰  宗庙大变自古所无  天意垂示朕心默感仪文度数备物而已仍于西角门视事三月见避殿之仪十五日暂罢御殿见彻乐之义十六日后御奉天门如常二十二日经筵次日日讲
　　○甲子以庙灾暂罢大禘礼
　　○己丑  上亲奏谢  南郊  御史党承赐等＜锍-釒＞请敕所司议祭之仪下哀痛之诏撙即财力徐图建  庙之计仍令两京文武大臣及四品以上官具＜锍-釒＞自陈以俟简别如有遗奸隐恶听官等拾遗谕各该衙门条时政阙失上请采择  上曰今兹灾论朕心震惊宜痛加修省以实事  天两京文武大臣俱令自陈时朕阙失悉令所司条上务切民瘼国体毋得为弥文应故事  工部尚书甘为霖奏  诸陵工就绪  列圣神位立俟奉安及鼓楼沙河桥俱垂成乞命内官监严督管工人员刻期完报其余内外大小工程悉遵前旨停之报可仍命鼓楼沙河桥限四十日  诸陵限六十日为霖因奏诸工既已停止乞罢开纳事例从之
　　○诏止芦沟桥工
　　○丙寅  上亲奏谢  北郊  敕暂止  大享殿工曰兹者  皇天仁爱  宗庙示灾朕承洪眷敢不思省厥咎改图自新念今财匮力疲除一切不急工程停止外  大享殿乃明堂重典固未可已窃虑工役繁钜且今恭行于  玄极宝殿仰荷  上帝顾歆其暂停大工庶蕃财力用图庙建所司奉行如敕
　　○谕礼部连日奏谢力疾乘舆痰火复作项强耳鸣卧则神惊前者因食闻变致加诸病必痊乃可视事其罢经筵以十四日御西角门一日二十日御殿颁诏
　　○丁卯  上亲祭告  景神殿及太社太稷是日命驸马京山侯崔元奉安  睿宗献皇帝  慈孝献皇后神主翊国公郭勋定国公徐延德英国公张溶侯崔元大学士翟銮尚书许赞严嵩张王□赞分告群神
　　○戊辰礼部以  成祖庙  仁庙帝后神主俱毁请择日恭制  上命诣  陵奉题还安礼部因具遣官奉题祭告并迎  主奉安仪注一本月二十一日  长陵  献陵恭题  神主合用命官四员一前期所司诣陵恭制  神主一是日质明遣祭官具青服行祭告礼如常仪  内侍官设题主案于  祾恩殿西向奉木主置案上中(书)官恭书  尊谥讫题主官盥手恭题  主毕遣祭官同内侍官捧主置于  神座上遣祭官跪太常寺跪于左奏云(奏)[(请)]成祖启天弘道高明肇运圣武神功纯仁至孝文皇帝神灵上神主又太常寺跪于右奏云请  仁孝慈懿诚明庄献配天齐圣文皇后神灵上  神主讫遣祭官俯伏兴遣祭官更吉服即行朝奠礼毕太常寺官跪奏云请  成祖文皇帝  仁孝文皇后降座升舆还京遣祭官同内侍官奉  神主升舆进行仪仗侍卫如仪遣官后随次玄福宫  神御幄行夕奠礼同前次日还京一献陵祭告题主仪俱同一神主还京所司先期于土城外设幄次  神主至百官吉服行叩头礼  神主启行大乐前导设而不作百官后从至承天门外乐止  神主入午门仪卫百官退  上常服奉迎由左顺门东华门东上门东上南门永泰门入  景神殿东门行安神礼如时祫仪于  永孝殿惟不用乐毕奉  主还  景神殿一陪祀官公侯驸马伯九卿堂上官皇亲指挥以下各具吉服行礼
　　○己巳  上亲告祭  帝社稷
○庚午  上御西角门视事
　　○升应天府府丞李舜臣为太仆寺卿
　　○南京给事中曾钧等御史符验等论劾原任浙江左布政今升工部右侍郎蒋淦原任浙江按察使升延绥巡抚都御史今丁忧赵锦各冒滥京堂有干清议乞赐罢黜不允
　　○以宁夏镇东红花堡等处庄田给镇守总兵官三顷六十亩副总兵官一顷五十亩游击将军一顷二十亩以为养廉之资先是武定侯郭勋＜锍-釒＞请行抚按官查奏至是查按官言边将旧有养廉地土近年自行革退宜查复如例遂有是命
　　○辛未大学士夏言以  庙灾奉诏自陈乞罢  上批答曰  上天示戒卿内阁首臣义均休戚正宜作朕痛加脩省用回  天意岂可恳求罢免以忌朕躬前疾已闻调理痊可即出供职不允所辞
　　○壬申大学士翟銮亦自劾求退  上优诏不允
　　○甲戌吏部等衙门尚书等官许赞等自陈乞休奉旨罢免者十二人吏部尚书许赞右侍郎欧阳铎兵部左侍郎陶谐刑部右侍郎王浚工部右侍郎蒋淦詹事府詹事兼翰林院学士陆深大理寺卿半天麟太常寺少卿李开先沈锐通政使司参议张环蔡文魁顺天府府丞尤鲁余各饬令修省供职因敕左都御史王廷相曰  宗庙灾变  上天垂戒非常都察院风纪重地天下生民休戚吏治臧否系于巡按御史近年出巡在外岂无失职害事者卿总宪有年自入院条奏宪纲之后不闻考劾一人朕切怪之今后宜痛加修省振举乃职
　　○乙亥太师兼太子太师翊国公郭勋等中军都督府掌府事提督五军营东宁伯焦栋等宗人府掌府事太子太傅驸马都尉京山侯崔元锦衣卫掌卫事后军都督府署都督佥事赵卿等自陈乞罢  上不允俱令痛加修省  刑科等科都给事中戚贤等给事中刘大直陈邦修张尧年王嘉元等劾奏翊国公郭勋兵部尚书张瓒兵部添注尚书樊继祖起用尚书李廷相都察院右都御史王廷相右副都御史胡守中太常寺少卿李开先翰林院侍读胡经太仆寺少卿戴儒国子监司业王同祖俱宜罢黜因荐南京吏部尚书闻渊兵部尚书熊浃户部尚书刘天和皆忧国忠君可寄股肱南京兵部郎中王畿主事程文德福建参议徐樾皆清修积学可备馆院过误被废都御史万镗侍郎吕楠太常寺卿魏校御史程启元充俱海内誉望考察被黜都给事魏良弼给事中叶洪御史马明衡参议王臣俱明时俊乂宜起用＜锍-釒＞入  上曰  宗庙灾变朕方朝夕祇惧不敢康宁在廷群臣正宜休念同加脩省以回  天意戚贤等乃敢因而行私肆意妄言变乱邪正李廷相戴儒原系科道所举乃自相背戾弹劾王畿伪学小人专擅荐引显是怀奸植党欺君误国令从实陈状于是贤等上章引罪且言臣等代罪谏垣太马孤忠天日可表岂忍有所阿私以负任使自取重谴得旨贤等灾异陈言只宜纠弹不职如何假公济私滥行荐举及令陈状人不服罪贤泽一级调外任大直等夺俸半年于是兵部尚书张瓒樊继祖都察院右都御史王廷相右副都御史胡守中各自上章理并乞休致礼部尚书严嵩以劾郭勋＜锍-釒＞内波及亦＜锍-釒＞辨诏以戒  等造言诬妄已有旨处治卿等宜各尽心乃职以副任用  总督漕运左都御史周金奏黄河支流淤塞徐吕二洪水浅并镇江等处河道阻滞请及时挑浚以济粮运总理河道右副都御史郭持平巡抚河南右佥都御史魏有本  奏黄河迁徙大势自睢州野鸡冈至毫州入准其由孙继口并考城县至丁家道口虞城入徐吕二洪者十分之口此递道所关非特河南一省之责即令沙淤四十余里疏浚之费动距万计乞山东南北直隶椿草夫役银两数万于睢州贮库协济工部议覆从之  户科给事中刘绘奏黄河大势南徙其支派细微以致徐吕二洪涸浅有妨运道乞严责河道官＜锍-釒＞浚丁家道口等处及汶济诸泉工科左给事中沈良才奏山东泰安等处计一百七十六泉旧设管泉主事督率人役极力浚导兵科给事中张翼翔奏黄河南入涡河经毫州逼近  陵寝乞浚孙继口等处以济漕河并筑堤防以止黄河南下工部议覆  上曰徐吕二洪阻浅非常挑浚所能通济即行漕运河道都御史及抚按督率各官尽心议处以闻
　　○丙子  上青袍御奉天殿颁诏不设乐驾仪如常朝百官青服侍班行五拜叩头礼诏天下曰朕惟邃古之世道隆化洽人淳气和其为君者曰尧曰舜而为臣者乃禹乃益不可及矣降是禹汤文武继作而有稷契周召以佐之亦不可尚矣下而曰汉唐宋其间谊辟英君之时见终未若上古之休或多灾害绝未有如今日之变者也朕皇祖高皇帝应天顺人复夏扫秽功德之盛无前大烈朕藩嗣当  皇兄昇遐之日命朕入继朕嗣  天位十有七岁之间思报  祖德先正  太祖南面之尊备建  七庙之制加荐  尊谥用罄追崇赖二三大臣协恭力赞然非朕变更成典实本信任古道他悉罔忌自谓报答本源之情少尽讵意有今日之变云也今日四月五日夕初正以恒旸之雨为欢当时  仁庙倐忽火起骤然暴作加以猛风四发人无措手相视号吁莫容救护即刻  仁庙  成祖庙主同毁延爇  太庙及  昭穆群殿祇存  睿宗庙安全朕自昨冬孟月患疾至今元气未复精神失旧食饮减昔气血两亏一闻奏报若坠深渊欲赴火中思无济事且因病未痊复益加瘽瘁力疾奉慰  祖宗于  景神殿祗戴罪奏谢于  上帝  皇祇告于  太社  太稷遣官遍祭百神书报宗室诸王诏示天下臣庶庶使知一人之重罪致上延  七庙之御栖按厥咎原无可容已爰将宽恤之文预示□复之力所司奉行条布于后一嘉靖十五年十二月以前各处军民拖欠除王府禄粮仍旧催徵外其余税粮子粒草束农桑人丁丝棉门摊商税户口食盐米钞诸色稞程盐课鱼课等项除已经在库及已经解户人等收受者诏书到日各该抚按官作速分投差官查明截数起解原定衙门上纳交割各造册奏缴其未经收受小民拖欠者尽数蠲免敢有将已徵捏作未徵侵欺盗用者许诸人首告拏问治以重罪其嘉靖十六十七年一应该解本色钱粮除已收有本色者旧以起解如未收有本色准令计价折银起解上纳一内外仓场官攒人等有亏折粮草监追年久除侵盗虚出通关等项照旧监追外其有浥烂损折者悉免追陪后不为例一各处卫所官军月粮有经年累月不得关支者巡抚官督令司府等官量为处给以苏困苦一各处民不聊生皆由差役繁重诏书到日各抚按官即查先年旧规将新增一应滥差所在量为裁革一司府县州卫所并驿递等衙门官员多有不守法度科害军民并徭役人户供应下程棠要拜见常例等顷各色财物并指称公用以一科十及徵收一应钱粮通用收头库役分取秤头银两入己军民无所控诉以故流离逃亡致伤和气各抚按官务要严加禁革拿问重治一分巡守备分守守备等项官员分注地方除本等廪给之外索要各州县卫所里甲旗军供应下程设置筵宴低价强买货物等项为害多端着各抚按官严加禁革访参问一各布政司并直隶府州县一应大小钱粮坐派所属须要奉到各部题准勘合方许遵行分派其未奉勘合分毫不许擅自科派事发重治一十年大造黄册乃里甲赋役所关最为要务各府州县掌印管册官员多有通同纵容吏胥里书人等受财那移里甲更改户籍飞洒诡寄税粮亏折粮总负累粮里包赔致丈量之议深为民害即今(正当儧造黄册之年各该抚按官严督布政司管册及)府州县掌印管册官各要持廉秉公用心督造禁革奸毙册完之日设法查对如有前毙官员以罢软参黜里书照例从重问拟发遣一在京在外有孤老残疾不能生业者即便收入养济院照例给与衣粮毋致失所一宗室年七十以上者有司各给米十石绢十疋绵十斤庶人年七十者一体给米五石绢五疋一天下各王府禄粮多有积年拖欠诏书到日所司务要留心查处补给一各处郡王将军中尉有因事减革禄米者除人命及败伦伤化外其余诏书到日为始俱照旧给与重者抚按官查议奏来定夺仪宾成婚年远不曾赴京谢恩(者)免罪一宗室子女有年二十以上未曾婚配者各该抚按官即便督令各(衙门)[(该府)]辅导官限三个月以里保送前来以凭礼部覆奏一天下岁贡生见今应贡到部有年老不愿仕者给与从七品散官一孝子顺孙义夫节妇果有卓异实迹着有司核实具奏旌表其已经旌表年及七十以上并军民之家男妇年八十以上者各给与绢一疋绵一斤米一石肉十斤九十以上者倍之其八十以上男子加以冠带荣身一光禄寺供应牲口自嘉靖十五年以前但系军民拖欠者抚按官查勘是实悉与蠲免其已徵收在官者截数起角□羊一各处岁办药材除已徵在官者照例送纳未徵之数自嘉靖十五年以前尽行蠲免一每年各处朝贡夷使仅万余人彼各异乡风土未宜宁无欲归之念凡各夷到馆之日该部凡应行事件作速查理题赏之后即行关领钱粮刻期给散各该衙门亦不许故意怠惰淹留在馆虚糜供应以失朝廷柔远之意一顺天南北直隶山东河南各该军卫有司孳牧寄养走递马羸牛驴并种马马驹倒失亏欠等项该退本色价银京营各边官军倒死骑操马匹该追椿头棚银自嘉靖二十年四月初五日以前除已徵外未完之数悉蠲免一京营并各边骑操马匹倒死数多该管营操领班等官例应参问及角□羊马官吏违限例应提角□羊来京送问者俱各免究一近年以来驿递疲惫太甚良由差役浩繁加以包揽之徒倚公侵费今后各王府并各该衙门凡一应不急之务俱各差人类奏以省驿递之费在驿供役之人各该抚按守巡等官严加禁革凡不系真正关文或人情手本一例查革不许应付及有包揽侵费临期躲避误事者从重问罪以节财用一各处京班官军连年借拨做工十分艰苦其有脱班来迟应该送问罚班补掺者悉与宥免原差催军官兵部即便取回一各边走回人口有被边将藏匿杀死以图报功升赏者甚伤和气抚按官举奏得实照杀降例抵死一内外武职官总小旗有因事住俸粮者悉令照旧关支一凡应袭武职有一二三辈未经比试例该罚俸及起送到部比试违限查扣住俸并比试不中止给半俸悉皆免其罚俸准全支给俟二年之后起送再比一内外各衙门囚犯该追赃物系还官给主银货至五十两以上并入官至一百两以上监追五年外及正犯身故拘禁家属各勘实果无家产以变卖赔纳者开具各犯情无家产悉与宥免查照发落若系埋葬银正犯见在者仍依律追给一各处布政司及南北直隶处所军民词讼除谋逆并盗贼攻陷地方重情外其余一应轻重事情湏要自下而上陈告若蓦越来京奏告者法司照例问罪将所奏情词类行原籍官司问理干碍司府卫所州县者行巡按御史(及)[(或)]巡抚都御史问理不许辄便拟奏差官提勘搅扰地方一各处地方灾伤小民困苦各该司府州县官如有不行抚摩爱养恣其贪酷取民违例科罚非法用刑破人家产残害人命者巡抚巡按官指实奏来处以重典抚按官亦要以身率下若坐视不举事发连坐一各司府先年大水解户行至中途被水冲泛比与侵欺不同若追陪年久至监死户丁者查实即与蠲免释放一供应惜薪司擡柴夫已经解有工食银雇觅自嘉靖二十年以后俱免解人以省京畿劳费其先年拖欠未解夫银查系小民拖欠者悉与蠲免一军器除存留备用及胖袄存留本处给军者各照旧成造外其应解工部者俱自嘉靖二十一年起至二十五年止各照数徵收折色银两解部别用以免军民造作运解之劳以后年分仍解本色一节年轮班人匠除二十年以后按季解当外以前年分有欠班未补者悉与开免中间有丁尽户绝即年黄册清查册实本管官司悉与开除毋得贻累里甲一在京在外各衙门见监囚犯监追赃物未完者除侵盗官钱粮诓骗强索人财物该还官给主者照旧监追其余彼此供罪及一应入官之赃悉免追徵一内外仓场官攒斗级及粮户人等有亏折粮草及各处盐场官吏灶户人等亏损盐斤监追年久者除侵盗虚出等项照旧监追外其有浥烂损折失火延烧并因雨水损坏仓廒消化盐课者抚按官勘实悉免追赔一各处军民及罢闲官吏生员人等往往指以建言为由上书奏事希求进用及潜住京师投托势要捏写本词生事害人著缉事衙门逐一访拿送问处治轻则递回本籍重则枷号发遣一两京法司及在外问刑衙门近年以来军民词讼不行即时问理不听犯人展转攀扯以致淹禁日久因而病死者往往有之冤抑不伸致伤和气今后务要上紧问结毋致杜滥久禁一内外问刑衙门一应见监见问罪犯有累经伸诉冤枉者所司明知其屈却乃拘泥成案或避嫌疑不为辨理诏书到日果有情可矜疑者即便审实合辨问者从公辨问如或干连逃躲事难结断与人命无处可验强盗赃仗不明及年久无赃人死无证者原问衙门备开矜疑原由奏定裁夺一在京在外缉获强盗妖言奸细等项多有贪功图利及无赖戮番之徒妄拿诬陷重罪累有诏旨禁例多不遵守今后问刑衙门务要从公妍审果有冤抑即与辩理不许拘泥成案其妄拿报功人员仍照例从重参究治罪一两广云南等处地方近因安南征调转输民力劳瘁着该巡抚官加意宽恤于戏仁敬孝以为德必自今而加勉责在台躬寅恭忠而弼亮须伊始以交修望尔有位要究夫邦兴于多难之机勿便为后勿类先王之行虽时君罔肖甲宣当念我  祖迈德汤武共图夹持之道用尽回  天之诚敷告中外都使闻知
　　○丁丑恭制  成祖  仁宗帝后神主遣英国公张溶驸马邬景和祭告  长陵  献陵大学士翟銮尚书温仁和恭题  神主
　　○戊寅  成祖  仁宗帝后神主还京奉安于  景神殿先一日命翊国公郭勋中夜代告  列圣仍奉  睿宗主至祭毕奉回  铸安南都统使司之印赐莫登庸
　　○己卯礼部祠祭司郎中熊过等以进缴诏书不至为尚书严嵩所劾  上怒曰颁诏朝廷重典乂当修省方新过等何放恣若此尔年朕因多病罢朝百官俱不体心放逸纵大小皆然为耳目之计者便人自便一不之劾但掇拾逆词以欺朝廷何有主逸臣劳之义熊过著降三级远方用员外郎夏浚主事吴昆徐纬各夺俸三月  江西进贤县民熊恩荣奏进所撰敬一箴注解欲颁布并行又欲以在野之人与科目并用  上怒命执下法司拷讯此妄生异议变乱成法律坐斩诏可  汝王祐梈自修佛刹援弘治中赐崇府清戒寺额例请名  上不许曰寺额近未有赐崇府例未可拟王自名之从伐王充燿请追封枣强故靖安王生母张氏为代隐王次妃
　　○辛巳洮州卫地震有声
　　○壬午以漕渠水涸遣太常官往祭河淮诸神
　　○乙酉狭西巡抚都御史赵廷瑞奏讨平汉中府流贼高佐等叙布政司参议卢应桢金州知府杨儒平利知县张耀主簿许京用等得旨升应祯等一级廷瑞及抚治郧阳都御史戴时宗巡按狭西张光祖各赐银币有差  诏免易州及定兴安肃新贼溶城涞水五县旧派运石车辆因五县民春乞停免故有是命仍令以后兴作不许派及小民止以官价雇募
　　大明世宗肃皇帝实录卷之二百四十八
　　


大明世宗钦天履道英毅圣神宣文广武洪仁大孝肃皇帝实录卷之二百四十九
　　嘉靖二十年五月丙戌朔巡抚保定都御史刘隅以岁饥请前南巡余银一万八百两赈之诏可仍谕以择人分赈务使小民得沾实惠
　　○丁亥工科都给事中韩威等劾奏总理河道都御史郭持平修河半载尚未成功及河南巡抚都御史魏有本山东巡抚都御史李中总督漕运都御史周金河道郎中郭应奎主事孙楚陈穆张珍俱宜罚治工科给事中林庭坣复奏河道御史郭持平已报睢州野鸡冈孙继口挑浚新河工完徐吕二洪粮运无阻而漕运都御史周金等又称桃源宿迁等处河道浅涩徐吕水不盈尺岁运艰难各加背戾乞敕大臣会同周金等督率管河官刻期底续以垂永久  上曰漕河浅塞关系国储重计深轸朕心管河官久奏挑浚河迄今尚未成功郭持平降俸三级郭应奎等降一级俱戴罪督理周金魏有本姑免究工部即会推才干大臣一员驰往会同各官协同计处务俾粮运通行因命兵部右侍郎王以旂兼都察院左佥都御史督理河道以旆遂条陈河道事宜＜锍-釒＞下工部覆宜一管河官止令专理河道不得别遣效劳着绩者不问崇卑一体旌擢一河道贮库及椿草银两并本部事例户部无碍官银俱听随宜支用一各项船只停泊已久一遇河通势必竞先宜申明条约先尽运粮舡及进鲜黄舡发行余皆不许搀越把总等官无得迟延带河一国初漕河惟通徂彩诸泉及汶泗诸水至景泰弘治年间黄河始自至于时督理大臣如徐有贞白昂刘大夏犹极力排塞不资以济运也以其势猛水浊来则冲决去则淤垫且迁徙不常害多利口□人耳今幸黄河南徙诸闸复旧其野鸡冈新开河道宜浚山东诸泉入之以济徐吕二洪沛县以南仍筑长陵聚水如闸河制务在有利漕运而已又今之议者有谓引沁水自武陟而东至曹州向济宁出水通闸入运河者有谓引漕舟由江淮入黄河达于阳武陆运百里入卫河直达天津通州者又有谓海运固难中间平度州东南有南北新河一道元时尝治有闸直达安东南北悉由内洋而行路捷且无险者此皆今日所当多方讲求择便而从事者也  上曰海运迂远难行不必妄议生扰决浚山东诸泉乃今日要务其如议行  湖广布政使司右参议方远宜请开海运  上曰运河一时浅阻已命官往沿海运有旨不得妄议方远宜多言乱谋姑不究
　　○戊子翊国公郭勋言自  庙灾以来重建之举未闻所司会计恐不可缓  上是之命礼部会官议闻于是礼部尚书严嵩等会廷臣议言  七庙之建实我  皇上稽古作制屡经廷议断自  圣衷积数载之勤捐数百万之费以庀兹役而今一旦为烬何以慰  祖宗在天之灵副  上孝享严禋之盛中外臣民咸谓修复不可已臣等窃惟成大事者必顺天道协人情方今  天戒当畏而修省之念方新民穷当轸而宽恤之诏初下故  庙建不可缓也而势亦不容亟也兴举大役财力为先天子以天下为家合万国之奉以为祀先之图岂忧其力之不足惟在调度有经不至妄费耳故财力非所虑也  各庙规制稍因旧址而展拓之兴工尚远徐可咨图故规制非所急也今独材木为难盖巨木产湖广四川穷产绝壑人迹罕至之地斧斤伐之凡几转历而后可达水次又泝江涛万里而后达京师水陆转运岁月难纪此首当预为之所也请行工部并查木厂水次堪用者若干今合用若干会计量度常使有余即会推有才力大臣一人请敕专督具事仍选差属官数人分行采取待其完报礼部题请择日兴工其合用石料物料工部以面区画营办庶几事预论定用力于休养之余度材于充积之后一举而轮奂律新矣  上曰兴建  宗庙典礼重切朕心皇皇弗宁惟是为大尔等议是工部即会推才力大臣二三人以闻遂命原任工部左侍郎潘鉴兼都察院左副都御史往湖广改刑部郎中应鸣凤为工部营缮司郎中佐之升应天府府尹戴金为都察院左副都御史往四川改户部郎中方民悦为工部营缮司郎中佐之俱采办大木已又升云南佥事蒋芝为湖广右参议四川佥事周宗镐为本部右参议协同部臣管理采木  命故清平伯吴杰子家彦袭爵
　　○己丑南京礼部右侍郎崔铣以疾引致仕许之  四川马湖府泥溪长官司及宁戎巡检司土舍王明汉王舟等来贡马以过期给半赏  工部尚书甘为霖奏铸造制钱得不儹失请暂停之从之
　　○庚寅以修省罢端午节宴  初兵科给事中冯亮等奏金山原设总督备倭及仪真守备官请各加将领之号俾其分辖江南江北其各卫所掌印巡捕等官悉听节制诏所司勘议至是掺江都御史王学夔勘覆谓既有总兵居中调度宜将江南金山备倭都指挥去总戎职衔专备倭兼捕盐徒盗贼自应山龙潭巡检司直抵镇江苏州太仓镇海金山等卫嘉兴松江吴淞江崇明南汇青村等所皆属之江北仪真守备都指挥专禁捕盐徒盗贼亦兼备倭御自六合县至仪真杨州通州狼山海门及掘沟各营寨高邮盐城海州东海等卫所皆属之其杨州府巡捕同知令专注瓜州松江防捕不得擅离职守部覆从之  给大同镇各营司骑掺马一千匹并马价银三万二千两
　　○辛卯夜月犯木星  兵科给事中胡宾奏班军赴工多方凌虐及其逃亡管工官抑令在伍者称贷补工阴肆渔猎倍蓰责偿因而逃避志非得已乞敕兵部自今官军赴役务加优恤或踵前毙必治以法其班该不至者止移檄催解所负工偿量行徵补催督人员亦须酌宜遣发毋得惊扰  上从之
　　○壬辰  孝宗敬皇帝忌辰  永孝殿行祭礼遣大宁伯周大经祭  泰陵  内苑先蚕坛进茧缫丝
　　○癸巳升礼科左给事中高时为都给事中兵部右给事中任瀛工科右给事中吴从义俱左给事中户科给事中苏应旻兵科给事中张翼翔俱右给事中时从义俱刑科瀛本科应旻户科翼翔礼科  周王朝堈奏本府应城王睦桎益阳王睦楮南陵王睦楧华亭王勤熂宝坻王勤炬商城王勤烒修武王勤烶安吉王勤火□＜孛攵＞伊王讦淳奏本府万安王典櫍俱初封郡王例岁禄二千石今止支千石乞补给户部议覆  上命补给安吉王勤火□＜孛攵＞如例其睦桎等受封在例前皆不许朝堈又奏本府遂平王安洛及将军仪宾本色禄粮每石折价三钱五分乞如赵伊二府量加一钱徽王厚爝亦以为言  上命增给之  封德王载墱生母郭氏为德怀王次妃
　　○乙未  太祖高皇帝忌辰  景辰殿行祭礼
　　○丁酉  仁宗昭皇帝忌辰  永孝殿行祭礼遣玉田伯蒋荣祭  献陵  遣医视翊国公郭勋疾赐羊酒等物  复设河南确山县竹沟镇巡检司  兵部议覆总督狭西三边尚书杨守礼条奏边事一谓狭西延宁甘肃边报不息而固原安会孳牧繁庶虏尤垂涎其防守至计莫如城垫塾台宜令四镇镇巡官查勘修筑一谓宁夏固原与虏为邻所恃者为边墙宜覆弘治时故事于二镇各委专官修葺不得别遣其应用军夫宁夏千人固原五百人各于正奇游及清出军余分拨诏如议行
　　○戊戌遣公朱希忠张溶伯卫錞王瑾尚书温仁和张瓒掌太常寺侍郎金赟仁分诣各坛庙祷雨先是礼部以为请  上曰旱既太甚朕朝虔祷宫中不遑寝食文武百官均食于民岂宜坐视其命希忠等中祷三日府部等衙门堂官分部仍于本衙门设香案日率属拜祷洁虔斋宿毋饮酒茹荤宴游自肆御史严点厂卫伺察怠慢不恭者参究治罪
　　○己亥先是总督漕运都御史周金奏运船浅阻淮徐临德天津水次旧有仓廒乞速议修补以图寄囤户工二部覆言国初粮运乃节级转般之法故于水次置仓后因漕河已定直达于京此法遂止今此议一倡则运军懈怠而河工亦视以延缓必误国计不可许但当敕金悉心经画儧运奏入  上曰尔等职司国计粮运不止全不经心预图但今已差大臣经理姑如拟行既而户科都给事中郭錅等上言寄囤诚非旧例但河道既塞事变所伏亦不可测不如允寄囤为便  上曰寄囤与盘剥岂视河流通阻以为缓急不可执一其令差去官会同漕运衙门协心经理以济京储  先是二月内套虏犯甘肃庄浪等处总兵杨信帅师御之斩虏首一千级总督尚书杨守礼以闻  上嘉其功赐敕奖守礼升信为署都督同知巡抚都御史陈卿为兵部右侍郎仍兼右佥都御史巡抚如故各赐银币参将崔天爵指挥鲁瞻各升一级仍同副总兵王辅及巡抚狭西侍郎赵廷瑞巡按御史吕光洵魏洪冕副使王世爵参议范箕各赉银币有差
　　○甲辰夏至大祭地于  方泽先期省牲命京山侯崔元代尚书严嵩张瓒侍郎张潮孙承恩轮视请  太祖配神并是日致祭俱命成国公朱希忠代英国公张溶靖远伯王瑾大学士崔銮尚书严嵩分献
　　○丙午都察院右副都御史兼詹事府府丞胡守中以御史陶谟饶天民论劾＜锍-釒＞辩求罢不允  兵部议覆总督尚书杨守礼勘报延绥东西三十四城堡独当黄河一面之险先年设兵戍守以都指挥体统御之寻议革去止领以指挥等官权轻令弛宜复设领班都指挥二员简谋勇素着者各赐以敕令其统狭西潼关南阳宁山頴上蒲州等卫所备御官军分上下班岁一番休仍将定南定北乾沟乾涧备御官军归并原伍分番戍守每半岁一更从之  守礼又言本省产马之地惟临巩洮岷西宁等处尚不足供三边四镇及驿传之用原无京师发银买马之例乞停遣官收买  上曰狭西三边重地所产良马宜供本镇骑士自后京师买马不得派及遣去官即令回京原发马价贮布政司备饷
　　○丁未设河南光山县牛山巡检司  命延绥副总兵白爵甘肃总兵杨信戴罪管事革游击傅钟都指挥黄爵张一元任回卫闲住都指挥刘坤等六员令抚臣查革以狭西巡按御史张光祖劾爵等不职故也
　　○戊申巡抚顺天等府都察院右佥都御史徐锦以灾变乞休许之  致仕南京礼部右侍郎崔铣卒赐祭葬如例赠礼部尚书谥文敏铣河南安阳人弘治乙丑进士改庶吉士授翰林院编修与修  敬皇帝实录先以简伉忤逆瑾及  实录成矫制改铣南京吏部主事瑾诛召还寻引疾归上即位用廷臣荐起修  武庙实录兼侍经筵擢南京国子监祭酒会议大礼抗疏劝  上勤学辨忠邪以回  天变忤旨罢归  皇太子立选宫寮起詹事府少詹事兼翰林院侍读学士寻进南京礼部右侍郎以病乞休许之卒于家铣博学好古行履修洁所着书甚多嘉靖初海内初称好学笃行之士关西吕楠韩邦奇彬州何孟春河北何塘苏州魏校及铣而已
　　○己酉补荫故礼部尚书兼翰林院学士彭华孙端朝为国子生先以荫子彭勉肇病故至是比例陈乞许之  录蓟镇白马关等寨并辽东銕岭城堡斩获功升赏官军万文明等八十人苗录等二十人有差
　　○庚戌  命故兴安伯徐勋子梦赐袭爵
　　○辛亥兵部都给事中高时论原任巡捕九聚参将及坐营西宁侯宋良臣都指挥陈锦等十九人各贪懦不职  上曰国家军制居中驭外京营为边镇方阃取法九聚等隳数军务已非一日姑革任闲住永不叙任自今巡视者俱已遵谕如期按奏亦不许狥私过当
　　○壬子  敕司礼监太监鲍忠会同三法司审录系囚
　　○癸丑盗起山东济宁州鲁桥劫掠居民巡抚都御史李忠以闻  上责其纵寇弛防命严督所司捕之停沂州兵备副使汪东洋济宁卫指挥张溥杨渥俸令戴罪捕贼
　　○甲寅遣中官赍药赐大学士夏言翊国公郭勋  以辽东饥命发太仓库银五万两赈之  命延绥游击将军都指挥佥事吴瑛充左参将分守延绥西路万全都司署都指挥佥事杨钺充宣府游击将军大宁都司署都指挥佥事易漳掌山西都司事原任洮岷参将署都指挥佥事孙仁佥书狭西都司事
　　○乙卯致仕都察院右副都御史黄臣卒赐祭葬如例  兵部议覆四川抚按官勘奏漳腊地方宜增设守备一人提调谷粟等九堡御寇等十九堡戍兵千人每兵给银二两仍建仓廥岁贮粮二千石饷之有斩获功如狭西三边例升赏诏如议
　　大明世宗肃皇帝实录卷之二百四十九
　　
</div>
    <div class="pagination">
<a href="明实录世宗实录_page399.html">上一页</a><span>...</span><a href="明实录世宗实录_page395.html">395</a><a href="明实录世宗实录_page396.html">396</a><a href="明实录世宗实录_page397.html">397</a><a href="明实录世宗实录_page398.html">398</a><a href="明实录世宗实录_page399.html">399</a><span class="current-page">400</span><a href="明实录世宗实录_page401.html">401</a><a href="明实录世宗实录_page402.html">402</a><a href="明实录世宗实录_page403.html">403</a><a href="明实录世宗实录_page404.html">404</a><a href="明实录世宗实录_page405.html">405</a><span>...</span><a href="明实录世宗实录_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
