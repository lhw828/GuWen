<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 241 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 241 页/共 284 页
  </h1>
  <div class="content">
   逯鲁曾字善止修武人登文宗天厯二年进士第授翰林国史院编修官辟御史台掾掌机宻监察御史劾中丞史显夫简傲鲁曾开实封于大夫前曰中丞素持重不能与人周旋御史以人情劾之非公论由是皆知其直元统初除太常博士时武宗庙未立后主集羣臣廷议巴延谓明宗母伊竒哩氏可配享徽政院传太后防以文宗母唐古氏可配享巴延问鲁曾曰先朝既以珍格皇后无子不为立主今宜立者明宗母乎文宗母乎对曰珍格皇后在武宗庙已膺寳册则为武宗皇后明宗文宗二母后固妾也今以无子故不得立主而以妾后为正宫是为臣而废先君之后为子而追封父之妾于礼不可集贤大学士陈颢素嫉鲁曾出曰唐太宗册曹王明之母为后是亦二后也奚不可鲁曽曰尧母为帝喾庻妃尧既为帝未闻册妃为后而配喾皇上为大元天子不法尧舜而法唐太宗邪巴延韪之遂以珍格皇后配焉会巴延败鲁曾拜监察御史疏劾其党塔斯哈雅昻吉尔等八人皆黜之除枢宻院都事上言前巴延専杀大臣其党利其妻女巧诬以罪今后官民有罪止坐其身不得籍其妻女又郯王为巴延构陷妻女流离当雪其无辜给复其子孙帝从之除刑部员外郎悉辨正横罹巴延所诬者至正十二年丞相托克托讨徐州贼以官军不习水土募濒海盐丁为军迁鲁曾淮南宣慰使领征讨事募盐丁五千人克复徐州继领所部讨淮东卒于军
　　贡师泰字泰甫宁国宣城人父奎以文学名家延祐至治间累官集贤直学士卒諡文靖师泰早肄业国子学为诸生泰定四年释褐授太和州判官以荐擢应奉翰林文字除绍兴路总管府推官山隂白洋港有船飘近岸史甲二十人适取卤海濵见船无主因取其篙橹而船中有二尸旁人指为史所杀史佣作富民髙家既诬服髙亦就逮师泰宻询之则里人回自海口因盗纲中鱼为渔者所杀其寃始白游徼徐裕以巡盐为名肆暴村落间一日遇诸暨啇夺其所赍钱扑杀之投尸于水走告曰顷获私盐犯畏罪赴水死矣官以有伤疑之遂以疑狱释师泰覆按之具得裕杀人状其于寃狱详谳之明多类此以故治行为诸郡最考满复入翰林为应奉预修后妃功臣列传累迁监察御史自世祖以后省台之职南人斥不用及是始复旧制时论以为得人至正十四年除吏部侍郎时江淮兵起京师食不足师泰奉命和籴于浙右得粮百万石以给京师迁兵部侍郎朝廷以京师至上都驿戸凋命师泰巡视整饬之至则验贫富均徭役民赖以苏十五年除礼部尚书时平江缺守廷议难其人师泰以选出为平江路总管甫视事张士诚自髙邮率众渡江直抵城下攻围甚急明年守将弗能支遁去师泰领义兵出战力不能敌亦懐印绶匿海濵者久之士诚既纳降江浙行省丞相达实特穆尔命权本省参政二十年朝命改戸部尚书俾分部闽中以闽盐易粮数十万石由海道转运京师朝廷頼焉二十二年召为秘书卿行至杭之海宁得病而卒【按明嘉靖间建安李黙书玩斋集后云予在宣州诸生贡安国者为言其先世礼部公寓海宁时自名其里为小桃源元命既革宋学士景濓尝邀之公为置酒饮夜分乃起就卧仰药而毙与传互异】师泰既以文字知名而于政事尤长尤喜接引后进一时士誉翕然归之所着有诗文若干卷行于世
　　周伯琦字伯温饶州人父应极仁宗为皇太子召见献皇元颂为言于武宗授翰林待制伯琦自幼从宦防京师入国学以防授南海主簿三转为翰林修撰至正元年改宣文阁授经郎教戚里大臣子弟每进讲辄称防帝以其工书法命篆宣文阁寳仍题牓额及摹王羲之所书兰亭序并智永所书千文刻石阁中自是眷遇益隆帝尝呼其字而不名会御史奏风宪宜用近臣特命佥广东亷访司事八年召入为翰林待制预修后妃功臣列传累升直学士十二年有防南士皆得居省台遂与贡师泰同擢监察御史两人皆南士之望一时荣之先是红巾盗起丞相托克托奏以其弟御史大夫额森特穆尔统大军南讨失律丧师陜西行台监察御史刘希曾等十人【托克托传作刘希曾等十二人】共劾其罪伯琦承丞相意奏希曾等越分干誉皆坐左迁补郡判官由是不为公论所与十三年迁崇文太监兼经筵官十四年出为江夏肃政亷访使长枪军索诺木巴勒陷宁国伯琦与僚佐仓皇出寻遁走杭州十七年江浙行省丞相达实特穆尔承制假伯琦参知政事招谕张士诚士诚留之平江十余年士诚既灭伯琦乃得归鄱阳寻卒【按徐贞卿剪胜野闻载张士诚靣缚见明太祖伯琦遥伏于后太祖曰元君寄汝以心膂乃资贼乱耶赐醉而杀之语异本传】伯琦博学工文章尤以篆真草擅名尝着六书正譌説文字原二书又有诗文藁若干卷
　　吴当字伯尚澄之孙也幼承祖训精通经史百家言澄既殁四方从游者悉就当卒业至正五年以荐授国子助教会诏修辽金宋三史当预编纂书成除翰林修撰十五年歴官翰林直学士时江南兵起且五年大臣有荐当世居江西习知民俗且其才可任政事者特授江西肃政亷访使偕兵部尚书黄昭招捕诸郡当以朝廷兵力不给既受命即募民兵由淛闽入克复建抚两郡时参政托迪总兵抚建积年无功忌当屡捷功在已上因搆为飞语谓当与黄昭皆与寇通有防解二人兵柄寻除名先是当与昭平贼功状自广东由海道未达京师而托迪等公牍乃先至故朝廷责当昭皆左迁及得功状始知其诬诏拜当江西行省参政昭湖广行省参政命未下而陈友谅已陷江西当乃戴黄冠服道士服杜门不出日以著书为事友谅遣人辟之当卧牀不食以死自誓乃舁牀载之舟送江州拘留一年终不屈归隠庐陵之谷坪逾年卒所着有周礼纂言及学言藁















　　钦定续通志卷四百九十六
　　钦定四库全书
　　钦定续通志卷四百九十七
　　列传
　　元【五十一】
　　喀喇托克托　　　　　雅克特穆尔
　　阿尔哈雅　　　　　　巴延
　　托克托
　　喀喇托克托父雅雅由康国王封云中王阿实克布哈之弟也托克托姿貎魁梧少从其兄阿都玛勒猎于燕南归献所获世祖见其沉雄庄重叹为大用之才命入宿卫大徳三年武宗以皇子抚军北鄙托克托从行五年叛王海都犯邉从武宗讨之破其众于杭爱手斮一将之首连背胛以献武宗壮之成宗大渐丞相哈喇哈斯逹尔罕称疾卧直庐中托克托适以使事至京师即俾驰告武宗以国恤时仁宗奉兴圣太后至自懐孟既定内难太后以两太子星命推算问所宜立术者曰重光大荒落有灾旃防作噩长乆重光为武宗年干旃为仁宗年干于是太后惑其言遣近臣托尔谕旨谓运祚修短不容不思武宗闻之黙然谓托克托曰我捍御邉陲勤劳十年又次序居长神器所归灼然何疑何可以隂阳之言乖祖宗之托汝为我徃察事机疾归报我托克托承命即行武宗亲率大军分道进发托克托驰至大都见太后道武宗所授旨太后愕然曰我为太子周思乃出深爱今宗王大臣议已定太子当速来时诸王图烈等侍咸曰臣下翊戴嗣君无二心者既而太后仁宗屏左右语托克托曰太子天性孝友中外属望今闻汝所致言殆有谗间汝归速为我弥缝阙失使骨肉无间则功为不细矣托克托顿首谢曰臣侍藩邸厯年颇见信任今当推诚竭忠以开释太子后日三宫共处靡有嫌隙斯为托克托所报効矣先是太后以武宗迟回不至已遣阿实克布哈徃及是托克托继至具致太后仁宗语武宗感悟遂遣阿实克布哈还报仁宗即日命驾迎于上都武宗即位尊太后为皇太后立仁宗为皇太子三宫协和托克托兄弟之力也是年由同知枢宻院事进中书平章政事拜御史大夫迁江南行台御史大夫寻召拜录军国重事中书省丞相知无不言言无不行中外翕然称为贤相至大三年迁尚书省右丞相三寳努等劝武宗立皇子为皇太子而托克托方猎于栁林遣使召还共议其事托克托惊曰太弟躬定大事功在宗社位居东宫已有定命何可隳其成耶三寳努虽不以为然卒莫能夺其议是时尚书省赐予无节迁叙无法财用日耗名爵日滥托克托恳切进諌诏滥受宣敕者赴所属缴纳中台有赃罚钞五百万缗托克托请出以赈孤寡老疾宗王纳古尔部人告其主为不轨托克托辩其诬抵告者罪宗王伊克图徴其旧民于齐王班布尔实部中邻境诸王欲奉齐王攻伊克图齐王惧奔伊克图以避之遂告齐王反托克托簿问得实乃释齐王而徙诸王于岭南边将托和齐请以新军万人益宗王绰哈廷议俾托克托徃给其资装托克托辞以时方宁谧不宜挑变生事遂遣丞相图古勒等徃给之防致激变四年复为中书左丞相仁宗即位眷待弥笃拜江浙行省左丞相下车问民利病或谓杭城故有便河通于江浒堙废已乆若疏凿以通舟楫物价必平僚佐或难之托克托曰吾奉宻旨许以便宜行事民以为便行之可也俄有旨禁勿兴土功托克托曰敬天莫先勤民民防其利则灾沴自弭土功何尤不一月而成时特们徳尔为丞相欲固位取宠乃议立仁宗子英宗为皇太子封武宗子明宗为周王出镇云南又谮托克托为武宗旧臣诏逮至京师居数日两宫谕曰初疑汝亲于所事故召汝今察无他其复还镇托克托入谢遂还江浙未防迁江西行省左丞相英宗嗣位召拜御史大夫复嗾言者劾其擅离职守将徙之云南防特克实伏诛乃解家居五年泰定四年卒至正初追封和寕王諡忠献子九人其最显者二人曰特穆尔达实曰达
　　实特穆尔各有
　　雅克特穆尔钦察氏绰和尔第三子武宗镇朔方备宿卫十余年特爱幸之及即位拜正奉大夫同知宣徽院事皇庆元年袭左卫亲军都指挥使泰定二年加太仆卿致和元年进佥书枢宻院事泰定帝崩丞相都尔蘓
　　専政宗室诸王托克托旺沁附之利于立防雅克特穆尔时总环卫自以身受武宗恩宠其子宜纂大位而一居朔漠一处南陲因与公主察球尔族党阿拉克特穆尔及腹心之士博啰齐拉拉等议执中书平章额卜徳哷勒巴延彻尔露刃誓众众皆溃散遂捕奸党下狱而与安西王喇特纳实哩入守内庭分处腹心于枢宻即命埒栋阿及逹尔玛实哩乘驿迎文宗于中兴【谨按通鉴辑览】
　　【御批武宗既传于弟其子即无统业可承而泰定帝已成其为君储嗣现存神器自有専属乃雅克特穆尔忽逞异图谬托受武宗恩宠之言以自文逺迎周懐二王入继于情理俱为不顺不过欲假援立之功以凭宠肆志遂成图特穆尔簒弑之谋则雅克特穆尔实为罪首至泰定既崩都尔苏唯知専擅自利逾月不立君致乱臣乘间酿祸其罪亦兴乱臣等耳】且宻喻河南行省平章巴延选兵扈从于是封府
　　库拘百司印遣兵守诸要害募死士买战马运京仓粟以饷守御士卒雅克特穆尔宿卫禁中夜则更迁无定居坐以待旦者将一月弟萨敦子腾吉斯时留上都宻遣达实特穆尔召之皆弃其妻子来归命萨敦以兵守居庸闗腾古斯屯古北口复遣使往中兴趣大驾早发使还诏拜雅克特穆尔知枢宻院事遂率百官备法驾郊迎文宗至京师入居大内上都旺沁及太尉布哈丞相逹实特穆尔平章玛鲁御史大夫宁珠等军次榆林诏雅克特穆尔御之萨敦先驱至榆林西乘其未陈薄之北军大败辽东平章图们岱尔以兵犯迁民镇斩闗以入遣萨敦往拒至蓟州东沙流河累战败之雅克特穆尔乃与诸王大臣伏阙劝进文宗固辞又固请遂即位封雅克特穆尔为太平王以太平路为其食邑録军国重事中书右丞相监修国史知枢宻院事诏将兵出蓟州拒图们岱尔师次三河旺沁等军已破居庸闗进屯三塜雅克特穆尔倍道而还抵榆河闗及旺沁军战于榆河北败之追至红桥北旺沁将阿拉克特穆尔及呼图克特穆尔引兵防战雅克特穆尔就斫之敌为气夺遂却因据红桥两军阻水而阵命善射者射之遂退师于白浮南我军分三队张两翼以角之敌军败走越日复合鏖战于白浮之野雅克特穆尔手毙七人防日晡对垒而宿夜二鼓遣精鋭百骑鼓噪射其营敌众惊扰互自相击死伤无数旺沁等窜身山谷既而复集我师坚壁不动是夜又遣萨敦等潜军压其营吹铜角以震之敌乱自相挝击三鼓后乃西遁迟明追及昌平北斩首数千级降者万余人帝遣使慰劳之是日敌再战再北旺沁单骑亡命伊蘓岱尔额布勒萨敦追之就命伊蘓岱尔及彻尔特穆尔守居庸闗还至昌平南俄报古北口不守上都军掠石槽即遣萨敦为先驱自以大军继其后至石槽乘敌军方炊直揉之追击至牛头山擒驸马罗特穆尔等献俘阙下戮之图们岱尔及诸王额森特穆尔陷通州将袭京师雅克特穆尔急引还遇于通州乘其初至击之敌军狼狈走渡潞河夜设疑兵而遁追之至枣林与敌殊死战腾吉斯陷阵而入死者蔽野敌兵宵溃萨敦将轻兵要之弗及而还上都诸王呼喇台指挥阿拉克特穆尔安图入紫荆闗犯良乡雅克特穆尔率兵循北山而西兼程至于卢沟河呼喇台望风西走是日凯旋都人罗拜马首帝赐燕兴圣殿锡赉优厚萨敦遣报图们岱尔军复入古北口雅克特穆尔以师赴之战于檀州南野败之降者万人余兵东溃图们岱尔走还辽东获呼剌台阿拉克特穆尔安图多罗台塔尔海等戮之先是齐王伊噜特穆尔东路防古元帅布哈特穆尔闻文宗即位乃起兵趋上都围之时上都屡败势蹙都尔蘓奉皇帝宝出齐王调兵防送至京师文宗御兴圣殿受寳下都尔苏于狱两都平加雅克特穆尔以达尔罕之号使世世子孙袭之置龙翊衞命领其事大厯三年立都督府以雅克特穆尔兼统之寻升为大都督府雅克特穆尔乞解相印还宿衞帝曰卿已为省院惟未入台其听后命寻迁御史大夫未防复拜中书右丞相先是文宗以天下既定遣治书侍御史萨题迎明宗于漠北诏雅克特穆尔防玺寳北上明宗嘉其功加拜太师从南还次翁果察图之地文宗以皇太子见明宗暴崩雅克特穆尔以皇后命奉皇帝玺寳授文宗疾驱而还【按续资治通鉴载胡粹中之言曰故老言雅克特穆尔奉上玺绶明宗从官有不为之礼者雅克特穆尔且怒且惧既而帝暴崩即奔入帐取寳玺扶文宗上马南驰此云奉皇后命授玺其说不合岂当时忌讳有不敢明言者欤】达上都文宗复即位以雅克特穆尔有大勲于王室封与曾祖父巴图彻尔溧阳王曾祖妣伊噜彻尔溧阳王夫人祖父托克托呼升王祖妣推勒塔纳升王夫人父绰和尔扬王母额森塔纳公主察球尔竝为扬王夫人至顺元年帝以屡颁宠数未足以报大勲下诏命独为丞相以尊异之凡号令刑名选法钱粮造作一切中书政务悉听总裁诸王公主驸马近侍人员大小诸衙门官员敢有隔越闻奏以违制论知枢密院事库春贝托克托穆尔等十人恶其权势欲谋害之事泄皆伏诛二年为建第于兴圣宫之西南诏养其子塔喇海为子四年文宗大渐遗诏立明宗子已而文宗崩明宗次子伊埒哲伯即位四十三日而崩文宗后临朝雅克特穆尔与羣臣议立文宗子雅克特古斯文宗后曰吾儿防冲难任天位明宗子托欢特穆尔居广西令年十三矣可嗣大统于是奉太后命召还京师至良乡具卤簿迎之雅克特穆尔与之竝马而行告以遣使奉迎之故托欢特穆尔无一语酬之雅克特穆尔疑其意不可测且明宗之崩实与逆谋恐即位之后追举前事故宿留数月心志日以瞀乱先是雅克特穆尔自秉大权以来肆意无忌一宴或宰十三马取泰定帝后为夫人前后尚宗室女四十人或有交礼三日遽遣归者而后房充斥不能尽识一日宴赵世延家男女列坐名鸳鸯防见座隅一妇色甚丽问此为谁意欲俱归左右曰此太师家人也至是荒滛日甚体羸溺血而卒雅克特穆尔既死托欢特穆尔始即位是为顺帝乃以萨敦为左丞相腾吉斯为御史大夫元统二年命腾吉斯总管髙丽女真汉军万戸府达噜噶齐授萨敦録军国重事达尔罕荣王太傅中书左丞相宥世世子孙九死追封雅克特穆尔徳王諡忠武至元元年立雅克特穆尔女巴约特氏为皇后是时萨敦已死腾吉斯为中书左丞相巴延独用事腾吉斯忿其位出巴上遂与萨敦弟达哩潜蓄异心交通诸王鸿和特穆尔谋危社稷郯王齐齐克图发其谋腾吉斯伏兵东郊率勇士突入宫阙巴延及鄂勒哲特穆尔鼎珠竒尔济蘓等掩捕获之腾吉斯及其弟塔喇海皆伏诛其党奔达哩所达哩即应以兵旋为绰斯戬和尔和哈喇诺海等所败遂奔鸿和特穆尔命博啰鸿和尔布哈追袭之执送上都戮之鸿和特穆尔自杀初腾吉斯被擒攀殿槛不肯出塔喇海走匿皇后坐下后蔽以衣左右曳出斩之血溅后衣巴延奏曰岂有兄弟为逆而皇后党之者并执后后呼帝救帝曰汝兄弟为逆岂能相救耶乃迁后出宫寻酖之于开平民舍遂簿録腾吉斯家
　　阿尔哈雅辉和尔氏集贤大学士图烈子也兄雅尔鼐事仁宗于潜邸大徳九年仁宗奉兴圣太后出居懐州从者多懐去志雅尔鼐独无所畏难十一年成宗崩权臣阿附中宫不遣使告哀宗藩雅尔鼐宻啓仁宗曰天子晏驾天下无主宜急奉大母入定大计迎立懐宁王以正天器仁宗即白太后至京师遂诛柄臣二人遣使迎武宗武宗即位授秘书监仁宗居东宫兼太子右庶子迁侍御史崇祥院使兼将作院使仁宗即位请召文武老臣咨以朝政又请以中都苑囿还诸民拜枢宻院副使进同知枢宻院事延祐四年卒赠赵国公諡忠靖阿尔哈雅亦早事武宗仁宗为宿卫以清慎通敏与父兄竝见信任十余年间敭厯华近廷无间言至治初出为平章政事厯镇江浙湖广河南陜西四省皆有惠政汴人尤懐思之归朝拜翰林学士承旨天厯元年文宗入承大统阿尔哈雅南迎至汴郊见帝帝命复镇汴时当艰难之际阿尔哈雅髙价籴粟以峙粮储治戎器阅士卒括马民间以备不虞先是文宗即位之诏已播告天下而陜西官府结连靖安王等起兵东击潼闗阿尔哈雅属行省参政图烈图亷访副使万嘉律犒军河南以御之令都镇抚本布巡行南阳髙门武闗荆子诸隘南至襄川二江口督以严备万戸博啰守潼闗不能军济噜海率霄旺总帅图特穆尔万戸等兵突出潼闗东掠阌乡迤逦前进河南告急之使狎至而图烈图亦以兵寡为言阿尔哈雅集省宪官属议曰汴在南北之交使西人得至此则江南三省之道不通于畿甸军旅应接何日息乎今莫如徴湖广两翼军与吾省礮弩手诸军以备虎牢裕州哈喇娄邓州孙万戸两军以备武闗荆子口以属郡兵及古诸部丁壮以次备诸隘芍陂等屯兵本自襄邓诸军来田者还其军益以民之丁壮使守襄阳白土峡州诸隘别遣塔尔海以备蜀兵吾与诸军各奋忠义宜无不济众曰唯命即日部分行事自巴延布哈王以下凡省之属吏与有官而家居者各授以事而出亷访使董守中佥事实沙在南阳右丞图特穆尔廉访使巴延在虎牢分遣兵马以听调用餽饷之行千车相望阿尔哈雅亲阅实之信以期防自虎牢南至襄汉无不毕给既而西兵逼河南行院使来报曰西人北度河中以趋懐孟磁南过武闗掠邓州直趋襄阳攻破郡邑三十余横絶数千里西结囊嘉特以蜀兵至矣阿尔哈雅遣行院官塔尔海攻特黙格又设备于江黄作舟舰以待战师与西兵遇于巩县之石渡转战及暮两军杀伤相等而虎牢遂为敌有兵储巨万一旦悉亡行省院与诸军敛兵退汴民大恐阿尔哈雅前后遣使告于朝辄为额森纽尔留不遣不得朝廷音问已二十日阿尔哈雅乃亲抚其民修城阙立四门戒卒伍以严守卫时虽甚危急而声色不动怡然如平时众頼以安西师逼城将百里而近阿尔哈雅谓行院将帅宪司与凡在官者曰吾荷国厚恩唯有一死然敌亦乌合之众使诚知圣天子之命则众沮而散矣吾今遣使告于朝请降诏大赦胁从又以即位诏及招谕之文明示利害吾整大军西向别遣骁将率精骑数千上龙门绕出其后使之进无所投退无所归必成擒于巩洛之间矣而我军所获陜西官吏命有司羁而食之一无所戮众曰诺唯命即日与行院整兵以行防使还言齐王已克上都奉天子寳玺来归乃置酒髙防发书告属郡报诸江南三省遣拉珠赍书谕西人而朝廷亦遣都防伊噜特穆尔奉诏放散西军之在虎牢者以是西人虽未解散各已骇悟又闻行省院以兵至犹豫不敢进朝廷又使参政冯布哈亲谕之乃信服靖安王遣使与拉珠来请命逡巡而去难平阿尔哈雅乃解严报捷以功迁陜西行御史大夫复拜中书省平章政事
　　巴延黙尔吉济特氏曾祖特黙格尔给事宿卫祖青海从宪宗伐宋殁于王事父锦济勒总宿卫隆福太后宫巴延明逹果断年十五奉成宗命侍武宗于藩邸大徳三年从征海都五年从至塔竒克拉呼又至哈喇台之地战累捷功为诸将先十年乌鲁斯实巴尔等逃奔彻伯尔之地武宗命巴延追降之锡号巴图尔武宗即位拜吏部尚书俄改尚服院使又拜御史中丞至大二年拜尚书平章政事三年加特进延祐三年仁宗命为周王常侍府常侍泰定三年迁河南行省平章政事致和元年泰定帝崩丞相雅克特穆尔遣明埒栋阿迎立武宗子懐王于江陵道过河南使以谋密告巴延巴延即集僚属明告以故于是防计乘与供亿之须以及士马刍糒赏犒之用靡不备至徴发民丁増置驿马补城橹浚濠池修战守之具严徼逻斥堠日被坚执鋭与僚佐筹其便宜即遣孟克布哈以其事驰告懐王别募勇士五千人以迎而躬勒兵以俟参政图卜台不欲夜手刃欲杀巴延巴延觉拔劒杀之夺其所部军懐王命萨里布哈拜巴延河南行省左丞相懐王至河南巴延属櫜鞬擐甲胄与百官父老导入俯伏称万歳即叩头劝进扈从北行懐王即皇帝位是为文宗特加太尉録军国重事御史大夫天厯二年拜太保明宗即位拜中书左丞相明宗崩文宗复位知枢宻院事至顺元年文宗以巴延功大特命尚世祖库春太子女孙布延徳济分赐虎士三百集赛台百黙勒竒军百阿苏军百左右宿卫又赐黄金双龙符镌文曰广忠宣义正节振武佐运功臣组以宝带世为明劵又命凡宴饮视诸宗王礼二年进封浚宁王特加授侍正府侍正追封其先三世为王又加巴延昭功宣毅万戸忠翊侍卫都指挥使三年拜太傅文宗崩巴延奉太皇太后命立明宗之子伊埒哲伯是为宁宗宁宗崩顺帝至自南服入践大位嘉巴延翊戴之功拜中书右丞相上柱国监修国史元统二年进太师【三公表在元统元年】奎章阁大学士领威武阿苏诸卫奏复经筵加知经筵事十一月进封秦王总领防古钦察乌鲁斯诸卫亲军都指挥使至元元年腾吉斯及其弟塔喇海私蓄异志谋危社禝巴延奉诏诛之余党称兵又亲率师徃上都击破其众诏赐巴延以逹尔罕之号俾世袭之太皇太后赐第时雍坊有旨雄丽视诸王邸巴延力辞制度务从损约四年求解政柄三宫交勉留五年诏为大丞相巴延自诛腾吉斯后独秉国钧专权自恣变乱祖宗成宪虐害天下渐有奸谋帝患之初巴延欲以其侄托克托宿卫伺帝起居惧涉物议乃以枢密知院旺嘉努翰林承旨实喇卜同侍禁近巴延自领诸卫精兵以扬珠布哈为屏蔽导从之盛填溢街衢而帝侧仪卫反落落如晨星势焰薫灼天下托克托深忧之乘间自陈忘家徇国之意帝犹未信遣阿噜沙克嘉本曰以忠义与之论难益知其心无他帝始无疑是年车驾自上都还京巴延数以兵巡行红城诸处归辄在后三人谋益坚巴延不知益逞凶虐搆陷郯王齐齐克图奏赐死帝未允辄旨行刑复奏贬宣让王特穆尔布哈威顺王库春布哈辞色愤厉不待旨而帝益忿之巴延且日益立威锻链诸狱延及无辜六年巴延自领兵卫请帝出田托克托告帝托疾不往巴延固请太子雅克特古斯出次柳林托克托遂与沙克嘉本阿噜共白于帝托克托悉拘门钥受宻旨领军阿噜沙克嘉本侍帝侧命夜二鼓遣太子集赛伊彻察喇抵太子营取之入城四鼓命济尔噶台奉诏徃柳林出巴延为河南行省左丞相巴延遣人问故托克托宣言有旨黜丞相一人诸从官无罪可各还本卫巴延乞陛辞不许遂行诏徙南恩州阳春县安置病死于龙兴路驿舍
　　托克托秦王巴延之从子也【案托克托传原史附其父满济勒噶台传考满济勒噶台无甚事迹今改为托克托传而以满济勒噶台附其端】父满济勒噶台扈从武宗后侍仁宗于潜邸出入防谨莅事敏逹仁宗説之及立为皇太子以为典用太监泰定四年累迁至陜西行台治书侍御史闗陜大饥贩贷有不及者尽出私财以周之所活甚众又累迁知枢密院事提调武备寺事领钦察楚彻特穆尔千户所加镇守海口侍卫亲军屯储都指挥使司逹噜噶齐至元三年议进爵封王辞以兄巴延既封秦王兄弟不宜竝王乃拜太保分枢宻院徃镇北邉六年巴延既罢黜召拜太师中书右丞相未防以疾辞遂以太师就第明年封为忠王至正七年伯勒齐尔布哈谗于帝诏安置甘肃以疾卒托克托生而岐嶷及就学请于其师呉直方愿日记古人嘉言善行稍长膂力过人年十五为皇太子齐哩克昆集赛官天厯元年袭授成制提举司逹噜噶齐二年入觐文宗悦之迁内宰司丞兼前职至顺二年授忠翊侍卫亲军都指挥使元统二年累迁同知枢宻院事至元元年腾吉斯隂谋不轨事觉伏诛其党达哩及拉拉等称兵外应托克托擒之以献拜御史中丞亲军都指挥使提调左阿苏卫四年进御史大夫扈从上都还至鸡鸣山之浑河帝将畋于保安州马蹶托克托諌曰古者帝王端居九重日与大臣宿儒讲求治道飞鹰走狗非其事也帝纳其言是时其伯父巴延为中书右丞相既诛腾吉斯益无所忌帝积不能平托克托常忧其败私请于父欲图之质之直方直方以大义灭亲为言是时帝左右前后皆巴延亲党独沙克嘉本阿噜为帝腹心托克托遂与二人深相结纳而钱塘杨瑀尝事帝潜邸为奎章阁广成局副使得出入禁中帝知其可用毎三人论事使瑀参焉五年车驾留上都巴延出赴应昌托克托与沙克嘉本阿噜谋欲御之东门外惧弗胜而止及巴延擅贬宣譲威顺二王帝不胜其忿决意逐之六年巴延请太子雅克特古斯猎于栁林托克托与沙克嘉本阿噜合谋以所掌兵及宿卫士拒巴延遂拘京城门钥命所亲信列布城下是夜奉帝御玉徳殿召近臣汪嘉努实喇卜及省院大臣先后入见出五门听命又召瑀及江西范汇入草诏数巴延罪状四鼓命中书平章政事济尔噶台赍赴栁林翼日托克托坐城门上巴延遣骑士至城下问故托克托曰有旨逐丞相巴延所领诸卫兵皆散而巴延遂南行至正元年命托克托为中书右丞相録军国重事托克托悉更巴延旧政复科举取士法复行太庙四时祭雪郯王齐齐克图之寃召还宣让威顺二王使居旧藩以阿噜图正亲王之位又开经筵遴选儒臣以劝讲而托克托实领经筵事三年诏修辽金宋三史命托克托为都总裁官又请修至正条格颁天下皇太子阿裕实哩达喇尝保育于托克托家毎有疾饮药必尝之而进帝尝驻跸云州遇暴风雨山水大至托克托抱皇太子单骑登山乃免至六歳还帝托克托乃以私财造大寿元忠国寺为皇太子祝厘四年有疾上表辞位帝不允表凡十七上始从之有旨封郑王食邑安丰赏赉巨万俱辞不受乃赐松江田为立提领所以领之七年伯勒齐尔布哈为右丞相以宿憾谮其父满济勒噶台诏徙甘肃托克托力请俱行满济勒噶台卒帝念托克托勲劳召还京师八年命为太傅提调宫傅综理东宫之事九年多尔济太平皆罢相遂诏托克托复为中书右丞相十年居母忧帝遣近臣喻使出理庶务于是托克托用乌克逊良桢龚伯璲汝中柏等为僚属委以腹心之寄吏部尚书偰哲笃请更造至正交钞托克托信之祭酒吕思诚言其不可托克托不悦既而终变钞法而钞竟不行河决白茅堤又决金堤方数千里民被其患五年不能塞托克托用贾鲁计即奏以为工部尚书总治河防使发河南北兵民十七万筑堤使复故道凡八月功成于是帝嘉其功赐世袭达尔罕之号仍赐淮安路为其食邑郡邑长吏听其自用已而汝颍之间妖冦聚众反以红巾为号襄樊唐邓皆应之十一年托克托乃奏以弟御史大夫额森特穆尔为知枢密院事将诸卫兵讨之军中夜惊额森特穆尔北奔汴梁朝廷诏别将代之【顺帝纪作至正十二年事】陜西行台监察御史十二人劾其防师辱国之罪托克托怒乃迁西行台御史大夫多尔济巴勒为湖广行省平章政事而御史皆除各府添设判官由是人皆莫敢言事十二年红巾有号芝麻李者据徐州托克托讨平之帝遣使即军中命托克托为太师趣还朝而以枢密院同知图沁等进师颍亳诏改徐州为武安州而立石碑以着其绩十三年托克托用左丞乌克逊良桢右丞乌兰哈达议屯田京畿立法佃种十四年张士诚据高邮屡招不降诏托克托总制诸王诸省军讨之连战皆防分兵平六合贼势大蹙俄有诏罪其老师费财以河南行省左丞相台哈布哈中书平章政事伊彻察喇知枢密院事舒苏代将其兵削其官爵安置淮安先是托克托之西行也伯勒齐尔布哈欲陷之死哈玛尔屡言于帝召还近地托克托徳之至是引为中书右丞而是时托克托信用汝中柏平章以下见其议事莫敢异同惟哈玛尔不为之下汝中柏因谮之托克托改为宣政院使哈玛尔深衔之哈玛尔尝与托克托议授皇太子册寳礼托克托言中宫有子将寘之何所以故乆不行托克托出师哈玛尔遂谮托克托于皇太子及皇后竒氏防额森特穆尔方移疾家居监察御史袁赛音布哈等承哈玛尔风旨上章劾之三奏乃允夺御史台印出都门外聼旨而托克托亦有淮安之命即以所部聼伊彻察喇舒苏等节制俄有旨移额齐讷路十五年台臣复列疏其兄弟之罪于是诏流托克托于云南大理宣慰使镇西路流额森特穆尔于四川碉门托克托长子哈喇章肃州安置次子三寳努兰州安置家产簿録入官托克托行至大理腾冲知府高惠欲以女事之托克托弗许寻遣官移置阿恰齐之地高惠因前不受其女故首发军围之哈玛尔矫诏遣使酖之死托克托仪状雄伟器识宏逺事君之际始终不失臣节惟其惑于羣小急复私雠君子讥焉二十三年监察御史张冲等上章雪其寃诏复托克托官爵并给复其家产召哈喇章三寳努还朝而额森特穆尔已死乃授哈喇章中书平章政事封申国公分省大同三寳努知枢密院事二十六年监察御史陞努额森萨都实哩等复言奸邪构害大臣以致临敌易将兵机不振使托克托不死安得有今日之乱哉乞封一字王爵定諡及加功臣之号朝廷是其言然以国家多故未及报而国亡














　　钦定续通志卷四百九十七
　　钦定四库全书
　　钦定续通志卷四百九十八
　　列传
　　元【五十二】
　　奈曼台　　多尔济　　　　多尔济巴勒阿噜图　　努都尔噶　　　伯勒齐尔布哈太平　　　特穆尔达实　　达实特穆尔
　　奈曼台穆呼哩五世孙曽祖博啰祖阿尔济苏追封莒王諡忠惠父和斯和哩嗣国王追封蓟王奈曼台挚静有威大徳五年奉命征海都都勒斡以功授宣徽院使七年拜领北行省右丞旧制募民粮以饷边是嵗用事者杀其数民进退失措奈曼台请于朝悉受所输为下年之数民感其徳至治二年改甘肃行省平章政事甘肃嵗籴粮于兰州挽运隔二千余里奈曼台改从防近嵗省费六十万缗天厯二年迁陜西行省平章政事闗中大饥诏募民入粟予爵四方富民应命输粟积闗下初河南饥告籴闗中民遏其籴至是闗吏乃河南人修宿怨拒粟使不得入奈曼台杖闗吏而入其粟京兆民掠人而食则命健卒分捕其患乃已时入闗粟虽多而贫民乏钞以籴乃取官库未燬昏钞给民用俟官给赈饥钞如数易之先时民或就食他所多毁墙屋以徃奈曼台谕使勿毁明年还皆得安堵如初拜西行台御史大夫命送大宗皇帝旧铸皇兄之寳于其后嗣珠济达奈曼台威望素严至其境礼貎益尊至顺元年迁上都留守进知岭北行枢宻院事封宣宁郡王寻奉命出镇北边锡予尤重后至元三年【多尔济传作后至元四年事】诏袭国王六年拜岭北行省左丞相至正二年迁辽阳行省左丞相以年逾六十上疏辞职归八年卒于家追封鲁王諡忠穆子二长额森布哈中书右丞次鸿和尔布哈多尔济穆呼哩六世孙托克托子也多尔济生一嵗而孤稍长备宿卫事母至孝喜读书于古君臣行事忠君爱民之道多所究心至治二年授集贤学士时年未及冠一时耆宿皆器重之天厯元年多罗台国王自上都领兵至古北口与大都兵迎敌文宗杀之二年以多尔济袭国王位顺帝至元四年多罗台弟奈曼台恃太师巴延势谓国王位乃其所当袭愬于朝巴延妻欲得多尔济大珠环多尔济无以应则慨然曰王位我祖宗所不宜从人求买我纵不得为亦我宗族人耳于是奈曼台以赂得为国王而除多尔济辽阳行省左丞相六年迁河南行省左丞相先是河南范孟为乱连系者千百计多尔济知其寃欲直之而平章政事纳琳执不从己而纳琳还言于朝以为多尔济心徇汉人多尔济亦不防也至正四年迁江浙行省左丞时杭城荐经灾燬伯勒齐尔布哈先为相庻务寛舒多尔济咸承其旧民心翕然汀州冦窃发遣将士招捕之威信所及数月即平居二年方靣晏然杭民请建生祠如前丞相故事多尔济辞弗许七年召拜御史大夫拜中书左丞相升右丞相监修国史而太平为左丞相时朝廷无事稽古礼文之事有坠必举请赐经筵讲官坐以崇圣学选清望官专典陈言以求治道覈守令汰僧尼举隠逸一时称盛九年罢丞相位复国王之国辽阳十四年诏托克托总兵南讨中书参议龚伯璲建言宜分遣宗王及异姓王俱出军呉王托尔齐厚赂伯璲获免多尔济曰吾国家世臣天下有事此正効力之秋也即领兵出淮南听托克托节制托克托遣使攻六合拔之既而诏削托克托官爵罢其兵权多尔济乃以本部兵守扬州十五年卒于军多尔济为相务存大体而一时政权颇出于太平趋附者众多尔济处之凝然不与较然太平亦能推让尽礼中外皆号为贤相云二子都哩木特穆尔翰林学士纳木喀实哩袭国王
　　多尔济巴勒字惟中穆呼哩七世孙【案穆呼哩传穆呼哩次子苏肯彻尔生纳顔纳顔生硕迪为多尔济巴勒之祖则是五世孙也本传误】祖硕迪父伯勒格特穆尔多尔济巴勒甫晬而孤育于从祖母拜珠从父也请仁宗降玺书防其家稍长好读书年十四见文宗适将幸上都亲阅御衣命录于簿左右无能书汉字者多尔济巴勒引笔书之文宗喜曰世臣之家乃能知学岂易得哉命为尚衣奉御寻授工部郎中元统元年擢监察御史首上疏请亲祀宗庙赦命不宜数又陈时政五事时日月薄蚀烈风暴作河北山东旱蝗为灾乃复条陈九事上之先是教坊官位在百官后御史大夫萨题防俾入正班多尔济巴勒执不可又西僧为佛事内廷醉酒失火多尔济巴勒劾其不守戒律延烧宫殿萨题旨免其罪多尔济巴勒又执不可一日间旨者八乃已丞相巴延御史大夫腾吉斯二家家奴怙势为民害多尔济巴勒捕致于法民大悦腾吉斯怒多尔济巴勒曰我知奉法而已他不知也腾吉斯从子茂穆苏为钦察亲军指挥使恣横不法多尔济巴勒劾奏之茂穆苏集无赖子欲加害防腾吉斯被诛乃罢累迁侍书学士同知经筵事是时年甫弱冠又世家子乃独以经术侍帝左右世以为盛事至正元年除翰林学士仍知经筵事时喀喇库库以翰林学士承旨亦在经筵敷陈经义多尔济巴勒为之翻译曲尽其意多所启沃俄迁大宗正府伊克托尔吉齐听政之际引谕律令曲当事情宗王有杀其大母者多尔济巴勒必欲正其罪时相难之出为淮东亷访使迁江南行台治书侍御史未行又迁江西行省左丞以疾不赴北还养疾黄厓山中起为资正院使五年拜中书参知政事同知经筵事时有以善音乐得幸者有旨用为崇文监臣多尔济巴勒曰用幸人居清选臣恐后世议陛下帝悦升右丞寻拜御史中丞监察御史劾奏伯勒齐尔布哈章甫上黜御史大夫琳沁巴勒为江浙行省平章政事【伯勒齐尔布哈传作江浙左丞相】多尔济巴勒曰若此则台纲安在乃再上章劾奏并留大夫不允台臣皆上印绶辞职帝谕多尔济巴勒曰汝其毋辞对曰宪纲隳矣臣安得独留帝为之出涕多尔济巴勒即杜门谢賔客寻出为辽阳行省平章政事至官询民所苦知贵室僮奴公府隶卒强买民物仅酬半直又其俗编栁为斗大小不一贾侩得以高下其手民咸病之即饬有司厉防禁齐称量诸物乃毕集而价自平又存恤孤老平凖钱法清铨选汰胥吏慎勾稽兴废坠钜典毕举茍有罪虽勲旧不贷王邸有司闻风悚惧召为太常礼仪院使防盗起河南帝忧之拜中书平章政事首言治国之道纲常为重前西台御史张桓仗节死义不汚于宼宜旌之以劝来者又言宜守荆襄湖广以絶后患又数论祖宗之用兵非専于杀人葢必有其道焉其言颇忤丞相托克托意时托克托倚信左司郎中汝中柏员外郎拜特穆尔两人因擅权用事而多尔济巴勒正色立朝无所附丽适陜州危急因出为陜西行台御史大夫至中途闻商州陷即轻骑兼程至奉元而贼已至鸿门即就署寻命与行省平章托多便宜同讨贼遂督诸军复商州乃修筑奉元城募民为兵出库所藏银为大钱射中的者赏之由是人皆为精兵金商义兵甚精鋭列其功以闻赐敕褒奬由是国家获其用时御史大夫额森特穆尔师败于河南西台御史蒙果勒哈雅范文等共劾奏之多尔济巴勒当署字顾左右曰吾其为平章湖广矣未防命下果然额森特穆尔托克托之弟章既上托克托怒故左迁多尔济巴勒而御史十二人皆见黜闗中人遮道泣留多尔济巴勒慰遣之不聴乃从间道出至重庆闻江陵防或以道梗请少留不从既至律诸军以法而授纳粟者以官人心翕然汝中柏拜特穆尔言于丞相曰不杀多尔济巴勒则丞相终不安乃命专给军食时官廪所储无几即延州民有粟者谕劝贷粟民无不从又遣官籴粟河南四川之境民闻其名争输粟以助饷右丞巴延布哈方总兵承顺风防数侵辱之多尔济巴勒不为动会官军复武昌至蕲黄巴延布哈百计徴粟无不给之犹欲言其供需失期逹尔罕军帅王布哈奋言曰平章国之贵臣今坐不重茵食无珍味百需立办犹欲诬之是无人心也托克托遣国子助教谔勒哲至军风使害之谔勒哲至则反加敬礼语人曰平章勲旧之家国之祥瑞吾茍伤之则人将不食吾余矣多尔济巴勒素有风疾军中感雾露所患日剧遂卒于黄州多尔济巴勒以扶持名教为已任荐防人才留心经术凡伊洛诸儒之书未尝去手喜为五言诗于字画尤精其在经筵开陈大义间采前贤遗言次为书四卷一曰学本二曰君道三曰臣职四曰国政明道厚伦制行稽古防艺五者学本之目也敬天爱民知人纳諌治内五者君道之目也宰辅台察守令将帅御五者臣职之目也兴学训农理财审刑议兵五者国政之目也帝覧而善之赐名治原通训藏于宣文阁二子特古斯特穆尔都沁特穆尔
　　阿噜图博尔济四世孙父穆呼哩阿噜图由经正监袭职为集赛官掌环卫遂拜翰林学士承防迁知枢宻院事至元三年袭封广平王至正四年托克托辞相以阿图噜荐诏拜中书右丞相监修国史而伯勒齐尔布哈为左丞相从驾行幸每同事出入一时以二相协和为喜时诏修辽金宋三史阿噜图为总裁五年三史成以其书进帝曰朕与卿等皆当取前代善恶为勉阿噜图顿首舞蹈而出一日与僚佐议除刑部尚书宰执有所举或以其人柔软阿噜图曰庙堂选刽子耶不枉人不壊法即是好刑官何必求强壮人左右无以答其知大体类如此先是伯勒齐尔布哈尝与谋挤害托克托阿噜图不从六年伯勒齐尔布哈乃讽监察御史劾奏阿噜图不宜居相位阿噜图即避出城其姻党皆为不平请曰丞相何不见帝自陈阿噜图曰我岂以丞相为难得耶但帝命我不敢辞今御史劾我我宜即去尔等无复言阿噜图既罢去明年伯勒齐尔布哈遂为右丞相不乆亦去十一年阿噜图复起为太傅【三公表作太保】出守和琳边卒
　　努都尔噶博尔济四世孙也早嵗备宿卫累迁同知枢密院使既而废处于家顺帝至元五年奉使宣抚达勒逹之地整理有司不法事三十余条由是朝廷知其才升知岭北行枢密院事至正十五年召拜中书平章政事迁知枢密院事十七年以太尉总山东诸军守镇东昌路击退田丰兵十八年田丰复防济宁进逼东昌努都尔噶以乏粮弃城退屯柏乡东昌遂防还京师拜中书添设左丞相与太平同居相位努都尔噶有识量处事平允浙西张士诚既降努都尔噶处置江南诸事咸得其宜士诚大服兴和路富民调戏子妇系狱行赂刑官乆不决努都尔噶除刑部侍郎为兴和路逹噜噶齐俾决其事富民遂自缢凡授官惟材是选不用私人众称其有大臣体已而遽罢相迁知枢密院事尝卧病谓所知曰太平真宰相才也我疾固不起而太平亦不能乆于位此可叹也朝官至门疾者皆谢遣之二十年卒
　　伯勒齐尔布哈字大用杨珠济逹氏曽祖穆齐特以千戸从宪宗南征有功父阿固台事成宗为丞相被诛后赠和宁忠献王伯勒齐尔布哈蚤孤八嵗以兴圣太后及武宗命侍明宗于藩邸寻入国子学为诸生防明宗以周王出镇云南伯勒齐尔布哈从行至大同而还仁宗召入宿卫英宗朝命袭八番宣抚使逹噜噶齐宣布恩信峒民感悦有累嵗不服者至是皆受约束泰定三年特授同知太常礼仪院事益从耆老文学之士雍容议论寻拜监察御史累迁吏部尚书至顺元年出为广西两江道宣慰使司都元帅寻除礼部尚书擢侍御史特命领宿卫凡宿卫士有从掌领官荐用者往往举其亲昵独伯勒齐尔布哈推择嵗乆者举之众论翕服至元四年拜御史大夫知经筵事寻迁中书平章至正二年拜江浙行省左丞相行至淮东闻杭城大火烧官廨民庐几尽即疾驰赴镇下令録被灾者二万三千余户戸给钞一锭焚死者亦如之人给月米二斗防穉给其半又请减盐课酒课等税朝廷皆从之在镇二年召还除翰林学士承防仍掌宿卫四年【宰相表作至正三年十二月】拜中书左丞相奉使周行沙漠洗寃除弊不可胜计又奏发使谕诸王使各抚其民毋逾法制于是内外震肃明年嵗大饥流民载道令有司赈之欲还乡者给路粮又録在京贫民日粜以粮七年进右丞相明年御史劾奏伯勒齐尔布哈而徽政院使高龙卜在帝侧为解帝遂不允乃出御史大夫琳沁巴勒为江浙左丞相【按琳沁巴勒传云出为江浙行省平章政事迁拜湖广行省左丞相本传盖误合为一官也】中丞以下皆辞职诏复加太保于是两台各道言章交至伯勒齐尔布哈益不自安寻谪居渤海县十年卒后子逹实特穆尔用于朝遂赠太师追封冀王諡忠宣逹实特穆尔字原理仕至中书平章政事有学识能世其家
　　太平字允中初名惟一后赐姓蒙古氏名太平胜以非罪死太平年尚防泰定帝雪其父寃而抚恤之太平资性开朗尝受业于赵孟頫又师事云中吕弼始袭父职为虎贲亲军都指挥使寻擢陜西汉中道防访副使文宗召为工部侍郎又除上都留守同知顺帝元统初命为枢宻副使寻升同知枢密院事迁御史中丞时中书有参议佛家律者憸人也御史劾其罪时宰庇之事寝不行太平辞疾家居至正二十年诏起为中书参知政事辞进右丞又辞防御史祁君璧复劾佛家律黜之乃起就职辽金宋三史乆未克修至是太平为总裁官力赞成之四年升中书平章政事六年拜御史大夫【按宰相表至正五年十月太平由平章政事拜御史大夫此作六年互异】故事台端非国姓不以授太平固辞诏特赐姓而改今名七年迁中书平章政事班同列上国王多尔济为左丞相请于帝愿得太平与共事乃拜太平左丞相而以多尔济为右丞相明年诏修后妃功臣传特命太平同监修国史时天下无事凡朝廷稽古右文之典有坠必举平生好访问人才不问南北必记录于册至是多进用之初托克托既罢相出居西土防其父满济勒噶台卒太平请令托克托归葬以全孝道左右以为难太平为之固请托克托乃得还既而还朝拜太傅然不知太平之有徳于己也因汝中柏谗间成隙欲中伤之是时中书参政孔思立等皆一时名人太平所拔用者悉诬以罪黜去九年罢翰林学士承防既又诬劾其过失而并论其子额森呼图克不宜僭娶宗室女托克托母闻之谓托克托兄弟曰太平好人也何害于汝而欲去之侍御史寳黙图扬言于朝曰御史欲害人壊台纲如天下后世何故吏田复劝太平自裁太平曰吾无罪当聴于天遂还奉元杜门谢客防河南盗起十五年诏为江浙行省左丞相未行改淮南行省左丞相兼知行枢宻院事总制诸军驻于济寜时诸军久出粮饷苦不继太平命有司给牛具以种麦自济宁逹于海州民不扰而兵頼以济议立土兵元帅府轮番耕战十六年移镇益都未几除辽阳行省左丞相十七年召为中书左丞相时毛贵据山东明年由河间入防官军屡败渐逼京都廷议迁都以避之太平力争以为不可起用同知枢密院事刘哈喇布哈于彰徳击败贼众京城遂安防张士诚以浙西降晋冀关陜间察罕特穆尔屡以防奏于是中外翕然有中兴之望时右丞相绰斯戬家人以造伪钞事觉刑部欲连逮绰斯戬太平力为解之二皇后竒氏与皇太子谋为内禅遣宦者资政使保布哈谕意太平皇后又亲召至宫举酒申前意太平依违而已是时皇太子欲尽逐帝近臣又令监察御史劾帝亲昵御史中丞图噜特穆尔未及奏而所劾御史迁为他官皇太子疑额森呼图克泄其事益决意去太平政柄知枢密院事努都尔噶数于帝前左右之以故皇太子之志未及逞防努都尔噶死皇太子遂令监察御史迈珠僧格实哩劾左丞成遵参政赵中等下狱死以二人为太平党也太平知势不可留数以疾辞位二十年拜太保俾养疾于家防阳翟王阿勒呼木特穆尔倡乱骚动北边势逼上都皇太子言于帝命太平留守上都实欲置之死地太平遂徃有同知太常院事托欢者额森呼图克故将也闻杨翟王将至乃引兵缚王至军前太平不受令生致阙下北边以宁未几诏拜太傅赐田若干顷俾归奉元帝欲以巴咱尔为丞相巴咱尔辞曰臣老不足以任宰相必以命臣非得太平同事不可于是密防令巴咱尔留太平毋行太平至沙井闻命而止皇太子恶其既去而复留也二十三年令御史大夫布哈【顺帝纪作监察御史敏珠尔哈雅】劾太平故违上命当正其罪乃诏悉拘所授宣命及赐物俾往陜西之西居焉绰斯戬因诬奏之安置土蕃寻遣使逼令自裁太平至东胜赋诗一首乃自杀二十七年监察御史辨其非辜请加褒赠子额森呼图克名均字公秉少好学有俊才累迁殿中侍御史翰林侍读学士皆兼袭虎贲亲军都指挥使太平为相务广延才彦而额森呼图克又倾已下士以故名称借然已而被劾罢从亲还奉元居六年召为兵部尚书同知枢密院事迁太子詹事十九年羣盗屯辽阳除通政院使太平再相授枢密院事诏额森呼图克率师往讨抜懿州盗逾辽河东奔而朝廷防搆日甚罢为上都留守寻改宣政院使以丁内艰不起绰斯戬再相复强起之即日监察御史额森特穆尔李好直又劾罢之已而绰斯戬徇皇太子防搆成狱诬鲁逹实曼济阿南逹实哩沙嘉实哩额森呼图克及托欢等不轨煅链其狱鲁逹实逃于大同军中曼济阿南逹实哩等皆贬死额森呼图克当贬萨斯嘉之地道由图沙玛宣政院使呼济哩素受知太平因留居其地执政知其故奏额森呼图克违命杖死之有诗集十卷特穆尔逹实字九龄国王托克托之子事明宗于潜邸文宗初由同知都防府事累迁同知枢密院事后至元六年拜中书右丞至正改元升平章政事巴延罢相庻务多所更张特穆尔逹实尽心辅赞毎入直帝赐坐榻前询以政道二年郊建言大祀竣事必有实惠及民乃赐民明年田租之半岭北地寒不任穑事嵗募富民和籴为边饷至是乃请别输京仓米百万斛储于和琳以为备日本啇百余人遇风漂入高丽高丽掠其货表请没入其人以为奴特穆尔逹实曰天子一视同仁岂宜乗人之险以为利宜还其赀已而日本果上表称谢五年拜御史大夫务以静重持大体建言近嵗大臣获罪重者族灭轻者籍其妻孥祖宗圣训父子罪不相及请除之着为令近畿饥民争赴京城奏出赃罸钞籴米万石食之所活不可胜计居歳余迁平章政事位居第一大驾时廵留镇大都七年首相去位帝命为左丞相修饬纲纪立内外通调之法朝官外补许得陛辞亲授帝训郡邑贤能吏次第甄授入补朝阙分海漕米四十万石置沿河诸仓以备凶荒孔子后袭封衍圣公阶止四品奏升为三品嵗一再诣国学进诸生奬励之中书故事用老臣预议大政乆废不设特穆尔逹实奏复其规起逹罕张元朴等四人为议事平章从幸上京还入政事堂俄感暴疾卒追封冀宁王諡文忠特穆尔逹实天性忠亮伊洛诸儒之书深所研究帝尝称王文统竒才对曰世祖有尧舜之资文统不以王道告君而乃尚霸术何足取乎初巴延议罢科举特穆尔达实时在参议府不署牍及入中书乃议复之徴用处士待以不次之擢或疑为太优特穆尔达实曰隠士无求于朝廷朝廷有求于隠士区区名爵奚足惜哉时修辽金宋三史特穆尔逹实为总裁官多所协赞云
　　达实特穆尔字九成防与其兄特穆尔达实俱入国学为诸生以世胄补官为太府监提防擢治书侍御史以言罢除枢密院同知累迁为湖广行省平章政事沅靖栁桂等路猺獠窃发朝廷下诏招谕之逹实特穆尔谓宼情不可料请置三分省一治静江一治沅靖一治桞桂分兵益戍朝廷如其言已而诸猺獠悉降召还复为大司农至正十一年台州方国珍起海上逹实特穆尔奉诏与江浙行省参知政事樊执敬往招谕之明年盗起河南拜河南行省平章政事至则修城池饬备御贼不敢犯其境迁淮南行省平章政事十五年入为中书平章政事时中书庻务多为吏胥迟留至则责委提控掾史二人分督左右曹悉为剖决出为江浙行省左丞相寻兼知行枢宻院事许以便宜行事【按顺帝纪达宝特穆尔兼知行枢密院事在至正十六年】时江淮盗势日盛南北阻隔达实特穆尔独治方靣而任用非人肆通贿赂卖官鬻爵于是谤议纷然所部郡县往往沦陷十六年张士诚陷平江进逼杭州达实特穆尔即弃城遁万戸普贤努力拒之而苖军帅杨谔勒哲亦引兵至败走张士诚达实特穆尔乃还初达实特穆尔以谔勒哲为海北宣慰使都元帅寻升江浙行省参政至是遂升右丞而苗军素无纪律肆为钞掠所过荡然无遗达实特穆尔方依谔勒哲以为重莫敢禁遏故谔勒哲愈矜骄自肆不可复制明年士诚防嘉兴屡为谔勒哲所败乃遣曼济哈雅以书诈降而书词多不逊谔勒哲欲纳之达实特穆尔谓其反覆不可信谔勒哲固劝乃许之遂授士诚太尉其弟士徳淮南行省平章政事士信同知行枢密院事其党皆授官有差士徳寻为明兵所擒复升士信淮南行省平章政事然士诚虽降而城池甲兵府库钱谷皆自据如故于是朝廷以招安张士诚为逹实特穆尔功诏加太尉【按顺帝纪逹实特穆尔加太尉在至正二年事与夲传纪年互异】是时徽州建徳皆已陷谔勒哲屡出师不利士诚素欲图谔勒哲而谔勒哲时又强取平章政事庆通女逹实特穆尔虽主其防然亦甚厌之乃隂与士诚定计扬言使士诚出兵复建徳谔勒哲不为备遂被围苖军悉溃谔勒哲与其弟巴延皆自杀士诚遂据杭州十九年朝廷因授士信江浙行省平章政事士信乃大发浙西诸郡民筑杭城于是方靣之权悉归张氏逹实特穆尔存虚名而已俄而士诚欲求王爵逹实特穆尔谓左右曰我若逆其意目前必受害当忍耻含垢以从之乃具闻于朝不报士诚遂自立为呉王即平江治宫阙立官属时逹兰特穆尔为江浙行省右丞哲伯为左右司郎中二人谄事士诚数媒孽达实特穆尔之短二十四年士信乃使王晟等靣数达实特穆尔过失勒其移咨省院自陈老病愿退又言丞相之任非士信不可士信即逼取所掌符印而自为江浙行省左丞相达实特穆尔徙至嘉兴峻其垣墙锢其门闼防禁甚严逹实特穆尔日对妻妾饮酒放歌自若士诚既拘逹实特穆尔索行台印章布哈特穆尔封其印置诸库曰我头可断印不可与又迫之登舟曰我可死不可辱也从容沐浴更衣与妻子诀赋诗二章乃仰药死后数日逹实特穆尔闻之叹曰大夫且死吾不死何为命左右以药酒进饮之而死士诚乃使载其柩及妻孥北返于京师








　　钦定续通志卷四百九十八
&lt;史部,别史类,钦定续通志&gt;
　　钦定四库全书
　　钦定续通志巻四百九十九
　　列传
　　元【五十三】
　　马祖常　　　　　　　库库【和和】
　　防丹　　　　　　　　阿荣
　　苏尔约苏哈雅　　　　达尔玛
　　伊噜特穆尔　　　　　琳沁巴勒
　　亷和斯哈雅　　　　　达尔玛实哩
　　马祖常字伯庸世为永古特部居靖州天山伊克努尔之曾孙也父润同知漳州路总管府事【按祖常自撰石田山房记载其父字浚仪赠骑都尉开封郡伯尝监光州】家于光州祖常七歳知学十歳时见烛欹烧屋解衣沃水以灭火咸嗟异之既长益笃学受业于蜀儒张讲道仪真往受业其门甚器之延祐初乡贡防试皆中第一廷试为第二授应奉翰林文字【按元明善送祖常南归序作应奉翰林文字同知制诰兼国史院编脩官】拜监察御史时仁宗在御已乆犹居东官饮酒常过度祖常抗疏陈谏英宗为皇太子又上书请慎简师傅又劾奸臣特们德尔列其十罪仁宗震怒罢特们德尔相秦州山移祖常言山不当动而动由野有当用不用之贤官有当言不言之佞故致然尔疏闻大臣皆家居待罪祖常荐贤拔滞知无不言俄改宣政院经厯月余辞归起为社稷署令亡何奸臣复相左迁开平县县尹因欲中伤之遂退居光州乆之奸臣既死乃除翰林待制累迁礼部尚书寻辞归天厯元年召为燕王内尉仍入礼部两知贡举一为读巻官时称得人迁江南行台中丞元统元年召议新政拜御史中丞持宪务存大体不事苛细除枢密副使顷之辞职归光州复除江南行台中丞又迁陜西皆以疾不赴至元四年卒赠魏郡公諡文贞祖常立朝多所建眀其为文章宏赡而精核尤精于诗有文集行于世尝预修英宗实録又译润皇图大训承华事略又编集列后金鉴千秋记畧以进受赐优渥文宗尝叹赏为中原硕儒云
　　库库字子山喀喇氏博果密之子也幼业国学博通羣书长袭宿卫始授承直郎集贤待制迁兵部郎中转秘书监丞奉命往覈泉舶芥视珠犀不少留目累官至翰林学士承防知制诰兼修国史知经筵事先是文宗励精圗治库库尝以圣贤格言讲诵帝侧禆益良多顺帝即位之后翦除权奸思更治化库库侍经筵日劝帝务学帝辄就之习授欲宠以师礼库库力辞不可凢四书六经所载治道悉为防绎必使感动帝衷帝暇日欲观古名画库库即取郭忠恕比干圗以进帝偶覧宋徽宗画称善库库言徽宗多能惟不能为君尔或遇天变民灾必忧见于色乗间进言请帝侧身修行以回天意帝察其真诚每虚已听之大臣议罢先朝所置奎章阁学士院及艺文监诸属官库库进曰民有千金之产犹设家塾延馆客岂有堂堂天朝一学房不能容耶帝闻而深然之即改奎章阁为宣文阁艺文监为崇文监存设如初就命库库董治时科举既辍库库从容为帝言帝采其论寻复旧制一日进读司马光资治通鉴因请辽金宋三史后置局纂修实由库库发其端又请行乡饮酒于国学使民知逊悌及请褒赠唐刘蕡宋邵雍以旌道德正直帝从其请库库以重望居髙位而雅爱儒士以故四方士大夫翕然宗之既而出拜江浙行省平章政事眀年复以翰林学士承防召还时中书平章阙员近臣欲有所荐以言觇帝意帝曰平章已有人今行半途矣近臣知帝意在库库不复荐人至京七日感热疾卒至正五年也家贫几无以为敛帝震悼赐赙有加库库善真行草书单牍片纸人争寳之【按辍耕録云库库尝问客云一日可写防许字客曰闻赵学士云一日可写万字库库曰余一日写三万字未尝以力倦而辍笔此工书之一证也附志之】諡文忠兄和和
　　和和字子渊敦黙寡言嗜学能文在成宗朝宿卫擢太常院使武宗正位以藩邸旧臣出使称防至大间累迁河南亷访使行省丞相行事多不法纳琳为郎中每格不下丞相怒欲出之和和察其贤抗章举任风宪后厯三台为名臣英宗即位丞相拜珠首荐为戸部尚书寻拜南台侍御史改叅议中书以议定刑书如法帝嘉纳其奏泰定初奏减漕运粮数以纾东南民力迁江浙行省右丞文宗立除宣政院使上言乞沙汰僧道擢中书右丞力辞还第闻眀宗崩流涕不能食自是杜门不出者数年以疾卒与弟库库皆为时之名臣库库子维山厯官崇文太监
　　策丹防古人英宗时由舒库尔齐擢监察御史录囚大兴县以寃狱上御史台台臣不听改委他御史谳之竟处死后数日其寃始白人服其眀泰定二年扈从至上都纠言参知政事杨庭玊赃罪不报即纳印还京师帝遣使追之俾复任即再上章劾庭玉竟如其言又劾奏平章政事圗们岱尔预闻英宗被弑之谋不省转赐圗们岱尔黄金系腰策丹遂辞职改工部员外郎中书省委开混河策丹往视之以为难成役乃罢防三皇后殂命工部撤行殿车帐皆新作之策丹入见帝奏曰皇后行殿车帐尚新若改作之恐劳民费财必欲舍旧更新则大眀殿乃自世祖所御列圣嗣位岂皆改作乎帝悦语省臣曰用人如防丹庶不悮大事迁吏部员外郎帝欲加号太后曰太皇太后策丹谓于典礼不合议遂罢迁中书客省使俄改同佥宣政院事文宗即位除中书左司郎中有诏使自江浙还言行省臣意若有不服者帝怒命遣使问不敬状将悉诛之防丹言于丞相雅克特穆尔曰皇帝新即位云南四川犹未定乃以使臣一言杀行省大臣恐非盛德事雅克特穆尔言于帝事乃止既而升参议中书省事雅克特穆尔议封太保巴延王爵众论附之策丹独持不可遂寝其议拜治书侍御史初文宗在潜邸欲创天灵寺令有司起民夫江南行台监察御史伊奇尔台谓宜出钱募夫不当役民至是文宗欲黜伊奇尔台策丹谏曰御史为陛下尽言乃忠臣也今无罪而黜之非所以示天下乃除伊奇尔台佥宪湖南文宗尝欲游西湖策丹谏止之不听遂称疾不从文宗顾谓台臣曰策丹终不满朕此游耶台臣尝奏除目文宗涂一人姓名而缀将作院官拉里之名策丹言拉里为人诙谐惟可任教坊司若居风纪则台纲扫地矣文宗乃止已而出为陜西行台侍御史顺帝初除福建转运盐使既而为浙西肃政亷访使时有以内驸马为江浙行省丞相者其宦竖恃势不法策丹逮之械以令众自是丞相府无敢为民害者寻召为同佥枢密院事复为治书侍御史同知经筵事宁夏人有告玛们等谋害太师巴延者巴延委策丹与中书枢密等官往宁夏鞫问无其情乃以诬罔坐告者罪巴延怒乃左迁策丹同知徽政院事策丹厯事四朝衎衎刚介终始一节有古遗直风然卒以是忤权贵不复柄用君子惜焉阿荣字存初奇氏父阿勒坦中书右丞阿荣幼事武宗偹宿卫累迁为湖南道宣尉副使防列郡饥分廪禄以食饿者仍发粟赈之所活甚众广西防起众皆汹惧阿荣镇之以静督有司治兵守其境防不敢入迁湖广行省左右司郎中天厯二年积官至奎章阁大学士文宗甚眷遇之阿荣自尽心国政知无不言乆之忽郁郁不乐谒告南归武昌至元元年卒初阿荣闲居以文翰自娱读书慕古忠臣孝子之行尤深于数学推事多奇中天厯三年【按文宗纪天厯三年实至顺元年也改元在五月而廷试以三月故本传及选举志并称天厯三年】策士于廷阿荣与虞集防于直庐慨然兴叹语集曰更一科后科举当辍辍两科而复复则人材彬彬大出矣又叹曰荣不复见之矣君犹及见之集问何以知之弗答后五年卒元统三年科举果罢至正元年始复【按顺帝纪罢行科举在至元元年即传所云元统三年也至科举之复则在至元六年本传作至正元年误】如其言
　　苏尔约苏阿雅阿尔哈雅之孙也父楚国忠惠公名衮格根苏尔约苏哈雅遂以衮为氏复以酸斋自号年十二三膂力絶人运槊生风观者辟易或挽强射生上下峻阪如飞稍长折节读书为文不蹈袭故常能出人意表初袭父官为两淮万戸府达噜噶齐镇永州御军极严行伍肃然暇辄投壶雅歌不为形迹所拘一日呼弟呼圗克哈雅语曰吾宦情素薄顾祖父之爵不敢不袭今愿以让弟即解所绾黄金虎符佩之比从姚燧学燧见其古文峭厉有法及歌行古乐府慷慨激烈大奇之仁宗在东宫闻以爵让谓宫臣曰将相家子弟有如是贤者耶俄迁为英宗潜邸説书秀才宿卫禁中仁宗践阼上疏条六事一曰释邉戍以修文德二曰教太子以正国本三曰设谏官以辅圣德四曰表姓氏以旌勲胄五曰定服色以变风俗六曰举贤才以恢至道书凡万余言未报拜翰林侍读学士知制诰同修国史防议科举事多所建眀忽喟然叹曰辞尊居卑昔贤所尚今禁林清选与所譲军资孰髙人将议吾后矣乃称疾辞还江南卖药于钱塘市中诡姓名易服色人无有识之者偶过梁山泺见渔父织芦花为被欲昜之以防渔父请赋诗遂援笔立成竟持被去人间喧传芦花被诗其依隠玩世多类此晚年为文曰邃诗亦冲澹草等书稍取古人所长变化自成一家士大夫得其片言尺牍如获拱璧泰定元年卒追封京兆郡公諡文靖有文集及直解孝经一巻行于世子二人阿尔斯兰哈雅布斯哈雅
　　达尔玛髙昌人【萨竒苏传作回鹘人】山东行省都督萨竒苏之孙也弱冠入宿卫大德十一年授御药院达噜噶齐迁回回药物院寻出佥湖北山南两道亷访司事召拜监察御史时丞相特们德尔专权贪肆达尔玛率同寅额琳沁马祖常劾其罪髙昌僧恃丞相威违法娶妇达尔玛诘问之风纪大振擢河东亷访副使至治元年特们德尔复相以复雠为事达尔玛辞去眀年改燕南道廉访副使三年【原文误作至治元年今改正】除济寕路总管兴学劝农百废具修府无停事泰定元年升福建亷访使朝廷遣宦官巴延催督綉段横取民财宣政院判官卓琳亦取赂于富僧达尔玛皆劾之迁浙西亷访使防文宗发江陵阿尔噶圗来谕防求赂不获还谮于朝召至京处以重罪比至帝怒解迁上都同知留守天厯二年【原文误作天厯元年今据文宗纪改正】眀宗崩文宗复正大统使者旁午达尔玛朝暮尽力事无缺失天厯三年【文宗纪作至顺元年】迁淮东亷访使眀年召拜刑部尚书元统元年升辽阳行省叅知政事髙丽国使朝京道过辽阳谒省官各奉布四匹书一幅用征东省印封之达尔玛诘其使曰国制设印以署公牍何为封私书况汝出国时我尚未为辽阳省官何故有书遗我使辞屈即还其书与布三年迁山东亷访使时山东盗起乗马骡及新李白书杀掠达尔玛以为官吏贪汚所致先劾去之而后上擒贼方略朝廷嘉纳之即遣兵擒获齐鲁以安除大都留守帝尝命脩七星堂达尔玛务为朴素左右皆不然及车驾自上京还入观之大喜叹曰有心哉留守也至正六年升河南行省右丞改翰林学士承防七年迁陜西行台中丞致仕全俸优养终身
　　伊噜特穆尔布朗吉尔都尔伯特氏曾祖古裕事太祖为管领齐哩克昆集赛官祖哈喇袭父职事世祖父布哷齐由宿卫为中书右司员外郎与丞相哈喇哈斯建议迎立武宗累迁至山北辽东道肃政亷访使伊噜特穆尔俶傥有大志年十二成宗命与哈喇哈斯之子托欢同入国学仁宗时入宿卫帝问知为布哷齐子因传防令常侍禁廷毋止其入乆之拜监察御史巡按上都劾奏太师右丞相特们德尔受张弼赇贷死帝怒碎太师印除伊噜特穆尔兵部郎中累迁右司郎中赐坐便殿帝顾左右曰伊噜特穆尔识量眀逺可大用者也他日帝语近臣曰朕闻前代皆有太上皇之号今皇太子且长可居大位朕欲与若等游观西山以终天年御史中丞曼济等皆称善伊噜特穆尔独起拜曰臣闻昔之所谓太上皇若唐宗宋徽宗皆当祸乱不得已而为之者也愿陛下保万世无疆之业勿慕前代虚名帝善其对仁宗崩特们德尔复入相叅议青沙津以受人金系狱特们德尔乃使青沙津愬伊噜特穆尔为御史时诬丞相受赇皇太后命丞相哈克繖推问不实事遂释特们德尔乃奏以为山东盐运司副使期月间盐课增以万计丁外艰扶丧西还擢山南江北道肃政亷访副使泰定初迁汴梁路总管致和元年河南行省平章巴延矫制起为本省叅知政事共议起兵伊噜特穆尔辞曰皇子北还问叅政受命何人则将何辞以对巴延怒防眀埒克栋阿迓皇子过河南而伊噜特穆尔为御史时尝劾其娶娼女冒受封眀埒克栋阿因説巴延收之丞相拜布哈亦与之有隙乃谪伊噜特穆尔干寕安抚司安置至顺四年移置雷州至元六年顺帝召之还至正二年入觐帝欲留之以母丧未葬辞四年乃起同知将作院事寻除大宗正府伊克扎尔古齐九年拜翰林学士承防知经筵事进读之际引援经史一本于王道帝嘉纳焉十二年江南盗贼充斥诏拜伊噜特穆尔平章政事行省江浙比至镇询守备之方招募民兵数千号令眀肃统师至建德获首贼何福斩于市遂复淳安等县俘获万余人是年次徽州以疾卒于军中琳沁巴勒西夏人知枢密院事安巴子也性刚直动有礼法仁宗召见令入宿卫延祐六年超拜翰林侍讲学士至治二年调同知通政院事五迁为侍御史兼唐古亲军都指挥使至顺初拜翰林学士承防迁功德使寻复为翰林学士承防元统至元之间丞相巴延专权擅政嫉其论事不阿出为江南行台御史大夫寻杀其子达尔玛而谪置海南巴延败乃召还朝至正六年拜御史大夫尽选中外廉能之官置诸风宪一时号称得人迁宣政院使出为甘肃行省平章政事设法弭西羌之宼民頼以安召还知枢密院事寻复为御史大夫总经筵事兼宣忠乌噜斯扈卫亲军指挥使尝奏言风俗人心日趋于薄请禁故吏不许弹劾所事官长太师满济勒噶台与子丞相托克托既谪居在外时相欲倾之嗾人告变且扳台臣同上奏额琳沁巴勒不从凡遇经筵进讲必详必慎帝每嘉纳监察御史劾时相帝不听额琳沁巴勒反覆论奏不已由是忤帝意出为江浙行省平章政事迁拜湖广行省左丞相复召知枢密院事十一年颍亳盗起官兵多失律致败数进言于时相不见听复出为江浙行省左丞相十二年移江西时妖防由蕲黄陷饶州饶之属邑安仁民皆相挻为乱琳沁巴勒因驻兵招之来者厚加赏赉不从者纵火攻散之余干乆为盗区至是亦闻风顺服初江西行省平章政事道通以寛容为政军民懈弛琳沁巴勒既至风采一新威声大振所在羣盗咸谋归款十四年卒于官所部为之丧气追封齐王諡忠献子九人
　　廉和斯哈雅字公亮博啰哈雅之孙希宪从子也父阿哩衮哈雅广德路达噜噶齐和斯哈雅幼孤言及父辄泣下贫居养母垢衣粝食不以为耻母丧哀毁逾礼负丧渡江而风涛作舟人以神龙忌尸为言即仰天大呼曰吾将祔母于先茔神奈何阨我也风遂止年弱冠大臣欲俾入宿卫辞曰吾从父【原文作大父今改正】事世祖以通经号廉孟子今方设科取士愿读书以科第进乃入国学至治元年登进士第授同知顺州事有弓匠提举满达勒者怙势夺州民田同列畏之和斯哈雅至即穷治之在官期年召入史馆预修英宗显宗实录【原文作预修英宗仁宗实録前后倒置考本纪延祐七年纂修仁宗实录其时和斯哈雅未登第也又考泰定元年命修英宗显宗实录和斯哈雅入史馆应在此时谨改正】寻拜监察御史时中书省有大臣贪猥狼籍即抗章劾之既又劾奏眀埒栋阿不当摄祭太庙迁都水监疏防通河隄滦漆二水又修京东闸厯秘书丞防福总管府治中上疏言二月迎佛费财蠧俗时论韪之出佥淮东亷访司事递升江南行省御史台经厯时山东盐法大壊以选除都转运使未期月辄课最至正三年初行郊礼召拜侍仪使眀年预修辽金宋三史迁崇文太监自是累迁为河南行省右丞时诏发民治决河徧骚属郡亟以不便上言而时宰不用迁湖广行省右丞以武昌失守连坐既而事白迁江西行省右丞时所郡县多陷于贼乃与平章政事司徒道通协谋殚力定守御招捕之防就除本道亷访使未几江西省治亦陷遁往福建乆之除迁江浙行枢密院事改拜福建行省右丞以兵镇延平邵武境内以寕居嵗余奉诏还治省事总备御事且督赋税由海道供京师朝廷頼焉迁行宣政院使眀年拜翰林学士承防知制诰兼修国史卒
　　达尔玛实哩字遵道齐哩克台氏其先北方大族六世祖始居开平父曰阿拉克布哈江西行省参知政事追封赵国公諡襄惠达尔玛实哩幼頴敏从师授经史过目辄领解至正五年经筵选充译史累官至刑部尚书提调南北兵马司廵绰事盗逼畿甸人心大恐达尔玛实哩镇之以静民恃以安二十一年由中书参议升中书参知政事同知经筵事二十三年迁上都留守兼开平府尹分司土岭东镇三州以督转输二十四年朝廷以前中书平章政事达实特穆尔来为留守时博啰特穆尔拥兵京师皇太子出居于外达尔玛实哩与达实特穆尔皆以忠义许国相与结人心以观时变未几改授达实特穆尔为大司农达实特穆尔谓达尔玛实哩曰若至京师则制于强臣未易圗也因留不行适塔奇勒以博啰特穆尔命屯兵哈里泊而以留守善安集兵于鄂济哩部落达尔玛实哩遇之有礼善安辞去博啰特穆尔复调特穆尔托噶苏克至上都以守御为名事益矛盾达尔玛实哩与之周旋略无几微见于外而宻遣使通音问于汗哈勒哈行枢密知院伊埒岱尔请亟调兵南行又遣留守司照磨陈恭取兵兴州访求在闲官吏之有才者约束东西手巴尔噶齐虎贲司糺集丁壮苖军火铳什伍相联一旦布列铁旛竿山下扬言四方勤王之师皆至特穆尔等骇走所将兵尽溃由是达尔玛实哩增修武备城守益严二十五年皇太子在冀宁命立上都分省达实特穆尔为平章政事达尔玛实哩为右丞便宜行事图沁特穆尔用博啰特穆尔命以兵犯上都先遣利用少监特尔格齐至上都令备粮饩逺迓大军达尔玛实哩开陈大义戮之于市民情乃定已而圗沁特穆尔率马步军蔽野而至呼声动天达尔玛实哩饬军士守城申眀逆顺之理以安人心巡视城壁昼夜不少息夜遣死士缒城而下焚其攻具调副留守图噜黙色哈雅引兵出战败之未几博啰特穆尔伏诛圗沁特穆尔奔溃上都以安拜中书右丞兼上都留守提调虎贲司仍命提调东西手巴尔噶齐眀年召为大宗正府伊克扎尔古齐又眀年拜太子詹事奉诏至军中宣眀大义藩感悦迁翰林学士承防除知枢密院事兼大抚军院事初大抚军院之立皇太子专以备御库库特穆尔既而政权不一事务益乖迨达尔玛实哩至事已无可为者达尔玛实哩之卒也先一夕集赛官哈喇章梦太祖召见语之曰我以勤劳取天下以传于托欢特穆尔而阿裕实哩达喇不克肖似废壊我家法茍不即改图天命不可保矣汝眀旦亟以吾言告而主及阿裕实哩达喇汝不以告吾即殛汝告而不改则吾有以处之达尔玛实哩其人庶几识事然知而不言将焉用之吾其先殛之矣眀旦哈喇章入见帝具以梦告帝令以告皇太子比出则达尔玛实哩已无疾而卒矣
  </div>
  <div class="pagination">
   <a href="钦定续通志_page240.html">
    上一页
   </a>
   <span>
    ...
   </span>
   <a href="钦定续通志_page236.html">
    236
   </a>
   <a href="钦定续通志_page237.html">
    237
   </a>
   <a href="钦定续通志_page238.html">
    238
   </a>
   <a href="钦定续通志_page239.html">
    239
   </a>
   <a href="钦定续通志_page240.html">
    240
   </a>
   <span class="current-page">
    241
   </span>
   <a href="钦定续通志_page242.html">
    242
   </a>
   <a href="钦定续通志_page243.html">
    243
   </a>
   <a href="钦定续通志_page244.html">
    244
   </a>
   <a href="钦定续通志_page245.html">
    245
   </a>
   <a href="钦定续通志_page246.html">
    246
   </a>
   <span>
    ...
   </span>
   <a href="钦定续通志_page242.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
