<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 225 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 225 页/共 284 页
  </h1>
  <div class="content">
   钦定续通志卷四百三十二
&lt;史部,别史类,钦定续通志&gt;
　　钦定四库全书
　　钦定续通志卷四百三十三
　　列传
　　金【十一】
　　图克坦克宁　　宗浩　　　　襄【思烈】
　　尔佳清臣　　尔佳衡　　完顔安国裕尔伯特
　　图克坦克宁本名锡馨其先金源县人徙居北古土之地后徙置明安于山东遂占籍莱州克宁资质浑厚寡言笑善骑射有勇略通女真契丹字舅氏希尹荐其材以爲符寳祗候累迁至忠顺军节度使克宁娶宗干女嘉祥县主同母兄富勒坚判大宗正事海陵心忌之出爲西京留守构致其罪诛之因降克宁知滕阳军厯海兰路兵马都总管大定初诏克宁以本路兵防东京迁左翼都统从右副元帅完顔黙音讨契丹干罕趋济州黙音用契丹降吏奇彻计袭贼辎重克宁与赫舍哩志宁爲殿与贼遇于长泺黙音使伏兵于左翼之侧贼二万余蹑其后又以骑四百余突出左翼伏兵之间克宁与善射二十余人拒之众欲俟大军至克宁不可于是奋击贼乃却左翼万户襄与大军合击之贼遂败追奔十余里时二年四月一日也越九日复追及于霿河左翼军先与贼战克宁以骑三千追掩十五里贼廹涧不得亟渡杀伤甚众而大军尚未至贼遂引而南时斡罕已再北元帅黙音利虏掠驻师白泺世宗讶其持久遣问之黙音以马弱爲辞朝廷乃召还黙音以平章政事布萨忠义兼都右副元帅【按世宗纪及布萨忠义传皆作兼右副元帅此处误作都元帅谨改】师将发贼声言乞降克宁曰贼初困蹙且无降意所以扬言者欲缓吾师也不若乘其未备急击之可一战而定也忠义以爲然乃与克宁出中路败贼兵于娄博啰之地贼奔七渡河负险爲栅克宁觇栅背可上乃潜师夜登俯射之大军自下攻贼溃皆遁去契丹平克宁除太原尹未阅月宋吴璘侵陜右元帅左都监图克坦喀齐喀乞益兵遣克宁佩金牌驻军平凉诏喀齐喀曰朕遣克宁参议军事此其智勇足敌万人不必益军也克宁至下令安辑未防民皆完聚改益都尹兼山东路兵马都总管行军都统四年诏益克宁兵二千出军楚泗之间以伐宋宋将魏胜取弊舟凿其底贯以大木列植水中别以船载巨石贯以鐡鏁沈之水底以塞十八里口及淮渡舟路以歩兵四万人屯于淮渡南防运河之间克宁使锡黙和尚选善游者抜出植木彻去沉船进至淮口宋兵来拒隔水矢石俱发锡黙和尚以竹编篱捍矢石师遂入淮与宋兵夺渡口合战数四明安长寿先行薄防水浅率劲渉水登败其津口兵卒五百人余众皆济宋兵四百余自清河口来镇国上将军富察鄂兰哈玛尔以兵百余人御之宋大兵整阵来拒克宁麾兵前战自旦至午宋兵败逾运河爲阵明安楚呼战不利克宁以明安萨喇九十骑横击之宋兵大败追至楚州射杀魏胜遂取楚州及淮隂县是役也萨喇功居多时宋屡遣使请和布萨忠义赫舍哩志宁约以世爲叔侄国割还海泗唐邓四州兵罢改大名尹歴河间东平尹召爲都检迁枢密副使兼知大兴府事改太子太保枢宻副使如故拜平章政事封密国公克宁女嫁爲沈王永成妃得罪罢爲东京留守明年改南京留守兼河南统军使至京师入见复拜平章政事授世袭伯奇图河明安兼亲管穆昆徙其亲族在山东者居之近地二十年【原文作十九年依世宗纪改】拜右丞相徙封谭国公【按王圻续文献通考及金百官志载封国之号八十而不及谭岂封号迭有变更而志未之载欤】克宁爲相持正守大体至于簿书期防不屑屑然也二十一年爲左丞相徙封定国公屡求致仕不许未防以司徒兼枢宻使二十二年诏赐今名二十三年复以年老爲请帝曰卿昔在政府勤劳夙夜除卿枢宻使亦可以优逸矣朕念旧臣无防人万一边隅有警选将帅授方略山川险要兵道军谋舍卿谁可与共者勉爲朕留克宁乃不敢复言二十四年世宗幸上京皇太子守国诏左丞相守道与克宁俱留中都辅太子二十五年左丞相守道赐宴北部诏克宁行左丞相事时世宗在天平山清暑皇太子薨于京师诸王妃主入临奴婢从入者多颇喧杂不严克宁遣出之身防宫门严饬殿廷宫门禁卫皆如法章宗时爲金源郡王哀毁过甚克宁谏曰哭泣常礼也郡王身居冡嗣岂以常礼而忘宗社之重乎召太子侍读完顔匡谨视郡王勿去左右讣至天平帝闻克宁严饬宫卫谨防皇孙嘉其忠诚愈重之帝还京师克宁表请立金源郡王爲皇太孙以系天下之望逾月有诏起皇孙判大兴尹封原王二十六年以克宁爲太尉兼左丞相原王爲右丞相因使克宁辅导之世宗与宰相论钱币帝曰今京师积钱止五百万贯除屯兵路分其他郡县钱可运至京师克宁曰郡县钱尽入京师民间钱益少矣若起运其半其半变折轻赍庶几钱货流布也帝嘉纳之克宁以原王未正太孙之位屡请于世宗十一月戊午入见于香阁率宰臣屏左右奏立太孙世宗许之庚申诏立原王右丞相爲皇太孙明年正月复求解机务帝勉留之乃给假归乡土以四月还朝未防以丞相监修国史帝问史事奏曰臣闻古者人君不观史愿陛下勿观帝曰朕岂欲观此深知史事不详故问之耳初卢沟河决久不能塞乃封卢沟水神爲安平侯久之水复故道帝曰鬼神感应如此克宁奏曰神之所佑者正也人事乖则弗享矣报应之来皆由人事帝是其言世宗颇信神仙浮图之事故克宁及之宋孝宗即位遣使进前王遗物帝怪其薄克宁曰此非常贡责之近于好利帝是之二十八年十一月癸丑帝幸克宁第赐金器锦绣重防克宁亦有献帝饮欢甚诏画克宁像藏内府十二月乙亥世宗不豫诏克宁辅皇太孙乙酉诏太孙与诸王大臣俱宿禁中克宁奏曰皇太孙与诸王宜别嫌疑正名分宿止同处礼有未安诏太孙居庆和殿东庑丙戍诏克宁以太尉兼尚书令封延安郡王平章政事襄爲右丞相右丞张汝霖爲平章政事戊子诏克宁襄汝霖宿于内殿二十九年正月癸巳世宗崩于福安殿是日克宁等宣遗诏立皇太孙爲皇帝是爲章宗徙封爲东平郡王诏克宁朝朔望朝日必爲克宁设坐克宁侍立益敬即位诏文凡除名开落官吏并量材録用张汝霖奏真盗枉法不可恕克宁曰陛下初即位行非常之典赃吏误沾恩宥其害小国之大信不可失也章宗深然之无何进拜太傅兼尚书令赐尚衣玉带乞致仕不许尚书省奏明安穆昆愿试进士者听之帝曰其应袭明安穆昆者学于太学可乎克宁曰承平日久今之明安穆昆其材武已不及前軰万一有警使谁御之习辞艺忘武备于国弗便帝曰太傅言是也章宗初即位颇好辞章而疆场方有事故克宁言及之明昌元年【原文作二年依章宗纪改】克宁属疾章宗往视之即榻前拜太师封淄王加赐甚厚二年正月【原文防上二年之误作是歳二月今并依本纪改正】薨遗表言人君往往重君子而反疎之轻小人而终昵之愿陛下慎终如始安不忘危而言不及私诏有司防丧事归葬莱州諡曰忠烈五年配享世宗庙庭图像衍庆宫大安元年改配享章宗庙庭宗浩字师孟昭祖四世孙汉国公昂之子也贞元中爲海陵寝殿实达尔世宗即位辽阳昂遣宗浩驰贺命充符寳祗候大定二年冬昂以都元帅置幕山东宗浩领万户从行仍授山东东路兵马都总管丁父忧起复承袭因绵乌尔衮明安授河南府判官授同知陜州防御使事察亷能第一等进官一阶累迁哈斯罕节度使二十三年征爲大理卿逾年授山东路统军使兼知益都府事二十六年爲贺宋主生日使还授刑部尚书俄拜参知政事章宗即位出爲北京留守三转同判大睦亲府事北方有警命宗浩佩金虎符驻防州便宜从事朝廷发上京等路军万人以戍宗浩以粮储未备且度敌未敢动遂分军就食隆肇间是冬果无警北部光嘉喇者尤桀骜屡胁诸部入塞宗浩请乘其春暮马弱击之时凖布亦叛内族襄行省事于北京议欲留光嘉喇以牵凖布宗浩奏国家以堂堂之势不能扫灭小部顾欲借彼爲捍乎臣请先破光嘉喇然后提兵北灭凖布章再上从之宗浩觇知哈达济与博斯和等相结光嘉喇之势必分彼方畏讨而复掣肘仇敌理必求降可呼致也因遣主簿萨领军二百爲先锋戒之曰若光嘉喇降可就征其兵以图哈达济仍侦余部所在速使来报哈达济者与占楚珲皆北方别部恃强中立无所羁属往来凖布光嘉喇间连歳扰边皆二部爲之萨入敌境光嘉喇果降遂征其兵万四千骑驰报以待宗浩北进命人赍三十日粮报萨防于伊玛河共击敌而所遣人误入博斯和部由是东军失期宗浩前军至特尔格山遇占楚珲所统舒噜欢塔两部击走之进至和硕水敌势大蹙于是哈达济部长布古岱占楚珲部长呼巴拉及博斯和所遣和和者皆乞降宗浩承诏谕而释之呼巴拉因言所部必里克图近在伊玛河不肯偕降乃移军讨之哈达济等西渡伊玛弃辎重遁去萨与光嘉喇部长塔里珲追蹑及之于沃哩布水纵击大破之军还博斯和乞内属并请置吏乃优诏褒谕迁光禄大夫以所获马六千置牧以处之明年拜枢密使封荣国公初朝廷置东北路招讨使泰州去境三百里每敌入出兵追袭敌已遁去至是宗浩奏徙之金山以据要害设副招讨二员分置左右由是敌不敢犯中都山东河北屯驻军人地土不赡官田多爲民所占命宗浩行省事诣诸道括籍凡得地三十余万顷还坐以倡女自随被劾出知真定府事徙西京留守复爲枢宻使进拜尚书右丞相超授崇进时北边不宁议筑壕垒以备守戍廷臣多言不可宗浩独谓便乃命宗浩行省事以督其役功毕褒赉甚厚萨里部长图古勒入塞宗浩以兵追蹑与布萨揆军合击之杀获甚众敌遁去征还优诏奬谕躐迁仪同三司进拜左丞相时举兵南伐防平章政事揆病乃命宗浩兼都元帅往督进讨宗浩驰至汴大张兵势亲赴襄阳廵师而还宋人大惧乃命知枢宻院事张岩以书请和宗浩以辞旨未顺却之仍谕以称臣割地缚送元谋奸臣等事岩复遣方信孺赍其主誓藁来且言并发三使将贺天寿节及通谢仍报其祖母哀并致书于都元帅信孺自以和议遂成辄自称通谢使所参议官宗浩怒其轻妄数而遣之【按续通鉴开禧三年以方信孺爲国信所参议官如金军又称信孺以口舌折冲置死生于度外本传所云殆非信孺之罪也】而复张岩书反覆开谕其后宋人竟请以叔爲伯増歳币备犒军银函奸臣韩侂胄苏师旦首以献而请盟焉泰和七年九月薨于汴讣闻帝爲辍朝命持绘像至都将亲临奠赙赠甚厚諡通敏
　　丞相襄本名安昭祖五世孙祖实古纳从太祖平辽以功授上京世袭明安歴东京留守父阿噜岱皇统初北伐有功拜参知政事襄幼有志节善骑射多勇略年十八袭世爵大定初从左副元帅黙音讨斡罕战于肇州长泺襄足中流矢裹创鏖击七战皆胜追贼于霿河贼乘风纵火襄亦纵火立空地以竢战十余合贼益困襄率众搏战大败之俘获万计防朝廷遣布萨忠义代黙音襄复从忠义追贼至诺尔岭西之防泉率右翼身先奋击贼大溃及斡罕就擒论功第一特授亳州防御使时年二十三宋人犯南鄙襄爲颍寿都统率甲士二千渡颍水败敌兵五千复颍州生擒宋帅杨思次濠州宋将郭太尉退保横涧山襄攻之伏弩射中其膝督攻愈急拔之获郭太尉既而趋滁州襄爲先锋将至清流关得宋侦者知敌欲发兵三道夜出襄乃率骑二千分二道一由冲路自以千兵间道潜登既近敌始觉襄攻克之据其关及宋乞盟班师召爲拱卫直都指挥使累迁海兰路兵马都总管左丞相志宁疾甚世宗临问之志宁荐襄智勇兼济有经世才即召授殿前左副都防检爲宋生日使宋方祈免亲接国书襄折之成礼而还授陜西路统军使入爲吏部尚书转都防检世宗谓宰执曰襄爲人甚蕴借非直日亦入宫规画诸事事有所付乃退其公勤如此擢御史大夫逾月拜尚书右丞进拜左丞襄在外任治有异効至是朝廷以襃赏亷吏诏天下列其名以示奬励二十三年进拜平章政事封萧国公皇孙将加王爵招择国号襄曰爲天下大计必先正其本原者本也请封原从之初诸部族节度使僚属多用乣人颇有私纵不法者议改用诸色人襄曰北边虽无事恒须经略若杜此门其后有劳绩何以处之请如旧他日议及古有监军之事襄曰汉唐初无监军将得专任故战必胜攻必克叔世始监以内臣动爲所制故多败而少功若将得其人监军诚不必置并嘉纳之诏受北部进贡使还世宗问边事具图以进因上羁縻属部镇服达实之防诏悉行之进拜右丞相徙封戴世宗不豫与太尉图克坦克宁及平章政事张汝霖宿内殿同受顾命章宗初即政议罢僧道奴婢太尉克宁奏曰此葢成俗日久若据更之于人情不安襄曰出家之人安用仆隶乞悉放爲良若寺观物力元系奴婢之数推定者并合除免诏从襄言由是二税户多爲良者明昌元年同知棣州防御使膏上封事厯诋宰执克宁奏襄预知出知平阳府事歴西京留守召授同判大睦亲府事进枢密使复拜右丞相改封任防左丞相尔佳清臣北御边措画乖方命襄代将其众佩金牌便宜从事时呼必乣亦叛啸聚北京临潢之间襄至遣人招降寻出师大盐泺复遣右卫将军【尔佳清臣传作左卫将军】完顔充进军乌噜斯城欲屯守俟隙进兵绘图以闻议者异同即召面谕厚赐遣还未防遣西北路招讨使【完顔安国传作两路都统】完顔安国等趋多泉子密诏进讨乃分支军出东道襄由西道而东军至龙驹河爲凖布所围三日不得出求援甚急襄即鸣鼓夜发迟明距敌近众请少憩襄曰吾所以乘夜疾驰者欲掩其不备尔缓则不及向晨压敌突击之围中将士亦鼓噪出大战众皆奔斡勒嘉河遣安国追蹑之众散走降其部长遂勒勲九峰石壁捷闻遣使厚赐以劳之别诏许便宜赏赉士卒九月赴阙拜左丞相监修国史封常山郡王十月凖布复叛襄出屯北京防羣牧契丹图卜苏德寿等据信州叛僞建元曰身圣众号数十万远近震骇襄闲暇如平日人心乃安初襄出镇谓僚属曰北部犯塞不足虑第恐奸人乘隙而动北京近地军少当预爲之备即遣官发上京等军六千至是果得其用分遣临潢总管乌库哩道远咸平总管富察守纯进讨擒德寿等送京师契丹之乱廷臣议罢郊祀又欲改用正月上辛帝遣使问之对曰郊爲重礼且先期诏天下又藩国已报表贺今若中罢何以副四方之望至改用正月上辛乃祈谷之礼非郊见上帝之本意也大礼不可轻废请决行之臣乞于祀前灭贼既而贼破果如所料郊礼成进封南阳郡王始讨契丹自龙虎卫上将军节度使以下许承制授之襄以爲赏罚之柄非人臣所预不敢奉诏贼平请委近臣谕旨将士使知上恩乃遣李仁惠持宣三十敕百五十视功给之方德寿之叛诸糺亦剽略爲民患襄虑其与之合乃移诸糺居之近京地或虑其生变襄曰糺虽杂类亦我边民若抚以恩焉能无感我在此必不敢动后果无患寻诏参知政事裔代领其军入见赐钱五千万明年以内艰免寻起复视事时议以契丹户之驱奴尚众乞尽鬻以散其党襄以爲非便奏请量存口数余悉官赎爲良従之北部复叛裔战失律复命襄爲左副元帅莅师寻拜枢密使兼平章政事屯北京民方艰食乃减价出粜仓粟以济之民皆悦服时议北讨襄奏遣同判大睦亲府事宗浩出军泰州又请左丞衡于抚州行枢密院出军西北路以邀凖布而自帅兵出临潢帝从其防其后色彻部族诣抚州降乃专使问襄襄以爲受之便赐寳劔诏度宜穷讨乃令士自赍粮以省挽运进屯于黙音埒里额穆尔苏等山以逼之因请就用歩卒穿濠筑阵起临潢左界北京路以爲阻塞诏可襄亲督视之军民并役兼募饥民五旬而毕于是西北西南路亦治塞如所请无何防州军与敌接战宗浩督其后杀获过半诸部相率送欵襄纳之自是北陲遂定襄还临潢减屯兵四万马二万匹帝以信符召还入献边机十事皆爲施行仍厚赐之复拜左丞相四年正月进拜司空领左丞相如故襄重厚寡言务以镇静守法每掾有所禀必问诸相云何及当从某议识者谓其得相体时颇更定制度初置提刑司又议设清闲职位如宋朝宫观使以待年高致仕之官襄言朝廷养以俸廪恩礼至渥老不爲退复有省防之法所以抑贪冒长亷节若拟别设恐渉于滥又言省事不如省官今提刑官吏多无益于治徒乱有司事皆听纳之俄乞致仕不许时方旱襄等上表待罪帝下罪已诏仍慰谕襄等视事泰和元年承命驰祷于亳州太清宫及后土方岳以其世封逺特改授河间府路算卓和明安明年既祀嵩岳还次芝田之府店遂以疾薨諡曰武昭命张行简铭其碑襄明敏才武过人帝亲待之厚故所至有功在政府二十年明练故事简重能断器局尤寛大待掾吏尽礼用人各得所长爲当世名将相大安间配享章宗庙庭子思烈思烈自五六歳入宫充奉御宣宗入承大统呼沙呼跋扈思烈尚在髫齓尝涕泣跪抱帝膝曰愿早诛权臣以靖王室帝急顾左右掩其口自是甚器重之天兴元年汴京被围哀宗以思烈行省事于邓州防武仙引兵入援思烈亦发兵过密县遇元兵不用武仙阻涧之防遂败绩于京水寻守中京元兵围之未能下崔立遣人监其子于城下招之使降思烈不顾令军士射之既而知崔立已以汴京归顺病数日而死初思烈与仙论议不合左右司员外郎王渥劝曰武仙大小数百战经渉不爲不多兵事当共议已而思烈果败渥殁于阵【按刘祁归潜志云兴定初渥从持嘉喀齐喀出援武仙大战殁于阵中州集则云中牟失利不知所终所载与本传互异】渥字仲泽太原人博学善谈论工尺牍字画清美兴定二年进士爲奥屯邦献完顔埒黙所知多在兵间后辟宁陵令有治迹入爲尚书省令史使宋至扬州应对敏给宋人重之及思烈往邓州以渥从行
　　尔佳清臣本名阿卜萨呼尔哈路罕都人姿状雄伟善骑射皇统八年袭祖布达明安世宗即位率本部军六千赴中都以功迁昭武大将军从右副元帅赫舍哩志宁爲管押万户接应左都监完顔思敬逐斡罕余党败之柔远至茂巴勒达悉获之贼平迁镇国上将军知颍顺军事防宋兵二万防汝州杀刺史乌克逊满丕河南统军宗尹【按世宗纪大定二年河南统军使宗尹复汝州此处误作宗正谨据改】遣清臣与万户富珠哩定方等领骑兵四千往击之宋人弃城遁遂复汝州大定三年从志宁复取宿州大败宋将李世辅复以兵追袭又败之捷闻授宿州防御使移博州改西北路招讨都监迁乌尔古实垒部族节度使十二年歴左右都防检出爲陜西路统军使兼知京兆府事二十六年改西京留守阅三载迁枢密副使明昌元年以其女爲昭仪眷倚益重二年拜尚书左丞顷之进平章政事封苪国公四年迁右丞相监修国史未防迁崇进改封戴寻上表丐闲不许固请乃赐告省亲给假五十日驰驿以往清臣省觐还谒帝帝问呼尔哈路风俗何如对曰视旧则稍知礼貌而勇劲不及矣因言西南西北等路军人其闲习弓矢亦非复曩时六年迁仪同三司进拜左丞相改封宻受命出师行尚书省事于临潢府清臣遣人侦知虚实以轻骑八千令宣徽使伊喇敏爲都统左卫将军充招讨使完顔安国爲左右翼分领前队自选精兵一万以当后队进至哈里河前队敏等于栲栳泺攻下十四营回迎大军属部色彻掩其所获羊马资物以归清臣遣人责其赕罚北凖布由此叛去大侵掠上遣责清臣命右丞相襄代之承安五年降授横海军节度使兼沧州管内观察使寻复致仕泰和二年薨子伊扎尔袭明安初议征讨清臣主其事既而领军出征虽屡获捷而贪小利遂致北边不宁者数歳天下尤之
　　尔佳衡本名阿里布山东西路萨塔明安伊克达巴穆昆人大定十三年剏设女真进士衡中第四补东平府教授累改应奉翰林文字世宗尝谓宰臣曰女真进士中如图克坦镒尔佳衡厄玛哈鉴皆有用材也迁修起居注章京立爲侍御史转右司员外郎敷奏称旨升左司郎中明昌二年擢御史中丞未防拜参知政事三年八月以病表乞致仕诏抚慰不许四年诏赐今名参知政事胥持国言区种法衡曰若茍有利古已行之且用功多而所种少复恐荒废土田徒劳民无益也进尚书右丞六年迁尚书左丞寻出行省于抚州洎还入朝闻父忧去上亟召回起复本职承安二年出爲上京留守寻改枢宻副使行院规画边事三年以修完封界赐诏褒谕四年正月就拜平章政事封英国公薨赙赠有加諡曰贞献
　　完顔安国字正臣本名栋摩其先占籍上京世有战功祖锡伯授西路世袭哈济穆昆安国有谋画尤善骑射正隆元年从军爲穆昆常以少撃众大定中爲常山簿转虹县令防王府新建选充虞王府掾再迁仪鸾局副使明昌元年改本局使防达实部长有乞修歳贡者朝廷许其请诏安国往抚之至则率众远迓至帐望阙罗拜执礼无惰容时凖布廹近塞垣隣部欲立功议邀安国往讨安国以未奉诏辞不可或以危言之不动众壮之餽赆如礼既还以奉使称旨升武卫军都指挥使出爲西北路副招讨六年左丞相尔佳清臣出兵以安国爲先锋都统适临潢泰州属部叛安国先讨定之以功迁本路招讨使兼威远军节度使承安元年大盐泺之战杀获甚众诏赐金币既而右丞相襄总大军进安国爲两路都统大捷于多泉子襄遣安国追敌佥言粮道不继安国曰人得一羊可食十余日不如驱羊以袭之便遂从其计安国统所部万人疾驱以薄之降其部长捷闻进官四级迁左翼都统二年以营边堡功召签枢密院事赐虎符还边以便宜从事时并塞诸部降谕使输贡如初进拜枢密副使防和元年特授世袭西南路延晏河明安兼哈济穆昆帝幸庆宁宫命安国严饬边备奏西南路边戍私窜者乞招诱以安人心帝是其言三年以疾致仕封道国公四年起复前职卒赠特进安国在军旅十五年号令严明善伺知敌人虚实及山川险易战必身先士卒故所向辄克诸部入贡安国能一一呼其祖先弟侄名字以戒谕之诸部皆震悚甚爲邻国所畏服
　　裕尔伯特北京路库本明安托啰山穆昆人以军功歴海濵令迁徐王府掾以称职再任御史台察亷升同知震武军节度使事明昌初爲唐州刺史寻授西北路招讨副使未防改东北路六年正月北兵围庆州急伯特率本路军往救敌解去承安元年丞相襄北伐伯特爲先锋副统进军至龙驹河爲凖布所围防襄引大军至得解俄值六羣牧人叛伯特爲都统领歩骑一万次懿州敌数万逆战伯特防阵奋力击却之身中二创捷闻迁一官二年乣军千余出没剽掠锦懿间伯特追败之复获所掠悉还本户三年从宗浩爲左翼都统战伊玛河及骨堡子西杀获甚众五年授知广宁府事俄改东北路招讨使以捍边有功赐诏褒谕三迁爲崇义军节度使防和六年卒赠金紫光禄大夫伯特勇决善战自幼以军功显任兵镇十余年所向克捷凡再迁官赐金币甚爲帝倚注云











　　钦定续通志卷四百三十三
　　钦定四库全书
　　钦定续通志卷四百三十四
　　列传
　　金【十二】
　　伊喇履　　　张万公　　　程辉
　　刘玮　　　　董师中　　　王翛
　　马惠迪　　　马琪　　　　尼玛哈鉴
　　黄久约　　　李晏【仲略】　　李愈
　　王贲　　　　许安仁　　　温特赫提克德【二十】
　　伊喇履字履道辽东丹王托云七世孙也父约啰早亡其族兄兴平军节度使德元无子以履为后方五岁卧庑下见微云往来天际忽谓乳母曰此所谓卧看青天行白云者耶德元闻之惊曰是子当以文学名世及长博学多艺善属文初举进士恶搜检烦琐去之防补为承奉班祗国史院书写世宗兴儒术诏译经史擢经史院编修官一日世宗召问曰朕读贞观政要见魏徴嘉谋忠节良可称叹近世何故无如徴者履曰忠嘉之士何代无之但上之人用与不用耳世宗曰刘仲晦张汝震屡有忠言朕超用之安得谓之不用履曰臣未闻其谏也海陵杜塞言路天下缄口愿陛下惩艾前事开谏诤之门天下幸甚初议以时务策设女真进士科礼部以所学不同未可槩称进士诏履定其事乃上议曰进士之科起于隋大业中始试以策唐初因之髙宗时杂以箴铭赋诗至文宗始専用赋进士之初本専试防今女真诸生以试策称进士又何疑焉世宗大悦事遂施行【按元好问中州集载世宗问宋名臣孰优履以苏轼对因论轼经济良材求之古人陆贽而下未见其比明日録轼奏议上之诏国子监刋行本传不载谨识于此】大定十五年授应奉翰林文字兼前职俄迁修撰二十年诏提控衍庆宫画功臣像过期降应奉逾年复为修撰转尚书礼部员外郎章宗为金源郡王喜读春秋左氏传闻履博洽召质所疑履曰左氏多权诈駮而不纯尚书孟子皆圣贤纯全之道愿留意焉王嘉纳之二十六年进本部郎中兼同修国史翰林修撰表进宋司马光古文孝经指解曰臣窃观近世皆以兵刑财赋为急而光独以此进诚取其辞施诸宇内则元元受赐以疾乞补外遂授蓟州刺史无几召为翰林待制同修国史明年擢尚书礼部侍郎兼翰林直学士世宗崩遗诏移梓宫寿安宫章宗诏百官议皆谓当如遗诏履独曰非礼也天子七月而葬同轨毕至其可使万国之臣朝大行于离宫乎遂殡于大安殿二十九年三月进礼部尚书兼翰林直学士赐大定三年孟崇献榜下进士及第七月拜参知政事提控刋修辽史明昌元年进尚书右丞二年六月卒是日履所生也諡曰文献履通悟精厯算书绘事初徳元以履为后既而生子震徳元殁尽推家赀与之其自礼部兼直学士为执政乃举前代光院故事以钱五十万送学士院学者荣之
　　张万公字良辅东平东阿人防聪悟喜读书登正隆二年进士第调新郑簿大定四年为东京辰渌盐副使课増迁长山令时土宼万人猝至城下万公登陴谕以乡里亲旧意众感悟相率而去邑人赖之为立生祠乆之补尚书省令史累迁侍御史尚书右司员外郎俄授郎中敷奏明敏世宗嘉之谓侍臣曰张万公纯直人也迁刑部侍郎章宗即位选为南京路提刑使以治最迁御史中丞防北边屡有警帝命枢密使尔佳清臣发兵击之万公言劳民非便诏百官议于尚书省遂罢兵寻为章国军节度使明昌二年知大兴府事拜参知政事逾年以母老乞就养不许赐告省亲还帝问山东河北粟贵贱及今春苖稼万公具言雨未霑足且曰陛下即位以来兴利除害无不举行至于旱灾皆由臣等若依汉典故皆当免官帝曰卿等何罪殆朕所行有不逮者对曰天道虽逺实与人事相通方今宜崇节俭不急之务无名之费可俱罢去帝由是以万公言下诏罪已进士李邦乂上封事因论世俗侈靡讥涉先朝有司议言者罪万公曰讥斥先朝固当治罪然旧无此法今宜定立使人知之乃命免邦乂罪惟殿三举其奏对详敏多类此四年复乞侍养特畀乡郡授知东平府事六年改知河中府时军兴调发丛剧悉为寛假使民力易办人为绘像于薰风楼又建去思堂移镇济南以母忧去职卒哭诏起复拜平章政事躐迁资善大夫封寿国公帝时惑于李淑妃欲立为后大臣多不可帝怒竟进封元妃而边事方殷连嵗旱暵灾异数见又多变更制度万公颇嫌畏不敢强谏须帝有问然后言帝亦弗行也于是两上表以衰病匄闲特赐告两月复起视事初明昌间沿临潢逹泰州开筑壕堑役者三万人连年未就御史台言所开旋为风沙所平无益于御侮而徒劳民帝因旱灾问万公所由致万公对以劳民之乆恐伤和气宜从御史台所言罢之为便后丞相防师还卒为开筑民甚苦之主兵者言比嵗征伐军多败衂盖屯田地寡无以养赡故兵无鬭志愿括民田之冒税者分给之则士气自倍朝臣议已定万公独上书言其不可者五大畧以为军旅之后百姓疮痍未复不可重扰一也通检未久田有定籍括之必不能尽适足以増猾吏之敝长告讦之风二也浮费侈用不可胜计可推之以养军三也兵士失于选择强弱不别而使同田共食振厉者无以尽其力疲劣者得以容其奸四也夺民而与军得军心而失天下心其祸有不可胜言者五也必不得已乞以冒地之已括者召民莳之以所入赡军则军有坐获之利而民无被夺之怨矣皆不报万公尝言天久隂晦由人君用人邪正不分君子当在内小人当在外帝问孰谓小人万公奏张炜田栎张嘉贞等虽有才干无德可称帝即命三人补外泰和元年迁荣禄大夫赐其子进士及第连章求去皆不允三年加银青光禄大夫三月厯举朝臣有名者以自代求去甚力加金紫光禄大夫致仕六年南鄙用兵特起万公知济南府山东路安抚使山东连岁旱蝗万公虑民饥盗起当预备赈济乃上言乞将僧道度牒师徳号观院名额并盐引付山东行部于五州给卖纳粟易换又言督责有司禁戢盗贼之方帝皆从之宋人请和复乞致仕许之加崇进仍给平章政事俸之半七年卒赠仪同三司諡文贞万公淳厚刚正门无杂賔典章文物多所裁正帝尝有意春搜顾视万公万公曰动何如静帝改容而止辅政八年其所荐引多廉让之士大安元年配享章宗庙庭
　　程辉字日新蔚州灵仙人皇统二年擢进士第由尚书省令史升左司都事久之为南京路转运使以宫殿火降授磁州刺史有呉僧者杀州人张善友而取其妻辉督捕之命张母以长锥刺僧与其妇无完肤以死改陜西东路转运使再迁戸部尚书大定二十三年拜叅知政事辉年虽老遇事敢言畧无隠黙世宗嘉之旧庙祭用牛世宗晚年欲易以他牲辉奏曰凡祭用牛者以牲之最重故号太牢古礼不可废也二十四年世宗幸上京尚书省奏来岁正旦外国朝贺事帝以地远天寒悯使人劳苦欲即南京受宋书辉奏外国使来必面见天子今半途受书异时宋人托事效之何以为辞力言不可于是议权免一年防有司市面不时酬直世宗怒监察不举劾杖责之辉曰监察君之耳目所犯罪轻不赎而杖亦一时之怒也其敢言类如此二十六年以老致仕次年复起知河南府事辉辞以衰老而河防责重忧不胜任于是特诏不预河事章宗立时辉年七十六复乞致仕许之仍给参政半俸承安元年卒諡忠简刘玮字徳玉咸平人唐卢龙节度使仁敬之裔祖辽季镇懿州国初兵至以州降太祖俾知咸州后以同平章政事致仕父君诏同知宣徽院事玮防警悟业进士举熙宗録其旧特赐及第调安次丞累转尚书省都事大定初迁户部员外郎时将东巡命玮同工部郎中宋中往营行宫就升郎中改同知宣徽院事为使宋国信副使玮父兄皆以是官使江左当时荣之世宗将幸上京以行在所须皆太府欲玮领其事授户部侍郎明年擢户部尚书时河决于卫害被清沧诏玮兼工部尚书往塞之或以谓天灾流行非人力所能御惟当徙民以避其冲玮曰不然天生五材递相休王今河决者土不胜水也俟秋冬之交水势稍杀以渐兴筑庶防可塞明年春玮斋戒祷于河功役齐举河乃复故召还増秩为宋吊祭副使世宗不豫拜参知政事仍领户部既而为山陵使寻上表请外出知济南府移镇河中明昌二年徙知大名府仍领河防事三年入拜尚书右丞帝甞问考课法今可行否玮曰考课之法本于综核名实今提刑司体察亷能滥以行赏罚亦其意也若别议设法恐涉太繁明年六月卒諡安敏玮有才干临事闲雅而用心不正然自世宗朝逮辅章宗于事知而不言朝论少之
　　董师中字绍祖洺州人少敏赡好学强记擢皇统九年进士第调泽州军事判官改平遥丞捕杀剧贼王一一境遂安时大军后野多枯胔驿舍有旅衬悉为葬之迁绵上令补尚书省令史再考擢监察御史迁尚书省都事初师中为监察时漏察大名总管呼喇不公事及呼喇以罪诛师中坐削一阶降授沁南军节度副使累迁坊州刺史明昌元年选为陕西路提刑副使坐修公廨滥支官钱罪以赎论寻召为大理卿御史中丞吴鼎枢举以自代尚书省亦奏其才行遂擢中丞时西北路招讨使宗肃以平章尔佳清臣荐知大兴府事师中上言宗肃近以赃罪鞫于有司狱未竟不宜改除帝纳其言命复送有司四年帝将幸景明宫师中及侍御史贾铉治书侍御史钮祜禄遵古谏言方今边鄙不驯反侧无定必里克巴噶贪强暴悍深可为虑况都内苑囿近畿山川足以优佚皇情阅习武事何必草居露宿逼介邉陲逺烦侦以冒不测之悔哉帝不纳师中等又上防曰近年水旱为沴明诏罪已罢不急之役省无名之费天下欣幸今方春东作而亟遣有司修建行宫揆之于事似为不急况西北二京临潢诸路比嵗不登加以民有飬马签军挑壕之役财力大困流移未复米价甚贵若扈从至彼又必増价臣恐饥饿之徒将有起而为乱者矣况南北两属部数十年捍边者今为必里克巴噶诱胁倾族随去边境荡揺如此可虞矧夫逸游古人所戒远自周秦近逮隋唐与辽皆以是生衅可不慎哉左补阙许安仁右拾遗路铎亦皆上书论谏是日帝御后閤召师中等赐对即从其奏寻为宋生日国信使还以所得金帛分遗亲旧五年帝复如景明宫师中及台谏官各上疏极谏皆不报擢吏部尚书初监察御史富拉塔等纠弹完顔守贞数事师中辨其诬而举守贞正人可用守贞由是复拜平章政事及守贞以罪斥师中左迁陜西西路转运使嵗余征为御史大夫命与礼部尚书张暐看读陈言文字拜参知政事进尚书左丞他日奏事帝语辅臣曰御史姬端修【按中州集载泰和初元妃李氏方宠幸兄喜儿有杨国忠之权德州教授田庭方上书言近臣怙宠道陵顾谓绍祖曰近臣怙宠者为谁时喜儿侍立殿上绍祖倒笏指之曰莫非谓喜儿之属否上颔之本传祗云姬端修所载互异谨识于此】言小人在侧果谁欤师中曰应谓李喜儿辈帝黙然承安四年表乞致仕诏赐宅一区留居京师以寒食乞还家上冢许之泰和二年卒诏依见任宰执例葬祭仍赙赠之諡文定师中工文性通逹疏财尚义平居乐易临事刚决不可夺弟师俭初业进士欲籍其资廕师中保任之密令人代给堂帖使之肄业师俭感激力学校遂登第方在政府以子恩防与其侄帝义之以其侄为笔砚承奉【按中州集载师中师王彦潜而与之同榜登科彦潜没待其子恩礼殷重不减骨肉正与防侄事相类谨附识焉】与胥持国同辅政颇相亲附世以此少之
　　王翛字翛然涿州人皇统二年进士累官刑部员外郎坐请嘱故人奸罪杖四十降泰定军节度副使四迁大兴府治中【中州某作大兴府少尹】授户部侍郎世宗谓宰臣曰王翛前为外官闻有刚直名今闻专务出罪且非理从轻若果刚直则当忘身以为国履正以无偏何必卖法以徼福耶寻命赈济密云等三十六县明安人户冒请粟三万余石夺官一阶出为北京留守同知帝曰人多言王翛能官以朕观之直一老奸耳章宗即位迁礼部尚书兼大理卿防葬孝懿皇后父图克坦贞帝欲用前代故事班劒鼓吹宰臣以贞与弑熈宗诛死难之诏下礼官议翛直言其不可明昌二年改知大兴府事时僧徒多游贵戚门翛恶之严禁午后不得出寺有一僧犯禁皇姑大长公主为请翛杖杀之京师肃然后坐故出人罪削官特授定海军节度使乞致仕不许防和七年卒马惠迪字吉甫漷阴人擢天德三年进士第再调昌邑令察亷第一补尚书省令史大定中出为西京留守判官以治最擢同知崇义军节度事累迁左司郎中世宗爱其明敏而朴实超授御史中丞拜参知政事时乌达噶叛亡世宗已遣人讨之又欲益以甲士毁其船栰惠迪奏曰得其人不可用有其地不可居恐不足劳圣虑明昌元年为南京留守致仕卒
　　马琪字德玉大兴寳坻人正隆五年擢进士第调清源主簿三迁永清令永清畿县号难治琪以治闻授同知定武军节度使事兴中府治中召为户部员外郎改侍御史主奏高德温狱于富戸寄钱事皆略不奏世宗以为寛纵语宰臣曰称职之才何其难也寻转左司员外郎扈从东巡迁右司郎中移左司特遣使宋国还授吏部侍郎改户部章宗即位除中都路都转运使帝命宰臣选可任户部者或举琪帝然之曰琪不肯欺官亦不肯害民是可用也遂擢为户部尚书久之削官一阶初琪病告近侍传防不具服曳履而出有司议当徒二年减外犹追官解任大理少卿阎公贞以为琪本遑遽失措与非病告有违不同宜减徒二年三等论之帝从公贞议任职如故明昌四年拜参知政事五年【河渠志作二年八月】河决阳武灌封丘而东琪行尚书省事往治之讫役而还迁中大夫承安元年北边用兵连嵗旱暵表乞致仕不许明年出镇武安军致仕卒子师周閤门祗候琪性明敏习吏事其治钱谷尤长然性吝好利颇为帝所少云
　　尼玛哈鉴本名威喇隆州人识女真小字及汉字登大定十三年进士第调隆安敎授改即墨主簿召授国子助敎擢近侍局直长世宗器其材改太子侍丞逾年迁应奉翰林文字兼右三部司正世宗谓宰臣曰鉴尝近侍朕知其正直干治及为东宫侍丞保防太孙礼节言动犹有国俗纯厚旧风朕甚嘉之章宗立累迁户部侍郎兼翰林直学士俄转同知大兴府用大臣荐改知大兴府事明昌五年拜参知政事卒諡文肃
　　黄久约字弥大东平须城人曾祖孝绰有隠德号濳山先生父胜通判济州母刘氏尚书右丞长言之妹【按中州集长言宋相莘老之孙父迹终仪真令工诗能文有南荣集行世】嵗在子梦防明珠寤而久约生擢进士第调郓城主簿三迁曹州军事判官有盗窃民财诉者以为强郡守欲以重辟乆约阅实囚得免死累擢翰林修撰升待制授磁州刺史磁素多盗既获而款伏者审録官或不时至系者多以杖杀或死狱中乆约恻然曰民虽为盗而不死于法可乎乃尽谳之而后行久之入为翰林直学士寻授左諌议大夫兼礼部侍郎为贺宋生日副使道经宿泗见贡新枇杷子者州县调民夫递进还奏罢之时以贫富不均或欲令富民分贷贫者下有司议乆约曰贫富不均亦理之常若强富民分贷适足以敛怨非损有余补不足之道章宗时领右丞相韪其议寻迁太常卿仍兼谏职时郡县多阙官乆约言世岂乏材阂于资格故也明诏毎责大臣守格法而滞人材乞断自宸衷而力行之世宗从之即日授刺史者数人乆约又言宜令亲王以下职官递相推举世宗曰方今县令最阙宜令刺史以上举可为县令者朕将察其实能而用之又谓乆约曰近日察举好官皆是诸科监临全无进士何也岂荐举之法已有奸弊不可久行乎乆约曰诸科中岂无亷能人但不因察举有终身不至县令者此法未可废也故事宰相奏事则近臣退避乆约尝侍朝欲趋出世宗止之自是谏臣不避以为常章宗即位乆约以国富民贫本轻末重任人太杂吏权太重官盐价高妨商害民与夫选左右择守令八事为献皆嘉纳之再乞致仕不许授横海军节度使以优佚之明昌二年致仕卒久约隽朗敢言性友弟为文典赡有外祖之风云
　　李晏字致羙泽州高平人【中州集云唐顺宗第十六子福王绾之苖裔】性警敏倜傥尚气皇统六年登经义进士第调岳阳丞【中州集作临汾丞】歴中牟令海陵营汴京运木于河晏领之晏以经三门之险前后失败者众乃驰白行台以其木散投之水使工取于下流人皆便之召补尚书省令史辞去为卫州防御判官世宗素识其才名召为应奉翰林文字时方议郊礼命摄太常博士俄而真授为髙丽读册官累迁礼部郎中除西京副留京世宗谓侍臣曰翰林旧人少新进士类不学至诏赦册命之文鲜有能者可选外任有文章士为之左右举晏于是召为翰林直学士兼太常少卿以母老乞归养授郑州防御使未赴母卒起复为翰林直学士世宗尝问晏县令阙员取之何道晏对曰国朝设科取士始分南北两选北选百人南选百五十人合词赋经义入仕之人既多所以县令未尝阙员其后南北通选止设词赋一科毎举限取六七十人入仕之人既少县令阙员盖由此也帝以为然诏后取人毋限以数寻擢吏部侍郎兼前职俄为中都路推排使迁翰林侍讲学士兼御史中丞初锦州龙宫寺辽主拨赐户民俾输税于寺岁久皆以为奴有欲诉者害之岛中晏乃具奏乞尽释为良世宗纳其言于是获免者六百余人故同判大睦亲府事黙音家有民质劵积息不能偿因没为奴投匦自言事下御史台晏得其情奏免之寻为贺宋正旦国信副使及世宗不豫命宿禁中一时诏册皆晏为之章宗立晏画十事以上一曰风俗奢僭宜定制度二曰禁游手三曰宜停铸钱四曰免上戸管库五曰太平宜兴礼乐六曰量轻租税七曰减盐价八曰免监官陪纳亏欠九曰有司尚茍且乞申明经乆逺图十曰禁网差宻宜尚寛大又奏乞委待制党懐英修撰张行简更直进读陈言文字以广视听皆采纳之改礼部尚书兼翰林学士承防越二年授沁南宫节度使乆之致仕帝念其先朝旧人复起为昭义军节度使【按中州集云时泽潞旱甚晏擅发仓粟三万石救饿者因上章请罪章宗义而释之史赞所谓君明臣直者此类是也谨附识于此】明昌六年归老得疾承安二年卒諡曰文简子仲畧
　　仲畧字简之聪敏力学登大定十九年【中州集作二十二年】词赋进士第调代州五台主簿以母忧去服阕转韩州军事判官累迁太常博士改授左司都事为立夏国王读册官还权令左司未几转员外郎以亲病求侍特授泽州刺史以便禄养以父丧免起为户部郎中时帝命六品以上官十日以次转对乃进言曰凡救其末不若正其本所谓本者厚风俗去冗食养财用而已厚风俗在乎立制度禁奢僭去冗食在乎宠力农抑游惰养财用在乎广储蓄时敛散又条陈制度之宜帝嘉纳之俄授翰林直学士充经义读卷官帝问有司言经义不若词赋罢之如何仲畧奏曰明经所以适用非词赋比乞自今以经义进士为考试官庶得硕学之士帝可其奏改吏部郎中迁侍郎兼翼王傅俄兼宛王傅时知大兴府事赫舍哩执中坐赃帝命仲畧鞫之罪当削解权要竞言太重仲畧奏曰教化之行自近者始京师四方之则也此而不惩何以励后况执中凶残狠愎岂可宥之帝曰卿言是也未防授山东东西路按察使泰和五年卒赠朝列大夫諡襄献仲畧性豪迈有父风刚介特立不阿权贵临事明敏无留滞故所任以干济称
　　李愈字景韩绛之正平人正隆五年中词赋进士第调河南渑池主簿察亷优等为平阳酒副使累迁解州刺史章宗即位召授同知中都路都转运使事改同知济南府明昌二年授曹王傅兼同知定武军节度使事王奉命宴赐北部愈从行还过京师表言诸部所贡之马止可委招讨司受于界上量给回赐务省费以广边储拟自临潢至西夏沿边创设重镇十数仍选明安穆昆勲臣子孙有材力者使居其职田给于军者许募汉人佃种不必逺挽牛头粟而兵自富强矣下尚书省议防愈迁同知西京留守过阙复上言前表可采乞断自宸衷帝纳用焉自是命五年一宴赐人以为便改棣州防御使未几授大兴府治中北京提刑副使范楫知归徳府事邓俨各举愈以自代由是擢河南路提刑使上言随路提刑司乞留官一官余分部廵按又言本司见置许州乞移治南京为便并从之宪台亷察九路提刑司以愈为最五年入见论河决事谓宜遣大臣视防以慰人心帝是其言明年改河平军节度使承安二年徙顺义军奏陈屯田利害帝遣使宣谕仍降金牌俾领其事四年召为刑部尚书旧制陈言者漏所言事于人并行科罪仍给告人赏愈言比年以来诏来直言及命朝臣转对又许外路官言事此皆乐闻忠谠之意请除去旧条以广言路帝嘉纳焉寻为贺宋正旦副使泰和二年春帝将幸长乐川愈切諌曰方今戍卒贫弱三义尤近北陲恒防外患兼闻泰和宫在两山间地形狭隘固不若北宫池台之胜帝不从夏四月愈复谏曰北部侵我旧疆不谋雪耻复欲北幸一旦不警臣恐丞相襄枢宻副使栋摩等不足恃也况皇嗣未立羣心无定岂可逺事逸游哉帝异其言未几授河平军节度使改知河中府事致仕六年卒諡清献
　　王贲字文孺其先自临潢移宛平曽祖士方正直敢言辽道宗信枢宻使耶律伊苏之防杀其太子士方击义钟以诉辽主感悟诛伊苏厚赏士方授承奉官父中安擢进士第坐田防党事废世宗即位党禁解终沂州防御使贲登进士累擢右三部检法司正侍御史贾铉举贲安静有守不尚奔竞政府亦言其亷擢河北东西大名府路提刑判官选授尚书省都事以丧去用荐起复刑部员外郎累迁南京路按察使卒贲勤敏好学性孝友敦厚尚义不营产业比殁家甚窭帝闻悯惜之赠朝列大夫仍厚防其家弟质字敬叔登大定二十五年进士第以才干举仕至礼部尚书
　　许安仁字子静献州交河人幼孤能自刻苦读书善属文登大定七年进士第调河间县主簿累迁太常博士兼国史院编修官章宗为皇太孙安仁以讲学被选东宫转左补阙应奉翰林文字帝即位改国子监丞徙翰林修撰同知制诰兼职如故贾铉路伯达交章称其立已纯正超授礼部郎中仍兼左补阙朝议以流人实边安仁言昔汉有募民实边之议盖度地营邑制为田宅故民轻去故乡而易于迁徙如使被刑之徒寒饿困苦靡所顾借非所宜行帝然之明昌四年春帝将幸景明宫安仁与同列谏曰金莲千里之外邻沙漠隔关岭万一有警何以应变疏奏遂罢幸出为泽州刺史作无隠论上之凡十篇曰本朝曰情欲曰养心曰田猎曰公道曰养源曰冗官曰育材曰限田曰理财在郡二年徙同知河南府事升汾阳军节度使致仕泰和五年卒諡文简安仁质实无华澹然有古君子风故为时人所称云温特赫提克徳该习经史以女真字出身累官国史院编修官大定十五年迁著作佐郎译解经书十九年改左赞善以母老求养帝谓其有出伦之材特留之转翰林待制卒明昌五年赠翰林学士承防諡文成子二十累官左谏议贞祐四年上疏乞缓徴科务从简易及采访忠孝节义湮没无闻者










　　钦定续通志卷四百三十四
&lt;史部,别史类,钦定续通志&gt;
　　钦定四库全书
　　钦定续通志卷四百三十五
　　列传
　　金【十三】
　　梁襄　　　　路伯达　　　费摩亨
　　沃哷忠　　　张大节　　　张亨
　　巨构　　　　贺扬庭　　　焦旭
　　刘仲洙　　　李完　　　　马百禄
　　刘玑【珫】　　　康元弼　　　伊喇益
　　卢庸
　　梁襄字公赞绛州人少孤养于叔父宁性颖悟日记千余言登大定三年进士第调耀州同官主簿三迁邠州淳化合有善政察亷升庆阳府推官召为薛王府掾世宗将幸金莲川襄上疏极谏曰金莲川在重山之北自古极边之壤也气殊异中夏降霜非圣躬将摄之所凡奉养之具逺劳飞挽其费数倍至于顿舍之处军骑阗塞主客不分夺攘蹂躏未易禁止百官衞士穴居露处舆台皁不免困踣此犹细故耳更有大于此者行宫之所非有殿宇城池之固挂甲常坐之马日暴雨蚀必羸瘠矣御侮待用之军冷啖寒眠必疲瘵矣卫宫周庐才容数人一旦霖潦积旬衣甲弓刀霑湿柔脆岂堪为用犹且逺幸松林以从畋猎往来动逾旬月转输移徙更倍于前设于行猎之际烈风暴至宿雾涨天以致翠华有崤陵之避襄城之迷百官狼狈于道途衞士防错于队伍当此宸衷宁无戒悔况所次之宫草畧尤甚殿宇周垣唯用氊布押宿之官驱驰饥渇已不胜倦更使彻曙巡警露坐不眠精神有限何以克堪燕都地处雄要北倚山崄南压区夏本地所生人马勇劲又有宫阙井邑之繁丽仓府武库之充实非同曩日之陪京也居庸古北松亭榆林等闗东西千里山峻相连近在都畿易于据守皇天本以限中外开大金万世之基奈何越居草莱轻不赀之圣躬爱沙碛之微凉忽祖宗之大业臣窃惜之臣闻汉唐离宫去长安才百许里然武帝幸甘泉遂中江充之奸太宗居九成几致结社之变皆可为殷鉴也今者累嵗北幸狃于无虞往而不止臣甚惧焉议者谓辽国之君春水秋山冬夏巴纳真得快乐之趣故陛下效之臣愚以谓三代之政今有不可行者况辽之过举哉且辽基业在山北之临潢臣知其所游不过临潢之旁无重山之隔而契丹之人以逐水草牧畜为业穹庐为居又壤地褊小仪物殊简辎重不多然犹隔三五嵗方能一行我朝皇业根本在山南之燕岂可舍燕而之山北乎况辎重浩穰随驾殆逾百万以一身之乐嵗使百万之人困于役伤于财不得其所陛下其忍之欤议者又谓陛下逺监前世守文之主生长深宫志气销懦筋力拘柔临难战惧束手就亡故不惮逺幸金莲至于松漠名为坐夏打围实欲服劳讲武臣愚以为事贵适中不可过当况欲习武不必度闗涿易雄保顺蓟之境地广又平猎田以时谁曰不可伏乞陛下回北辕之车塞鸡鸣之路安处中都不复北幸则宗社无疆之休也世宗纳之为罢行襄由是以直声闻【按中州集载襄有贺章宗即位表与自河南府倅移华州防案使谢表并称于世本传佚其文并佚其事附职之】擢礼部主事累迁通逺军节度副使以丧去服阕授安国军节度副使累迁保大军节度使卒襄长于春秋左氏传至于地理氏族无不该贯自蚤达至晚贵膳服常淡薄云
　　路伯达字仲显【中州集作名仲显字伯达】冀州人沉厚有识博学能诗登正隆五年进士第调诸城主簿累除兴平军节度副使入为大理司直大定二十四年世宗将幸上京伯达上书谏曰人君以四海为家岂独旧邦是思空京师而事逺巡非重慎之道书奏不报阅嵗改秘书郎兼太子司经时章宗初向学伯达以文行知名选为侍读以忧去防安军节度使王克温举伯达行义起为西京路转运同知召为礼部员外郎兼翰林修撰敕与张行简进读陈言文字升刑部郎中帝问羣臣曰方今何道使民务本业广储蓄伯达对曰布徳流化必自近始请罢畿内采猎之禁广农田以示敦本轻币重谷去奢长俭遵月令开籍田以先天下如是而农不劝粟不广者未之有也是时采捕禁严自京畿至真定沧冀北及飞狐数百里内皆为禁地民有盗杀狐者有罪故伯达及之累迁刑部侍郎太常卿拜安国军节度使未几改镇安武尝使宋囘献所得金二百五十两银一千两以助边未及上而卒其妻傅氏言之帝嘉其诚赠太中大夫仍以金银还之傅以伯达尝修冀州学乃市信都枣强田以赡学有司具以闻帝贤之赐号成徳夫人子铎钧钧字叔和登大定二十五年进士第终莱州观察判官铎最知名别有
　　费摩亨字仲通本名哈希其先世居辽海祖华善天辅间移屯东受降城以御夏人后徙居临潢亨性敦敏习儒大定间收充奉职二十八年擢第升为奉御问以上古为治之道亨奏陛下欲兴唐虞之治要在进贤退不肖信赏罚薄徴敛而已章宗即位擢监察御史内侍梁道儿恃恩骄横朝士侧目亨劾奏其奸迁镐王府尉出为定国军节度副使三迁同知大名府事先是豪猾从衡亨下车宣明约束阖境帖然承安四年改河南路按察副使就迁本路副统军中都西京等路按察使时世袭家豪夺民田亨检其实悉还之泰和五年改安武军节度使歳大雪民多冻殍亨翰已俸赒赡及劝率僚属大姓同出物以济转河东南北路按察使卒于官赠嘉议大夫亨性谨密出入宫禁数年谠议忠言多所禆益谏稾悉焚之虽家人辈莫知也所歴州郡皆有政绩可纪云
　　沃哷忠本名苏布盖州人习女真契丹字歴兵部枢密院尚书省令史累迁右三部司正练达边事尝奉命使北致马四千余匹诏褒谕之大定二十六年为监察御史转尚书省都事章宗立迁兵部员外郎出为沧州刺史【按金地理志沧州贞元二年来属置横海军节度使是沧州乃节镇非刺史州也本传云刺史与志异】河东路提刑副使图克坦伊勒呼举以自代改滕州刺史尝调发黄河船数以稽期听赎授北京副留守入为同签枢密院事兼沂王傅承安二年拜武宁军节度使致仕泰和三年卒忠信敦慤通法律以直自守不交权贵时誉归之
　　张大节字信之代州五台人擢天徳三年进士第调崞县丞改东京市令世宗判留务甚爱重之海陵修汴京以大节领其役世宗改元辽东或劝赴之大节曰富贵自有定分何遽尔随例补尚书省令史累擢左警巡使以杖杀豪民为有司所劾削一阶解职未几授洺州防御使同知入为太府丞工部员外郎卢沟水囓安次承诏防视堤成擢修内司使推排东京路户籍人服其平进工部郎中时阜通监铸钱法弊与吏部员外郎麻珪莅其事积铜皆窳恶或欲徴民先所给真大节曰此有司受纳之过民何与焉以其事闻卒得免徴就改户部郎中定襄退吏诬县民匿铜者十八村大节亷得其实抵吏罪民斵石颂之召授工部侍郎改户部世宗东巡徙太府监寻为宋生日使还授横海军节度使郡境有巨盗久不获大节以方畧擒之后河决于卫横流而东沧境有九河故道大节即相宜缮堤水不为害章宗即位擢中都路转运使因言河东赋重以他路田赋质之遂命减焉乞致仕不许徙知太原府近郭有男子被杀者闻其妻哭声不哀召而审之果为奸夫所杀人以为神西山有晋叔虞祠旧以施钱财公使库大节还其庙以给营缮徙知大兴府治有能名授震武军节度使部有银冶有司以为争盗由此生议以官榷为使大节曰山泽之利当与民共且贫而无业者虽严刑能禁其窃取乎宜明谕民授地输课则防手者有所资于官亦便帝从其议复乞致仕许之仍擢其子刑部员外郎岩叟为沂州刺史以便禄养承安五年卒大莭素亷勤好学能励勉后进【按中州集载大节好奬进士类沧州徐韪太原王泽大兴吕造经其指授卒成名士与本传相符附识于此】自以得学于任倜待倜子加厚又善奕碁时推第一世宗尝谓宰臣曰张大节赋性刚直果于从政惜乎用之太晚其见知如此子岩叟字孟弼大定十九年进士官至沁南军【中州集作集庆军】节度使大安三年朝廷议塞诸城门以备元兵岩叟曰是任城而不任人也不若选兵择将背城疾战时议多之
　　张亨字彦通大兴漷隂人登皇统六年进士第调樊山丞以亷干闻授州军事判官歴钜鹿宜川令大定二年补尚书省令史除大理司直累迁尚书左司郎中授戸部侍郎移吏部擢中都路都转运使坐失劾草塲使邓汝霖盗草事解职起授户部尚书时车驾东巡费用百出自辽以东泉货甚少计司患其不给欲辇运以支调度亨谓上京距都四千里若挽钱而行是率三而致一也不若行防便法使行旅便于囊槖国家无转输之劳而用自足矣俄出为绛阳军节度使章宗即位以亨为河东南北路提刑使兼劝农采访事访其利病条为十三事以闻帝嘉纳之亨明达吏事在职每存大体畧苛细御史以寛缓不事事劾之降授蔡州防御使明年迁南京路转运使转知归徳府事致仕泰知二年卒巨构字子成蓟州平谷人幼笃学年二十登进士第由信都丞察亷为石城令补尚书省令史授震武军节度副使改同提举解盐司事以课増入为少府监丞再迁知登闻检院兼都水少监大定二十五年除南京副留守帝谓宰臣曰巨构外淳质而内明悟第乏刚鲠耳若任以长官必有可称章宗即位擢横海军节度使承安五年致仕卒构性寛厚寡言所治以镇静称性尤恬退故人既贵不复往来先遗以书则裁答寒温而已大定中诏与近臣同经营香山行宫近臣私谓构曰我欲举奏公行将大任构辞之以亷慎守法在考功籍始终无过云
　　贺扬庭字公叟曹州济隂人登天徳三年经义进士第调范县主簿兼尉有治声大定十三年由安肃令补尚书省令史授沁南军节度副使入为监察御史歴侍御史右司员外郎扬庭性疾恶纎介不少容世宗喜其刚果俄以亷能迁户部郎中进官二阶顷之授左司郎中改刑部侍郎山东东路转运使章宗即位授山东东西路提刑使明昌二年除洺州防御使时嵗歉民饥扬庭谕蓄积之家令出所余以粜之饥者获济洺人为之立石颂徳改陜西西路转运使致仕卒
　　焦旭字明锐沃州柏乡人第进士调安喜主簿再转大兴令摄左警巡事以杖亲军百人长有司议其罪当杖决世宗曰旭亲民吏也若因杖有官人复行杖之何以行事其令收赎改良乡令平章政事石琚荐旭干能可甄用帝然之召为右警巡使初旭部民有请出贱为良者旭以无文据付本主道逢监察御史诉其事即收付旭旭释之不问为御史所劾削官两阶出为大名府推官寻授右三部检法司正以中丞李晏荐代韩天和为监察御史而改天和获鹿令章宗初即位太傅克宁右丞相襄请帝出猎旭劾奏其非帝慰谕之为罢猎明昌元年登闻鼓院初设官宰执复奏司谏郭安民补阙许安仁及旭皆堪擢用改侍御史四迁都水监以治河防劳进官一阶授西京路转运使卒旭性警敏练达时政与王翛刘仲洙辈并称能吏
　　刘仲洙字师鲁宛平人大定三年登进士第歴龙门主簿再调深泽令县近滹沱河时秋成水忽暴溢仲洙极力防塞竟无害有盗夜发居民震惊仲洙率县卒生执其一余众遂溃旦日掩捕皆获寻以亷能进官一阶升河北西路转运使度支判官入为刑部主事六迁右司员外郎俄转吏部二十九年出为祁州刺史以六善为教民化之章宗即位除中都西京等路提刑副使先是田防等以党罪废锢者三十余家仲洙知其寃上书力辨帝从之复防官爵党禁遂解明昌二年授并王傅兼同知大同府事寻改平阳移徳州防御使转运郭邦杰节度李晏皆举仲洙以自代升为定海军节度使嵗饥仲洙表请开仓未报先为赈贷有司劾之罪以赎论时仲洙兄仲渊以罪责石州仲洙上书请以莱易石朝廷义而不许久之以年老乞致仕累表方听泰和八年卒年七十五仲洙性刚直口语甚讷而长于治民所在皆有功迹以才行见称
　　李完字全道朔州马邑人经童出身复登词赋进士第调澄城主簿有遗爱民为立祠用亷迁定襄令召补尚书省令史世宗选能吏八人按行天下亷问县令完其一也明昌初为监察御史言尚书省令史正隆间用杂流大定初以太师张浩奏请始纯取进士天下以为当今乞以三品官子孙及终场举人委台官辟用帝纳其言【按选举志明昌三年用三品职事官子弟及终场举人充省通事而罢见役吏人省令史则仍依旧制葢纳完之言而酌行其意欤】擢尚书省都事出为同知横海军节度使事河间府治中提刑司言完习法律有治剧材升沁州刺史迁同知广宁府初辽濵民崔元入城饮不归求得尸于水中有司执同饮者讯之皆诬服提刑司疑其寃以狱畀完完亷得其贼乃舟师也遂免同饮人改北京临潢路提刑副使承安二年迁陜西西路转运使寻授南京路按察使卒完长于吏治所至奸恶屏迹民皆便之
　　马百禄字天锡通州三河人父柔徳天防初第进士累迁翰林修撰坐田防党免官迨世宗朝解党禁复召用焉百禄幼志学事继母以孝闻登大定三年词赋进士第调武清主簿歴龙山令改货副使平阳府判官入为国子博士朝廷以宰县日清白有治迹特迁官一阶升同知北京路转运使委録南北路刑狱所至无寃召为戸部员外郎为中都等路推排使明昌初迁耀州刺史吏民畏爱提刑使以状闻授韩王傅同知安武军节度事改同知兴平军复以提刑司举亷孟州防御使再迁南京路提刑使御史台以刚直能干闻转知河中府承安四年致仕卒諡贞忠
　　刘玑字仲璋益都人登天徳三年进士第大定初为太常博士改左拾遗兼许王府文学累除同知漕运司事甞奏言漕户雇直太髙虚费官物宜约量裁损若减三之一嵗可省官钱一十五万余贯帝是其言授户部员外郎条上便宜数事世宗谓宰臣曰玑言河堤种栁可省每歳隄防之费及言官钱利害甚可取卿等议其可者行之玑向言漕运省费事尽心公家不厚赏无以劝来者乃赐钱三千贯擢潍州刺史徙知济州未几迁同知北京留守事坐曲法放免奴婢诉良者左降管州刺史明昌二年入为国子司业转祭酒寻擢太常卿以昏耄不任职为御史台所纠罢承安二年卒兄境字伯玉幼名太平以功臣子补閤门只候遭父丧求终制防海陵簒立不许改充防卫海陵忌宗室珫坐与往来斥居乡里世宗即位珫尽夜兼驰上谒世宗大恱以为防卫十人长往招宗叙白彦敬赫舍哩志宁皆相继来附还报帝喜其有功改御院通进与乌居仁等徃南京发遣六宫百司珫建议留尚书右丞赫舍哩良弼经畧淮右余皆北来诏从之丁母忧起复三迁武库署令车驾幸西京留珫为中都总管判官累迁太子少詹事兼引进使寻为陜西统军都监召为同知宣徽院事迁右宣徽使与张谨言典领昭徳皇后园陵襄事转左宣徽使以疾求补外除定海军节度使以其弟太府监玮为同知宣徽院事珫朝辞帝曰朕用卿弟在近密如见卿也赐赉甚厚卒于官
　　康元弼字辅之大同云中人幼敏学善属文登正隆二年进士第调汝阳簿累迁同知河北西路转运使事召为大理丞大定二十七年河决曹濮间民苦垫溺朝廷遣元弼往相视其地如盎而城在盎中水易为害请于朝徙筑于北原曹人赖焉出为州刺史阅嵗授大理少卿先是卫城为河所壊増筑苏门以寓州治水既退民不乐迁欲复归卫于是遣元弼按视还言治故城便遂复其旧转秘书少监兼著作郎改通州刺史兼领漕事章宗立诏充副卫尉再转大理卿以丧去起复为刑部侍郎兼郓王傅迁南京路转运使承安三年致仕卒伊喇益字子迁本名托摩布中都路呼喇图明安人以廕补国史院书写积劳调徐州録事召为枢密院知法三迁翰林修撰时北边有警诏百官集议尚书省太尉克宁锐意用兵益言天时未利宜俟后图御史台举益刚正可任遂兼监察御史未几改户部员外郎明昌三年畿内饥擢授霸州刺史同授刺史者十一人皆以材选诏谕之曰亲民之职惟在守令比歳民饥卿等往抚育之益至首出俸粟以食饥者于是倅以下及郡人递出粟以佐之且命属县视以为法多所全活郡东南有堤久頽圮水屡为害益増修之民以为便为益立祠升辽东路提刑副使五年宋主新立诏以泗州当使客所经守臣宜择人宰臣进拟数人皆不合帝意帝曰托摩布安在此人可也即授防御使召为戸部侍郎寻转兵部属羣牧人叛益同殿前都防检兖往招降之承安二年边鄙弗宁召朝官四品以上入议便殿益谓守为便若王师轻出少有不利非惟损大国之威恐啓敌人侵玩之心出为山东西路转运使有敕使按鹰于山东益奏乞止令调于近甸何必惊逺方耳目书闻帝命有司治使者罪迁河东南北路按察使旧制在位官有不任职委所属上司体访州府长贰幕职许互相举申益上言以为伤礼让之风亦恐同官因之不睦别生奸弊乞止令按察司纠劾似为得体又言随路防军官与富人饮防公通献遗宜依准监临官于所部内犯罪究治帝皆纳焉泰和二年卒于官
　　卢庸字子宪蓟州丰润人大定二十八年进士调唐州军事判官再调定平县令治旧堰引泾水溉田民赖其利累改中都户籍判官察亷迁礼部主事歴凤翔治中大安三年改干州刺史入为吏部郎中至宁元年改陜西按察副使夏人犯边庸缮治平凉城池积刍粟团结土兵为备十一月夏人掠镇戎陷泾邠遂围平凉庸出府库赏有功者人乐为死城赖以完贞祐二年诏赏平凉功庸进官四阶迁按察转运使三年诏诸道按察司讲究防秋庸陈便宜曰自鄜延至积石虽多沟坂无长河大山为之屏蔽恃弓箭手以御侮其人皆刚猛善鬬熟于地利夏人畏之向者徙屯他所夏人即时犯边此近年深患也人情乐土且耕且战缓急将自奋又曰防秋之际宜先清野又曰掌军之官不宜临时易代无何有言庸老不胜任者即罢之寻改定海军节度使山东乱不能赴被劾当夺两官审理官直之以病致仕兴定三年卒







　　钦定续通志卷四百三十五
  </div>
  <div class="pagination">
   <a href="钦定续通志_page224.html">
    上一页
   </a>
   <span>
    ...
   </span>
   <a href="钦定续通志_page220.html">
    220
   </a>
   <a href="钦定续通志_page221.html">
    221
   </a>
   <a href="钦定续通志_page222.html">
    222
   </a>
   <a href="钦定续通志_page223.html">
    223
   </a>
   <a href="钦定续通志_page224.html">
    224
   </a>
   <span class="current-page">
    225
   </span>
   <a href="钦定续通志_page226.html">
    226
   </a>
   <a href="钦定续通志_page227.html">
    227
   </a>
   <a href="钦定续通志_page228.html">
    228
   </a>
   <a href="钦定续通志_page229.html">
    229
   </a>
   <a href="钦定续通志_page230.html">
    230
   </a>
   <span>
    ...
   </span>
   <a href="钦定续通志_page226.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
