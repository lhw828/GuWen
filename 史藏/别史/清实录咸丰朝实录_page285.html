<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 285 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 285 页/共 502 页
  </h1>
  <div class="content">
   ○又谕、易棠奏、请将疏防番贼抢掠、及追捕不力之文武员弁、分别革职议处一摺。甘肃玉门县赤金峡地方。突有番贼窜出。抢掠过往车辆货物。并将递送伊犁等处摺报扯损。该管文武员弁。缉捕废弛。非寻常疏防可比。护赤金营都司金塔营千总郭孝、护嘉峪关营游击肃州镇标云骑尉杨凤翥、均著革职。留于失事地方协缉。玉门县知县崔旸、署靖逆营游击高台营都司石源、著一并撤任。交部议处。仍责令协缉赃贼。务获究办。　　

○谕军机大臣等、德兴阿等奏、密筹水陆并举、先捣金山、会攻江浦、并拨兵援应金陵一摺。此次官军进攻瓜州。虽经诱贼出巢。而所杀逆匪祇十余名。剿办尚未得手。著德兴阿等、设法迅攻。不得以逆众沟堑难踰。任令久踞。其江浦县城。业经穆克登额等、分路进攻。并六合练勇。毙贼甚多。当可指日克复。著即饬令罗玉斌等、克期会攻。并分兵攻打九洑洲、以分贼势。至向荣存营兵力。本甚单薄。加以逆贼数万。围扑大营。实属万分危急。现经德兴阿派游击石皓、管带直隶官兵。并令李志和、统带兵勇。由间道驰赴金陵助剿。当可联络声势。惟逆氛甚炽。尚须厚集重兵。著俟江浦得手。迅即再拨兵勇。渡江援应。至合攻金山。水陆并进。务当密约定计。毋使贼匪先行知觉。豫有防备。如能夺获金山。水陆防守。既可断瓜州之接济。又可扼镇江之要害。剿办当必得手。甯国、溧水、能否即时克复。以杜内犯。并近日金陵剿匪情形。著向荣等、迅速驰奏。以慰廑念。将此由六百里加紧各谕令知之。　　

○又谕、前因粤匪肆扰。叠次谕令各直省举行团练。并刊刻明亮、德楞泰、筑堡御贼疏。龚景瀚、坚壁清野议。颁行各省。数年以来。颇有奉行得力之处。而视为具文者。亦复不少。本日据文庆等奏、实行团练。任官督率。酌拟整顿事宜数条。并代奏户部主事王锡振、呈递团练事宜。朕详加披览。于现在防剿机宜。颇中切要。逆匪飘忽靡常。官兵徵调有数。团练得力。则人自为战。家自为守。使贼党日孤。盗粮渐绝。然后济以兵力。方无顾此失彼之虞。所谓以民助兵。以堵为剿。制贼之法。未有善于此者。现在湖北、湖南、江西、广西、河南、安徽、江苏、浙江、或被贼窜扰。或偪近贼氛。自应赶紧举行围练。其河南之归德、江苏之徐州等属。为捻匪出没之区。及直隶、山东、要隘处所。均应一律举行。著各该督抚、各就地方情形。酌量办理。司道府州。既各有团练之责。固当择贤而任。至州县为亲民之官。团练起于州县。民心之向背。视州县之贤愚。亦非碌碌庸才。所能胜任。该督抚等、办理此事。当以得人为先务。著将拟办章程。先行具奏。至团练皆土著之民。易于招募。不得以无赖游民充数。致别启衅端。故欲行团练。必先严保甲。使奸宄无从溷迹。而后同心敌忾。众志成城。所属各员、及绅民之充团总团长者。如能实心办理。著有成效。准各督抚据实保奏。朕必立予恩施。傥或藉团练为名。苛派勒捐。侵渔肥己。即著从严参办。亦必重治其罪。当此用兵日久。师老饷匮。大局堪忧。该督抚等、务各激发天良。尽心筹办。使小民自卫身家。不受迁徙流亡之苦。绅士共明大义。各矢同仇偕作之心。以期早殄逆氛。同登衽席。毋负朕谆谆告诫之至意。又据侍郎沈兆霖奏、请行民团一摺。亦以先清保甲为要务。与文庆等奏、大略相同。其另片奏、非现办军务省分。虽不尽行团练。亦当严查保甲。所奏不为无见。并著各督抚、一体遵行。文庆等摺、及王锡振所呈各条。均著钞给阅看。将此各谕令知之。　　

○福州将军有凤、闽浙总督王懿德奏、遵查福州省城南台税口。并无减税短徵。任听偷漏。惟外国奸商。每由小港绕出大关。拟确查洪塘各港。分别设卡。认真巡查。得旨。均照所拟办理。又奏、＜口英＞夷请设司税官。已咨商两广督臣、会筹妥议。批。俟叶名琛咨覆到日。再行酌量情形具奏。是时断难允行。　　

○以镇国公奕兴、为宗人府右宗人。　　

○镶黄旗蒙古都统奕缙、因病解任。以前任黑龙江将军奕格、为镶黄旗蒙古都统。　　

○甘肃肃州镇总兵官武庆、休致。以前任云南鹤丽镇总兵官音德布、为甘肃肃州镇总兵官。　　

○予故前任热河都统毓书、祭葬。谥恭请。　　

○予江苏御贼被戕知县朱守让、外委田登禄、王长发、祭葬世职。童生朱步云、赏恤如例。　　

○甲申。谕内阁、庚长奏、覆核前次另案工程、无可再减、请准照例估销一摺。咸丰三年分、南河另案清单银数。经该部驳令该河督、据实删减。兹据庚长奏称、覆核底案。均系删定之工。委难再行核减。自系实在情形。著准其按照原奏清单银数。次第题销。此后另案各工。仍著该河督、认真核减。不得因此次特旨允准。任听该道厅、藉词掩饰。致开冒滥之端。　　

○又谕、庚长奏、拏获私贩硝磺人犯一摺。硝矿为军营要需。私贩例禁綦严。该犯吴怀玉等八名。贩运硝磺、至一万一千四百余斤之多。实属目无法纪。著饬该地方官、严行审讯。按律定拟。并著讯明该犯等、所贩硝磺。系从何处购买。奏明究办。现在贼匪未平。此辈匪徒。恐尚不少。著该河督、严饬各属营县、并各关口、实力查拏。毋稍疏懈。此次拏获私贩硝磺之员弁。著准其酌量保奏。以示鼓励。　　

○又谕、都察院奏、直隶景州文生马国枢、以劣监蠹吏。包纳钱粮。买钞批解等词。遣抱告马延龄、赴该衙门控告。各省完纳钱粮。均准按成收纳钞票。上年冬间。因直隶士民。以地方官吏徵粮。俱索实银。叠次京控。均交桂良讯办。兹复据该文生、控诉监生张凤仪、蒙充官银匠名目。与其父张铨、句串户书石大成等、夥开钱铺。包纳钱粮。勒折浮收。不准民间交钞。及批解时。私向武营买钞搭解。似此渔利营私。把持盘踞。不法已极。该地方官、不加严审。含混完结。难保非有意徇纵。必应彻底根究。该省于此等案件。层见叠出。该上司何竟置若罔闻。著桂良亲提张凤仪等、严行审讯。按律定拟。并查明该地方文武。如有通同渔利情弊。即著严参具奏。寻接任直隶总督庆祺奏、该员现经讯明。并无浮收渔利等情事。均无庸议。下部议。从之。　　

○乙酉。予福建捕盗被戕千总吴瑞兴、祭葬世职。　　

○抚恤琉球国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。六月。丙戌朔。谕军机大臣等、本日据向荣等奏、逆众扑陷营盘、官军退守丹阳一摺。览奏实深愤懑。上下游援贼、纠合金陵逆众数万。于神策太平门外屯踞。围扑我军营盘。因众寡不敌。以致失陷。退守丹阳。此时贼势猖獗已极。向荣等遏其内犯。固为保全大局起见。尤应重整兵威。力图进剿。藉以牵制贼势。若仅株守丹阳。一蹶不能复振。则该逆愈无顾忌。况甯国、溧水、尚为贼踞。内犯之路。不止一处。更恐顾此失彼。已有旨令怡良、赵德辙、激励乡团。协同堵剿。并设法接济军饷。该大臣等、营垒已定。务当奋力出剿。以冀转败为功。庶可稍赎前罪。现在江南大兵已撤。逆贼无所顾忌。江北情形。亦极吃重。前调河南防剿之陕西绿营官兵一千名。本赴向荣军营。今已谕令英桂调赴扬州。交德兴阿等、相机布置。如江北兵力足敷攻剿。而江南尚在需兵。再行调往向荣军营。其黑龙江余丁五百名到扬后。即交德兴阿等调遣。向荣现驻丹阳。距大江已在百里以外。所有红单各船。恐难兼顾。著德兴阿、翁同书、余万清、分饬上游各船。攻剿观音门一带贼船。下游各船。攻打瓜州金山等处。以分贼势。使不得全力内犯。亦不敢分股北窜。俟向荣统兵前进。重整军威。仍即南北联络。再筹剿办之方。今当官兵新挫。逆焰方张。该大臣等、务须同心协力。谋勇兼施。冀早挽回大局。以慰朕怀。所有红单船饷糈。已谕令怡良等、力筹接济矣。将此由六百里加紧各谕令知之。　　

○又谕、前因金陵逆匪。并力内犯。叠谕怡良等、实力防堵。接济军饷。本日据向荣驰奏、上下游大股援贼踵至。纠合金陵逆众数万。围扑大营。我军竭力抵御。因众寡不敌。营盘相继失陷。现在收集各军。扼守丹阳等语。贼势猖獗。苏常情形。更属万分吃紧。怡良总督全省。责无旁贷。著即妥筹布置。仍遵照前旨。迅饬宜兴、荆溪、各处地方文武。严密防范。并通饬苏常各属、查拏奸细。毋令句结贻患。至沿江陆兵。已全行撤退。惟留红单船、分泊大江南北。尚可牵制贼势。而向荣退至丹阳。距江已远。难以调度。现已谕令德兴阿、余万清、分饬各船、于江面助剿。使金陵逆贼有所顾忌。所需军饷。并著怡良等、筹画接济。毋使缺乏。现在向荣军营。兵力甚单。赵德辙、曾任江甯府知府。熟悉金陵民情。如能将秣陵关、淳化镇、一带民团联络。以辅兵力之不足。该署抚即可出省。为向荣后路援应。该民团果能奋勇立功。即著奏请优奖。朕必破格施恩。以收众志成城之效。著赵德辙、酌度情形。相机妥办。将此由六百里加紧各谕令知之。　　

○又谕、本日向荣等奏、上下游大股援贼。纠合金陵贼匪。围扑我营。该大臣因兵分力单。营盘被陷。退扼丹阳。以遏内犯。苏常情形。更为吃重。即江北一带。亦恐逆匪生心北窜。前谕英桂、调赴金陵之陕西绿营兵一千名。已据该抚奏、筹给军装。饬游击兴贵等、带由永城前往。现在向荣已移劄丹阳。著英桂飞饬该游击、将此项官兵。改赴扬州德兴阿军营。听候该大臣调拨。其黑龙江马队余丁五百名。亦已谕令全数拨往扬州。并著英桂迅即饬令启程。勿再延误。雉河集捻匪老巢。既经袁甲三等攻破。其余各股捻党。当必闻风解散。英桂已赴亳州。务即克期将余匪歼剿净尽。即可调此得胜兵勇。赴江南协剿。以遏贼氛。将此由六百里加紧谕令知之。　　

○钦差大臣向荣等奏报、金陵逆匪、纠众扑陷营盘。并请从重治罪。得旨。向荣久历戎行。素谙机宜。虽贼数过多而悍。何至如此大挫。一再而退。展布全无。殊属辜恩之至。著奋勉以补前愆。趁此枭獍萃集。未必不转好机会。尔若豫存拏问发遣。以遂脱离之心。是真丧良也。料尔或不出此。　　

○以江南金陵军营失利。退守丹阳。钦差大臣湖北提督向荣、帮办军务西安将军福兴、均革职拔去花翎。仍留任。　　

○贷福建提标五营、及泉州城守营、兵丁谷价银。　　

○丁亥。谕军机大臣等、蒋霨远奏、请饬催广东应解黔饷。并将川省赴黔官兵粮饷。由川续拨各等语。广东省指拨贵州兵饷。叠经降旨饬催。据该督抚奏报、按每批五万两。业已先后起解。犹恐该省道路遥远。复谕令黄宗汉于四川先行筹解。再由广东解还。是此项银两。已可源源接济。勿庸再事饬催。至川省官兵赴黔协剿。本省裹带之粮。业已筹至六月。亦不为少。况陕西欠解黔饷。亦经谕令黄宗汉、先行筹垫。若再责令自备兵粮。是四川一省。既为贵州垫他省之款。又为贵州协进剿之兵。恐难兼顾。以本省应办之事。而全数仰给于邻疆。虽黔饷支绌。部拨尚谓不足耶。似此小丑跳梁。蒇功无日。老师糜饷。伊于胡底。试问该抚身任封圻。所司何事。乃竟一筹莫展。过分彼此。豫存成见。至于若是。著黄宗汉、仍遵前旨。将代垫陕西广东等省银两。陆续分起迅速解黔。以资应用。此项银两解到后。无论川兵黔兵。皆可通融支应。原不应区分畛域。蒋霨远仍当严督在事文武。迅将苗匪克日荡平。不得徒以饷匮为词。束手无策。将此由五百里各谕令知之。　　

○又谕、蒋霨远奏、请由湖南采办米粮、就近运交镇远粮台、转运行营一摺。滇黔兵勇较多。现在匪踪未清。粮米难于采办。自系实在情形。著骆秉章即饬辰沅等府、就近采买米粮三万石。迅即派员运赴镇远粮台。以资支放。所需米价运费。即在湖南续收咸丰五年漕米变价项下、应解贵州军饷五万两内。动支扣算。毋稍稽延。将此由五百里谕令知之。　　

○以贵州剿办石岘苗匪出力。免同知恩彬、参将鄂清、千总万年春、处分。　　

○戊子。谕军机大臣等、前因通政司参议曾望颜奏、请雇火轮船。以清江面。当经谕令向荣等、筹商具奏。嗣据向荣等覆奏、以红单船已足制贼。雇募夷船入江。易滋流弊。已如所议停止。兹据宗人府府丞宋晋奏、江南情形危急。请饬护送海运之火轮船。由圌山关入江。焚攻金焦一带贼船。先将瓜州攻克。再由仪徵而溯浦口。力剿北岸贼匪。与六合诸军掎角。则可解江南之急。而江北亦就肃清。其红单船一项。请无庸分拨。应令并归一处。乘此夏令风顺。将芜湖攻克。则甯国亦不攻自退等语。所奏不为无见。此项护送海运之火轮船。前据向荣等奏、俟护运事竣。饬调入江助剿。现在护送海运。业已竣事。火轮船入江之举。正在此时。著怡良、赵德辙、何桂清、即行饬知带船各员。迅由圌山关入江。会同红单各船。听候向荣、德兴阿等调度。又另片奏、请再行多雇轮船、并责成道员缪梓、杨裕深、金安清、办理雇船事宜等语。护送轮船。仅止二只。为数本少。若再行多雇。既恐需费不赀。又恐入江后。船大难于驾驶。前此夷酋李泰国呈报。有新制小火轮船之语。如能添购数只。较之大号轮船。行驶更当便捷。著怡良等、妥速会商。如事属可行。须由内地官绅管带。断不可令夷人错杂其间。以杜后患。应需经费。并著该督抚等妥为筹画。迅速奏闻。其缪梓等三员。能否前往上海甯波等处。办理船只。并著何桂清酌度具奏。至红单船。昨因向荣一军。距大江较远。谕令德兴阿等就近调度。本日据德兴阿等奏、攻击金山情形。似亦可牵掣贼势。现在金陵既无大军镇压。该逆势必更肆猖獗。南北沿江处所。在在堪虞。如得火轮船。协同红单船。上下游往来攻剿。以挫凶锋。尚可牵制贼众。使不敢深入纷窜。该大臣等、著即妥为布置。以速为贵。至水师无陆兵相辅而行。亦恐势成孤立。向荣、德兴阿、余万清、各营。能否抽兵相助。并著会商妥办。将此由六百里谕知向荣、德兴阿、怡良、赵德辙、何桂清、并谕福兴、余万清、翁同书知之。　　

○江南提督和春等奏报、颍寿剿捻获胜情形。得旨。办理颇属得手。另片奏、协力守城。亦系蔡昌言之功。该参将甚为出色。　　

○钦差大臣德兴阿等奏报、攻剿金山瓜州贼匪情形。得旨。南军失利。虽会攻金山。未必得手。然正可牵制逆匪北犯。　　

○命前任福建按察使徐宗干、帮办安徽防剿事宜。　　

○以安徽布政使毕承昭、暂署巡抚。安徽按察使恩锡、兼署布政使。　　

○缓徵山西洪洞县被扰灾区旧欠额赋。　　

○己丑。上御勤政殿听政。　　

○谕内阁、庆如等奏、遵议酌增养廉成数一摺。乌里雅苏台各司员。应支盐菜银两。自本年夏季为始。准其悉照原额支给。其出差官兵。应领行装银两。原减成数过多。未免拮据。著照原额银数。改为核减二成支放。以示体恤。　　

○庚寅。谕内阁、永康等奏、直隶欠解饷银、请饬严催申解一摺。又另片奏、请垫放各款等语。直隶遵化州、应解东陵兵役米折。暨蓟州、丰润县、所欠本年饷米折银。屡催罔应。实属延玩。其遵化一州。总以尚未领到为词。尤恐饰词搪塞。著桂良即饬该藩司、速行发交该州。迅速申解。傥该州已先行具领。那移延宕。致误兵糈。即著据实参办。蓟州丰润欠款。一并催追。以济要需。至遵化州欠项。解到需时。兵役待饷孔殷。著照所请。准其由永济库先行借支。俟解项到时。再行按数分扣归款。　　

○又谕、绵森奏、请饬催直隶省欠解兵米改折银两等语。马兰镇绿营兵丁。应支粟米折价。应由遵化州向直隶藩库领解。以济兵食。乃自五年夏季、至本年春季。均未解到。兵糈攸关。岂容任意延宕。著桂良迅饬藩司、将此项银两发交遵化州。转解镇营。俾得及早散放。毋再迟延。如查该州有那移情弊。即著严参惩办。　　

○以拏获直隶新城县私铸铁钱人犯。赏守备明诚、花翎。千总张维翰等、蓝翎。余升叙有差。　　

○辛卯。上诣清夏斋、问如皇贵太妃安。　　

○谕内阁、崇恩奏、海运漕船被劫等语。本年海运南来。有金天来漕船一只。行至山东石岛洋面。被匪船劫去银物。掳去舵工一名。虽漕米并未损失。惟该管水师将弁。未能先事防范。实属疏忽。著查明专巡各该将弁。严行奏参。以示惩儆。并督饬水师镇将。严缉盗匪。务获惩办。仍令实力巡查。防护漕船。毋得再有疏懈。　　

○又谕、扎拉芬泰等奏、官兵廉俸饷银、请仍按三成开放等语。前因各直省文武养廉。减成支放。恐致办公拮据。令户部议增成数。以示体恤。兹据该将军等奏、伊犁协饷未充。仍拟照前撙节。所有各营兵丁饷银。著暂按三成发给。俟甘肃协饷稍充。再由该将军等、随时酌量加增。藉资当差。其伊犁各官养廉。著自本年秋季为始。按照三成支领。俟军务告竣。再照旧例如数发给。　　

○谕军机大臣等、前因金陵贼势猖獗。谕令和春等、派兵攻其所必救。以分贼势。本日据该提督等奏称、官兵围剿三河。无可分拨。仅派马步兵四百余名。赴金陵协剿。自系为皖省防剿紧要起见。惟自向荣退守丹阳后。金陵一带陆路无兵。逆匪愈肆鸱张。和春等既未能派一旅之师。出奇截击。而据称裕溪运漕之间。添贼万余。焦湖有贼船数百只。往来接应。又在巢县制造数千快桨。实属防不胜防等语。殊堪诧异。焦湖密迩庐州。巢县本有官兵攻剿。何以任听该逆聚众万人。在彼制造船只。且至数千之多。一旦驶下长江。为患不可胜言。该提督等何竟不知思患豫防。著即督饬员弁。迅将逆船设法焚毁。毋得养痈贻患。日后傥有快桨贼船。驶至大江。及由小口窜入下游腹地者。惟和春、福济、是问。前因福济患病。赏假调理。并派徐宗干前往帮同办理。徐宗干于皖省情形。究未熟悉。和春等可酌量委办事件。福济即日病痊。所有应办军务。仍著会同和春悉心筹画。认真督办。毋得稍存推诿。致负委任。将此由六百里谕令知之。　　

○以安徽庐州等处剿匪出力。赏署寿春镇总兵官郑魁士、黄马褂、委营总富音保、庆喜、委参领德楞额、玉庆、守备胡会龙、戎昆等、花翎。千总陈继宽等、蓝翎。余升叙有差。　　

○赈山东钜野县灾民一月口粮。　　

○癸巳。上幸同乐园。赐王公大臣、及蒙古王贝勒贝子等食。　　

○谕军机大臣等向荣奏连日布置情形、并请调广东官兵助剿一摺。已有旨谕令叶名琛等、挑选精兵四千名。由海道驶赴江南。其所请提督昆寿等统兵之处。并谕该督等、斟酌办理矣。至福建兵三千名。已由邵武至抚州。虽距江南较远。然较之广东兵到尚为迅速。著该大臣、即行催提。以资攻剿。至丹阳地方。为苏杭紧要门户。我兵业已穵筑营盘。收集兵勇。惟甯国、溧水、尚未克复。而句容又被贼陷。内犯之路。几不胜防。该大臣于丹阳一带布置既定。仍当激励弁兵。以剿为防。毋得株守一隅。以致鞭长莫及。难资控驭。更有意外之虞。将此由六百里加紧谕令知之。　　

○又谕、向荣奏、丹阳防剿兵单、请添调官兵一摺。向荣所统兵勇。前因分援镇江徽甯等处。抽拨过多。存营不满五千。适值金陵各路枭獍纷集。致众寡不敌。紫金山大营失陷。弁兵伤亡不少。该大臣退劄丹阳。为保守苏常之计。而溧水、句容、复先后被踞。该逆意在内犯。恐兵单不敷堵剿。著叶名琛、柏贵、于广东各标营中、挑选得力精兵四千名。多备擡枪鸟枪。兼程前赴江南助剿。如能由海道行走。较之陆路更为妥速。著叶名琛等、迅速查商办理。至统兵大员。向荣拟请饬令提督昆寿、总兵通安、及参将梁显扬、卫佐邦等、带兵前往。现在广东各路。渐次廓清。能否即令该提镇等前往丹阳之处。并著叶名琛、酌量调派。迅速奏闻。将此由六百里谕令知之。　　

○以江苏白兔镇剿贼出力。赏把总李桂芳、花翎。以守备补用。　　

○以江苏句容县城被贼窜陷。降副将西林、为守备。革游击张汝琳、都司玉兴、李谱职。　　

○以金陵随营粮台被毁。前任盐运使彭玉雯、知府王曾樾、下部议处。　　

○予江南阵亡副将巴图、参将陈明志、都司李发荣、刘秀珠、李振甲、守备朱德隆、张德禄、祭葬世职。马甲恩明、佾生郝联蕙、赏恤如例。　　

○甲午。万寿节、遣官祭太庙后殿。
  </div>
  <div class="pagination">
   <a href="清实录咸丰朝实录_page284.html">
    上一页
   </a>
   <span>
    ...
   </span>
   <a href="清实录咸丰朝实录_page280.html">
    280
   </a>
   <a href="清实录咸丰朝实录_page281.html">
    281
   </a>
   <a href="清实录咸丰朝实录_page282.html">
    282
   </a>
   <a href="清实录咸丰朝实录_page283.html">
    283
   </a>
   <a href="清实录咸丰朝实录_page284.html">
    284
   </a>
   <span class="current-page">
    285
   </span>
   <a href="清实录咸丰朝实录_page286.html">
    286
   </a>
   <a href="清实录咸丰朝实录_page287.html">
    287
   </a>
   <a href="清实录咸丰朝实录_page288.html">
    288
   </a>
   <a href="清实录咸丰朝实录_page289.html">
    289
   </a>
   <a href="清实录咸丰朝实录_page290.html">
    290
   </a>
   <span>
    ...
   </span>
   <a href="清实录咸丰朝实录_page286.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
