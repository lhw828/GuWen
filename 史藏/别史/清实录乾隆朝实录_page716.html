<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 716 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 716 页/共 1860 页</h1>
    <div class="content">○是日、驻跸喀喇河屯行宫。　　

○己酉。谕军机大臣等、第鲁巴、遣往西路军营、协理台站事务。著赏给三品职衔。并银一百两。即速驰驿前往。　　

○是日、驻跸常山峪行宫。　　

○庚戌。谕曰、莽阿纳、不胜都统之任。其所遗归化城都统员缺。著巴禄补授。巴禄所遗镶红旗蒙古都统员缺。著那亲补授。那亲所遗正黄旗蒙古副都统员缺。著莽阿纳补授。　　

○谕军机大臣等、成衮扎布奏称、阿桂自到军营后。办理诸务。甚属尽心等语。阿桂著授为参赞大臣。同将军成衮扎布、擒剿逆贼。务宜加意奋勉。以副委任。　　

○又谕、据兆惠等拣选应行补授默得齐宰桑等各员请旨。默得齐宰桑员缺。著鄂哲特补授。伊克乌噜特宰桑员缺。著锡克锡尔格调补。卓托噜克宰桑员缺。著图布慎补授。伊克巴尔达木特宰桑员缺。著巴朗补授。哈丹宰桑员缺。著莽鼐调补。　　

○吏部议准、山东巡抚爱必达奏覆、查阙里崇圣祠。向由衍圣公、委曲阜县世职知县致祭。今改为世袭六品官。应令专主崇圣祠祀事。其俸禄岁支二十两。其官与执事官相同遇有缺出。如系进士举人。遇原职轮班应选者。听其就选赴任。其由贡生生员补授。有愿乡试者。令其一体乡试。从之　　

○户部议准山西巡抚明德疏称、介休、汾阳、二县被水偏灾。先行抚恤。从之　　

○又议准、黑龙江将军绰勒多奏称、黑龙江地方。田禾被水之七百七十户。共需口粮、一万一千七百七十八石八斗零。耔种粮、二千八百二十六石零。动支借给。从之。　　

○兵部议准、御史兴柱奏称、八旗承办事件。向由该旗造册。咨送查旗御史核题。但正项应查之件。多有遗漏。请嗣后将收文行文原册、及画押稿案。一并咨送。按日注销。再各旗每月应收房租。扣存津贴银。应交户部俸饷驼马银。官兵呈买官房地亩、勒限交价等项回批。亦应一并查核。至支放兵丁红白赏项。向无定限。每致耽延。请嗣后该旗备用银。满洲剩银三百两。汉军剩银百两。即行文户部。限五日内领取存贮。红事、限三日放给。白事、限一日放给。如逾限不行支放。准查旗御史参奏。从之。　　

○旌表守正被戕之四川太平县民杨本茂养媳张氏。　　

○是日、驻跸两间房行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十二


大清高宗法天隆运至诚先觉体元立极敷文奋武孝慈神圣纯皇帝实录卷之五百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。闰九月。辛亥。上诣皇太后行宫问安。　　

○谕、据尹继善奏、二次发闽驻防满兵内、明德、太平、二人。将伊本船水手徐三、殴毙一摺。该犯因坐船被碰。喝令徐三向他船理论。已属多事。及徐三不从。遂肆行殴打殒命。以满洲官兵。如此恃强逞恶。若仅以寻常斗殴杀人之例问拟。不足示惩。可传谕该督、审明首从。除将从犯照例定拟外。其为首之犯。著即行正法。以为兵丁生事不法者戒。至该防御佐领等。管押兵丁。漫无约束。所司何事。著该部严察议奏。　　

○谕军机大臣等、前据硕色等奏称、委员赴江省青溪＜土燎＞干家嘴地方。指拏干从漋等、解楚质讯。而星子县知县何世珖、留犯不发。已降旨令该抚查参。今胡宝瑔奏、将现获之干从漋等、交该省委员、并添差员弁、押解赴楚。其知县何世珖留犯不发之处。何以并未奏及。看来外省此疆彼界之见。终觉畛域未化。著传谕该抚仍遵前旨、据实参奏。其马朝柱、实在踪迹。一并留心体察。勿致漏网。可传谕胡宝瑔知之是日、驻跸要亭行宫。　　

○壬子。谕军机大臣等据兆惠等奏、噶勒藏多尔济等属人。现在生计未能充裕等语。噶勒藏多尔济、及扎那噶尔布等属人。不必派令管理台站。著将二十一昂吉人内、派出坐台人等。带领户口与北路喀喇沁、一例办理。则二十一昂吉人等、得藉钱粮养赡而噶勒藏多尔济等、不得以承办台务藉口。著兆惠等、即遵照办理。惟台站须派大员管辖。今扎哈沁所设台站。即令宰桑鄂尔奇木济管理。甚属妥协。余亦著派附近台站各宰桑等查办、以专责成。　　

○是日、驻跸密云县行宫。　　

○癸丑。谕军机大臣等、土谢图汗延丕勒多尔济、年老残疾。不能办事。其副将军员缺。著桑寨多尔济补授。桑寨多尔济、现在成衮扎布军营。著即回至部落。会同派往之瑚图灵阿、多尔济等、查拏抢夺商人匪贼。务宜妥协办理。毋得姑息。　　

○刑部等衙门议准、河南巡抚图勒炳阿疏称、西华县监生于钦、婢女李兰香、被家仆张小、强奸不从。扎伤殒命。张小依例拟斩立决。李兰香守正被戕。但系婢女请照西华县吕居齐家人刘德妻陈氏之例。附请旌表。墓前建坊。停其设位入祠从之　　

○是日驻跸南石槽行宫。　　

○甲寅。上回銮奉皇太后还宫。　　

○诣寿皇殿行礼。　　

○还宫　　

○户部议准安徽巡抚高晋疏称、宿州、凤阳、怀远、虹县、灵璧、寿州、凤台、泗州、盱眙、无为、凤阳、长淮等十二州县卫。秋禾被水。应徵新旧钱粮。并民借耔种口粮均请停缓。其迫不及待之户。先行抚恤一月口粮。涸出地亩。无力穷农。借给耔种。得旨依议速行　　

○广东巡抚鹤年疏报、二十年分、雷州府属报垦荒税一顷三十五亩有奇广、潮、等府属、报垦荒税三十七顷一十三亩有奇　　

○乙卯。上诣皇太后宫问安　　

○谕、江南山东交界地方。黄河工程现有应需疏浚修筑之处。著尚书刘统勋驰驿前往。会同总河富勒赫、白钟山、相度情形一面奏闻一面办理。河标副将朱一智著刘统勋带往工所。差遣委用。　　

○丙辰。谕军机大臣等、达勒当阿等奏请在哈萨拉克过冬。明岁整兵前进一摺。伊等办理一切。俱未合宜。朕早已料及。是以八月内、即降旨令其彻兵。著即遵照前旨办理。即如伊等派阿里衮领兵前进。而将军等并未同行。策楞系获罪效力之人。亦不知奋身前往。阿里衮、仅率七十余人。遇贼千余。获其马匹辎重甚多。设伊等俱能如此奋勇。逆贼早已就擒。又遣往哈萨克之楚噜克、昭华什等。曾否回至军营。奏内并未声明。种种办理。未见端绪。殊负委任之意。哈达哈前遇阿布赉、并未穷追。甚属畏葸。所赏双眼翎、不准戴用。彻兵回时。著随同成衮扎布办事。俟拏获青滚杂卜后。再降谕旨。从前降旨、令彻回兵丁。俱由北路行走。第恐接济口粮。稍觉周章。现在兆惠又有请留兵驻劄安济海之奏。著达勒当阿、哈达哈等、于所领兵丁内、派出一千名。交哈宁阿、带往安济海驻劄。其余兵丁。俱由北路彻回。阿里衮、富德、著先行驰驿来京。鄂实、明瑞、额勒登额、亦著来京。再哈达哈、车布登扎布等、彻兵回时。路过乌梁海地方。并著协同舒赫德、擒拏果勒卓辉等正法。唐喀禄、已令在科布多驻劄。同阿兰泰办理事务。舒明、亦著驰驿来京。至哈萨克锡喇、尼玛、吞图布等、连年效力军营。殊属劳勚。著即传谕伊等、带领所属兵丁。各回游牧。以示体恤。　　

○谕哈萨克锡喇、尼玛等曰、尔等所奏、将厄鲁特兵丁、存留四百名。令尼玛、巴桑、带领。随同将军大臣等过冬。哈萨克锡喇等、各回游牧地方。筹办出兵事宜等语。前因擒拏阿逆。用兵哈萨克地方。原欲保护尔厄鲁特等。今阿逆、及阿布赉、被大兵击败远窜。且哈萨克锡喇等、感朕深恩。经年效力。亦甚勤劳。此时宜暂彻兵。俾厄鲁特等、得以休息。一二年后、生计充足。整兵进剿。著尼玛、巴桑、不必带兵存驻。即同哈萨克锡喇等、彻兵各归游牧。仍将朕轸念厄鲁特人众、明岁不复用兵。通谕各鄂拓克等、令其各安生业。但阿布赉等、现虽奔窜。然哈萨克等、性如豺狼。不可深信。或在附近潜藏。乘间抢掠。或为阿逆唆诱。潜行惊扰厄鲁特人众。均未可定。务须留心防范。哈萨克锡喇等、即会同兆惠、将保护游牧。安设台站。一应防守事宜。商办后、再回游牧。　　

○军机大臣等议覆、直隶总督方观承奏称、张家口外科多多诺尔等处。所产鹻土。康熙年间。商人领执照票。煎熬交课。嗣因有碍蒙古游牧。停止招商。惟准附近蒙古人等煎刨。仍不许进口售卖。近经军机大臣议奏、准其携带进口。不许过四十斤之数。惟是边外鹻土。乃蒙古自然之利。有扫土煎熬者。有于冬月冰冻之时。自然结成鹻块者。内地染局面铺用之。比他处所产甚佳。是以远近流通。请毋庸定以四十斤之限。亦不必拘定各蒙古地界。凡有携带鹻块。至张家口。无论多寡。概准入口。与民人交易等语。应如所请。至所称令店铺收买之民人。赴张家口监督衙门纳税之处。应令该督会同监督酌议。如何设法稽查。按数纳税。报部遵行。从之。　　

○丁巳。上诣皇太后宫问安。　　

○谕曰、逆贼阿睦尔撒纳、负恩背叛一事。当准噶尔甫经平定之后。若留此遗孽。恐其煽惑新附之众。是以严趣策楞、玉保等、就去年出征之兵追剿。并非别有徵发。而逆党解散。阿逆只身遁逃。彼时我师与贼人相距甚近。可乘之会甚多。而伊二人各怀私见。坐失机宜。其意以为追之不及。可以自谢其罪。及之而不获。则罪滋大。此其居心尚可问耶。及朕饬催再四。西北两路之兵咸会。始见稍振军声。达勒当阿、哈达哈等。遂有蒿哈萨拉克山、伊什尔等处之捷。阿布赉汗巴巴等。望风奔溃。阿逆易服潜逃。然所获之楚噜克等、两次纵回。传谕擒献。卒以限期相诳。逾月之久。而阿布赉等、遂得以其间移帐远徙人自去年平定伊犁。逐窜逆贼。以至速捷哈萨克。皆赖祖宗威灵。上天默佑。以致成功。而朕所用之大臣。往往以慎重观望。坐失机宜。是朕之咎也。又岂肯遂非。使师旅劳惫于绝域。且马力已疲。而贼踪益远。非此诸人姑且迁延、所能了事。是以于八月望前。即特降谕旨。令其班师。乃达勒当阿等、于未经奉到此旨之先。已奏请暂回哈萨拉克地方过冬。俟明春再进。此不过强为之词耳。事断难行。仍谕令遵旨彻回。虽逆贼暂逃显戮。揆此情势。阿逆穷蹙奔窜之不暇。必不能因我彻兵。复勾连阿布赉等、犯我降番诸部。倘竟奋螳螂之臂。则伊犁现今料理规模已定。兵整粮足。厄鲁特诸部落、倾心向化。听我指挥。与去岁情形迥异。逆贼到即成擒。此万万无可虑者。总之前年办理准夷。原非大举。而机不可失。断自朕心。乃数月之间。平定伊犁。系絷酋长。完我两朝未竟之绪。此实仰荷上天眷佑。朕不敢自以为功。至诸臣之不能奋然为国家出力。顾此失彼。朕虽未尝不早虑及。而每以途遥失之事后。用是惭愤耳。至阿逆中道叛去。原于西师全局。毫无轻重。特已将次就擒。而复致扬脱。未克即正典刑。然揆之天理人情。从来叛贼、穴鼠釜鱼。断无久延之理。如罗布藏丹津、自雍正年间、叛入准噶尔。越岁二纪。昨年仍搜捕得之。献俘阙下。亦近事之明徵大验也。况以阿逆之灭伦犯纪。如猰犬噬人。众咸切齿。其能久逃天网耶。其亲属悉早经擒缚。而率先助逆之阿巴噶斯、哈丹、克什木等。俱次第解至京师。咸已伏法阿逆远窜穷荒。俟一二年后。朕再为相机酌理。此时将虽无功。而兵劳堪念。是用息我师徒。暂为休养。所有用兵前后本末。宣谕中外。俾共知之。　　

○谕军机大臣等、前兆惠奏、派各处兵丁二千名为驻劄防守之用。已降旨令于彻回大兵内、截留索伦兵三百名。并令哈宁阿带兵一千名、驻劄安济海。今思安济海地方。现已无事。且路途较远。粮运稍艰。不若将此项兵丁、驻劄伊犁。著传谕兆惠、查明伊犁现在兵丁若干。约共驻兵一千五百名。即足敷防守之用。不必照伊原奏办理。　　

○豁免陕西耀州、长安、醴泉、三原。武功、等五州县。十年十三十五等年。因灾出借。民欠未完谷、四千三百八石一斗有奇。麦、五百六十六石有奇。　　

○铸给陕西长武、西安州、关山、靖边、紫阳、临洮、甘提标后营、凉州镇前营、后营、西宁镇前营、后营、兴武、黑城、等营改设都司十三缺关防。从大学士管陕甘总督黄廷桂请也。以安西提督李绳武、为镇海将军。　　

○起原任安西提督豆斌、为原官。　　

○戊午。谕军机大臣等、回人伯克噶岱默特之子阿布都喇璊来京。询知各处回人情形。著即遣回游牧。并著密谕兆惠、回人与厄鲁特等、素如敌仇。若令回人屯种伊犁。或受厄鲁特等欺凌。转恐滋事。不若仍令回人各归原处。令其输纳贡赋。似较妥协。伊犁等处、可种之地既多。酌量遣派内地兵民。前往屯粮。照安西地方之例办理。既可支给屯兵粮饷。而于镇守地方。更属有益。著兆惠详悉妥议办理。　　

○又谕、西北两路大兵。已经彻回。成衮扎布等、擒拏青滚杂卜、自可计日就获。惟阿逆尚未就擒。自乌里雅苏台军营、以至科布多、纳密尔沙扎海各处。应如何驻兵防守。及转运粮饷各事宜。俱须豫为筹办。哈达哈等、所带索伦兵丁等、效力多年应否存留。俱著传谕成衮扎布、会同哈达哈等。悉心详议办理　　

○又谕昨降旨令舒明来京。今据成衮扎布奏、请派科布多兵二百名。交舒明前往。协擒青滚杂卜、著即带领前往。科布多驻劄兵丁尚多。并著再派三百名。令侍卫巴宁阿、蓝翎侍卫勒泰等会同舒明前进。　　

○旌表守正捐躯之河南唐县民王文典媳郭氏。　　

○己未。上御乾清门听政。　　

○诣皇太后宫问安。　　

○幸圆明园。　　

○谕、据两淮盐政普福奏称、明春南巡。所有淮扬一带运盐船只。于今年十月内、令该商等先期豫运四十余万引。堆积仪所。以资来年江广食用等语。此项盐觔。先期豫运堆贮。不无卤耗。著加恩照十六年之例。每引加耗二十斤。以裕民食。以纾商力。　　

○谕军机大臣等、兆惠等奏称、向哈萨克进兵一带台站地方。间有玛哈沁、抢夺马匹。派散秩大臣赛赍喇呼等、带兵搜拏。并知会达勒当阿、于彻兵回程时。沿途查缉等语。办理甚属妥协。达勒当阿等进兵时。若能于台站地方。沿途派兵搜查。则玛哈沁等、必不敢肆行抢夺。此即伊等办理未到之处。此时大兵已彻。阿布赉等、必仍归其巢穴。虽经大兵击败。自不能更生事端。或阿逆从中怂恿。骚扰附近之厄鲁特等。亦未可定。著传谕兆惠、饬知各鄂拓克等、选兵数百名。前往袭击。使贼不得宁处。自无暇复出滋事。倘遇阿逆在彼。即奋力擒拏。此际兵已全彻。出其不意。更易成功。兆惠等、即遵照办理。厄鲁特头目巴图尔、带领台站人等。截杀贼众。甚属奋勇。著加恩赏给蓝翎。并银三十两。以示鼓励。　　
</div>
    <div class="pagination">
<a href="清实录乾隆朝实录_page715.html">上一页</a><span>...</span><a href="清实录乾隆朝实录_page711.html">711</a><a href="清实录乾隆朝实录_page712.html">712</a><a href="清实录乾隆朝实录_page713.html">713</a><a href="清实录乾隆朝实录_page714.html">714</a><a href="清实录乾隆朝实录_page715.html">715</a><span class="current-page">716</span><a href="清实录乾隆朝实录_page717.html">717</a><a href="清实录乾隆朝实录_page718.html">718</a><a href="清实录乾隆朝实录_page719.html">719</a><a href="清实录乾隆朝实录_page720.html">720</a><a href="清实录乾隆朝实录_page721.html">721</a><span>...</span><a href="清实录乾隆朝实录_page717.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
