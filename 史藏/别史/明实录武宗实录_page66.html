<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 66 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 66 页/共 127 页</h1>
    <div class="content">　　○命万全都司署都指挥同知陈勋充右参将分守燕河营
　　○丁巳升山东按察司副使许铭为山西行太仆寺卿监察御史林茂达为湖广按察司副使福建按察司佥事叚敏为浙江布政司右参议德州知州甯河为河南按察司佥事
　　○戊午升赏云南临安府安南长官司有功官军一百六十八人有差太监张纶总兵官沐昆巡抚都御史顾原各赏银二十两彩币二表里巡按御史张羽银十两彩币一表里布政使丁养浩参政钟渤副使聂贤王昊佥事邵遵道都指挥方略方仲沐岳各银五两彩币一表里
　　○调山西副总兵戴钦协守延绥参将神周充副总兵镇守山西兼提督代州三关
　　○己未初宝丰县生员董英妻丁氏为贼所执欲污之不从而死有司以闻诏旌表其门
　　○辛酉改巡抚贵州右副都御史杨茂元于南京都察院管事南京都察院旧设右都御史副都御史各一员正德二年裁省副都御史至是复设　　○升绥德卫署指挥使安国为署都指挥佥事充右参将分守延绥东路
　　○遣太子太傅成国公朱辅祭太岁风云雷雨山川等神
　　○壬戌升江西左布政使任汉为都察院右副都御史巡抚江西
　　○升浙江嘉兴府知府陈琳为山东按察司副使提调学校刑部署郎中查约为福建按察司佥事
　　○癸亥升江西布政司右布政使郑岳为左布政使
　　○宪宗纯皇帝忌辰  奉先殿行祭礼遣驸马都尉崔元祭  茂陵
　　○贼刘七齐彦名自大江下孟渎河有舟三十余众六七百人都御史陆完追至镇江留总兵官仇钺驻守令温恭以骑兵驻江北刘晖郤永等以舟师趋江阴都指挥孙文傅铠从完趋福山港七月十八日贼至通州通判胡嵩指挥刘葵等御之贼不得登岸其夜飓风大作舟坏乃奔保狼山二十日贼五舟为风所飘至西洋港文铠败之二十一日完命同知罗土□常等为乡导夜引晖等登狼山列阵以战贼败奔山顶矢石交下官军多伤者晖与千总任玺自山北水自山南皆持盾自蔽挥刃而上彦名中枪死贼党多坠崖者刘七率其亲信数十人下山欲夺小舟以逃官军列岸滨齐射之中箭溺水余党歼焉完等以捷闻赐敕奖励奏捷者升赏如例初张茂者文安县大盗也家有高楼列屋深墙窖室招集亡命刘宸刘宠齐彦名李隆李锐杨虎朱千户皆其徒也茂又纳交通赂于豹房诸近侍太监张忠者号北坟张居与茂迩茂结之为兄因得遍赂马永成于经谷大用辈遂出入禁中尝侍  上蹵鞠倚是益无忌惮庚午春夏间河间参将袁彪数败茂及诸贼茂窘乃求救于忠忠置酒私弟招彪与茂东西坐举酒属彪字茂曰此彦实吾弟也尔今后好相有无相扼也又举酒属茂曰袁参将今日与尔有一面之好尔今后无寇河间彪畏忠不敢谁何既而都御史甯杲欲擒贼立功有巡捕主簿李姓者承杲意伪作弹琵琶优人入茂家具知乡导杲率骁勇者数十人乘其不备入擒之斧折茂股车载以俘余贼相率至京谋出首逭罪忠与永成为之请于  上且曰必献银一万乃赦之宠宸计无所出潜令杨虎劫近境冀以足所献会虎焚官署宠宸知事败乃四散逃去其徒日多参将桑玉又受其赂不肯尽力以攻尝相遇于文安村中宠宸匿民家楼上欲自刭玉故缓之有顷齐彦名持大刀胁官军败衄者数十人至楼下彦名曰呼诸败军皆呼彦名曰救至矣无恐也宠宸遂弯弓注矢以出射殪数人玉大败引还时辛未六月也及都御史马中锡奉命讨之中锡家在故城惧贼残其坟墓乃为招抚之计尝与贼会饮于桑园时已有诏旨刘六等不赦人悬赏格募能斩之者中锡酒中云云宸曰无多言吾已知朝廷不赦我辈矣中锡曰无之宸乃出诏旨于袖中拂衣挺刃而去凡京师动静悉先知之以貂垱为之奥主也自是数盗者横行中原杀人满野村市为墟丧乱之惨乃百十年来所未有者京军再出无功乃调诸边之兵竭天下之力三载仅能灭之然论者以为贼舍陆从舟困于暴风实天厌其虐非专兵力所致云
　　○给事中王玄锡言都御史王缜住劄苏松常镇而太平等五府隔远巡历不周方今盗贼充斥宜添设都御史一人管理沿江太平安庆至于九江卫户部覆议沿江地方已有操江都御史专管似不必添但盗贼出没江西宜深为畿辅之备请如奏添设事宁裁革从之
　　○甲子升广西布政司右布政使沈林为都察院右副都御史巡抚贵州兼理军务
　　○命四川都指挥佥事徐勇充右参将协守松潘南路
　　○命延绥游击将军蓝海充副总兵协守狭西仍军汉中等处讨贼
　　○江西南康府及新金县为贼劫掠守巡等官参政吴廷举参议林长繁佥事郑宣李充嗣掌印都指挥佥事陆潮布政郑岳佥事王奎俱坐停俸知府刘章指挥邵奎及诸失事者逮问
　　○乙丑转广东布政司右布政使欧阳旦为广西左布政使
　　○升浙江布政司右参政黄王□赞为江西右布政使　　○兵部覆给事中李学曾所言三事一禁剥削以恤军士凡京军做工放粮各营号头把总等官不许以打点使用为名科歛钱物扣减斗头违者许各军告理照例降调发遣其在外边卫军士劳苦倍于京军宜一体禁约一戒私役以养民兵凡府县民快机兵皆令务农轮班操守如该管官司私役及索办钱物宜照军职私役军人例降级充军发遣其拨充皂隶夫役迎接做工者照容留积年皂隶例以罢软黜退一节冗食以裕财用内府各监局军匠勇士数多宜清查革退诏恤军士练民兵如议官匠勇士仍待事宁之日以闻
　　○丁卯升广西布政司左参政胡韶为广东右布政使浙江按察司副使陈仁为浙江布政司右参政
　　○戊辰大学士李东阳复引疾乞罢且曰臣自今春多事之间力疾而起今北方群盗已息事体略定虽宵旰之虑尚有万几而在廷之臣足克任使如臣者论思久旷辅导罔功朝籍尚存俸廪如故是爵禄自臣而滥名节自臣而亏平生自誓云何而末路至于如此惭深泚汗惧切渊冰沥肝胆以无余冒威严而不避恳祈  圣鉴特许退休  上曰卿茂名清节海内具知数恳退休章数十上朕已具悉屡命吏部及鸿胪寺官谕意今河北盗虽息而江西四川用兵未已朕心忧焉卿宜亟起共图乃见爱君体国之义
　　○太监蒋贵传旨刘七齐彦名等巨贼往来南北荼毒生灵各该官军奋勇效力擒斩尽绝监督提督官功绩茂著其监枪及总督粮饷巡视守备并各镇巡纪功领军等官俱有劳效可嘉太监陆訚总兵仇钺都御史陆完彭泽各赏银五十两纻丝四表里太监尹生阎宣毕真侍郎杨潭丛兰都御史张缙王缜张凤俞谏总兵刘晖游击郤永各银三十两纻丝三表里给事中柴奇御史吴堂副总兵许泰白玉游击李鋐参将温恭李瑾都指挥朱忠各银二十两纻丝二表里御史张璇赵宗李云汪正副总兵时源参将神周金辅游击陈珣还各银十两纻丝一表里即写敕遣行人一员赍赴军前给之待班师之日论功升职
　　○命狭西都指挥佥事李恺充延绥游击将军
　　○己巳升广东按察司副使李纲为广西布政司右参政
　　○云南腾冲地震次日复大震自丑至申城楼及官民廨宇多仆者死伤不可胜计既而地裂涌水赤田禾尽没
　　○庚午升江西布政司左参议徐蕃为浙江按察司副使
　　○新设东乡万年二县东乡隶抚州万年隶饶州设知县县丞主簿典史各一员儒学教谕各一员训导各二员阴阳学训术医学训科僧道会司僧道会各一员仍各设按察司副使一员整饬兵备以二县地广盗多复移白竿巡检司于邓家埠仙鹤寨巡检司于荷溪都从总制都御史陈金请也
　　○初交河县人杨虎刘儒沧州人马文衡许浦俱都御史甯杲麾下健儿弓马殊绝久之与沧州仲善良聚众数百人入沧州劫掠都御史陈天祥招抚之善良听命虎等四人犹豫未决闻守备都指挥袁杰欲捕之虎等遂复叛天祥欲归罪杲乃遣善良之京告杲邀功杰激变及虎等至沧州天祥闭门不出传者谓天祥从虎等借赂以结权贵故不之禁兵部劾杲杰天祥俱宜逮问诏宥之令各立功赎罪仍选京军三千令参将陈勋领操听调顷之又命参将王忠督军防守沧州河间山东都御史赵璜等军乐陵直隶都御史李贡驻霸州太监陆訚都御史陆完总兵刘晖郤永等相机抚剿且令官军有能擒获贼首四人及四人内能自相擒斩者俱免罪
　　○辛未升湖广按察使佥事秦锐为广东副使
　　○朝鲜国王李怿遣陪臣刑曹参判宋千喜等来贺  万寿圣节贡马及方物赐宴赏金织衣彩叚绢钞有差
　　○刑部覆奏南京刑部等衙门尚书刘缨等审录罪囚坐斩绞男妇可矜疑者十二人法当奏请者三人诏宥可矜疑者死谪戍边家小随住其坐人命者仍杖之百妇人杖八十释之所不允者五人仍禁
　　○升赏庆云等处有功官军四十九人有差
　　明武宗毅皇帝实录卷之九十一
　明武宗毅皇帝实录卷之九十二
　　正德七年九月癸酉升太常寺寺丞王泰为江西布政司左参议中书舍人黄堂为太常寺寺丞南京刑科给事中高显为湖广按察司佥事
　　○命锉贼首刘七齐彦名尸仍枭首于霸州吴汉刘惠庞文宣及赵风子贾勉儿陈翰李茂赵鐇赵镐等俱械致京师
　　○降敕徵监督军务太监陆訚提督咸宁伯仇钺都御史陆完彭泽还京总兵刘晖时源李鈜郤永各镇守原拟地方其军功等第令兵部会官议拟以闻
　　○传旨调镇守蓟州永平山海等处太监王宏于河南以王忻代之罢镇守云南太监张伦未奉狭西太监王与以梁裕廖堂代之
　　○甲戌德府济宁王祐木□寻薨王庄王第三子也成化辛丑册封至是薨辍朝一日赐祭葬如例谥曰安僖
　　○虏寇西宁北川守备署都指挥佥事汪准兵备副使胡经御之战于陶家寨旱平山斩获五十余人巡抚都御史张翼等以捷闻赐敕奖励奏捷者升赏如例
　　○命四川行都司署都指挥佥事吴宏掌印管事
　　○乙亥  孝恭章皇后忌辰  奉先殿行祭礼遣驸马都尉蔡震祭  景陵
　　○罢狭西都司掌印都指挥佥事张鹏霄以游击将军署都指挥张雄代鹏霄都指挥佥事张桓代雄从巡抚官奏也
　　○丁丑谪淮安知府刘祥戍贵州平越卫降锦衣卫指挥佥事牟斌常玺为百户先是尚衣监太监乔忠自南京织造还过准安时南京给事中刘纮亦以公事赴京祥其族侄也发巡卒卫行忠舟数十艘方开怒纮舟阻碍执其二卒榜笞之俄而群卒至皆强悍者遂击忠舟纮不能禁忠走避而仆伤其颅至京创犹未愈诉于  上谓纮倚言官势不让黄船而击之者实祥主使命锦衣官校执祥纮送镇抚司拷讯祥纮亦各奏辩斌玺以狱上谓非祥纮罪宜坐卒诏以斌玺回护革其职任于原所带俸以千户张璞张荣代理司事仍严拷鞫祥等承服送法司拟祥纮俱赎罪还职纮准拟祥发充军以大理寺审拟欠当夺其堂上官俸二月斌玺复降为百户调沔阳卫带俸祥治郡有声斌治狱平恕时论惜之
　　○升贵州布政司右参议卢宅仁为云南按察司副使
　　○戊寅四川雅州及荣经名山二县嘉定州夹江县各地震有声
　　○己卯补荫故太子太保礼部尚书傅瀚曾孙缨为国子生
　　○发银四万两给宣府军士冬衣布花从守臣请也
　　○狭西甘州中卫阵亡指挥使王纲子辅袭升为指挥佥事
　　○庚辰重阳节免文武百官宴
　　○户部左侍郎邵宝以母老乞终养许之
　　○赠直隶泰兴县主簿黄琏为本县知县赐祭录其子为国子生贼之败于狼山也余党十二人奔入泰兴境琏追之为贼所杀故有是命
　　○辛巳录山东高丽镇穆陵关大嵩东阿菜阳铜井集斩贼功升赏官军舍人郤方等千九百六十九人有差领军兵部主事张嘉谟升一级赏银五两纻丝一表里　　○南京给事中高显等劾都御史陈金滥膺总制纪律欠严纵容狼兵所在抢劫今华林姚原之贼势方猖獗而金以招抚为策老师费财损威玩寇乞逮治御史詹直等亦以为言兵部议金屡以捷奏而恶声日著宜俟给事中勘报以为去留从之
　　○壬午户部尚书孙交言屡＜锍-釒＞求去荷温旨慰留倘依阿堕弱不能有为使人诟詈窘迫而后去则朝廷有退不以礼之嫌大臣受进不知足之辱矣  上曰卿之素履简在朕心岂以人言辄自疑阻可勉起供事不必再辞  江西玉山县火毁儒学斋庑及民居三百余家
　　○癸未江西南安赣州府地屡震　　○乙酉升浙江按察司佥事李情宝庆府知府胡世宁为江西按察司副使情整饬饶州万年等处兵备世宁整饬抚州东乡等处兵备
　　○初江西华林山贼首罗光权等招集流亡立六寨攻掠州县杀人以万计参将赵钺按察使王秩右参议沈炼副使周宪都指挥胡玉知府李承勋等先后于局洲贵塘等处擒斩千二百余人至是总制都御史陈金及副总兵张勇等复以土兵攻其巢穴斩光权及其党胡雪二等捷闻赐敕奖励金加太子少保赏银三十两纻丝三表里荫其子为世袭百户勇赏银十两纻丝二表里赍奏者亦升赏如例
　　○丙戌调山西提督学校副使孙清为贵州布政司右参议仍食正四品俸以言官劾奏故调之
　　○戊子升监察御史王鼐为浙江按察司佥事　　○召四川总制军务刑部尚书洪钟还以都御史彭泽代之先是御史王纶汪景芳交劾钟兵暴不戢下廷议更选代者以泽名上诏以泽在河南有平贼功升右都御史总制四川军务领军官选软不用命及土兵不受约束者许以军法从事
　　○己丑升兖州府知府曾大有为山西按察司副使提督学校
　　○开中两淮及河东运司盐十六万三千引于大同三十五万引于宁夏召商上纳粮草以备边储
　　○庚寅升郑州知州萧渊为山西布政司右参议
　　○直隶万全都司隆庆卫等处地震有声　　○降广西都司署都指挥佥事麻林三级以守备兴安失事故也
　　○巡按直隶御史陈祥劾奏宣府把总指挥江彬驻兵静海纵贼害民宜逮问兵部覆请  上宥之夺俸半年
　　○辛卯免宁夏夏秋税粮三千三百石有奇以虏扰边不获布种故也
　　○壬辰巡按直隶御史顾英劾总督漕运右都御史张缙贪声颇著下巡按御史赵宗覆验无实吏部请治英罪诏夺俸二月缙先任抚漕喜于有为至是夤缘复起益自封殖物论少之
　　○癸巳□  万寿圣节遣驸马都尉蔡震马诚崔兀分祭  长陵  献陵  景陵  裕陵  茂陵  泰陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○升户部右侍郎王琼为左侍郎　　○兵部会议以直隶山东河南平贼文武官功过等第列上诏总督谷大用监督陆訚岁加禄米四十八石荫弟侄各一人为锦衣卫世袭指挥使总兵官仇钺进封咸宁侯提督陆完升左都御史与彭泽俱加太子少保仍各荫子一人为世袭百户监枪张忠尹生岁加禄米二十四石荫弟侄一人为锦衣卫世袭正千户领军官刘晖郤永时源升右都督神周都督同知许泰署都督同知陈珣都督佥事金辅李瑾都指挥使李鈜温恭都指挥同知姚信准实授周镛指挥同知白玉准赎罪冯祯复荫子一人为世袭百户巡视督饷调兵把截官丛兰杨潭黄珂李士实各升俸一级荫子一人为国子生纪功官吴堂已升仍加俸一级吴玉荣升通政司右参议柴奇雷雯贺锐升俸二级兵部尚书何鉴运筹有功加太子太保荫子一人为世袭百户侍郎李浩石玠升俸一级荫子一人为国子生
　　○升赏河南庄大嵩古现集北梁平邑沂山上官庄朝城等处擒斩流贼有功官军李荣祖等五千一百四十二人有差
　　○命户部拨两浙运司官盐二万引付太监杨軏等织造户部言浙江六年盐课开中已尽七年为潮所伤且苏浙水灾异常民穷盗起方令守臣赈恤不宜重困请停织造以俟丰年工部亦执奏皆不听
　　○乙未  万寿圣节  上诣太皇太后  皇太后宫行礼毕出御  奉天殿文武群臣行庆贺礼是日免群臣宴赐以节钱钞
　　○兵部尚书何鉴言山东川狭河南江西盗贼已平但久罹兵燹井邑萧条加以饥馑民不聊生浙江虽少宁谧又值岁歉海溢疫疠死亡亦不减被兵之处若复诛求何以堪命况解散群盗反侧未安一夫倡之而起其祸殆有不可言者乞昭示恩信量免田租多方赈恤仍黜长吏贪残者以绥民生得旨兵荒相继民困已极览奏恻然赈恤事宜所司区画以闻于是兵部复议请安反侧申明  圣谕给还故业所司贷以牛种复其家三年以旧事相告或不悛者寘于法各镇巡官出榜晓谕从之
　　○以直隶山东河南江西等处盗贼平定京营提督官发兵会议与各部院等衙门俱效勤劳英国公张懋成国公朱辅定国公徐光祚会昌侯孙铭新宁伯谭祐尚书杨一清靳贵孙交溥圭田景贤李鐩各赏银三十两纻丝二表里侍郎刘春蒋冕王琼侯观毛纪张子麟夏昂张纶副都御史王璟佥都御史陈玉通政使丁凤卿燕忠各银二十两纻丝一表里御马监太监丘聚岁加食米二十四石锦衣卫缉事指挥朱宁银五十两纻丝二表里朱安三十两纻丝一表里已而一清等＜锍-釒＞辞不允
　　○丙申赐义子百二十七人俱姓朱氏初中官奴卒及市井桀黠偶为  上心所悦者辄收为义子永寿伯朱德及都督朱宁朱安为之首其次朱国朱福朱刚皆至都督朱春朱翥朱增朱斌朱政朱海朱岳朱昇朱晟朱彪朱镛朱钫皆都指挥朱钦等指挥朱璋等皆千百户镇抚或旗舍列籍锦衣腾骧诸卫而朱采朱静朱满朱恩朱窥五人皆亡虏旧名采住儿脱火赤干即尔满都忽卜刀罕亦至千户自后赐姓者日益多云　　○升户部郎中刘安童旭胡濂鲍继文各俸一级主事李旸马应龙李重赏银五两纻丝一表里以督饷劳也
　　○召四川总兵杨宏还以都督陈珣代之停都御史高崇熙俸四川贼自合州渡江陷铜梁荣昌二县杀驿丞侯忠等遂趋内江遂宁安岳直入乐至中江金堂等县巡按御史王纶以闻因劾总制尚书洪钟都御史高崇熙总兵杨宏副使马昊等十二人纵贼失事副总兵王宪伪病俱宜罪兵部议以钟既取回昊等宜革冠带并崇熙俱停俸而举珣代宏恤忠如例从之会钟等奏宪等于渠县磨子溪等处擒斩贼千六百二十余人为乡兵所夺去五百五十余级投降六十六人宏等擒斩七百八十余人且陈二余党抚散尽惟廖麻子千余人疑惧不从殄灭非难兵部复以具请得旨斩获功次并乡兵抢夺之故纪功官勘明以闻未获残贼令总制都御史彭泽速督镇巡总兵等官剿绝以安地方
　　○升兵部职方司郎中汪举张简俸一级赏主事陆溥郭濂王崇献谢表银五两纻丝一表里以贼平故也
　　○丁酉大学士李东阳等奏昨奉手敕直隶山东河南江西等处贼平内阁官运筹定议致有成功李东阳杨廷和梁储费宏各赏银五十两纻丝四表里荫子侄一人为锦衣卫世袭正千户臣等闻命之余不胜惶汗窃惟论功行赏者朝廷之大典佐令代言者儒臣之常职比年以来各处地方盗贼蠭起上廑宵旰命将出师寒暑载更兵食俱困臣等职居禁近责在匡持不能制乱于先几又不克收功于一旦旷瘝之咎实所难辞幸遇  陛下圣武神谟天人协相将臣效力逆党就诛臣等厚禄高官安居饱食甲兵未被笔舌何功况武职之官必由军功除授岂有徒操文墨辄可荫及子孙揆公议以难容抚私心而自愧除银币臣等仰体  圣心所不敢辞已望阙祗领其荫子恩典断不敢受伏望收回成命俾臣等自容于覆载之间庶可以少效涓埃之报得旨顷年盗起小民失业卿等出谋画策以致平定特官一子以酬甫劳可不必辞
　　○兵部尚书何鉴奏辞平贼升荫得旨卿职掌兵政练达精勤近者出兵剿贼发谋建议劳绩可嘉兹特加官荫子宜勉承恩命不允所辞
　　○戊戌右春坊右谕德沈焘丁忧服阕复职
　　○己亥升兵部署郎中章拯为广东按察司副使提调学校
　　○泰宁等卫都督孛来罕等遣头目塔卜歹等来贺  万寿圣节贡马赐宴并赏金织衣叚绢匹有差
　　○庚子大学士李东阳等言昨该臣等辞免恩荫未蒙俞允臣等窃惟赏必当功则人知劝才必当位则职不隳此为政之大端实天下之公议也洪惟我朝立法定制武职之授非军功不得预其以文职督兵讨贼与大将同事者则有之若兵部职掌戎机预闻调度如有奇功异绩间亦举行臣等义在论思职兼撰述议拟之事类皆出自诸曹进止之机不过仰遵  宸断至于剿贼一事未尝身任其劳彼京边官军亲冒矢石岁历炎霜每经万死千生方进尺资寸级若使白面书生皆得锦衣世袭以五品官阶之贵为一时幸会之荣将使衣冠相率以蒙羞将士闻之而解体若银币之赏本非所安臣等已仰体  圣心强颜登受正以荫子  恩命决不敢承故略虚辞务存实让伏望  圣明鉴察不允
　　○以灾量免定辽左等三十二卫所税粮有差
　　○磔反贼赵鐩等于市鐩即赵风子少为文安学诸生每大言自负杨虎刘惠等作乱鐩与其弟鐇镐以五百人从之于河间虎死立惠为首惠即刘三也僣号奉天征讨大元帅鐩改名怀忠称副元帅有陈翰者常从计画称侍谋长史又伪授其党以都督指挥等官分为二十八营统众至十三万分掠州县鐩说惠尽返虎所为禁焚掠屠戮常附奏言群奸在朝浊乱海内以古所闻未有不亡者请枭群奸首以谢天下然后斩臣首以谢群奸屡攻南阳不克获舞阳僧德静者诈指为唐王宫人所生常置诸营中欲资以为名号又攻泌阳欲执焦芳戮之芳走匿乃毁其居掘其先墓而去鐩每叹曰恨不得为天下诛此贼及兵败鐩翰与前后所获贾能贾勉儿庞文宣郭汉宋禄孙玉朱仓孙隆张富李隆孙虎等共三十七人传诣阙下诏皆处死制为魁者六人支法司奏  祖训有禁  上不听寻以皮制鞍＜革登＞上每骑乘之云
　　○□明日十月朝遣驸马都尉蔡震马诚崔元分祭  长陵  献陵  景陵  裕陵  茂陵  泰陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　明武宗毅皇帝实录卷之九十二终
大明武宗毅皇帝实录卷之九十三
　　正德七年冬十月辛丑朔享  太庙
　　○发太仓银十万两于四川以给军饷
　　○壬寅周府海阳王安氵□逢薨王惠王第七子母魏氏成化壬辰生初封镇国将军弘治己酉进封海阳王至是薨辍朝一日赐祭葬如例
　　○黜云南按察司佥事刘吉以巡按御史张羽劾其贪暴也
　　○甲辰大学士李东阳等奏臣等一再具＜锍-釒＞辞免恩荫未蒙俞允臣等任非督战职异典兵禁近从容未尝亲与驰驱之苦文墨议论安敢冒承矢石之功  皇上虽曲赐宠嘉臣子宜自知分限在已既知不可物议其将谓何义实未安事非虚让设若坚辞而未允则将引避以自明伏望俯鉴悃诚收回纶命庶少全退让之节抑以长廉静之风命下吏兵二部议以群盗构祸荼毒生灵是固仰祈天威荡平妖孽而亦内阁默赞机猷兹当献俘奏凯之时正论功行赏之日特赐恩荫诚不为过但东阳等连章恳避实出悃诚虽  圣恩之慰谕益勤而各官之情词逾迫切惟录功酬劳者  天子之仁崇谦执让者大臣之义乞鉴其悃情别赐定处诏改荫六品文职令毋再辞
　　○以修理  孝陵及  懿文陵殿完命南京守备太监黄伟魏国公徐俌祭告  二陵工部尚书孙需祭司工之神赏伟俌及兵部尚书刘机侍郎俞深提督太监董文西宁侯宋恺等银币有差
　　○升赏延绥把都河获功官军三百四十人有差
　　○传旨以太监王堂管理浙江市舶司崔和镇守云南金齿腾冲地方　　○吏部举终养提学副使潘府言府为母弃官亲终不出清苦自修杜门著述学政字于士类节行重于乡评若置闲散之地寔为遗逸之才他如致仕员外郎祝萃养病御史卢格主事张诩俱有可称请特简用崇奖恬退以风厉天下从之后两京员缺屡以府名上皆不用
　　○乙巳升起用御史史良佐为云南按察司佥事
　　○命广东署都指挥佥事张祐充参将分守柳庆
</div>
    <div class="pagination">
<a href="明实录武宗实录_page65.html">上一页</a><span>...</span><a href="明实录武宗实录_page61.html">61</a><a href="明实录武宗实录_page62.html">62</a><a href="明实录武宗实录_page63.html">63</a><a href="明实录武宗实录_page64.html">64</a><a href="明实录武宗实录_page65.html">65</a><span class="current-page">66</span><a href="明实录武宗实录_page67.html">67</a><a href="明实录武宗实录_page68.html">68</a><a href="明实录武宗实录_page69.html">69</a><a href="明实录武宗实录_page70.html">70</a><a href="明实录武宗实录_page71.html">71</a><span>...</span><a href="明实录武宗实录_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
