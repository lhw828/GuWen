<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 30 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 30 页/共 1860 页
  </h1>
  <div class="content">
   ○丁未。上诣雍和宫梓宫前供奠。　　

○谕总理事务王大臣。朕闻河南永城县地方。于本年四月内。黄水忽发。从江南砀邑之毛城铺闸口。汹涌南下。将申公堤、祝家水口、冲坍。并东首古堤。亦坍二缺。潘家道口等集一带。平地水深三五尺不等。虽未损伤人口。而二麦被淹。房屋亦有倾圯者。朕已切谕豫省巡抚等。将被水民人。加意赈恤。毋令失所外。查潘家道口一带地方。年来屡遭水患。自应亟为疏通。为乂安百姓之计。但此水下流。多在江南萧、宿、灵、虹、睢宁、五河、等州县。今若止议挑浚上源。而无疏通下流之策。则水无归宿之区。仍于河渠无所裨益。著河南巡抚富德。会同江南总督总河。各委贤员。会勘明确。公同妥议。速行办理。务令水害永除。闾阎安堵。以副朕为民防患之至意。　　

○命修建州县六房公宇。谕、各省州县。与民最亲。凡大小案件。无不始终于州县衙门。是以旧制、钱粮刑名等项。分委承办。设有六房。即附于州县公堂之左右。使经制书吏、居处其中。既专一其心志。亦慎重其防闲。立法最善。乃闻近年以来。多有六房倾圯。不加修葺。书吏栖身无所。往往抱其卷牍。收藏于家。每遇急需检阅之案。有无存贮。悉以书吏之口为凭。而隐匿抽换之弊。不可枚举。前后印官。虽心知其弊。而因循苟且。或修理无资。遂沿习而不知整理。此亦有关吏治之一端也。著各省督抚。饬查所属州县内。若有六房屋宇未备者。各按旧基。如式建造。将一应案牍。慎密收藏。并查明号件。登记总簿。以备稽考。倘书吏换班。有私带文卷出署者。从重治罪。若本官失察。一并议处。其修造之费。著该督抚藩司。于本省公用银两内、确估给发。　　

○调福建漳州镇总兵武进升、为广东琼州镇总兵。建宁镇总兵李荫樾、为漳州镇总兵。　　

○总理事务王大臣奏、遵旨询问左都御史孙嘉淦、因办理废员。参奏福敏一案。福敏、孙嘉淦、均失大臣之体。俱应交部察议。得旨。福敏虽在书房行走。而衙门之事。亦可兼办。何至经年累月。不进官署。显系年老惛愦。废弛事务。况废员众多。而福敏只批准五员。酌商七员。独不思废员用舍。总俟引见时、朕降谕旨。并不定于都察院之陈奏。何必迟回拘执至此。是迟缓之咎。全在福敏。著交部严察议奏。孙嘉淦身为大臣。不能与福敏和衷共济。輙于朕前妄行渎奏。且过甚其词。亦属不合。著交部察议具奏。　　

○戊申。上诣皇太后宫问安。　　

○宗人府议、色禄条奏、获罪之觉罗人等。不入会审档册。臣等恭惟觉罗虽与宗室有间。亦与常人不同。查获罪之人。汇入会审档册。复为减等。又三覆请旨定拟者。洵为国家宽仁厚泽。今将获罪之觉罗人等。不入会审档册。不分可疑可矜。觉罗人等。反至不能减等。臣等仰请此后觉罗有犯斩绞之罪者。仍入会审档册。以便复审。此内如有可疑可矜减等。不至于死者。仍照臣等原奏办理外。果系情实。仍禁高墙。听候刑部具奏各犯情罪时。缮入情实罪犯觉罗之名次具奏。奉旨予勾时。按照刑部知照臣等。亦照宗室例。交本族人等即行办理。从之。大清高宗法天隆运至诚先觉体元立极敷文奋武孝慈神

圣纯皇帝实录卷之十八



大清高宗法天隆运至诚先觉体元立极敷文奋武孝慈神圣纯皇帝实录卷之十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。五月。已酉。命原任山东按察使吴骞、以京员照例补用。　　

○庚戌。训江南浙江风俗崇节俭。谕总理事务王大臣。厚生之道。在于务本而节用。节用之道。在于崇实而去华。朕闻晋豫民俗。多从俭朴。而户有盖藏。惟江苏两浙之地。俗尚侈靡。往往家无斗储。而被服必极华鲜。饮食靡甘淡泊。兼之井里之间。茶坊酒肆。星列棋置。少年无知。游荡失业。彼处地狭民稠。方以衣食难充为虑。何堪习俗如此。民生安得不愈艰难。朕轸念黎元。期其富庶。已将历年各项积欠。尽数蠲除。小民乘此手足宽然之时。正当各勤职业。尚朴去奢。以防匮乏。岂可习于侈靡。转相仿效。日甚一日。积为风俗之忧也。地方大吏。及守令。有临民之责者。皆当遍行化导。宣朕德音。缙绅之家。尤宜躬行节俭。以率先之。布帛可安。不必文绮也。粗粝可食。不必珍羞也。物力可惜。毋滋浪费。终身宜计。毋快目前。以俭素相先。以撙节相尚。必能渐返淳朴。改去积习。庶几唐魏之风焉。又闻吴下风俗。笃信师巫。病不求医。惟勤祷赛。中产以下。每致破家。病者未必获痊。生者已致坐困。愚民习而不悔。尤属可悯。地方官亦当曲加训诲。告以淫祀无福。严禁师巫。勿令蛊惑。亦保民之一端也。凡此皆不用严峻迫切。立法繁苛。反致扰民。惟诚心训谕。渐以岁月。自应迁善而不自知。朕保民念切。不惮谆切言之。官吏士民。其皆敬听勿忽。　　

○谕、八旗降革大员内。法海、李楠、俱著赏给副都统衔。在咸安宫官学处。协同来保办理事务。白清额、俟有副都统缺出。兵部一并带领引见。韩光基、喀尔吉善、俱著管理圆明园八旗兵丁。鄂昌、著在批本处行走。鄂米、觉罗佛保、额伦忒、禄保、尚承恩、俱著以该旗参领试用。徐琳、著以副参领用。赛都、著发给李卫、以副将试用。　　

○以编修陶正靖、为四川乡试正考官。御史刘元燮、为副考官。检讨周龙官、为广东乡试正考官。工部主事章有大为副考官。编修万承苍、为广西乡试正考官。御史薛馧、为副考官。编修柏谦、为福建乡试正考官。礼部员外郎周人骥、为副考官。侍讲熊晖吉、为湖南乡试正考官。御史倪国琏、为副考官。　　

○山东巡抚岳浚、奏请兖州镇右营沂州等九营。所添步战兵二百名。与中营临清等五营。均匀拔补。下部议行。　　

○辛亥。命礼部侍郎徐元梦、礼部尚书杨名时、教习庶吉士。　　

○吏部遵旨议奏、铨选知县班次。双月用捐纳四人。单月用捐纳四人。今捐纳已经停止。请嗣后现在双月捐纳人员。不敷班次之数。即以举人抵补。捐纳人员用完之后。捐纳班次。尽归举人选用。则举人可及时效用。从之。　　

○刑部议、逆犯曾静、张熙、之亲属人等。按律定拟。家产追没入官。得旨。曾静、张熙、大逆之罪。皆本身自作。其亲属人等。非叛案内知情同谋者比。逆犯既已正法。此本内所议亲属缘坐、及人口为奴、赀产入官之处。悉行宽免。　　

○壬子。谕总理事务王大臣。治河之道。在因其势而利导之。司河务者、必将全河形势。熟悉胸中。堤防疏浚。在在得宜。始可以行所无事。而致安澜之庆也。黄河自河南武陟。至江南安东入海。长堤绵亘二千余里。旧设总河一员。驻劄准安清江浦。雍正七年。复添设河东总河。诚虑鞭长不及。故俾南北分隶。各有责成。惟是河流日久变迁。旧险既去。新险复生。其间防浚之宜。有病在上流、而应于下流治之者。有病在下流、而应于上流治之者。必须通局合算。同心办理。庶无顾此失彼之忧。若河臣于南北形势。未能洞悉。遇有开河筑堤等事。或至各怀意见。彼此参商。则上游下游。必有受弊之处。所关匪细。徐州府、当南北之冲。为两河关键。最为紧要。现设南河副总河。应著移驻徐州。以专督率。如两河有应会商事宜。就近可与南北河臣公同踏勘。应开浚者、即行开浚。应堵筑者、即行堵筑。毋得推诿。亦毋得掣肘。于河务似有裨益。著江南总河、河东总河、会同确议具奏。　　

○以故辅国将军兼二等侍卫都俞子裕喜、袭封奉国将军。　　

○赐恤奉差漂没里河战兵潘经山、安营守兵陈洪、如阵亡例。　　

○癸丑。谕总理事务王大臣。各省提督总兵官。朕未经认识者甚多。今欲令其来京陛见。但伊等各有营伍之责。或该地方现有应办公事。难以一时概令入觐。著兵部行文各该总督提镇。就该省提镇几员。酌量先后。轮流来京。其云南、贵州、四川、广西、湖南、五省提镇。著于苗疆事竣之后。陆续进京陛见。　　

○镶黄旗蒙古都统色尔弼等奉、革退侍卫忒古勒德尔、曾经记名。往换坐台人员。查忒古勒德尔、实系无力之人。应停其前往。并请将从前办理此案大臣察议。得旨。忒古勒德尔、先经该旗查明。伊能去坐台。不能养赡蒙古、具奏记名、以备更换坐台之人。近者朕加恩台站。蒙古俱已添赏钱粮。复添设笔帖式。令其管理台站事务。凡坐台之人。止往台上办事。并无庸养赡蒙古也。有何不能之处。据色尔弼所奏。忒古勒德尔、现有房屋地亩奴仆。并伊长子三等侍卫富明、次子亲军富中、俱食俸禄钱粮。伊乃希图徼幸。不往台站。是何意见。似此、则无房地奴仆之人。更如何往军台效力乎。况往台站、亦系公差。岂可推诿不去。今色尔弼等、称忒古勒德尔、不能养赡蒙古。又称前任大臣等、糊涂办理议罪之处。因恩诏宽免。请将忒古勒德尔、停其发往军台。徇私朦混。情弊显然。此风断不可长。忒古勒德尔。妄行具呈。以图幸免。甚属可恶。著将伊即发往鄂尔昆军前、派当苦差。效力行走。伊子富明、革去三等侍卫。在粘杆上行走。赎伊父之罪。色尔弼、德敏、著交部严加议处。朕因色尔弼等、糊涂无知。故如此处分。若尔等各旗都统。习染此风。亦如此办事。朕必更从重治罪。再八旗大臣等、从前办理事务。每过于严。今见朕办事。或有从宽之处。便云朕意好宽。一切徇情瞻顾。必将沦于纵弛。总之办理天下事。惟贵合乎中道。不可徇于一偏。即朕从宽之事。亦其理之应宽者、方从宽办理。并非将此等徇情瞻顾之事。亦从宽置而不问也。从前朕已再四降旨。近见各旗大臣。仍不悉朕意。可再将朕此旨。遍行传谕八旗。嗣后倘有如此徇情瞻顾者。朕必从重加倍治罪。断不姑贷。　　

○昭陵总管二等阿思哈尼哈番江米、年老乞休。允之。　　

○甲寅。谕总理事务王大臣。据礼部等衙门、选择本年十月十一日。皇考世宗宪皇帝梓宫。奉移山陵。明年二月二十二日。皇妣孝敬宪皇后梓宫。奉移山陵。届期朕俱躬亲祇送。可豫先传谕各该衙门。敬谨办理。　　

○总理事务王大臣议定边大将军庆复等奏。臣等议留索伦巴尔虎兵二千名。令斋三率领一千。驻劄额克岭。绰起图等处。托勒德尔率领一千。驻劄乌里雅苏台。料理运送什物。至绰尔多苏尔泰。所领奉天兵一千。傅达礼、所领吉林乌拉兵一千。令随额驸策凌、驻劄鄂尔坤附近有水草处。李如柏所领绿旗兵一千。内有山西兵五百。即令李如柏率领守鄂尔坤城。直隶兵五百。令遣副将等一人率领防守塔密尔城。其暂留种地兵丁。及罪人等。令卓鼐周瑛管辖。暂留乌里雅苏台。及察罕廋尔。缘旗兵一千。令高翰管辖。并俟草生时。遣师驻劄。鄂伊衮特里默喀尔喀兵一千五百。以一千人留驻乌里雅苏台。于喀尔喀参赞贝勒中。用一人、更番管辖。余五百人。驻鄂尔坤。于喀尔喀副将军中。亦用一人、更番管辖。其彻回官兵。请如去年发还官兵例。应领马匹。各减半办给。满洲家选兵丁。旧例人给马三匹。今减一匹。各给二匹。去年汉军人给车脚银十二两。今军营马多。亦请人给马二匹。到京后赴本旗满洲都统缴还。至绿旗兵人给车价银六两。其各项兵丁运载军器什物。亦给车价银六两。分给口粮。如前计算。抵其原处。远者七十日。其次六十日。近者五十日。种地及罪人携带妻子者。每口给车价银四两。大口日给米八合三勺。小口半之。定于五月初九日。以次起行。此次彻还官兵。虽或未经战阵。然在营效力。均已数年。中亦有在额尔得尼昭等处临阵者。请定以三等。与前番一体拣选酌用。应如所请。从之。　　

○免四川风雹被灾叙州府属之南溪县、直隶泸州、并泸属之纳溪、江安、合江、九姓司、又叙永厅、并所属之永宁县、乾隆元年分额赋有差。　　

○礼部会议、乡会试三场策题。仍照例以时务发问。必令详引纲目中事迹人物。凡历代制度沿革。创始何人。更定何人。即事之得失。以定人之贤否。务期论断详明。折衷至当。从之。　　

○兵部侍郎杨汝谷、奏请湖广武昌、岳州、二府。沿途墩台。添设马兵一名。从之。　　

○乙卯。豁减直隶怀来县垦荒地粮。谕总理事务王大臣。朕闻宣化府属之怀来县。僻处山边。向有保字号垦荒地七十一顷。徵粮八百六十余石。始于前明时。防御边患。募兵戍守。即以近山地土。令其耕种。每军士一名。种地五十亩者。准作半年粮六石。种地一顷者。准作一年粮十二石。彼时应募屯军。不过图免本身杂差。遂不计地之多寡荒熟。今历年既久。其间有地荒而粮存者。有地少而粮多者。官民不免赔累之苦。且该县徵粮科则。上地每亩徵粮五升六合。中地三升六合。独此项地土、则每亩徵粮至一斗二升。民力尤难输纳。著该督委员确查。将山地不可耕、粮无所出者。共计若干。奏闻豁免。其可以耕种之地。则按照本县科则。分别定议。俾边塞黎民。永沾实惠。　　

○吏部将各部院保送御史人员引见。得旨。王文璇、程盛修、单德谟、栗尔璋、陆尹耀、俱著以御史用。　　

○吏部议准、刑部侍郎署礼部侍郎事务励宗万奏请、分派各部学习进士期满。堪留部用者。令各该堂官详加考核。秉公出具考语。分别带领引见。双月选用二人。单月选用一人。此内如果有熟谙本部之员。准该堂官奏请补授。留心吏治。应用知县者。入双单月进士知县班内。按次铨选。才具平常。不谙部务者。以国子监助教监丞等官补用。从之。　　

○朝鲜国王李昑、庆贺登极。并尊崇崇庆皇太后。恭进礼物。赐国王王妃妆蟒缎匹。及正使咸平君李洸、副使礼曹判书郑锡五等、缎匹银两等物有差。　　

○广东潮州总兵官范毓琦、奏请各省监生。素习骑射。愿入武闱者。令地方官照例起送。与武生一体乡试。中式者、造入武举册内。不中者、仍归监生原册。下部议行。　　

○兵部题请、原任四川巡抚杨馝疏称、雅州府属大乘司徒。专理乌思藏各土番进贡事宜。世代替袭。康熙年间。给与土司野什藏大乘司徒印信一颗。现今承袭无人。凡遇进贡事。俱隶文职经管。请将员缺裁汰。从之。　　

○旌表守正捐躯之山西永济县张大志妻秦氏。　　

○丙辰。孝恭仁皇后忌辰。遣官祭景陵。　　

○上诣雍和宫梓宫前、行月祭礼。　　

○诣奉先殿行礼。　　

○礼部奏、会试年老举人未中者、国子监学正何名世等三十八名。随后到部沈在璇等十二名。赏给助教、知县、中书、学正、职衔有差。　　

○丁已。上诣皇太后宫问安。　　

○谕总理事务王大臣。朕闻江南、江西、湖广、地方。襟江带湖。广袤数千百里。设立塘汛。所以卫商民、防盗贼也。近访得不肖兵丁。疎懒废弛。养盗贻患。受其规礼。分其赃物。为之声援向导。及细求其故。多因兵丁携带家口。安土重迁。与地方奸匪。往来熟识。以致事前无忌。事后无踪。放胆游行。竟成盗贼之渊薮。夫汛兵频数更替。出其不意。则与贼无从结识。有纵贼之咎。无夥贼之利。亦何乐乎为此。顾任其挈妻孥。饱溪壑。雈苻多警。铃柝空存。徒法不能以自行。非此之谓欤。朕又闻江岸湖边。船只成群。任意揽载。奸良莫辨。商民被劫。所在多有。雍正五年定例。令地方官取具船户邻佑保结。编列号次。刊刻姓名。给以印照。不时稽查。而渔船出没无定。藏奸更易。亦依陆地保甲之法。许以公首。惩以连坐。乃日久怠忽。总不奉行。夫弁兵竭力防缉。则盗贼不致蔓延。船户随在清查。则盗贼无由混杂。然必须封疆大吏。刻刻留心。时时察访。规条赏罚。整肃严明。方能著有成效。至汛兵更替之法。尤当因地制宜。俾兵丁得顾其室家。而汛地仍资其防卫。是又在封疆大臣。实心区画。善为经理。不徒在文告之虚辞也。著各该督抚悉心详议奏闻。　　

○暹罗国王参立拍照广拍马呼六坤司尤提雅菩挨。遣正使朗三立哇提、副使朗曝理哇振、坤史璘吥者哪、文备匹迈底、表谢钦赐匾额帑金。并贡方物。温旨嘉奖。　　

○戊午。谕总理事务王大臣。从前各省漕粮。从本省起运至通。因沿途塘铺兵丁、并地方官员、催趱不力。以致沿途有偷盗搀和等弊。且旗丁延挨。迟至冬底。运船冻阻。不能回空。后于雍正三四年间。严行催趱。各省漕粮。不过六七月间。全运抵通。不但运船无冻阻之苦。而漕粮亦少偷盗之弊。此中外所共知者。乃本年五月初间。漕粮头帮。方运至通。其各省运船旗丁等、藉口沿河淤浅。重运难行。且声言如今皇恩浩荡。又照昔年之例。你们塘铺。不必严催。因而塘铺兵丁。因循懈怠。一任旗丁延挨迟缓。其中不无勾通盗卖。及搀和糠土之事。且冬底运船冻阻。不能回空。尤为可虑。朕又闻漕粮自通运至大通桥交兑。所有运粮经纪。每米一石。领脚价银二分四厘。后因经纪等、任意勒索。曾经题定。每米一石。准旗丁给经纪制钱二十二文。其额外勒索等弊。严禁在案。今经纪等、除得制钱二十二文之外。仍行勒索。以致旗丁受累。各出怨言。漕务官员。漫无约束。此朕访闻甚确者。漕运总督程元章、仓场侍郎塞尔赫、吕耀曾、乃专管漕务之大员。不能悉心整理。俾漕艘遄行。弊端尽革。转将昔年已定之成规。渐致废弃。是诚何心。著程元章、塞尔赫、吕耀曾、自行明白回奏。　　

○又谕。崇祀昭忠祠各员子孙内。如并无出仕之人。而贫乏不给。其材尚有可用者。各该旗查明、带领引见。　　

○又谕。刑部审讯出差朝鲜国正使兆德、副使释伽保、知伊等颁诏彼国时。于馈遗正礼外。复照旧日朝鲜陋例。开都请别请两单。私行授受。自认不讳。朕已降旨。将兆德、释伽保、交部严行治罪。因思朝鲜归顺我朝。恪守藩封之职。蒙我列祖皇考。怙冒深恩。至优至渥。即如贡献一节。亦屡经裁减。厚往薄来。无非加惠远人之至意。朕即位以来。又将该国馈送使臣礼仪。令减半以示体恤。乃兆德等于正礼之外。复受陋规。其罪固不可逭。而该国王即照陋例应付。亦属不合。若该国王能体朕心。自当以恪遵谕旨为恭顺。不当以私厚使臣为恭顺也。著礼部行文与该国王。嗣后凡有使臣奉差彼国。务宜遵朕前旨。将馈送正礼。如银两物件之烦。裁减一半。至陋规所有都请别请等项。悉行禁止。不得私与一件。既干功令。复负朕怀远之恩。　　

○训饬八旗诸臣。谕八旗、为政之道。办理一切事务。惟当折衷至当。不可稍有偏倚。朕御极以来。所办之事。虽有数件从宽。特因体恤下情。于应从宽者、始行从宽耳。岂令尔等怠玩法禁。废弛条例耶。从前严禁官兵乘舆。及出城游荡。于街衢酗酒滋事。俱各恪遵奉行。近闻有不肖之徒。违禁者甚多。乃八旗都统等、慢不察禁。任其肆行。成何事体。殊属怠玩不堪。朕谆谆训诫。而诸大臣等、不能仰体朕意。惟逞私臆揣测。于一切事务。不知折衷。往往错谬。昨据都统色尔弼。将应发往台站之忒古勒德尔、奏请免令发往。殊属徇庇。在皇考时。色尔弼敢如此渎奏耶。尔诸大臣等、办理庶事。务求至当。遵循法度。严密稽查。不可稍有怠玩。瞻徇情面。嗣后务将前项严行禁止。倘仍怠玩。不行察禁。以致复有滋事者。朕若闻知。决不轻宥。惟该管大臣等是问。　　

○礼部议覆、广东巡抚杨永斌疏言、潮阳县原额文童二十名内、割拨二名。武童十五名内、割拨一名。归普宁县取进。应如所请。从之。
  </div>
  <div class="pagination">
   <a href="清实录乾隆朝实录_page29.html">
    上一页
   </a>
   <span>
    ...
   </span>
   <a href="清实录乾隆朝实录_page25.html">
    25
   </a>
   <a href="清实录乾隆朝实录_page26.html">
    26
   </a>
   <a href="清实录乾隆朝实录_page27.html">
    27
   </a>
   <a href="清实录乾隆朝实录_page28.html">
    28
   </a>
   <a href="清实录乾隆朝实录_page29.html">
    29
   </a>
   <span class="current-page">
    30
   </span>
   <a href="清实录乾隆朝实录_page31.html">
    31
   </a>
   <a href="清实录乾隆朝实录_page32.html">
    32
   </a>
   <a href="清实录乾隆朝实录_page33.html">
    33
   </a>
   <a href="清实录乾隆朝实录_page34.html">
    34
   </a>
   <a href="清实录乾隆朝实录_page35.html">
    35
   </a>
   <span>
    ...
   </span>
   <a href="清实录乾隆朝实录_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
