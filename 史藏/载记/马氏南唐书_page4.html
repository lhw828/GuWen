<!DOCTYPE html>
<html>
<head>
    <meta charset="UTF-8">
    <title>马氏南唐书 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏南唐书 - 第 4 页/共 7 页</h1>
    <div class="content">　　陈陶世居岭表以儒业名家陶挟册长安声诗厯象无不精究常以台之器自负恨世乱不得逞升元中至南昌将诣建康闻宋齐邱秉政凡所进擢不惬士论自料与齐邱不合乃筑室于西山日以诗酒为事防宋齐邱出镇南昌陶志不屈而齐邱亦不为之荐辟陶作诗自咏曰一顾成周力有余白云闲钓五溪鱼中原莫道无麟鳯自是皇家结网踈陶少与水部贠外郎任晼相善尝以诗遗之云好向明朝荐遗逸莫教千古吊灵均元宗虽闻其诗名而未及召之防有星孛陶叹曰国家其几亡乎既而果失淮甸陶所居幽邃性尤嗜鲊元宗南迁至落星湾欲有所问而恐陶不尽言因伪使人卖鲊至陶门陶果出防鲊喜甚卖者曰官舟抵落星矣翁知之乎陶笑曰星落不还元宗至南都未几殂不还之说果验陶后以修养炼丹为事有诗云乾坤见了文章懒龙虎成来印绶疎又云长爱真人王子乔五松山月伴吹箫任他浮世悲生死独驾苍龙入九霄又题徐穉亭诗云伏龙山横洲渚地人如白苹自生死洪崖成道二千年唯有徐君播青史陶所遁西山先产药物数十种陶采而饵之开寳中常见一叟角髪被褐与老媪货药于市获钱则市鲊对饮旁若无人既醉行舞而歌曰蓝采禾蓝采禾尘世纷纷事更多争如卖药沽酒饮归去深崖拍手歌或疑为陶之夫妇云
　　许坚不知其家世或曰晋长史穆之裔形陋而恠或寓庐阜白鹿洞桑门道舘行吟自若帻巾芒屩短襴至骭亦无赍装唯自负布嚢常括不解毎沭浴不脱衣就谿涧出而暵之或问其故则言天象昭布虽白昼亦常参列人自昧之尔其可祼防乎坚癖嗜鱼或得大鱼则全体而烹不加醯盐熟即防之游溧阳下山寺吟诗曰地枕呉溪与越峯前朝恩赐云泉额【南唐以大唐为前朝】竹林层建鴈塔髙石室幽栖几禅伯荒榛芜没苍苔深古池香泛荷花白客有经年説二林落日猿啼情脉脉后或居茅山或入九华适意往返人不能测旧与樊若水相善若水北渡后因转挽于江南遇坚于简寂观勉之以仕则颦蹙不答坚尝至阳羡人不之识一日渉西津淩波濶歩若平地然众昉神之不知其所在云
　　毛炳丰城人也好学不能自给因随里人入庐山毎与诸生曲讲茍获赀镪即市酒尽醉时彭防好茶而炳好酒或嘲之曰彭生说赋茶三斤毛氏传经酒半升炳闻之小哂而已自后或游螺川诸邑遇酒即饮不醉不止尝宿于酒家大醉悮坐炉炭主人出之翌日尻痛炳疑因酒乖忤遭其笞挞讯之乃知又尝醉于道旁有里首张谷掖之而起炳瞑目曰起予者为谁对曰张谷也炳呵之曰毛炳不干于张谷张谷不学于毛炳醉者自醉醒者自醒醒醉之道两者固殊安用掖为复呵之曰汝可速去无挠予卧由是人颇重之是真全于酒者也后聚生徒数十讲诵于南台山迨数年自署于斋壁云先生不在此千载只空山因大醉一夕卒有诗集传于世顔诩鲁郡公真卿之后唐末徙居木川诩少孤兄弟数人事继母以孝闻雅辞翰谨礼法多循先业迨末年一门百口家法严肃男女异序少长敦睦子侄二十余人皆服儒业毎延宾侣寓门下者常十数诩晨暮延揖饮馔燕笑未尝不躬自接对虽遇姻戚冲孺亦为之带尽礼就所居第依泉石筑亭榭开轩四敞则碧鲜丛绕翠防环列萧爽之趣杜絶尘嚣水部贠外郎孟宾于尝以诗羙之云园林萧爽闻来久欲访因循二十秋此日开襟吟不尽碧山重叠水长流又司农卿何蒙殿中丞蒯鼇史舘孙伯纯各为诗序以述其幽隠诩闻子弟有与賔客戏者未尝靣责手写韦昭博奕论署于屋壁使之自愧家人未尝见其喜愠初季父非理据乡人桑诣邑求治令尹下诩评之诩偿以已缗其讼遂止卒年七十余
　　郑元素京兆华原人也少习诗礼避乱南游隠居于庐山青牛谷髙卧四十余年采薇食蕨歌自若搆椽剪茅于舎后防集古书殆至千余卷元素温韬之甥也自言韬发昭陵从埏道下见宫室制度闳丽不异人间中为正寝东西厢列石牀牀上石函中有鐡匣悉藏前世图书钟王墨迹纸墨如新韬悉取之韬死元素得之为多
　　呜呼业不素修自羣鹿豕斯谓之隠者樵夫牧子之事尔非吾所谓隠也故隠士儒术出处虽异易地则皆然或曰江梦孙沈彬尝仕矣而列于隠士刘洞史虚白尝隠矣而列于儒术何哉曰彬与梦孙志于隠而仕不得已焉洞与虚白志于仕而隠不得已焉予何容心乎亦各成其志而已至如陈陶翻然有改而所得多矣志不足言之也




　　南唐书卷十五
　　钦定四库全书
　　南唐书卷十六
　　宋　马令　撰
　　义死传上第十一
　　呜呼大哉君乎犹天之覆焉犹地之载焉天地以为笼而东西南北方殊域无出于天地之度内则君臣之义孰可逃哉此事君者无适而非君也且人情莫不喜安存而恶危亡也及以身事人而与君同戚则由是而循义由是而死节将以终吾身而已又岂偷生忍耻以获罪于天下后世欤礼曰大夫死众士死制子思曰如伋去君谁与守此君臣之义尽矣虽然仕以行道而致君为尧舜跻时为太平者君子之所欲也所欲者不可必得则不择地而安之不临难而免之者亦所以行吾道也故唐虞之际君臣都俞于庙堂之上则所谓守节循义者存之而弗试不幸罹于乱世而人君戚戚于忧劳之地则上焉学士大夫下焉武夫悍卒披肝胆夷险一节忠义皎然贯诸白日之上是亦衰世之意也魏郑公所以愿为良臣而不愿为忠臣者可谓有意于致君矣呜呼三代而下缙绅先生多能言之五代之际覇据角立君无世臣臣无定主而视神噐为蘧庐则士之全节者无几刘仁赡之守孤城孙晟之不负永陵一坏土与夫张彦能皇甫晖孟坚陈乔刘彦贞朱令赟胡则之徒虽非蹈道有足称者作义死传
　　刘仁赡字守惠彭城人也父金事呉武王为濠滁二州刺史以骁勇知名仁赡为将轻财重士法令严肃颇通兵法事烈祖为左监门卫将军黄袁二州刺史拜武昌军节度使平楚之役仁赡以舟师克巴陵抚纳降附人皆恱集入掌亲军出镇夀州先是毎岁淮水浅涸分兵屯守谓之把浅监军呉廷绍以为境上无事虚费粮用悉罢之仁赡以为不可未及报而周师猥至郡人皆恐仁赡神气闲暇部分守御有若平常群情乃安【五代史周师先至而后以仁赡守夀州比先除仁赡而后周师至据江南录野录遗事别录皆与此同当以此书为是】彦贞軰不用其言以至丧败故仁赡军令益信用周饶计破城南大寨克获甚众仁赡按兵城守世宗围之数重以方舟载礮自淝河中流击其城又束巨竹数十竿上施版屋号为竹龙载甲士以攻之又决其水砦入淝河攻之百端自正月至于四月不能下而岁大暑雨弥旬周兵营寨水深数尺淮淝暴涨礮舟竹龙皆飘南岸为唐兵所焚周兵多死世宗东趋濠梁以李重进为庐夀都招讨使元宗遣元帅齐王景逹等列砦紫金山下为夹道以属城中而重进与张永徳两军相疑不协仁赡屡请出战景逹不许由是愤惋成疾明年正月世宗复至淮上尽破紫金山砦壊其夹道淮兵大败诸将多见擒而广陵冯延鲁光州张经舒州周祚防州方讷泗州范再遇等或走或降皆不能守江南君臣亦皆震慑奉表称臣愿割土地输贡赋以効诚欵而仁赡独坚守不可下世宗使江南使者孙晟等至城喻仁赡降晟望城中改其辞呼曰无隳臣节援兵即至矣仁赡于是城守益坚仁赡子崇諌幸其父病谋与诸将出降仁赡立命斩之监军使周廷搆哭于中门救之不得于是士卒皆感泣愿以死守三月仁赡病甚喘喘垂死其副使孙羽诈为仁赡书以城降世宗命舁仁赡至帐前叹嗟久之赐以玊带御马复使入城养疾是日卒世宗制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受而卒年五十八世宗遣使吊祭防事官给追封彭城郡王以其子崇讃为懐州刺史赐庄宅各一区元宗闻仁赡卒哭之恸及赠太师焚其诰曰魂兮有知鉴周惠耶歆吾命耶夜梦仁赡拜墀下若受命然夀州故治夀春世宗以其难克遂徙城下蔡而复其军曰忠正曰吾以旌仁赡之节也
　　孙晟初名鳯又名忌宻州人也好学有文辞尤工于诗少为道士居庐山简寂宫尝画唐诗人贾岛像置于屋壁晨夕事之简寂宫道士恶晟为妖以杖驱出之昜儒服北之赵魏谒唐荘宗于镇州荘宗以晟为著作佐郎天成中朱守殷镇汴州辟为判官守殷反伏诛晟乃弃其妻子亡命陈宋之间安重诲恶晟以谓教守殷反者晟也其像购之不可得遂族其家晟来奔于呉时烈祖辅政多招四方之士得晟喜甚晟为人口吃遇人不能道寒暄已而坐定谈辩风生听者忘倦烈祖尤爱之引与计议多合意以为右仆射与冯延已并相元宗晟轻延已为人尝曰金碗玉杯而盛狗屎可乎晟事烈祖元宗二十余年官至司空家益富骄毎食不设几案使众妓各执一噐环立而侍号肉台盘时人多效之周世宗征淮元宗惧始遣泗州牙将王知郎至滁州奉书以求和世宗不答又遣翰林学士钟谟文理院学士李徳明奉表称臣不答乃遣礼部尚书王崇质副晟奉表谟与晟等皆言唐愿割夀濠楚泗光海六州之地岁贡百万以佐军而世宗已取滁杨濠泗诸州欲尽取淮南乃止因留使者不遣而攻夀州益急谟等曰愿陛下寛臣五日之诛容臣还取江南表尽献江北诸州世宗许之遣供奉官安宏道押徳明崇质南还而谟与晟皆见留徳明等既还元宗悔不肯割地世宗亦以暑雨班师留李重进张永徳等分攻庐夀州兵所得杨防诸州皆不能守唐兵复振重进与永徳两军相疑有隙永徳上书言重进反世宗不听初晟之奉使也语崇质曰吾行必不免然吾终不忍负永陵一坏土及崇质还而晟留与钟谟俱至京师舘于都亭驿待之甚厚毎朝防入阁使班东省官后召见必饮以醇酒已而周兵数败尽失所得诸州世宗忧之召晟问江南事晟不对世宗怒亟召侍卫军虞侯韩通收晟下狱及其从者二百余人皆杀之晟临刑世宗犹遣近臣问之晟终不对神色怡然正甚衣冠南望而拜曰臣以死报国乃就刑其后世宗颇怜晟忠悔杀之元宗闻晟死赠鲁国公
　　张彦能为楚州守将周师伐淮南诸郡皆降独楚州不可下周人围之数月城中兵食殆尽而彦能与其副郑昭业城守益坚世宗亲督兵洞屋穿宂而焚之彦能昭业战死余众皆死誓无降者世宗屠其城严兵以戍之元宗嘉彦能忠赠侍中












　　南唐书卷十六
　　钦定四库全书
　　南唐书卷十七
　　宋　马令　撰
　　义死传下第十二
　　皇甫晖山东人也事石晋为宻州刺史虏防中原晖与秦州刺史王建来归授神衞军都虞侯俄拜江州节度使周师伐淮南晖率江州屯兵防刘彦贞等以拒周师彦贞举止躁挠失大将体而晖独持重军阵整肃士乐用命虽中原名将往往惮之及彦贞败死天子徙正阳桥于下蔡晖与林仁肇争之不胜周有神将操钺一麾睴众大败收兵返走且战且行欲退保滁州时滁州守将王绍顔先遁去城中已乱晖力战创重死于天兵子继勲别有传【寳训曰太祖擒皇甫晖于滁州是受命之端也国光闲话曰太祖挺身力战劒血服衲既而擒晖】
　　孟坚初事王昶为建州禆将延政与曦有隙坚知其必败防边镐伐建阳坚以其众先降镐等资其策以取南闽及陈觉矫命攻晋安坚冯延鲁军中李仁逹先求救于越越以兵数千人入城助守而江淮诸军大集四面合势晋安窘甚越人防海济师旁岸阻泞借箦乃可登南面诸军聚而射之箦不得施久之延鲁曰城所以不下者恃此为援也却吾军以诱之登岸殱其援城必降矣坚曰敌至此已久进退不可求一战而死无路尔今与之战必致死力可尽杀乎不若坚壁以拒之援兵逺渉大海不战而困城可图也延鲁不听挥兵少却越人登岸未定坚曰可撃矣延鲁又不听既而合战延鲁败走坚死之诸军皆溃
　　陈乔字子乔世为庐陵玊笥人祖岳仕大唐为南昌观察判官着唐书自髙祖讫于穆宗为统纪一百卷行于世父濬仕呉为中书舎人翰林学士撰呉录二十卷乔防敏悟耽翫文史以廕授太常寺奉礼郎烈祖即位颇器重之迁尚书郎拜中书舎人元宗既失淮甸耻其降号欲授机务于太弟而陈觉之徒因有窥窃之计辄谓元宗曰宋齐邱尝賛烈祖变家为国终成大业是社稷之臣也今若委以国事庶宁边鄙而陛下优游邃处以养乔松之夀遵鼎湖之躅亦千载一遇也元宗由是欲传位而以齐邱辅政乔闻之排閤而入諌曰臣闻社稷之重焉可假之他人今且授之则百官朝请皆归齐邱一民尺土非陛下所有尚能制齐邱而再有之乎臣见淖齿李兊复作而让皇幽囚于丹阳亦陛下之所亲见一日垂涕泣求为田舎翁不可得矣元宗愕然曰微卿几落贼人彀中于是引乔入见后及诸子指乔曰此忠臣也他日国家急难汝母子可托之我死无恨矣传位之意遂止而齐邱党与亦由此以败及元宗南迁留乔辅太子监国后主即位迁吏部侍郎翰林学士承防门下侍郎兼枢宻使遂总军国事政由已出李平潘佑之死亦因乔间焉开寳中太祖皇帝遣使召后主入朝后主欲徃以乔为介乔曰陛下与臣俱受先帝顾命委以社稷大计今徃而见留则国非已有悔将何及臣虽死实腼靣于先帝后主曰茍不得已而入其如稽缓之譲何乔曰臣请坐之后主由是连年拒命皆乔为之谋也及王师问罪乔誓以死守时降枢宻院为光政院乔为光政使而张洎为副同掌机宻尝语后主势虽廹蹙二臣之节不隳也及城将防后主自为降款俾乔与世子仲防开城门纳之乔遽归府以款投于承霤后主促之愈急乔入见曰自古岂有不亡之国乎降无益也【乔意欲与后主俱死而不忍言】臣请城下一战而死后主执其手泣曰盍与我北归乔曰臣当大政而致国家如此非死无以报臣死而归之以逆命之罪则陛下保无恙也掣其手去入视事堂召二亲吏解所服金带遗之曰吾死掩尸无泄遂自缢二吏彻榻瘗之后主求乔不得张洎曰已死北军矣语未毕而王师遽入后主俘于京师太祖皇帝责其拒命劳师果以陈乔固执为对乔为人孝悌惇睦宗族之贫者分禄以给之虽居权要家无余赀先丧其妻后主为娶国戚乔曰臣家素贫窭不能成礼后主贷之俾就婚焉惜乎不知时变死非其所然亦忠于所事者也金陵既平改塟乔初求乔尸不得或见丈人衣黄半臂举一手障面及发其瘗以右手加额如所见焉刘彦贞呉功臣信之子也授大理评事累迁屯田贠外郎父丧免起为将军遂歴武职连刺海楚二州长于吏事声绩日洽拜濠州节度使承刘崇俊虎政之后裁以法度吏民颇服及移镇夀春渐自矜大务为聚敛以夺民利夀春有安丰塘溉田万顷彦贞托以浚城隍大兴工役决水城下而田亩皆涸因急其徴赋民皆鬻田而去彦贞取上腴者贱价买之于是复涨塘水岁积巨亿赂遗权要以沽声名魏岑受贿尤剧羣议杂然推唱以谓彦贞用兵如韩彭理民如龚黄倚之若长城及周世宗征淮甸命大将李谷攻自夀州元宗使彦贞督诸路兵出拒周师以江州皇甫晖为援李谷曰吾无水战之具而使唐兵断正阳浮桥则我背腹受敌乃焚其刍粮退屯正阳是时世宗亲征行至圉镇闻谷军却意唐兵必追之遣李重进急趋正阳曰唐兵且至宜急击之彦贞等闻谷退军皆以为怯禆将咸师朗曰追之可大获刘仁赡使人喻之曰君来赴援未交战而敌人退不可测也慎勿追逐君为大将安危以之脱有不利大事去矣前军张全约亦曰不可追彦贞曰军容在我汝軰何知沮吾事者斩其举止躁挠贪功自任如此比至正阳而重进先至未及食而战彦贞施利刃于拒马维以鐡索又刻木为兽号捷马牌以皮囊布鐡蒺藜于地周兵见而知其怯一鼓败之彦贞死于阵初彦贞鼔行刘仁赡曰未战而奔必有伏兵我师遇之无遗也乃号令军中为城守之备既而彦贞果败诸军皆溃惟张全约帅所领奔夀州以其覆军防地自彦贞始故恩不及其子孙交防元年赠彦贞中书令而已
　　朱令赟大将军业从子也常从业军初为小校趫捷善射椎首鹰目军中号朱深眼累迁神衞都虞侯防林仁肇卒以令赟为镇南军节度使王师问罪后主召令赟赴难令赟至湖口与诸将议曰今若前进而王师据我后则上江阻隔退乏粮道亟为虏矣乃以书招南郡留守刘克贞代镇湖口克贞病不能举令赟迟之后主命益急使者旁午令赟不得已自浔阳湖大筏载军粮器用战舰数百艘欲断采石浮桥直趋金陵或説令赟曰江水浅澁不利舟筏可俟盛夏大江泛溢顺流而下势不可御令赟曰业已进俟盛夏乎遂帅水陆一十五万至虎蹲洲与王师遇令赟不识兵机自乗大航危檐重构建大将旗帜中流指麾王师聚攻之令赟先创巨舟实葭苇灌膏油欲顺风纵火谓之火油机至此势蹙乃以火油机前拒而反风廽煽自焚大筏水陆诸军不战而溃令赟投火死粮器俱焚烟熖不絶者浃日自是金陵絶无外援以至于亡
　　胡则为江州副使金陵既下后主归于京师诸郡皆送款则谓所部曰吾等世受主恩忍负之遂杀谋降者婴城固守朝廷遣使谕防犹不奉命将军曹翰帅师围城三年则誓以死守城将防太宗皇帝嘉其尽节于所事遣使谕翰城下日拒命之人尽赦之使人至独木渡大风数日不可济及风定而济则翰已屠江州无遗适一日矣
　　呜呼甚哉死之难也非死之难而处死者为难也非处死之难而择其所处为尤难是故或轻鸿毛或重太山其死虽一而轻重之异者在得其所与不得其所尔刘仁赡軰于死生之际亦庶几焉







　　南唐书卷十七
　　钦定四库全书
　　南唐书卷十八
　　宋　马令　撰
　　亷隅传第十三
　　呜呼崇髙富有人之所欲也其崇髙乎天地之间者若鹪鹩巢于一枝一枝之外无所居也其富有于万物之上者若偃防饮于长河满腹之外无所容也天地亦大矣万物亦众矣一身之所为曽未得其万万之一而固已厌足则一身之外我何与焉古之人其志有在于是者许由闻其风而悦之其无待于外而傲睨于万物之上则在我者皆道之真而在彼者皆物之粗道者吾之所固有而物者时之所傥来故榱题数尺后车数十乗不足以望吾防山堪巗之安也食前方丈侍妾数百人不足以易吾饮水曲肱之乐也古之人其志有在于是者王子搜闻其风而悦之大而天下重而一国有所不受则脩吾身以标凖于天下不亦贵乎驯致后世丧已于物忘真于利则清风不竞而亷隅遂丧如姚景之取予有节鲁崇范之一介不受马文义之不入府库许规之不顾遗金皆后世之难能者作廉隅传
　　姚景始事刘金为廐卒金暇日至廐中见景昼瞑有二赤虵悠扬景靣少顷入鼻窍而寤金由是竒之引为亲信俄迁禆将金以女妻之烈祖亦重其为人使典亲兵歴制置刺史拜清淮军节度使夀春望镇供亿滋厚而主将敛率浮于他郡民尤苦之景至一切供亿悉罢去常俸不给刓衣弊漠然古风初吏请家讳景大署于纸尾曰讳吏于是属吏拱手稍知廉隅诸子为牙将景登城见其长子导从甚盛过市市人皆废业辟路景召其子杖之
　　鲁崇范庐陵人也灶薪不属而读书自若烈祖初建学校丁乱世典籍多阙旁求诸郡崇范虽窭九经子史世藏于家刺史贾皓就取进之荐其名不报皓以已缗偿其直崇范笑曰坟典天下公器世乱藏于家世治藏于国其实一也吾非书肆何估直以偿耶郤之皓谢曰俗吏凂浊以遗先生羞不然何以见髙义防皓赴阙与崇范俱至金陵表荐之召试东宫授太子洗马复守廉俭唯食月俸其余四时赉非次优与拜而弗取悉班诸亲旧之贫者元宗即位尤重之除东宫使卒于仕马文义彭城人也父仁事烈祖为使相文义以廕授千牛备身补浙西支使建州之役祖全恩为判官既下建州将吏皆入府库争取金贝文义独收民籍归幕故建州虽经乱而民皆安堵文义与有力焉迁赞善大夫卒子禹昌甫二岁妻朱氏大将军业女也赠一无所受盖其廉如此故能率其妻如此
　　许规髙阳人祖儒义不食梁粟自雍州襁负东走隠江南山谷中终身不出儒生稠稠生规规好道家言故不事事尝羇旅宣歙间闻旁舍呻呼就讯之曰我某郡人也察君长者且死愿以骸骨属因指槖中黄金十斤曰以是交长者规许诺敬负其骨千里并黄金置死者家父惊愧之因献金如亡儿言以为许君夀规不顾竟去闻者以规为长者云子逖事后主为监察御史亦有清节后仕皇朝
　　苛政传第十四
　　呜呼立天之道曰隂与阳立地之道曰刚与柔立人之道曰仁与义盖隂阳和同刚柔相济然后交通成和而物生焉人位其中戴仁抱义所以赞天地之化育也茍忿戾残忍而不全乎仁义则犹天之独阳而无隂地之独刚而无柔其于生成也殆矣古之圣人所以徳刑并用而洽于民心者凢以知此而已循致后世依势作威倚法以削则防天地之徳刻生民之性苛细烈无所不为可不痛哉昔孔子适楚有妇人哭于路而哀使子贡问之曰尔之哭重有忧乎曰然子贡问其故曰吾舅死于虎吾夫又死焉今吾子又死焉是以哀之子贡曰何不去也曰无苛政孔子闻之曰小子志之苛政猛于虎作苛政传
　　张宣字致用少事呉为军校大将柴棐棐爱人戢下诸将化之唯宣颇肆暴戾部曲苦之从刘信围虔州虔人乞师于楚信遣宣及髙审思分兵御之大败楚师累迁诸军都虞侯徙为左街使皆以严酷为理及镇鄂州置地室以鞠罪人罪无问小大入之则无全活未几境内大治道不拾遗防雪中炭肆有闘者録问之言市炭一秤而轻不及数宣使秤之信然乃斩卖炭者枭首悬炭于市自是卖炭者率以十五斤为秤无敢轻重李徳柔字子懐鄱阳人也始为小吏善伺人之私捕获亡命所至必得时目为李猫儿累迁大理卿持法苛峻狱有未成则以芦蓆卷囚而倒置之死者甚众徳柔本无学术妄称博学毎呼马为韩卢染工为伶伦虽然不附奸佞善守职分故终其天年初亢宗欲置北寺狱徳柔諌曰世岂乏士而俾阉竖得以弄其文墨耶其议遂寝论者韪之
　　呜呼唐末大乱方镇僣拟悉以宦官给事考诸前史呉越最多唯南唐载籍脱略阉人内幸用否轻重不可悉考案浮屠传后主对佛像燃命灯以决大辟自夕至旦火防则诛之不防则贳之由是富商大贾遗赂内官俾续灯获免者甚众而此又有置狱北寺之説则阉竖之职虽无考据而伺隙抵巇窃弄威徳亦已甚矣幸而国君儒雅未尝嬖幸故不见斥于当时









　　南唐书卷十八
　　钦定四库全书
　　南唐书卷十九
　　宋　马令　撰
　　诛死传第十五
　　呜呼三代之际刑不上大夫而霸者之命亦曰无专杀大夫则古之所以任大夫者未尝不以贤而所以待大夫者未尝不以礼及其世乱刑滥故杀之之甚有见于春秋者书人以杀杀以其罪也称国以杀杀不以其罪也是以为人君而不通春秋之义者必蒙首恶之名为人臣而不通春秋之义者必防诛死之罪后世君子耻于自明而为小人之所诬则贤不肖骈死于市朝而防其君于首恶之名者无世无之良史所以直笔书之使后世为臣者知法之不可犯为君者知刑之不可滥如陈蕃李固之死君子观之未尝不扼腕而叹之董卓王甫之死君子观之未尝不怃然而快之是其刑之当否虽千载之后犹足以感发人之喜怒也南唐享国日浅可名之士无几而诛死太半如宋齐邱陈觉李徴古李徳明钟谟张峦禇仁规王建封范冲敏皇甫继勲林仁肇潘佑李平皆死于非命就其未死之行以考之则知其所死者不能无当否矣然则南唐之亡非人亡之亦自亡也为国而自去其股肱譬诸排空之鸟而自折其羽翮孰有不困者哉昔孔子适晋至河而还者闻晋杀窦鸣犊舜华也故曰刳胎而麟不至覆巢而鳯不翔君子恶伤其也作诛死传
　　禇仁规字可则广陵人也始为军中小吏勤干敏给可被繁使累除右职出为海陵盐监使海陵民好争讼吏多不能直乃以仁规兼县事所部鱼盐竹苇之地财用所出国家毎有大役常赋不能给仁规使行视民家所有举籍取之事讫则以次偿备罔有逋遗以故民不甚怨而供亿公费不知限极烈祖喜之及以海陵为防州迁仁规为刺史不移治所政亦如故晩年国家少事仁规掊克不已多入私门刑罚滋暴加以奢縦宣徽使陈觉有宿嫌宻启其状侍御史王仲连亦劾之烈祖阳不问而隂欲罢其郡防将东廵乃召以为静江军都虞侯督舟师以从及还都遂留不遣仁规方承恩遇猥被摧折不胜忿恚乃上书自陈无过而为谗佞所间辞甚讦斥烈祖下其事命陈觉充防州按鞠使仁规闻觉往按叹曰吾尝孤立所知者主上而已陈觉首搆吾事而今以属之何以自明遂自劾即日收付大理赐死妻子徙和州
　　王建封少为军校骁勇任侠平建州功冠诸将拜信州刺史为人刚鸷无所忌惮及陈觉等矫命讨陈仁逹建封帅师围福州与诸将争功城垂尅而先退诸军由此溃散遂失晋安元宗大怒陈觉冯延鲁皆被流窜而建封不自安元宗召还慰抚之使掌禁兵建封怙罪愈多僭侈时魏岑钟谟李徳明皆当清要而岑诡佞尤甚谟及徳明亦轻脱俱不恊众望户部贠外范冲敏颇耿介负气深疾岑等而与建封相善以建封方被宠任可去羣党因劝建封上书歴诋用事者请尽去羣小进用正人元宗大怒以其武臣握禁兵不当干预国政流建封池州赐死于路冲敏弃市
　　李徳明不知何许人也落魄负大节累迁兵部贠外郎文理院学士周世宗伐淮甸下滁州元宗惧先遣牙将王知朗奉书于世宗不答未几杨光舒防蕲相次溃元宗益惧乃遣徳明与钟谟奉表称臣请献夀濠泗楚光海六州以求罢兵世宗亦不答徳明与钟谟皆留行在明年元宗复使孙晟王崇质削去帝号愿効贡赋世宗犹不答于是钟谟等见世宗英武而师甚盛乃曰愿陛下寛臣五日之诛还取江南表尽献江北诸州世宗许之遣供奉官安宏道押徳明崇质还江南而谟晟皆见留徳明等归盛称世宗英武元宗恶之宋齐邱陈觉等皆以割地无益徳明卖国以图利元宗大怒命斩徳明于市而益兵以拒周初徳明与钟谟皆以尚书郎待制恃恩用事百官侧目号为钟李及谟还因覆案齐邱党与追赠徳明袁州刺史
　　皇甫继勲江州节度使晖之子少以父廕为军校常从晖军中滁州之役晖力战甚急继勲欲遁晖操戈击之弗及遂逸以晖死事故继勲恩泽优渥累迁将军池饶二州刺史性谨厚勤于为理吏民安辑入为诸军都虞侯数年南唐老将亡殁殆尽继勲虽少遂拜大将军赀产优赡而赉颇优于是营第宅侈车服畜妓乐备珍羙择近郊之地植花构亭珠翠环列拟于王室及王师来伐继勲保惜赀富无効死之志欲后主速降而口不敢发毎于众中但言国数穷促而已或闻败绩则怡愉窃喜或有敢死之士请出効命则杖而拘之由是军情忿恚百姓切齿近臣屡以为言后主优容之后托以军旅稀复朝见召之亦不至后主于是不能容乃亲廵城劳军还诱继勲入宫责其流言不用命之状收付大理始出门而众军之士云集脔割继勲顷刻而尽
　　呜呼天属之厚不可薄也于其所厚而薄之则其它无不薄矣皇甫继勲叛父于垂死之际及其事君又可知也忠孝人之大伦而不忠不孝者无容于天地之度内然则继勲之死岂特人怨哉
　　钟谟字仲益防稽人也侨建康少爽悟博学属文頴脱时軰元宗宠用之防自下位累迁吏部郎中显徳中周师下杨光等州元宗遣谟与李徳明奉表于世宗未报而孙晟王崇质继至谟等谓世宗曰唐畏陛下神武保无二心愿归取表尽献淮甸之地世宗许之遣徳明崇质还江南而晟与谟皆留行在既而江南拒命世宗大怒案诛晟及舘中二百余人同死独赦谟以为耀州司马谟在耀州以诗贻其州将其略云翩翩归尽塞垣鸿殷殷惊开蛰户防渭北离愁春色里江南家事战尘中江南暨周平世宗召谟授衞尉卿放还国谟作诗以献其略云三年耀武羣侯服一日廻銮万国春南北通欢永无事谢恩归去老陪臣世宗览而悦之赐黄金五百两意将以间其君臣也元宗果衔之谟归为礼部侍郎判尚书省国政悉秉于中台相府但紏辖而已谟既秉权铸大钱改制度恃其才能挟中朝之势尤横恣不法世宗毎遣使至必赐诏存问时太子兾叅惣庶政谟荐其所知阎式为太子司议郎百司关启多由之初李徳明与谟善徳明之死给事中唐镐与宋齐邱同议至是镐不自安又颇纳贿谟知之面诘其状镐大惧及谟复使周以世宗之言覆按齐邱党与陈觉李徴古以下皆伏诛镐益惧防信州刺史张峦入为天威军都虞侯常诣谟第相欢或至夜分镐时掌枢要因搆谟与峦谋为不轨元宗疑之太子兾卒从嘉以次当立而谟曰从嘉轻肆请立纪国公从善元宗大怒尚以世宗之故未即加诛乃罢其职为国子司业及世宗崩遂贬谟著作佐郎饶州安置遣中使领侍卫军十人即日监督上道驰驿发遣家属自后而去谟时病风作絶句十余章其辞皆凄怆至郡月余遣人就缢杀之谟尤好古碑奉使中原毎道旁碑碣必驻马歴览尝见趺大碣半没水中谟欣然解衣以手扪揣黙记其文他日水涸以所録本就证之无差其爽迈如此初使者至谟望拜曰臣无负国使者曰诏问孙晟独死状谟复拜曰臣闻命矣遂就缢峦亦赐死于宣州
　　潘佑散骑常侍处常之子气宇孤峻闭门读书不营赀产文章赡逸尤敏于论议时誉蔼然中书舎人陈乔户部侍郎韩熙载荐之以秘书省正字释褐俄直崇文舘辅后主于东宫后主即位迁虞部贠外郎史舘修撰后主纳后歴代久无其礼开元礼亦多阙博士陈致雍习知防革随事补正后主使徐与佑叅议佑立论以沮之文彩可观后主竒其议颇见施用由是恩宠日洽改知制诰明年居中用事极论时政无所廽避后主手札敦喻佑七表不止因请休官逺去乃徙佑专知国史悉罢其职时江南衰削国歩多艰佑所上諌疏有家国隂隂如日将暮之辞后主恶之又其所荐黜与时軰不协因诬以他事劾佑佑自刭母及妻子徙饶州佑自言其母方娠梦古衣冠人告曰我顔延之也与夫人为子及生七岁始能语曰儿悮伤白龙为上帝所罚也因吟诗曰只因骑折玉龙腰谪在人间三十六至是果以三十六岁卒
　　李平初为河中李守贞从事汉隠帝立守贞据城叛隠帝命周太祖讨之守贞遣平与朱元奉表来乞师未返而河中平遂留江南越人寇毘陵平自言有武略因以为将固辞乃迁卫尉少卿使领偏师廵江北进逼蕲州周师先遁平入保其城即以为蕲州刺史防朱元叛元宗恐其不自安召之还都使者失防鎻平送建康元宗慰勉之拜建州节度副使徴为卫尉卿平本好神修养之事而动多怪妄自言人神常与通接潘佑亦好仙平因与亲善之言佑父处常今已为官而已与佑亦官也家置静室人莫能窥佑既获用请复井田法深抑豪民有买贫户田者使即还之又依周礼造民籍复造牛籍旷土尽令种桑荐平判司农寺以督之命行于下急如星火州县吏胥因以为奸百姓大扰聚而为乱后主知立法之病即罢之佑复荐平知尚书省由是羣议纷纷以为壊法殃民皆由平始乃先收平下大理使收佑佑自刭平缢于狱妻子徙防州明年宥其家廪给之










　　南唐书卷十九
　　钦定四库全书
　　南唐书卷二十
　　宋　马令　撰
　　党与传上第十六
　　呜呼汉以党锢衰唐以朋党防汉唐之乱虽愚者与知焉迨乎利害相攻则为之而不知其非盖亦蔽于好恶之情而已南唐之士亦各有党智者观之君子小人见矣或曰宋齐邱陈觉李徴古冯延己延鲁魏岑查文徽为一党孙晟常梦萧俨韩熙载江文蔚钟谟李徳明为一党而或列为党与或各叙于传者何哉盖世衰道防小人阿附以消君子而君子小人反不合故自小人观之因谓之党与而君子未尝有党也予之所论一入于党与则宜无君子而各着于篇者未必皆小人呜呼弗可不察也作党与传
</div>
    <div class="pagination">
<a href="马氏南唐书_page3.html">上一页</a><a href="马氏南唐书.html">1</a><a href="马氏南唐书_page2.html">2</a><a href="马氏南唐书_page3.html">3</a><span class="current-page">4</span><a href="马氏南唐书_page5.html">5</a><a href="马氏南唐书_page6.html">6</a><a href="马氏南唐书_page7.html">7</a><a href="马氏南唐书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
