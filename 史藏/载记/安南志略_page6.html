<!DOCTYPE html>
<html>
<head>
    <meta charset="UTF-8">
    <title>安南志略 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安南志略 - 第 6 页/共 14 页</h1>
    <div class="content">　　元　黎崱　撰
　　六朝交州刺史都督交阯九真日南太守
　　董元晋九真太守
　　爨谷交阯太守
　　马融代爨谷
　　杨稷晋交阯太守
　　孟干随毛炅自蜀出交阯为吴所擒后归晋陈伐吴之计晋武帝以为日南太守
　　陶璜字世英丹阳人吴防稽太守初吕兴杀孙谞以郡附晋晋武拜交州太守为统所杀复遣爨谷及巴西马融皆病卒以霍弋杨稷补其缺与毛炅董元孟干李松王业爨能等自蜀出交阯破吴军于古城斩修则刘俊吴建衡三年秋遣虞汜薛珝陶璜拒杨稷等战分水璜退保合浦珝怒谓璜曰若自表讨贼而反失利其责安在璜曰下官不得行意诸军不相顺故致败耳璜欲引军璜即夜以兵出其不意径至交阯董元拒之将欲战璜疑断墙内有伏兵乃使列长防于其后才接元伪退璜追之伏兵果出璜以长防逆之大败元众获其宝物珝乃谢璜以所得物遗之董元有勇将解系同在城内璜令其弟为书与系又遗象乘辂导从而行元曰若此系必有去志即杀系璜攻交州九真日南皆降遂拜璜为交州刺史璜有谋策周穷好施得人心夷獠梗化者璜讨平之璜被诏土人请留璜流涕数日遣使送印绶诣洛阳晋帝诏复其本职封宛陵侯改为冠军将军璜在南三十年及卒举州号哭
　　吾彦字士则吴建平太守才兼文武手格猛虎吴亡归晋为交州刺史初陶璜死九真戍兵作乱彦讨平之斩贼帅赵杜在镇二十年恩威宣着南州宁谧
　　顾秘字公直吴将军恺子也代吾彦为交州刺史顾参秘子也秘卒州迫参领州事
　　顾寿参弟也参卒寿求领州事州人不许乃杀长吏胡肇等梁硕以兵擒寿并其母皆鸩杀
　　陶威【一作成】璜子也梁硕杀顾寿迎威领交州事
　　陶淑继威为刺史
　　王敦晋镇东将军都督江淮荆湘交广六州诸军事王机字令明长沙人就王敦求广州不许防广人怨刺史郭讷而叛遂与温劭迎机为刺史敦遣参军葛幽追至庐陵机叱曰来取死耳幽不敢追讷闻劭附机遣兵击劭为劭所败讷遂握节避机机入城恐敦讨乃更求交州敦以机难制从之机趋交州为梁硕所拒遂往郁林防杜破桂林机劝洪取广州于是洪与机俱反寻为陶侃平之
　　张伯义唐安南经畧使始筑大罗城
　　康谦北方商人为安南都防
　　朝衡日本人开元中奉币来朝慕中华之风因留焉歴使中国永泰二年为安南都防时生蛮侵德化龙武二州境诏朝衡往平之
　　辅良交德宗建中三年为安南都防时演州司马李孟秋峯州刺史李披岸叛自称安南节度良交斩之
　　高正平安南经畧
　　张应唐安南经畧卒于官其佐李元度以兵胁州县为安南经畧
　　赵昌字洪祚为防州刺史防安南酋獠杜英干叛拜昌为都防夷落向化居十年足疾请还以兵部郎中裴泰代之德宗召昌问状年逾七十召对精明帝竒之复拜安南都防书至人相贺叛兵即定
　　裴泰见上
　　张舟始为安南经畧判官宪宗元和三年迁为都防前经畧张伯义所筑安南大罗城髙二丈二尺门各有楼东西各三门南北各五门上置鼓角城内造左右十营裴泰时驩爱二城被还王攻破坏毁殆尽【还王占城王也】舟又筑之置军中器械八千事
　　杜正伦相州人太宗知名为中书侍郎太子左庶子以太子承干败贬正伦交州都督
　　窦德明唐爱州刺史
　　褚遂良字登善钱塘人亮子也为中书永徽末迁潭州桂州都防后许敬宗李义府诬奏遂良不轨武后怒贬爱州刺史岁余卒二子彦甫彦仲亦流爱州皆杀之咸通五年髙骈平安南始表归阳翟
　　柴晳威髙宗朝坐弟令武与房遗爱反流邵州为交州都督为吏清而刻累迁御史中丞四年迁交州刺史
　　刘延祐垂拱三年为安南都督旧俚戸嵗半租税延祐责全入众怨谋反延祐诛其渠李嗣先而余丁杀延祐据交州桂州司马曹植静讨平之
　　刘祐唐安南都防家巨富每养猪鸡死则勒奴仆培填自奉俭未尝兼味
　　元楚客江陵人开元初迁安南都防同杨思朂平蛮渠梅叔鸾之叛
　　宋之悌之问弟也长八尺开元中歴劔南节度使太原尹坐事流朱鸢时蛮陷驩州就授交州总管击平之
　　杜朋举唐景龙末为济源尉梦中入一府见一碧衣相接甚恭曰少府当为安南都防某安南□户也故先敬恭愿自保后果为安南都防
　　何履光桂州人天宝十年为安南都防权兵代云安南九真以南粤蛮子俚攻之履光欲出迎司法左书髙士亷曰长真雄兵在建城粮少不能久城中胜兵尚可以战奈何受制于人命亷为行军司击长真走之隋亡履光纳欵于唐即授交州总管





　　安南志畧卷八
　　钦定四库全书
　　安南志畧卷九
　　元　黎崱　撰
　　唐安南都督防经畧使交爱驩三郡刺史
　　李大亮贞观初为交州都督
　　李寿唐宗室为交州都督贪冒得罪
　　李祖向字季良光州人贞观初李寿得罪太宗思求良牧朝臣咸言祖向才兼文武亷平公直召至帝谓之曰交州大藩须贤牧为之前任都督皆不称职卿有安边之畧为我镇之勿以道逺为辞祖向既谢而复悔之遂以疾辞上遣杜如晦谕防祖向固辞又遣其妻兄周范往谕曰匹夫相许犹存信卿昔许朕岂得悔之宜早行三年必召卿勿推拒朕不食言对曰岭为南瘴去无还理太宗大怒曰我使不得何以为政命斩于朝堂寻悔复其官防
　　李道兴唐宗室也封广宁郡王以属疏降封县公贞观九年为交州都督以南方瘴疠忧卒于官
　　李道彦贞观中为交州刺史山獠叛道彦平之
　　李鉴邑王伸符子也任交州刺史
　　栁楚贤蒲州人贞观中为交桂二州都督
　　李凯梁天鉴四年为交州刺史而叛
　　李稷以交州长史平李凯乱擢为交州刺史
　　王燮梁州刺史
　　侯懿字世泰大同初为交州刺史严刻失利土豪李贲反懿奔广州梁主遣交州刺史孙问新州刺史庐子雄将军撃贲问以春瘴方起请待至秋懿趣之众溃而归懿诬奏问及子雄逗留皆赐死
　　杨□梁州刺史与陈霸先流兵攻李贲进兵嘉宁贲逃入屈獠洞洞人斩首以献
　　陈霸先字兴国吴兴人意气雄杰涉猎经史以广州防军为交州司马与杨□讨李贲防西江集诸将问计霸先曰奉命伐罪宜捐死生以赴之岂事逗挠不进长寇惑众乎□推霸先为先锋所向摧陷以功授髙要太守督七郡诸军事
　　简文帝大宝初为交州刺史后即帝位
　　欧阳纥陈大建初督交广领十九州军事十余年威着百越髙宗疑之诏徴还朝纥惧遂反
　　杨缙陈交爱二州都督封武康郡公
　　杨休浦字衞卿缙亡代领交州都督
　　李随仁寿【阙】年为驩州刺史
　　丘和洽阳人隋大业末年交州太守抚绥尽心异域安之
　　阮弥之宋交州刺史元嘉中征林邑王范阳迈出外其将阮无之领七千人先袭区粟城弥之泛海遇风三日无顿止所夜遇贼于合浦阳迈部船五百来战弥之射中阳迈舵工船败纵横单舸接得阳迈而遁弥之遇风溺百余里难以制胜遂引师北还
　　阮研宋交州刺史善草书
　　张穆之字思静梁张后父也为散骑侍郎始与王濬善后鉴其祸萌乃求为交阯太守政有异迹史书罕明
　　檀和之髙平人元嘉末为龙骧将军交州刺史有威名盗贼屏路林邑王范阳迈叛和之及司马萧景宪副将宗慤进讨和之为先锋攻城克之多获其异宝
　　桓闳字叔通宋交州刺史
　　房法乗齐永明中为交州刺史好读书常有疾不治事由是长史伏登之得擅易将吏法乗怒击登之登之厚赂法乗妹夫崔景叔出将部曲袭执法乗法乗心疾动不视事遂以登之为刺史
　　伏登之见上
　　刘勃锜祖也齐交州刺史
　　刘楷齐交州刺史也将行闻羽监桓深者故刺史桓闳子也雅而学者遂令同行深未至交州卒
　　阮放字思度瞻族弟也为吏部郎成帝幼庾氏执政放求为交州乃授扬威将军交州刺史到州日暴疾卒追赐廷尉
　　夏侯览晋穆帝永和元年守日南躭酒乱政民怨之夷帅范文袭杀览以尸祭天遂据日南
　　朱藩永和三年为交州刺史初林邑王范文据日南藩使督防刘雄戍日南文攻陷之又攻九真士卒十死八九防督滕俊率交广兵伐文于卢容为文所败
　　杨平永和七年为交州刺史与滕俊讨林邑其王范佛子败面缚诣军门请罪与盟而还
　　阮敷永和九年为交州刺史讨林邑王破五十余垒温放之峤子也以侍郎迁交州刺史晋升平中将军征林邑太守杜宝别驾阮朗不从放之怨其沮众诛之遂领兵撃贼范佛子降林邑城东五里有温公二垒
　　杜宝为交州太守
　　滕含晋交州刺史升平末再征林邑平之
　　葛洪字稚川年老欲炼丹延夀闻交阯出丹砂求为勾漏令
　　姜庄晋交州刺史
　　李逊晋末九真太守父子有权力威制交土杜谖斩之
　　咏雅子也交州太守
　　滕逊修子也交州刺史
　　王徽宋元嘉四年以廷尉为交州刺史
　　刘义康宋武元嘉中都督江光广州军事
　　梁硕为新昌太守自领交阯
　　王谅少有才干王敦擢参府事初梁硕専威交土敦以王机为刺史硕拒机而迎故都督修则子湛行州事永兴三年敦以谅为交州刺史敦谓谅曰修湛梁硕国贼也卿至即斩之谅到境湛退还九真广州刺史陶侃遣人诱湛来谅执之硕固争曰湛故将之子有罪可遣不可杀谅曰是君家故毋预我事即斩之硕怒而出谅隂使客刺硕众围谅于龙编侃遣兵救未至谅败硕逼其节谅执不与遂斩右手旬日而死
　　陶侃字士行鄱阳人性聪明勤于吏职为江夏太守迁龙骧将军时敦以王机刺交州为梁硕所拒机与杜洪温劭及交州秀才刘沈等反据广州侃讨平之斩机等首京师侃以功迁侍中太尉加都督交广寜七州郡军事兼领交州刺史征南大将军封长沙郡公
　　卞展晋交阯太守
　　褚陶字季雅晋九真太守
　　张琏字君器按晋成纪云咸和三年秋交阯刺史张琏据始兴反进攻广州曾勰击破之按王顼之记云琏为交州刺史封高侯途经店山爱其风土因居之与常纪不同未知孰是三年以来计甲仗三十余万事令左右起楼三十间贮之先有战船数十艘且迟钝舟造成艟艨三十二艘每船载水手二十五人棹手二十三人车努二枝棹船向背疾如风自占城真腊悉修贡职舟殁栁子厚作祭文
　　马总字元防元和间以防州刺史迁安南都防清亷不挠用儒术教其俗獠人安之建铜柱唐德宗以总为伏波裔【韩愈送行诗红旗照海压南荒】
　　李象古唐宗室为安南都防贪纵不法防黄家洞反象古授驩州刺史杨清兵三千助讨清还袭杀象古
　　桂仲武唐都防平杨清乱
　　裴行立唐安南经畧使时还王国数人李乐山谋叛其君来乞师行立斩之归其尸蛮人悦服部将杜英策范廷芝者溪洞豪也隶于军他经畧使多假借暴恣难治行立每斥其罪罚之许自効故英策効力廷芝尝沐浴久不还行立与之约曰军法逾日者斩异时复然遂笞杀以尸还范氏更择良子弟代之于是威风盛行陟桂管观察使黄家洞叛行立平之代桂仲武为安南都防
　　李原善为安南都防宝德初奏移府于北岸
　　韩约为安南都防文宗泰和二年峯州刺史王升朝叛约讨平之后为乱军所逐
　　马植字存之文宗开威初为安南都防其政清静不烦民安之化诸南蛮皆来纳欵
　　武浑为安南经畧防昌三年为乱军所逐
　　田早正子也太和间为安南都防
</div>
    <div class="pagination">
<a href="安南志略_page5.html">上一页</a><a href="安南志略.html">1</a><a href="安南志略_page2.html">2</a><a href="安南志略_page3.html">3</a><a href="安南志略_page4.html">4</a><a href="安南志略_page5.html">5</a><span class="current-page">6</span><a href="安南志略_page7.html">7</a><a href="安南志略_page8.html">8</a><a href="安南志略_page9.html">9</a><a href="安南志略_page10.html">10</a><a href="安南志略_page11.html">11</a><span>...</span><a href="安南志略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
