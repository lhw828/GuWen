<!DOCTYPE html>
<html>
<head>
    <meta charset="UTF-8">
    <title>朝鲜史略 - 第 14 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朝鲜史略 - 第 14 页/共 27 页</h1>
    <div class="content">　　以宦者郑諴权知閤事祗候知御史台事李公升等不署告身王怒皆贬黜
　　史臣曰宦寺与于搢绅之列古无其制王以乳媪之故溺于私爱既授朝官又督告身何也由是阉人日盛若王光就白子端辈相继用事蔽塞聪明宰相台谏畏威胁势缄黙不言终致普贤之变
　　筑东离宫城
　　以故大臣第宅为宫又毁民家五十余区多作亭榭
　　遣金柔立往审羽陵岛
　　柔立回奏云岛中有大山下有村落基址七所有石佛铁钟石塔多生柴胡石橘然土多岩石民不可居寝其议
　　御史中丞吴中正死
　　中正起自胥吏严烈诡随要结贵近能为祸福时崔褒偁亦强狠疾不附已知中正依阿报恩讐故荐为是职未几死
　　十二年门下侍郎平章事致仕梁元俊卒
　　元俊出自胥吏甞与谏官论郑諴坚执不变时议重之性清俭纯直终始一节不事产业不通餽谢门巷萧然初守光州妻事姑不谨黜之妻子号哭乞哀终不许至使其妻独还人或讥其不仁
　　右仆射申淑弃官归田里
　　淑髙灵县人博学经书以清俭忠正著名
　　十七年
　　宋隆兴元年　金大定三年
　　左正言文克谦上疏言宦者白善渊专擅威福与宫人无比为丑行
　　无比得幸于王生三女九男
　　术人荣仪左道取媚于上常侍崔褒偁职掌权要势倾中外贪墨无厌请斩善渊无比黜荣仪罢褒偁以谢一国疏中又及宫禁帷薄之事王怒焚其疏贬克谦为晋州判官
　　初无比壻崔光钩为録事谏官不署告身王召谏议李知深尹麟瞻等督署之皆唯唯而退有人嘲之曰莫説为司谏无言是正言口吃为谏议悠悠何所论至是克谦作疏知深等又不连署克谦贬后视事自若又有人诵宋人并游英俊顔何厚之句议之
　　十八年冬十一月隂雾四塞行者失路太史奏五行志曰雾者众邪之气连日不觧其国昏乱又曰雾起十步外不见人是谓昼昏占曰破国王者出入起居不可无常今陛下处非其位任非其人明堂久旷而不居天灾可惧而不省移徙无常号令不时故有此异王竟不悟十九年幸观澜亭
　　初吏部侍郎韩靖别创佛宇于仁济院中内侍侍郎金敦中待制金敦时重创观澜寺内宦郑諴创奉灵寺并为王祝厘之所王屡幸靖等争相务侈观玩以悦之城东沙川龙渊寺南有石壁数仭峭立临川曰虎岩流水停滀树木蓊蔚命构亭其侧名延福竒花异木列植四隅与宰侍屡宴于此
　　二十一年杀大宁侯暻家僮罗彦有成黄益
　　王以燃灯如奉恩寺夜还至观风楼承宣金敦中马素不调闻钲鼓声益惊触一骑士矢房矢跃出落辇傍敦中不自首王惊愕以为流矢疾驰还宫于是逮捕络绎疑有成等所为鞫问深刻有成等诬服斩之及有成妻百官称贺
　　幸众美亭
　　亭在清寕斋南麓初是亭之役也有一卒贫甚不能自给役徒共分饭一匙食之一日其妻具食来饷且曰宜召所亲共之卒曰家贫何以备办将私于人而得之乎岂窃人所有乎妻曰貌丑谁与私性拙安能盗但剪髪买来耳因示其首卒呜咽不能食闻者悲之
　　王驰马至獭岭茶院从臣皆莫及王独倚院柱谓侍者曰郑袭明若在吾岂得至此
　　史臣曰毅宗轻佻无人君之度即阼二十余年荒滛怠忽不仁不义习与性成不可救药幸而天诱其衷追念袭明悔心萌而善端已露茍有一二忠正之臣因其牖而开导之不至于终迷不复矣
　　二十二年
　　宋乾道四年
　　耽罗贼良守等谋反安抚使赵冬曦讨平之
　　二十四年春正月朔御大观殿受贺王自制臣僚贺表史臣曰世之称人主华藻浮靡者必以陈后主隋炀帝为首然不过与臣下赋诗争能而已至于自撰表赞徳则虽二主亦未尝然为之毅宗之失于兹甚矣
　　以内侍黄文荘为国子博士直翰林院
　　王幸延福亭时羣臣皆占所见之物为嘉瑞蓬艾三茎生于庭以为瑞华文庄见水鸟指为鹤作诗赞之王称叹欲拜正言以年少改拜是职
　　庚寅八月王幸普贤院武臣郑仲夫李义方李髙等反大杀扈从文官宦寺等遣兵尽杀留都文官以王还宫王荒滛不恤政事承宣林宗植起居注韩頼怙宠傲物蔑视武士仲夫等愤激因王自兴王寺幸普贤院矫旨聚军杀宗植等金敦中在途闻乱佯醉堕马而逃頼匿御床下髙等胁出杀之承宣李世通等凡扈从文官及大小臣僚宦寺皆遇害唯承宣卢永醇以兵家子免仲夫等选骁勇人往杀留都宰臣崔褒偁许洪材金敦时李知深等五十余人敦中匿绀岳山仲夫挟宿怨搆之急其奴重赏来告之按捕杀之敦中临死叹曰流矢之变祸及无辜今日之及宜矣
　　迎王弟翼阳公皓即位
　　初崔汝谐梦太祖授笏于皓至是果騐
　　放王于巨济县太子于珍岛县杀太孙释文克谦为承宣
　　普贤之乱克谦闻乱逃匿追迹获之诸将素闻其名不杀囚之
　　文臣李公升等多頼以免武臣亦倚之多咨访故事毅宗性轻佻喜文藻好击毬多作池台亭榭与文臣许洪材金敦中敦时李复基韩頼辈比狎游幸沉滛诗酒日以继夜侍卫武士饥困痛切骨髓卒及于乱
　　明宗光孝王
　　讳皓字之旦毅宗母弟
　　元年
　　宋乾道七年　金大定十一年
　　李高与僧脩惠等谋反伏诛
　　髙有非望之志及元子冠将宴于丽正宫髙招致恶少斩马飨之将作乱金大用之子为髙驱使者闻其谋以告义方素恶髙逼已即以铁椎击杀之
　　遣工部郎中庾应圭如金借作前王使上表告以让位金主曰废兄篡位造饰虚辞欺防上国合行天罚应圭辨对不屈不食五日立庭待命金主嘉其忠诚乃授回诏厚慰而送之仍遣完顔靖询问前王传位事故王称前王已避位出居他所病笃不能就位拜命路又险逺非使者所宜徃以故不得见前王王乃具前王表以附靖行
　　平章事徐恭卒
　　恭有胆畧善骑射为宰相益谦逊深疾文吏骄傲礼遇武人故不及庚寅之祸
　　宫阙灾
　　郑仲夫等恐有变闭紫城门不纳救火人殿宇悉焚王出山呼亭痛哭庾应圭诣景灵殿出五室祖真又出中省国印
　　三年癸巳八月东北面兵马使金甫当起兵与韩彦国李敬直等讨郑仲夫李义方等谋复前王不克死之仲夫义方等复大杀文臣
　　史臣曰甫当起兵于东南慷慨发愤以讨乱逆救君父为己任其用心不可谓之不正矣其与敬直纯锡寅俊诸辈同奉前王以倡大义可谓名正言顺而事亦出于是者不幸而败至于杀身良可惜也
　　李义旼弑前王于庆州初金甫当起兵于东界与李敬直张纯锡栁寅俊裴允材韩彦国等合谋奉前王出居庆州仲夫等闻之遣李义旼等领兵趋庆州州人内应囚前王于馆义旼出之至坤元寺北渊拉脊骨裹以褥合两釜投渊中旋风卒起尘沙飞扬
　　寺僧有善泅者取釜弃尸尸出水涘有日乌鸢不食州户长弼仁等宻具棺奉瘗水濵初金使来相金敦中甚不差毅宗异之亦使人问曰寡人夀几何金使曰满朝老少之臣尽逝然后有临川之患及庚癸之乱老少文臣皆被害而王亦遇渊上之变其言果验
　　四年
　　宋淳熙元年
　　西京留守赵位宠起兵讨郑仲夫李义方檄召两界诸城岊岭以北皆应之平章事尹鳞瞻率三军至岊岭与战败绩西兵陷和州
　　即今永兴府
　　西北郡县皆陷后三年鳞瞻与将军杜景升徳秀等攻拔西城斩位宠
　　史臣曰位宠为君父讨贼可谓义举也但不于金甫当举义之时而逗遛失机其计误矣
　　中书侍郎平章事崔惟清卒
　　惟清昌原郡人平章事奭之子少孤嗜学经史子集靡不该通中第不求仕宦有荐举者即曰学未就固辞久之被荐直翰林院官至平章事庚癸之乱文臣皆被害而诸将素服徳望戒军士勿入其第期功之亲俱免尝撰李翰林集注及栁文事实镂板以传但好佛日诵经
　　李义方伏诛义方自纳女东宫益擅威福众心愤怨时尹鳞瞻治兵西郊僧徒亦从军义方偶出宣义门外郑筠【仲夫子】宻诱僧宗旵等伺隙斩之分捕俊仪兄弟及其党皆杀之奏黜义方女
　　俊仪尝骂义方汝有三大恶放君而弑之取其第宅姬妾一也胁奸太后女弟二也专擅国政三也义方大怒欲杀之文克谦止之曰以弟杀兄恶莫大焉义方不果
　　五年工部侍郎庾应圭卒
　　应圭平章事弼之子性頴悟美丰仪时人谓之玉人善属文再举不第入补内侍操行贞固持议端方断事若夙成然出倅南京政尚清介一介不取于人其妻因免乳得疾但菜羮而已有衙吏宻馈只雉妻曰良人平生未尝受人馈遗岂宜以我口腹累良人清徳耶吏慙而退南人颂之甞告奏于金金人髙其使节每于使介徃来必问安否卒年四十五
　　发前王防改葬陵曰禧庙号毅宗百官冠素服三日赵位宠起兵故也初将军朴存威甞使于云中道每夸纳釜之事至是云州人应位宠斩之
　　六年三月东海水变为血色
　　中书侍郎平章亊尹鳞瞻卒
　　鳞瞻彦颐之子性聪悟过人虽千百人一问姓名辄记不忘庚寅之后武臣用事鳞瞻每被掣肘脂韦自保而已及平西赏罚不中措置失宜致使西北降附之民屡叛物议少之
　　九年同知枢宻院事于学儒卒
　　学儒倜傥有气槩久宿卫忠谨无他季髙义方等作乱议主兵者皆曰在今舍于公复何人哉遂诣其家谋之学儒曰公之志大矣然吾父尝戒曰武官见屈于文官久矣能无愤乎去之易如拉朽然文官见害祸及吾辈亦不旋踵汝宜慎之父虽没言犹在耳死且不从及二李得志谋害之学儒惧求娶义方姊得免
　　叅知政事陈俊卒
　　俊性质直有勇力庚癸之乱文臣之家頼俊全活者甚多时人谓有隂徳后必昌其孙次华温皆登第有文名华善为诗词与李奎报齐名时号李正言陈翰林
　　郑仲夫宋有仁伏诛
　　将军庆大升甞愤仲夫跋扈谋欲讨之会其子筠潜圗尚公主王患之又其壻有仁斥文克谦韩文俊大失人心朝臣皆侧目大升乃与勇士许升决防杀筠于直所发禁军分捕仲夫及有仁父子悉斩之枭首于市朝士诣阙贺大升曰弑君者尚在焉贺为李义旼闻之大惧
　　十年内嬖明春死王失声号哭太后寛譬之曰此虽钟情然不可使闻于重房
　　郑仲夫等置重房于内常自防直国家大事无不决后亦仍之
　　王犹呜咽不能止
　　冡宰闵令谟性讷怯少亏操履判兵部李光挺顽贪无识奔竞贿赂无复亷耻郎舍奏旧制文吏散官补外者皆有年限今或一二年而超受或三十年而不调政滥人怨请依年限制韩文俊等力排其议
　　史臣曰庚癸以来政归武夫虽有一二文臣之执国政者复有贪鄙无节操不能奉公守正政以贿成则又安得镇武夫不逊之心乎如令谟之为冡宰光挺之主铨选不满公议而为郎舍论驳者盖以此也当时选举之法滥毁非独武臣之罪亦文臣执政之过也
　　罢管城富城二县
　　管城县令洪彦荒滛虐民吏民执彦幽之富城令亦与县尉不相能害及于民民杀尉有司奏罢之
　　十三年将军庆大升卒
　　大升清州人膂力絶人早有大志不事家产父珍贪鄙多夺人田及卒大升以其田案悉纳选军一无所取人服其清常愤武人不法慨然有复古之志文官倚以为重及诛郑宋人多趋附然非有学识勇略者辄拒之武臣畏惮不敢纵肆卒年三十
　　王听譛捕都房
　　大升去仲夫恐有害已者招死士百余养门下号曰都房
　　并流逺岛
　　金子格诬告都房恃势作乱王命捕流之
　　十四年召还李义旼初义旼畏庆大升归其乡庆州屡召不至及大升卒犹不至王惧其为乱遣中使敦谕乃至
　　史臣曰义旼躬行大事乱贼之魁而独漏天诛王宜明正典刑雪天地神人之愤顾为积威所怯屡下诏谕待遇之恩比旧愈隆曽未数年身都相手握重兵乱臣贼子将何所惩艾乎
　　以郑邦祐知御史台事郑允当为吏部贠外郎李居正为左正言
　　邦祐起自胥吏特授台谏不满人意允当年少无知其父世裕出为兵马使敛民财货连献内府故有是升居正无他材能王欲除正言林民庇与居正有旧因荐曰居正性和平且讷黙非耿介者也乃授之王凡用人唯与嬖臣宦竪议亲署官以上封其草直付政曺名曰下批
　　兵部尚书朴纯弼大营私第于东宫旁太子请上禁之王曰朴尚书必不听我言闻者莫不愤叹
　　十五年命文臣制潇湘八景诗仿其诗意摹写为圗王精于圗画与画工李光弼等绘画物像终日忘倦光弼父寕亦以画知名甞入宋徽宗以一竒画夸之寕曰臣笔也帝不信寕拆妆背果有其姓名
　　散员同正卢克清家贫将卖宅未售因事之外郡其妻受郎中徳秀白银十二斤卖之及克清还诣徳秀曰予甞买此只给九斤耳居数年无所加饰而赢得三斤岂理也请还之徳秀曰尔能守义而予独未耶遂不受克清曰予平生不为非义岂可贱买贵卖以黩于货子若不从即当悉还其直复吾家也徳秀不得已受之因谓曰予岂不逮克清者乎遂施银佛寺闻者叹息侍御史二人与宦官防广真寺为流头饮国俗以六月十五日沐髪于东流水祓除不祥因防饮号流头饮史臣曰商鞅因景监见赵良寒心赵谈骖乗爰丝变色是故有志之士羞托宦防况处台阁任风宪者而与宦防防饮乎
　　工部尚书咸有一卒
　　有一起于胥吏夙夜刻苦家贫衣敝履穿力排巫觋焚毁滛祀平生不事生业其妻请为子孙立产业曰予早孤无援清苦守节以立门户儿辈但当正直节俭以俟命耳何戚戚于贫窭乎
　　平章事李公升卒谥文贞
　　公升生而頴悟总角能属文操行髙洁然卜延福亭基遂兴大役人多怨之癸巳之乱匿佛寺頼门生文克谦得免性轻躁不能容人过见辄嫚骂
　　十六年秘书监雀陟卿卒
</div>
    <div class="pagination">
<a href="朝鲜史略_page13.html">上一页</a><span>...</span><a href="朝鲜史略_page9.html">9</a><a href="朝鲜史略_page10.html">10</a><a href="朝鲜史略_page11.html">11</a><a href="朝鲜史略_page12.html">12</a><a href="朝鲜史略_page13.html">13</a><span class="current-page">14</span><a href="朝鲜史略_page15.html">15</a><a href="朝鲜史略_page16.html">16</a><a href="朝鲜史略_page17.html">17</a><a href="朝鲜史略_page18.html">18</a><a href="朝鲜史略_page19.html">19</a><span>...</span><a href="朝鲜史略_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
