<!DOCTYPE html>
<html>
<head>
    <meta charset="UTF-8">
    <title>琉球国志略 - 第 13 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>琉球国志略 - 第 13 页/共 34 页</h1>
    <div class="content">　　——以上仪节。

　　「隋书」云：『望月盈亏以纪时节，候草荣枯以为年岁』。

　　臣按此皆未通中国之初，然尔。今历世凛奉正朔，贡使至京，必候赐「时宪书」赍回；而国中特设通事官，豫依「万年书」推算应用（书面云：『琉球国司宪书官，谨奉教令印造选日通书，权行国中，以俟天朝颁赐「宪书」。颁到日，通国皆用「宪书」，共得凛遵一王之正朔，是千亿万年尊王向化之义也』）。琉球虽穷岛荒陬，固长在光天化日之下矣。因并录其俗之节令，以备采风。

　　元旦至初六，拜贺——如中国。

　　徐葆光「录」：『正月十六日，男女俱拜墓。是月，女子皆击球、板舞为戏。板舞者，横巨板于木橙上，两头对立，一起一落，就势跃起四、五尺许，不倾跌■〈竒攵〉侧也』（徐葆光「鹊踏花翻词」：『一板横蹻，两头起落，双双瞥见飞仙驾；翩反如燕身轻，借势低昂，春风擫袖争高下；一边乍踏鹊翻枝，一边已打乌飞柘。那霸正月，彩虹齐跨，惊鸿不着秋千架；掀动六尺轻槎，纵然平地，归客犹惊詑。羡他纤趾会腾空，凌波可学应无价』）。

　　二月，国中同定吉日，祭麦神。十二月，各家俱浚井汲取新水洗额，云可免病。

　　三月三日，作艾糕相饷遗。同定吉日，又祭麦神；谓之大祭。

　　五月五日，竞渡（泊一、那霸一、久米一，共龙舟三），角黍蒲酒拜节，同中国。定吉日，祭稻神。此祭未行，稻虽登场，不敢入家。

　　六月，同选吉日，又祭稻神；亦谓之大祭。又同选吉日，作六月节；国中蒸糯米为饭相饷。

　　七月十五日，盆祭祀先。预于十三日夜，列火炬二于大门外，以迎祖神；十五日，盆祭毕，送之。臣至国适上旬，出经道旁民舍，小童各手一纸幡，对立招展；问之，为中元迎送祖神也。亦有延僧作盂兰盆醮祀者。

　　八月初十、十五两日，各家蒸糯米交赤小豆为饭相饷（「徐录」有『白露先后三日，守天孙』。今无其俗）

　　九月，放纸鸢。

　　十二月初八日，通国作糯米糕，椶叶包裹三、四层，和叶烝食相饷，名曰鬼饼；亦「驱傩」之意（「徐录」作庚子、庚午日）。二十四日，送灶。次年正月初五日，迎灶。正、三、五、九此四月，名为「吉月」；妇女相率至沿海雪崎洞中，拜水神祈福。每月朔、望，妇女取缺罂至炮台汲新潮水，归献灶神及献天后宫前石神。

　　——以上节令。

　　「隋书」：『男女皆以白纻绳缠发，从项后盘绕至额。男子冠装以珠贝，饰以赤毛，形制不同。妇人以罗纹白布为帽，其形方。织斗镂皮并杂色纻、杂毛为衣，缀毛垂螺为饰；下垂小贝，其声如佩。缀铛施钏，悬珠于颈；织藤为笠，饰以毛』。今俱无之。

　　张学礼「录」：『男女不剃胎发；男二十成立完姻之后，将顶发削去，惟留四余』。今则孩童至五、六岁，皆髡然如僧。即十三、四，便有薙发者。未薙前，则呼小名。名之类，约有四十余，随其所用；惟父子不得同，孙则同祖之名。既剃后，则改呼田名。如某地筑登之座至二十以上有职事者，谓之某地筑登之。惟久米人七岁后，称若秀才，给米二石。薙发后，先拜孔圣，次拜国王；王籍其名，谓之秀才，给米三石。康熙癸亥年，各裁一石。首里、泊、那霸子弟仕至库官，始有俸也。未剃顶时，髻上插长簪八、九寸许如妇人簪；冠，则易短簪，一梅花头、一耳挖形。「夏录」云：『首里人髻偏右，久米人髻居中』。今悉居中。「隋书」云：『男子剪去髭须』。「夏录」云：『今剪唇上髭令齐者，间有之』。「徐录」云：『惟三种人发尽剃如僧，一、医官；一、王府茶役，曰宗叟；一、司灌园人』。今医官亦不剃。簪制：王用龙头金簪，妃凤头金簪。官爵最贵者，起花金簪；次者，金头银柱；余皆用银，百姓则用铜。命妇士妻，视其夫。民间，则以玳瑁：皆倒插髻中，翘额上。土妓，若中国人遗以银簪，则弗禁。别无首饰，珠翠皆不用。凡花有香、有色者，俱不戴；惟木兰，则累累髻畔。不穿耳，年十五，即针刺手指背，以墨黥之；岁岁增加，至中年，黧然矣；或方、或圆，形状不伦。「南史」云：『作虫蛇之文』。「夏录」云：『作花卉文』。「张录」云：『作梅花文』：皆不实。衣服，男女宽博交衽，袖广二尺许，长不掩指。右襟末缺五、六寸，袖口不缉。夹衣，则两面可反复穿之。皆无钮、无带，总名曰衾；以织成棋纹细布为之，亦有素质染绘成文者。里衣短小，男女皆作竖领如中国。女衣项上一钮，胸右一带。外衣惟男子以带束之，别有大带长一丈四、五尺，宽六、七寸，围于腰。带锦细花最贵，锦大花次之，龙蟠红黄缎又次之，杂花色者不拘。胸前将前襟搊起凸然，烟包、纸袋、小刀、梳篦之属皆怀之。幼童及僧衣，两胁下皆不缝。帽则初以帕缠首，后易薄槛木片为骨，以帕蒙之。前七层或九层，后十一、二层；紫最贵、黄次之，红又次之，青绿斯下矣；中又以绢之花、素为别。国王见天使，仍明时衣冠：乌纱帽，双翅侧冲上向，盘金朱缨垂领下，更有皮弁。受封后诣馆谢及望舟宴时，皆着之；闻居常亦裹五色帽。而摄政者则花锦帽，远望如屋漏痕。又有片帽，以黑色绢为之漫顶，下檐作六棱；寒时皆戴之。雨笠，以麦茎及藤为之。皮笠，则黑漆其外而朱其里，系官役所戴。女人衣不设带，左右手曳襟以行；襟袖视男子较长。土妓多衣红衫，俗呼「红衣人」。汪录云：『良家妇行路上，手持尺布以自别』。「徐录」云：『妓襟用红绢为缘』。今俱无之。男妇皆无中衣，今间有之。妇裳至短，迭其下为两层，风不得开。髻垢，辄洗之；散发行走，不以为异也。抱儿惟一手，叉置腰间。履无贵贱，男女皆草靸，名曰「三板」。编草为底，上横平梁，中界寸绳；着时举足入梁，纳绳于拇指、二指之间。贵宦近亦着袜，或布、或革，及踝而止；别为一窦，栖将指。贵家女衣襟上，即本色或异色紬纱作鳞比五层状；亦有比甲背后下垂处，或作燕尾形。

　　「明一统志」：『地不产奇货，人无剽掠。商贾不通，时驾舟楫，缚竹为筏；急则群舁之，泗水而遁』。「夏录」云：『舟舶之制，与中国略同。如小艇，则刳木为之。陪臣入贡航海，必别以巨舟。缚竹为筏，未之见也』。「徐录」云：『前明洪、永中赐海舟后，每请自备工料，于福州改造。今本国亦能自造如式。各岛之船，大小皆尖底。太平山船加饰栏槛，小船皆刳独木为之；或不胜载，则并两为用』。

　　王肩舆，照中国式，或八人、或十六人。轿上亭盖帷幔，髹木为之。国相以下，轿高不逾三尺，席底趺坐，四围以席；远望如笼榼。贵族亦有用罗汉杉木雕镂金漆，锦边绘里，纱谷为蔽；皆用两人，以木杠贯其顶而抬之。

　　马高者绝少，善山行，上下沙砾中，不见颠蹶；终岁食青，不识栈豆。故虽村户下贫，亦多畜马。鞍制，略同中国；朱黑漆描金，前后加红帕四条以为饰。鞯，黑漆皮描金龙；简略者，只用红毡一条。勒索，用五色相间蕉布全幅，入手两盘，垂之尚及马胁。镫以木，或铜铁为之。式如曲杓形，一边着绳系鞍下；空其口，以便赤足穿踏。骑马皆不用鞭。官家女人骑马，拥领蔽面，多侧坐鞍上，两足共一镫；人控徐行。

　　——以上服饰。

　　屋宇不甚高，以近海多风；去地必二、三尺，以避地湿。每一间，瓦脊四出如亭子样。瓦皆■〈同瓦〉瓦，粘盖极厚；非此，不能御■〈风贝〉台也。门窗皆无户枢，上下限俱刻双沟道；设门扇——其中为方格，以纸糊之，左右推移，以为启闭。外限复设板门，重迭一处；闭时，递次至末扇。内有暗拴，自落限窍。屋用樫木，纹理细润坚重，千年不蠹；出奇界岛尤良。然价贵难购，故久米有从仕多年，尚处茅屋者。壁无粉墁，多用砑粉花笺及名书画表之。室内地板上，无贵贱悉铺脚踏。画轴皆短小，屋矮故也。中间多作神龛，以香炉置青石其中，白沙实之为玩；或云即祖神也。盖家不设神主，贵家始有祠堂，又多以「天地君亲师」五字供奉者。竹帘以全茎细竹为之，挂四周；内可见外，外不见内。然皆一行作屋，无重构复室也。居无砖墙，惟迭海崖砺石砌成；贵家有削磨极平者。屋上、门前，多安瓦狮；及立片石，刻「石敢当」者。「隋书」谓「门户必安兽头骨角」；殆以此欤！屋中开轩多旁向，或东、或西。庭院中设小山石，树乌木、榕、桧、樫木、福木及佛桑、紫薇、山丹、榴、槿、兰、竹之类；更地多茸草，极细软如茵。或置小石池，畜金鱼、螺、螓其中。石上植铁蕉，墙上密栽慎火草。庭隅必立石桩，置石盆贮水。桩前用■〈同瓦〉砌如小池，填以石笋。池前铺一石，或方、或圆，以备盥洗手足之用。盖国人晨起即盥涤其中，不用热水故也。村径皆极宽洁，多编细叶小竹或列植十里香作屏篱；时时剪剔，今整齐方平。久米最盛，为中山八景之一（徐葆光「粂村竹篱诗」：『村村编竹墙，筠绿满秋径；客伴迷东西，隔篱忽相应』。米廪，亦悬地四、五尺，远望如草亭；下施十六柱，柱间空处可通人行，上为板阁。村民有数家共一亭者。

　　女集，向在天使馆东天后宫前后徙马市街，今移在辻山沿海坡上。早晚两集，无男人，俱女为市。市物惟鱼、盐、米、菜及粗窳陶、木器；间有土织蕉、棉布，亦极薄恶，价复不贱。道中无肩担背负，凡柴薪、米、豆累百余斤者，女人悉以首衬草圈顶之；垂手曳袖，无偏堕者。闻首里市集亦女人为之。店肆，惟使馆前略有数间；近皆移空，以居从役。

　　——以上舍宇。  
　 
琉球国志略卷五

　　翰林院侍讲臣周煌恭辑

　　山川

　　山川

　　国中山属岛山海（潮候、风信、针路附）水泉桥梁

　　臣窃闻前代洪武时，尝躬祀琉球山川之神于南京，寻改附祀于福建，典綦隆已。兹秋奉命到国，辄访其境内之名山川，而蕃官以三山、五岳对。徐浏览其都邑，祗中国一大培塿耳，岳云乎哉？按「星槎胜览」谓球山抱合而生，有翠麓（一作丽）、大崎、斧头、重曼等名；今俱无有。而前明陈侃，胡靖暨本朝使臣张学礼等「图录」，又皆绘山南、山北离立海中，与中山隔别；不知山南、北固与中山联在一岛也。臣详考图经、细分原委，于山则先国中之显著者，次及属岛之有闻者；于海则风潮与封贡暨常所往来诸地之针路尤晰，而水利桥梁相因而见：虽不敢拟诸山经、水注，而以觇异域流峙之大较，则与侈谈蓬岛、诞说瑶池者业有间矣。志山川。

　　国中山

　　属岛山

　　海（潮候、风信、针路附）

　　水泉

　　桥梁

　　国中山

　　崎山：在王府继世门之东，为中山龙脉。上有望仙阁，下为云坛。坛侧建茶亭。去亭百步有石岩，镌梵书「雨上〈弓弓弓〉下」字一，大盈丈。下瞰大壑，云涛蜃彩、旷幻杳忽，不可名状。古松偃郁，怪石苍斒；有堂曰「东苑」，前使汪楫书额。苑外十数里，竹径纡回，密筱成墙；高不逾寻，平直如削：洵第一胜处也。东望林木丛茂，为佐敷；隔海港少西，见一山郁然青翠，即辨岳也（汪楫「崎山道中」诗：『竹屏十里若为栽，细叶繁枝费剪裁；记取崎山山下路，梦游时向此中来』）。

　　升簥山：在王府东北。有故宫人宅。

　　石虎山：在王城北赤平村下。有天庆院。

　　龟山：在王城北末吉村，亦称末吉山。重冈环绕。山半有亭，南望见海，山下有万寿寺。寺中有察度王旧影，后毁于火。

　　勒马岩：在王城西。下瞰龙潭，苍莹可爱。

　　万松岭：在首里立岸村，一名万岁岭。山北大道上下石碑略曰：『兹岭以「万岁」为名，盖取「嵩呼」之义，以作中山都会。尚真君上命于天，俾为斯记。大明弘治丁巳仲秋吉日，奉诏扶桑散人樗不材谨记』。

　　泊山：在首里西五里。有桥，跨海。前有泊津，西流入海。

　　天久山：在泊村西北沿海，与波上、雪崎相望。下有圣现寺。东行大石离立，或方、或圆，崖洞颇奇。

　　奥山：在那霸炮台西水中，潮至，则弥漫数十里；潮退，则沙平可涉。旧为蛇窟，僧心海始辟之，蛇相率渡水去。筑堤截潮，引泉种松，建龙渡寺（徐葆光诗：『水远平如镜，山围翠作堆；分明洞庭渚，不见雁飞来』。『客去山更寂，回首俄成昨；明月擢歌声，又向泉崎落』）。

　　鹤头山：在奥山东。万松森立。西望有泉，从岩底喷流，供诸村茗饮。每潮，至扳敷宇平等湖。渔舟夕照，为那霸近所第一胜处。

　　辻山（国人读为「失汁山」，一字两音。「汪录」作青芝山）：小石阜。沿海下，皆夷冢，亦多僧塔；女集在焉。下为旧演武场。

　　波上：在辻山东北，一名石笋崖。山下海中生石芝、石松，多白色；嵌空玲珑，仍具扶疏之态。山头石垣四周，有板阁三楹；旁为护国寺，右崖左小神舍。八月十八夜，多候潮于此；为中山八景之一（汪楫「波上诗」：『海之水瀜瀜，刻屈劳天风；万里赴峭壁，一激凌苍穹。回头发长噫，纷纷成白虹』。海之水泠泠，吞天一色青；触石石不受，砉若奔繁星。历落扫何处？浮光入杳冥』。徐葆光「笋崖夕照」诗：『日日晚来游，残霞水外浮；乡心随日下，不觉海东流』）。

　　雪崎山：在辻山东北，近海碛。有洞可供玩憩，国人多以正、三、五、九月男女群至拜祷。

　　龟山：在雪崎东北，崎海滩上，拳石嶙峋；非末吉之龟山也。

　　识名山：在真和志。有神应寺。东苑八景「识名积翠」，即指此。

</div>
    <div class="pagination">
<a href="琉球国志略_page12.html">上一页</a><span>...</span><a href="琉球国志略_page8.html">8</a><a href="琉球国志略_page9.html">9</a><a href="琉球国志略_page10.html">10</a><a href="琉球国志略_page11.html">11</a><a href="琉球国志略_page12.html">12</a><span class="current-page">13</span><a href="琉球国志略_page14.html">14</a><a href="琉球国志略_page15.html">15</a><a href="琉球国志略_page16.html">16</a><a href="琉球国志略_page17.html">17</a><a href="琉球国志略_page18.html">18</a><span>...</span><a href="琉球国志略_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
