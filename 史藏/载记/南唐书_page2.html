<!DOCTYPE html>
<html>
<head>
    <meta charset="UTF-8">
    <title>南唐书 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南唐书 - 第 2 页/共 3 页</h1>
    <div class="content">卷六
　　周柴何王张马游刁列传
　　 
　　 周本，舒州宿松人，汉南郡太守瑜之后，瑜葬宿松，即墓为祠，子孙居其旁者，犹数十家，本少孤，羁贫，有勇力，尝独格虎杀之，吴武王起隶帐下，勇冠三军，每奋跃先登，攻坚摧锋，蒙犯矢石，身无完肤。战罢，辄自烧铁烙其创，食饮言笑自如，雷迁至淮南马步使，武王取江西，抚州刺史危全讽，率诸州兵十万。来争其地，屯象牙潭，楚人围高，安以援全讽,江西守将刘威警书至,武王谋可将者,列官严可求荐本,时本从军区苏州,不能下耻之,称疾卧家,可求自往强起本,本曰:吴门之役,非贼果强，徒以我将帅权轻,下皆专命,故无功,今必见起,勿用偏裨乃可,许之,得精卒七千,晨夜兼行,武王初命之解高安围,本曰：楚人非欲下告安,第为全讽声援尔,今先败全讽,楚人必弃高安走，何足击哉,乃驰至象牙潭急击之,大破其军,擒全讽,楚人亦遁.吉州刺史彭玕，信州刺史危仔昌，皆弃城去，江西之地始定本之初至也，即挥兵进刘威欲留宴犒，不许，或曰：“敌兵盛，宜审观形势，何遽如此？”本曰：“贼众加我十倍，使我兵知之，战，先夺气矣，急乘其锋用之，乃可有功。”已而果如所料，武王奇其能，遂用为信州刺史，吴越将陈璋，据衢州归款，越人围之，武王遣本迎璋，越人解围出璋,而列并不动,本遂以璋还,裨将吕师造曰:越有轻我心,必怠,请击之,本不可,越人蹑我军至中道宿,夜半,本阳惊,弃辎重走,而设伏于旁,越人果急追,伏发，前后夹击,尽歼其众.唐庄宗入洛,吴遣司弄卿卢蘋往聘,还言,庄宗知本名,由是召为雄武统军,俄出镇寿州,改庐州,加安西大将军,太尉中书令,西平王,本不知书,然能尊礼儒士,遇僚属以礼,士民爱之,性朴拙,无他才,惟军旅之事,若生知者,烈祖将受吴禅,徐玠周宗等,以本及李德诚名位隆重,讽之使率群臣劝进,本已昏老,其子祚惧家祸,代署表上之,本初不知,犹谓所亲曰:我受吴室厚恩,老矣,复能推戴异姓乎?吴室临川王(氵蒙),废居历阳,闻将传禅,乃杀监守者,与亲信两个,走诣本,本即欲出见之,祚固执不可,本怒曰:我家郎君,奈何不使我一见,祚拒闭中门，令外人执(氵蒙)告之, (氵蒙)遂诛死,本愧恨,属疾数月卒,初七十七,本晚好饮酒,乐施予,或曰:公春秋已高,宜少储积,为子孙计,本曰:吾系芒属事吴武王,位至将相,何人所遗乎,既卒,太常言凖令废朝三日,烈祖以本旧将,命有司讲求优典,礼官言,前朝尝为汾阳王郭子仪废朝五日,诏用之,谥恭烈,葬给卤簿,子邺.
　　 邺,本长子也,少骁勇,每从其父征讨,本为信州刺史,略地至建州道经险?,被围垂困,邺跃马救之,手杀救十人,翼本而出,建人骇惧溃去,事烈祖,典亲军,出为滁州刺史,暴猛很戾,常蓄飞扬之志,烈祖以本故优容之,闻历阳公杨(氵蒙)被执,叹愤逾月,国人亦以此称好义.本卒,后仕至庐州节度使, 昇元六年卒。
　　 柴克宏,父再用,事吴有功,至德胜军节度使,克宏以父仕为郎将,尝为宣州巡检使,初至,城堑皆堙圮不洽,吏云:自田显王茂章李遇相继叛,无敢为守备者,克宏嘻笑曰:岂有是哉,大加营缮,后吴越兵至,赖以得全,积迁泗州刺史,罢归为龙武军都虞侯,好施予,不事产业,故家常穷空，然性豪举,博弈纵酒自若也.时元宗自谓唐后规取中原,复旧业,群臣多为大言,以迎合主意,克弘独未尝一语及军旅,人亦不以为知兵.以故不迁,久之,出为抚州刺史,时淮南交兵,吴越伺间来寇,克宏乃请效死行阵,元宗嘉之,授右卫将军，遣舆右卫将军,袁州刺史陆孟俊,同救常州,精兵悉在江北,克宏所将,财羸卒数千,枢密副使李征古,给戈甲皆朽钝,克宏言于征古曰:卒已非素练,得器械坚利犹可用，奈何所给乃此等,征古谩骂之,见者皆忿,克宏知征古狂生,不足与较是非,怡然不少动,至润州,征古终不快,白召克宏归,以神武卫统军朱匡业代之,燕王弘冀独以为克弘可任,卒遣行,克宏帅师至常州,征古犹遣使趣其归,克宏曰:吾计日破寇,尔何为者,必钱氏所遣奸人也，命斩之,使者曰:受李枢密命来.克宏曰:李枢密来,吾亦斩之,遂斩使者以徇,然后勒兵进,大破吴越兵于常州,斩万级,获其将数十人,自保大来边事大起,克敌之功,莫先克宏者,拜奉化军节度使.复上疏请援寿春。行至泰兴,发疡,数日卒,国人莫不痛惜,谥威烈,或云,初,克宏母自表其子可为将,征古抑之,母又言克宏有父风,苟不胜任,分甘?戮,元宗始用焉,及征古诛死,诏暴其罪,亦以折辱克宏焉言云。
　　 何敬洙，广陵人，幼遇乱，吴将楚州刺史李简得之，给事左右。简酷暴，仆使有小过，率置之死，不少贷，敬洙与其伍戏小庭下，有持简所实砚过焉,顾曰:孰敢毁此者,敬洙时被酒,奋曰:死生有命,何不敢之有,夺砚掷石阶上碎之,翼旦,简视事退,闻砚毁,诘主者,具以实对,即命擒至,皆谓必死矣,简妻素奇敬洙,匿之堂奥,旬日,简谓已逃去,亦置不问，会有鸟逐简而噪,避之,亦随至,大怒曰:恨何敬洙不在此.敬洙善射,命中无所遗,故思之,语未毕,敬洙挟朱弹铁丸拜于前,拜起,一发毙之.简大喜不复诘砚事,有善相者,简使相诸子,曰:虽皆善,然未及公者,独指敬洙曰:此人殆过公,简由是益爱之,及长,用为军校,简卒,事烈祖为裨将,进天威军都虞侯,,建州之役,为行营招讨,长步军都指挥使,会查文徽进讨,敬洙坚谓闽地僻陋,不足劳大兵,文徽开譬之,不得已而行,及乎建州.敬洙功最诸将,然以功推王建封,无吝色,拜楚州团练使,敬洙自以初事李简于是州,尤自感励,常微服游里巷,察民疾苦,有科调辄先为经书,民不知劳,坐听事与实佐谭议,民有诉事者,立引入,亲自剖折曲直,皆厌服而出,保大八年,楚朗州节度使马希萼来附,且乞师,元宗命敬洙援之,迁武昌节度使,周人侵淮南,命武安军节度使王进逵,领所部州师,入江南境,进逵奉诏行,且遣部将潘叔保,敬洙格诏出城,除地为战场,曰:敌至吾与丘民俱死于此,丈夫岂能惴惴闭门自守邪?会叔嗣自长山回戈袭朗州,进逵狼狈而去,人重其决,加镇国将军中书令。后主嗣位，以病足乞解官，授右卫上将军芮国公，致仕，给全俸，第门列戟,乾德二年,二月卒,年七十七。废朝三日，命枢密使中书侍郎朱鞏持节，册赠鄂州大都督左卫上将军，谥威烈。
　　 王会,庐州庐江人,本名安,少事吴武王,王尝临战,升高冢望敌,安捧唾壶侍侧,左右皆注目前视,忽有卒持矟径趋王,莫能御者,会置壶于地,引弓射之,一发而殪,徐纳弓?中.复捧壶立,色不变,王喜,抚其背曰:汝器度如此,他日必富贵,积功至袁州刺史,烈祖代吴,用为百胜军节度使,虔州与岭南地接,南汉使者往来.节度使当燕劳问遗,而会故名,犯汉王祖讳,乃赐今名, 昇元五年卒,年七十三.
　　 张延翰,字德华,宋州睢阳人，故唐之末,任为陕州司马,从父慎思,擢徐州留后，延翰往省之,告以北方将乱,欲避地江淮,以全家祀,慎思是其言,慨然遣之,入吴为监城令,有治续,烈祖以平章事领江州,封浔阳侯,表延翰为江州观察巡官通判军府事.烈祖代吴,入为侍御史,判台事,张宜为左卫使,恃功骄暴,延翰廷劾之,强豪屏迹,进礼部侍郎.自以起疏远,遭时被知,得尽已才,感槩自盡。时未贡举士,有献书论事者,第其优劣选用，烈祖悉以委延翰,号为精覈称职,兼选事,务进孤贫,吏不敢为奸利,.元宗辅政,谓人曰:张君议论公正,处事悉有条理,吾得倾心听之,由是六司综领殆遍,时望归重,拜中书侍郎同平章事.时年才五十余,人犹以为柄用晚,属疾益侵,不复能治事,烈祖以为国器,方一意任之,不许其去,遣使劳问,赐良药,旁午于道卒,年五十七,赠太傅.
　　 马仁裕,徐州人，唐北平王燧裔孙，世为武宁军校,仁裕母方娠,梦传呼北平王来归,及生,紫气充庭,数岁,学兵法,通解若素习,遇乱南奔,事烈祖为昇州牙吏,烈祖领润州,仁裕监蒜山渡,首闻朱瑾之乱.驰入白之烈祖,即日渡江定乱,以功迁左领军将军，历楚州刺史,右金吾卫大将军,烈祖代吴,拜润州节度使,徙庐州,为政宽简廉乎,甚得民心, 昇元六年.卒于镇,初烈祖左右小臣亲信者,惟周宗及仁裕两人,仁遇略等,宗力赞禅代事,遂辅政,其后富盛冠一时,仁裕资长者,独退然安于外镇,晚益贫窭.不悔也,卒,年六十三,谥曰匡。
　　 游简言,字敏中，建安人，父恭,吴驾部员外郎,知制诰,简言少孤力学,起家秘书省正字,烈祖镇金陵,以为户曹参军,典元帅府书檄,迁观察推官,烈祖代吴为中书舍人，元宗嗣位,迁翰林学士,礼部侍郎,贞介,独不附权要,元宗颇重其为人,命判中书省,兼吏兵部选事,裁抑侥倖，憎疾者众,选人邵唐试判不中，上书言简言父恭，尝为鄂州林洪掌书记，洪奖成朱温篡弑，恭预期谋，简言逆臣子，当斩，请正国法。元宗怒唐挟私忿谤议，决杖流饶州，及淮南交兵，吴越亦伺●攻常州，执团练使赵仁泽，归于钱塘。仁泽见吴越王，责以败盟，吴越王怒，抉其口至耳，方议遣使诘责吴越，群臣畏慑，莫敢往。元宗以命简言，简言不辞，见其子愻为千牛备身，将发，拜中书侍郎，未出境，召还，及迁都豫章，立吴王为太子，留西都监国。以简言为辅，简言力辞，言久备近臣，不忍去帷幄，元宗嘉其一心事主，无徼后福意，即从其请，更用严续，而后主亦由是贤之，拜吏部尚书，知省事。简言亲治簿书，督责严峻,人或以事请托,必固违咈。虽直亦不得伸,议者议其过，拜左仆射兼门下侍郎同平章事,疾已笃.不及视事,卒年五十七。
　　 刁彦能，字德明，上蔡人。父礼，遇乱徙家宣州，彦能少孤，事母笃孝，家贫无以养，乃是节度使王茂章。茂章叛吴归吴越，彦能以帐下当从，乃使家人扶其母俟于道左，彦能泣告茂章曰：“彦能有老母在此，不能舍而从公，敢请死。”茂章哀其意，许之，乃弛还宣州，而城中已乱，彦能登城，以剑招之曰：“我从王府来，大军已近，尔辈无亡动。”众信之，稍定。义祖闻而嘉之，以为军校，事其子知训于广陵。知训狂恣，彦能每切谏，不听，然亦不加罪。牙将马谦，以众拥吴主登宫门，将杀知训，彦能从朱瑾入，手斩谦以献。赏赍甚厚，然彦能警敏，观知训必败，而人望在烈祖，心常附焉。知训忌烈祖，数欲害之，赏与烈祖饮酒，而伏剑士室中，彦能行酒，以爪语烈祖，烈祖悟，亟起去。又尝从知训宴烈祖于山光寺，复欲加害，弟知谏摘语烈祖，烈祖亦驰去，知训取佩刀授彦能，使追杀之，及于途，举刀示先主，乃还。以不及告，及知训死，义祖见彦能谏书叹异,复使事知谏于润州,烈祖代吴,入为环卫,迁至天威军都虞侯左卫使,金陵数大水，秦淮溢,东关尤被害,彦能请筑堤为斗门,疏导之,水患稍息.元宗嗣立,出为饶州节度使,徙信州,又徙建州留后,抚州节度使,彦能好读书,在镇为人文吏,颇有治称,好作诗,尝与李建勋相答赠,建勋因燕见及之,元宗笑曰：“殊不知彦能乃西班学士也。”性矜庄，燕居容服不少惰，时贵宴饮，或蓬首裸袒，彦能在坐，则皆肃然，保大末年卒,年六十八。子衍，事后主为秘书郎,集贤校理,以文翰见知,擢直清辉殿,阅中外章奏，国亡入朝，仕至兵部尚书郎中秘阁崇文院检讨，淳淡夷粹，恬于仕进，暇日，鼓琴围●，不交人事，●孙约，亦名士，久在三馆。晚筑室润州，号藏春坞，王安石苏轼皆尊爱之。

卷七 徐高钟常史沈三陈江毛列传第四 
　　
　　李俊风整理校对 
　　
　　 徐玠，字蕴圭，彭城人。事帅崔洪为军吏，洪避朱全忠南奔，遣玠先见吴武王，因得事吴，累居右职，师出江西为粮料使，江西平，授吉州刺史, 玠初为小校，以干敏称，及给郡，贪猥不给，烈祖辅政罢之，而义祖悦其善事人，引以为副使，遂见亲狎, 玠挟宿怨，且希义祖意，每与严可求言烈祖疏财结士，不宜久执国权，请以嫡子知询代之，事垂行而义祖殂。知询继立，玠本诡谲多智，善揣摩，非能为徐氏计也，至是察知询必败，反持其长短，自结于烈祖，烈祖亦遂爱之，尽忘前事，镇金陵，以为行军司马，与周宗，李建勋、孙忌等，参吴秘计，遂以佐命拜右丞相，出为宜州节度使，徙洪州，兼中书令，复召为司徒右丞相，然徒崇以名位，不复预政，老而益贪鄙，所至人患苦之，好神仙之说，尝以下价市丹砂恶者治丹，人以为笑，保大元年五月卒，年七十六，赠高平郡王。 
　　 高审思，失其家世乡里，少以骁勇事吴武王，从刘信平虔州有功，为人重厚沉没，烈祖爱之，用为神武统军，出镇寿州，兼侍中，在镇治守备，常如有警，或曰：以公威略，守坚城，何大惧邪，审思曰：事变无常，不可不过为之卑，及保大末，周人来侵，诸郡往往一鼓而下，惟寿州能坚守，以世宗英武，将士皆精练，然逾年极兵力，不可取，虽刘仁赡善守，亦审思之遗续也。卒于镇，年七十五，废朝三日，赠太师，谥曰忠，初术者悉言审思位不至刺史，尝受命刺常州，固辞不敢行，而其后位兼将相，终始富贵，术之不足信有如此。 
　　 钟谟，字仲益，会稽人，徙建安，李德明，失其家世乡里，保大中，俱为尚书郎，敏于占对，元宗爱之，而天资皆浮躁，沾沾自●。反覆险●。朝士侧目，号为钟李，时魏岑已斥复用，奸谀弥甚，谟德明虽与岑若不同，至为恶则合若符券。户部员外郎范仲敏，擿使军帅王建封，上书历诋之，请选用正人，元宗大怒，谓建封武人握兵，不当辄议国政，流建封池州，未至，杀之，冲敏弃市，谟德明自谓君宠可估，愈纵肆，旁若无人，德明尝奏事别殿，取元宗所御笔记事，元宗不能堪，曰：“卿他日可持笔来。”德明亦自若，谟迁翰林学士户部侍郎，文理院学士，元宗雅称两人有词辩，欲令说周罢兵，遣如寿州城下，贡御服及犒牛酒，世宗知其欲以口舌游说，大陈兵卫戈戟以见之，谓曰：江南自谓唐室苗裔，衣冠乐礼，异于它国，与朕隔一水，未尝遣使修好，惟航海通北虏，此何礼也？今又比朕六国愚主，谓可说使罢兵，何其不知朕也，归语若主，必臣事我，则兵可罢，不然，径往金陵，借府库犒军。若君臣得无悔乎，两人股栗，不敢出言，惟曰：寡君震畏天威，愿献寿濠泗楚光海六州，及岁输方物，世宗以淮南诸州继陷，欲尽取江北地，不许，德明见周师急攻寿州，度旦暮且下。乃曰：寡君未能知大国兵力乃尔，愿宽臣数日之诛，归国取表，尽献江北郡线，世宗遣德明归，以书论江南君臣，语多诮譞陵肆，国人已不堪，而德明方盛称世宗威德，请必割地，元宗恶其言，宋齐丘力诋割地为亡益，陈觉言德明卖国以悦敌，不可赦，德明佻薄，语多过实，知割地之说不行，攘袂大言，谓周师必克，元宗益怒，遂斩德明于都市，不复议割地。谟因留不得归，及孙忌之死也，谟亦在召中，得不死，贬为耀州司马，及元宗割地称臣，如谟德明初议，世宗乃召谟至京师，授卫尉卿，赐黄金五百两。遣翰指于元宗，往复数四，谟既矜肆，以为世宗听其言，江左可籍以无恐，元宗亦方赖其力，心虽憾之，体貌皆厚，以为礼部侍郎，判尚书省，而三省之事，靡不预之，势焰赫然，宋齐丘，陈觉，李征古之死，皆出其计，又白请雪德明之罪，赠光禄卿，谥曰忠，太子弘冀参总庶政，谟荐其客阎式为司议郎，百司关启必由之，俄而世宗崩。谟自揆无所恃，颇若有失，元宗遇之亦●薄，初李德明被诛，唐镐预其事，至是镐惧修怨，不自安，会镐以纳贿闻，谟面诘其状，镐愈惧，信州刺史张峦。入为天威军都虞侯，谟素于之善，每屏人共语，或至中夜又尝请使峦帅帐下兵巡都城，镐廉得之，因密言谟往来两国，挟周人以胁制朝廷，今与典兵者交结，又请令巡徼辇下，其包藏殆不测，谟微闻之，念无以为奇货，会弘冀卒，后主以母弟当立，而谟与元宗爱子从善同使周，相与亲厚，乃言后主器轻志放，无人君之度，因盛称从善才，不知元宗建储之意已决，更以此忤旨，乃暴其交结张峦等罪，贬国子司业，又贬著作佐郎，安置饶州，遣中使令侍卫军十人，即日督促乘驿而去，谟时方病风眩，在途赋诗十章，语皆凄沧，峦出为宣州副使，建隆元年正月，元宗闻太祖受周禅，乃遣使如饶州，赐谟死，问曰：卿昔与孙忌使周，忌死而卿独生还何也，谟顿首伏罪，遂谥杀之，峦亦坐诛，谟有女，感家祸，不嫁，为道士，名守一，博通孔老书，尤善讲说，端拱中，京师建洞真宫，召守一为道职云。 
　　 常梦锡，字孟图。扶风人，或曰京兆万年人也，岐王李茂贞不贵文士，故其俗以狗马驰射博弈为豪，梦锡少独好学，善属文，累为秦陇诸州从事，茂贞死，子从俨袭父位，承制补宝鸡令，后唐长兴初，从俨入朝，以梦锡从及镇汴，为左右所谮，遂来奔，烈祖辅吴，召置门下，荐为大理司直，及受禅，擢殿中侍御史，礼部员外郎，益见奖遇，遂直中书省，参掌诏命，进给事中，时以枢密院隶东省，故机事多委焉，梦锡重厚方雅，多识故事，数言朝廷因杨氏霸国之旧，尚法律，任俗吏，人主亲决细事，烦碎失大体，宜修复旧典，以示后代，烈祖纳其言，颇议简易之法，元宗在东宫有过失，梦锡尽言规正，无所挠，始虽不悦，终以谏直多之，及即位，首召见慰勉，欲用为翰林学士以自近，宋齐丘党，恶其不附已。坐封驳制书，贬池州判官，及齐丘出镇，召为户部郎中，迁谏议大夫，卒以为翰林学士，复置宣政院于内庭，以梦锡专掌密命，而魏岑已为枢密副使，善迎合，外结冯延巳等相为表裹，梦锡终日论诤，不能胜，罢宣政院，犹为学士如故，乃称疾纵酒，希复朝，会钟谟李德明分掌兵吏诸曹，以梦锡人望言于元宗，求为长史，拜户部尚书知省事，梦锡耻为小人所推荐，固辞不得请，惟署牍尾，无所可否，延巳卒文致其●门罪，贬饶州团练副使，梦锡时以醉得疾，元宗怜之，留处东都留守，周宗力劝梦锡止酒治疾，从之，乃少瘳，召为卫尉卿，改吏部侍郎，复为学士，交泰元年，方与客坐谈，忽奄然卒，年六十一，卒后财逾月，齐丘党与败，元宗叹曰：梦锡平生欲去齐丘，恨不使见之，赠右仆射。谥曰康，梦锡文章典雅，有承平之风，歌诗亦清丽，然绝不喜传于人，刚褊少恕，每以直言忤物，尝与元宗苦论齐丘辈，元宗辩博，曲为解释，梦锡词穷，乃顿首曰：大奸似忠，陛下若终不觉悟，家国将为墟矣，元宗不答，而心善之，及割地降号之后，公卿会集，有言及周以为大朝者，梦锡大笑曰：汝辈尝言致君尧舜，何古今日自为小朝邪，众皆默然散去，每公卿会集，辄喑呜大咤，惊其坐人，以故不为时所亲附，然既没，皆以正人许之，虽其仇雠，不敢訾也。 
　　 史虚白，字畏名，世家齐鲁，虚白隐居嵩，少者书，中原丧乱，与北海韩熙载来归，时烈祖辅吴，方任用宋齐丘，虚白诵言曰：吾可代彼，齐丘不平，欲穷其技能，召与宴饮，设倡乐亦綦博戏，酒数行，使制书檄诗赋碑颂，虚白方半醉，命数人执纸，口占，笔不停缀，俄而众篇悉就，词采磊落，坐客惊服，虚白数为烈祖言，中原方横流，独江淮阜。兵食俱足，当长驱以定大业，毋失事机，为他日悔，烈祖不能从，虚白乃谢病去，南游至九江落星湾，因家焉，常乘双犊版辕，挂酒壶车上，山童总角，负一琴一酒瓢以从，往来庐山，绝意世事，保大初，熙载为史馆修撰，荐虚白可用，元宗召见，访以国事，对曰：草野之人，渔钓而已，安知国家大计，赐宴便殿，醉溺于殿陛，元宗曰：真隐者也，赐田五倾，放还山，及元宗南迁豫章，次蠡泽，虚白鹤裘藜杖，迎谒道旁，元宗驻跸劳问曰：处士居山，亦尝有所赋乎，曰：近得鸡居诗一联，使诵之，曰：风雨揭却屋，浑家醉不知，元宗变色，厚赐粟帛，上樽酒。徐铉高越谓之曰：先生高不可屈。肯使二子仕乎。虚白曰：野人有子，贤则立功业，以道事明主，愚则负薪捕麋，以养其母，仆未尝介意也，不敢以累公，铉越媿叹，年六十八，将终，谓其子曰：宫赐吾美酒，饮之略尽，尚留一榼。吾死，置藜杖及此酒于棺中。四时勿用祭享，无益死者，吾亦不歆，子皆从之，孙温，天圣中仕为虞部员外郎，献虚白文集，仁宗皇帝爱之，号虚白冲靖先生。 
　　 沈彬，洪州高安人，唐末，浪迹湖湘，隐云阳山，好神仙，喜赋诗，句法清美，烈祖辅吴，表授秘书郎，与元宗游，俄恳求还山，以吏部郎中致仕，元宗迁南都，彬年八十余，来见，曰：臣久处山林，不预世事，臣妻曰：君主人郎君，今为天子，何不一往，臣遂忘衰老而来，元宗命毋拜，厚赐粟帛，以其子为秘书正字，彬先岁尝策杖郊原，手植一树识之，语其子曰：吾当藏骨于此，及卒，伐树掘地，至丈余，得一石椁，制作精丽，光洁可鉴。盖上有纂云，开成二年寿椁，举棺就之，广袤中度，次子延瑞，有道术，嗜酒却粒，寒暑一单褐，数十年不易，跣行，日数百里，林楼路宿，多在玉笥浮云二山，老而不衰，后不知所终。 
　　 陈况，闽人，性夷澹，隐于庐山四十年，衣食乏绝，不以动心，苦思于诗，得句未成章，已播远近，元宗闻其名，召见，时方祁塞，元宗见其衣单薄，降手札曰：欲以绫绮衣赐卿，卿必不受，今赐朕自服紬缣衣三十事，俄授江州士曹掾，固辞归，卒于山中，年七十余。 
　　陈曙，蜀人，尝举进士，唐末，避地淮南，多遁于蕲州山中，乡人有会集，或祭神，曙不待召而至，醉饱，乃辞去，由是人多设虚坐，陈酒肴以俟之，同日或至书家，舍中惟一榻。速书数卷，与蛇虎亲居，不设牖户，雨雪满至，亦自若，人有乘其出往窥之者，曙必自外来，凡数十年，颜发不少异，元宗命中书舍人高越召之，不肯起，后徙居鄂渚，及洪之西山，不知所终。 
　　 陈陶，岭南人，少学长安，升元中南奔，将求见烈祖，自度不合，乃隐洪州西山，叹曰：世岂无麟凤，国家自遗之耳，保大末，有星孛于参芒，指东南，陶语人曰：国其几亡乎？果失淮南，元宗南迁豫章，至落星湾，将访以天象，恐陶不肯尽言，以其素嗜鮓。乃使人伪言卖鮓。至门，陶果出，咯鮓。喜甚，卖鮓者曰：官舟至落星矣，处士知之乎？陶笑曰：星落不还，元宗闻之不怿，遂不复间，是岁果晏驾。西山产灵药，陶与妻日斸二饵之，不知所终，开宝中，南昌市有一老翁，丫结被褐，与老妪卖药，得钱则沽酒市鮓。相对饮啗。既醉，歌舞道上，其歌曰：蓝采和，处世纷纷事更多，何如卖药沽美酒，归去青崖拍手歌，或疑为陶夫妇云。 
　　 江梦孙，字修，浔阳人，烈祖辅吴，表为秘书郎，梦孙数自言，迂儒无裨益，平生读书，欲小试于治民，求为总令，方是时，士之客于烈祖者。率以功名富贵自许，而梦孙言独如此，烈祖以为不情，不之许也，求不已，而补天长令，烈祖先持告身示之曰：今日受此，明日趋走庭下矣，此素志矣，庸何伤，乃授之，至天长，吏白县署正寝有淫厉，不可居，梦孙不从，是夕，果有怪并出，梦孙起焚香曰：梦孙受命为令，常治事于此，鬼神有祠庙丘垄，胡不各归其所，吾行不欺暗室，奚畏君等，语讫，皆敛迹，梦孙治线宽简，吏民安之，逾年，弃官去，县人号泣，送之数十里，还家，事继母尽孝，早暮洁衣冠，视膳羞，母食彻，为诸生讲礼，凡至疑义，辄敛衽曰：此科先儒犹多异同，梦孙安敢轻言，诸君自择所长可也。保大中卒，年八十五，赠国子司业。 
　　 毛炳，洪州丰城人，隐居庐山，时为诸生江，得钱即沽酒，尝醉卧道旁，有里正掖起之，炳瞋目呵之曰：醉者自醉，醒者自醒，亟去，毋扰予睡，后徙居南台山，书年，忽书齐壁曰：先生不住此，千载惟空山，因大醉，一夕卒，与炳同时，又有酒秃者焉，酒秃姓高氏，骈族子，弃家祝发，博极群书，善讲说，而脱略跌宕，无日不醉，后主召讲华严，梵行一品。赉金帛甚厚，玄寂，即日尽送酒家，日夜剧饮，醉则从小儿数十，浩歌道中，歌曰：酒秃酒秃，何荣何辱，但见衣冠成古丘，不见江河变陵谷，一日，醉死石子冈。 

卷八 三徐三王二朱胡申屠乔睦列传第五 
　　
　　李俊风整理校对 
　　
　　 义祖生六子，知训、知询、知诲、知谏、知证、知谔。及烈祖开国，惟知证、知谔在，余者皆前卒。 
　　 徐知证，义祖第五子也，事吴，历州刺史，至节度使，烈祖初尊义祖为太祖，复姓，改义祖封，拜徐氏于李氏同，知证王江，改王魏，元宗嗣位，尤见尊礼，内宴用家人礼，起舞拜跪为寿，知证亦以叔父自处，无所让，卒年四十二。 
　　 徐知谔，义祖第六子，在吴亦为节镇，代知询为金陵尹。烈祖初，封饶王，进王梁，镇润州，兼中书令，好奇宝怪物，所蓄不可计，有蜀估持凤首至，自言得之徼外蛮夷，状如雄鸡，广五寸，冠上正平，可用为枕，朱冠金喙，文彩焕烂如生，人咸异之，一日游蒜山。除地为场，连虎皮为大幄，号虎帐，与宾僚会饮其中，忽暴风至，烈帐，尽碎如飞蝶，知谔惧而归，属疾数日卒，平生常语客曰：人生七十为大限，吾生长王家，穷极欢乐，一日可敌世人二日，年三十五，其死乎，至是如其言，废朝七日，烈祖悲悼，复诏不视朝者七日，敛以衮冕及上方秘器，谥曰怀，十子皆贵显国中，所著文赋歌诗十卷，号阁中集。 
　　 徐游，知诲子也，初名景游，避元宗名，去景字，知诲于元宗有旧恩，故元宗待游及兄汝南郡公辽尤亲厚，出入宫省，备顾问，预筹画，专典宫室营缮及浮屠事，当时言？政者以两人为首，后主嗣位，好为文章，游复以能著文见昵。封文安郡公，燕饮则流连酣咏，更相倡和，虽后妃在席，不避也，昭惠后好音，时出新声，或得唐盛时遗曲，游辄从旁称美，有三閤狎客之风。闲居讲论古今得失，后主设问，游具以所闻对，或游有疑以请，后主亦引经义或古事，称制答之，君臣相矜，至国亡不悟也，游有巧思，●器之制久不传，人无知者，游独以意创制，皆合古法，太平兴国中，苏易简为学士，得之暇日，试于玉堂，太宗皇帝闻而取视之，叹赏不已，方金陵之将亡也，徐锴属疾，忽梦巨人持大铁簁。取已及兄铉。并游，同纳簁中。簁之，锴于游皆堕地，而铉独否，俄锴游皆以疾卒云。 
　　 王建封，上元人，从军以任侠骁勇知名，元宗取建州，建封为先锋桥道使，焚建州外郛，克之，王延政降，何敬洙功最诸将，建封忿曰：我纵火先登克城，诸军乃能入，我功当第一，敬洙因推之曰：君言是也，具以闻诸朝。第赏拜信州刺史，人皆多敬洙而薄建封，陈觉、冯延鲁，魏岑攻福州。李弘义围之，败吴越援兵，福州援绝，危蹙，且拔矣，而觉、延鲁、岑各欲功在已。不相应接，偏裨莫肯用命，故未能克。觉奏请建封济师，建封率五千人会之，破福州版寨，入东武门，而建封亦与诸将争功，遽敛兵先退。弘义乘之，我军复败，遂溃而归，元宗深衔建封，顾方治觉等擅兴，未及治也，建封内不自安，元宗惧其作乱，召为天威军都虞侯，付以亲军。建封遂泰然，恃恩僭侈。无复顾惮，户部员外郎范冲敏，疾魏岑，钟谟，李德明用事，訹建封上书。历诋岑等，请更用正人，元宗遂发怒，谓建封武臣握精兵，敢于国政，谋进退柄臣，其渐不可长，流池州，未至，杀之，冲敏弃市，岑见冲敏为厉，谓道士上章诉天，数月竟死云。 
　　王彦俦，蔡州上蔡人，少为州军校，唐同光末，诸郡多乱，彦俦亦乐祸思奋，会同列六人者，来于谋曰：四郊汹汹，能者得富贵，我辈不可后人，彦俦许诺，且曰：今夕吾直府中，公等可持兵来，吾亦裹甲为内应，既夜，六人者如约俱至。彦俦伏壮士尽捕斩之，持其首叩帐门，告刺史曰：奸盗窃发，幸已伏诛，惧有佚党为变，愿公亟号令以安众心，刺史惊喜而出，彦俦即斩之，归其罪于六人者，翼日，悉族六家，据蔡州，无敢动，唐兵来讨，彦俦自计不能守，匿其妻子于村舍，奉父母来奔，烈祖辅吴，以为都押衙，历和州刺史。始遣间使迎妻子南归，彦俦有政绩，善抚境内，和遂为富州，入拜统军。自以发亦凶乱，于是务为恭谨，烈祖嘉之，尝升堂拜其父，开国，以为池州节度使。常梦锡自给事中以直谏贬判官，彦俦事之如在朝廷，人士称之，卒于镇。 
　　 朱匡业，庐州舒城人，父延寿，以（女市）为吴武王夫人。故自少得幸，从征讨，摧坚陷阵，功冠诸将，好以寡击众，不胜而返者必尽戮之，尝与梁战，遣二百人持大剑斫阵，将行，指一卒留之，卒请行，延寿以违命，立斩之，其令出必行，皆类此，然每得赏赐，悉分赍其下。无以入家者。唐昭宗在岐下闻其名，遣使间道授延寿蔡州节度使，武王疑其难制，诱杀之，出夫人，使更嫁，然犹以旧功贷其妻子，时匡业尚幼，稍长，授以官，烈祖辅吴，拔为军校，积功至诸军都虞侯，嗜酒使气，烈祖优容之，出为歙州刺史，有政绩，改建州留后，还朝，授神卫统军，周侵淮南，中外震骇，盗投罅多窃发。以匡业为内外巡检使，严而无私，犯令无所贷。中外肃然，夜户不闭，正阳丧师，朱元叛，元宗议亲征。召匡业及统军刘存中，问以方略，匡业辄对曰：运数之兴，天地皆助，大事若去，虽英雄亦无如之何。存中从旁赞之，元宗怒，贬匡业抚州团练使，存中饶州，后主袭位，召拜神武统军，加中书令，卒，子崇俊，短陋羸瘠，而妙于骑击，驰突若神，早卒。 
　　 朱令贇，大将军业从子，少从军，椎额鹰目，趋捷善射，积迁至镇南节度使，开宝中，后主见讨王师，兵以围金陵，召令贇赴难，军至湖口，与诸将谋曰：今为前进，则北军据我后，上江阻隔，进未破敌，退绝餽饢。奈何，乃檄南都留守。柴克贞赴军，欲俟其至，使代据湖口，及发，而后主危急，飞书督兵者接踵，令贇不能守初议，乃与战棹都虞侯王浑乘流而前，自浔阳湖编木为大筏，长百余丈，大舰至容千人。将突下断采石浮梁，会江水涸，舟筏艰阻，王师得设备，比至虎蹲洲，合战，令贇所乘舰尤大，建大将旗鼓，王师舟小，聚攻之，令贇以火油纵烧，王师不能支，会北风，反焰自焚，水陆诸军十五万，不战皆溃，令贇惶骇，赴火死。粮米戈甲俱焚，无孑遗，烟焰不止者旬日，自是金陵外援遂绝。以至于亡，是时王师上露布称生获令贇。则非也。 
　　 论曰：金陵之被围也，以守备任皇甫继勋，以外援付朱令贇，继勋既怀贰心，而令贇孺子。复非大将才，其亡宜矣，使林仁肇不以间死，卢绛得当攻守之任，胡则、申屠令坚辈，宣力围城中，虽天威临之，岂易遽亡哉，然则江南虽弱，曹彬等所以成功者，独其任人乖刺而已。吾以此知伐国之难也。 
　　 王崇文，父琯，吴大将，崇文以门地选尚烈祖妹广德公主，历百胜永安二镇，庐陵民尚气喜讼，以先止为怯，素号难治，崇文一以法治之，不少贷，讼为废息，建州初平，崇文安集之，民忘其乱，又涉武昌，自南唐兴，崇文内典禁兵。出更藩任，位兼将相，终始富贵，而平居被服儒雅，风度夷旷，在武昌方阅骑士鞠场，傍古屋数十间崩坏，声震数里，闻者莫知所为，崇文指挥使令，讫事不失常度，竟亦不问，后主初立，上疏历陈朝政，赐书褒之，加中书令，卒。 
　　 胡则，不知其世家，后主末，为江州指挥使，金陵陷，曹彬喻后主以手书命郡县悉以诚降，书至江州，刺史谢彦宝集将佐视之，谋纳款，则愤形于色，亟蒋出谓其下曰：吾历世受李氏恩，安可负之，且都城久受围，此书真伪不可知，刺史不忠，欲污吾州，尔辈能从我死忠义乎，众皆曰善，乃帅同列宋德明等大哗，入攻彦宝，彦宝惧，逃檐●中，执而杀之，众推则为刺史，号令肃然，莫敢不听，则尝为寿州裨将，从刘仁赡城守累年，尽得其方略，乃日夜阅丁壮勒部伍，为坚壁死守计，太祖命南面行营招安巡检使曹翰攻之，城带江负山，楼橹高险，坚不可破，屡遣使论降，则誓死不从，翰军死伤者众，诏书切责督战，会则疾革不能起，城始陷，众犹巷斗，●涕奋击，不少退，翰军尤多死，则卧床上，翰执之，数其违命之罪，对曰：犬吠非其主，尔何怪也，置木驴上，将磔之，俄死，腰斩其尸以狥。并杀宋德明，而堕其城七尺，使后不可守，时右补阙张霁，被命知江州，与翰偕行，既入城，翰军士掠民家，民诉苦于霁，霁按诛军士。翰因发怒屠城，死者数万人，取其尸投井，坎皆满溢，余悉投江流，因诬奏霁，太祖薄霁罪，徙知饶州，民家赀货钜万，翰悉取之，初，太祖闻江州城垂破，遣使持诏赐翰，使勿多杀，使者至独树浦，大风断渡，比至，已无噍类矣。 
　　 申屠令坚，山东人，少无赖，勇敢绝人，晋汉间，尝为盗，被获，以计脱来归，保大末，御周师于寿春，破城南大砦有功，擢神武都虞侯，刘茂忠，吉州安福人，本名彻。或谓之曰：刘彻乃汉武帝也，非人臣所能名，乃改焉，少亦为群盗，会赦书募盗为兵，茂忠出应募，且应擒盗自洗（氵前），乃诈亡命入盗中，自言工风云占，盗信之，乃密约吏为内应，悉擒。戮无遗者，惟庐陵鹧鸪洞贼帅吴先，狡有谋，且据严险。不可捕，茂忠鞭二卒，使佯为得罪，奔先，示以鞭创，先乃纳之，月余，斩先，其党皆溃，积功为吉州兵马都押衙。开宝中，令坚为吉州刺史，茂忠为袁州刺史，金陵破，后主归京师，两人者相约，一以主存亡易节，誓死报国，前二年，令坚寐，则梦人斗，大呼二寤，乃聚侍婢歌舞，喧笑达旦，始能寐，至是若与人搏击于帐中者，逾时而卒，茂忠度不能独奋，遂降，将行，悉燔州县军兴科敛文籍，所留田税簿而已，袁人德之，入朝，舟次淮口，谒关吏，称袁州刺史，吏掷刺于地曰：此亡国之俘，何刺史也，叱令执杖庭参，至京师，授登州刺史。关吏抵罪，适编管登州，茂忠见之曰：乃汝耶，日责拜谒两衙，必令植立庭下，吏惭愤死，茂忠还朝，病金痍卒。 
　　 乔匡舜，字亚元。高邮人。弱冠能属文，以典赡称，烈祖辅吴，用为秘书正字，开国，宋齐丘辟置幕中，十余年，历大理评事，屯田员外郎，齐丘喜人谀已，而匡舜真率，故虽赏其文艺，未尝荐拔，烈祖独知之，赏诏公卿举可亲民者。意齐丘且举匡舜，奏上，不及，烈祖谓然，谓常梦锡曰：吾不意其舍匡舜也，梦锡与韩熙载素恶齐丘，每相语曰：宋公误识亚元，正可怪也，久之，齐丘出镇豫章，始表为节度掌书记，保大中，召为驾部郎中知制诰，进中书舍人，周侵淮南，诸将无功，元宗议亲率六军拒之，匡舜上疏切谏，帝怒，坐以沮国动人心，流抚州，然亦卒不能亲行也。后主嗣位，复起为司农少卿，历殿中监修国史给事中，兼献纳使。知贡举，放及第乐史辈五人，多久滞名场者，时称得人，而少年轻薄子嘲之，谓之陈桥成（片旁）。迁刑部侍郎。老病。乞骸骨归，后主悯其贫，给俸终身。开宝五年卒。年七十五，谥曰贞。 
　　 睦昭符，金陵人，不知所以进，保大中，为常州县刺史，当吴越之冲，屡交兵，城邑荒残，昭符为政宽简，招纳逋亡，未几遂富宝，一日坐厅事，雷雨暴至，电光如金蛇，绕案，吏卒皆震仆。昭符不慑，抚案叱之，雷电遽散，及举案，惟得铁索重百斤，昭符亦不变色，徐命举纳库中，显德五年。元宗既称藩于周，秋八月。命昭符为进奏使，置邸大梁，太祖受周禅，昭符乃更名，后主嗣位，御宫门，立金鸡竿，降赦，如天子礼，太祖闻而怒，召昭符诘之，色甚厉，昭符徐以鄙语对，太祖为笑，因置不问，然昭符常往来金陵，时后主数贡奉，帑藏空竭，昭符市于富民石守信家，得绢十万，后主大悦，太祖已遣李穆召后主入朝，因问昭符曰：汝度汝主来否，对曰：君命召，不俟驾，安有不来，及后主称疾，王师致讨，昭符又言于太祖曰：臣主必死社稷，已而后主降，罢奏邸，不得调，初名匡符，建隆初改，以避上名云. 

卷九 刘高卢陈李廖列传第六 
　　
　　李俊风整理校对 
　　
　　 刘彦贞，兖州中都人，父信，初为群盗，战败奔吴，事武王数有功，王遇之厚，尝召信计，醉不能言，王嫚骂之，信即仗一剑弃去，左右请追之，王曰：信醉耳，醒当复来，明日果至，积功至镇南军节度使，宜王建国，加征南大将军，唐庄宗灭梁，遣谏议大夫薛昭文使闽，假道洪州，信燕劳之，谓昭文曰：皇帝知有信否，昭文曰：主上新平河南，未知公之名，信曰：汉有韩信，吴有刘信，一等人也，因指牙旗银首，举酒属昭文曰：幸而中此，愿为我饮，一发中之。烈祖受禅，以旧故赠太师，彦贞，信第四子，以父任为大理评事。迁屯田员外郎，父丧，起复将军，刺海楚二州，善骑射，矢而收其嬴，州有安丰塘，溉田万顷，以故无凶岁，彦贞托以浚城濠，决水入濠中，民田皆涸，而督赋益急，皆卖田去，彦贞择尤膏腴者，以下价售之，乃复潴塘水如初，岁入不可胜计，时南唐政衰。用事者多贪墨。彦贞广赂遗以致声誉，于是魏岑等亲然推倡其用兵治民之能，以为一面长城，在镇久，疑当受代，辄妄造边遽以固其位，久之，乃入为神武统军，及周师侵淮南，拜北面行营都部署，帅三万人援寿州，次来远镇，兵车旗帜亘数百里。战舰衔尾，蔽淮而上，周将李谷，虑我师断浮桥，腹背受敌，烧营退保正阳,彦贞虽名将家子,生长富贵,初不练兵事,裨将武彦晖张延翰成师朗皆●将,无筹略,见周师退以为快,惟恐不得速战,士未及朝食,即督以进,遇周将李重进于正阳东,彦贞置阵,横布拒马,联贯利刃,以铁绳维之,刻木为猛兽攫弩状.饰以丹碧,立阵前，号揵马脾,又以革囊贮铁蒺藜布于地,周兵望而笑其怯,锐气以增,一战,我师大败,师朗等皆被擒,彦贞死于阵,南唐丧地千里，国几亡，其败自彦贞始，虽死王事，议者不与也，后数年，赠中书令，谥曰壮，亦不复录其孤云。 
　　 高越，字仲远，幽州人，精词赋，有名燕赵间，卢文进镇上党，具礼币致之，初以客从，及文律徙安州，越又从之，遂为其掌书记，文进仲女有才色，能属文，号女学士，因以妻越，文进奔吴，亦与俱行，吴以为秘书郎，烈祖受禅，迁水部员外郎，改祠部，浙西营田判官，于江文蔚俱以能赋擅名江表，时人谓之江高，保大初，文进卒，有欲倾其家者，越上书讼之，黜为蕲州司士参军，语在文进传，就迁军事判官，与隐士陈曙为物外交，谈然不志荣利，久之，乃徙广陵令，还判吏部，历事御史，知杂。元帅府掌书记，起居郎。中书舍人，淮南交兵，书诏多出越手，援笔立成，词采温丽。元宗以称职，不徙官者累年，后主立，始迁御史中丞勤正殿学士左谏议大夫，兼户部侍郎修国史，卒年六十二，谥曰穆，贫不能葬，后主为给葬。后主为始葬费，世叹其清，兄子远。 
　　 远字攸远，父操，袁州别驾，远少孤，为人夷雅冲淡，而遇事有奇节，杜门力学，不交人事，烈祖受禅，招来四方秀杰。得远，以为木薯省正字，保大初，迁校书郎，兼太常修撰，遂为太常博士，淮南兵兴，元宗召见，赐金紫，使典戍府书檄，历礼部员外郎，枢密判官，侍御史知杂。史馆修撰，起居郎知馆事，遂为勤政殿学士，国初，命兵部尚书陈濬修吴史，未成而卒，其后颁史馆，与徐铉乔匡舜潘佑。共成吴录二十卷。远又自撰元宗实录十卷，未及上，会属疾，取史稿及他所著书凡百余卷悉燔之，卒年五十七。赠给事中，谥曰良，后主欲修国史，访稿于其家，无复在者，远有精识，方边镐入潭州，湖南悉平，百官入贺，远独曰：我乘楚乱，取之甚易，观诸君只才，守之实难，闻者愕然，以为过。及后如所料，乃皆服其先见。 
　　 卢文进，字大用，幽州人，事后唐明宗，至安州节度使。事具五代史，晋高祖起晋阳，与契丹耶律德光约为父子。文进少尝事契丹，娶虏公主，为其平州刺史，明宗时，率众数万来归，至是不自安，且本燕人，尚气，不能屈于晋，乃决计归吴，时烈祖辅吴为齐王，将受禅，吴遣将祖全恩以兵二千阵于安州边境，俟文进出，殿之而至，拜天雄统军，宣润节度使，委任宾佐，政绩甚美。润州市大火，文进使马步使救之，益炽，文进怒，自出府门，斩马步使。传声而火止，人皆异之，召还，以左卫上将军兼中书令范阳郡王奉朝请，犹给藩镇俸，卒，冯延巳恶文进，文进亦以素贵，不少下。及卒，乃诬以阴事，尽收文进诸子，欲籍其家。文进以女妻高越，越乃上书讼文进冤，指延巳过恶，词气甚厉，时延巳方用事，人颇壮之，元宗怒，以越属吏，贬蕲州司士参军，而卢氏亦赖以得全，文进在金陵问客言，昔陷契丹，尝猎于郊，遇书晦，如夜，星纬粲然，大骇，偶得一胡人问之，曰此谓之笪日，何足异，顷自当复，良久，果如其言。日方午也。又尝至无定河，见人胫骨大如柱，长可七尺云。 
　　 陈觉，扬州海陵人，烈祖以东海王辅吴，作礼贤院，聚图书万卷，及琴奕戏之具，以延四方贤士，政事之暇，多与之将评古今，觉亦预焉。烈祖居金陵，以次子景迁留东都，为同平章事，知左右军。使辅政，命觉为之佐，谓曰：吾蚤莫贤士相接，今老矣，尚未达天下事，景迁年少当国，故屈君子，无惮也。景迁卒，还朝为宣徽副使，烈祖晚多暴怒，近臣多得谴罚，觉心惧，称疾，家居累月，以宣遣诏日入朝，判大理寺萧俨劾之，元宗不从，迁光政院副使太仆少卿，觉有兄，居乡里，时海陵已为泰州，觉兄犯法，刺史褚仁规笞之，觉挟私怨谮仁轨贪残。侍御史王仲琏亦劾之，元宗薄其罪，止罢刺史，仁轨忿，上章自诉，元宗命觉驰往鞠之，仁规惶恐伏罪，觉还，●其罪状甚众，诏赐死。觉之窃弄威福盖始于此，觉与李征古，皆宋齐丘客，征古者，袁州宜春人，于齐丘有中外，事齐王景达为宫官，齐丘告归九华，逾年不召，征古使其僚谢仲宣讽景达言于元宗曰：齐丘先帝布衣之旧，虽不用，不当弃之，齐丘既召归，益以服心寄觉，欲使立功以取柄任，时唐兵初得建州，诸将用其锋，攻取福州，齐丘独荐觉为宜谕使，召节度使李弘义入朝，可不劳寸刃，尽得闽地，元宗意方向觉，遂遣之，既至，弘义倨甚，觉气折，不敢言，归至剑州，耻于无功，矫诏召弘义，自称权福州事，擅于汀建抚信州兵及戍卒，命冯延鲁将之，攻福州，败绩，众溃而归，死者万计，亡失金帛戈甲之类，不可胜数，朝论谓必死，元宗亦怒。欲置军法。齐丘上表待罪，●营救觉等。冯延巳助之，于是财贬蕲州，逾年，复起任事，始与征古为死党。相倡和，如出一口，淮南兵兴，我师屡北，度不可复支。元宗遣钟谟。 
　　 李德明，孙忌、王崇质使周世宗，请献寿濠泗楚光海六州以罢兵，世宗不许，而寿州日危蹙，德明惧，乃白世宗，言愿宽臣数日之诛，归白寡君，尽献淮南地，周乃遣德明，王崇质先还，德明至金陵，盛称周兵之强，请必割地，元宗不悦，齐丘、觉、征古素恶忌及德明，擿语王崇质，使异其词。觉、征古极言德明卖国，德明褊忿，知见排，攘袂大言周师必克，元宗遂斩德明于都市，觉、征古势焰益熏灼。道路以目，德明既诛，不复议请盟，乃命齐王景达率大兵拒周，而以觉为监军使，军政皆出觉，聚兵五万，无决战意，朱元数有功，觉忌之，夺其兵，元遂叛降周，诸军悉溃，觉归为枢密使如故。而征古为副使，不以败事自咎。方相与挟齐丘为耐久计，议事元宗前，横甚。元宗尝言及家国。感慨泣下，征古辄曰：“陛下当以兵力拒敌。涕泣何为。饮酒过量耶？乳保不至耶？”帝色变，左右股栗，而征古惊然自若。司田言天文变异。人生宜避位祈禳。元宗曰：“此固吾意，第不知孰可付耳？”觉、征古遽以为诚言，辄曰：“天命如此，宜使宋公摄政，陛下深居禁中，俟国事定，归政未晚。元宗亟召中书舍人陈乔草诏，实出于愤怒，乔固陈不可，元宗嘻笑而止，周师益进，世宗驻迎銮镇。元宗遣觉奉表贡方物，觉至迎銮，见周之战舰，陈列江津，且南渡矣，大惧。请遣人取本国画江为界表，世宗可之，觉顿首谢退，遣其属刘承遇南还以告，画江称藩奉正朔之议决，周亦班师。遣觉还，锡赍丰渥，觉将发，献诗一首，叙感别，赐金器百两，初觉、征古以德明请割地为卖国诛死，乃是觉身自为之，使还，以兵部尚书致仕，征古先出为洪州节度副使，时晋王景遂为帅，不堪征古之傲狠，常欲斩之，自拘于有司，左右力谏，乃已，钟谟自周还，屡言齐丘觉、征古之罪不可容，觉尝传世宗之语告元宗曰：闻江南拒命。谋出其相严续，当杀续以谢我，元宗知觉与续有宿怨，疑之，谟请至周覆实其事，元宗遣谟行，以手表引咎，且言非续之罪，世宗省表大惊曰：严续能拒命内忠臣。朕为天下主，其肯教人杀忠臣乎。谟还，具奏之，元宗大怒，齐丘既斥，觉亦责授国子博士，饶州安置，遣杀之，征古削夺官爵，赐自尽于洪州。 
　　 李德诚，广陵人，少事宣州节度使赵鍠为给使，吴攻宣州。鍠出降，德诚与韩球俱从之不去。城中复推裨将周进思以拒吴，鍠使德诚入城，说进思降，将行。暴得疫疾。委顿不克往。乃改命球。球既至，进思斩之，掷其首城外。德诚是日既愈，人皆异之，鍠死，事吴武王，常冲征讨，积功为江南马步军使，与诸将围润州安仁义，诸将每见仁义临城督城。必嫚骂之，德诚独否，及城破，仁义操弓失坐城上，众莫敢近，德诚至，仁义忽顾曰：汝见我独不失礼，且有奇相，他日将大贵，吾以为汝功，即掷弓矢就执，武王即拜德诚润州刺史。历抚虔三镇节度使。平南大将军，中书令，烈祖受禅，拜太师，封南平王，进封赵王，德诚事吴最久。至南唐之兴，又为佐命，首与周本劝进，初无大勋劳，特以待之。升元四年卒，年七十八。废朝五日，谥忠懿，子二十八人。第四子建勋。 
　　 建勋，字致尧，少好学，能属文，尤工诗，德诚在润州，尝秉烛夜出，侯者以告，义祖疑有变，徙江州，德诚犹虑谗闲遣建勋入谒，义祖见之释然，妻建勋以女，所谓广德公主也，建勋家世将相，又娶于徐氏，为其国贵游，然杜门不预世事。所与交皆寒畯。裘马取具而已。烈祖镇金陵，用为副使，禅代之策。拜中书侍郎同平章事加左仆射，监修国史，领滑州节度使。自开国至升元五年，犹辅政，比他相最久，烈祖鉴吴之亡，由权在大臣。意颇忌之，而建勋无引退意，会建议政事当更张者，且言事大体重，不可自臣下出，请以中旨行之。烈祖虽从之，未有命也，建勋遽命舍人草制，给事中常梦锡劾奏建勋擅造制书，归怨于上，烈祖得奏，适会本意，乃降制放还私第，广德宫主刚东有智，入谓烈祖曰：吾父亡恙时，兄亦尝求见与李郎书，今何见负。烈祖曰：此自国事，吾与李郎骨肉之情，固无间也。召见慰勉延英殿，召公卿议当世事，人皆欣然望治，建勋谓所亲曰：上宽仁大度，优于先帝，但性习未定，宜得方正之士，朝夕献香，不然，恐未必能守先朝基业也。出为抚州节度使，建州之役，诸将无复纪律，建勋请官出金帛，赎俘掠，还其家，见听，及出师平湖南。国人相贺。建勋独以为忧曰：祸始于此矣，召拜司空，称疾，乞骸骨，以司徒致仕，赐号钟山公。营别墅于山。放意泉石，或谓之曰：公未老，又无大疾恙，遽为此举，余复为九华先生耶，建勋曰：吾平生笑宋公轻出处，何至效之，自知不寿，欲求数年闲适尔，疾革，遗令曰：时事如此，吾得全归幸矣，勿封树立碑，贻他日毁断之祸，保大十年五月卒，赠太保，谥曰靖，及南唐亡，公卿冢墓，鲜不发者，惟建勋不知葬所，宋齐丘当国，深忌同列，少所推逊，独称建勋曰：李相清谈，不待润色，自成文章。 
　　 论曰：李建勋非不智也，知湖南之师必败，知其国且亡，皆如蕃●。然其智独施之一已。故生则保富贵。死犹能全其骸于地下，至立于●枉问，一切无所可否，唯诺而已，视覆军亡国，君父忧辱，若已无与者。方区区请出金帛以赠俘虏，真妇人之仁哉。 
　　 廖居素，将乐人，仕烈祖元宗之间，为人坚正，不为当国者所喜，困校书郎二十年，始得大理司直，后主嗣位，稍迁至●林光庆使，检校太保判三司。后主孱昏，而群臣方充位保富贵。国益削，居素独慷慨骤谏。冀后主一悟，终不见听，乃闭门却食，服朝衣冠立死井中，已而得手书大字于筐笥中，吾之死，不忍见国破也，徐锴为文吊之。以比屈原伍员，后几百年。将乐父老犹叩头称之，盱江李觏为之传云。 

卷十 张李皇甫江欧列传第七
　　
　　 张义方，不知其所以进，烈祖代吴，用为侍御史，义方既就职，即上疏曰：古之任御史者，非止平狱讼，肃班列也，有怙威侮法弃忠贼义，树朋党，蔽聪明者，得以纠弹，至于人主好游畋声色，说奢侈佞媚，赏非功，罚非罪，得以论争。使诸侯不敢乱法，百司不得盗权。则御史为不失职。今文武材行之士，固不为乏，而贪墨陵犯，伤风教，弃仁义者。犹未革心，臣欲奉陛下德者，先举忠孝洁廉，请颁爵赏，然后绳纠乖戾，以正典刑，小则上疏论列，大则对仗弹奏。臣每痛国家之败，非独人君不明，盖官卑者畏罪而不言，位尊者持禄而不谏，上下苟且，至于沦亡，今臣诚不忍忘君亲之义，有所不尽，惟陛下幸赦之，疏奏，烈祖亲札曰：孤始受禅，仁义方以风宪。乃能力振朝纲。词皆谠切。可宜示朝野。赐义方衣一袭，以旌直言，义方始名元达，烈祖方倚以肃正邪●。取前朝王义方名以易之，故义方得尽忠焉，后之议者，谓义方为御史，弹劾奸邪，谏正过失则可，若请举善，颁爵赏，则为夺辅，相权矣，然所言凛然守正，有汉唐名臣之风，惜其事迹散落，不得尽载云。
　　 李金全，其先吐谷浑人，事唐明宗为厮养，以战功贵，事具五代史，晋高祖时，为安州节度使，任中门使胡汉荣，汉荣贪戾专政，失军民心，高祖遣贾仁沼代，归京师，金全奏汉荣病不任行，仁沼至，鸩杀之，事闻，高祖乃以马全节代金全镇安州，汉荣惧，给告日邸吏刘珂，密遣人驰报，朝廷召公有异处分，金全惧，使其从事张纬奉表诣金陵请降，烈祖命鄂州屯营使李承裕段处恭，帅兵三千人，逆金全，陈于城外，俟金全出，殿之而东，承裕等至之夕，金全帅数百人来奔，而承裕违命，辄大掠城中，得金帛不可计数，乃还，晋将安审辉追败于马黄谷，处恭死于阵。承裕帅余兵扼云蒙桥，复为审辉所败，执而杀之，金全至，拜天威统军，出为润州节度使，汉隐帝时，李守贞以河中叛，来乞师，魏岑查文徽议。宜为出师，刘彦贞以攻取自任，元宗欲籍金全宿将威望，以为北面行营招讨使，救河中，彦贞副之，文徽为监军使，岑为沿淮巡检使，师出沐阳，次沂州，金全曰：诸军以河中在何处，而欲自此转战以前耶，势必不相及，徒为国生事尔，尝会食帐中，候骑告北兵数百并涧，皆羸弱，诸将欲掩击之，金全下令曰：敢言过涧者斩，及暮，伏兵四起，旗帜蔽日，金鼓声闻数十余里。诸将乃服金全善料敌，逾月，退保海州，遂引归，金全曰：吾全军而还，不得为无功矣，拜右卫圣统军，领义成军节度使，兼侍中，保大八年八月，卒于金陵，年六十，多内宠，子男女凡三十二人，元宗命少府监王仲连持节册赠中书令，谥曰顺，金全卒后，闽楚之役兴，用事者皆少年，不更军旅，覆败相踵，周人乘我罢弊，攻取淮南，国遂衰削，不复能振，人始思金全，恨其已卒云。
　　 皇甫晖，魏州人，事唐晋，事具五代史，契丹人入中原，晖时为密州刺史，与棣州刺史王建俱来奔，元宗遣使具舟楫逆之，将至，晖念本起盗贼，不自安，至秦淮，赴水，不死，舟人援出之，自言如履大石，入朝，历歙州刺史，神卫军都虞侯，江州节度使，加同中书门下平章事，周师攻淮南，为北面行营应援使，会刘彦贞，姚凤兵以行。彦贞举动躁挠，人测其必败，晖独持重，部分甚整，士亦乐为用。周人颇惮之，及彦贞败死，晖、凤退保济流关。周世宗亲帅众精锐攻寿州，而分兵袭济流，晖陈山下，周兵出山后要击，晖大败，犹收兵且行，入滁州，滁州刺史王绍颜已委城遁，晖无所归，方断桥自守，周兵涉水窬城而入，执晖凤送寿州行在，见世宗曰：臣力惫，欲暂坐，及坐，曰：欲暂卧，不俟命而卧，神色自若，曰：臣非不尽力国事，南北勇怯不敌，臣在晋屡与契丹战，安能如今日大朝兵甲之盛，昨退保滁州城，不意大军攀堞，如飞而入，臣智力俱殚，故被擒耳。世宗赐之马及衣带，数日创甚，晖不肯治而死，子继勋。
　　 继勋，少从晖兵间，为军校，以父死难，擢将军，历池饶二府刺史，颇以吏事称，入为神卫统军都指挥使，诸老将继死，继勋虽尚少，且无战功，徒以家世，遂为大将。资产优赡，名园甲第，冠于金陵，多蓄声妓，厚自奉养。及开宝中，大兵传城，继勋保惜富贵，无效死之意，第欲后主亟降，闻诸军败绩，则幸灾见于词色，偏裨有募死士，谋夜出奋击者，辄鞭而囚之，自度罪恶日闻，稀复朝请，后主召议事亦辞以军务不至，内结传诏使，一切蔽塞，及后主登城，见王师旌旗垒栅，弥遍四郊，始大骇失色，继勋从还至宫，乃以属吏始出宫门，军士云集脔之，斯须皆尽。
　　 江文蔚，字君章，建安人，博学，工属文，后唐明宗时擢第，为河南府馆驿巡官，坐秦王重荣事，夺官南奔，烈祖辅吴，用为宣州观察巡官，历比部员外郎知制诏，国初，改主客郎中，拜中书舍人，烈祖殂，元宗以丧乱之后，因恤旧典，散亡命。文蔚以给事中判太常卿事，与韩熙战萧俨共加讨论。时称其精练，保大初，迁御史中丞，持宪平直。无所阿枉，冯延巳当国，与弟延鲁、魏岑，陈觉窃弄威福，及伐闽败绩，诏斩觉及延鲁以谢国人，而延巳岑置不问。文蔚对仗弹奏曰：“赏罚者，帝王所重，赏以进君子，不自私恩，罚以退小人，不自私怒，陛下践阼以来，所信重者，冯延巳，延鲁、魏岑、陈觉四人，皆擢自下僚。骤升高位，未尝进一贤臣，成国家之美，阴狡图权，引用群小，陛下初临大政，常梦锡居封驳之职正言议论首罹谴逐，弃忠拒谏，此其始也，奸臣得计，欲擅威权，御史有保大二年正月八日敕，公卿庶僚，不得进见，履霜坚冰。言者汹汹。再降御札，方释群疑，御史张纬论事，忤伤权要，其贬官敕曰：思职分，傍有奏论，御史奏弹，尚为越职，况非御史，孰敢正言，严续国之戚里备位大臣，不附奸险，尚遭排斥，张义方上疏，仅免严刑，自是守正者得罪，朋邪者信用，上之视听，惟在数人，虽日接全臣，终成孤立，陛下深思远虑，始信终疑。复常梦锡宥密，擢萧俨侍从，授张纬赤令，群小疑惧。与酷吏司马正彝，同恶相济，迫胁忠臣，高越之于卢氏，义兼亲故，受其寄托。痛其侵陵，诉于君父，乃敢蔽陛下聪明，枉法鼠逐，群凶势力，可以回天，在外者握兵，居中者当国。师克在和，而三凶邀利，迭为前却，天生五材，国之利器，一旦为小人忿争妄动之具，使精锐者奔北，馈运者死亡。谷帛戈甲,委而资寇,取弱邻邦,贻讥海内,同列之中，有敢议论，则冯魏之于中，正彝持之于外，构成罪状，死而后已，今陈觉延鲁虽已伏辜，而魏岑犹在，本根未殄。枝干复生，冯延巳善柔其色，才业无闻，凭恃旧恩，遂阶任用。蔽惑天听，敛怨归上，高审知累朝宿将，境土未干，逐其子孙，夺其居第，使兴台窃议，将卒狐疑，陛下方以孝理天下，而延巳母封县太君，妻为国夫人，与弟异居，舍弃其母，作为威福，专任爱憎，咫尺天威，敢行欺罔，以至纲纪大坏，刑赏失中，风雨由是不时。阴阳以之失序，伤风败俗，蠹政害人，蚀日月之明，累乾坤之德，天生魏岑，道合延巳，蛇豕成性，专利无厌，逾逃归国，鼠奸狐媚，议疾君子，交结小人，善事延巳，遂当枢要，面欺人主，孩视亲王，侍燕喧哗，远近惊骇，进俳优以取容，作淫巧以求宠，视国用为私财，夺君恩为己惠。道路以目，征讨之柄，在岑折简，帑藏取与，系岑一言。先帝卑宫勤俭，陛下守之勿失，而岑营建大第，广役丁夫，孽子止居，过于内殿，亭观之侈，逾于上林，前年建州劳还，文徽入觐，西苑会燕。舍爵策勋，岑披猖无礼，狂悖妄言，于延巳用意多私，行恩不当，俾军士怀恨怒之志，受赏无感励之心，将校争功，喧动京邑，奸谋诡计，诳惑国朝，致漳州屠害使者，福州违拒朝命，百姓肝脑涂地，国家帑藏空虚，福州之役，岑为东南面应援使，而自焚营壁，纵兵入城，使穷寇坚心，大军失势，军法逗留畏懦者斩，律云：主将守城，为贼所攻，不固守而弃去，及守备不设，为贼掩覆者皆斩，敕赦诸将，盖以军威政令，各非己出，岑与觉延鲁更相连戾，互肆威权，号令并行，理在无赦，烈祖孝高皇帝，栉风沐雨，勤劳二纪，成此庆基，付之陛下，比诸邻邦，我为强国，奈何赏罚大柄，肆奸宄之谋，军国资储，为凶狡所散，昨天兵败衂。统内震惊，将雪宗庙之羞，宜醢奸臣之肉，已诛二罪，未塞群情，尽去四凶，方祛众怒，今民多饥馑，政未和平，东有伺隙之邻，北有霸强之国，市里讹言，遐迩危惧，陛下宜轸虑殷忧，诸鉏虺蜮。延巳不忠不孝，在法难原，魏岑同罪异诛。观听疑惑，请行典法，以谢四方。”文蔚将上疏，先具小舟，载老母以待左降，元宗果怒，贬江州司士参军，而觉、延鲁以宋齐丘救解，复皆不死，延巳虽暂罢，旋复柄用。方宣延巳制，百官在廷，常梦锡大言曰：“白麻虽佳，要不如江文蔚疏耳。”逾年召还，南唐建国以来。宪度草创，言事遇合，即随材进用，不复设礼部贡举，至是始命文蔚以翰林学士知举，略用唐故事，放进士庐陵王克贞等三人及第，元宗问文蔚，卿知举取士，孰于北朝，文蔚曰：北朝公荐私谒相半，臣一以至公取才，元宗嘉叹，中书舍人张纬，后唐应顺中及第，大衔其言，执政又皆不由科第进，相与排沮，贡举遂复罢矣，保大十年卒，年五十二，谥曰简。
　　 欧阳广，吉州吉水人，保大中，诣阙上书曰：“臣近游潭州，伏见节度使边镐，偶逢圣代，初非将才，措置乖刺，大失人心，致奉节兵乘夜呼躁，共焚谯门，会明而遁，不然，几至大变，是仁不足惠下也，朗陵近在肘腋，会不为虞，乃图桂林，以取奔败，是知不足谋远也。与监军使昌延不相协和，动辄疑阻，是义不足和众也，幕府无贤才，是礼不足得士也。号令朝出夕改，是信不足使人也，五者无一长，考之前古，未或不败，请择帅济师，以全境土，书入，不省，及失湖南，元宗思广言，命授以官，执政请召试，广言非人尊贤待士之意，不肯就试，乃授本县令，辞不受而卒。

卷十一 冯孙廖彭列传第八
　　
　　 冯延巳，字正中，一名延嗣，广陵人，父令●，事烈祖，至吏部上述致仕，尝为歙州监铁院判官，刺史滑言病笃，或言已死，人情颇询询。延巳年十四，入问疾，出以言命谢将吏，外颇以安，及长，以文雅称，白衣见烈祖，起家授秘书郎。元宗以吴王为元帅，用延巳掌书记。与陈觉善，因觉以附宋齐丘。同府位高者，悉以计出之，于是无居已右者。元宗亦颇悟其非端士，而不能去，延巳负其材艺，狎侮朝士，尝誚孙忌曰：“君有何解而为丞郎？”忌愤然答曰：“仆山东书生，鸿笔藻丽，十生不及君，诙谐歌酒，百生不及君，谄媚险诈，累劫不及君，然上所以宾君于王邸者，欲君以道义规益，非遣君为声色狗马之友也。仆固无所解，君之所解者，适足以败国家耳。延巳惭不得对，给事中常梦锡屡言延巳小人，不可使在王左右，烈祖感其言，将斥之，会晏驾，元宗立，延巳喜形于色，未听政，屡入白事，元宗方哀慕，厌之，谓曰：书记自有常职，各有司存，何为不惮烦也。乃少止，保大初，拜谏议大夫翰林学士，迁户部侍郎，翰林学士承旨，又进中书侍郎，四年，同平章事，集贤殿大学士，罢为太子少傅，顷之，败抚州节度使，以母忧去镇，起复，冠军大将军，召为太弟太保。领潞州节，俄以左仆射同平章事，延巳居柄仁，揣元宗不能察其奸，遂肆为大言，谓己之才略，经营天下有余，而人主躬览庶务，大臣备位，安足致理，元宗果谓然，悉委以政，凡是奏可而已。延巳初以文艺进，实无他长，纪纲颓弛，吏胥用事，军旅一切，以委边帅，无所可否，愈欲以大言盖众，而惑人主，至讥笑烈祖戢兵，以为龌龊无大略，尝曰：安陆之后，丧兵数千，辍食咨嗟者旬日，此田舍翁，安能成天下事。今上暴师数万于外，宴乐击鞠，未尝少辍，此真英雄主也，九年，湖南平，而朗州刘言叛，势张甚，元宗亦知用兵之难，谓延巳与孙忌曰：湖湘之役，楚人求息肩，吾之出师，不得已耳，今若授刘言旄节，使和其民，亦得休养衡湘之民。国其庶几乎，忌即欲奉行，延巳方以克楚为功，乃曰：“本朝出偏师，平一国，宇县震动，今一旦三分弃其二，伤威毁重，非所以示天下，且诸将行奏功矣，持不下，又不欲缘军于取资于国，以损其功，遣使于长沙，调兵赋，苛征暴敛。重失民心，言遂取长沙，尽据故楚地，周人亦伺衅而动。朝论籍籍，延巳力求去，而元宗待之如初，及周师大入，尽失江北地，始罢延巳。犹为太子少傅，数月，复相会疾，改太子太保，建隆元年，五月乙丑卒，年五十八。谥忠肃，延巳工诗，虽贵且老，不废如宫瓦数行晓日，龙旗百尺春风，识者谓有元和词人气格。尤喜为乐府词，元宗尝因曲宴内殿，从容谓曰：“吹皱一池春水。何干卿事？”延已对曰：“安得如陛下小楼吹彻玉笙寒之句。”时丧败不支，国几忘，稽首称臣于敌，奉其正朔，以苟岁月，而君臣相谑乃如此。延巳晚稍自厉为平恕。萧俨尝廷斥其罪，及为大理卿，断军使李甲妻狱。失入坐死，议者皆以为当死，延巳独扬言曰：俨为正卿，误杀一妇人，即当以死，君等今议杀正卿，他日孰任其责，乃建议，俨素有直声，今所坐已更赦宥，宜加弘贷，俨遂免，人士尤称之。弟延鲁。
　　 延鲁，字叔文，一名谧，少负才名，烈祖时，与兄延巳俱事元帅府，元宗立，自礼部员外郎为中书舍人。勤政殿学士，有江州观察使杜昌业者，闻之叹曰：封疆多难，驾御贤才，必以爵禄，延鲁一言合指，遽宾高位，后有立大功者，当以何官赏之，然元宗爱其才，不以为躐进。尝内宴，出宾器，贮龙脑数斤，赐群臣，延鲁曰：“臣请效陈平均分之。”比遍赐，犹余其半，辄曰：敕赐录事冯延鲁，拜舞怀之。元宗为欢笑而罢，保大中，师出平福州，以延鲁为监军使，诸将欲乘胜遂取福州，枢密使陈觉欲自为功，乃请衔命宣慰，召李弘义入朝，既见弘义，不敢发，还至剑州，矫诏起边兵，命延鲁将之，元宗虽怒觉之专，兵业以行，因命延鲁为南面监军使，陈觉及王崇文魏岑会攻福州，取其外郛。会吴越将余安援兵，自海道至白（虫遐）浦，将舍舟，而泞淖不可行，方布竹筚登岸，我军曹射之，筚不得施。延鲁曰：“弘义不降，恃此援耳，若麾我军稍退，使吴越兵至半地，尽剿之，城立降矣，裨将孟坚争曰：援兵已陷死地，将尽力与我战，胜负殆未可知，延鲁不听，顷之，吴越兵至岸，鼓噪奋跃而前，与城中夹击我，延鲁败走，俘馘五千人，孟坚战死，诸军遂大溃，死者万计，委军实戎器数十万。国帑为之虚耗。延鲁引佩刀自刺，人救之，不殊，朝廷议即军中斩延鲁及觉，既有命矣，会宋齐丘以尝荐觉使福州自效，乃诏械延鲁还金陵，属吏皆止流窜。延鲁流舒州。会赦，复少府监。元宗择延臣为巡抚使。分按诸州，延鲁在焉，右拾遗徐锴上疏，论其多罪无才，不足辱临遣。不听，使还，迁中书舍人，以工部侍郎出为东都副留守，周师南侵，分兵下东都。延鲁窘蹙自髡，衣僧服而逃。被执，世宗释之，赐衣冠，授给事中，问江南事，占奏详华，赐予加厚，留大梁累年。迁刑部侍郎，得还，拜户部尚书，宋兴，扬州节度使李重进叛，伏诛，元宗遣延鲁朝于行在，太祖将乘兵锋南渡，旌旗戈甲，皆列江津，厉色诘延鲁曰：“尔国何为敢通吾叛臣。”延鲁色不变，徐曰：“陛下徙知其通谋。未知其事之详也，重进之使。馆于臣家，国主令臣语之曰：大丈夫意而反，世亦有之，但时不可耳，方宋受禅之初，人心未定，上党作乱，大兵北征，君不以此时反，今内外无事，乃欲以数千乌合之众，抗天下精兵，吾宁能相助乎，太祖初意延鲁必恐惧失次，及闻其言，乃大喜，因复问曰：诸将力请渡江。卿以为何如，延鲁曰：“重进自谓雄杰无与敌者，神武一临，敢不旋踵，况小国，其能抗天威乎？然亦有可虑者，本国侍卫数万，皆先主亲兵，誓同死生，固无降理，大国亦损数万人乃可，况大江天堑，风涛无常，若攻城未下，饷道不继，事亦可虞。太祖因大笑曰：朕本与卿戏耳，岂听卿游说哉，会捕重进叛卒，日戮数十人，延鲁因奏事言曰：叛者独一重进乎，亦众人乎，谓众人，则陛下应天顺人，乌有此理，独一重进，则胁从者何罪，太祖感悟，后获者皆贷不诛。厚赐遣延鲁归，南渡之师，由是亦辍，后主嗣位，延鲁颇自伐奉使之功，尝宴内殿，后主亲酌酒赐之，饮固不尽，诵诗及索琴自鼓以侑之，延鲁犹自若，后主优容不责也。楚国公从善入朝，太祖授旄节。留之阙下，后主复遣延鲁入谢，疾作，不能朝，太祖待之素厚，至是尤怜之，遣使挟太医护视。诏放还金陵，卒于家，子僎。韩熙载知贡举，放及第，覆试被黜，后与其弟侃、仪、价、伉入宋。继取名第，南唐公卿家莫能及者。价仕至殿中丞，知福州，至道咸平间，历典藩郡，以政绩闻，延鲁锐于仕进，然喜言高退事，尝早朝集漏舍，叹曰：元宗赐贺监三百里镜湖，非仆所敢望。得赐玄武湖，亦遂素意，徐铉笑答曰：上于近臣，岂惜一玄武湖，恨无知章尔，延鲁不能对。
　　 孙忌，高密人，一名凤，又名晟，少举进士。始济阳为进士者。例修边幅，尚名检，忌豪举跌宕，不能蹈绳墨，遂亡去，渡河，客赵魏间，唐庄宗建号，以豆卢革为相，革雅知忌，辟为判官，迁著作郎，明宗天成中，与高辇同事秦王从荣，从荣败，忌亡命至正阳，未及渡，追骑奄至，亦疑其状伟异，睨之，忌不顾，坐淮岸，扪弊衣齿虱。追者乃舍去，渡淮，至寿春，节度使刘金得之，延与语，忌阳喑不对，授馆累日，忽谒汉淮南王安庙。金先使人伏神座下，悉闻其所祷，乃送诣金陵，时烈祖辅吴，四方豪杰多至，忌口吃，初与人接。不能道寒暄，坐定，辞辩锋起，人多憎疾之，而烈祖独喜其文辞，使出教令，辄合指，遂预禅代密计，每入见，必移时乃出，尤务谨密，人莫窥其际，烈祖受禅，历中书舍人，翰林学士，中书侍郎。元宗立，齐王景遂排之出，为舒州节度使，治军严，有归化卒二人，正书挺白刃入府，求忌杀之，入自西门，吏士仓卒莫能御，适忌间行在东门，闻乱，得民家马乘之，奔桐城，叛卒不得忌，乃杀都押衙李建崇而逸。忌坐贬光禄卿，元宗素重之，不以为罪，累迁右仆射，与冯延巳并相，每鄙延巳，侮誚之，卒先罢，保大十四年，周师侵淮南，围寿州，分兵破滁州，擒皇甫晖，江左大震，以忌为司空，使周奉表，请为外臣，忌见延巳曰：此行当属公，然忌若辞，则是负先帝也，既行，知不免，中夜叹息，语其副礼部尚书王崇质曰：吾思之熟矣，终不忍负永陵一抔土。周世宗以楼车载忌于寿州城下，使招仁赡，仁赡望见忌，戎服拜城下，忌遥语之曰：君受国恩，不可开门纳寇，世宗诘之，忌谢曰：臣为唐大臣，岂可教节度使外叛，于是遣王崇质归，而留忌，会暑雨班师，忌亦从至大梁，馆都亭驿。遇入阁，使班东省宫后，履召见，饮以醇酒。问江南事。忌但言寡君实北面无二心，周将张永德。与李重进不相能。倡言重进且反。唐人闻之，以为有间可乘，遣蜡丸书招重进，重进表其书于世宗，皆斥渎反间之言。世宗遂发怒，时钟谟亦奉使在馆，俱召见责让，忌正色请死，无挠辞。又问江左虚实，终不肯对，比出，命都承旨曹翰护至右军巡院。犹饮之酒，数酌，翰起曰：相公得罪，赐自尽，忌怡然，整衣索笏，东南望，再拜曰：臣受恩深，谨以死谢，从者二百人，皆诛死于东相国寺。世宗性暴急，莫敢救者，忌已死，乃始追悔，元宗闻之流涕，赠太傅。追封鲁国公，谥文忠。厚恤其家，擢其子为祠部郎中，赐名鲁嗣。
　　 论曰：南唐之衰，刘仁赡死于封疆，孙忌死于奉使，皆天下伟丈夫事，虽敌雠不敢议也，区区江淮之地，有国仅四十年，覆亡不暇，而后世追考，犹为国有人焉，盖自烈祖以来，倾心下士，士之避乱失职者，以唐为归，烈祖于宋齐丘，字之而不敢名，齐丘一语不合，则挈衣笥，望秦淮门欲去，追谢之乃已，元宗接群臣如布衣交，间御小殿，以燕服见学士，必先遣中使谢曰：小疾不能着帻，欲冠帽，可乎，于虖。是诚足以得士矣，苟含血气名人类者，乌得不以死报之耶。传曰：君之视臣如手足，则臣视君如腹心讵不信夫。
　　 廖偃，彭师暠，皆楚马殷之臣，偃，虔化人，祖爽，父匡圆，仕皆至刺史，偃少倜傥，喜奇节，通左氏春秋，班固汉书，马殷有国，自秘书郎为裨将，戍衡山县，殷子希萼，与弟希崇争国。希萼败见执，师暠不知其世家，自殷时为将，与希萼有旧怨。希崇避杀兄名。于是命师暠幽希萼于衡山，使甘心焉，师暠叹曰：留后欲使我弑君耶，岂为是哉，至恒山，偃在焉，相与护视希萼甚谨，未尝失人臣礼，希崇意不快，复遣召希萼归长沙，终欲加害。偃择勇士百人，执兵衙希萼，尽夜击柝。以警非常，遂筑行府。与师暠奉希萼为衡山王，请命于金陵，元宗为出师定楚乱，希萼遂入朝。偃师暠俱从行，而偃为部署辎重指挥使，尤勤瘁。希萼流涕曰：吾逐于逆竖。非偃尽忠。岂能免祸，至金陵。元宗召见两人，叹奖之，授偃左殿直军使，莱州刺史，师暠殿直都虞侯，而使偃守道州，以备南汉，会朗州叛，潭州亦溃，偃所部多潭人，中夜作乱，偃率亲卒力战。不能支，极骂而死。元宗下制哀悼，赠右领卫大将军，宁州刺史，谥曰节，而师暠不见用，卒于金陵，后主时徐铉为史官，有丰城令刘虚已，移书明偃大节云。
　　 论曰：史之失传者多矣，廖偃师暠之事，可谓尽忠所事者，而五代史以为马希崇遣师暠偃囚希萼，而师暠奉希萼为衡山王，是偃亦同受囚希萼之指，而师暠独能全之也。江表志，则以为师暠且从希崇害希萼，偃百计诱谕而寝其谋，及卫希萼也。师暠之计乃无所施，是师暠实欲害希萼。独赖偃以全耳。呜呼，何其异也。惟十国纪年言两人者俱有功，差可考信，故多采之，大抵忠于故君，两人实同，而偃功为多，不可诬也。张巡许远之事，著若日星，两家子弟，犹有异论，况偃师暠耶。

卷十二 孟陈韩朱列传第九
　　
　　 孟坚始事建州王延政为将。保大初，查文徽讨王氏之乱，坚来降，文徽即以兵付之，出奇鏖击有功，及冯延鲁之攻福州也，坚亦在兵间，吴越援兵自海道至，阻淖不得登岸，延鲁不知兵，急于破敌，欲敛兵诱而蹙之，坚谏曰：吴越兵进退俱不能，方致死于我，得至平地，未见可胜也，延鲁大言曰：吾自击之，无预君事，吴越兵得平地，果不可制，李弘义自城中出，尽锐夹击，延鲁大败，弃军遁，坚力战以死，延鲁虽贬，而其党方盛，故坚之死事不见录，国人哀之。
　　陈诲，建州人，生数月，骄健能驰走，其父异之，名之曰阿铁长，事王延政为将，唐师攻建州，傅其城，诲数出挑战。先锋桥道使王建封克外郛，擒诲，将斩之，已解衣伏头，忽脱身绝驰，追者数十百辈莫能及，自归大将查文徽，文徽骇异，用为战棹指挥使，令故部曲，从攻福州，冯延鲁败走，诸营皆溃，死者万计，委军实戎器不可计，诲独殿后，收所弃金帛二十万以归，文徽镇建州，诲为剑州刺史。谍者告吴越戍兵弃福州遁，文徽暗而贪功，即率诲俱进。诲以战舰入闽江，适春两江水暴涨，一夕七百里，抵城下，击败福州兵，获其将马先进、叶仁安，郑彦华。始知福州未尝有变，诲亲故多在城中，方遣间使招之，文徽勒步骑亦至，福州来迎，文徽传令入城，诲以所闻告，且曰：仆闽人也，岂不能料闽人之情，宜先立寨整众，俟所招亲故来得其实，徐图之，文徽曰：狐疑且生变，乘机据城，上策也，遂入，诲知其必败。植旗鸣鼓。列兵江干以须之，文徽果败，被执，诲全军还剑州，献马先进于金陵，用郑彦华为将。唐兵两取福州，皆大败涂地。诲在兵间皆有功，号名将，遂为建州节度使，兼侍中，训兵积毂，隐然为大镇，尝破福州兵于南台江。军声大震，由是朝廷委以南方事，而名其军曰忠义，及周兵入淮南，诲遣子德诚率镇兵赴难，诸将多败，惟德诚颇有战功，拜和刺史，建隆三年，六月，诲引病求罢，朝论难其代，乃以弟剑州刺史谦为留后。召诲还都，后主亲临视，七月卒，谥忠烈，闽之乱，士民几歼焉，惟诲之宗族益盛，谦与德诚，后亦继领建州旄节，诸子悉至显官。
　　 韩熙载，字叔言，北海人，少隐嵩山，唐同光中，擢进士第，父光嗣，平卢节度副使，军中逐其帅符习，推光嗣为留后，明宗即位，讨乱，光嗣坐死，熙载来奔，时烈祖辅吴，方修明法令，熙载年少放荡，不守名检，补和常滁三州从事。时人士自中原至者，多已擢用，熙载在京洛，早负才名，乃独落魄不偶，亦不以介意。烈祖受禅，召为秘书郎，使事元宗于东宫，谕之曰：以卿早奋名场。●●未更事，故使历州县之劳，今用卿矣，宜善自修饬。辅吾儿也。熙载亦不谢。在东宫，谈燕而已。不●世务。元宗即位，拜虞部员外郎，史馆修撰。兼太常博士。乃慨然曰：先帝知我而不显用，是以我为慕容绍宗也，始数言朝廷事所当施行者，尽无所回隐。宋齐丘、冯延巳等皆侧目，元宗意独嘉之，命权知制诰，书命典雅，有元和之风，与徐铉齐名，时号韩徐，契丹入汴，晋少帝北迁，熙载上疏曰：陛下有经营天下之志，今其时矣，若戎主遁归，中原有主，则不可图矣，不省，陈觉、冯延鲁福州丧师，初议置军法。齐丘为之请，止削官，迁外郡，熙载上疏请无赦，又数言齐丘党与，必基祸乱。熙载不能饮酒，齐丘诬以酒狂，贬和州司士参军。徙宣州节度推官，复入为虞部郎中，史馆修撰，迁中书舍人，周太祖有天下，用事者犹议北伐，熙载曰：北伐，吾本意也，但今已不可耳，郭氏奸雄，曹马之流，虽有国日浅，守境已固，我兵妄动，岂止无功耶，言虽切，而朝廷暗于机会，经营中原之意终不已，周人果以籍口，兵入淮南，齐王景达以兵马元帅临边。陈觉为监军使，熙载言，出师，大事也。当先正名。莫信于亲王，莫重于元帅，安用监军使哉，亦不从。熙载才气逸发，多艺能，善谈笑，为当时风流之冠，尤长于碑碣。他国人不远数千里，辇金币求之，然性忽细谨，老而益甚，蓄妓四十辈，纵其出，与客杂居。物议哄然，熙载密语所亲曰：吾为此以自污，避入相尔，老矣，不能为千古笑。端坐托疾不朝，贬右庶子，分司南都，熙载斥诸妓。后主喜，留为秘书监。俄复故官。欲遂大用之，而去妓悉还，后主叹曰：孤亦无如之何矣，宿直宫中，赐对多所弘益，后主手教褒之，进中书侍郎，卒年六十九，后主谓侍臣曰：吾竟不得相熙载，欲赠平章事，故有是否，或对曰：晋刘穆之赠开府仪同三司，即故事也。乃赠右仆射同平章事。废朝三日，谥文靖，命葬梅岭冈谢安故墓侧。著格言。及后述三卷。拟议集十五卷，定居集二卷，初熙载尝使周，及归，元宗历问周之将相，熙载曰：赵点检顾视非常，殆难侧也。及太祖受禅，人服其识。
　　 朱元，颖州沈丘人，本姓舒，少倜傥，通左氏春秋，与杨讷同为河中李守贞客，守贞叛，俱来乞兵，杨讷者。李平也。语在平传。元既留事南唐，以驾部员外郎待诏文理院，数上书论事，言今幸中原多故，苟支岁月。非所以为国，当取湖湘闽越钱塘，以固基本，且请专任军旅。以次讨定，用事者嫉其言。共谮之。以为远人谋握兵，包藏莫测。遂罢待诏，元失意。纵酒不事事。朝廷亦优容之，保大末。周师入淮南，元请对言兵事，元宗大悦，命从齐王景达救寿州。元善抚士卒。与之同甘苦。每临战誓众，词指慷慨。流涕被面。闻者皆有效死赴敌之意，破舒和二州。以功加淮南西北面行营应援都监。与边镐许文缜栅紫金山，军声颇振。益栅且及寿州，元恃功，时或违景达节制，监军使陈觉，与元素有隙，且嫉其能，屡表元本学纵横，不可信，不宜付以兵柄。元宗乃命杨守忠代之，守忠至元帅府。景达檄元计事。元愤怒欲自杀。其客宋均曰：丈夫何往不可，乃为妻子死耶，遂举寨万余降周。由是诸军皆溃。边镐、许文缜、杨守忠皆被擒，寿州不守，遂画江请盟矣。元在江南，娶查氏文徽女。至是伏诛。文徽累表乞贷死，不从，以珠相覆尸于市哭之。陨绝。观者皆为垂泣。元归周，复姓舒。世宗爱其骁果，以为蔡州团练使。其母犹在沈丘。遂迎养焉。太祖受禅，迁汀州防御使。太平兴国初，卒。
　　 论曰：亡国之君，必先坏其纪纲。而后其国从焉。方是时。疆场之臣，非皆不才也。败于敌未必诛。一有成功，谗先杀之，故强者玩寇，弱者降敌。自故非一世也。南唐如陈觉、冯延鲁、查文徽、边镐辈，丧败涂地，未尝少正典刑、朱元取两州于周兵将遁之时，固未为？功，而陈觉已不能容。此元之所以降也。元降。诸将束手无策，相与为俘虏以去。而唐遂失淮南。臣事于周，虽未即亡，而亡形成矣。欲知南唐之亡者，当于是观之。

卷十三 刘潘李严张龚列传第十
　　 
　　 刘仁赡，字守惠，淮阴洪泽人，父金。事吴武王，有战功，至濠州团练使。长子仁规，娶武王女，贵于其国，尝为清淮军节度使，任赡略通儒术。好兵书。有名于国中，事烈祖，历黄袁二州刺史，入为龙卫军都虞侯。拜鄂州节度使，元宗伐楚。仁赡帅州师克巴陵。抚纳降附。甚得人心。保大中，湖湘戍兵溃归，复失故楚地，上书者多谓周人有南侵之谋，淮上石偶人言，元宗闻而恶之，断其首，自六月至冬不雨。长淮可涉。民流入周边城。遮杀之。不能禁。唐亦兴屯田，修边备，以寿州最为要地，十三年。徙仁赡为清淮军节度使，自杨氏有吴，岁暮淮涸。辄增戍以备侵轶。惟之把线。监军吴延绍。以为无事，徙费粮糗罢之。仁赡表陈不可罢，未及行，周已遣将李毂，王彦超，韩令坤等，帅师大入。诏书暴我纳李金全，援李守贞，慕容彦超，结契丹太原之罪，报至，上下失色。仁赡独部分号令。宴劳吏士。间瑕如平时，十一月。出兵破城南大栅。杀周兵数千人。元宗遣神武统军刘彦贞将三万人救寿州。十四年正月，彦贞至来远镇，距寿州二百里。军容甚盛，李毂烧营夜遁，保正阳。彦贞率战舰数百艘，溯淮而上，仁赡曰：敌已畏君矣，当持重养盛以俟间。若遽求战而不能胜，则大事去矣，彦贞不从，仁赡曰：周人遁，必设伏，遇之，将败绩，乃率励其下。益兵固守。彦贞果大败，没于阵，伏尸三十余里，亡戈甲三十万，周世宗自将攻城，屯于城西北淝水之阳。徵宋亳陈颖许秦徐宿州丁夫数十万。备攻城云梯洞屋。下临城中，数道同时进攻，填堑陷壁。昼夜不少休。如是者累月。每鼓角四发，声震墙壁皆动，我援兵在外者，见利辄进。常陷伏中，以故屡败而终不悟。仁赡虽知外援之败，意气益壮，觇世宗在城下据胡床督攻城，仁赡素善射，自引弓射之，箭去胡床数步堕，世宗命进胡床于简堕处，后箭复远数步而堕。仁赡知之，投弓于地曰：“若天果不佑唐耶？吾有死于城下耳，终不失节。”于是世宗遣中使来谕曰：“知卿忠义，然士民何罪？”又亲驾临城招之，皆不从。自正月至四月不可下，世宗还京师，杨、泰、滁、和、舒、蕲诸州，皆复为唐守，涡口定远周兵戍守者，亦皆为我师袭破，江左几复振，而寿州之围独不解，元宗遣元帅齐王景达，以兵数万来援。分重兵据紫金山。列寨十余处，与城中传烽相应。筑甬道抵城，通粮饷，六月，仁赡出兵，杀周兵数百焚攻城洞屋甚众，周将李重进等兵力颇屈，仁赡因请乘世宗之归，以边镐守城，自出决战，景达畏懦，又方任陈觉，固不许。仁赡愤郁得疾，少子崇谏，夜泛小舟渡淮，谋纾家祸。为军校所执。仁赡命腰斩之，监军使文德殿使周廷构哭于中门，又求救于仁赡妻薛氏，薛氏曰：崇谏幼子，固所不忍，然贷其死，则刘氏为不忠之门，促命斩之，然后成丧，闻者皆为出涕，十五年二月，世宗复亲征，屡战皆克，唐军被俘馘者四万人，余众不能复整。朱元，朱仁裕、孙lin皆降周，仁赡闻之，扼吭愤叹，世宗知寿州且下，心独嘉仁赡之忠，恐城破杀之，乃下诏谕使自择祸福，三月甲辰。又耀兵城北，而仁赡已困笃，不知人，监军周廷构、营田副使孙羽等，为仁赡表请降，戊申，世宗次城北受之，舁仁赡至幄前，抚劳嘉叹，拜天平军节度使，兼中书令，命还城养疾，辛亥，昼晦，两●沙如●，世宗在下蔡，疑有变，驰骑觇之，乃仁赡卒，年五十八，州人皆哭，偏裨及士卒，自尽以殉者数十人，世宗遣使吊祭，追封彭城郡王，录其子崇（言赞）为怀州刺史，赐庄宅各一区，元宗闻仁赡死，哭之痛，赠太师中书令，谥忠肃，叹曰：仁赡有知，其肯舍我而受周耶，是夕，梦仁赡若拜谢庭中，加封卫王，后主立，进封越王，开宝中，仁赡子崇谅为进奉使，太祖嘉其忠臣之后，特命为都官郎中，仁赡至今庙食寿春不绝。
　　 论曰：政和中，先君会稽公为淮西常平使者，实请于朝，例仁赡于典祀，且名其庙曰忠显，后又尝寓家寿春,方世宗攻下寿州,废为寿春县,而徙寿州于下蔡,故寿春父老,喜言仁赡死时事.言其夫人不食五日而卒,今传记所不载.庙在邑中,岁时奉祀甚盛,乾道淳熙之间,予游蜀,在成都见梓潼令金军所藏周世宗除仁赡天平军节度使告身,白纸书,墨色印文皆如新,金君言:仁赡独一裔孙,卖药新安市,客死无后,故得之,其词与王溥所修周世宗实录皆合,若欧阳五代史所称,,尽忠所事,抗节无亏,前代各臣.几人可比.予之南伐,得汝为多,盖摘取制中语载之,本不相联属,又颇有润色也.以仁赡之忠,天报之宜如何，而其后于今遂绝，天理之难知如此，可悲也夫。
　　 潘佑，幽州人，祖贵，事刘仁恭为将，守光杀之，父处常，脱身南奔，烈祖为散骑常侍，佑生而狷洁，闭门苦学，不交人事，文章议论，见推流辈，陈乔辈荐于元宗，起家秘书省正字，后主在东宫，开崇文馆以招贤，佑预其间。及嗣位，迁虞部员外郎，史馆修撰，议纳后礼，援据精博，迁知制诰，召草劝南汉书，文不加点，迁中书舍人，后主以潘卿称之，酷喜老庄之言，尝作文曰：庄周有言，得者时也，失者顺也，安时处顺，则哀乐不能入也，仆佩斯言久矣，夫得者，如人之有生，自一岁至百岁，自少得壮，自壮得老，岁运之来，不可却也，此所谓得之者时也，失之者亦如一岁至百岁，暮则失早，今则失昔，壮则失少，老则失壮，行年之去，不可留也，此所谓失之者顺也。凡天下之事，皆然也，达者知我无奈物何。物亦无奈我何也，其视天下之事，如奔车之历蚁蛭也。值之非得也，去之非失也，燕之南，越之北，日月所生，是为中国，其间含齿戴发，食粟衣帛者，是为人。刚柔动植，林林而无穷者，是为物，以声相命是为名，倍物相聚是为利，●首而芸芸是为事，事往而记于心。为喜为悲为怨为恩。其名虽众，实一心之变也。始则无物。终复何有，而于是强分彼我。彼谓我为彼，我亦谓彼为彼。彼自谓为我，我亦自谓为我，终不知孰为彼耶，孰为我耶。而世方徇欲嗜利，系心于物。局促若辕下驹，安得如列御寇庄周者，焚天下之辕，释天下之驹，浩浩乎复归于无物叹。此吾平昔所言也。足下之行，书以赠别，开宝五年，更官名，改内史舍人，初与张洎亲厚，及俱在西省，所趋既异，情好顿衰，每叹曰：堂堂乎张也，难与并为仁矣，时南唐日衰削，用事者充位无所为，佑愤切上疏，极论时政。历诋大臣将相，词甚激讦，后主虽数赐手札嘉叹，终无所施用。佑七疏不止，且请归田庐，乃命佑专修国史，悉罢他职，而佑复上疏曰：三军可夺帅也。匹夫不可夺志也。臣乃者继上表章，凡数万言，词穷理尽，忠邪洞分，陛下力蔽奸邪，曲容谄伪，遂使家国（yinyin），如日将暮，古有桀纣孙皓者，破国亡家，自己而作，尚为千古所笑，今陛下取则奸回，败乱国家，不及桀纣孙皓远矣，臣终不能与奸臣杂处，事亡国之主，陛下必以臣为罪，则请赐诛戮以谢中外。词既过切，张洎从而挤之，后主遂发怒，以潘佑素与李平善，意佑之狂直，多平激之，而平又以建白造民籍为所排。乃先手平属吏，并使收佑，佑闻命自刭，年三十六，徙其家饶州，处士刘洞赋诗吊之，国中人人传诵，为泣下，及王师南征，下诏数后主杀忠臣，盖谓佑也。子华，仕宋，至屯田员外郎，以疾致仕，景德中，真宗怜佑之忠，起华于家，授故官。
　　 论曰：佑学老庄，齐死生，轻富贵，故其上疏，纵言诋讦，若惟恐不得死者，虽激于一时忠愤，亦少过矣，后主非强愎雄猜之君，而陷之于杀谏臣，使佑学圣人之道，知事君之义，岂至是哉，不幸既死，同时诸臣，默默为降虏矣，犹丑正嫉言，视之如仇，诬以狂愚惑溺淫祀左道之罪，至斥为人妖，虽后之良吏，有不能尽察其说者，于戏悲夫。
　　 李平，本姓名曰杨讷，少为嵩山道士，与汝阴布衣舒元共学，数年业成。同游蒲中，客于节度使李守贞，守贞叛汉，使两人怀表间行，乞师于金陵，元宗为出师数万，为之声援，甫出境而守贞叛，两人无所复命，且唐遇之厚，因留事唐，而讷始自称李平，元亦赐姓朱。元宗皆以为尚书郎，吴越侵常州，欲以平为将，固辞，迁卫尉少卿，周兵取蕲州，不能有，复弃而归，乃以平为刺史，朱元叛，元宗以平本与元同归唐，虑其不自安。召还金陵，使者失指，械平以归，元宗大惊，慰勉之，拜建州节度使，召为卫尉卿，潘佑好老庄，平少为道士，习其说，因相与游，平请复井田法，造民籍，复造牛籍，课民种桑，后主本好古务农，甚悦其言，使判司农寺，平急于成功，施设无渐，人不以为便，后主亦中悔，罢之，而佑历诋一时公卿，独称荐平，请以判司会府，群议益不平，会佑以直谏得罪，因坐以与平淫祀鬼神事，系乎大理狱，缢死狱中。
　　 严续，子兴宗，冯翊人，祖宝，仕故唐为江淮水陆转运判官，徙家广陵，父可求，为吴武王谋臣，及景王宣王嗣立，又皆有功，宣王建国，可求为尚书左仆射同平章事，大和二年，续十余岁，以父荫补千牛备身，迁秘书郎，尚烈祖女，生长富贵，而性恭谨，历兵部侍郎尚书左丞。元宗即位，进礼部尚书中书侍郎，出牧池州。复拜中书侍郎，兼三司使，又出为江州节度使，数年，复入知尚书省，遂为门下侍郎同平章事，初续之未出池州也，宋齐丘专国，公卿多附之，惟续持正不为屈，翰林学士常梦锡，尝指言齐丘过咎，元宗语之曰：大臣惟严续能自立，然才短恐不能胜其党，卿宜助之，梦锡退，谕指于续，续因与梦锡亲厚，然不能尽用其言也，卒为党人所排，与梦锡俱补外，及焉相，虽自以肺附尽忠不贰，然寡学识，听用多非其人，不能称职，或作螃蟹赋以迹切之，是时以军兴，百司政事，往往归枢密院，续言多不见用，求罢，拜镇海军节度使，属疾还都，已革犹不乱，与客言论如平时，后主使内夫人问之，历陈群臣邪正，某当进，某当退，辞气慷慨，不及其私。翼日卒，年五十七，谥曰懿，初续以不学见轻同列，遂力教子弟，诸子及孙。举进士者十余人。
　　 张易，字简能，魏州元城人，高祖万福，故唐金吾将军，后徙莱州掖县，易性豪华尚气，少读书于长白山，又徙王屋及嵩山。苦学自励，食无监酪者无岁，齐有高士王达灵，居海上，博学精识，少许可。易从之游，数年入洛，举进士，不中，以昇元二年南归，授校书郎大理评事，时方重赤县，拜上元令，元宗立，以水部员外郎通判歙州，刺史朱匡业平居甚谨，然醉则使酒陵人，果于诛杀，无敢犯者，易至，赴其宴，先已饮醉，就席，酒甫一再行，掷杯推案，攘袂大呼，诟责锋起，匡业尚醒，愕然不敢对，惟曰：通叛醉甚，不可当也。易巍峨喑呜自若，俄引去，匡业使吏掖就马，自是见易加敬，不敢使酒，郡事亦赖以济，太弟景遂初立，高选官僚，召为赞善大夫，景遂召饮，玉杯行酒，因与坐客传玩，至易，忽大言曰：殿下有重宝轻士之意何耶，抵于柱础碎之，坐皆失色，其他规正皆类此，景遂不为忤，待易益厚，迁刑部郎中，判大理寺，周人南侵，时江淮久安，人不知战，我师屡北，上下震恐，易独言朝路曰：国家被山带海，守弈世之业，昔者夫差以无道之兵，威陵齐晋，孙权以草创之国，势过曹刘，今若上下并力，敌何足畏哉，元宗闻而异之，召使宿直禁中议事，然亦不能用也，陈觉李征古方用事，朝野侧目，易一日朝退，吾忝廷尉，职诛邪孽，当手弊二竖以谢旷官，俄以吴越犯边，出为宜歙招谕使，判宣州，前刺史方筑州，城役徒数万，一切罢遣之曰：“自守者者弱，远图者强，何以城为？”吴越闻之慑服，不敢复犯，后主封吴王，召易为吴王司马，东宫建，又为左庶子，后主即位，迁右谏议大夫，复判大理寺，寻乞解大理，改勤政殿学士，判御史台，采武德至宝历君臣问对，及臣下论奏骨鲠者七十事，为七卷，曰谏奏集，上之，注太玄，未成，卒，年六十一。
　　 龚慎仪，后主时为给事中，开宝三年，高祖欲封南汉，未决，诏后主谕刘（金长）。令奉正朔，后主乃遣慎仪持书使南汉。书曰：仆与足下，叨累世之盟，虽疆畿阻隔，休戚实同，敢奉尺书，敬布腹心，昨大朝伐楚，足下疆吏弗靖，遂成●隰，初为足下危之，今敝邑使臣入贡，皇帝幸以此宣示曰：彼若能幡然改图，单车之使造廷，则百万之师不复出矣。不然，将有不得已者，仆料大朝之心，非贪土地之，怒人不宾而已。且古之用武。不计强弱小大，而必战者有四，父母宗庙之雠，一也，彼此乌合，民无定心，二也，敌人进不舍我，退无守路，战亦亡，三也，彼有败亡之势，我乘进取之机，四也，今足下与大朝，无是四者，而坐受天下之兵，决一旦之命，有国家利社稷者，固如是乎，夫强则南面而王，弱则玉帛事大，屈伸在我，何常之有，违天不祥，好战危事，天方相楚，尚未可争，而况今日之事耶，地莫险于剑阁，而蜀亡矣，兵莫强于上党，而李筠失守矣，●意足下国中，必有矜智好谋之臣，献尊主强国之策，以谓五岭之险，非可遽前，坚壁清野，绝其饷道，依山阻水，射以强弩，彼虽百万之兵，安能成功，不幸而败，则轻舟浮海，犹足自全，岂能以万乘之主，而屈于人哉，此说士之常谈，可言而不可用，异时王师南伐，水陆并举，百道俱进，岂暇俱绝其饷道，尽保其壁垒，或用吴越舟师，自泉州航海，不数日，至足下国都矣，人情汹汹，则舟中皆为敌国，忠义效死之士，未易可见，虽有巨海，孰与足下俱行乎，敢布腹心，惟与大臣熟计之，史馆修撰潘佑之辞也，（金长）得书怒，囚慎仪不遣，后主表闻，太祖遂决兴师，南汉平，乃得归，后主之亡也，慎仪为徽州刺史，会昭武留后卢绛闻国破，提兵自宣州欲入福建，过歙，慎仪闭城拒守，绛怒曰：慎仪吾故人。何为见拒，遣裨将马雄攻之，慎仪朝服而出，为雄所害。

</div>
    <div class="pagination">
<a href="南唐书.html">上一页</a><a href="南唐书.html">1</a><span class="current-page">2</span><a href="南唐书_page3.html">3</a><a href="南唐书_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
