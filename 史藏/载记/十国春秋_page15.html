<!DOCTYPE html>
<html>
<head>
    <meta charset="UTF-8">
    <title>十国春秋 - 第 15 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 15 页/共 53 页</h1>
    <div class="content">　　升元四年春正月诏罢营造力役毋妨农时三月丁未颁中正厯厯官陈承勲所撰也丙戌汉人闽人来聘夏四月枢宻使周宗出为奉化军节度使五月晋安逺节度使李金全请降命鄂州屯营使李承裕段处恭将兵三千逆之癸卯承入据安州甲辰晋马全节破承于城南承掠安州南走丙午晋安审晖追败我兵于黄花谷处恭死焉丁未又败我兵于云梦获承及都监杜光邺未几晋斩承及士卒千五百人遣光邺归帝拒之不受【光邺通鉴作光业时马全节斩李承裕于安州城下送监军杜光业等五百七十人于大梁晋主曰此曹何罪皆赐马及噐服而归之光业等至唐先主以其违命而败不受复送于淮北遗晋书曰边校贪功乗便据垒又曰军法朝章彼此不可晋复遣之归使者将自桐墟济淮先主遣战舰拒之乃还晋悉授唐诸将官以其士卒为显义都命旧将刘康领之先是卢文进之奔吴也先主命祖全防将兵逆之戒无入安州城陈于城外俟文进出殿之以归无得剽掠及李承裕逆李金全戒之如全防承裕贪剽掠与晋兵战而败失亡四千人先主惋恨累日故责其违命不受光业云】诏客省使尚全恭如闽贺闽主曦及王延政六月癸亥罢宣州嵗贡木杂果太师中书令赵王李德诚薨以徐玠为镇南军节度使李金全至西都帝待之甚薄命为宣威统军秋八月庐州李章卒以润州马仁裕代以天威统军卢文进为镇海军节度使丁巳立齐王璟为皇太子仍兼大元帅录尚书事璟固让从之九月乙丒诏中外致牋齐王如太子礼丁卯月掩木星戊辰契丹使羙楞鲁库密拉来聘献狐白裘冬十月癸巳朔日荧惑填嵗星聚于南斗壬寅以齐王璟让储位赦殊死以下京师赐酺内外诸军优给禁表奏言圣睿二字违者以大不敬论术士孙智永以四星聚斗分野有灾劝帝东巡乙巳诏幸东都命齐王璟监国丙午罢泰州刺史禇仁规为扈驾都部署光政副使太仆少卿陈觉以私憾譛仁规在州贪残因有是命庚戌帝自保德门御舟辛亥次迎銮镇甲寅至东都入建元门感念畴昔然流涕丁巳遣使问东畿士民不能自存者己未高丽使广评侍郎栁兢质来贡方物【唐余纪传作栁兢】十一月乙丑宴羣臣于崇德宫故第也【马令南唐书又云存省故老宴于旧宅】以听事为光庆殿庚辰改东都文明殿为乾元殿英武殿为明光殿应干殿为垂拱殿朝阳殿为福昌殿积庆宫为崇道宫西都崇英殿为延英殿凝华内殿前为升元殿后为雍和殿兴祥殿为昭德殿积庆殿为穆清殿【又有玉烛殿见金陵志　王士性广志绎云南唐宋行宫在今内桥直对镇淮为御街】乙酉赐东畿高年疾苦独米人二斛汉使都官郎中郑翺闽使客省使葛吴越使刑部尚书杨岩来贺仁寿节帝欲遂居东都以水冻漕运不给乃还十二月丙申至自东都右仆射【马令南唐书作左】兼门下侍郎同平章事张延翰卒契丹主遣使献马百匹是时建学馆于白鹿洞置田供给诸生以李善道为洞主掌其教号曰庐山国学吉州民龙民鬻谷不售祷神祠求旱为震雷殛死
　　升元五年春二月己未杀前泰州刺史禇仁规夏四月以陈觉常梦钖为宣徽副使遣通事舍人副四方馆事【假鸿胪少卿秩】欧阳遇聘契丹假道于晋不能达及境而反是月汉遣使来约伐楚中分其地帝不许秋七月戊辰诏曰右仆射兼中书侍郎同平章事监修国史李建勲幸处台司且聨戚里靡循纪律敢黩彞章其罢归私第【先主自以专权取吴尤忌宰相权重以李建勲执政嵗久欲罢之会建勲上疏言亊意其留中既而先主下有司施行建勲自知事挟爱憎宻取所奏改之事发因罢建勲】吴越国大火羣臣请乘可以得志帝曰奈何利人之灾遣使厚持金帛唁之【钓矶立谈曰钱塘大火宫室器械为之一空宋齐邱乘间进言曰夫越与我唇齿之国也我有大施而越人背之防刘我边陲汚浊我原泉股不附髀终不我用今天实弃之我师晨出而暮践其庭愿勿失机为后世忧烈祖愀然久之曰疆域虽分生齿理一人各为主其心未离横生屠戮朕所弗忍且救灾睦隣治古之道朕誓以后世子孙付之于天不愿以力营也大司徒其勿复以为言于是特命行人厚遗之金粟缯绮葢车相望于道焉】八月有星孛于天市长数尺七十日没遣使振贷黄州旱伤户口冬十一月定民田税【通鉴云分遣使者按行民田以肥瘠定其税民间称为平允自是江淮调兵兴役及他赋敛皆以税钱为率】内侍王绍顔上书言今春以来羣臣获罪者众中外疑惧帝手诏解释仍令绍顔告谕中外【时先主勤于听政以夜继画还自东都不复宴乐颇伤躁急故绍顔及之】是嵗吴越水民就食境内遣使振防安集之是时于阗国贡瑞玉天王
　　升元六年春正月甲子月犯填星退行在毕闰月甲申朔改天长制置使为建武军庚寅汉使区延保来聘癸巳闽使尚食使林嗣来聘都下大水秦淮溢东都火焚数千家二月罢侍中寿王景遂判尚书省更领中书门下省己丑以左丞相太保宋齐邱知尚书省事初齐丘累求预政许入中书视事又以两省事多委给事舍人剧务多在尚书省又求知省事许之其三省事并取齐王璟参决三月庐州马仁卒以滁州刺史周邺为保信军节度留后夏四月寿州高思审卒以侍卫诸军都虞侯姚景为清淮军节度使宋齐邱称疾请罢省事从之五月丙午宋齐邱出为镇南军节度使以洪州徐玠为司徒侍中帝曰豫章大司徒维桑也衣锦昼行古人所贵以锦袍赐之齐邱至镇衣以视事六月常宣歙三州大雨涨溢汉使萧规来告哀废朝三日庚午契丹使鲁库密拉来聘献马五驷大蝗自淮北蔽空而至辛未命州县捕蝗瘗之庚辰荧惑犯房次将辛巳禁节度刺史给摄署牒秋八月甲申汉使法物使公孙惠来告袭位九月庚寅颁升元删定条【先主自为吴相兴利除害变更旧法甚多及即位命法官及尚书删定为升元条三十卷至是行之】冬十月诏曰前朝失御四方崛起者众武人用事德化壅而不宣朕甚悼焉三事大夫其为朕举用儒吏罢去苛政与民更始【马令南唐书载先主诏曰前朝失御强梗崛起大者帝小者王不以兵戈利势弗成不以杀戮威武弗行民受其弊葢有年也或有意于息民者尚以武人用事不能宣流德化其宿学巨儒察民之故者嵁岩之下往往有之彼无路光亨而进以拊伛为嫌退以清寕为乐则上下之情将何以通简易之政将何所议乎昔汉世祖数年之间被坚执锐提戈斩馘一日晏然而兵革之事虽父子之亲不以一言及之则兵为民患其来尚矣今唐祚中兴与汉颇同而眇眇之身坐制元元之上思所以举而措之者防防在疚罔有所发三事大夫可不矜乎自今宜举用儒者以补不逮今从陆氏南唐书】十二月闽使徐绩汉使滕绍英吴越使右武衞大将军蒋璠来贺仁寿节是嵗溧水天兴寺桑生木人长六寸形如僧右袒而左跪衣裓皆备国人号曰须菩提帝迎置宫中奉事甚谨占者云木人生桑有大防
　　升元七年春正月契丹使达罗千等二十七人来聘献马三百羊二万五千二月帝服方士史守冲等金丹疽发于背袐不令人知密令医治之听政如故【通鉴云唐主常梦吞灵丹旦而方士史守冲献丹方以为神而饵之浸成躁急左右谏不听常以药赐李建勲建勲曰臣饵之数日已觉躁热况多饵乎唐主曰朕服之久矣】羣臣奏事因是往往暴怒然或有正色论辨中理者亦敛容慰谢而从之庚午疾亟太医吴廷绍【一作廷裕】遣信召齐王璟驰入侍疾诏曰廼公廼侯越百执事钦承嗣命命尔保元子璟祗肃天鉴社稷宗庙永有终我不敢知曰其基永昌我亦不敢知曰坠命罔后天不尔谌祐于有德厥位艰哉是夕殂于升元殿年五十六諡曰光文肃武孝高皇帝庙号烈祖十一月壬寅葬永陵帝濒殂谓齐王璟曰德昌宫储戎器金帛七百余万汝守成业宜善交邻国以保社稷【又云不可袭炀皇之迹恃食阻兵自取亡覆茍能守吾言汝为孝子百姓谓汝为贤君矣　钓矶立谈云冯延己等常言兴王之功当先事于吴越闽楚三国上曰常观刘德舆乗累捷之威羣雄敛衽之际不得据有中原乃留弱子而狼狈东归朕甚陋之及闻李密劝感鼓行入关意壮其言至密自王亦不能决意以西也近徐敬业起江淮之众锋锐不可当不能因人之心直趋河洛而反防兵南渡自营割据识者知其不能成事矣此皆已事之验也钱氏父子动以奉中国为辞卒然犯之其名不祥闽土险瘠若连之以兵必半嵗乃能下恐所得不能当所失也况其俗怙彊喜乱既平之后弥烦经防惟诸马在湖湘间恣为不法兵若南指易如拾芥孟轲谓齐人取燕恐动四邻之兵徒得尺寸地而享天下之恶名我不愿也孰若悉舆税之入君臣共为节俭惟是不腆圭币以奉四邻之欢结之以盟诅要之以神明四封之外俾人自为守是我之存三国乃外以为蔽障者也数年国内殷足兵旅训练积日而不试其气必倍有如天启其意而中原忽有变故朕将起而为天下倡云】吾服金石欲求延年反以速死汝宜视以为戒又啮齐王指至血出属之曰他日北方当有事勿忘吾言帝生长兵间知民厌乱诸臣多言陛下中兴宜出兵恢拓旧土帝叹息曰兵为民害深矣诚不忍复言使彼民安吾民亦安矣又何求焉由是在位七年兵不妄动东与吴越连和归其所执将士钱氏亦归我败将遂通好不絶境内頼以休息【江南野史曰先主末年慤敦慈恕山林薮泽禁止以时常曰民各生父母安用争城广地使之膏血涂于草野乎自握王权至禅位凡数十年止一拒越师葢不得已而为之】性节俭常蹑蒲履用铁盆盎暑月寝殿施青葛帷左右宫婢裁老丑数人服饰朴陋建国始即金陵治所为宫惟加防尾设阑槛而已终不改作【清异录云烈祖素俭寝殿烛不用脂防灌以乌臼子油但呼乌舅案上捧烛铁人高尺五云是杨氏马廐中物唤为铜狄】又天资明察不受欺妄常遣宦者祭庐山比还宦者自言臣奉诏即蔬食至今帝曰卿某处市鱼为羮某日市肉为胾何为蔬食宦者惭服仓吏嵗终献羡余万石帝曰出纳有数茍非掊民刻军安得羡余邪着令外戚不以辅政中官不得预事死国事者给禄三年皆他国所弗及有古贤主风云
　　论曰烈祖防防一身不阶尺土托名徐氏遂覇江南挟莒人灭鄫之谋创化家为国之事凡其巧于曲成者皆天也然息兵以养民得贤以辟土葢实有君德焉东海鲤鱼兆虽有自要岂得谓竟非人力也邪
　　十国春秋卷十五
<史部,载记类,十国春秋>
　　钦定四库全书
　　十国春秋卷十六
　　检讨吴任臣撰
　　南唐二
　　元宗本纪
　　元宗名璟字伯玉烈祖长子母元敬皇后初名景通【陈彭年江南别録云初名景非是五代史宋史称景者葢从显德时改名耳】风度高秀工属文年始十岁官驾部郎中累进诸卫将军拜司徒平章事知中外诸军事都统烈祖为齐王立为王太子固让及受禅封吴王徙封齐王为诸道兵马大元帅升元四年八月立为皇太子复固让曰前世以嫡庶不明故早建元良示之定分如臣兄弟禀承圣教实为敦睦愿寝此礼烈祖下诏称其守亷退之风师忠贞之节有子如此予复何忧【钓矶立谈云烈祖一日昼寝梦一黄龙出殿之西楹矫首内向如窥伺状烈祖惊起使人侦之顾见元宗方倚楹而立遣人上动静于是立嫡之意遂决南唐近事又云齐王凭槛而立皆符所梦上曰天意谆谆信非偶尔成吾家者其惟子乎旬月之间遂正储位】七年二月烈祖晏驾秘不发防而下制命王监国大赦颁赉有差丙子始宣遗诏
　　保大元年春三月己卯朔烈祖殂已旬日王犹未嗣位方泣让诸弟奉化节度使周宗偕侍中徐玠至柩前手取衮冕衣王曰大行皇帝付殿下以神器之重殿下固守小节非所以遵先防崇孝道也是日即皇帝位大赦境内改元保大太常博士韩熙载上疏曰逾年改元古制也事不师古弗可以训时虽可其奏而制书已行识者非之百官进位二等将士皆有赐蠲民逋负租税赐鳏寡孤独粟帛尊皇后为皇太后立妃钟氏为皇后以镇南节度使宋齐邱为太保兼中书令【马氏南唐书作左丞相今从陆游南唐书】奉化节度使周宗为侍中【马氏作右丞相】元帅府掌书记冯延己为谏议大夫翰林学士徙封寿王景遂为燕王宣城王景达为鄂王进封长子东平公冀为南昌王闽使来吊祭升濠州为定逺军夏四月中书侍郎同平章事李建勲罢为昭武军节度使镇抚州五月司徒兼侍中徐玠卒秋七月徙燕王景遂为齐王鄂王景达为燕王仍命景遂为诸道兵马元帅太尉中书令居东宫景达为副元帅诏示中外以兄弟传国之意【欧史南唐世家云景盟于昪柩前约兄弟世世继立】景遂固让不许给事中萧俨上疏曰夏商之后父子相传不易之典惟仰循古道以后昆疏奏不报以元子南昌王冀为江都尹东都留守八月乙卯封弟景逷为保宁王冬十月庚戌有星孛于东方岭南妖贼张遇贤犯防州遇贤兵皆绛衣时谓之赤军子诏遣洪州营屯都虞侯严恩帅师讨之【马令南唐书作严思礼五代史作严思今从通鉴陆游南唐书唐余纪传】以通事舎人边镐监其军擒遇贤及其党黄伯雄曹景全斩于金陵市余贼悉平以恩为海州刺史镐为洪州屯营诸军虞侯贬百胜节度使贾浩为监门卫将军池州安置以饶州刺史李翺为百胜军节度畱后十二月以太保中书令宋齐邱为镇海军节度使齐邱请归九华旧隐许之【通鉴云侍中周宗年老恭谨自守中书令宋齐邱广树朋党百计倾之宗泣诉于中主中主由是薄齐邱既而陈觉被疎乃出齐邱为镇海节度使齐邱忿怼表乞归九华旧隐中主知其诈一表即从之赐书曰明日之行昔时相许朕实知公故不夺公志仍赐号九华先生封青阳公食一县租税齐邱乃治大第于青阳服御将吏皆如王公而忿邑尤甚】是岁遣公乘镕航海使于契丹以继旧好【镕既至契丹契丹主舒噜遗元宗书曰大契丹天顺皇帝谨致书大唐皇帝阙下贵朝使公乘镕等自去秋已达东京海岸适遭国祸今年正月二十六日部署一行并诸仪物兵铠已至燕京兹防敦念先朝践修旧好既增摧痛又切感铭贵国长直官王朗陈篆取间道先囬用附咨报公乘镕等已遣伴送使陈植等同囘止俟便风即令引道】
　　保大二年春正月侍中周宗罢为镇南军节度使左仆射兼门下侍郎同平章事张居咏罢为镇海军节度使辛巳勑齐王景遂总庶政惟枢宻副使魏岑查文徽得白事余非召对不得见【初烈祖尤爱景遂元宗奉先志欲传以位且及燕王翰林学士冯延己因之欲隔絶中外以擅权故有此诏○江南录此敇在元年十二月今从十国纪年】给事中萧俨上防极论曰元帅开府人犹惊骇况委之大政而羣臣不得时见臣恐中外隔絶奸人得志非陛下利也不报【十国纪年陆氏南唐书俱云宋齐邱亦极谏江南野史载齐邱疏云臣事先朝迨三十年每议论之际常恐朝廷百官之中有忠赤苦口之人壅蔽不得达其意今始即位而不与羣臣明见是陛下偏专独任自圣特贤而已是以古帝王一人不能独闻假天下耳以听一人不能独明假天下目以视故无逺迩羣情世态不必亲见躬闻而可得知之葢能延接疏越异方之人未常隔絶也今深居邃处而欲闻民间疾苦犹恶隂而入于道也然臣老矣墓木亦既拱矣桑榆之景而可待以旦乎今不取】侍卫都虞侯贾崇叩閤切谏涕下呜咽帝感悟遂谕俨等曰旻天不吊降此鞠凶越予小子常恐弗厥德用灾于厥躬故退处恭黙思底于道而壅隔之弊以为卿忧惟予小子实生厉阶由是所下之令遽寝二月辛卯日有白虹二三月左卫上将军范阳王卢文进薨夏五月闽人朱文进弑其君曦自称闽王遣使来告帝囚其使将讨之议者谓闽乱由王延政当先讨乃释闽使遣还秋七月鄂州王舆卒以神武统军韦建为武昌军节度使寿州姚景卒以濠州刘崇俊代以楚州刺史刘彦贞为濠州观察使八月幸饮香亭观兰【清异录云中主赏新兰诏苑令取沪溪美土为馨列侯拥培之具】九月庚午朔日有食之冬十二月枢宻使查文徽请伐殷诏以文徽为江西安抚使俾觇建州文徽固请济师乃以边镐为行营招讨诸军都虞侯共攻殷败绩于盖竹待诏臧循屯兵邵武被执死焉
　　保大三年春二月以何敬洙为福建道行营招讨祖全恩为应援使姚凤为诸军都监会查文徽进讨败闽兵于赤岭夏五月李仁达以福州来附诏以仁达为威武军节度使同平章事赐名义已未闽许文稹败我兵于汀州军将时厚卿被执秋七月星见而风雨边镐防镡州八月甲子朔日有食之丁亥克建州执闽主王延政归金陵拜羽林大将军升建州为永安军松源镇为松源县九月许文稹以汀州王继勲以泉州王继成以彰州来降诏以延平津立劒州以建州之劒浦汀州之沙县焉冬十月皇太后宋氏殂以百胜节度使王崇文为永安军节度使是月遣燕王景达召宋齐邱于青阳
　　保大四年春正月以宋齐邱为太傅兼中书令封卫国公但奉朝请不预政事以昭武节度使李建勲为右仆射兼门下侍郎与中书侍郎冯延己皆同平章事二月壬戌朔日有食之命建州制的乳茶号曰京挺臈茶之贡【毛先舒南唐拾遗记云南唐时建阳进茶油花子大小形制各别宫嫔缕金于面皆淡妆以此花饼施额上时号北苑籹○谈苑云江左李氏别令取茶之乳作片或号京挺的乳及骨子等名】始罢贡阳羡茶夏五月李义遣弟通伐泉州泉州都指挥使畱从效废王继勲而代之攻退福州兵帝命从效为泉州刺史召继勲还金陵徙彰州刺史王继成为和州刺史汀州刺史许文稹为蕲州刺史六月以枢宻使陈觉为宣谕使使谕李义入朝不克秋八月陈觉擅发汀建抚信州兵趋福州帝遂命王崇文魏岑冯延鲁攻福州克其外郭李义改名达称臣于吴越以乞师九月淮南虫食稼除民田税冬十月漳州将赞尧作乱杀监军使周承义劒州刺史陈诲泉州刺史留从效举兵逐之以禆将董思安权知州事帝即命思安为漳州刺史思安以父名章辞州务诏改漳州为南州是月我兵据福州东武门以诸将争功不能克帝以江州观察使杜昌业为吏部尚书判省事
　　保大五年春正月丁亥朔大雪帝召齐王景遂等登楼赐宴赋诗【清异录云保大五年元日大雪李主命太弟以下展燕赋诗令中人就私第赐李建勲继和时建勲方会中书舍人徐勤政学士张义方于溪亭即时和进乃召建勲义方同宴夜艾方散侍臣皆有诗咏徐为前后序仍集名手图画书图尽一时之技真容高冲古主之侍臣法部丝竹周文矩主之楼阁宫殿朱澄主之雪竹寒林董源主之池沼禽鱼徐崇嗣主之图成皆絶笔也】二月立景遂为皇太弟徙燕王景达为齐王领诸道兵马元帅徙南昌王冀为燕王副元帅晋密州刺史皇甫晖棣州刺史王建来归是月契丹以灭晋来告防且请会盟于境上辞不赴【江南野史马氏南唐书载契丹遣二使来告曰晋少主逆命背约自贻废黜吾主欲与唐继先世之好将册君为中原主嗣主曰孤守江淮社稷已固与梁宋阻隔若尔主不忘先好惠赐行人受赐多矣其它不敢拜命之辱已而叹曰闽役惫矣其能抗衡中国乎】遣工部郎中张易聘之【江南野史云命兵部尚书贾谈入契丹报聘马令南唐书又作兵部侍郎贾潭】遂请差官如长安修奉诸陵契丹不许【陈桱通鉴纲目续编云唐遣使贺契丹灭晋且请诣长安修复诸陵】三月己亥吴越救福州兵自海道至我师与之战败续诸营皆溃东南守将刘洪进等请俟吴越兵去而取城留从效不欲城平王建封忿陈觉等专恣遂烧营而遁辛丑从效还泉州遣我戍兵而据之谓戍将曰比年军旅屡兴冬征夏敛仅能自赡岂劳大军久戍帝不能制加从效检校太傅宣州徐知证薨夏四月诏即军中斩陈觉冯延鲁赦诸将不问御史中丞江文蔚弹冯延己魏岑同罪异诛坐贬江州司士参军是月复诏械觉延鲁还都既至贷死觉流蕲州延鲁流舒州知制诰徐史舘修撰韩熙载论宋齐邱冯延己朋党帝罢延己为太子少傅贬岑太子洗马未几帝命岑复故官齐邱譛熙载嗜酒贬和州司士参军丙子太白昼见以皇甫晖为神卫军都虞侯五月帝闻萧翰弃大梁遁归诏曰乃眷中原我之故地以李金全为北面行营招讨使六月闻汉入汴兵遂不出而金全犹带衔不革秋闰七月丁丑夜有彗出东方近浊其尾扫太微及长垣至次月壬辰乃没八月太傅兼中书令宋齐邱罢为镇南军节度使是岁以羽林大将军王延政为安化军节度使鄱阳王镇饶州
　　保大六年春正月以太子少傅冯延己为昭武军节度使夏四月保信军留后周邺卒六月庚寅朔日食秋九月汉伐河中防国节度使李守贞遣从事朱元李平表乞师【表曰臣之先世乃唐逺裔锡矦命将代不絶人茂绩殊勲着于简册昔日巢寇犯阙僖昭失御宗社板荡为人所有臣虽生于梁末幼失怙恃零丁孤苦遭世多难迨能执戈捐身亊晋征讨攻伐粗立战功高祖见擢俾典禁卫颇着劳绩寻属顾命出守蒲津洎少主厄运遂殁于兵晋鼎覆餗天下横流强守无主臣不胜忿惋痛心疾首欲効愚忠诛鉏虵豕恢复先业庻安宇内功未及立凶党俄临众寡不敌遂罹危廹臣虽躬当矢石以帅羣下悉力固守冀殄干戈殒首不顾臣之分也然预防不虞有备不败古之善教也臣逺闻君王霸有江左雄跨淮甸禁暴弭乱推亡固存有王者之风将继巨唐有土者非君而谁况臣沗宗盟敢罄诚欵茍君王察臣忠勇怜顾本支救患恤邻遏强附顺爰遣偏师出为东援则五伯之风不让桓文之主茍获全济实君之惠云云】谏议大夫查文徽兵部侍郎魏岑请出兵应之诏以镇海节度使李金全为北面行营招讨使清淮节度使刘彦贞副之文徽为监军使岑为沿淮廵检使救河中师次沂州冬十一月丙寅退保海州是月遗汉主书求复通商且请赦李守贞罪不报
　　保大七年春正月淮北盗起以神卫都虞侯皇甫晖将军张峦萧处赟监军散骑常侍张义方帅师万人出海泗招降纳汉亳州防城镇将咸师朗等以归【江南野史曰时中原无主寇盗纵横嗣主乃叹曰孤不能因其危运命将兴师抗衡中国恢复高太之土宇而乃劳师于海隅孤实先代之罪人也至于悔恨百端不能自弭】召大臣宗室赴内香宴凡中国外域名香以至和合煎饮佩带粉囊共九十二种皆江南所无也夏六月癸酉朔日有食之秋七月杀天威都虞侯王建封户部员外郎范仲敏是月帝闻河中破以朱元为驾部员外郎待诏文理院李平为尚书员外郎八月以永安节度使王崇文镇庐州以谏议大夫查文徽为永安军节度留后冬十月我师度淮攻正阳败绩十二月日晕三重丁酉汉宻州刺史王万敢寇荻水镇是岁南州副使留从愿酖杀刺史董思安据南州以附其弟从效帝不能问诏升泉州为清源军以从效为节度使【马令南唐书载保大三年升泉州为清源军非是今从陆游南唐书】是岁命仓曹参军王文炳摹勒古今法帖上石【案马传庆言后主命徐以所藏法帖入石名曰升元帖即此帖也】
　　保大八年春正月诏曰春秋日食地震星孛木冰感召靡爽比灾异频仍岂人君不德以致之邪抑亦天心仁爱而谴告之也朕甚惕焉曩者兵连闽越武夫悍将不喻朕意务为穷黩以至父征子饷上违天意下夺农时咎将谁执在予一人其大赦境内穷民无告者咸赐粟帛李金全始罢北面行营招讨使二月清淮军将士讹传汉将大举南侵诏燕王冀为润宣二州大都督镇润州周宗为东都留守甲申福州遣谍者诣永安留后查文徽告吴越戍卒作乱杀李义弃城去文徽信其言袭福州大败被执别将劒州刺史陈诲以战棹败福州兵执吴越将马先进叶仁安等俘于西都夏四月以陈诲为永安军节度使秋七月归马先进等于吴越以求查文徽八月尚书郎周濬等三人奔汉九月楚武平节度使马希蕚来乞师【表曰昔先王早以勋业基有楚国不幸即世顾命之夕显令兄弟以天伦绍立庻奉宗庙获享国祚无何嗣君不延永命奄弃社稷讣告至日臣不胜痛切肤骨血泣颐睫即时奔走哀庭冀处苫凷用竭臣子之孝不图天未殄祸孽竖构隙间离我戚属汨乱先序潜阻兵戈将谋勦絶茍不更图殒在朝夕故臣敢逺遣行介殚布腹心惟君存先王之昔好轸大国之武威许出兵援以附不腆庻俾盗党免弄凶器云云】诏加同平章事赐以鄂州今年租税命楚州团练使何敬洙帅师援之冬十月吴越归查文徽十一月甲子朔日有食之十二月马希蕚攻防潭州弑其君希广自称楚王楚将李彦温刘彦瑫各以千人来归是岁齐王景达改长庆寺曰奉先以资烈祖冥福保大九年春正月议北征周【阙】　　韩熙载奏曰郭氏奸雄虽有国日浅而为理已固兵若轻举非独无成亦且有害乃命李金全耀兵于淮上而止【先是契丹侵河南晋主北迁熙载上书曰陛下有经营天下之志定在今时若契丹遁归中原有主安辑稍定则未可图也至是又上书云】二月甲辰楚马希蕚使掌书记刘光辅来贡方物三月壬戌朔册希蕚为天防上将军武安武平静江宁逺等军节度使兼中书令楚王以右仆射孙晟客省使姚凤为册礼使又以洪州营屯都虞侯边镐为湖南安抚使便宜进讨淮南饥夏五月辛未有星大如五升器自西南流坠西北光烛地声如雷六月楚静江指挥使王逵执武平节度使马光惠归于金陵推辰州刺史刘言为武平军留后来请命秋七月乐安公茂薨九月楚将徐威等废其君希蕚命边镐出萍鄕以讨楚乱冬十月壬寅武安畱后马希崇请降甲辰镐入潭州诏以镐为武安军节度使辞不许癸丑武昌节度使刘仁赡帅舟师取岳州湖南遂平以将军宋德权为岳州刺史以客省引进使任镐为监军使以马光惠为武平军留后十一月迁楚王希蕚及希崇于金陵礼官请祠郊庙帝言候天下一家然后告十二月汉泰宁节度使慕容彦超来乞援师许之以镇南节度使兼中书令宋齐邱为太傅马希蕚为江南西道观察使镇洪州仍赐爵楚王马希崇为永泰军节度使镇舒州南汉内侍省丞潘崇彻将军谢贯败我兵于义章遂防郴州是岁以安化节度使鄱阳王王延政为山南西道节度使改封光山王保大十年春正月置筠州于高安县以清江万载上高三县焉以湖南行营粮料使王绍顔为刺史庚申夜孙朗曹进作乱攻边镐不克奔朗州甲子援兖州之师败绩于沐阳周人执我指挥使燕敬权二月甲辰周人归敬权使来言曰尔国助叛得无非计且使頴州郭琼遗我寿州刘彦贞书言自古有国皆恶叛臣贵邦何为常事招诱帝颇媿其言命先所得中原人皆礼而归之以翰林学士江文蔚知礼部贡举放进士王克贞等三人及第【旋复停贡举○此后凡十七胜】三月以太弟景遂昭义节度使冯延己为左仆射前镇海节度使徐景运为中书侍郎及右仆射孙晟并同平章事南汉初乘楚乱据桂宜等州帝以知全州张峦兼桂州招讨使进图桂州夏四月丙戌朔日食遣统军侯训帅五千人会峦攻桂州败绩于城下训死之峦收余众保全州周兴顺指挥使白进福以族来归遣李建期屯益阳以图朗州五月致仕司徒李建勲卒秋九月召朗州刘言入朝冬十月刘言将王逵周行逢攻潭州壬辰防益阳寨李建期死之丙申武安节度使边镐弃城遁辛丑刘言将蒲公益攻岳州刺史宋得权监军任镐弃城遁十一月刘言尽据故楚地诏流边镐于铙州斩宋德权任镐于太社斩禆将申洪防尹建于都门外以张峦为信州刺史平章事冯延己孙晟皆罢为左右仆射十二月雩都令赵暹奔周洪州大都督楚王马希蕚来朝留不遣是岁大旱南海献龙脑浆【江淮异人录云能补益元气】
　　保大十一年春閠正月草泽邵棠上言北朝恭俭修德恐其南征宜为备三月复以左仆射冯延己同平章事金陵大火逾月焚庐舎营署殆尽【陆游南唐书云焚官寺民庐数千间】夏六月至秋七月不雨井泉竭涸淮流可渉旱蝗民饥流入北境者相继以鄂州刘仁赡为神武统军侍卫都指挥使【江南野史作天威军都虞侯】以濠州观察使何敬洙为武清军节度使冬十月筑楚州白水塘以漑屯田遂诏州县陂塘湮废者皆修复之于是力役暴兴楚州常州为甚帝使近侍车延规董其役发洪饶吉筠州民牛以往吏缘为奸强夺民田为屯田江淮骚然百姓以数丈竹去节焚香于中仰天诉寃道路以目知制诰徐因奏事白之帝曰吾国兵数十万安能不食捍边事闗大利举国輙排之柰何乃遣行视利害铉至楚州悉取所夺田还民诘责车延规欲搒之或譛擅作威福帝大怒趣归将沈之江既至怒少解十二月流舒州白水塘竟不成命少府监冯延鲁廵抚诸州右拾遗徐锴表延鲁无才多罪不宜奉使锴坐贬校书郎分司东都是岁复行贡举
　　保大十二年春正月有大星霣于西北声如雷周主殂晋王嗣位汉泰宁节度使慕容彦超来乞师以拒周诏出兵数千应之至淮北为北师所败俘我将校于汴州已而释之且谕曰归谕尔主朕诛逆命何苦来援帝亦悔焉汉末遣使潭州市茶会边镐平马氏例俘于金陵由是引对慰劳以上茗万斤遣之二月命吏部侍郎朱巩知贡举【巩素无学术元宗常会从臣赋诗巩惟进一聨不能终篇曰好物不在多左右掩口】自十一年六月【一作八月】不雨至于今年三月大饥疫命州县鬻糜食饿者夏五月丁亥月重轮秋七月契丹使其舅来聘夜宴清风驿盗斩其首亡去捕之不得或以为周将荆罕儒所遣【先是升元时宋齐邱谋间晋会契丹使燕人高霸来聘归至淮北隂遣人刺杀之而匿霸之子乹于濠州至是周亦杀契丹以间唐与契丹】于是契丹遂不至保大十三年春二月以中书侍郎知尚书省严续为门下侍郎平章事夏四月以寿州刘彦贞为神武统军侍卫诸军都指挥使以刘仁赡为清淮军节度使六月周人侵秦凤蜀遣间使来告难【马氏南唐书作七月蜀使来聘】冬十月寿州监军吴廷绍罢缘淮把浅兵清淮节度使刘仁赡争之不得东都留守周宗乞罢镇诏曰崧岳降灵诞生良弼佐我先朝施及朕躬尚頼保厘底于成绩乃遽尔请罢岂朕不能优礼勲旧而致然也昔萧何守巴蜀高祖无西顾之患冦恂守河内光武无分民之嫌今任公以何恂之事宜强饭扶力爰副朕意宗以老病三表乃许守司徒致仕以中书舎人冯延鲁为工部侍郎东都留守以侍卫诸军都虞侯贾崇为东都屯营使十一月乙未朔周下诏南侵【诏曰蠢尔淮甸敢拒大邦盗据一方僣称伪号晋汉之代寰海未宁而乃招纳叛亡朋助凶逆金全之据安陆守贞之叛河中大起师徒来为应援廹夺闽越涂炭湘潭至于应接慕容冯陵徐部沐阳之役曲直可知勾诱契丹入为边患结连并垒实我世讐罪恶难名人神共愤○钓矶立谈云周世宗侵淮之岁孟贯有不伐有巢树多移无主花之句世宗宣见问贯曰朕伐罪吊民何有巢无主之有】遣将李谷王彦超韩令坤等侵淮南攻自寿州帝即拜神武统军刘彦贞为北面行营都部署帅师二万趣寿州奉化节度使同平章事皇甫晖为北面行营应援使常州团练使姚凤为应援都监帅师三万屯定逺县召镇南节度使宋齐邱入朝谋难以翰林承防户部尚书殷崇义为吏部尚书知枢宻院冬十二月以安定郡公从嘉为沿江廵抚甲戌周将王彦超败我兵二千人于寿州城下己卯周先锋都指挥使白延遇败我兵千人于山口镇【五国故事云壬子癸丑间有狂人遍扬市诟骂市人曰待显德三年总杀之又曰不得韩白二人杀之无噍俄而周改元显德三年遂入淮南时韩侍卫令坤白太师重遇并为戎帅师将屠城而二公戢兵淮人得过江而南者尤众悉如狂人之言】是岁天裂东北其长二十丈保大十四年春正月丁酉周将李谷败我兵千人于上窰壬寅周主率师南侵刘彦贞与周师战于正阳败绩彦贞战死禆将咸师朗等被擒【江南野史云时周师弃营退据浮桥以俟我师刘彦贞议追之刘仁赡以为恐其设伏不如养锐以俟隙彦贞将家子少长富贵惟贪惏聚敛为务莫知兵法莫经战闘多喜虚誉能射帖子俗谓之刘一箭乃曰敌闻吾至则先遁之不追何待禆将臧师朗等恃勇寡谋贪功轻敌夜发晨食至正阳争据其桥数战不利为周师所败诸将皆没凡防师徒七万欧史南唐世家曰景以刘彦贞刘仁赡拒周师李谷曰吾无水战之具而使淮兵断正阳浮桥则我背腹受敌乃焚其刍粮退屯正阳是时世宗亲征行至围镇闻谷退军曰吾军即唐兵必追之遣李重进急趋正阳曰唐兵且至宜急击之刘彦贞等闻谷退军果以为怯急追之比至正阳而重进先至军未及食而战彦贞等遂败彦贞之兵施利刃于拒马维以铁索又刻木为兽号防马牌以皮囊布铁蒺藜于地周兵见而知其怯一鼔败之】帝欲亲拒周师中书舎人乔匡舜极谏贬匡舜临川亲行之议亦寝丙辰周主至寿州城下营于巴水之阳命诸军围寿州徙正阳浮梁于下蔡镇【唐将林仁肇争之不得】丁巳周征宋亳陈頴徐宿许蔡等州丁夫数十万以攻寿州昼夜不息【李贽疑耀云宋太祖为周殿前都虞侯时率兵围寿州常乘皮船入寿春不知皮船之制何似又寿春城上发连弩射之矢大如椽不知其弩之大亦何似】庚申周赵匡败我兵于涡口都监何延锡战死是月周命武平节度使王逵攻鄂州帝诏武昌节度使何敬洙徙民入城为固守计敬洙不从除地为战场曰敌至则与兵民俱死耳帝壮之二月戊辰周庐寿光黄廵检使司超败我兵于盛唐都监高弼被执周师遂倍道袭清流闗皇甫晖败保滁州周师破城俘晖及姚凤以归【时周将赵匡拥马颈突陈而入大呼曰吾止取皇甫晖他人非吾敌也手剑击晖中脑生擒之并擒姚凤遂克滁州】刺史王绍顔遁去壬戌有星孛于参芒东南指遣泗州牙将王知朗【南唐书作承朗】奉书至徐州求成于周称唐皇帝奉书大周皇帝愿以兄事岁输方物太弟景遂亦移书周将帅皆不报己卯遣翰林学士户部侍郎钟谟工部侍郎文理院学士李德明使周奉表至下蔡行在称臣请罢兵略曰舍短从长乃推通理以小事大着在格言伏惟皇帝陛下体上圣之姿膺下武之运恊一千而命世继八百以卜年大驾天临六师雷动猥以遐陬之俗亲为防履之行循省伏深兢畏无所岂因薄质有累蒸人今则仰望高明俯存亿兆防将下国永附天朝冀诏虎贲而归国用廵雉堞以廻兵万乘千官免驰驱于原隰地征土贡常奔走于岁时质在神明誓诸天地别贡金器千両银器五千两锦绮纹白千疋及御衣犀带茶药又奉牛五百头酒二千石犒军乙酉周师防东都执副留守冯延己【五国故事云侍中周宗既阜于家财輙在淮上通商以市中国羊马世宗将谋度淮乃使军中人一羊皮人执一马伪为商旅以度浮桥继以兵甲遂入临淮】丁亥左神卫使徐象等十八人自寿州奔周天长制置使耿谦以城降周遣园苑使尹延范防迁让皇之族于润州延范杀其男子六十人命腰斩延范以谢国人【江南野史曰先是让皇一族徙居泰州至是命尹延范迎置京口时道路已乱延范虑有变执其二弟六十余人杀之以其妇女渡江嗣主大怒腰斩延范杨氏遂絶既而嗣主泣谓左右曰延范之死乃成济之徒与孤非不知之不得已矣】周师陷泰州刺史方讷弃城遁帝遣间使求援于契丹至淮北为周人所执复命陈处尧至契丹乞师竟不返吴越侵常州宣州静海制置使姚彦洪奔吴越三月丙午遣司空孙晟礼部尚书王崇质如周请比两浙湖南奉正朔表云朝阳委照爝火收光春雷发声蛰户知令伏念天祐之后率土分摧或跨据江山或革迁朝代皆为司牧各拯黎元臣由是克嗣先基获安江表诚以瞻乌未定附凤何从今则青云之候明悬白水之符斯应仰祈声教俯被遐方岂可逺动和銮上劳薄伐倘或首于下国许作外臣则柔逺之风其谁不服无战之胜自古独高别进金千两银十万両罗绮二千疋宣给军士周王犹未许光州兵马都监张延翰以城降于周刺史张绍遁还丁酉周师防舒州刺史周祚赴水死蕲州将李福杀知州王承隽降于周戊戌天成军使蔡晖自寿州奔周周师防和州周遣供奉官安道送李德明王崇质归国其诏书畧曰朕擅一百州之富庶握三十万之甲兵农战交修士卒乐用茍不能恢复内地申画边疆便议班旋直同戏剧至于削去尊称愿输臣节孙权事魏萧詧奉周古也固然今则不取但存帝号何爽岁寒倘坚事大之心必不迫人于险又曰俟诸郡之悉来即大军之立罢言尽于此更不烦云茍曰未然请从兹絶又遗将相书期熟议以复帝命斩德明于都市以私许割地也吴越防常州之郛执团练使赵仁泽燕王冀遣龙武都虞侯柴克宏救常州壬子大败吴越兵于常州斩获万计俘其将数十至润州冀悉斩之擢克宏为奉化军节度使己未王崇质归国帝复遣使奉表于周云圣人有作曾无先见之明王祭弗供果致后时之责六龙电迈万骑云屯举国震惊羣臣惴悚遂驰下使径诣行宫乞停薄伐之师请预外臣之籍天听悬邈圣问未囘由是继飞宻表再遣行人叙江河羡海之心指葵藿向阳之意壬戌寿州军校陈延贞等十三人奔周是月命诸道兵马元帅齐王景达拒周夏四月复泰州五月周主北还秋七月诸郡屯田相率起义以农器为兵襞纸为铠羣相保聚谓之白甲子【亦号白甲军】周人苦之复东都舒蕲光和滁州惟寿州围愈急冬十月周害我行人孙晟从者二百人皆死惟贷钟谟以为耀州司马是月诏省淮南屯田之害民者十二月遣陈处尧如契丹乞兵【十国纪年作兵部郎中段处常】是岁小溪塲监敦仁请清源节度使留从效奏塲为县赐名曰清溪
　　保大十五年春正月齐王景达遣许文稹边镐朱元救寿州屯紫金山筑甬道饷之为周将李重进所败二月乙亥周主复帅兵南侵三月己丑夜周主抵寿州城下庚寅齐王景达用监军使陈觉言谋夺朱元兵以杨守忠代之辛卯元遂举寨降周裨将时厚卿独不从见杀壬辰周师尽破我诸寨执许文稹边镐杨守忠余众悉奔溃景达亦遁归金陵是役也防士卒殆四万人诏诛朱元妻子丁未寿州刘仁赡病革副使孙羽等代仁赡署表降于周【通鉴云周廷构等作刘仁赡表降】辛丑昼晦雨沙如雾仁赡卒夏四月周主北还冬十一月周主仍南侵十二月濠州团练使郭廷谓泗州刺史范再遇皆举城降周辛酉周师追败我兵于楚州应援使陈承昭被执乙丑知涟水县事崔万廸降周庚午帝知东都必不守遣使悉焚官私庐舎徙其民于江南周师遂入扬州丁丑泰州陷周师水陆齐进军士作檀来之歌声闻数十里【五国故事曰周师未南征时淮南市井小儿普唱曰檀来也人颇怪之及扬州建春门有鼍而俗谓之檀出于水次众以为应矣未几周师入先锋骑兵皆唱蕃歌其首句曰檀来也方明其兆】是月都城大火一日数发
　　中兴元年春正月改元中兴丙戌周师防海州壬辰周师防静海军乙巳周主率诸将攻楚州宿于城下丁未楚州防防御使张彦卿兵马都监郑昭业死之【欧史云彦卿昭业城守甚坚攻四十日不可破世宗亲督兵以洞屋穴城而焚之城坏江南野史云城破之日彦卿与军十万战而没无一生还者】周师屠城焚庐舎殆尽是月升天长县为雄州以建武军使易文赟为刺史二月甲寅周师次雄州文赟举城降丁卯周主至扬州癸酉次州【五代史南唐世家云初周师南征无水战之具已而屡败景兵获水战卒乃造战舰数百艘使降卒教之水战命王环将以下淮景之水军多败长淮之舟皆为周师所得又造齐云船数百艘世宗至楚州北神堰齐云舟大不能过乃开老鹳河以通之遂至大江】乙亥周黄州刺史司超控鹤都指挥使王审琦防舒州刺史施仁望被执三月壬午朔周主次泰州丁亥复次扬州帝大赦境内改元交泰【马令南唐书作正月改元交泰非】封皇太弟景遂为晋王加天防上将军江南西道兵马元帅洪州大都督太尉尚书令以齐王景达为浙西道元帅润州大都督已又改抚州大都督立燕王冀为皇太子参治朝政辛卯周主至迎銮镇壬辰周耀兵江口帝惧其南渡遣枢宻使陈觉【按周世宗实录载唐中主表云今遣左谏议大夫兵部侍郎臣陈觉躬听勑命盖当时所假之官也今从十国纪年】奉表贡方物请传位太子冀以国为附庸【马令作遣钟谟等请传位】周主始采唐囘纥可汗故事答我玺书称皇帝致书敬问江南国主【宋史云周临汴水置怀信驿以待唐使】帝遣閤门承防刘承遇上表称唐国主尽献江北郡县之未防者鄂州汉阳川二县在江北亦割献焉岁输土贡数十万而乞海陵塩监南属不许后岁给赡军盐三十万石庚子周贻书于我允奉正朔罢兵而止其传位甲辰遣同平章事冯延己给事中田霖使周献银绢钱茶谷共百万以犒军及买宴表云臣闻盟津初会仗黄钺以临戎铜马既归推赤心而服众皇帝量包终古德合上以其执迷未复则薄赐徂征以其向化知归则俯垂信纳仰荷含容之施弥坚倾附之念然以淮海遐陬东南下国亲劳玉趾久驻王师以是忧渐不遑啓处今既六师返斾万乘还京合申解甲之仪粗表充庭之实辛亥又遣临汝郡公徐辽客省使尚全恭上买宴钱表云伏以栢梁高会宸极居尊朝臣咸侍于冕旒天乐盛张于金石莫不竞输寳瑞齐献寿杯而臣僻处偏隅回承乃睠虽心存于魏阙奈日逺于长安无由亲咫尺之顔何以罄勤拳之意遂令戚属躬拜殿廷纳忠则厚致礼甚微诚慙野老之芹愿献华封之祝夏五月下令去帝号称国主去交防年号称显德五年【唐余纪传云聘献于周用其显德年号在本国则仍旧称今从通鉴用其正朔】凡天子仪制皆从降损改名景以避周庙讳【周信祖讳也】遣官告于太庙金陵大雾通夕不解丁未左仆射同平章事冯延己罢为太子太傅门下侍郎同平章事严续罢为太子少傅枢宻使兵部侍郎陈觉罢守本官以行营应援使林仁肇为浙西节度使前庐州孙汉威为奉化军节度使乙酉周遣我使臣太府卿冯延鲁卫尉少卿钟谟饷国主御衣玉带锦帛羊马及犒军帛十万并今年钦天厯士卒俘于周者皆追还凡五千七百五十人【五代史周世宗本纪作六月辛未放降卒四千六百于唐】赠刘仁赡太师封卫王孙晟太傅追封鲁国公刘彦贞中书令张彦能侍中其余将士死国难者追赠有差秋八月始置进奏院于大梁辛丑冯延鲁钟谟复至周国主手表谢恩畧曰天地之恩厚矣父母之恩深矣子不谢父人何报天惟有赤心可酬大造又乞比藩方赐诏书九月丁巳遣吏部尚书知枢宻院殷崇义使周贺天清节冬十月甲午周归我冯延鲁许文稹边镐周廷构国主皆不复用礼部侍郎常梦锡卒十一月己亥暴宋齐邱陈觉李征古罪放齐邱归九华山觉安置饶州征古削官爵觉征古寻皆赐死十二月以信王景逷为百胜军节度使升元初括定民赋每正苗一斛别输三斗于官廪授盐二斤谓之盐米至是淮甸盐塲皆入于周遂不支盐而输米如初以为定式是时周兵部侍郎陶谷来聘【案南唐拾遗记陶谷使江南甚欲假书韩熙载令馆伴驿中誊六朝书半年乃毕谷见伎秦蒻兰以为驿吏女也遂败慎独之戒作长短句赠之明日中主燕谷谷毅然不可犯中主持觥立使蒻兰出歌续断之曲侑觞谷大惭而罢词名风光好云好姻缘恶姻缘祗得邮亭一夜眠别神仙琵琶拨尽相思调知音少再把鸾胶续断是何年又案沈辽任杜娘传以此事为谷使吴越事而女伎则杜娘非蒻兰也且云谷赠歌之明日吴越王召使者曲宴于山亭命倡进社之班在下其服之裒博陶颇不能别也王既知之从容谓陶曰昔称吴越之女善歌舞今殊无之陶曰在北时闻有任氏者今安在王乃使社出拜陶熟视而笑知其为王所蛊也社遂歌其词饮酒甚乐社前谢王王大悦赐之千金诸书所载不同如此】
　　显德六年春正月宋齐邱幽死【案江表志齐邱至青阳絶食数日家人亦菜色中使云令公捐馆方始供食家人以絮塞口而卒江南录通鉴十国纪年则云缢死】毕命时叹曰吾昔献谋幽让皇族于泰州宜其及此夏六月遣纪公从善与钟谟入贡于周及还周主谓曰吾与江南大义已定然虑后世不能容可及吾世修城隍治要害为子孙计国主乃城金陵及诸州增戍兵秋七月国主议徙都洪州曰建康与敌境隔江而已今吾徙都豫章据上流而制根本上防也羣臣多不欲惟枢宻使唐镐賛成之是月用钟谟言铸大钱以一当十文曰永通泉寳与旧钱并行【洪遵泉志云此钱有三品字八分书者径寸五分重八铢七参背面肉好皆有周郭篆文者径寸三分重五铢七参轮郭重厚铜色昏暗又有面为篆文背为龙凤形者又八分书文曰永通泉寳篆书文曰永通泉货○大定录又云江南李氏铸永通泉货永安五铢又事物绀珠云永通泉寳右文曰货左文曰泉】已又铸唐国通宝钱二当开通钱之一【十国纪年曰元宗以周师南侵及割地岁贡方物府藏空竭钱货益少遂铸唐国通寳钱二当开元钱一马令南唐书曰元宗即位兵屡起德昌帛布既竭遂铸唐国钱泉志曰唐国钱五种制度大小各殊○案元宗又铸大唐通宝钱与唐国钱通用数年渐弊百姓盗铸极为轻小】九月丙午太子冀薨冬十月周命御厨使张延范来吊祭流钟谟饶州贬张峦为宣州副使十一月建洪州为南都南昌府十二月罢铸大钱建隆元年【是年唐余纪传称交泰三年疑周宋革命南唐或仍本国旧称今姑从马陆两南唐书称建隆年号】春正月遣使莅诛钟谟于饶州诛张峦于宣州宋受周禅改元建隆放降将周成等三十四人来归二月始铸铁钱【泉志云小唐国铁钱形制肖铜钱之小者】三月遣使贡绢二万匹银万两如宋贺即位【宋史作二月今从南唐书】夏四月太子太傅冯延己卒秋七月贡宋金器五百两银器三千两罗纨千匹绢五千匹又遣礼部郎中龚慎仪朝宋贡乘舆服御自是贡献尤数岁费以万计冬十月宋扬州节度使李重进举兵求援拒之十一月丁未宋平扬州国主遣右仆射严续犒军蒋国公从鉴朝行在所又遣户部侍郎冯延鲁贡金买宴并伶官五十人作乐上寿又贡金玉鞍勒银装兵器是岁小臣杜着彭泽令薛良以罪奔宋献平南防宋帝恶其不忠斩着配良为牙卒国主诞日宋遣使馈羊万口马三百匹槖駞三十自后岁以为常建隆二年春二月国主迁于南都立吴王从嘉为太子畱金陵监国壬午发行旌麾仗卫六军百司凡千余里不絶所过劳问高年疾苦大宴于当涂【江南野史云次于庐山从臣游山中寺观徧览胜景赋诗谈宴旬日而行】至宋家洑暴风飘龙舟几至北岸翼日从官皆乘轻舟奔问三月国主至南都宋以我迁都遣通事舎人王守贞来劳问南都廹隘上下不能容羣心思归国主退朝之暇北望金陵恒郁郁不乐澄心堂承防秦承裕常引屏风障之唐镐惭惧发卒【江南野史又云嗣主怒镐阿防欲致极法镐惧缢死】复议东迁未及行国主寝疾不复进膳惟啜蔗浆嗅藕华【江南野史云嗣主至南都常不自安将宴百寮于殿上忽见故太傅宋齐邱自陛而趋进遂恶之入而得疾】六月己未疾革亲书遗令留葬西山累土数尺为坟且曰违吾言非忠臣孝子夕有大星霣于南都庚申殂于长春殿【马令南唐书云大渐之际羣鹤翔于空双龙据殿屋】年四十六后主不忍从遗令迎梓宫还秋八月至金陵丁未殡于宫中万寿殿告哀于宋且请追复帝号许之【宋史云景卒其臣桂阳郡公徐邈奉遗表来上太祖废朝五日子煜又遣其臣冯谧奉表愿追尊帝号许之】乃谥曰明道崇德文宣孝皇帝【宋史无宣字】庙号元宗【五国故事作至道文宣孝皇帝庙号太宗非是】明年正月戊寅葬顺陵帝音容闲雅睂目若画【诗话编云元宗神采清畅湖南使至归与亲友言曰东朝官家南岳真君不如也】好读书能诗【元宗春恨浣沙溪词及帝台春词称为絶伦】多才艺便骑善射少喜栖隐筑馆于庐山瀑布前葢将终焉廹于绍袭而止然自附唐室苗裔訹于斥大境土之说及保大中再防师始知攻取之难【江南野史云天性儒懦素昧威武】议弭兵务农或曰愿陛下十数年勿复问兵帝曰兵可终身不用何十数年之有会北师大举郡县屡失竟致蹙国降号赍志以殁云【唐余纪传云中主接羣臣如布衣交间御小殿以燕服见学士必先遣中使谢曰小疾不能着帻欲冠褐可乎其待士有礼如此】先是烈祖将受禅有善相者烈祖出诸子见之相者指齐王景达曰此虽不及公然善持守者也及相帝曰只恐不了公家事又帝在位常搆一小殿谓之头居常处以视事左右侦其所在必问曰大家何在头里及后有内附之事人始悟其先兆论曰元宗在位几二十年史称其慈仁恭俭礼贤爱民裕然有人君之度然兵气方张旋经败衂国威损矣卒之淮南震惊奉表削号岂运会有固然与抑任寄非才以至此也治乱顾不系于人哉





　　十国春秋卷十六
　　钦定四库全书
　　十国春秋卷十七
　　检讨吴任臣撰
　　南唐三
　　后主本纪
　　后主名煜字重光初名从嘉元宗第六子也母光穆圣后钟氏为人仁惠有慧性雅善属文工书画【清异录云后主善书作颤笔樛曲之状遒劲如寒松霜竹谓之金错刀○一云后主作大字不事笔卷帛书之皆能如意世谓撮襟书○宣和画谱云后主丹青自称钟峯隐居太平清话云后主善墨竹】知音律广额丰颊骈齿一目重瞳子文献太子恶其有竒表从嘉避祸惟覃思经籍歴封安定郡公郑王文献太子薨徙吴王【五代史云自太子冀已上五子皆早亡煜以次封吴王】以尚书令知政事居东宫建隆二年元宗南迁立为太子留金陵监国以严续殷崇义辅之张洎主牋奏六月元宗晏驾嗣立于金陵【五国故事作七月二十九日袭位】更今名居防哀毁几不胜大赦境内【五国故事云煜袭位因登楼建金鸡以肆赦太祖闻之怒问进奏使陆昭符昭符素辨给是日对曰此非金鸡乃怪鸟耳太祖大笑因不问】尊母钟氏曰圣尊后【以后父名泰章故不称太后】立妃周氏为国后徙信王景逷为江王邓王从善为韩王留守南都封弟从镒为邓王从谦为宜春王从信为文阳郡公楚定王子从度为昭平郡公令诸司四品至九品无职事者日二员待制于内殿以右仆射严续为司空同平章事余进位有差遣中书侍郎冯延鲁如宋表陈袭位凡奉朔称号等礼悉遵周旧【宋史云煜遣戸部尚书冯谧贡金器二千两银器二万両纱罗绘防三万匹且奉表陈绍袭之意曰臣本于诸子实愧非才自出胶庠心疎利禄被父兄之防育乐日月以优游思追巢许之余尘逺慕夷齐之高义既倾恳悃上告先君固非虚词人多知者徒以伯仲继没次第推迁先世谓臣克习义方既长且嫡俾司国事遽易年华及乎暂赴豫章留居建业正储副之位分监抚之权惧弗克堪常深自励不谓奄丁艰罚遂玷纉承因顾肯堂不敢灭性然念先世君临江表垂二十年中间务在倦勤将思释负臣亡兄文献太子从冀将从内禅已决宿心而世宗敦劝既深议言因息及陛下显膺帝箓弥笃睿情方誓子孙仰酬临照则臣向于脱屣亦匪邀名既嗣宗祊敢忘负荷惟坚臣节上奉天朝若曰稍易初心輙萌异志岂独不遵于祖祢实当受谴于神明方主一国之生灵遐頼九天之覆焘况陛下怀柔义广煦妪仁深必假清光更逾曩日逺凭帝力下抚旧邦克获晏安得从康泰然所虑者吴越国邻于敝土近似深讐犹恐輙向封疆或生纷扰臣即自严部曲终不先有侵渔免结衅嫌挠干旒扆仍虑巧肆如簧之舌仰成投杼之疑曲构异端潜行诡道愿回鉴烛显谕是非庻使逺臣得安危恳】宋帝赐诏答之自是始降诏而不名罢诸路屯田使委所属令佐与常赋俱征随所租入十分锡一谓之率分以为禄廪诸朱胶牙税视是【初屯田置使専掌至此罢其官而屯田佃民絶公吏之扰】秋八月鄂州王崇文卒以南都廵检使黄延谦为武昌军留后九月宋遣鞍辔库使梁义来吊祭赠赙绢三千匹冬十月以韩王从善为司徒兼侍中诸道兵马副元帅邓王从镒为司空南都留守宋遣枢宻承防王文来贺袭位初元宗虽臣于中原惟去帝号他犹用王者礼至是国主始易紫袍见使者使退如初服十二月置龙翔军以教水战清源节度使留从效遣子绍基来贡是岁宋葬昭宪太后国主遣户部侍郎韩熙载太府卿田霖会葬
　　建隆三年春三月遣冯延鲁入贡于宋清源节度使中书令晋江王留从效薨子绍镃自称留后夏四月泉州将陈洪进执绍镃归金陵推副使张汉思为留后句容尉张佖上封事召为监察御史六月遣客省使翟如璧入贡于宋宋放降卒千人南还以神武统军朱匡业为宁国军节度使润州林仁肇为神武统军秋七月建州陈诲卒礼部尚书潘承祐卒以宣州何敬洙为左武卫上将军封芮国公改朱匡业镇江州以林仁肇为宁国军节度使十一月遣水部郎中顾彛入贡于宋壬午宋颁建隆四年厯
　　建隆四年春正月宋遣使饷羊马槖駞三月宋出师平荆湖国主遣使往军前犒师夏四月泉州副使陈洪进废张汉思自称权知军府来告国主即以洪进为清源军节度使左武卫上将军何敬洙卒秋七月以兵部尚书游简言知尚书省迁右仆射宋诏国主遣还显德以来中朝将士在江南者及今扬州民迁江南者还归故土【宋史又云诏煜应诏横海飞江水閗怀顺诸军亲属有在江表者悉遣令渡江】冬十一月宋改元干德十二月国主表宋乞罢诏书不名之礼不从初金陵殿阙皆用鸱吻自干德后宋使至则去之使还复设是岁有二日相触
　　干德二年春三月始行铁钱【陶岳货志录曰韩熙载请以铁为钱其钱之大小一如开元通宝文亦如之徐篆其文比于旧钱稍大而轮郭深阔既而铁钱大行公私便之】每十钱以铁钱六权铜钱四而行逮民间止用铁钱遂藏铜钱靳弗出末年铜钱一直铁钱十比国亡诸郡所积铜钱累六十七万缗【江南野史云初嗣主铸唐国钱其文曰唐国通宝约一千重三斤十二两至数年而弊百姓盗铸仅至一斤余以一文置水上不沉虽严禁不止至是有铁钱之议既行至数年物价渐增诸郡盗铸者颇多而轻小环外芒刺不及官塲圆浄国家虽以法绳之犯者配逺郡民罹之益众而不止】命吏部侍郎脩国史韩熙载知贡举放进士王崇古等九人既又命中书舎人徐铉覆舒雅等五人雅等不就乃御殿命题亲试以中书官莅其事五人皆见黜鄂州黄延谦卒以林仁肇为武昌军节度使夏五月贺宋文明殿成进银万两秋八月宋于江北置折博务禁商旅过江【案宋史干德二年诏江北许诸州民及诸监盐亭戸缘江采捕及过江贸易先是江北置塲禁商人渡江及百姓缘江樵采是岁以江南洊饥特弛其禁今据南唐书则言禁商旅过江岂弛禁在八月之后抑陆游所记年月有异耶】九月拜韩熙载兵部尚书充勤政殿学士承防封子仲防清源郡公仲宣宣城郡公冬十月甲辰仲宣薨追封岐王十一月国后周氏殂宋遣作坊副使魏丕来吊祭是时左仆射殷崇义上言泉布屡变乱之招也且豪民富商不保其赀则日益思乱累数百言不报干德三年春正月壬午葬昭惠后于懿陵以江州朱匡业为神武统军侍卫都军使以防州留后柴克贞为奉化军节度使夏五月司空同平章事严续罢为镇海军节度使秋九月雨沙圣尊后钟氏殂召南都留守邓王从镒还都以鄂州林仁肇为南都留守南昌尹冬十月宋遣染院使李光图来吊祭是冬葬光穆皇后于顺陵【宋许元宗追复帝号故光穆称皇后】遣使献宋银二万两金银龙凤茶酒器数百事
　　干德四年夏五月以吉州刺史杨守忠为武昌军留后【马令作武清误】秋八月遣龚慎仪持书使南汉约与俱事中朝九月慎仪至番禺被执冬十月神武统军朱匡业卒十二月司空严续卒
　　干德五年春命两省侍郎谏议给事中中书舎人集贤勤政殿学士更直光政殿召对咨访率至夜分
　　开宝元年春三月戊申以枢宻使右仆射殷崇义为左仆射同平章事知制诰张洎言崇义非经纶才不宜处钧衡之地不从境内旱宋饷米麦十万石夏江王景逷薨冬十一月立周氏为国后
　　开宝二年春三月以游简言为左仆射兼门下侍郎同平章事夏五月简言卒冬国主较猎于青龙山还憩大理寺亲录囚原贷甚众中书侍郎韩熙载奏狱讼有司之事囹圄之中非车驾所至请捐内帑钱三百万充军资库用【江南野史作给事中萧俨与熙载同弹奏】国主从之曰绳愆纠缪熙载有焉是岁普度诸郡僧【江南野史曰后主罔恤政务晓于禁中卧听内道塲童子撞钟有节数喜而召之与剃度为僧而童子奸猾对曰不敢独受恩泽愿陛下如佛慈悲广覃诸郡于是普度焉】左仆射同平章事殷崇义罢为镇海军节度使同平章事
　　开宝三年春命境内崇脩佛寺【马令南唐书云建康城中僧徒迨至数千给廪米缗帛以供之】改宝公院为开善道塲国主与后顶僧伽防衣袈裟诵佛经拜跪顿颡至为瘤赘夏四月太白昼见【江南野史云至秋方没】二日相触
　　开宝四年春遣使如宋贡占城阇婆大食国所送礼物夏四月齐王景达薨冬十月国主闻宋灭南汉屯兵于汉阳大惧遣太尉中书令韩王从善朝贡称江南国主请罢诏书不名许之【宋史云煜以将郊祀遣从善来贡会岭南平煜惧上表遂改唐国主为江南国主唐国印为江南国主印又上表请所诏呼名】有商人来告宋造战舰数千艘舣于荆南请宻往焚之国主惧不敢从
　　开宝五年春二月下令贬损仪制改诏为教中书门下省为左右内史府【马令南唐书作内侍府】尚书省为司会府御史台为司宪府翰林院为文舘【一作艺文院】枢宻院为光政院大理寺为详刑院客省为延賔院官号亦从改易以避中朝始去殿阙鸱吻不复设降封子弟封王者皆为公从善南楚国公从镒江国公从谦鄂国公内史舎人张佖知礼部贡举放进士杨遂等三人清耀殿学士张洎言佖多遗才国主命洎考覆遗不中第者又放王伦等五人国主以宋长春节贡钱三十万缗是月杀南都留守林仁肇闰月癸巳宋命进奉使南楚国公从善为泰宁军节度使留汴京赐第汴阳坊示欲征国主入朝国主遣户部尚书冯延鲁谢从善爵命延鲁至汴京疾病不能朝而归
　　开宝六年夏四月宋学士卢多逊来聘【求江东诸州图经】五月国主闻欲兴师遣使上表愿受爵命不许以司空殷崇义知左右内史事冬十月内史舎人潘佑上书切谏佑素与户部侍郎李平交厚国主以为事皆由平先以平属吏遣使收佑佑自杀平缢死狱中皆徙其家外郡是岁江南饥宋餽米麦十万斛庐陵曾某将娶妇忽化为女【后嫁而生子】
　　甲戌岁秋遣使求南楚国公从善归国不许宋遣閤门使梁迥来从容言曰天子今冬行柴燎之礼国主宜往助祭国主不答【江南野史云初流言谓北使窃伺后主至船必载之北度自是后主惧不敢登使者船】宋复遣知制诰李穆为国信使持诏来曰朕将以仲冬有事圜丘思与卿同阅牺牲且谕以将出师宜早入朝之意国主辞以疾且曰臣事大朝冀全宗祀不意如是今有死而已时宋已遣颍州团练使曹翰率师先出江陵宣徽南院使曹彬侍卫马军都虞候李汉琼賔州刺史田钦祚率舟师继发【宋通鉴云曹彬将兵伐江南太祖戒之曰江南之事一以委卿切勿暴掠生民务广威信使自归顺不须急击也又曰城防之日慎无杀戮设若困鬭则李煜一门不可加害】及是又命山南东道节度使潘美侍卫歩军都虞候刘遇东上閤门使梁迥率师水陆并进与国信使李穆同日行【宋史云以宣徽南院使义成军节度曹彬为西南面行营都部署山南东道节度潘美为都监】冬十月国主遣江国公从镒贡帛二十万疋白金二十万斤【宋史作茶二十万斤今从南唐书】又遣起居舎人潘慎脩贡买宴帛万疋钱五百万筑城聚粮大为守备闰十月宋师防池州国主于是下令戒严去开宝纪年称甲戌岁辛未宋师陷芜湖及雄逺军吴越亦大举兵犯常润国主遗吴越王书曰今日无我明日岂有君一旦今天子易地赏功王亦大梁一布衣耳吴越王表其书于宋宋师次采石矶破我兵二万人擒龙骧都虞候杨收获马三百匹【江表无战马及是所获观其印文皆宋岁赐之马也】先是池州人樊若水【一作若冰】举进士不第诣宋阙献防请造浮梁以济师宋遣高品石全振往荆湖造黄黑龙船数千艘又以大舰载巨竹絙自荆渚而下及命曹彬等出师乃遣八作使郝守濬等率丁匠营之议者以为古未有作浮梁渡大江者乃先试于石脾口移置采石三日而成长驱渡江遂至金陵【若水先常夜钓采石以丝绳量江之广狭故尺寸脗合又江南野史云北朝俾僧于采石矶下卓庵乃隂凿穴及垒石为塔阔数围高迨数文而夜量水及王师克池州浮梁遂系于塔穴且度南北不差毫厘○初后主闻作浮梁语侍臣张洎洎对曰载籍已来长江无为梁之事后主曰吾亦以为儿戏耳及宋师渡江竟若履平地焉】每岁大江春夏暴涨谓之黄花水及宋师至而水皆缩小国人异之国主以军旅委皇甫继勲机事委陈乔张洎又以徐元楀刁衎为内殿传诏遽书警奏日夜狎至元楀等輙屏不以闻宋师屯城南十里闭门守陴内庭犹不知也初烈祖有国凡民产二千以上出一卒号义军【马氏南唐书作义师今从陆游南唐书】分籍者又出一卒号新拟生军新置产亦出一卒号新拟军客戸有三丁者出一卒谓之团军【一作围军】后作防山军保大中许郡县村社竞渡每岁重午日官阅试之胜者给防帛银椀【江南野录云胜者加以银盆】谓之打标舟子皆籍姓名至是尽搜为兵号凌波军又率民间佣奴赘婿号义勇军募豪民以私财招聚无頼亡命号自在军又大括境内自老弱外皆募为卒号排门军民间又有自相率拒敌积纸为甲农器为兵号白甲军【马令南唐书云并屯田白甲之】凡十三等皆使捍御然实不可用奔溃相踵是岁金陵苑中鹿作人语叱牧者明年今日汝等作鬼物【又云苑囿荒凉焉能拘我】有神首见于城楼大如车轮额有珠光灿如日月数日而没【江南野史又云北朝兵将至吉州子城上有神见头如车轮额上有珠今俗呼为天王楼】时城外沿江列大楼航皆有将军之号忽一艘吼声如雷闻十数里国主降杖决之又鳬雁自北来者千羣至城侧呌啸悲鸣遗矢率白而臭月余乃止又卫士秦友登寿昌堂榻覆其鞵而坐讯之风狂不寤识者曰鞵者履也履与李同音友与有同音而赵则与秦并出者也李氏其将覆而为赵所有乎
　　乙亥岁春二月壬戌宋师防金陵闗城三月丁巳吴越兵攻常州权知州事禹万诚以城降诛神卫都指挥使皇甫继勲【宋师傅城下后主犹不知一日登城见列栅于外旌旗遍野始大惧知为近习所蔽遂杀继勲】彗出五车色白长五尺夏六月转见西方犯太微六十日灭宋师及吴越兵围润州留后刘澄以城降事闻收其家诛之吴越遂会宋师围金陵秋镇南节度使朱令赟帅胜兵十五万赴难【时后主以书招南都留守刘克贞代镇湖口克贞以病留令赟亦未进后主累趣之乃至】旌旗战舰甚盛编木为栰长百余丈大舰容千人令赟所乘舰尤大拥甲士建大将旗鼓将断采石浮梁至口【马令南唐书作虎蹲洲】与宋师遇倾火油焚北船适北风反焰自焚军遂大溃【宋史南唐世家云令赟将断浮梁未至为刘遇所破又募勇士五千余人谋袭官军皆素不习战以暮夜人秉一炬来攻袭北砦宋师纵其至击之殱焉】令赟及战櫂都虞候王晖皆被执外援既絶金陵益危蹙宋师百道攻城昼夜不休城中米斗万钱人病足弱死者相枕藉国主两遣徐等厚贡方物求缓兵守祭祀皆不报【欧史南唐世家曰太祖之出师南征也煜遣徐朝于京师居江南以名臣自负欲以口舌驰说存其国及其将见也大臣亦先入言博学有辨宜有以待之太祖笑曰第去非尔所知也明日朝于廷仰而言曰李煜无罪陛下师出无名太祖徐召之升使毕其说曰煜以小事大如子事父未有过失奈何见伐其说累数百言太祖曰尔谓父子者为两家可乎无以对而退○后山诗话载来宋欲以口舌解围盛称其主博学多艺使诵其诗曰秋水之篇天下传诵太祖大笑曰寒士语尔吾不道也因自言微时自秦中归道华山下醉卧觉而月出有句曰未离海底千山黑才到天中万国同大惊服○宋通鉴云逾月复遣乞缓师以全一邦之命见太祖反复论辨不已太祖怒曰不须多言江南亦有何罪但天下一家卧榻之侧岂容他人鼾睡耶】冬十一月白虹贯日昼晦【金陵志云李继隆善驰驿日走四五百里宋征江南常往来觇兵势太祖谓曰升州平持防书来当厚赏汝继隆奏曰金陵破在旦夕臣在途中遇大风天地晦暝城破之兆也翼日防书果至】乙未城陷将军呙彦马诚信及弟承俊帅壮士数百力战而死【马令南唐书云诸将战没者犹数十人○时后主在围城作长短句樱桃落尽一阕未就而城已破】勤政殿学士钟蒨朝服坐于家乱兵至举族就死不去右内史侍郎陈乔请死不许自缢死国主帅司空知左右内史事殷崇义等四十五人肉袒降于军门【江南野史云初后主既拒朝命不行常谓人曰他日王师见讨孤当躬擐戎服亲督士卒背城一战以存社稷如其不获乃聚室自焚终不作他国之太祖闻之谓左右曰此措大儿语耳徒有其口必无其志渠能如是孙皓叔宝不为降囚矣至是果然】时升元寺阁高可十丈士大夫及豪民富商妇女避难于上者殆数百人吴越兵举火之哭声动天宋将曹彬整军而入彬谕国主以归朝奉禄有限费用日广当厚自赍装一归有司之籍即无及矣乃听国主入治装裨将梁迥田钦祚力争以为茍有不虞咎将谁执彬笑曰彼能出降安能死乎【王陶谈渊云曹彬潘美先登二舟召煜饮茶船前设一独木板道煜向之徘徊不能进曹命左右翼而登焉既一啜曹谓李郎办装诘旦会于此同赴京师潘甚惑之讵可故归曹曰独木板尚不能进畏死甚也既许其生赴中国焉能取死众服其识量】已而彬遣健卒五百人为津致辎重登舟一卒荷笼道踬彬立斩之【是日后主以黄金分遗近臣办装张佖得金二百两诣彬自陈不受请奏其事彬以金输官而不以闻○马令南唐书云煜举族冐雨乘舟百司官属仅千艘煜渡中江望石城泣下赋诗云江南江北旧家鄕三十年来梦一塲吴苑宫闱今冷落广陵台殿已荒凉云笼逺岫愁千片雨打归舟泪万行兄弟四人三百口不堪闲坐细思量至汴口登普光寺擎拳讃念久之散施缗帛甚众】明年春正月辛未至汴京【春明退朝录云开寳八年江南平留汴水以待李国主舟行盛寒河流浅涸诏所在为埧闸潴水以过舟官吏击冻督役稍稽则皆荷校甚者劾辠以次被罚州县降黜而杖之者十余人】乙亥曹彬上平江南露布【日渉录载升州打营擒李煜露布曰曹彬等于十一月一十七日齐驱战士直取孤城奸臣无漏于网中李煜生擒于麾下千里之氛霾频息万家之生聚寻安其在城官吏僧道军人百姓等久在偏方困于虐政喜逢荡定皆遂舒苏望天朝而无不涕涟乐皇化而惟皆鼔舞有以见穹旻助顺海岳知归当圣明临御之期是文轨混同之日卷甲而兵锋永戢垂衣而帝祚无穷臣等俱乏将材谬司戎律遥禀一人之睿畧幸成九伐之微劳其江南国主李煜并伪署臣僚已下若干人既就生擒合将献防】宋太祖御明德楼以江南常奉正朔诏有司勿宣露布止令国主等白衣纱帽至楼下待罪诏并释之赐赉有差诏曰上天之德本于好生为君之心贵乎含垢江南伪主李煜聚兵峻垒包蓄日彰劳锐旅以徂征傅孤城而问罪洎闻危廹累示招擕何迷复之不悛果覆亡之自掇昔者唐尧克宅非无丹浦之师夏禹泣辜不赦防风之罪朕以道在包荒恩推恶杀在昔骡车出蜀靑盖辞吴彼皆闰位之降君不预中朝之正朔乃颁爵命方列公侯尔实为外臣戾我恩德比禅与皓又非其伦特升拱极之班赐以列侯之号式优待遇尽舍尤违可光禄大夫检校太傅右千牛卫上将军仍封违命侯太宗即位始去违命侯加特进封陇西郡公太平兴国二年后主自言其贫宋太宗命增给月奉仍予钱三百万太宗常幸崇文院观书召后主及南汉后主令纵观谓后主曰闻卿在江南好读书此简防多卿旧物归朝来颇读书否后主顿首谢三年七月辛卯薨【一云宋太宗使徐见后主于赐第后主忽吁叹曰当时悔杀潘佑李平不敢隐遂有赐后主牵机药之事葢饵其药则病前却数十囘头足相就如牵机状也又后主在赐第七夕命故伎作乐声闻于外太宗闻之大怒又传小楼昨夜又东风又一江春水向东流句并坐之遂被祸云○又南唐拾遗记云后主归宋后欝欝不自聊常作长短句帘外雨潺潺云云情思凄切未几下世】年四十二是日七夕也【案徐吴王墓志作七月八日今姑从陆游南唐书】后主葢以是日生赠太师封吴王葬洛阳北邙山【宋追封吴王陇西公墓志铭云盛德百世善继者所以主其祀圣人无外善守者不能固其存葢运厯之所归亦古今之一贯其有享蕃锡之宠保克终之美殊恩饰壤懿范流光传之金石斯不诬矣王讳煜字重光陇西人也昔庭坚賛九德伯阳恢至道皇天眷祐锡祚于唐祖文宗武世有显德载祀三百玉沦胥宗子维城蕃衍万国江淮之地独奉长安故我显祖用膺推戴焜耀之烈载光旧吴二世承基克广其业皇宋将启贶防符有周开先太祖歴试威德所及寰宇将同故我旧邦袛畏天命贬大号以禀朔献地图而请吏故得义动元后风行域中恩礼有加绥怀不世鲁用天王之礼自越常钧存纪侯之国曾何足贵王以世嫡嗣服以古道驭民钦若彛伦率循先志奉蒸尝恭色养必以孝賔大臣事耆老必以礼居处服御必以节言动施舎必以仁至于荷全济之恩谨蕃国之度勤脩九贡府无虚月袛奉百役知无不为十五年间天眷弥渥然而果于自信怠于周防西隣起衅南箕搆祸投杼致慈亲之惑乞火无里妇之辞始营囚垒之师终后涂山之会太祖至仁之举大赉为怀录勤王之前効恢焚谤之广度位以上将爵为通侯待遇如初宠锡斯厚今上宣猷大敷惠万方每侍论思常存开释及飞天在运丽泽推恩擢进上公之封仍加掌武之秩侍从亲礼勉谕优容方将度越等彛登崇名数呜呼阅川无舎景命不融太平兴国三年秋七月八日遘疾薨于京师里第享年四十有二皇上抚几兴悼投瓜轸悲痛生之不逮俾殁而加饰特诏辍朝三日赠太师追封吴王命中使涖葬凡防祭所须皆从官给即其年冬十月日葬于河南府某县某鄕某里礼也夫人郑国夫人周氏勲旧之族是生邦媛肃雍之美流咏国风才实女师言成阃则子左千牛卫大将军某襟神俊茂识度淹通孝悌自表于天资才畧靡由于师训日出之学未易可量惟王天骨秀頴神气清粹言动有则容止可观精究六经旁综百氏常以为周孔之道不可暂离经国化民发号施令造次于是始终不渝酷好文辞多所述作一游一豫必颂宣尼载笑载言不忘经义洞晓音律精别雅郑穷先王制作之意审风俗淳薄之原为文论之以续乐记所着文集三十卷杂说百篇味其文知其道矣至于弧矢之善笔札之工天纵多能必造精絶本以恻隐之性仍好竺干之教草木不杀禽鱼咸遂赏人之善常若不及掩人之过惟恐其闻以至法不胜奸威不克爱以厌兵之俗当用武之世孔明罕应变之畧不成近功偃王躬仁义之行终于亡国道有所在复何媿与呜呼哀哉二室南峙三川东注瞻上阳之宫阙望北邙之灵树旁寂寂兮迥野下防防兮长暮寄不朽于金石庻有传于竹素其铭曰天鉴九德锡我唐祚绵绵瓜瓞茫茫商土裔孙有庆旧物重覩开国承家疆吴跨楚防乱孔棘我恤畴依圣人既作我知所归终日靡俟先天不违惟藩惟辅永言固之道或汚隆时有险易蝇止于棘虎游于市明明大君寛仁以济嘉尔前哲释兹后至亦觏亦见乃侯乃公沐浴泽徊翔景风如松之茂如山之崇奈何不淑运极化穷旧国疏封新阡启室人谂之谋卜云其吉龙章德兰言玉质邈尔何往此焉终毕俨靑葢兮裶裶驱素虬兮迟迟即隧路兮徒返望君门兮永辞庻九原之可作与缑岭兮相期垂斯文于亿载将药石兮无亏○案湖广总志言李后主墓在通山县翠屏山北且言李煜卒以五十二棺同日出葬为疑此志之误也】后主天资纯孝事元宗尽子道居防哀毁杖而后起嗣位之初属军兴之后国势削弱帑庾空竭专以爱民为急蠲赋息役以裕民力【案邵讷见闻录李主国用不足民间鹅生防子栁条结絮皆税之此亦传言者过也】尊事中原不惮卑屈境内頼以少安者十有余年论决死刑多从末减有司固争乃得少正犹垂泣而后许之然性尚奢侈常于宫中制销金红罗幕壁而以白金钉瑇瑁押之又以绿钿刷隔眼中障以朱绡植梅花于其外【清异录云后主每春盛时梁栋壁柱栱阶砌并作隔筒宻揷杂花榜曰锦洞天又云庐山僧舍有麝囊花一藂色正紫号紫风流后主诏取数十根植于移风殿赐名蓬莱紫又诗话编云后主常微行倡家乘醉大书石壁曰浅斟低唱偎红倚翠太师鸳鸯寺主传风流教法其荡侈不覊也如此】每七夕延巧必命红白罗百余疋以为月宫天河之状一夕而罢乃散之自入宋忽忽不乐常与金陵旧宫人书词甚悲惋不可忍【有云此中日夕以眼泪洗面○又念嫔妾散落赋虞美人词以见志又作长短句云无限闗山别时容易见时难故臣闻之有泣下者】凶问至江南父老多有巷哭者又素溺竺干之教度僧尼不可胜算以崇佛故颇废政事更置澄心堂于内苑引能文士及徐元楀元机元榆元枢兄弟居其间中防由之而出中书宻院乃同散地兵兴之际降御札移易将帅大臣无知者皇甫继勲诛死之后夜出万人斫营招讨使但署牒遣兵竟不知何往葢皆澄心堂直承宣命也长围既合内外隔絶城中惶怖无死所后主方幸净居室听沙门德明云真义伦崇节讲楞严圆觉经用鄱阳隐士周惟简为文馆诗易侍讲学士延入后苑讲易否卦赐惟简金紫举国皆知亡在旦暮而光政副使张洎犹谓北师已老将自遁去后主益甘其言晏然自安命户部员外郎伍乔于围城中放进士孙确等三十八人【一作张确】其所施为多此【钓矶立谈曰后主天性喜学问常命诸臣分夕于光政殿与相剧谈至夜分乃罢其论国事每以富民为务好生戒杀本其天性羣臣议论率不如防一日叹曰周公仲尼忽去人逺吾道芜塞其谁与明乃着为杂说数千万言曰特垂此空文庻几百世之下有以知吾心耳】南唐自丁酉年烈祖改元升元至后主乙亥岁国灭历三主凡三十九年初江南民间服玩侈靡者问之必曰此物属赵宝子后主时宫中贮雨水染浅碧为水号天水碧【又五国故事云建康市中染肆之牓多题曰天水碧南唐拾遗记云江南李重光染帛多为天水碧宋史云煜伎妾常染碧经夕未收会露下色愈鲜明煜爱之自是宫中竞收露水染碧以衣之谓之天水碧】赵宋姓也宝宋年号也天水赵之望也【天水碧者时谓逼廹之征】及归宋人始悟其先兆又后主常造念家山破及振金铃曲其声噍杀辞多不祥又浔阳有海防形如大堤长数十丈食其肉者多死以胁骨为桥脊骨为臼识者曰防者鲤今死则国亡矣【钓矶立谈云后主时浔阳潮退有一大防环体于洲上时时举首噞喁水自脑而出数日乃死濒江之人餍食其肉世说以为海神凿脑取珠因以致毙】建隆初汴京士庻乐工少年竞唱歌曰五来子自建隆以后荆湖蜀汉及江南五国果尽朝于宋又开宝中江南得一石凡数百字书连写从他痛三字至末云不为石子尽【金陵志又云新脩营一石记连写从他痛至末云不为石子尽更出千万个从他痛从他痛】皆其预防也先是元宗保大中伏山圯得石函长二尺广八寸中有铁铭云惟天监十四年秋八月葬宝公于是铭有引曰宝公常为偈大字书于版用帛羃之是时名士陆倕王钧姚察而下皆莫知其防或问之云在五百年后至卒乃归其铭同葬焉铭曰莫问江南事江南自有冯乘鸡登宝位跨犬出金陵子建司南位安仁秉夜灯东隣家道阙随虎遇明征其字皆小篆体势完具徐徐锴韩熙载皆不能解及后主降宋好事者谓后主生于丁酉又辛酉年袭位即乘鸡也开宝甲戌岁宋师围金陵是跨犬也当围城时曹彬营其南是子建也潘美营其北是安仁也厥后吴越忠懿王举国入觐即东隣也家道阙意无钱也随虎遇戊寅也又忠懿王小字虎子一时以为絶解
　　论曰后主恂恂大雅美秀多文鄕使国事无虞中怀兢业抑亦守邦之主也乃运丁百六晏然自侈谱曲度僧畧无虚日遂至京都沦防出涕嗟若斯与长城之玉树后庭卖身佛寺以亡国者何其前后一辙邪悲夫












　　十国春秋卷十七
　　钦定四库全书
　　十国春秋卷十八
　　捡讨呉任臣撰
　　南唐四
　　列传
　　烈祖顺妃王氏　　　　元敬皇后宋氏
　　夫人种氏
　　元宗光穆皇后钟氏　　呉国太夫人凌氏
　　顺妃王氏烈祖之故配也父戎官呉升州刺史义祖使烈祖委禽焉性纯孝义祖常卧疾牀蓐间烈祖夜不解带或闻謦欬声必率妃与偕徃义祖问何人至烈祖曰知诰在斯又问彼更何人对曰知诰之妇累封魏国君未几薨义祖为感叹者久之及开国追封顺妃
　　元敬皇后宋氏小名福金父韫江夏人后幼流离乱兵中归升州刺史王戎烈祖娶戎女后为媵得幸生元宗顺妃早死义祖命烈祖礼为继室【马令南唐书云后防为乱兵畧取义祖得之常置帐下会先主丧正室义祖指宋氏谓先主曰是必有福今以乞汝先主御之遂生嗣主及景迁景达江南野史云先主妇卒徐温持侍右一姫谓先主曰此必有福自归吾家而门户长益不啻数倍汝可妇之奉汝箕箒今从陆游南唐书】封广平郡君进晋国君治内有法不妄言笑义祖殁于金陵烈祖时在广陵奔丧后从容谏曰移孝为忠臣子之常况权重身危而輙罢所执何异太阿倒持柄不在我矣烈祖大悟止焉天祚二年烈祖为齐王封王妃俄受禅立为后左右禆賛多所益烈祖常曰吾思有未达后已悟矣升元末烈祖服金石药多暴怒頼后以免谴者甚众及晏驾中书侍郎孙晟惧魏岑冯延己延鲁以东宫旧僚用事欲称遗诏奉后临朝听政后不许曰此武后故事吾岂为之元宗即位尊为皇太后每元宗来朝惟劳其良苦而已无一言及于治理曰妇人预外事非国之福也保大三年十月殂袝塟永陵諡元敬【马氏作元恭○案宋谔者后之侄也后为参军以国戚故官不甚大云】种氏名时光江西良家女性警悟通书计常靓妆去饰而态度闲雅宛若神仙年十六入宫乐部【江表志曰乐部中之宫伎也】俄得幸生景逷【马令南唐书云久不得幸宋后怜之为数数荐引既承恩宠服御輙亚于后而诸宫罕得进御及生逷僣侈尤甚】烈祖以受禅后所得子甚爱之种氏宠日盛封夫人烈祖性严重常大怒声如乳虎殿陛金环为震动左右皆丧胆褫魄种氏左手持食右手进从容如平时烈祖怒亦顿解他日烈祖幸齐王宫遇王亲理乐器大怒切责数日种氏负宠輙乗间言景逷才过齐王烈祖正色曰子有过父教之常理也若何敢尔叱下殿去簮珥幽于别宫数月命度为尼景逷爱亦弛终烈祖世独不加封爵烈祖晏驾种氏泣曰人骨醉复见于此矣元宗即位景逷始封保宁王许种氏居景逷宫就养进封王太妃【江越表志云封国太妃】元敬皇后挟旧怨屡欲甘心頼元宗力解乃免竟以寿终
　　光穆皇后钟氏父泰章事呉为义祖裨将以计杀张颢有功义祖命以泰章次女配元宗即后也义祖初见叹曰非此儿不敌此女始封县君累加国夫人升元中封齐王妃元宗即位立为皇后后少长富贵不事玩好副笄大练澹如也既居大位嵗时赐予必先诸娣姒然后及宫中淮上兵起后为损常膳不举乐者数月后主嗣立为太后以父名改称圣尊后后寝疾后主朝夕侍侧衣不解带药必亲尝乃进干徳三年十月殂是日雨沙于金陵后主毁瘠骨立杖而后起哀动左右袝葬顺陵諡光穆【江表志作光穆顺圣】
　　凌氏元宗后宫生韩王从善随后王北迁封为呉国大夫人
　　后主昭惠国后周氏　　　继国后周氏
　　保仪黄氏　　　宫人流珠　　　乔氏【秋水窅娘】
　　昭惠国后周氏小字娥皇司徒宗之女十九嵗归皇宫通书史善歌舞尤工琵琶尝为寿元宗前元宗叹其工以烧槽琵琶赐之葢元宗寳惜之器也后于采戯奕碁靡不妙絶【经籍志周后有击防小叶子格一卷】元宗幸南都诏音存问以令妇称后主嗣位册立为国后宠嬖专房创为高髻纎裳及首翘鬓朶之籹人皆效之常雪夜酣燕举杯请后主起舞后主曰汝能创为新声则可矣后即命牋缀谱喉无滞音笔无停思俄顷谱成所谓邀醉舞破也【毛氏填辞名解云邀醉舞破调今不传】又有恨来迟破亦后所制故唐盛时霓裳羽衣最为大曲乱离之后絶不复传后得残谱以琵琶奏之于是开元天寳之遗音复传于世内史舍人徐铉闻之于国工曹生亦知音问曰法曲终则缓此声乃反急何也曹生曰旧谱实缓宫中有人易之非吉徴也后主以后好音律因亦躭嗜废政事监察御史张宪切谏赐帛三十疋以旌敢言然不为辍也未几后卧疾后主朝暮视食药非亲尝不进服不解体者累夕后疾已革犹不乱谓后主曰婢子多幸托质君门窃冐华宠十载矣女子之荣莫过于此所不足者子殇身殁无以报徳亲取元宗所赐琵琶及平时约臂玉环为后主别又作书请薄葬越三日沐浴妆泽自内含玉殂于瑶光殿之西室时干徳二年十一月甲戌也年二十有九葬懿陵諡曰昭惠后主哀苦伤神扶杖而起自制诔刻之石与后所爱金屑檀糟琵琶同葬又作书燔之自称鳏夫煜其辞数千言皆极酸楚【诔曰天长地久嗟嗟蒸民嗜欲既胜悲叹纠纷縁情攸宅触事来津赀盈世逸乐尠愁殷沉乌逞茂夏凋春年弥念矌得故亡新阙景頽岸世阅川奔外物交感犹伤昔人诡梦高唐诞夸洛浦搆屈平虚亦悯终古况我心摧兴哀有地苍苍何辜殱予伉俪窈窕难追不禄于世玉润珠融殒然破碎柔仪俊徳孤映鲜防纎秾挺秀婉娈开杨艶不至冶慧或无伤盘绅奚戒慎肃惟常环佩爰节造次有章含颦发笑擢秀腾芳鬂云留鉴眼彩飞光情澜春媚爱语风香瓌姿禀异金冶昭祥婉容无犯均教多方茫独逝舍我何乡昔我新昬燕尔情好媒无劳辞筮无违报归妹邀终咸爻协兆俛仰同心绸缪是道执子之手与子偕老今也如何不终往告呜呼哀哉志心既达孝爱克全殷勤柔握力折危言遗精眄眄哀泪涟涟何为忍心览此哀编絶艶易凋连城易脆实曰能容壮心是醉信美堪餐朝饥是慰如何一旦同心旷世呜呼哀哉豊才富艺女也克肖采戯传能奕碁逞妙媚动占相歌萦柔调兹鼗爰貭竒器传华翠虬一举红袖飞花情驰天际思栖云涯发扬掩抑纎洪奢穷幽极致莫得防瑕审音者仰止达乐者兴嗟曲演来迟破传邀舞利拨迅手吟商逞羽制革常调法移往度剪遏繁态蔼成新矩霓裳旧曲韬音沦世失味齐音犹伤孔氏故国遗声忍乎湮坠我稽其美尔扬其秘程度余律重新雅制非子而谁诚吾有今也则亡永从遐逝呜呼哀哉该兹硕美鬰此芳风事传遐禩人难与同式瞻虚舘空寻所踪追悼良时心存目忆景旭雕甍风和绣额燕燕交音洋洋接色蝶乱落花雨晴寒食接辇穷欢是宴是息舎桃荐实畏日流空林雕晚箨莲舞踈红烟轻丽服雪莹修容防眉范月高髻凌风辑柔尔顔何乐靡从蝉响吟愁槐凋落怨四气穷哀萃此秋晏我心无忧物莫能乱弦尔清商艶尔醉盻情如何其式歌且晏寒生蕙幄雪舞兰堂珠笼暮卷金炉夕香丽尔渥丹婉尔清扬厌厌夜饮子何尔忘年去年来殊欢逸赏不足光隂先懐怅怏如何倏然已为畴曩呜呼哀哉孰谓逝者荏苒弥疎我思姝子永念犹初爱而不见我心燬如寒暑斯疚吾宁御诸呜呼哀哉万物无心风烟若故唯日唯月以隂以雨事则依然人乎何所悄悄房栊执堪其处呜呼哀哉佳名镇在望月伤娥防眸永隔见镜无波皇皇望絶心如之何革树苍苍哀摧无际厯厯前欢多多遗致丝竹声悄绮罗香杳想涣乎防怛恍越乎憔悴呜呼哀哉嵗云暮兮无相见期情瞀乱兮谁将因依维昔之时兮亦如此维今之心兮不如斯呜呼哀哉神之不仁兮敛怨为徳既取我子兮又毁我室镜重轮兮何年兰袭香兮何日乌呼哀哉天漫漫兮愁云曀空瞹瞹兮愁烟起娥眉寂寞兮闭佳城哀寖悲氛兮竟徒尔呜呼哀哉日月有时兮龟蓍既许箫笳凄烟兮旗常是举龙輀一驾兮无来辕金屋千秋兮永无主呜呼哀哉水交枸兮风索索鸟相鸣兮飞翼翼吊孤影兮孰我哀私自怜兮痛无极呜呼哀哉应寤皆感兮何响不哀穷求弗获兮此心隳摧号无声兮何续神永逝兮长乖鸣呼哀哉杳杳香魂□□天歩抆血抚榇邀子何所茍云路之可穷兾传情于方士呜呼哀哉】或谓后寝疾小周后已入宫中后偶褰慢见之惊曰汝何日来小周后尚防未知嫌疑对曰既数日矣后恚至死靣不外向故后主过哀以掩其迹云
　　继国后周氏昭惠后女弟也警敏有才思神彩端静昭惠后殁后未胜礼服待年宫中明年后主居尊圣后丧故中宫久虚开寳元年始议立后为继室命太常博士陈致雍攷古今沿革草具昬礼又命学士徐铉知制诰潘佑参定铉曰昬礼吉不用乐佑以为今古不相沿袭请用乐铉曰案古房中乐无钟鼓佑引诗窈窕淑女钟鼓乐之则房中乐宜有钟鼓后初见君后魏书有先拜后起帝后拜先起之文铉举此以为夫妇之礼人伦之本请答拜佑以为王者昬礼不与庻人同请无答拜议久不决后主令文安郡公徐游评其异同游多是佑议遂施用之逾月游病疽铉怼其不主己议戯语人曰周孔亦能为厉乎纳采后主命校鹅代白鴈被以文绣使衔书特举亲迎之礼民庶观者盈数万人【马氏南唐书云或登屋极至有坠瓦而毙者】后少以戚里间入宫掖圣尊后絶怜爱之后主制乐府艳其事有袜金缕鞵之句辞甚狎昵颇传于外至纳后乃成礼而已翼日大燕羣臣韩熈载以下皆作诗讽焉而后主不之谴也【古今风謡载后主时江南童謡曰索得娘来郤家后园桃李不生花猪儿狗儿都死尽养得猫儿患赤瘕娘来谓再娶周后也猪狗死谓尽戌亥年也赤瘕目病猫有目病则不能捕防谓不见丙子之年也】后被宠过于昭惠后时后主常于羣花中作亭羃以红罗押以玳牙雕镂华丽而极廹小仅容二人每与后酣饮其间又柔仪殿设玉太古容华鼎金鳯口诸器皆金玉为之璀璨夺目【清异録云李煜长秋周氏居柔仪殿有主香宫女其焚香之器曰把子莲三云鳯折腰狮子小三神山互字金鳯口玉太古容华鼎凡数十种】贮后于中国亡随后主北迁封郑国夫人例随命妇入宋宫为燕乐进輙数日裁出出必大泣詈后主声闻于外后主多宛转避之太平兴国二年后主暴殒后悲哀不自胜亦薨
　　保仪黄氏世为江夏人父守忠遇乱流徙湘湖事马氏为偏裨防孝王之难守忠死焉边镐入长沙得黄氏甫数嵗竒其貎内后宫后主即位选为保仪容态冠絶一时顾盼颦笑无不妍姣以工书札使专掌宫中书籍二周后相继专房燕昵故黄氏虽见赏识终不得数幸御元宗父子俱善书法元宗学羊欣后主学栁公权皆得十九购藏钟王以来墨帖至多黄氏实掌之【马氏南唐书云宫中图籍万卷尤多钟王墨迹】城将防后主谓之曰此皆先帝所寳城若不守汝即焚之无为它人所得及城防悉焚无遗者黄氏亦从北迁卒于大梁流珠后主嫔御也性通慧工琵琶后主常制念家山破昭惠后制邀醉舞恨来迟二破流传既久乐籍多忘之后主追念昭惠后理其旧曲顾左右无知者流珠独能追忆无失后主特喜后不知所终
　　乔氏亦后主宫人善书居宫中常出家奉佛后主手书金字心经赐之国亡入宋禁中闻后主薨乃出经舍相国寺以资冥福书其卷后云故李国主宫嫔乔氏伏遇国主百日谨舍昔时赐妾所书般若心经在相国寺塔院伏愿弥勒尊前持一花而见佛字整洁而词怆惋后江南僧持归故国置天禧寺塔相轮中见者悲之【案徐锴集南唐制诰有宫人乔氏出家诰岂斯人邪】又有秋水窅娘两宫人秋水喜簮异花芳香拂鬓常有蝶绕其上扑之不去窅娘纎丽善舞后主作金莲高六尺饰以寳物细带缨络莲中作品色瑞莲命窅娘以帛绕足令纎小屈上作新月状素韈舞莲花中回旋有凌波之态由是人皆效之【唐镐诗云莲中花更好云里月长新为窅娘作也又南唐拾遗记载宋伐江南时获后主宠姫夜见灯烛輙闭目云宫中本阁毎至夜悬大寳珠光照一室如日中也其名氏不可考】











　　十国春秋卷十八
<史部,载记类,十国春秋>
　　钦定四库全书
　　十国春秋卷十九
　　检讨呉任臣撰
　　南唐五
</div>
    <div class="pagination">
<a href="十国春秋_page14.html">上一页</a><span>...</span><a href="十国春秋_page10.html">10</a><a href="十国春秋_page11.html">11</a><a href="十国春秋_page12.html">12</a><a href="十国春秋_page13.html">13</a><a href="十国春秋_page14.html">14</a><span class="current-page">15</span><a href="十国春秋_page16.html">16</a><a href="十国春秋_page17.html">17</a><a href="十国春秋_page18.html">18</a><a href="十国春秋_page19.html">19</a><a href="十国春秋_page20.html">20</a><span>...</span><a href="十国春秋_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
