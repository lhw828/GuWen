<!DOCTYPE html>
<html>
<head>
    <meta charset="UTF-8">
    <title>十六国春秋 - 第 11 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十六国春秋 - 第 11 页/共 20 页</h1>
    <div class="content">永和二年春正月朔旦泓朝羣臣于前殿以内外离叛晋师渐逼凄然流涕羣臣皆泣时征北将军齐公恢帅安定镇戸三万八千焚烧屋舍以车为方阵自北雍州趋长安自称大都督建义大将军移檄州郡欲除君侧之恶扬威将军姜纪率众奔之建节将军彭完都闻恢将至弃阴宻奔还长安恢至新支姜纪说恢曰国家重将大兵皆在东方京师空虚公可亟引轻兵径袭事必克矣恢不从乃南攻郿城镇西将军谌为恢所败恢势弥盛长安大震泓驰使征绍遣车骑将军裕及辅国将军胡翼度屯沣西扶风太守姚隽安夷护军姚墨蠡建威将军姚娥都扬威将军彭虵皆惧降恢东平公绍闻恢之叛率轻骑先来赴难使镇军将军姚洽及冠军将军司马国璠将歩卒三万赴长安恢从曲牢进屯杜城绍与恢相持于灵台抚军将军讃闻恢渐逼留寜朔将军尹雅为弘农太守守潼闗亦率诸军还长安泓谢讃曰元子不能崇明徳义导率羣下至祸起萧墙变自同气既上负祖宗亦无颜见诸父懿始构逆灭亡恢复拥众内叛将若之何赞曰懿等所以敢称兵内侮者由臣等轻弱无防遏之方故也因攘袂大泣曰臣与大将军不灭此贼终不持面复见陛下泓于是班赐将士而遣之恢众见诸军悉集咸有惧心部将齐黄等弃恢诣大军降恢进军逼绍赞自后要击大破之杀恢及其三弟泓哭之悲恸葬以公礼二月晋龙骧将军王镇恶至宜阳[纪事本末云进军渑池]遣其司马毛徳祖攻弘农太守尹雅于蠡吾城众溃徳祖使骑追雅获之既而杀晋守者奔固潼闗冠军将军檀道济及建武将军沈林子自陜北渡河拔襄邑堡泓建威将军河北太守薛帛先据解县林子至驰往袭之帛弃军奔河东[宋书作闗中]林子收其兵粮又攻并州刺史河东太守尹昭于蒲坂不克使将军茍卓攻匃奴堡为泓寜东将军成都所败泓遣武卫将军姚驴救蒲坂辅国将军胡翼度据潼闗辛酉荥阳守将傅洪以虎牢降魏泓进绍太宰大将军大都督都督中外诸军事假黄钺改封鲁公侍中司隶宗正节録并如故朝之大政皆往叅决绍固辞弗许又改封赞为东平公其余将士封赏有差遣绍率武卫将军姚鸾等歩骑五万拒守潼闗又遣武卫将军姚驴与并州刺史尹昭为表里之势夹攻道济道济深壁不战沈林子谓道济曰蒲坂城坚池浚非旦夕可拔攻之则伤众守之则引日不如弃之先事潼闗潼闗天阻形势之地且镇恶孤军势危力寡若使姚绍据之则难图矣及其未至当并力争之若潼闗事捷尹昭可不战而自服也道济从之三月弃蒲坂南向潼闗东平公赞率禁兵七千自渭北而东进据蒲津庚辰刘裕使扶风太守沈田子及司马傅弘之率众万余人入上洛所在城镇多委奔长安田子等进次青泥鲁公绍方阵而前以拒道济道济固垒不战绍乃攻其西营不克遂以大众逼之道济帅王敬沈林子等逆冲绍军将士惊散引还定城据险固守遣武卫将军姚鸾屯兵大路以絶道济粮道时裕别将姚珍入自子午窦覇入自洛谷众各数千人泓遣镇逺将军姚万拒覇镇北将军姚疆拒珍姚鸾遣寜朔将军弘农太守尹雅与道济司马徐琰战于潼闗南为琰所败执送刘裕裕以雅前叛欲杀之雅曰雅前日已当死幸得脱至今本在望外死固甘心然夷夏虽殊君臣之义一也明公将以大义行师岂可使秦无守节之臣乎裕嘉其志尚赦之泓遣给事黄门侍郎姚和都屯峣栁以备沈田子鲁公绍谓诸将曰道济等逺来送死兵力不多婴垒自固正欲旷日持久以待后援吾欲分军径据阌乡絶其粮道不出一月道济之首可悬麾下济等既没裕计自阻诸将咸以为然辅国将军胡翼度曰军势宜集不可以分若偏师不利人心骇惧何可以战绍乃止泓以晋师之逼遣使乞师于魏太宗使羣臣议之皆曰潼闗天险刘裕以水军攻之甚难若登岸北侵其势便易裕声言伐秦其志难测且秦婚姻之国不可不救也宜发兵断河上流勿使得西军谘祭酒崔浩曰裕图秦久矣今姚兴死子泓愞劣国内多难裕乘其危而伐之其志必取若遏其上流裕心忿戾必上岸北侵是我代秦受敌也今柔然冦边民食又乏若复与裕为敌发兵南赴则北冦愈深救北则南州复危非良计也不若假之水道听裕西上然后屯兵以塞其东使裕克捷必徳我之假道也不捷吾不失救秦之名此策之得者也且南北异俗借使国家弃恒山以南裕必不能以吴越之兵与吾争河北之地安能为吾患乎夫为国计者惟社稷是利岂顾一女子乎议者犹曰裕西入闗则恐吾断其后腹背受敌北上则姚氏必不出闗助我其势必声西而实北也于是遣司徒南平公长孙嵩督山东诸军事又遣正直将军安平公乙旃眷进据河内游击将军王洛生屯于河东振威将军娥清冀州刺史阿薄干将歩骑十万屯于河北为泓声援先是刘裕与王镇恶等期若克洛阳须待大军未可轻前至是镇恶等乘利轻趋潼闗为绍所拒久之乏食众心疑惧欲弃辎重还赴大军沈林子按劔怒曰相公勤王志清六合今许洛已定闗右将平事之济否系于前锋奈何阻乘胜之气弃垂成之功乎且大军尚逺贼众方盛虽欲求还亦不可得下官受命前驱誓在尽命今日之事当为将军办之然二三君子或同业艰难或荷思罔极以此退挠亦何面以见相公旗鼔耶镇恶等驰使告裕且乞粮援时裕军入河魏军屯河岸军不得进裕呼所遣人开舫北戸指河上魏军示之曰我语令勿进而轻佻深入岸上如此何由得遣军粮镇恶乃亲至弘农督人租税百姓竞送义粟军食复振魏以数千骑縁河随裕军西行军人于南岸牵百丈风水迅急有漂渡北岸者辄为魏所杀畧裕遣军击之裁登岸则退走则复来夏四月裕遣白直队主丁旿帅仗士七百人车百乘渡北岸去水百余歩为却月阵两头抱河车置七仗士事毕使坚一白眊魏军见数百人歩牵车上不解其意皆未动裕先命寜朔将军朱超石戒严二千人白眊既举超石帅众驰往赴之并赍大弩百张一车葢二十人设彭排于辕上魏军见营阵既立乃进围之长孙嵩帅三万骑来助四面肉薄攻营弩不能制时超石别赍大锤及矟千余张乃断矟长三四尺以锤锤之一矟辄洞贯三四人魏军不能当一时奔溃死者相积临阵斩阿薄干魏军退遁平城超石帅寜朔将军胡藩寜逺将军刘荣祖追击又破之杀获千余太宗乃恨不用崔浩之言泓建威将军河北太守薛帛据河曲以叛绍分道置诸军为犄角之势遣辅国将军胡翼度据东原武卫将军姚鸾营于大路与晋军相接丙子夜沈林子简其军中精锐朱逺等衔枚夜袭鸾营鸾众大溃战死士卒死者九千余人抚军将军东平公赞屯河上以断水道遣恢武将军姚难运蒲坂榖以给军士至香城林子击败之赞单马奔还定城泓遣镇西将军谌屯峣栁黄门侍郎和都讨薛帛于河东闻晋师之要难也乃兼道赴救未至而难败因破裕别将于河曲遂屯蒲坂大将军鲁公绍遣左长史镇军将军姚洽[宋书作姚伯子]及寜朔将军安夷[宋书作蛮]护军姚墨蠡[宋书作黙骡]河东太守唐小方等帅骑三千屯河北之九原阻河为固欲絶道济诸县租输洽辞曰夫小敌之坚大敌之擒也今兵众单弱而逺在河外虽明公神武然鞭短势殊恐无所及绍不听沈林子率众八千要洽于河上击破之斩洽及墨蠡小方杀获殆尽林子因启刘裕曰绍气葢闗中今兵屈于外国危于内恐其凶命先尽不得以膏血祭斧耳绍闻洽死忿恚发病托抚军将军东平公赞以后事使恢武将军姚难屯闗西呕血而死赞既代绍守崄众力益盛引兵袭林子林子复击破之时泓各置闗以守崄[一作峡]刘裕遣檀道济王镇恶或据山为营或平地结垒大小七十营滨带河崄泓亦保据山原陵阜之上各设营垒[今旧迹尚存]秋七月己亥刘裕次于陜城沈田子傅弘之入武闗戍将皆委城遁走田子等进屯青泥泓使给事黄门侍郎和都屯峣桞以拒之裕至阌乡遣沈林子率精兵万余越山开道会沈田子于青泥将攻峣桞泓欲自将以御裕军恐田子等来袭其后欲先击灭田子然后倾国东出乃遣车骑将军裕率歩骑八千奄至青泥躬率大众继发田子本为疑兵所领裁千余人闻泓至欲出击之傅弘之以众寡不敌止之田子曰兵贵用竒不必在众且今众寡相援[当作悬]势不两立若彼结围既固则吾无所逃矣不如乘其始至营阵未立先薄击之可以有功遂率所领先进弘之后继泓兵围数重田子抚慰士卒曰诸君冐险逺来正求今日之战生死一决封侯之业于此在矣士卒皆踊跃豉噪执短兵奋击泓兵大败斩首万余级得其乘舆服御泓奔还灞上初刘裕以沈田子等众少遣沈林子将兵自秦岭往助之至则已破相与追之闗中郡县多濳送欵于田子辛丑裕至潼闗以寜朔将军朱超石为河东太守使与振武将军徐猗之会薛帛于河北共攻蒲坂东平公赞拒裕于闗西姚难屯于香城裕遣王镇恶王敬自秋社西渡渭以逼难军镇东将军平原公璞及黄门侍郎姚和都击猗之等于蒲坂猗之败死超石弃众奔还潼闗赞遣司马休之及司马国璠自轵闗向河内濳引魏军以蹑裕后姚难既为镇恶所逼自香城引兵而西时大霖雨渭水泛溢赞等不得北渡镇恶水陆兼进追及难军泓自灞上引兵还次石桥以为之援赞退屯郑城镇北将军姚疆率部人数千与难合阵于泾上以拒镇恶镇恶遣毛徳祖进击破疆疆力战死之难遁还长安裕遂进据郑城泓使裕及尚书龎綂屯兵宫中征南将军陈留公洸屯兵沣西尚书姚白瓜徙四军杂户入长安姚丕守渭桥胡翼度屯石积东平公
赞屯灞东泓军逍遥园王镇恶率水军自河入渭泝流而上所乘皆蒙冲小舰行船者悉在舰内北土素无舟檝泓军见舰进而外无有行船人莫不惊以为神壬戌镇恶至渭桥令军士食毕皆持仗登岸后登者斩众既登岸渭水流急舰皆随流逐去倐忽不知所在泓所将尚数万人镇恶谕士卒曰吾属本家在江南此是长安城北门去家万里而遥舟檝衣粮并已随流今进而战胜则功名俱显不胜则骸骨不返无他岐矣卿等勉之乃身先士卒众遂腾跃争进大破丕军于渭桥泓引兵赴之逼水地狭为丕败兵所蹂践不战而溃镇西将军谌及前军将军烈左卫将军寳安散骑常侍王帛建武将军进扬威将军蚝尚书右丞孙玄等皆死于阵泓单马还宫镇恶入自平朔门泓与裕等数百骑出奔石桥东平公赞闻泓败召将士告之众皆以刀击地攘袂大泣胡翼度先与刘裕阴通是日弃众奔裕赞夜帅诸军将会泓于石桥晋师已固围之赞军不得入众皆惊散泓计无所出谋欲诣军门降泓子佛念年十二谓泓曰陛下今虽降晋晋人将逞其欲终必不全愿自裁决泓怃然不答佛念遂登宫墙自投而死八月癸亥泓将妻子羣臣诣垒门请降镇恶乃以属吏城中夷晋六万余户皆以国恩慰抚之号令严肃百姓安堵九月裕至长安镇恶迎于灞上裕劳之曰成吾覇业者真卿也镇恶再拜谢曰此明公之威诸将之力也镇恶何功之有焉裕笑曰卿欲学冯异耶镇恶性贪泓府库盈积镇恶盗取不可胜纪裕以其功大不问又盗藏泓伪辇裕使人觇之镇恶剔取其金银弃辇于垣侧裕收彛器浑仪土圭纪里鼓指南车及秦始皇玉玺送之建康其余金玉缯帛珍寳皆以颁赐将士泓镇东将军平原公璞与并州刺史尹昭以蒲坂降抚军将军东平公赞率宗室子弟百余人亦诣军门降裕尽杀之余宗迁于江南送泓建康市而戮之时年三十在位二年泓既被戮建康百里之内草木皆燋死自姚苌以晋孝武太元九年岁在甲申僭立至泓三世以晋安帝义熈十三年岁在丙辰而灭凡三十二年

卷六十 后秦録八
姚嵩
姚嵩兴之弟也仕为镇西将军秦州刺史厯至司空封安成侯留心经典専精释道兴因赐以皇后所遗珠佛像嵩上表谢曰臣言奉珠像承是皇后遗属所建礼觐之日永慕罔极伏惟感往增懐臣言先承陛下亲营像事每注心延望迟冀暂一礼敬不悟圣恩垂及乃复与臣供养此像既工寳并重且于制作之理拟若神造中来所见珠像诚当竒妙然方之于此信复有间瞻奉踊跃实在无量夫受干施者无报蒙恩隆者无谢虽欲仰陈愚诚亦复莫知所尽兴又与嵩书曰吾曽以已所懐疏条摩诃衍诸义图与什公评详厥衷遂有哀故不复能断理义未久什公寻复致变自尔丧戎相继无复意事遂忘弃之近以当遣使送像欲与卿作疏箱箧中忽得前所条本末今送示卿徐徐寻抚若于卿有所不足者便可致难也见卿来日并可以当言笑吾前试通圣人三逹观以咨什公公寻有答今并送往诸此事皆是昔日之意如今都无情懐不知如何矣嵩上述佛义表曰臣言奉陛下所通诸义理味渊玄词致清胜间诣踰于二篇妙尽侔乎中观咏之翫之纸已致劳而心犹无厌真可谓当时之髙唱累劫之宗范也但臣顽闇思不叅玄然披寻之日真复咏歌弗暇不悟弘慈善诱乃欲令叅致问难敢忘愚钝辄位叙所懐岂曰存难直欲咨所未悟耳臣言上通三世甚有深致既已逺契圣心兼复抑正众说宗涂亹亹超絶常境欣悟之至益令赏味增深加为什公研核该备实非愚臣所能称尽正当铭之懐抱以为心要耳上通不住法住般若义云众生之所以不阶道者有着故也是以圣人之教恒以去着为事故言以不住般若虽复大圣玄鉴应照无际亦不可着着亦成患欲使行人忘彼我遗所寄泛若不系之舟无所倚薄则当于理矣故圣人玄诣诚无不尽然至乎标位六度而以无着为宗取之于心诚如明诲即之于事脱有未极夫无着虽妙似若有不即真两冥有不即真两冥恐是心忘之谓耳窃寻玄教如更有以谨牒成言以摅愚见故经云施者受者财物不可得以无所舍法具足檀波罗蜜以此三事不可得故三者既冥有无无当无当之理即同幻化以此而推恐不住之致非真忘彼我遗所寄而已诏云大道者以无为为宗若其无为复何所为耶至理渊谈诚不容言然处在渉求之地不得不寻本以致悟不审明道之无为为当以何为体若以妙为宗者虽在帝先而非极若以无有为妙者必当有不无之因因称俱未冥讵是不二之道乎故论云无于无者必当有于有有无之相譬犹修短之相形耳无理虽玄将恐同彼断常常犹不可况复断耶然则有无之津乃是边见之所存故中论云不破世谛故则不破真谛又论云诸法若实则无二谛诸法若空则无罪福若无罪福凡圣无判二茍无判道何所益由臣闇昧未悟宗极惟愿仁慈重加诲谕诏云圣人之教玄通无涯致感多方不可作一途求不可以一理推故应麤以麤应细以细应理固然也所以放大光明见诸神变者此应十方诸大菩萨将绍尊位者耳若处俗接麤复容此事耶阿含经云释氏之处天竺四十余载衣服饮食受诸患痛与人不别经又云圣人亦入鹿马而度脱之当在鹿马岂异于鹿马哉若不异鹿马应世常流不待此神变明矣毎事要须自同于前物然后得行其化耳斯理之玄固非庸近所叅然不已之情犹欲言所未逹夫万有不同精麤亦异应彼虽殊圣心恒一恒一故圆以应之不同故权以济之虽鹿马而未始乖其大虽现神变而未始遗其细故净名经云如来或以光明而作佛事或以寂寞而作佛事显黙虽异而终致不二然则于大小之间恐是互说耳如华手经初佛为徳藏放大光明令诸众生普蒙其润又思益经中网明所问如来三十三种光明一切遇者皆得利益法华经云佛放眉间相光亦使四众八部咸皆生疑又云处暗众生各得相见茍有其缘虽小必益茍无其因虽大或乖故般若经云若有众生遇斯光者必得无上道又以神变令三恶众生皆生天上以此而言至于光明神变之事似存平等敢缘慈愿辄竭愚思若复哀矜重开导者岂直微臣独受其赐兴答书曰卿所问难引喻兼富理极致深实非庸浅所能具答今当为卿各以相酬耳卿引般若经云若有众生遇斯光者必得无上道即经所言未闻有凡流而得见光明者如释迦放大光明普照十方当斯之时经不言有详品而得见其怪而异之者皆是普明之徒以斯言之定不为羣小也卿若以众生为疑者百亿菩萨岂非众生之谓耶然经复云普明之诣释迦皆与善男子善女人持诸华香来供养释迦及致供养之徒自应普蒙其润也但光明之作本不为善男子善女人所以得蒙余波者其犹蝇附骥尾得至千里之举耳卿又引神变令三恶众生得生人天若在鹿为鹿在马为马而度脱之岂非神变之谓耶华手思益法华诸经所言若云放大光明自应与大品无异也若一一光明以应适前物此作非人天所通夫光明之与寂寞此直发意有参差其揆一也卿引经言施者受者财物不可得与不住法不住般若未有异二者直是始终之教也綂而言之俱是破着之语耳何者罪不罪施者受者及财物都不可得若都不可得复何所著是劝无所著明矣卿又问明道之无为为当同诸法之自空为妙空无以成极耶又引中论二谛之间言意所不及道之无为所寄耶吾意以为道止无为未详所以宗也何者夫众生之所以流转生死者皆着欲故也若欲止于心即不复生死既不生死潜神玄漠与空合其体是名涅盘耳既曰涅盘复何容有名于其间哉夫道以无寄为宗若求寄所在恐乃惑之大者也吾所明无为不可为有者意事如隠寻求或当小难今更重伸前义卿所引中论即吾义宗诸法若不空则无二谛若不有亦无二谛此定明有无不相离何者若定言有则无以拔髙士若定明无则无以济常流是以圣人有无兼抱而不舍者此之谓也然诸家通第一义廓然空寂无有圣人吾常以为殊大径庭不近人情若无圣人知无者谁也嵩复上表答曰臣嵩言奉赐还诏诲谕周备伏寻之日欣跃无量陛下爰发徳音光阐幽极拓道义之门演如来之奥冥宗隠而复彰玄扉掩而再敞文外之旨可谓朗然幽烛矣夫理玄者不可以言称事妙者固非常词之所赞虽欲心口仰咏亦复罔知所尽由臣愚钝而猥蒙陛下褒饰之羙诚复欣戴殊眷实増愧赧比仰味微言研咏弥至其为蒙悟岂惟过半之益但臣仍充外役无由亲承音旨毎望云遐慨实在罔极不胜延系谨以申闻兴复答书曰得表具一二吾常近之才加以多事昏塞触事面墙不知道理安在为复以卿好乐玄法是以聊复孟浪以言之耳而来谕过羙益以不安嵩时出镇上邽以泓永和元年与氐王杨盛相持为盛所杀
姚绪
姚绪弋仲子与苌同母弟故苌甚友爱之初为征虏将军苌之至长安也署绪为司隶校尉镇长安兴嗣立徙镇安定封晋王率众攻新平河东太守栁恭安定太守秦茂等势屈诣降因徙新平安定六千新戸以实蒲坂绪遂为并冀二州牧以镇抚之兴既降号绪与硕徳固让王位降称晋公弘始四年兴发兵伐魏使绪綂河东见兵为前锋节度兴兵败魏乘胜进攻蒲坂绪婴城固守攻之不克乃引而去及兴如河东绪出城迎之兴见绪待以家人之礼班告境内及在朝文武立名不得犯叔父绪及硕徳名以彰殊礼兴谦恭孝友事绪尽礼整服倾悚言则称字车马服玩先以奉绪而自服其次者国家大政必谘而后行累迁至丞相卒谥曰敬王配飨于苌庙 
姚硕徳
姚硕徳弋仲子苌同母弟也苌起兵至安定硕徳所綂部羌屯于陇上自称征西将军率众应苌与苌攻陷登秦州刺史王綂拜使持节都督陇右诸军事征西将军秦州刺史领护东羌校尉镇上邽苌死兴秘不发丧徙硕徳镇阴密其将佐咸劝硕徳奔秦州观望时势硕徳不从遂往见兴兴优礼遣之进爵为陇西王讨平凉将胡金豹于洛城进攻上邽姜乳乳率众来降寻署秦州牧领护东羌校尉移镇上邽后以兴之降号固辞王爵遂以征西大将军陇西公讨乞伏干归军无私掠百姓懐之又帅步骑六千讨吕隆于姑臧攻围累月城不即拔硕徳抚纳夷夏分置守宰节食聚粟为持久计隆惧出降军令严整秋毫无犯祭先贤礼名士西土悦之遂引兵还乃自上邽入朝兴为之大赦及归送之至雍而还甚见优礼厯位至太宰卒谥曰恭王配飨于苌庙
姚绍
姚绍苌庶母弟兴叔父也为抚军将军封东平公兴克洛阳署为都督山东诸军事豫州牧权镇洛阳兴之伐魏绍以洛阳之众会集平望败绩而归及兴寝疾绍典禁兵宿卫广平公弼潜谋为乱称疾不朝兴闻之怒甚宻谋收弼绍为弼羽翼驰遣告之兴力疾赐弼死既而泓嗣伪位推心宗事弗以为嫌复令总司戎政绍亦感而归诚守忠不二所在立功厯位侍中司隶宗正寻进太宰大将军大都督督中外诸军事假黄钺侍中司隶宗正节録并如故改封鲁公先是绍尝召胡僧问以国之休咎僧乃求麫为大胡饼形径一丈僧坐在上先食正西次食正北又次食正南其所余者卷而吞之讫便起去了无所言末年晋太尉刘裕来伐绍遣左长史姚洽屯军河北欲以絶其粮道反为所败洽等死之绍闻洽死忿恚发病呕血而卒绍未亡时率众攻函谷关厨人为绍炊饭气蒸汗流辄便成血腥甚积日如此绍心恶之令勿复炊因乞食于诸军后八十日而绍病死是年晋师北讨扫定颍洛明年席卷丰镐泓遂为刘裕所擒斩于建康市
姚显
姚显字子章兴之弟也清秀明发才兼文武为县令十余年政无疵颣机务之暇宾客如云谦虚传受待士以布衣之礼或昏夜静坐与贤士谈论时政孜孜不倦初封常山公仕至尚书令转司隶校尉卫军大将军累迁至太尉卒谥文成公
姚冲
姚冲苌之少子兴弟也勇力善骑射兴署为平北将军使与征虏狄伯支等率骑攻赫连勃勃军次岭北冲欲回袭长安伯支不从鸩杀之兴自平凉如朝那闻冲谋逆以其弟中最少雄武絶人犹欲隠忍容之后军将军敛成泣谓兴曰冲凶险不仁毎侍左右臣常寝不安席今复贼杀僚佐反形已露愿早为之所兴曰冲何能为也但轻害名将吾欲声其罪于四海耳乃下书赐冲死遂以庶人之礼葬之
姚详
姚详苌兄襄之孙也仕苌为安逺将军始平太守屯兵陇城兴既嗣立秦苻登自六陌趋废桥详据马嵬堡拒之兴虑登众之盛遣长史尹纬率步卒赴详详用纬计大破登于废桥进屯金城会鲜卑薛勃叛于岭北与杂胡共攻围详遂奔长安未几徙镇杏城复为赫连勃勃所逼粮尽南奔兴遣卫大将军姚显救之军败详为勃勃东平将军鹿奕干所执因而遇害
姚邕
姚邕字子和小字黄儿兴之弟也封济南公弘始中兴拜刘勃勃车骑将军奉车都尉常叅军事甚见宠遇邕言于兴曰勃勃天性不仁难以亲育陛下宠遇太甚臣窃惑之兴曰勃勃有济世之才吾方收其艺用与之共平天下有何不可奈何逆拒之遂署勃勃为安逺将军使助没奕干镇髙平邕固諌以为不可兴曰卿何以知其为人邕曰勃勃奉上慢御众残贪猾不仁轻为去就宠之踰分恐终为边害兴不听竟以勃勃为使持节安北将军配以杂虏二万镇朔方未几侵掠岭北兴乃叹曰吾不用黄儿之言以至于此邕识鉴明慧尤善音乐皆能度其盈虚増改曲调世咸传之号济南新调
姚和都
姚和都兴时仕为太子右卫将军左兵尚书及泓嗣立转给事黄门侍郎撰秦记十卷记姚苌时事
姚黄眉
姚黄眉兴之子也其姊即魏太宗昭哀皇后泓灭黄眉归仕于魏太宗厚礼待之赐爵陇西公尚阳翟公主拜驸马都尉赐邑二百户世祖即位迁内都大官后拜太常卿卒赠雍州刺史陇西王谥曰献黄眉寛和温厚希言得失故世祖特加礼异
姚晃
姚晃兴之叔父也仕至尚书令左仆射苌没受遗辅政兴立西宫命晃与元子监国政入居西宫
太后虵氏
虵氏略阳氏虵玄之从姑也苌白雀三年立为皇后苌死兴嗣伪位尊为皇太后皇初四年虵氏寝疾未几而薨兴哀毁过礼不亲庻政羣臣请依汉魏故事既葬即吉尚书郎李嵩上疏曰三王异制五帝殊礼孝治天下先王之髙事也宜遵圣性以光孝道[一作道训]既葬之后应素服临朝率先天下仁孝之举也左仆射尹纬驳曰帝王丧制汉魏为凖嵩矫常越礼愆于轨度请付有司以専擅论既葬即吉乞依前议兴曰嵩忠臣孝子有何罪乎尹仆射弃先王之令典而欲遵汉魏之权制岂所望于朝贤哉其一如嵩议
兴后张氏
张氏羙容仪有淑徳初进为昭仪兴甚宠之弘始五年立为皇后未几卒
兴后齐氏
齐氏本洛阳氐左仆射齐难之妹也初为昭仪弘始十五年立为皇后

卷六十一 后秦録九
吉成诜
吉成诜南安人也建初元年苌攻拔秦州刺史王统羌胡应之者二万余户诜因进曰臣州人殷地险隽杰如林用武之国也王秦州不能收拔贤才三分鼎足而坐玩珠玉以至于此陛下宜散秦州金帛以施六军旌贤表善以副鄙州之望苌善之擢为尚书郎苌与苻登累年相持左仆射尹纬尚书令姚晃谓诜曰苻登穷冦厯年未灭奸雄枭峙所在纠扇夷夏皆贰将若之何诜曰主上权畧无方信赏必罚贤能之士咸懐乐推岂虑大业不成氐贼不灭乎纬曰登穷冦未灭奸雄扇合吾等寜无惧乎诜曰三秦天府之国主上十分已有其八今所在可虑者苻登杨定雷恶地耳自余琐琐焉足论哉然恶地地狭众寡不足为忧苻登藉乌合犬羊偷存假息料其智勇非至尊之匹霸王之起必有驱除然后克定大业耳昔汉魏之兴皆十有余年乃能同一海内五六年间未为久也主上神畧内明英武外发可谓无敌于天下取登有余力愿布徳行仁招贤纳士厉兵秣马以候天时如其鸿业不建者请腰斩诜以谢明公纬言之于苌苌大悦赐诜爵关内侯迁给侍黄门侍郎诜风韵秀发确然不羣毎以天下是非为已任京兆韦髙放浪不覊慕阮籍之为人居母丧弹琴饮酒诜闻而叹曰吾当私刄斩之以崇风教遂拔劔求髙髙惧而逃匿终身不敢见诜
尹纬
尹纬字景亮天水人也族人尹赤为襄司马纬少有大志不营产业身长八尺腰带十围气岸魁梧议论爽慨毎览书传至宰相立勲之际尝辍书而叹苻坚时以尹赤降襄诸尹皆禁锢不仕纬晩乃为吏部郎[晋书作令吏]风志豪迈郎皆惮之坚末年妖星见于东井纬知坚将灭心窃自喜踊跃向天再拜既而流涕长叹友人略阳桓识怪而问之纬曰天时如此正是霸王龙飞之秋吾徒杖策之日然知已难遭恐不得展吾才志是以欣惧交懐耳既而为苌别骑校尉苌如马牧纬与尹详龎演等扇动诸豪共推苌为盟主迁为右司马及苻坚败苌遣纬说坚求禅代事坚问纬曰卿于朕何官纬曰尚书郎坚叹曰卿宰相之才王景略之俦也而朕不知亡也不亦宜乎纬性刚简清亮慕张子布之为人冯翊段铿性倾巧苌爱其博识引为侍中纬以为不可苌不从纬屡众中辱铿铿心不平之苌闻而谓纬曰卿性不好学何为憎学者纬曰臣不憎学憎铿不正耳苌曰卿好不自知毎比萧何真何如也纬曰汉祖与萧何俱起布衣是以相贵陛下起贵中是以贱臣苌曰卿实不及胡为不知纬曰陛下何如汉祖苌曰朕实不如汉祖卿逺萧何故不如甚也纬曰汉祖所以胜陛下者以能逺段铿之徒故耳苌黙然出铿为北地太守苌死纬与兴灭苻登成兴之事业皆纬之力也厯位辅国将军司隶校尉尚书左右仆射封清河侯友人陇西牛寿帅汉中流民归兴因谓纬曰足下平生自谓时明也才足以立功立事道消也则追二疏朱云发其狂直不能如胡广之徒洿隆随俗今遇其时矣正是垂名竹素之日可不勉欤纬曰吾之所庶几如是但未能委宰衡于夷吾识韩信于覊旅以斯为愧耳立功立事窃谓未负昔言兴闻而谓纬曰君与寿言何其诞哉立功立事自谓何如古人纬曰臣实未愧古人何则遇时来之运则辅翼太祖开[晋书作建]八百之基及陛下龙飞之始剪灭苻登荡清秦雍生极端右死飨庙庭古之君子正当尔耳兴大悦及死兴甚悼之赠司徒配飨于苌庙谥曰忠成侯
赵迁
赵迁天水人，苻坚时仕洛州刺史南巴校尉。慕容冲袭长安，迁遂奔苌，仕为尚书左仆射。苌与羣臣宴酒酣，言于迁曰：诸卿皆与朕北面秦朝，今忽为羣臣，得无耻乎？迁曰：天不耻以陛下为子，臣等何耻为臣。苌大笑。未几卒于长安。及泓为刘裕所灭，乃徙其子孙于建康。
薛辩
薛辩字允白其先自蜀徙于河东之汾阴因以家焉遂为汾阴人祖陶[一作涛]与薛祖薛洛等分綂部落故号世薛父疆复代领部众而祖洛子孙日以微劣疆遂总摄三营善于抚绥夷民归之者甚众厯石虎苻坚世常凭河以自固兴既僭立遂归仕兴为镇东将军入为尚书辩幼而隽爽倜傥多大畧关中豪杰多归慕之疆卒辩袭统其营任为尚书郎建威将军太子中庻子河北太守后稍憍慠颇失民心刘裕平泓遂举营降
胡辨
胡辨凉州西河人为世大儒苻坚建元末东徙洛阳随讲授弟子千有余人关中后进多往从之兴勅关尉曰诸生咨访道义修已励身往来出入勿拘常限于是学者咸劝儒风遂盛辨少好学博综经史风韵髙爽气干不羣尝夜读书以烛继昼为世大儒
索卢曜
索卢曜炖煌人仕苌为骑都尉苌与苻登累年相持曜乃自请刺登苌曰卿以身殉难将为谁乎曜曰事成甚幸不成臣死之后深以友人陇西辛暹仰托明公苌遣之事发为登所杀苌厚加礼赠以暹为骁骑都尉
王奚
王奚不知何许人骁勇有膂力善骑射仕兴为护羌校尉赫连勃勃入冦贰城奚聚众三千屯于勅竒堡勃勃因进攻之短兵接战奚为勃勃所伤退而自固勃勃复断其水堡人窘廹执奚出降勃勃谓之曰卿忠臣也朕方与卿共平天下奚曰若蒙大恩速死为恵乃与所亲数十人自刎而死
狄伯竒
狄伯竒天水人伯支之弟也仕为秘书郎中竒少游猎曽得一豹见其文彩炳焕遂自感叹始学艺书独擅其技时人莫及
梁国儿
梁国儿西胡人也膂力善骑射仕苌为镇北将军守忠不二身先士卒随苌征伐前后屡有大功封平舆侯兴嗣立进位侍中性尤旷逹不拘小节乃于平凉作寿冡毎将妻妾入冡饮燕酒酣升灵床而歌时人或讥之国儿不以为意年八十余而卒王满聪王满聪仕兴为城门校尉兴好游畋常从朝门游于文武苑及昏而还将自平朔门入前驱既至聪被甲持杖闭门拒之曰今已昏闇奸良不辨有死而已门不可开兴乃回从朝门而入明日召聪谓之曰卿社稷之臣也朕首嘉焉其进位二等
司马休之
司马休之字季预少仕晋清涂以功拜龙骧将军襄城太守镇厯阳桓玄率众来攻休之力战不克乃携子侄奔慕容超后还晋厯后将军会稽内史都督荆雍梁秦寜益六州诸军事平西将军荆州刺史刘裕攻荆州休之时屯江陵以兵拒裕战于江津败绩遂与雍州刺史鲁宗之奔于秦兴寻署休之为荆州刺史任以东南之事休之固辞请与鲁宗之等扰动襄阳淮汉遂署为镇军将军扬州刺史宗之等并有拜授休之将行侍御史唐盛言于兴曰据符谶所记司马氏应复河洛今使休之擅兵于外既得跃鳞南翔恐非复池中之物也不如以髙爵厚礼留之京师不宜放之兴曰昔文王卒免羑里髙祖不毙鸿门茍天命所在谁能违之司马氏脱如符谶之言留之适足为患遂遣之裕既平泓休之奔魏未至道卒
韩延之
韩延之字显宗南阳赭阳人魏司徒暨之后也少以义烈着闻仕晋建威将军荆州从事厯平西府録事叅军自以世仕晋臣不臣刘氏以裕父名翘字显宗遂自字显宗名儿为翘后裕攻襄阳延之与司马休之俱奔于秦兴署为安逺将军雍州刺史及裕入闗遂奔降魏裕招延之延之复书甚烈见晋书
索棱
索棱字孟则炖煌人也好学博文苌甚器重之委以机宻文章诏檄皆棱之文也后为平原太守以徳化民畏而爱之歌曰懿矣明守庶绩允厘剖符作宰实获我思兴时为太常兴以勃勃干归作乱西北傉檀蒙逊阻兵河右欲求重将镇抚二方而难其人遂以棱为太尉领陇西内史绥诱西秦政绩既羙干归感而归之未几棱以陇西之众降于炽盘
茍和
茍和略阳人征北将军齐公恢之舅也泓时仕为立节将军恢阻兵谋叛诸将多有应之者惟和守忠不二泓召而谓之曰众人咸懐去就卿何能自安耶和曰若天纵妖贼得肆其逆节者舅甥之理不待奔驰而加亲如其罪极逆消天盈其罚者守忠执志臣之体也违亲叛君臣之所耻泓善其忠加金章紫绶
赵玄
赵玄天水人也仕泓为寜朔将军立志忠诚善抚士卒陈留公洸镇洛阳玄时为部将晋遣檀道济来伐师至城皋玄因说洸曰今晋冦益深人情骇惧众寡势殊难以应敌宜摄诸戍兵士固守金墉以待京师之援不可出战战若不捷大事去矣金墉既固师无损败晋终不敢越金墉而西困之于坚城之下是我不战而坐收其敝也洸司马姚禹及主簿阎恢杨虔等与道济濳通嫉玄守正咸共毁之言于洸曰殿下以英武之畧受任方面今婴城示弱得无为朝廷所责乎洸以为然遣玄帅精兵千余南守柏谷坞玄泣谓洸曰玄受三帝重恩所守止有死耳但明公不用忠臣之言为奸孽所误后必悔之恐无及耳未几道济等长驱而进玄与龙骧司马毛徳祖战于柏谷众寡不敌为徳祖所败被十余创据地大呼玄司马骞鉴冐刃抱玄而泣玄曰吾创已重君宜速去鉴曰若将军不济当与俱死去将安之皆死于阵
孙赞
孙赞咸阳石安人仕泓为安定护军赫连勃勃来侵人懐危惧亡奔相属赞独率众拒守城陷为勃勃所杀
徐众
徐众本羌氐泓之女婿也长安既破众率其余党连营叛走镇西中兵叅军寜逺刘营祖与擅道济等攻营破之斩首俘馘不可称计

卷六十二 后秦録十
鸠摩罗什[一名句摩罗耆婆]
鸠摩罗什天竺人也家世勲烈祖父逹多倜傥不羣父鸠摩罗炎聪慧有羙节龟兹王迎为国师王妹才悟明敏过目必解见罗炎心欲之因以妻焉什在胎时其母慧解倍常年七岁与母俱出家日诵三万二千言义亦自通声满葱左誉流河外什母谓什曰方等深教不可思议应大阐其丹传之东土但于自身无利其可如何什曰大士之道利彼忘躯若必使大化流传洗悟蒙俗虽复身当垆镬苦而无恨秦苻坚时遣骁骑将军吕光等率兵西伐龟兹坚谓光曰夫帝王应运而治以子爱苍生为本岂贪其地而伐之正以懐道之人故也朕闻西域有鸠摩罗什深解法相善闲阴阳为后学之宗朕甚思之且贤哲者国之大寳若克龟兹即驰驿送来光既克龟兹还至凉州坚为姚苌所害乃缟素三军大临城南僭号称元及吕隆时姚苌僭号闗中亦闻什名遣使来迎隆以什智计多解恐为姚氏谋不许东入苌卒子兴袭伪位复遣使来迎隆乃上表送什入闗至于长安兴待以国师之礼甚见优宠使入西明阁及逍遥园译出众经复使沙门僧栔僧迁法钦道流道恒道标僧叡僧肇等八百余人传受什旨便出经论凡三百余卷沙门慧叡才识髙敏随什传冩每与叡言西方辞体商略异同云天竺国俗甚重文制其宫商体韵以入管弦为善凡觐国王必有赞徳见佛之仪以歌叹为贵经中偈颂皆其式也但改胡为秦失其藻蔚虽得大意殊隔文体有似嚼饭与人非徒失味乃令呕哕常叹曰吾若着笔作大乘阿毘昙非迦旃延子比也今在秦地深识者寡折翮于此将何所论凄然而止独与兴着实相论二卷并注维摩经出言成章无所删改辞旨婉约莫非玄奥兴奉之若神尝诵经于草堂寺兴及朝臣沙门数千肃容观听兴谘什通三世论曰曽问诸法师明三世或有或无莫适所定此亦是大法中一段处所而有无不判情毎慨之是以忽疏野懐聊复孟浪言之诚知孟浪之言不足以会理然胷襟之中欲有少许了不能黙已辄疏条相呈匠者可为折衷余以为三世一统循环为用过去虽灭其理常在所以在者非如阿毘昙注言五阴块然喻若足之履地真足虽往厥迹犹存未来如火之在木中欲言有火耶视之不可见欲言无火耶火缘合而出经又云圣人见三世若其无也圣无所见若言有耶则犯常嫌过去未来虽无眼对理恒相因茍因理不絶圣见三世无所疑矣什答书曰雅论大通甚佳去来定无此作不通佛说色阴三世和合聪明为色五阴皆尔又云从心生心如从榖生榖以是故知必有过去无无因之咎又云六识之意识依已灭之意为本而生意识又正见名过去业未来中果报也又十方中第二力知三世诸业又云若无过去业则无三涂报又云学人若在有漏心中则不应名为圣人以此诸比固知不应无过去若无过去未来则非通理经法所不许又十二因縁是佛法之深者若定有过去未来则与此法相违所以者何如有榖子地水时节芽根得生若先已定有则无所待有若先有则不名从縁而生又若生有则是常例是故不得定有不得定无有无之说性时所宜耳以过去法起行业不得言无又云今不与昔对不得言有雅论之通甚有佳致又大品所明过去如不离未来现在如未来现在如亦不离过去如此亦不言无也此实是经中之大要俟得髙对通复尽之什为人神情鉴彻慠岸出羣应机领会鲜有其匹且笃性仁厚泛爱为心虚已善诱终日无倦一日忽下髙座谓兴曰有二小儿登吾肩欲障须妇人兴谓之曰大师聪明超悟海内无双若一旦后世何可使法种无嗣遂以宫女进之一交而生二子自尔已后不住僧房别立廨舍供给丰盈诸僧有效之者什聚针盈钵谓曰若能相效食此者乃可畜室耳因举匕进针与常食不别诸僧愧止什每至讲说尝先自说譬如臭泥中生莲花但采莲花勿取臭泥也居秦九年而疾与众生告别曰因法相遇殊未尽心方复后世怆恻可言什自以闇昧谬充传译所出经论三百余卷唯十诵一部未及删烦存其本旨必无差失愿凡所宣译传流后世咸共弘通今于众前发诚实誓若所传无谬者当使焚身之后舌不燋烂弘始十一年秋八月二十日卒兴于逍遥园依外国法以火焚尸薪灭形碎唯舌不烂
道恒道标
道恒蓝田人学兼内外才思清敏闻罗什入闗往从之游同学道标亦雅有才力与恒齐名兴雅闻二人神气俊朗有经国之术勅尚书令显宣旨敦勉罢道辅政乃下书恒标曰卿等乐道体闲服膺法门皦然之操实在可嘉但朕临四海治必须才方欲招肥遯于山林搜陆沈于屠肆况卿等周旋笃旧朕所尽知各挹干时之能而潜独善之地此岂朕求贤之至情卿等兼弘之深趣耶昔人有言国有骥而不乘方皇皇而更索是之谓也今勅尚书令显便夺卿等二乘之福心由卿清名之容室赞时益世岂不大哉茍心存道味寜系白黑望体此懐不以守节为辞也恒标抗表陈情曰奉去月二十八日诏勅尚书令夺恒标等法服承命悲惧五情失守俯仰惶惭无地自厝恒等诚才质闇短染法未久所存既重眷慕亦深猥蒙优诏褒饰过羙开谕诲励言理备至但情之所安实懐罔已法服之下誓毕身命兼少习佛法不闲世事徒法非常之举终无殊异之功虽有拔能之名而无益时之用未见秋毫之补将有山岳之亏窃为陛下不取也昔光武尚能纵严陵之心魏文全管寜之操陛下天纵之圣议论每欲逺軰尧舜今乃冠巾两道人反在光武魏文之下愿折至尊之髙懐遂匹夫之微志在宥羣方靡不自尽况陛下以道御物兼宏三寳使四方义学之士萃于京师新异经典流乎遐迩大法之隆于兹为盛方将阐扬洪化助明振晖嗣祗洹之遗响扇灵鹫之余风建千载之轨模为后生之津涂而恒等岂可独屈于明时不得伸其志愿伏愿鉴其元元之情特垂旷荡通物之理更赐明诏听遂微心则衔恩九泉感徳累劫不胜战栗谨奏以闻兴复诏恒标曰省所奏具意今所以相屈者时所须也不复相推本心以及于此烦殷懃广自料理吾之情趣想卿等体之在素不复烦言便可奉承时命勉菩萨之踪耳恒标复答书曰恒等近自陈冩冀悟圣鉴重奉明诏不蒙矜恕伏读悲惶若无神守陛下仁弘覆载使物悦其性恒等少习法化愚情所乐誓以微命与法服俱尽而过恩垂及眷忘其陋劝弘菩萨兼济之道然志力有限实所不堪非徒余年茍自求免直愚衷所存私懐必守伏愿鉴恕往之诚不责偏执之咎特赐明旨听遂微心屡延明诏随用悚息不胜元元之至谨重奏以闻兴复诏恒标曰得重奏一二具之情事具如前诏但当开意以从时命无复烦于郑重也恒标复答书曰恒等愚意所执具如前表精诚微薄不能感悟圣心累蒙遣诏未蒙慈恕俯仰忧怖无复心情陛下道懐虚纳养物无际愿开天地之恩得遂一分之志愚守之诚毕命无辜分受违诏之愆耳引无限之罪屡污圣听追用悚息不任罔极之情谨奏以闻兴不得已乃书与罗什曰别已数旬旋有思想渐暖比日何如小虏逺举更无处分正有愦然耳顷万事之殷须才以理之近诏道恒等令释罗汉之服寻大士之踪想当盘桓耳然道无不在法师可劝进之茍废其寻道之心亦何必须尔也致意迁上人别来何似不审栔统复何如多事不能一一为书恒等亦可令诸上人劝其令造菩萨之行也兴复命僧栔等勉谕之必欲遂其心栔等奏章叙其事略曰惟圣人能通天下之志恒标业已毁除须髪着不正之衣今使处缙绅之朝非其志也且大秦龙兴异才軰出如恒标等未为卓异何足拘以文网也兴又下书与僧栔等曰省疏所引一二具之朕以为独善之羙不如兼济之功自守之节未若拯物之大虽子陵颉颃于光武君平慠岸于蜀肆周党辞禄于汉朝杜微称聋于诸葛此皆偏尚耿介之士耳何足以闗黙语之要领髙胜之趣哉今九有未乂黔黎荼毒朕以寡徳独当其弊思得羣才共康至治法师等虽潜心法门亦毘世宣教纵不能导物化时勉人为治而逺羙辞世之许由髙散髪于谢敷若九河横流人尽为鱼法师等虽毘世宣教亦安施乎而道恒等伏膺法训为日久矣然其才用足以成务故欲枉夺其志以辅时政耳若福报有征佛不虚言拯世急病之功济时寜治之勲功福在此而不在彼可相诲谕时副所望僧栔等答兴书曰葢闻太上以道养民而物自足其次须有徳而治天下是以古之明王审违性之难御悟任物之易因故尧放许由于箕山陵让放杖于魏国髙祖纵四皓于终南叔度辞蒲轮于汉世晋国戴逵被褐于剡县谢敷散髪于若邪葢以适贤之性为得贤也故上有明君下
有韦带逸民之风垂训于今矣今恒标等徳非圆逹分在守节且少习玄化伏膺佛道一性之诚心志匪席至于敷演妙典研究幽微足以启悟童稚助化功徳使物识罪福则有济苦之益茍佛不虚言恒等有弘毘邪之训矣窃闻近日猥蒙优诏使释法服将擢翠翘于寒条之上曜扶渠于重冰之上斯诚陛下仁爱恺悌不世之恩然栔等眷眷窃有愚心以陛下振道徳之纲以维六合恢九徳之网以罗四海使玄风扇于千载之前仁义陶于万世之后宇宙之外感纯徳以化寛九域之内肆玄津以逍遥匹夫无沟壑之怨嫠妇无停纬之叹此实所以垂化海内所以仰頼愚谓恒标虽区区一分守所见为小异然故在罗网之内即是陛下道化之一臣昔孛佐治十二年未闻释夺法衣形服世仪茍于时有补袈裟之中亦有弘益何足复夺道与俗违其适性昔巢由抗节尧许俱髙四皓匪降上下同羙斯乃古今之一揆百代之同风且徳非管仲不足华轩堂阜智非孔明岂足三顾草庐愿陛下放既往之恩从其微志使上不失恵下不失分则皇唐之化于斯而在箕颍之宾复见今日矣栔等庸近献愚直言惧触天威追用悚息僧栔等言兴后频复下书举众恳乞乃得寝恒因叹曰古人有言益我货者损我神生我名者杀我身名进真道之累也遂与标去入琅琊山终世不出
僧肇
僧肇京兆人也家贫以佣书为业遂因缮冩厯观经史备尽典坟年及弱冠名振闗中时竞誉之徒千里负粮入闗抗辨肇既才思幽玄又善谈说承机挫锐曽不流滞京兆宿儒及闗外英彦莫不挹其锋辨后罗什至闗中肇自逺从之什嗟赏无已及什适长安肇亦随入姚兴命肇与僧叡俱入逍遥园助什详定经论因着般若无知论凡二千余言竟以示什什读之称善复着湼般无名论其后十演九折凡数千言论成之后上表于兴曰肇闻天得一以清地得一以寜王侯得一以治天下伏惟陛下睿哲钦明道与时会妙契寰中理无不统故能游刄万机弘道终日威被苍生垂文作范所以域中有四大王居一焉湼盘之道也葢是三乘之所归方等之渊府渺茫希夷絶视听之域幽致虚玄非羣情之所测肇以人微猥蒙国恩得闲居学肆在什公门下十有余年虽众经殊趣胜致非一然湼盘一义常以听习为先但肇才识闇短虽屡蒙诲谕犹懐漠漠为竭愚懐亦似有解然未经髙胜先唱不敢自决不幸什公去世谘证无所以为永恨而陛下圣徳不孤独与什公神契目击道存快其方寸故能振彼玄风以启末俗一日过蒙答安成侯嵩问无为宗极颇涉湼盘无名之义今辄作湼盘无名论有十演九折博采众经托证成喻以仰述陛下无名之致岂曰闗诣神心穷究逺当聊以拟议玄门班谕学徒耳若少参圣旨愿勅存记如其有差伏承旨授兴答旨殷懃备加赞述即勅令缮冩班诸子侄其为时所重如此肇又为罗什法师诔曰夫道不自弘弘必由人俗不自觉觉必待匠待匠故世有髙悟之期由人故道有小成之运运在小成则灵津辍流期在髙悟则玄峯可诣然能仁旷世期将千载时师邪心是非竞起故使灵规潜逝徽绪殆乱爰有什法师者葢先觉之遗嗣也凝思大方驰懐髙观审释道之陵迟悼苍生之穷隘故乃奋迅神仪寓形季俗继承洪绪为时城堑世之安寝则觉以大旨时将书昏乃朗以慧日思结颓纲于道消缉落绪于穷运故乘时以会错枉以正一叩则时无互乡再击则畏垒归仁于斯时也羊鹿之驾摧轮六师之军覆辙二想之玄既明一乘之奥亦显是以端坐岭东向驰八极恬愉弘谕思顺九流大秦苻姚二大王师旅以延之斯仁王也心游大觉之门形镇万化之上外扬羲和之风内盛弘法之术道契神交屈为形授公以宗匠不重则其道不尊故藴懐神寳感而后动自公形应秦川若烛龙之曜神光恢廓大宗若曦和之出榑桑融冶常道尽重玄之玄闲邪悟俗穷名教之羙言既适时理有圆会故辨不徒兴道不虚唱斯乃法鼓重振于阎浮梵轮再转于天地矣自非位超修成体精百炼行藏应时其孰契于兹乎以要言之其为弘也隆于春阳其除患也厉于秋霜故巍巍乎荡荡乎无边之髙韵然隘运幽兴若人云暮癸丑之年年七十四月十三日薨乎大寺呜呼哀哉道匠西倾灵轴东摧朝曦落曜寳岳崩颓六合昼昏迷驾九回神闗重闭三涂竞开夜光可惜盲子可哀罔极之感人百其懐乃为诔曰先觉登遐灵风缅邈通仙潜凝应真冲漠丛丛九流是非竞作悠悠盲子神根沈溺时无指南谁识冥度大人逺觉幽懐独悟冲恬静黙抱此玄素应期乘运翔翼天路既曰应运宜当时望受生乘利形标竒相襁褓俊逺龆齓逸量思不再经悟不待匠投足八道游神三向玄根挺秀宏音逺唱又以抗节忽弃荣俗从容道门尊尚素朴有典斯寻妙斯録弘无自替宗无拟族霜结如冰神安如岳外迹弥髙内朗弥足恢恢髙韵可模可因愔愔冲懐惟妙惟真静以通玄动以应人言为世寳黙为时珍华风既立二教亦宾谁谓道消玄化日新自公之觉道无不弘灵风遐扇逸响髙腾廓兹大方然斯慧灯道音始唱俗网以崩痴根弥拔上善弥増人之寓俗其徒无方统斯羣有纽兹颓纲顺以四恩降以慧霜如彼维摩迹参城坊形虽圆应神冲帝乡来教虽妙何足以臧伟哉大人振隆圆徳标比名相显彼冲黙通以众妙约以玄则方隆般若以应天北如何运邅幽里冥克天路谁通三途谁塞呜呼哀哉至人无为而无不为拥网遐笼长途逺羁纯恩下钓客旅上摛恂恂善诱肃肃风驰道能易俗化能移时奈何昊天摧此灵规至真既往一道莫施天人哀泣悲动灵祗呜呼哀哉公之云亡时惟百六道匠韬斤梵轮摧轴朝阳颓景琼岳颠覆宇宙昼昏时丧道目哀哀苍生谁抚谁育普天悲感我増摧衂呜呼哀哉昔吾一时曽游仁川遵其余波纂承虚玄用之无穷钻之弥坚跃日絶尘思加数年微情未叙已随化迁如可赎兮贸之以千时无可待命无可延惟身惟人靡凭靡縁驰懐罔极情悲昊天呜呼哀哉肇以秦弘始十六年卒于长安是晋义熈十年也
道融
道融汲郡林虑人十二出家内外经典无不综览闻罗什在闗中负笈往从什见而竒之谓姚兴曰昨见融公复是大竒聪明释子兴引见叹异勅入逍遥园叅正详译又命融讲新法华什自听之乃叹曰佛法之兴融其人也俄而狮子国有一婆罗门聪辨多学西土俗书莫不披诵为外道之宗闻什在闗中乃谓其徒曰寜可使什氏之风独传震旦而吾等正化不洽东土遂驮其书至乞与僧辨论时兴见其口眼便辟颇亦惑之婆罗门乃启兴曰至道无方各遵其事今请与秦僧捅其辨力随有优者即传其化兴许之闗中沙门相视缺然莫敢与抗什谓融曰子可以当之融顾外道经书未读乃宻使人録其所读书目一览即诵克日议论兴亦自出公卿皆集融与婆罗门拟相酬答锋辨飞玄彼所不及婆罗门自知辞理已屈犹以能博观为夸融乃数其书并秦地经史三倍之一什乘胜嘲曰卿乃未闻秦有博学者乎敢轻逺来于是婆罗门愧服旬日而去
佛陀耶舍
佛陀耶舍罽宾人来入沙勒国罗什初从受学甚相礼敬什既随母还龟兹顷之沙勒国王死太子即位时苻坚遣吕光西伐龟兹龟兹王求救于沙勒沙勒自率兵救之留耶舍辅太子委以后事救军未至而龟兹已败王归具说罗什为光所执舍乃叹曰我与罗什相遇虽久未尽懐抱其忽羁虏相见何期停十余年东适龟兹什在姑臧遣使要之舎裹粮而往行至姑臧什已入长安闻兴逼以宫女叹曰什如好绵何可使入棘刺乎什闻其至姑臧劝兴往迎兴不纳乃命什译出经藏什曰夫弘宣法教宜令文义圆通贫道虽诵其文未善其理惟佛陀耶舎深逺幽致今在姑臧愿诏征之一言三详然后着笔使微言不坠取信千载兴从之遣使招迎厚加赠遗舎皆不受乃笑曰明旨既降便应驰驿副檀越待士之勤脱如罗什见礼则未敢闻命[髙僧传作则贫道当在北山北矣]使还具说兴叹其几慎钦伫不已复遣使尽礼征之方至长安兴自出郊迎别立精舍于逍遥园中供设如王者舎一无所受时至分卫一食而已于是什出十住经一月余日疑难犹豫尚未操笔舎既至共相参决辞理方足舎为人赤髭善解毗婆沙时人号曰赤髭毗婆沙衣钵卧具满三间屋不以闗心兴为货之于城南造寺耶舎先诵昙无徳律司隶校尉姚爽请令出之疑其遗谬乃试令诵羌籍药方可五万言经一日乃执文覆之不误一字众服其强记后辞还罽宾
昙无成
昙无成本姓马字季长扶风人也家世避难移居黄龙年十三出家履素清正神悟絶伦闻罗什在闗中负笈从之既至见什什问沙弥何能逺来答曰闻道而来什大喜之言之于兴兴谓之曰马季长硕学髙明素矫当世法师故当不尔答曰以道伏心为除此过兴甚异之知姚祚将亡闗中危乱先遁迹于淮南中寺
道栔
道栔姓傅氏北地寻阳人奉律精苦为兴所重自罗什入闗僧尼万数颇多愆滥兴甚患之曰凡夫学僧未加苦忍安得无过过而将极过遂多矣宜立僧正以清大望因下诏曰大法东迁于今为极僧尼寖多宜设纲领宣授逺规以济颓绪栔法师早有学谊晩以徳称可为国内僧正给舆吏力资侍中秩传诏羊车各二人又以僧迁禅恵为悦众以法敛恵斌为僧録班秩有差寻加亲信仗身白从各三十人
僧叡
僧叡魏郡长乐人也自少出家年二十博通经论遂有盛名及从罗什受业妙悟絶伦秦司徒嵩深相礼重兴尝问嵩曰叡公谁可比嵩曰实邺卫之松栢[一云未见归宿]及朝会公卿大集观其才器叡风神散彻[一云风韵洼隆含吐彬蔚]兴大悦即勅给俸恤吏力人舆兴后谓嵩曰乃四海之标领何独邺卫之松柏叡讲成实论什曰此诤论中有七处文破毘昙子能辨乎叡举以应问皆当其意什叹曰吾传译经论得与子相值复何恨焉
觉贤[即梵言佛驭跋陀罗]
觉贤天竺人弘始八年至长安罗什倒屣迎之恨相见之迟论议多所发明贤曰公所译未出人意乃有髙名何耶什曰吾以年运已往为学者妄相粉饰公雷同以为髙可乎遂与贤决未了义弥増崇敬泓为太子时延至东宫对什论法什曰法云何空答曰众微成色色无自性故色即空又问既以极微破色空复云何破一微答曰以一微故众微空以众微故一微空沙门昙寳译出此语不省其意皆谓贤所计微尘是常更申请之贤曰法不自生縁会故生縁一微故有众微微无自性则是空矣寜当言不破一微乎兴时専尚玄化沙门出入宫阙者数千惟贤不与众同隤然而已偶谓弟子曰昨见天竺五舶俱发今应至矣又其徒自言得初果僧正道栔曰佛不许自言所得法五舶之说何所穷诘弟子轻言狂惑于律有违义不同处渡江而去兴闻其去谓道恒曰觉贤沙门岂可以一言之咎令万夫无导勅令追之贤谓使者曰诚知恩旨无预闻命竟入匡庐山云
法明[梵言昙摩耶舎]
法明罽宾人少而好学为弗若多罗所知及长气干髙爽神识明悟与众不羣博览经典潜思八禅游心七觉时人方之浮头婆驮孤行山泽不避虎兕晋隆安中至广州住白沙寺善诵毘婆沙律咸称为大毘婆沙时年已八十五徒众八十五人晋故丹阳尹颜峻女法弘交州刺史张牧女普明谘受佛法法明为说佛生縁起并为译出差摩经一卷至秦弘始中入长安兴时甚崇佛法法明既至深加礼异会有天竺沙门昙摩掘多亦入闗中同气相求宛然若旧因共出舎利弗阿毘昙弘始九年初书梵文至十六年翻译方竟凡二十二卷太子泓亲管理味沙门道标为之作序
弗若多罗
弗若多罗罽宾人少出家以戒节见称备通三藏専精律部为外国师宗咸敬异之弘始初至闗中兴待以上宾之礼罗什亦挹其戒范厚相崇敬先是经法虽传律藏未阐多罗既善斯部共推译之弘始六年十月十七日集沙门数百人于长安城中寺诵出十诵梵本罗什译为晋文二分获一而多罗奄逝会沙门昙摩流支亦善毘尼匡山逺公闻之而喜走书闗中劝支出其律足成之支乃与什续而终焉律义大备自此而始
法羽
法羽冀州人慧始弟子也始立行精苦修头陀之业羽操心勇猛深逹其道常欲仰轨药王烧身供养弘始中兴叔父晋王绪时镇蒲坂羽以事白绪绪曰入道多方何必烧身不敢固违幸愿三思羽誓志既坚即服香油以布纒体诵舎身咒以火自燎
法智
法智白衣时独行大泽中忽遇猛火四起走路已絶便礼诵观世音俄而火过一泽之草无有遗茎唯智所容身处不烧遂敬奉大法后为兴将从征魏军退失马坠羌围中隠沟边丛棘以自蔽复念观世音心甚切至隔沟人遥唤后军指令杀之军过搜觅竟无见者得免于难
贺僧
沙门贺僧者不知何许人亦莫知其所从来自云游厯五郡斋戒奉道为百姓说吉凶皆有效验兴甚神礼之兴尝朝羣臣于太极殿僧恸泣不能自胜众咸怪之及兴死泓立僧谓泓曰宜洁扫一马廏开屋说大抑有冀马其大非常自逺来天所送矣

卷六十三 南燕录一
慕容德
</div>
    <div class="pagination">
<a href="十六国春秋_page10.html">上一页</a><span>...</span><a href="十六国春秋_page6.html">6</a><a href="十六国春秋_page7.html">7</a><a href="十六国春秋_page8.html">8</a><a href="十六国春秋_page9.html">9</a><a href="十六国春秋_page10.html">10</a><span class="current-page">11</span><a href="十六国春秋_page12.html">12</a><a href="十六国春秋_page13.html">13</a><a href="十六国春秋_page14.html">14</a><a href="十六国春秋_page15.html">15</a><a href="十六国春秋_page16.html">16</a><span>...</span><a href="十六国春秋_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
