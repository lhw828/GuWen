<!DOCTYPE html>
<html>
<head>
    <meta charset="UTF-8">
    <title>朝鲜史略 - 第 20 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朝鲜史略 - 第 20 页/共 27 页</h1>
    <div class="content">　　世子署事于都佥议司
　　世子南向中赞西向侍郎赞成事以下东向
　　及入朝于王士庶人拥马上书讼寃马不得前
　　史臣曰世子之于君父侍膳问安之外皆非所预今忠烈除世子为都佥议使之署事忠宣以世子奏请除臣僚又受寃民诉讼父子胥失之矣卒至忠烈谋欲废嫡忠宣胁制君父交搆相夷之祸已形于此矣
　　监察侍史许有全被谗囚巡马所将挞于市无敢救者指谕高宗秀乃白王曰监察为王耳目纠弹百官今以小人之谗挞子市人以上为何如主再三譬解得免二十二年王夜宴香阁见壁上明皇夜宴谓左右曰寡人虽君小国游宴独不及明皇自是夜以继日奇技淫巧无所不至
　　赐闵渍米百硕
　　王尝遣内僚高汝舟命渍制诗渍餽汝舟以白酒青汝舟白其清贫故有此赐
　　世子尚晋王噶玛拉之女布达实哩公主
　　金元祥朴允材因王幸妓谪仙来制进太平曲得拜官皆梁川人
　　二十三年
　　元大德元年
　　公主薨世子自元奔丧杀阉人陶成器等四人又治巫蛊事杀宫人无比
　　即王之幸姬泰山郡人
　　国人震慑
　　史臣曰世子席元朝之宠轻视本国其奔母丧略无顔色之戚哭泣之哀遽收王之宦寺与宠姬斩之父子相猜终至窜逐为天下笑者岂非不知父在斯为子君在斯为臣之礼而然乎
　　二十四年元遣咸宁侯王维诏王传位于世子封王为逸寿王世子謜即位
　　以庆尚全罗忠清地大事剧置按亷使副
　　按亷之有使副始此
　　王下书征前司谏李承休
　　时承休隐居三陟县龙溪别业
　　罢政房以翰林院主选法
　　令学士崔旵等四人及承防金承掌铨选
　　佥议中赞郑可臣卒諡文靖
　　可臣罗州人性正直端严谙练典故题品铨衡皆当物议一时辞命多出其手及为冢宰人想望太平至是暴卒或曰太上王之逊位也可臣制表有人言表中语有非太上王意者若诘其由撰表者岂得逭责可臣忧惧饮药死
　　宻直司使安戬卒
　　戬久典铨选守正不阿时称铁餻
　　元遣博勒呼来趣国王公主入朝王饯于金郊酒酣博勒呼以帝命取国王印授逸夀王逸夀王幸寿宁宫受诏诏曰闻謜莅政以来颇涉专擅处决失宜众心疑惧盖以年少无所经练故然耳今使卿依前统理国政且召謜入侍阙庭使之明习于事謜入元帝使丞相召问扈从安珦曰汝王何不近公主耶珦对曰闺闼之间非外臣所知丞相以奏帝曰此人可谓知大体不复问阉人黄石良夤缘用事谮左司谏秋适将囚巡马所阙内狱
　　押者欲由径行适不肯曰凡有罪者皆归有司未有枷锁王所者吾当行官道使国人知何必效妇儿掩面委巷乎
　　王幸夀康宫幸臣呉祁金元祥内僚石天补天卿等选中外官妓官婢巫女有姿色善歌舞者籍置宫中于管弦坊大乐才人外别作一队衣罗绮戴马尾笠称为男妆教以新声各私名妓日夜歌舞无复君臣之礼其歌曰三藏寺里灯去有社主兮执吾手倘此言兮出寺外谓上座兮是汝语又云有蛇含龙尾闻过太山岑万人各一语斟酌在两心
　　二十五年上洛公金方庆卒
　　方庆安东人新罗敬顺王逺孙母有娠屡梦餐云霞及生养于祖敏成家小有嗔恚必卧啼街衢牛马为之避性忠直信厚严毅寡言器宇寛宏不拘小节多识典故能断事检身勤俭不遗故旧虽致仕闲居忧国如家国有大议必咨之年八十九头髪不白气骨异常能寒暑无疾翛然而逝时用事者恶方庆遂沮礼葬后諡忠烈
　　竒尔济苏欲革本国奴婢之法王上表请止
　　其表略曰我始祖垂训后嗣云贱其种有别若许从良必通仕路谋乱国家由是小邦之法于其八世户籍不干贱然后乃得筮仕凡为贱父若母一贱则贱虽本主放许为良其所生子孙却还为贱又其本主絶嗣亦属同宗所以然者不欲使从良也
　　二十七年并省内外官其官名有同上国者悉改之又以芝黄代赭袍红伞代黄伞除蹈舞警跸之礼
　　皆从元命也
　　以命貂为忠清道按亷使
　　先是朱悦子印逺为庆尚按亷贡二十升黄麻布又恶闻乌鹊声令人吓以弓矢一闻其声即征银瓶民甚苦之王欲罢其职以貂代宰相曰貂曽为龙山别监侵于百姓又为安东判官坐賍流以貂代印逺犹以暴易暴王不听印逺仍旧不罢貂出按忠清
　　佥议中赞致仕崔守璜卒
　　守璜性正直勤俭家贫不能衣食恬不为意初以国学学谕兼都兵马录事一日以公事歴诣诸相家署案有一相不冠与客坐守璜抱案而进既又退跪其相屡使之前守璜若进而不进者良久其相乃悟起入冠而出其执礼不谄如此
　　二十八年佥议中赞薛公俭卒
　　公俭性亷谨好礼六品官有父母丧不论知否必素服往吊蔡洪哲尝问疾入卧内见布被莞席萧然若僧居出而叹曰自吾辈而望公所谓壤虫之与黄鹤
　　二十九年洪子藩元冲甲等与诸宰相率三军围王宫执呉祁送于元郑瑎曰退一奸臣不过一武夫力耳何至用兵不听元杖流祁及石天补于安西
　　初祁以防佞得幸离间王父子陷害忠良人皆切齿言于特穆尔布哈不听而还同行元使李学士者于都亭唱一句曰白酒红人面嘱安珦和之珦迟留李自和曰黄金黒吏心盖讽特穆尔布哈受祁赂缓其罪也
　　王如元至西京帝不许入朝乃还盖欲入朝沮前王还国且请以前王公主改嫁王侄瑞兴侯琠也
　　史臣曰忠宣公主之琴瑟不调人所难言也忠烈信用憸小肤愬离间之言不念干蛊之重既阻忠宣还国欲以佳妇嫁与同姓之亲纲常天理于是大毁矣
　　三十年佥议中赞成事伍允孚卒
　　允孚世为太史局官精于占又善卜筮无不验中性切直寡言颇以国事为已忧每因灾异推之于时政得失即入谏不听涕泣固争期于必从尝告朔太祖真殿既奠且拜泣曰太祖太祖君之国事非矣因呜咽不自胜其诚恳如此尝自图天文以献日者传法焉
　　置国学赡学钱
　　初赞成事安珦忧庠序大毁儒学日衰议两府令六品以上各出银一斤七品以下出布有差归之养贤库存本取息永为教养之资王闻之亦出内库钱谷以助之珦又以余赀附愽士金文鼎赴燕画先圣及七十子之像又购祭器乐器六经诸子史以来请以李防李瑱为经史教授都监使于是横经受业者以数百数
　　三十一年达噜噶齐和琳卒
　　和琳疾笃有为之进药者和琳曰汝国奸臣执命父子相图故帝遣我来监我若饮药死其得无后言乎况死生有命良药奚为竟不饮而卒
　　王召僧绍琼于宫中与琼昌院妃受菩萨戒韩希愈崔崇谏之不听
　　三十二年佥议中赞韩希愈卒
　　希愈性朴素豁达善射御有胆力从金方庆讨珍岛耽罗日本皆有功家无蓄积屡丐贷于人尝从王出田每射辄中王赐马亦不畜辄以与人其平居治弓矢缮甲胄若临战阵年虽老每月夜操长鎗且走且跳曰吾力尚可用也
　　佥议中赞致仕安珦卒諡文成
　　珦兴州人庄重安详在相府能谋善断同列但顺承惟谨不敢争常以养育人材兴复斯文为已任且有鉴识初见金怡白元恒曰后必贵又李齐贤李异少俱有名召令赋诗观之曰齐贤必贵且寿异则不年矣后皆验晚年常挂晦庵先生真以致景慕之意遂号晦轩其文章亦清劲可观及葬七馆十二徒皆素服祭于路
　　庆兴君洪子藩卒于元
　　子藩仆射瓘之后性敏达魁梧俊伟材干絶人三为首相议论持正有大臣风度至是入朝谒丞相具言王惟绍废嫡之谋且欲奉二王东还未就而卒先丧母事父孝虽迫于官事不废定省性又好洁每更衣必盥手日沐浴夜必具衣冠拜天諡忠正
　　王如元欲与前王俱东还王惟绍宋邦英韩慎等谗搆两宫谋废嫡以瑞兴侯琠尚前王公主为嗣洪子藩崔有渰等力言其非
　　三十三年元成宗崩前王与皇侄阿裕尔巴里巴特喇太子及右丞相达尔罕等定防迎立怀宁王哈尚为帝奉太子防捕王惟绍等囚之迁王于庆夀寺
　　初王同在前王邸
　　王所任事者悉罢之即以从臣权汉功主选法除拜所亲信者王拱手行印而国政尽归于前王乃诛瑞兴侯琠及王惟绍宋邦英韩慎宋璘宋义崔涓籍其家以韩希愈生时略无规谏窜其子俭于嘉州复吏役
　　希愈本嘉州吏也　史臣曰王惟绍等离间父子之罪固所当诛然岂无自而然耶忠宣流父王近臣杀父王嬖妾又各树党援自相倾轧至于逼迁父子之变于斯极矣忠宣不能改行自新移怒于父王左右而尽诛之是可忍乎哉
　　直史馆尹颀以前王命奉所撰先代实录如元
　　史臣曰古者列国皆有史官掌记时事未闻有出之邦域之外者何忠宣之不思也
　　元遣王还国因署行省
　　三十四年王薨于神孝寺遗教机务委付沈阳王王尝与金坵李松缙等唱和有龙楼集
　　史臣曰忠敬之世内则权臣擅政外则强敌来侵祸变极矣一朝诛戮权臣归附上国天子嘉之厘降公主再朝京师敷奏东方之弊召还官军东民以安奈何骄心遽生耽于游田广置鹰坊使恶少李贞辈侵暴州郡溺于宴乐唱和龙楼使僧祖英等昵近左右及其晩年过听左右之谮至欲废适而立侄其在东宫虽曰明习典故读书知大义果何用哉
　　前王自元来诣殡殿入哭设奠夀宁宫受羣臣朝贺礼未毕大雷电雨雹
　　王幸许琮家纳故平阳公昡妻许氏又幸金文衍家烝淑昌院妃
　　妃文衍妹也
　　时独监察纠正禹倬白衣持斧束藁上书敢谏近臣展疏不敢读倬厉声曰卿为近臣未能格非而逢恶至此卿知其罪耶左右震栗王有惭色然未几封妃为淑妃禁外从兄弟通防
　　高丽自国初宫闱不避五服之防国人效之
　　忠宣王
　　讳謜改璋字仲昻防古讳益智礼普化忠烈长子母元世祖女大长公主
　　元年
　　元至大二年
　　初立盐法
　　王欲备国用公私各处盐盆尽令入官估价银一斤六十四硕银壹两四硕布一疋二硕令用盐者皆赴义盐仓和买若私置盐盆及私相贸易者严行治罪又发民为盐户民甚苦之嵗入诸道盐价布四万疋
　　元太后幸五台山王扈从
　　时王在元
　　上洛公金忻卒
　　忻方庆子性豁达慈爱人尤恤亲戚之穷者
　　王命致仕密直副使呉良遇撰上升王请諡表仍令自今给以见官之俸表笺制撰一切委之
　　二年王在元凡国事传防而已欲传位世子鉴为从臣所沮乃止未几杀世子
　　史臣曰忠宣自入元朝信谗近佞左右前后罔非憸壬小人侍从羁緤无非凶悍健儿朝夕肤愬王与上王父子之间谗隙已成安知王与世子谗亦行必置之死地而后已耶
　　王表请元追王祖曰忠敬考曰忠烈始改宗为王畏元威也
　　以赞成事栁清臣为佥议政丞
　　先是崔有渰年髙故令五月一至都堂议军国大事清臣理细务至是遂以清臣代有渰
　　以式目都监掌邦国重事佥议政丞判三司使【三司即今户曹掌钱谷】密直使宻直司【宻直掌兵务】陞二品与佥议府【佥议府即今议政府】同称两府
　　又改诸司及州郡号
　　以入元宦者李大顺等十六人同日封为君
　　安平公主尝献本国阉寺数人于世祖颇得亲宠至有奉制来东复其家官其族于是父兄争相宦其子弟又有强暴者小有愤怨辄自割势故不数十年刀锯者甚多成宗皇帝以来阉人用事至官大司徒者王在京师出入三宫与此辈亲狎故并封之
　　佥议中赞金之淑卒
　　之淑性亷洁刚正三别抄之乱陷贼不汚及卒二女以家贫未嫁为尼
　　三年权防性耿介不茍合尝有遁世之志父韪强留之为四州【礼升孟价】副使皆以亷能精明称又为东都留守撤甲坊
　　前此作一库赋民绫罗贮之名甲坊以充贡献留守私其赢余防撤去之
　　后为佥议赞成事然信浮屠断荤肉自号梦庵居士一夕遁入禅兴社剃髪其子驰往大哭防曰汝复须髪我耶竟不听至是卒
　　四年
　　元仁宗皇庆元年
</div>
    <div class="pagination">
<a href="朝鲜史略_page19.html">上一页</a><span>...</span><a href="朝鲜史略_page15.html">15</a><a href="朝鲜史略_page16.html">16</a><a href="朝鲜史略_page17.html">17</a><a href="朝鲜史略_page18.html">18</a><a href="朝鲜史略_page19.html">19</a><span class="current-page">20</span><a href="朝鲜史略_page21.html">21</a><a href="朝鲜史略_page22.html">22</a><a href="朝鲜史略_page23.html">23</a><a href="朝鲜史略_page24.html">24</a><a href="朝鲜史略_page25.html">25</a><span>...</span><a href="朝鲜史略_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
