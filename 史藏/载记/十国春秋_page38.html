<!DOCTYPE html>
<html>
<head>
    <meta charset="UTF-8">
    <title>十国春秋 - 第 38 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 38 页/共 53 页</h1>
    <div class="content">　　沈崧　　　皮光业　　　曹仲逹　　林鼎仰仁诠
　　沈崧字吉甫闽人也祖辂唐大理评事赐绯父超福州长溪县令崧初生时有大蛇坠榻前引首注视久而方去既七日将浴忽风雨震壊浴盘人咸异之干宁二年刑部尚书崔凝知贡举登进士第者二十五人崧与焉已而昭宗御武德殿命翰林学士陆扆秘书监冯偓覆试凡落十人是日崧再入选【闽书云崧干宁三年丙辰状元○罗江东外记云崧与罗隠从事浙江幕下主公出伎众称殊丽便是姮娥崧曰姮娥甚陋安可及主公惊曰书记识姮娥否曰崧两度到月宫何为不识崧葢以是警云】寻归闽道由淮甸淮帅辟之不就道经杭州武肃王留为镇海军掌书记除浙西营田副使奏授秘书监检校兵部尚书右仆射凡书檄表奏多崧所出后唐庄宗即位改元同光武肃王问其祚脩短崧曰观此号为国不成止一口耳文穆王立雅好儒学置择能院选呉中文士録用之命崧领其职国建拜崧丞相天福三年二月卒年七十六諡曰文献有集二十卷【按仁和县志县东二十五里沈家塘即崧宅】
　　皮光业字文通世为襄阳竟陵人父日休有盛名唐末为苏州军事判官太常博士遂家焉光业生于姑苏十嵗能属文及长以所业谒武肃王与沈崧林鼎同辟幕府累署浙西节度推官赐绯天寳九年王欲通诚于梁而难其人且中隔淮南輙绕道为苦于是以光业为才使自建汀逾防郴越潭岳荆南入贡梁均王大喜加王天下兵马大元帅开府置官属特赐光业进士及第仍赐秘书郎授右补阙内供奉赐金紫未几淮人来求好王以光业报聘及还赠钱三百万复禁其出且曰可以市易光业曰我使介也岂贾竖也乃委置而去淮人亟载随之寻兼两浙观察使文穆王嗣立命知东府事天福二年国建拜光业丞相与曹仲逹沈崧同日受命凡教令仪注多所考定光业美容仪善谈论见者或以为神仙中人性嗜茗常作诗以茗为苦口师国中多传其癖八年二月丙辰卒年六十七諡曰贞敬所撰皮氏见闻録十三卷行世初光业微时梦亭上偶人皆列拜觉而自负又旅逰会稽有神降于里巷光业徃视之神輙不语及去众诘之曰皮秀才此土地主我小神不当遽见梁选王子传珎为驸马都尉光业奉命如京师及归经靖海山阴令滕文规故光业舅也日暝见有黄衣吏报曰皮补阙今已及靖海俄失所在其异徴多此弟光邻官温州刺史子璨【或作文璨非】官元帅府判官着有鹿门家钞诗咏三世皆以文雄江东识者荣之
　　曹仲逹圭之子也本名逹后避孝献世子讳更今名仲逹生于临平当母坐蓐时室有紫光家人咸异之稍长主欲其习劳品膳悉与仆等即严冬尚未挟纩又日令运甓以苦筋骨寻为镇东军押牙圭在苏州日常乞婚于睦州陈询至是遣仲逹亲迎卜之曰陈非耦也当聘他族以致荣显已而道过钱塘武肃王奇其貌遂以王妺俪焉累授台处二州刺史文穆王立命仲逹权知政事及建国拜丞相与沈崧皮光业同秉国钧忠献王即王位仲逹复摄行军府事时大赉诸军军中言赐予不均輙大哗举仗不受赐诸将不复能制仲逹亲出阶谕之辞防晓畅皆释仗而拜仲逹性仁厚好施食不兼味文穆王雅重之每呼丞相而不名卒年六十二諡曰安成
　　林鼎字涣文侯官人父无隐有诗名流寓明州刺史王晟颇好礼士无隐依之鼎生于明州之大隐村及长谒武肃王王以为观察押牙寻辟文穆王幕府文穆王以其才行累荐不见用一日复宻荐之武肃王曰鼎骨法非常真辅相器然我不骤贵者欲汝贵之庶尽心于汝也文穆王袭位署镇海军掌书记节度判官鼎性谠正而强记能书得欧虞笔法比中年读书必逹曙所聚圗籍悉手钞数过即残编防简亦较雠补缀无所厌倦国建命掌教令寻拜丞相凡政事有不逮者鼎必极言罔忌讳天福中建州之役鼎指陈天文人事累疏切谏王不用鼎言卒无成功人多鼎有先见云开运元年正月卒年五十四諡曰贞献有吴江应用集二十卷
　　仰仁诠湖州人也事文穆王为牙将以练逹称王弟元珦不法文穆王命仁诠诣明州召之左右虑元珦难制劝衷甲以徃仁诠竟常服造聴事偕元珦还杭州神气优暇畧无周张时皆服其度量久之建州刺史王延政与闽主相攻乞师于杭仁诠奉命徃救师久不旋随为延政所败及忠献王立纳仁诠女为元妃累官宁国军节度使同相府事未几卒弟仁谦随忠懿王归宋授太子舍人出知永嘉县
　　论曰崧玉质金相黄中通理光业文章尔雅黼黻邦家仲逹鼎欝然人望遇事能防聨镳竞爽出入端揆彬彬乎皆华国之选也仁诠雅有干畧虽失利南征而盖愆末路亦过不掩功者与
　　陆仁章　　章徳安　　郭师从　唐仁恭
　　陆仁章睦州人也少微贱有大志以穷困为武肃王园卒时人未之知也武肃王常游府园见仁章树萟有智而志之及淮南兵围孙琰于苏州绕城三匝无路可通武肃王使仁章设计入城果得琰报而出由是益加称赏以诸孙辈畜之累迁两府军粮都监使俄转内牙指挥使及武肃王薨文穆王已承制统军府事矣方与兄弟同幄行丧仁章进曰令公嗣先王覇业将吏旦慕趋谒当与诸公子异处乃命主者更设一幄扶文穆王居之告将吏曰自今惟谒令公禁诸公子从者无得妄入昼夜警卫未常休息寳正末年左右皆附文穆王仁章独数数以事相犯至是劳之再三仁章曰先王在位仁章不知事令公今日尽节犹事先王也文穆王嘉叹久之自是仁章与指挥使刘仁居中用事仁章性刚仁杞好毁短人颇为众切齿一日诸将诣府请诛二人文穆王使从子仁俊谕曰二将事先王久吾方圗其功汝曹廼欲逞私憾杀之可乎吾为若主若当禀吾命不然当归安国以避贤路众惧而退遂以仁章为衢州刺史仁为湖州刺史仁章厯官至保大军节度使同参相府事天福四年卒仁富春人【按富阳旧志天成三年县令陆仁璋祷宋明王庙有应请封为通圣侯仁璋与仁章岂即一人欤存以竢考】
　　章徳安处州丽水人累官至内都监文穆王寝疾时察徳安忠直能防大事欲属以后事语之曰佐尚少当择宗人长者立之徳安曰佐虽少羣下服其英敏愿王勿以为念王曰汝善辅之吾无忧矣已而文穆王薨内牙指挥使戴恽者与文穆王养子侑比盖侑食母恽妻之私亲也或言恽谋立侑徳安秘不发丧伏甲士于幕下杀恽废侑为庶人复其孙姓而幽之居无何上统军使阚璠彊而横排斥异已忠献王不能制徳安数与之争璠遂以计贬徳安于处州右都监李文庆亦不附璠同时贬睦州文庆故睦州人也
　　郭师从合肥人田頵妇弟也頵部下为都虞文穆王质宣州时頵每战不利輙顾左右索钱郎杀之师从与頵母多方保防得不死頵败师从随归杭州武肃王徳其人署为镇东都虞数从文穆王破广徳征无锡有功累迁浙西营田副使忠献王时拜同参相府事卒年八十四
　　唐仁恭其先世自晋昌徙余杭唐天复中有建威推官希顔者即仁恭父也仁恭事文穆王为唐山县令有能声子渭仕宋官职方郎中
　　论曰仁章谊无徇私徳安忠以事主当文穆授受之际仁章正其始徳安正其终大义防然虽古名臣何加焉师从保全王躬托鱼服于豫且之网得膺寿考宜矣仁恭擅良吏才抚循一邑殆所云岂弟君子民之父母者邪
　　水丘昭劵　　薛温
　　水丘昭劵安国人汉有司校尉水丘岑者昭劵盖其后也性沉厚知书能文章武肃王母出自水丘氏昭劵以国戚故事忠献王为内都监使唐攻福州急福州使者乞师于杭诸将多以道险逺为解昭劵言救隣恤灾古今通义劝王冝亟济师与王意颇合从之忠献王之诛程昭悦也令昭劵夜率甲士千人围其第昭劵曰昭悦家臣也有罪当显戮不宜夜兴兵王以为知大体及忠逊王立忿统军使胡进思横甚与指挥使何承训及昭劵宻谋逐之于外昭劵以为进思党盛未可猝去不如姑容之以俟后圗王犹豫未决会承训惧事发相及反泄其谋于进思居数日王夜宴将吏进思疑圗已輙戎服执兵帅亲兵百人入见王于天册堂曰老奴无罪何故见圗遂锢王义和院废之并杀昭劵及进侍鹿光光忠逊王舅也进思妻闻昭劵死泣下曰他人犹可杀昭劵君子也柰何杀之
　　薛温钱塘人以武勇为亲军都头天福十二年统军使胡进思既废忠逊王而迎忠懿王领两军事明年春迁忠逊王于衣锦军私第进思日请圗害譬説百端不止忠懿王虑其有他变遣温将亲兵卫之且诫曰是行也委尔保全废王若有非常处分皆非吾意当以死扞之进思果潜谋于温温拒而不许复夜使方安等二人逾垣入忠逊王第温帅众救之毙安等于庭中已而进思死忠逊王获考终温之力也温累官镇国都指挥使睦州刺史干徳三年舍地为吉祥律寺未几卒諡正显【一作正献】
　　论曰昭劵志期包荒事同裕蛊当防不防身殒奸邪易言君不宻则害臣臣不宻则害身其水丘氏之谓乎薛温保卫故主矢志靡他俾二君兄弟式好克全天伦厥功为多焉所由与终始易虑者有间矣


　　十国春秋卷八十六
　　钦定四库全书
　　十国春秋卷八十七
　　检讨呉任臣撰
　　呉越十一
　　列传
　　元徳昭　　呉程　　裴坚　　沈虎子
　　元徳昭本姓危字明逺抚州南城人父仔倡信州刺史为淮南兵所逐来奔于杭武肃王待以宾礼寻署为淮南节度副使恶危姓因更其姓曰元氏徳昭起家镇东节度廵官钱塘县令累授睦州军事判官知台州新亭监始在信州仔倡出诸子命日者指视贵贱日者指徳昭曰独此子非武官及学文师为避席者数矣曰子诚宰相器勉自爱也文穆王袭国任教令者颇乏员林鼎以徳昭荐王与语久之谓鼎曰徳昭有辅弼才吾子孙无忧矣遂命掌文翰机宻事及事忠逊王用师南闽兵畧要务悉以委徳昭寻拜丞相忠懿王立恩遇弥至显徳二年常州之役呉程执赵仁泽送西府徳昭力救曰此强团练宥之足以劝忠得不死六年偕呉延福入贡于周専对称防礼待有加徳昭厚重多谋临事尤能果防每属国政议者盈庭徳昭至则他论皆息军中有不循法度者徳昭以理谕之无不聴服先是胡进思迎忠懿王于邸第徳昭立帘下不拜曰竢见新君进思亟出褰帘廼下拜其遇变得大体如此性嗜酒虽沉醉无所怠事晚年衰耗忠懿王见之谓左右曰吾向见徳昭容色衰倦必一旦不讳人谁辅我因泣下徳昭处家以孝友闻常时序置酒环列几席间者凡四从遂咏满堂罗绮四代儿孙之句以志喜焉及卧疾先自为埋文治后事干徳六年三月己酉卒年七十有八赠太保諡曰贞正
　　呉程字正臣山阴人祖可信唐定州虞唐县令父蜕大顺中登进士解褐镇东军节度掌书记右拾遗累官礼部尚书程筮仕校书郎武肃王承制厯授检校户部员外郎借绯寳正末王女将选婚于士族时孟粲于葆暨程三人旅见王廷武肃王熟视程久之廼选焉迁金部郎中借金紫以程有吏术令提举诸司公事文穆王袭国奏授职方郎中观察支使节度判官天福中王子儇遥典睦州命程知州事忠逊王时以程判西府院事寻拜丞相福州李孺赟伏诛授程威武军节度使干祐三年南唐侵福州程宻示诸军方畧获其将查文徽初唐人薄闽城时浙兵方授甲将卒充溢庭庑纷然不可遏程登槛瞠目叱之由是一军皆股栗归与元徳昭同为丞相忠懿王以国用繁广寻命兼掌屯田酤事周世宗之伐江南也徴我兵西击唐苏州营田副使陈满告程曰周师南征唐举国惊扰常州无备易取也会唐主下诏抚安江隂吏民满复言周诏书已至趣出兵程为言于忠懿王期勒兵以出元徳昭曰唐大国未可轻若我入唐境而周兵未至谁与并力能无危乎程固争以为时不可失王卒从程议而程以异议故复不能无望于徳昭于是阳激将士怒以为元丞相不欲出师且从防士以击徳昭为辞王匿徳昭府中而捕言者颇急叹曰方出兵而士卒欲击丞相何不祥也程廼督鲍修让罗晟而去二人者素与程不相能至是程抑之甚愈忿怒当唐兵薄晟营晟不力战敌遂直趣程帐程大败仅以身免王怒悉夺程官而程自是屈矣先是程在东越以父廕不事苦学有谓程曰观子骨法与羣儒但恨他日登将相不长谈论耳程自是颇勤学文穆王时西府院官腾者常梦程化为赤龙望南方而去擕因语梦于人曰呉氏子非我所测也及为福州始验其兆干徳初程梦一羽人布防于前曰计子之筭而所遗者三后三年程卒年七十有三王命复原官諡曰忠烈裴坚字廷实湖州人父光庭累官至中书令有术士张景嵗能言休咎輙以纸大书怠字贻光庭不旬日果贬台州刺史大有政声坚幼而明敏善属文及长有知人之鍳事文穆忠逊忠懿诸王多善政条教有方累官礼部尚书中书令拜吴越国丞相广顺二年九月甲寅卒年五十六諡曰文宪
　　沈虎子仕忠懿王为丞相王受宋命攻江南之常州虎子谏曰江南国之藩蔽今大王自撤其藩蔽将何以卫社稷乎王不从卒进兵防常州已而虎子随王入宋授【阙】　　　终于其位【按张端义贵耳録曰呉越王入朝时宋太祖谋下江南王许以举兵援助归语其臣沈伦伦云江南是两浙之藩篱藩篱撤堂奥岂得安也大王指日纳土矣通鉴作丞相沈虎子之言今从之】
　　论曰徳昭当仓卒之际竢觐新君克定大寳可谓安社稷臣矣程奏防闽徼有武功焉毘陵之役义昧和衷舆尸辱国何前后之较殊邪坚雍容庙堂政有体要虎子懐虞虢之忧进唇齿之论虽时势畧与古异其説固不可易也
　　鲍脩让　　曹杲　　　沈韬文　　陆超杜叔詹　　刘彦琛　　俞公帛　盛豫
　　林克己　　司马球　　孙显忠
　　鲍脩让君福子也少寡言语治军严整有法度累官上直指挥使迁衢州刺史天福十二年为戍将防李孺赟于福州孺赟叛脩让随杀之传首杭州显徳三年从呉程攻常州以应周世宗之师建隆元年知福州彰武军事复改上直诸军都钤辖使同参丞相府事卒
　　曹杲真定人文穆王时官金华令会婺州兵叛杲以计平之就擢本州刺史忠懿王朝宋杲填抚国中即城隅浚三池引湖水入城以通舟楫王归嘉其功赐池名曰涌金立石池上【顺存録云涌金池乃守将曹杲引西湖水为池吴越王元瓘书三字刻石识其旁今从西湖志】纳土后宋授杲威逺军节度使无何卒见神于丰豫门有反风灭火之异土人立祠肖象迄今嵗祀不絶
　　沈韬文湖州人父攸常州刺史韬文性介洁好学能属文【阙】　王时为元帅府典谒参画军务时时有所禆益累官左卫上将军改湖州刺史甚有清名
　　陆超钱塘人【阙】　王时以功擢衢州刺史有惠政衢人多称之
　　杜叔詹秦人也开寳中继孙承祐为平江军节度使仁惠循良兴贤爱士常重建孔子庙以鼓厉学者已又除静海军节度使忠懿王纳土归宋叔詹授户部尚书刘彦琛安国人也为忠懿王将多战功官衢州刺史卒于官因葬其地【子仁祚有志节忠懿王降宋宋常求诸有功于呉越者録其官仁祚竟辞以疾不徃仕】
　　俞公帛杭州人【阙】　　王时官户部尚书董营田使者颇着异绩道婺州爱义乌土风遂家焉其后代有闻人盛豫余杭人事忠懿王授检校太傅奉使于宋由汴京归人曰盛太傅无忧色吾属安矣归宋后卒赠太师二子京度【又沈陵武康人官奉国军镇遏使沈承庆钱塘人官营田使入宋改大理寺丞亦与豫同时】林克己钱塘人忠懿王时官通儒院学士博洽善文章宋隐士逋即其孙也
　　司马球仕【阙】　王以御史中丞为昆山镇遏使因家焉球有捍御功邑人颇称述之后子孙隠居不仕止称马氏云孙显忠钱塘人事【阙】　王为名将金沙滩有履泰将军庙即其人也【宋嘉熈中祷雨有騐封天泽侯】
　　黄彛简　　沈承礼　　孙承祐　　崔仁冀
　　黄彛简字明举福州人父延枢为闽太祖从事甚被亲遇闽惠宗以女妻之忠献王得福州延枢来降署光禄卿彛简少孤好学为王子惟治明州判官有声开寳初宋加忠懿王功臣号王使彛简谢宋将归太祖谓彛简曰归与元帅言朕已于薰风馆外建礼贤宅以待李煜与元帅今煜崛强不朝吾将讨之元帅助我乎无为他谋所惑俟江南平可暂来见保无他阻朕执圭币三见于天岂敢自诬彛简归语忠懿王未几随王入朝授从官为王掌书记后改王淮海国王又封许王彛简皆为其府判官加仓部员外郎累迁检校秘书监平江节度副使彛简能文尤工诗老而不辍以寿终
　　沈承礼湖州乌程人武肃王辟置幕府署处州刺史文穆王妻以女除府中右职出为台州刺史忠献王时以承礼掌亲兵忠懿王袭位命知威武军节度使宋师征江南忠懿王以为两浙诸军都钤辖使率水陆数万人助平常州因攻润州城中兵夜出焚外栅诸将皆欲驰救承礼曰兵法击东南而备西北此之谓也命士卒皆擐甲蓐食坚壁不动他垒不设备者悉惊扰独承礼所部敌人不敢窥焉丹阳平遂从宋师攻金陵时冬至军中皆聚饮承礼谓将士曰城中以我节序必燕享备我怠矣宜出不意以图之廼召敢死士干人火薄城下陷其东门士多攀垒而登江南遂降宋録功授海宁军节度使【一云真授福州节制】太平兴国中王献地徙承礼镇宻州八年卒年六十七太宗废朝二日赠太子太师中使防葬初秦王廷美之败宋有司按验忠懿王与王世子惟濬孙承祐陈洪进常有赠遗独承礼无焉
　　孙承祐杭州钱塘人忠懿王纳其女兄为妃因擢处要职累迁浙江东道塩铁副使镇海镇东两军节度副使知静海军节度事开寳初官镇东镇海等军行军司马随世子惟濬入贡于宋宋太祖诏授光禄大夫检校太保未几忠懿王署为中吴军节度使七年王复遣承祐贡于宋太祖赐袭衣玉帯鞍勒马黄金器五百两银器三千两杂防五千匹且令谕防于王将有事于江表已而从王克常州功居多会宋诏改中呉为平江即授承祐镇平江军太平兴国初王尽献呉越地徙承祐泰宁军节度使五年从幸大名留知府事雍熈二年改知滑州数月卒赠太子太师承祐在浙日慿借亲宠恣为奢侈毎一燕会杀物命千数家食亦数十器方下箸设十银镬搆火以次荐之常馔客指其盘曰今日南之蛑蝤北之红羊东之鰕鱼西之嘉粟无不毕备可云富有小四海矣又用龙脑煎酥制小様骊山复千金市石緑一枚治为博山香炉峯尖上作一暗窍出烟呼曰不二山忠懿王常以大片生龙脑十斤赐承祐承祐即对使者索大银炉作一聚焚之曰聊以祝王寿其豪贵如此后归宋扈从太宗北征以槖駞负大斛贮水飬鱼自随至幽州南村落间日已旰西京留守石守信与其子驸马都尉保吉诸人尚未朝食适遇承祐即延所止幕舍中脍鱼具食穷极水陆人皆异之承祐少时尝梦人以蓍草一本增其一而授之既寤语所亲曰大衍之数五十其用四十有九今增其一我寿止于此乎果五十而终子诱仕宋驾部郎中出为淮南节度行军司马
　　崔仁冀字子迁钱塘人也少笃学有文采事忠懿王为通儒院学士王罢沈虎子政事以仁冀代之宋太祖常谕忠懿王入朝仁冀告王曰主上天资英武所向无敌保族全名上防也王然之太平兴国二年王在汴京防陈洪进纳土王疏言愿罢所封呉越国王及天下兵马大元帅职名宋太宗优诏不许仁冀复从防王曰朝廷意可知大王不速纳土祸且至左右争言不可仁冀厉声曰今已在人掌握中去国千里惟有羽翼廼能飞去耳王遂决防奉境内十三州一军八十六县阙下太宗以仁冀归诚功授淮南节度使累擢卫尉卿判大理寺移知抚州卒先是有侍郎鲍约者颇从防忠懿王纳土而同官胡毅刘防俱力言不可及王归宋约窜处海上王使人以诗追之云东遐追兮西遐追鲍约何如罢钓归迄今有遐追庙焉
　　论曰宋艺祖兄弟继兴龙飞虎变削平羣雄中原混一太阳出而爝火熄固知帝王自有真也诸臣力赞归诚臣主俱荣不可谓不知几焉以视金陵拒敌番禺称戈盖不无顺逆劳逸之异矣
　　余万顷　　江景防　　陆崇扆
　　余万顷字九畴睦州人事忠懿王为武林检校察诸军事左右亲军靡不畏惮国亡入宋迁侍御史有言无隐人目为殿上虎改授户部侍郎荣禄大夫卒万顷从子元嘉亦仕忠懿王至宋累迁赐绯鱼袋中奉大夫江景防字汉臣常山人事忠懿王官侍御史当五代时呉越以一隅捍四方费用无艺其田赋市租山林川泽之税悉加故额数倍宋既平诸国赋税恒仍旧籍以为防忠懿王入朝景防以侍从当上圗籍叹曰民苦苛敛久矣使有司仍其籍民困无已时也吾宁以身任之遂沉圗籍于河诣阙自劾所以亡失状宋太宗大怒欲诛之已而谪沁水尉遂屏居田里以卒未几太宗命右补阙王永均吴越田税旧率畆税五斗永更定为一斗其减税之由人以谓实兆端于景防沉籍云景防子孙后相继擢正科者四十人贵显不絶【宋侍御跻溥辅臣万里皆景防之裔】陆崇扆其先吴郡人后徙福州侯官县父景迁仕忠懿王为骁骑上将军检校太傅崇扆累官威武军观察推官有能名从忠懿王归宋官至殿中丞





　　十国春秋卷八十七
　　钦定四库全书
　　十国春秋卷八十八
　　检讨吴任臣撰
　　吴越十二
　　列传
　　吴仁璧　　方昊　　　孙邰　　石延翰宋荣　　　严永　　　范賛时
　　吴仁璧字廷宝苏州人也一曰秦人少习星纬黄白家言唐大顺中登进士第已而入浙家贫常佯狂乞于市武肃王闻其名待之客礼叩以天象仁璧辞非所知欲辟幕职又以诗固辞及秦国太夫人薨具礼币请为墓铭仁璧坚不肯属草武肃王大怒投仁璧于江中死有诗一卷行世先是仁璧学于庐山道士数年道士曰能学仙乎仁璧固陈求名之志道士曰一第犹拾芥耳但他年勿干英雄至是遂验仁璧有女年十八能诗精于天官之学居恒戒仁璧慎出入无罹罗网及仁璧被系女泣曰文星失位大人其不免乎未几王并沈之东小江
　　方昊字太初青溪人昊生于唐末唐亡耻非所仕遯隠岩谷中武肃王常招之不肯往聚徒讲学于上贵精舍以终其身乡人化之称为静乐先生
　　孙邰明州奉化人也自幼负气岸博学髙才唐末为左拾遗朱全忠簒唐着春秋无贤人论即脱冠裳服布衣归隠于奉化山著书纪年悉用甲子以示不臣之义石延翰明州人父渝兄延俸皆应辟用显贵延翰独耻仕强藩隠居沃洲山白云谷以书史自娱后赠白云先生
　　宋荣婺州义乌人隠居本州覆釜山下通尚书春秋广顺中忠懿王累徴不就学者私諡曰文通先生
　　严永温州永嘉人也初仕南唐歴显官一日避地归藏衣冠于平阳青华山穴中为人佣作自给使者以【阙】王命物色得之永不得已于穴间取衣冠以行已复遯去不知所之士名其处曰严公岩
　　范賛时苏州人父梦龄与广陵王子文奉交善官中吴军节度推官賛时博洽善著书所辑资谈六十卷世多藏弆之【一云文奉之客着资谈三十卷】子墉事忠懿王有能名国亡随王入宋终武宁军掌书记【按宋臣范仲淹即墉子】
　　论曰吴仁璧不草王母墓铭或讥其太过鲜周身之哲而余谓不然匹夫有志终始不移士詟富贵而嗫嚅侯王前者比比已若仁璧可不谓烈哉方孙石严髙蹈岩谷宋范怡情坟典其人咸有足多者焉
　　毛胜
　　毛胜字公敌晋陵人也仕忠懿王为功徳判官性善诙谐喜雅谑自以生居水国餍享羣鲜号天馋居士又以地产鱼鰕海错四方所无因造水族加恩簿假以沧海龙君之命品叙精竒文章典赡其辞曰令咨尔独步王江殊【江瑶之文名】鼎鼐仙姿琼瑶绀体天赋巨美时称絶佳宜以流碧为灵渊国追号玉桂仙君称海珍元年令章丘大都督忠美侯沧浪头【章举】隠浪色竒八瓯称最杜口中郎将白中隠【车螯】负乃厚徳韬其雄姿殊形中尉兼灵甘尹淡然子【蚶菜】体虽诡异用实芳鲜玉徳公季遐【鰕魁】纯洁内含爽妙外济沧浪头可灵渊国上相无比白中隠可含珍大元帅丰甘上柱国兼脆尹淡然子可天味大将军逺胜王季遐可清绡内相颉羹郡王令多黄尉权行尺一令南宠【蠘】截然居海天付巨材宜授黄城监逺珍侯复以尔专盘处士甲藏用【蝤蛑】素称蠘副众许蟹师宜授爽国公圆珍巨美功臣复以尔甘黄州甲杖大使咸宜作解蕴中【蟹】足材腴妙螯徳充盈宜授糟丘常侍兼美君复以尔解微子【彭越】形质肖祖风味专门咀嚼谩陈当寘下列宜授尔郎黄少相令合州刺史仲扄【蛤】重负双宅闭藏不发既命之为含津令陞之为慤诚君矣粉身功大偿之实难宜授紫晖将军甘松左右丞监试甘圆内史令灵蜕先生【文】外无排脇之皴内无鲠喉之乱宜授红铛祭酒清腴馆学士令惟尔清臣鲈销酲引兴鲜鬛之乡宜授撜虀録事守招贤使者令珍曹必用郎中时充【鲥】铛材本美妙位无髙宜授诸衙効死军使持节雅州诸军事令惟尔白圭夫子【鲚】貌则清臞材极美俊宜授骨鲠乡令甘鼎【鼋】究详尔调鼎之材咽舌潮津宜封醉舌公令甲拆翁【鼈】挟弹于中巧也负担于外礼也介胄自防不间寒暑智也歩武懦缓不逾规绳仁也故前以擐甲尚书荣其迹显其能宜授金丸丞相九肋君令长尾先生【鲎】惟呉越人以谓用先生治酱华夏无敌宜授典酱大夫仙衣使者令元镇【石首】区区枕石子孙徳甚富焉宜授新美舍人令和羮长朱子房【石决明】酒方沈酣臭薰一座挑筋少进神明顿还至于七孔赋形治目为最宜授懐寄令使令甘盘校尉【乌贼】吐墨自卫白事有声宜授噀墨将军令元介卿【】尔卜灼之効吉防了然所主大矣宜授通幽博士令惟尔借眼公【水母】受体不全两相借赖宜授同体合用功臣左右卫驾海将军令藏珍【真珠】照乗走盘厥价不赀班布【玳瑁】裁簮制器不在金银珠玉之下藏珍宜授圎辉隠士班希宜授防化使者令房叔化【牡蛎】粉厠汤丸裹防丹器屈突通【梵响】振声逺闻可知佛乐阮用光【砑光】运体施功物皆滑莹维幼文【珂】乎贝孙防缀鞍勒粲然可观小有文采叔化可豪山太守乐藏监固济突通可曲沃郎梵响参军摄玉塔金舍用光可检校大辉光宜充掌书纪幼文可马衣丞令惟尔田青【螺蛳】微藏浅味无所取材世或烹调以为怪品申洁【蛙】苍皮瘾疹矮股跳梁江伯彛【鱁鮧】宋帝酷好鳔则别名屯江小尉【江防】渔工得隽亦号甘肥田青授具体申洁宜授济馔都护行水乐令伯彛宜授宋珍都尉南海詹事屯江小尉宜授追风试汤波太守令以尔锦袍氏【鳜】骨疎肉体具文章宜授苏肠御史仙盘游奕使以尔李本【鲤】三十六鳞大烹允尚宜授跨仙君子世美公以尔鲜于羮【鲫】砍鲙精妙见称杜陵宜授轻薄使银丝省餍徳郎以尔楚鲜【白鱼】隐釡沈糟价倾淮甸宜授倾淮别驾以尔缩项仙人【鳊】腹星鳞道亨襄汉宜授槎头刺史以尔食宠侯【鲟鳇】支节班驳标致高爽宜授添厨太监以尔单长福【鱓】曲直靡常鲜载具美宜授泥蟠掾以尔管统【葱管】省象菜伯可偹煎和宜授长白侯同盘司箸局平章事以尔偹员居士【东崇】腥粗无状见取俗人宜授錬身公子以尔唐少连【崇连】池塘下格代匮充庖宜授保福军节度使令黄荐可【河防】尔泽嫩可贵然失于经治败伤厥毒故世以醇疵隐士为尔之目特授三徳尉兼春荣小供奉令新餐氏【鳆】尔疗饥无术清醉有村莽新妖乱临盘肆餐物以人汚百代宁洗尔之得名累有由矣宜特补辅庖生令葢顽生乎泥沙薄有可采宜授表坚郎
　　叶简　　　李咸　　　朱景环　　顾规目医　　　喻皓
　　叶简不知何郡县人善占尤精风角武肃王辟居幕中徐绾许再思之乱王在龙泉闻变召简筮之简曰贼无如我何王曰淮人将同恶乎简曰淮人不来宣城当济贼耳然宣城亦当败于明年今不足虑如期皆验天寳元年五月有旋风南来绕案三匝王召简问曰此何祥也简曰法应杨渥死速遣吊祭使徃彼当自不爽王曰生辰使方发宁可便申吊祭简曰第遣之呉问何由预知答以贵国动静敝邦皆刻期前定不间毫发王悉如其言生辰使前一日至而呉景帝为徐温所弑会次日吊祭使随至杨氏左右殊出不意皆惊以为神【又术士杨知武肃王时亦有竒验见陈纂葆光録】
　　李咸与叶简同在武肃王莫府徐许之变也王召咸占之咸曰大王覇业方永但分野小灾耳请弗虑不然大王当有疾王曰宁我有疾岂宜害百姓耶后卒如咸言天寳十六年梁册王为呉越国王先一日雨雪王召咸卜以他日咸曰大王双受封册惟天所相雨雪必霁固可卜社稷之延永矣武肃王从之即夕果星斗明丽诘朝遂成礼焉
　　朱景环筭术神妙天寳中广陵王元璙镇中呉军景环居盘门驿上书云莅任后法当三十年安宁元璙以其説甚逺未之竒也随命烛去至天福子丑间忽忆其事亟召景环叩之曰筭数定矣愿大王计后事已而竟如其言
　　顾规者本苏之玉工也广陵王元璙常令于便室解玉元璙数召术士朱景环问奇禽遁甲事规性頴悟时时窃聴而疏记之一日以所记质于景环景环授以学规因尽得其传忠献王常欲亲飨五庙规上书輙言翌日漏下五鼓之前利耳必欲用寅则杜门在南不可出入诘朝王以寅时出车于南门会鎻牡有忤久之不能啓遂破钥而出由是知名忠献王擢为军师
　　目医胡某者不知所从来自云累世疗内外障眼鍼法独神武肃王末年患目疾召使治之医曰目易治耳然大王非常人殆天所以为大王患者若疗之是违天也恐无益于寿王曰吾起身行伍跨有方靣富贵极矣但得两眼见物为不亦快乎既而应手豁然王喜赐物以万计医不受明年王果薨
　　喻皓有巧思【阙】　王常于杭州梵天寺建七级木塔方登数层而塔动不止匠师宻访于皓皓曰此易耳但逐级布板讫傅以实钉则塔定不揺矣国人服其精练徐绾　　　陈询　　　陈璋　　　髙澧胡进思
　　徐绾故孙儒将也儒死绾帅士卒来奔武肃王爱其骁勇以其兵为中军号武勇都而署绾为右都指挥使行军司马杜棱常切谏之请以士人代武肃王不许天复二年武肃王廵衣锦城命绾帅众治沟洫副使成及颇闻士卒怨言请罢其役复未之许也已而武肃王临飨诸将绾谋于坐中作乱不果称疾先出武肃王恠之居数日命绾将所部先归杭州及外城绾纵兵焚掠而左都指挥使许再思者以迎兵应之进逼牙城王子传瑛及其将马绰陈为潘长等闭门拒敌武肃王归至北郭门不得入成及代武肃王与绾战斩首百余级绾退屯龙兴寺王乃得微服入城遣马绰王荣杜建徽等分屯诸门复使顾全武诣广陵説呉武帝且以子为质绾果召田頵于宣州会吴武帝趣頵还頵取武肃王钱百万质文穆王而归绾与再思皆随頵至宣州后頵败吴获绾载以槛车归浙武肃王剖其心祭髙渭
　　陈询余杭人睦州刺史晟之弟也晟在州十八载而卒子绍权嗣询黜绍权而自立惧非武肃王所命内不自安属徐许之乱廼私通田頵頵败益惧及王命桐庐县使府且徴军赋询遂不聴命天祐二年奔淮南陈璋者孙儒党也兵败降武肃王以从征董昌功遂被任用稍迁衢州制置使天复初田頵入宼筑垒絶徃来之道募能夺其地者赏以州璋将兵奋击直据其垒即日擢衢州刺史赴州时王亲饯于江干恩礼加等会徐绾作乱越州客军指挥使张洪以绾党自疑廼率步卒三百人奔璋璋遽纳之未几丁章叛永嘉宣州田頵使其下戚滔招之璋复假道以遣王闻之心未善也宻令衢州罗城指挥使叶让杀璋事泄璋杀让以叛陷东阳犯暨阳自署衢婺二州刺史久之为浙师所逐遂奔淮南厯官右龙武统军加平章事死之日所乗马悲鸣数月而毙人咸异焉初武肃王命璋城衢州工毕赍圗献王王视西门樟树谓左右曰此树不入城陈璋当非吾所蓄也其先见有如此
　　高澧湖州刺史彦第三子也初彦尝梦羽人持刀入卧内惊问其故羽人荅曰来为君之子报数千人寃耳已而生澧年十三四即酷暴自用及天祐末嗣父职恣行诛僇好使酒杀人而饮其血旦暮必掠行人食之将吏侵晨入署多与妻子泣别澧每登消暑楼眺望则州城东西水陆行人皆絶迹一日召乡丁为牙军悉文其靣衣青衫白袴以绯抹额凡所指令必鞠躬仰首如夜义状又与州人约三日尽当黔靣过限者诛澧躬自雕额颊傅之粉既而州人黔毕澧乃稍稍涤去如故形其狂誖多此也晚年将败忽召郡吏议曰我欲尽杀百姓可乎吏对曰百姓租赋所出杀之供亿何办愿求他可杀者澧黙然是时澧括诸县之三丁抽一立都额为三丁军凡三千余人会有言其怨望者澧尽集于开元寺绐曰将飨汝因闭三门之半而纳之入者輙杀死将及半而在外者始觉遂奔逸为乱澧盛怒闭城大索戮之无遗武肃王恶其凶虐谋治兵问罪澧遂导淮南将李简等入其境王遣子传璙御之简等挟澧而遁澧至淮南屡取倡姬入私室食之竟为淮人所害先是僧如讷与高彦临诀退谓众曰高公将殂我亦当逝葢有白靣夜叉治此郡矣若辈宜避之俄而澧代其父白靣者澧故未黥靣也又澧延太常博士丘光庭校书楼中澧一夕履韈登楼光庭忽囘顾见青靣形者遂大呼顷之见澧澧宻言曰博士慎勿言呉兴人皆以澧为夜义精云【僧賛宁传载畧云初湖州南有渔人采捕至一髙塘芦苇夹道渔者舍舟百余步见一大宅登堂一人荷铁炉炎炎火起呼渔人曰汝勿奔走寄语高澧吾是黄巢天武诛戮天下为不入湖州借汝之手速杀之】胡进思湖州人故屠牛为业已从军镇海军戏下文穆王质于宣州田頵所进思与戴恽亲随左右履危机者数矣文穆王立推旧恩用进思为大将稍迁右统军使及忠献王继王位王年少进思以旧将自待甚见尊礼始与阚璠昵恃权专横己又与程昭越宻谋出璠于外其弄权反复葢天性然也忠逊王嗣立性刚严颇狎侮进思进思不能平会忠逊王大阅水军赏赐倍于旧日进思固谏以为太厚忠逊王怒掷笔水中曰以物与军士奚多少之限邪进思大恨而退进思常有所谋议忠逊王数靣折之进思还家设忠献王位被髪恸哭民有杀牛者吏按之引人所市肉近千斤忠逊王顾进思曰牛大者肉几何对曰不过三百斤王曰然则史妄也因问进思何能知其详进思踧踖曰主臣臣昔常从事于此进思以忠逊王知其素业故辱之益惭恨又进思初建议遣李孺赟归闽俄孺赟叛忠逊王切责之进思益不自安及嵗暮画工献钟馗撃圗忠逊王以诗题圗上进思见之大悟知王决于杀已矣防忠逊王与水丘昭劵何承训谋逐进思而承训反泄之进思进思遂拥内牙兵锢忠逊王于义和院迎忠懿王立之忠懿王畏忌进思曲意为之下进思数请除废王忠懿王不许进思于是亦内忧惧居无何疽发背卒【南宋袭茂良有湖州灵昌庙记言胡进思事与正史畧殊附録于此记曰公讳进思字克开家于霅川容貌雄伟目光如电甫四嵗能读书七嵗知为文十七嵗举进士不第毅然弃其业学剑稍结豪贤知畧迈众膂力过人从钱武肃王镠军中累功拜内衙统军使兵部尚书左丞长兴三年武肃王卒子文穆王袭位文穆王卒子忠献王佐袭位忠献王卒弟倧袭位倧暴戻荒滛公数以直谏见疎惧祸及已乃废倧迎其弟俶立之是为忠懿王公叹曰位将相困偏方此为恨耳老不即去吾族赤矣遂谢病不出王数至第强起之公以顾命不获去乃命诸子悉渡江散处台宁间公次子庆因度奉化童公岭得石楼蓬岛之胜始定家焉公请告归霅川躬率子弟力稼穑暇则教以经史骑射夫人杜氏亦以纺织率内家底饶裕赈乡里贫乏及防葬弗能举者分田庐以安他邑来依者息争讼化奸顽礼俗相让既又以钱氏自相圗位内难将作不得已复之杭至公署己闻变时年九十八嵗发疽而殒长子工部尚书璟奉棺归葬焉乡父老咸思徳义立祠祀之祠成邻人陈什醉舞庭下輙呕血几死公子庆再拜得苏醉者降曰姑试耳后过客敬礼莫敢正视遇水旱疾疫祷之如响宣和间睦防方腊起上命童贯为浙江淮南宣抚讨之裨将杨可世便道取疾驻兵祠下是夜梦神告曰我当賛公一战旦谒祠下乃梦中所见神也兵至睦城见甲兵拥白马前导大败贼兵擒腊而归因奏其绩于朝敕庙额曰灵昌淳熈中父老复请敕赐灵昌庙夫人杜氏赠邢国夫人官为祀之】
　　论曰徐绾狼子野心终成乱阶岂武肃智出杜司马下乎胡进思挟兵废主为罪之魁获逭天诛卒死于牖下幸矣澧肆其凶恶遂坠家声父子兄弟何忠逆之不侔邪要性生有固然耳二陈倾危反覆动懐貮心呜呼难与言君臣之义已









　　十国春秋卷八十八
　　钦定四库全书
　　十国春秋卷八十九
　　检讨吴任臣撰
　　吴越十三
　　僧文喜　　僧无作　　僧昭　　　僧幼璋僧自新　　僧全付　　僧道怤　　僧灵照僧德韶　　僧行脩　　僧羲寂　　僧延夀僧赞宁　　僧仪晏　　僧弥洪　　僧清耸僧契盈　　僧道潜　　僧希辨　　僧志逢僧愿齐　　释岩　　　僧德伦　　僧彚征
　　僧文喜嘉兴义和镇人也本姓朱氏七嵗为僧戒律精严往防洪州仰山禅师言下顿了久之礼五台筑室千顷山防黄巢之乱避地湖州住仁王院唐光啓三年武肃王请住龙泉寺已又住圣果表荐赐紫加号曰无着光化二年又徙居无着院忽告众曰三界心尽即是湼槃言讫跏趺而逝塟于灵隐之西坞徐绾之叛田頵纵兵大掠因发文喜塔肉身如故髪爪盘绕异之武肃王命禆将邵志重封瘗焉同时有虚受鸿楚从礼惠明诸僧皆为王所尊礼
　　僧无作字不用姓司马氏蘓州人也母戴始妊时梦有沙门称徐姓者本住持流水寺欲寄此安居心窃异焉已而诞无作幼聪頴絶伦乞舍身出家父不许未几薙髪参学于闽僧义存深入堂奥武肃王仰重召居明州因便辞归留诗云衔恩虽入国辞疾却还山
　　僧昭通术数大为武肃王所重号曰国师一日昭谒王有宫中小儿嬉于侧坠钱数十文王令之曰速収恐人破汝钱昭笑曰汝钱欲踏破须是牛方可后忠懿王举族入宋因而国除王生年为丑是牛钱之应云僧幼璋故唐相国夏侯孜从子也大中初年孜出镇广陵幼璋方七嵗随行游慧照寺闻诵法华经坚求出家咸通十二年至江陵腾腾和尚戒曰若徃天台寻静而栖遇安即止未几值憨憨和尚抚而记曰汝却后四十年有巾子山下菩萨王于江南当此时吾道昌矣幼璋寻抵天台山于静安创福唐院其言颇验已又住隐龙院天祐三年武肃王遣使童建赍衣服香药敦延西府署志德大师馆于功臣堂日亲问法幼璋请每嵗于天台山建金光明道塲大防诸郡久之将辞归王即于府城建瑞龙院【文穆后改为寳山院】祈请开法是时禅门兴盛复与悬记相应寳正四年四月乞坟塔于王王乃命陆仁章于西关选胜地创院改天台隐龙为隐迹塔毕幼璋入府辞王属以防法遂尅期逝焉
　　僧自新故异僧也常衣楮衣住广徳山院天寳间淮南将李涛将宼衣锦军文穆王奉命为应援使将兵御敌至其地众皆遁去而自新岿然晏坐军中问其故曰左右皆兵耳去将安适时文穆王在众中衣服与士卒伍自新忽敛衣致敬与语久之及文穆王还载与俱归从容问当时何以见识曰防僧无他术但覩公骨法非常确似咸通皇帝御容故幸得一识也又有日者视文穆王曰此人手刅百人当大贵其术与自新
　　僧全付防稽人随父为估客至豫章闻禅会之盛求出家遂抵宜春仰山礼南塔已而还东府文穆王特加礼重赐紫方袍不受改赐衲衣号纯一禅师全付曰吾非饰词恐后人效吾而逞欲耳天福二年东府戎将为辟云峰山建院名曰清化开运中坐亡有大风振林木逾时乃定
　　僧道怤字顺德永嘉陈氏子也六嵗不茹荤亲党强啖以枯鱼辄吐去因薙髪于本州开元寺既而抵闽谒雪峰禅师玅契宗防时谓之小怤布衲归住东府镜清寺倡雪峰之法学者奔凑副使皮光业辞学宏赡屡击难之退谓人曰怤师之高论人莫窥其极也文穆王命主天龙寺后创龙册寺延请居焉天福初示灭塔于龙册山
</div>
    <div class="pagination">
<a href="十国春秋_page37.html">上一页</a><span>...</span><a href="十国春秋_page33.html">33</a><a href="十国春秋_page34.html">34</a><a href="十国春秋_page35.html">35</a><a href="十国春秋_page36.html">36</a><a href="十国春秋_page37.html">37</a><span class="current-page">38</span><a href="十国春秋_page39.html">39</a><a href="十国春秋_page40.html">40</a><a href="十国春秋_page41.html">41</a><a href="十国春秋_page42.html">42</a><a href="十国春秋_page43.html">43</a><span>...</span><a href="十国春秋_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
