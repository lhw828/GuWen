<!DOCTYPE html>
<html>
 <head>
  <meta charset="utf-8"/>
  <title>
   十国春秋 - 第 35 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十国春秋 - 第 35 页/共 53 页
  </h1>
  <div class="content">
   天寳十六年春二月梁遣兵部侍郎崔协【一作晔】刑部员外郎夏侯昭册封王为吴越国王丁卯王始建国【按武原志载朱行先墓志铭题曰义忠国是吴越建国亦称为义忠国矣】仪卫名称多如天子之制谓所居曰宫殿府署曰朝廷教令下统内曰制敕将吏皆称表疏称吴越国而不言军以子清海军节度使兼侍中传瓘为镇海镇东留后总军府事置百官有丞相侍郎郎中员外郎客省等使夏四月乙巳晋王即皇帝位国号唐改元同光是月梁亡干宁中有耕者得传国玺以献于王王谓非人臣家所宜畜至是献焉五月唐遣宣谕使通事舍人吴韬走马自淮甸至赐王名马玉带香药冬十月辛未朔日有食之六月我国文士朴岩由新罗投髙丽【东国通鉴云新罗景明王七年吴越国文士朴岩投髙丽○案岩降髙丽为春部少卿是年使于唐】十二月王以行军司马杜建徽为左丞相是时畜马三万余匹号曰海马【后人名其地为西马塍】建阅礼堂于宫中
　　寳大元年春二月癸卯金吾卫大将军置同正员检校司空明州刺史王子传□卒秋九月王遣使钱询贡唐方物银器越绫吴绫及龙凤衣丝鞵屐子又进万夀节金器盘龙凤锦织成红罗縠袍袄衫秘色甆器银装花榈木厨子金排方盘龙带御衣白龙瑙红地龙凤锦被红藤龙凤箱等王既厚贡献复赂唐权要求金印玊册赐诏不名称国王有司言故事惟天子用玉册又非四裔无封国王者唐主皆曲从王意冬十月唐授王依前天下兵马都元帅尚父尚书令吴越国王授王子传瓘检校太师兼中书令充两浙节度观察留后十一月陞苏州为中吴军领常润等州【薛史钱镠传云镠恃崇盛分两浙为数镇其节制署而后奏○又薛史曰唐庄宗三年升苏州为中吴军今从吴越偹史】是月唐授镇东军节度检校太保兼中书令大彭郡侯王子传璙充中吴军节度使是嵗王于嘉兴置开元府割华亭海盐二县属焉移安国县法华院于县东北隅【以钟尚书府地建立】开慈云岭建西关城宇
　　寳大二年夏四月癸酉朔日有食之五月王献二孔雀于唐又遣使王浩贡重午簟扇龙凤纱纹厨有差秋八月唐命吏部侍郎李徳休等赐王黄金印玉册仍锡红袍御服一副及沿身礼物衣冠剑等其印文曰吴越国王之印册曰维同光三年嵗次乙酉八月辛酉朔二十七日丁亥皇帝若曰王者惠济黎元辑宁方夏重名器任股肱忠而能力则礼崇赏不失劳则人劝所以启周公之土宇列汉祖之膏腴者録彼茂勲寘之异数登进贤哲焜耀事功也天下兵马都元帅尚父守尚书令吴越国王钱【不名】朝海灵源承天峻岳以英风彰徳望以勇气赞忠贞往因义举之徒盛推韬畧遂着袭封之绩髙步藩维挺鱼鲲鸟凤之姿拥岸虎水龙之众居方面任将五十年宣导休声攘除凶丑摧坚奋鋭鄙许东固圉之谋阜俗颁条广冀北安居之颂环堑浙江之要云滋星纪之墟説礼敦诗位崇元帅前茅后劲名重中权守画一之规奉在三之节信立靡移于风雨义行曷倦于津涂効珍则那顾险难荐币则常归宰府振英谟而端右弼钟懿号而异列藩可谓职贡不乏梯航时至翼戴天子加之以恭也载念尊奬爰示徽章今遣正议大夫守尚书吏部侍郎上柱国赞皇县开国男食邑三百户赐紫金鱼袋李徳休使副朝议郎守起居郎充史馆修撰赐绯鱼袋聂璵持节偹礼胙土苴茅册尔为吴越国王于戏地画数圻赋过千乘墨守阖闾之境轨围句践之封子弟量才序进多分于棨防土疆渐海方输岂限于鱼盐贵盛富强虽古之封建诸侯礼优夹辅不加于此慎厥始终无以位期骄无以欲败度钦承赐履协予一人汝嘉是时册礼既偹左右犹具竹册铜印唐主曰尚父元老不当待以人臣况已封建乎因特加殊礼【五代防要同光三年六月太常礼院奏吴越国王钱镠将行册命按礼文合用竹简敕宜令有司修制玉册俾称元勲议者以玉册帝王所用不合假令人臣葢当枢宻院承防段佃受钱镠之赂曲随其请枢密使郭崇韬不详典礼故也○段佃欧史作段徊】是月王起玉册金劵诏书三楼于衣锦军遣使册新罗渤海王海中诸国皆封其君长冬十月镇海镇东留后王子传瓘中吴军节度使王子传璙各贡唐绵绮千件及九经书史四百二十三卷又贡佛头螺子青一山螺子青十婆萨石蠏子四空青四十一月唐授土客诸军都指挥检校太保兼镇海军节度副使王子传球守检校太尉兼侍中充静海军节度使闰十二月王遣沈瑫以受玉册封吴越国王告于吴吴以其国名与已同不受书仍戒境上无得通我使者及商旅是时建上清宫于秦望山有巨石二十余株自然成行名曰金洞门
　　寳正【甲子防纪作寳贞误】元年夏四月王有疾如衣锦军命子传瓘监国吴徐温遣使问疾左右劝王弗见王曰温名问疾实觇我也强出见之温果聚兵欲袭我闻王疾瘳而止丙午唐主嗣源即位甲寅改元天成秋七月庚寅王至自衣锦军九月唐加王子传瓘食邑一千户实封一百户又受中吴军节度使王子传璙开府仪同三司加食邑五百戸冬十二月唐授静海军节度使王子传球开府仪同三司食邑五百戸是嵗大水中吴军尤甚水中生米大如豆民取食之
　　寳正二年春正月唐王更名亶冬十一月遣尚书班【阙】为通和使如髙丽及后百济甄萱时萱与髙丽王搆兵也【东国通鉴新罗景哀王纪载甄萱三十六年是为髙丽太祖十年冬十二月萱贻书于髙丽求和曰前月七日吴越国使班尚书至传王诏防云云明年春正月髙丽王答萱书曰伏奉吴越国通和使班尚书听传诏书一道兼防足下辱示长书叙事者云云】是嵗径山僧景文望南山有佳气结庐山颠大理评事俞夀因舍山为寺发土得金铜佛像三座名曰寳林院王建惠因寺于玉岑山北是时浚柘湖及新泾塘由小官浦入海又以钱塘湖葑草蔓合置撩兵千人芟草濬泉
　　寳正三年春二月朔日有食之唐遣监门卫上将军乌昭遇赐王汤药国信【案通鉴作供奉官乌昭遇葢监门衞上将军特借官耳今姑从十国纪年吴越偹史之文】夏六月大旱有蝗蔽日而飞昼为之黑庭户衣帐悉充塞王亲祀于都防堂是夕大风蝗堕浙江而死【葆光録云寳正中当秋成一旦蝗翳日而蜚武肃王防祝毕投于浙江不可胜纪】秋八月王欲立中子传瓘为后顾诸子各言尔功功多者即立王子传懿传璙传璟皆盛推传瓘乃奏唐请以两镇授传瓘闰月唐诏传瓘为镇海镇东两军节度使王使袁韬进唐白金五千两茶二万七千斤谢恩是月王命浚上虞县舜井得防记寳物及重华石等【先是旌教寺僧义恩奏云按图经西北去三十五里有舜井二口深三丈舜子生时井为涌泉即淘金之处也世传秦始皇封塞今作两墩存焉各髙一丈相去三十余丈晋宋以来僧为佛寺乡人或遇耕锄多得古塼甃石南去半里有舜庙北去半里为百官桥东去二百步有机证院唐僖宗朝赐额寳正三年闰八月初九日奏上当月十四日王差西都上直官五十人东都上直官五十人赍大粮畚锸至井所开掘得防记寳物一百二十余件都抽领西都上直厢虞候盛瑗都上直厢虞候孙西都随身虞候闾丘稔勾当拜祭内直殿十将于轩十六日凿西井十九日得银环六赤珠一金合一古文钱二千三百四十琥珀珠一当十大钱三当五十大钱二十四太平百钱直百三铢二十四大钱二百五十四五铢钱九百六十货泉钱二百八十半两钱三十石狮子一镌其背曰重华井天明可开腹内有水晶珠一东井得银塔一髙一尺五层内有金瓶舍利二颗散金瓶二金铃六铜铃一银环六银铃一水精珠十四琥珀珠九杂珠大小三十五小琥珀狮子三十玛瑙珠七玉人一玉环一铜镜三铜炉一小玛瑙珠六玉瓶一以上共三十四件并有石匣盛之题云唐元徽四年于此造塔镇井西有重华石一片濶三尺厚九寸左右有索痕深二寸宫中令造深沙神一躯足履四石寳正四年六月卄九日差钱文殷祭神镌云吴越国王寳正三年八月十九日重开舜井収得重华石一片切恐年移代逺莫测端由特令镌刻用记年月己丑嵗林钟之月二十九日天下都元帅吴越王记】
　　寳正四年春二月唐授王子传瓘杭越等州大都督长史增食邑实封中吴军节度使王子传璙增食邑五百户实封一百戸静海军节度使王子传球兼中书令余如故秋七月台州大水请军储三十万斛八月唐赐乌昭遇自尽先是昭遇之来使也与供奉官韩玫有隙昭遇毎以国事私于我见王輙拜舞称臣谓王为殿下使还玫具述其事又王常寓书枢密使安重诲云吴越王致书于某官执事辞甚倨嫚而重诲复多要求不克心衔之至是奏昭遇失使臣之礼遂有是命因诬王大不敬【五代史安重诲传云重诲遣其嬖吏韩玫副供奉官乌昭遇使于镠而玫恃重诲势数凌辱昭遇因醉使酒以马棰击之镠欲奏其事昭遇以为辱国固止之及玫还返譛于重诲曰昭遇见镠舞蹈称臣而以朝廷私事告镠昭遇坐死御史狱】九月癸巳唐主诏王以太师致仕自余王爵尚父皆削之凡进奏官使者及纲吏令所在系治王令子传瓘上表讼寃不省是嵗所在地震居人有坏庐舍者建天王院于东府【本董昌生祠王因梦建焉】
　　寳正五年春二月唐改元长兴夏六月朔日有食之冬十月王因唐册闽王使者裴羽还【先是唐吏部郎中裴羽右散骑常侍陆崇使于闽为海风所飃至钱塘王与安重诲有隙唐方絶王朝贡羽等遂被留经嵗而崇以疾卒至是羽还求载崇尸与俱归王初不许羽以语感动王王恻然许之】附表引咎王子传瓘等复遣人以绢表间道自陈癸卯唐敕聴两浙纲吏自便是嵗改台州乐安县曰永安
　　寳正六年春三月唐遣监门卫上将军张籛兵部郎中卢重赐王国信汤药起王致仕复元帅尚书令国王如故依前不名仍示安重诲矫诬之罪敕曰天下兵马都元帅尚父尚书令吴越国王钱【不名】乆列王公恒输爱戴朕方礼加元老恩遇逺方安重诲掇缀瑕疵遽行阻絶使钱传瓘拜阙上章倾懐请罪言皆激切事且凭虚情不可恕罪不可逭今已诛之以雪其寃故告【五代防要长兴二年四月诏曰周崇吕望有尚父之荣汉重萧何有不名之礼钱镠冠公侯之位疏吴越之封宜示异恩俾当缛礼其钱镠宜赐不名】秋七月有象入信安境王命兵士取之圈而育焉冬十一月重修防风山灵徳王庙成王敕撰庙记【记曰葢闻天地氤氲序寒暑而滋品彚幽灵肹响司土地而福生民神只理在于相须显晦期臻于感契虽先圣着难明之説而礼经垂严祀之文爰自五运相仍百王理化或以劳定国或以力勤王或利济及于蒸民或勲烈光于史防并皆立严祠于境土享庙食于春秋而况江浙古区鱼盐奥壤厯象则区分牛斗封维乃表里江山昔年覇越强吴今日双封列国旷代之灵踪不少前贤之庙貌实多寡人自定乱平祅勤王佐命五十年抚绥军庶数千里泰土疆四朝叠受册封九帝拱扶宗社改家为国兴覇江南一方偃息兵戈四境粗安耕织上荷□眷佑次神理防持统内凢有往帝前王忠臣义士遗祠列像古迹灵坛悉皆褒崇重峻于深严祀典常精于丰洁兾承灵贶同保军民其有风山灵徳王庙本系属城近归畿甸考诸旧记即是武康县风山又按史记云汪罔氏之君守封禺之山今在吴兴武康县稽立庙之初则年华渺详图牒之説则词理异同唯有元和年再搆檐楹见存碑记彼既已具叙述此固不复殚论聊书封置之由直述旌崇之意丙戌年春寡人以王册叠膺于祀典清宫乐展于严禋遂辍万几暂归锦里寻属节当炎暑犹未却回阙
　　陆仁璋佐国阙　　　　　心悬扈从徧祝灵只以风山灵徳正昔年因举兵师曾陈祷祝无】
　　【亏响应显有感通遂恳悃告防许崇堂殿洎凊秋却归阙　披覩阙陈既忠诚感动神明行褒赠先酬灵贶次乃亲分指画委仗腹心按山川展拓基埛顺冈阜増塽垲形胜并皆换旧规模一槩从新居中而殿宇崇严四面而轩廊显敞周回户牖甃砌堦墀搆之以杞梓楩楠之以黄丹漆外则浚川源之澄澈内则添竹树之青苍至于广厦神仪崇轩侍卫车舆仆从帐幄栊鼎餁庖厨簦器皿请福祈恩之所献牲纳币之筵并极鲜华事无不备丙戌年八月二十四日起首至是十一月毕功土木皆是精新禋祀甞严丰防仍展牲牢箫鼔庆乐迎神耀威灵而万古传芳标懿号而千秋不朽一则酬忠臣之启愿二则答隂隲之匡扶唯兾明神永
　　安缔搆禀化而下垂恩福镇土疆而廕防军民保四时风雨顺调阙　　　　　永絶天灾地沴常欢俗阜时康巍乎焕乎美哉盛矣今则功用既就良愿已酬用勒贞珉书摭实所贵后来贤彦知士精敬神明不假繁文粗记年月时阙　六年重光单阏为相之月二十有三日记○按一统志云防风氏庙唐元和中建钱镠致祷有应封显徳王今从庙碑为灵徳王】是嵗封巨石山为夀星寳石山山髙六十三丈周一十三里【一云封落星石为夀星石石大数十围块然无根望之如斵欧阳史又云封落星石为寳石山○武林梵志云巨石山又名石甑山罗隠有封山记】浚中兴寺戒坛院井【井九十九眼号钱王井】是时王改衢州龙丘县曰龙游恶丘为墓不祥也又改湏江县曰江山
　　长兴三年春正月唐升楚州为顺化军以王子明州刺史传珦领节度使【楚州时属杨氏传珦葢镇明州而遥领楚州节耳】二月唐遣吏部侍郎卢刑部郎中杨薫赐王国信汤药等三月己酉夜大雪王寝疾谓将吏曰吾疾必不起诸儿愚懦不足任后事吾死公等自择之众将泣下皆曰两镇令公仁孝有功孰不爱戴王乃悉出印钥授子传瓘曰诸将许尔矣又曰子孙善事中国勿以易姓废事大之礼庚戌薨年八十一在位四十一年唐主闻赴废朝七日诏曰天下兵马大元帅尚书令吴越国王钱【不名】本朝元老当代勲贤位已极于人臣名素髙于简册赠典既无其官爵易名宜示其优崇即令所司定諡曰武肃【一作忠烈非】仍以王礼葬诏工部侍郎杨凝式为碑文【五代史补曰李瀚有逸才每作文则笔不停缀而性嗜酒杨凝式常受诏譔钱镠碑自以作不逮瀚于是多市美酒召瀚饮俟其酣且使代笔经宿而成凡一万五千字莫不词理典赡凝式叹服乆之】夏四月庚午奉灵輴殡于衣锦军应顺元年春正月壬午葬安国县衣锦乡茅山之原是年建庙于东府【按偹史载唐敕建庙在清泰三年葢先立庙而后奏允也】越二年奉真像入庙【皮光业吴越国武肃王庙碑文曰粤以唐长兴三载壬辰春季蓂凋十三荚天下兵马都元帅尚父守尚书令吴越国王弃捐宫馆以是嵗明宗皇帝降太常博士段颙定諡议曰武肃尚书工部侍杨凝式撰神道碑文宣翰林待诏张季恭至吴越书于刋石后二年嵗在敦牂天下兵马元帅嗣吴越王建庙貌于始封之越国礼与境内乐之罔极孝思也葢闻神道设教莫大于郊社严禋明徳惟馨无逾于祖考孝享是以百代相袭六籍盛称报劬劳则天保是徴展钦若则王假是训况建除难静乱之业扬武烈之威名振刚徳克就之风成肃恭之懿号陈力四纪光奉八朝生为有土之君薨为象朝之庙足可睢盱召毕龌龊桓文声华永而日月齐简册编而今古在矧夫堂成王搆家继国肥压璧寳以知来出玉林而嗣位髙阳号里无媿前贤夏屋登山常遵治命爰自郑缁始袭晋墨未除一日不忍之离遂立千年之祀金镕阳迈已成像于吴城香刻防檀复祔神于越国恭惟先天下兵马都元帅吴越国武肃王殷朝籛祖仙萼分枝唐代鄛公灵源直派簪轩冕礼乐诗书叠庆连华交光翊叶应劭七世累爵重官罗企一门惟忠及孝其降神也虹飞蜀国始见殊祥鱼跃汾河是生竒表赤光耀室黄气浮空石龟殒下于官山金人来归于寳器其英姿也凤文龙藻奂出精神白琥苍珪琢为标格加之薛璘整峻谢安风华俯仰可观进退有度慕容徳偃日月甪光影铄人李子贤匿犀文威仪镇俗其辞韵也音容洒落智辩铿鍧元善抑扬张畅详雅至若讨论国计谈画兵筹接对使乎抚御将下所谓五湖奔注百谷奔腾玉虹起而云雾鎻金虎啸而风飚动揣摩胜负赫连勃口援懐惭押阖兴亡苏季子舌端有愧其气度也志髙建木量等大瀛含垢匿瑕罔知邉际求贤接士无怠寅昏重仁义若丘山视玉帛如咳唾翘翘车乗惟在得人憧憧往来皆钟和气所以皋皮豹舄鹤立犀渠咸愿杀身用酬大惠变家为国诚由万化生身以徳聚民所谓八风从律其英雄也能知否泰善俟云雷动必有成举无遗防蛟龙得雨莫测变通雕鹗出林可知意度其间文武迭用仁义不常平阿亡防得矛并能取舍元若蛇骑虎不觉艰难奄有具区廓开覇业设使庚翼复出必不妄誉以桓温阮籍重生安敢轻言于广武其文学也家承儒范世尚素风侍绛纱帐于先生授白纶巾于神女才通梦寐鳯吐是来志在典经龙闘不顾所以博览七纬精究三尽得津涯皆升堂奥其于篇咏尤着功夫思风起而绣段舒言泉淘而金沙见其札翰也花随腕下星逐毫飞霭若防云细疑垂露钩刀向背未饶索肉芝筋防画方圆髙掩崔肥赵痩就中濡染牌额益见呈露锋铓四方仰之神踪一代称之墨寳王逸少若见甘避鴈行萧子云如逢大惭蝉翼其建大功也唐季干符之末中和之初海鳬乍扬天鼈初伏尘飞野马四郊之垒渐多雾暗腾蛇五贼之机共搆其始者王仙芝结衅中土首搆祸阶虽已诛锄犹残支党自此藂祠乌合草泽蜂飞儇薄者因是披攘谨厚者亦为慓悍江南则朱直叛乱于唐山孙端冦嬖于安吉西侵宛水东患苕溪郡县则终日登陴生民则长时伏莾王时郊居葛圃嘉遁茅山方当枕石潄泉尚是裒衣博带覩兹多事慨然究懐顾谓朋友曰丈夫尚须拨乱平奸岂可懐安端坐是日乃奋戎服挂彼儒冠大散家财广招勇士申令才举行伍肃然手仗义旗身当勍敌一月之内二冦殄平静千里之山川救两郡之氷炭是王之初立功也其次黄巢来从五岭直下三衢展枭翅则雹布星离张鲸牙则山连岳峙所遭蹂践并作尘灰王乃独领偏师据于险地既逢大憝遂设竒兵敌望草木丛林皆是干矛旌帜我则左右翼阵防化如神当下追奔尚贾余勇长蛇封豕便出他疆新市下江保安数邑是王之功也其次彭城汉宏据南镇之重地守东越之名区黄巢既犯两京僖皇乃巡二蜀汉宏不思奔问便废贡输恃险阻于浙河欲觊觎于浙岸先于渔浦□石翼张下营萧山西陵麟次列砦锋燧交应鼙鼔相闻时我诸军实有难色王乃潜趋间道夜济长江仰告昊天乞昏明月当下寒云布野杀气凝空楚庙隂兵旁随雾合晋臣黑幔暗与山连我师忽震于雷霆彼砦俄惊于魂梦风号貔虎争传破竹之声阵卷龙蛇竞集建瓴之势贼将殷轮不暇漂杵有余仅身免以奔归乃塞门而自守迩后大小百战首尾四年方清镜水之波始有兰亭之地吊其生聚大布仁慈诛彼渠魁不烦天讨是王之功也次则有薛朗逐出周寳自据朱方南袭毘陵西侵建业恣其剽掠务在杀伤将乗中国之危拟扼长江之险王乃命二麾将期一月报功指其山川授以韬畧蹄毂并举水陆兼行曽不旬时计平窟穴裹南宫万于犀革视以囚人枭崔慧景于防篮彰其叛主是王之功也次则有徐约比是六合镇使逺忝三吴郡符玉帛是求征敛无度长时习战齐民因被雕黥比屋为军鲁儒亦遭翦削惟王闻其暴虐奋激神威发上谷之精兵命下江之贤将授以九天九地之诀传以训辞训典之规扼断咽喉清其郊野任约之龙果睡王弥之豹徒飞食窘朝饥无由抚士计穷宵遁遂致溃围松陵之烟水重清香径之黎元再活是王之功也次则有孙儒恃有数万兵甲不守淮南直欲别迁土疆遂奔江左刲人民为粮食隳舍宇为薪苏饿鹘饥鹰飞扬京口贪狼乳虎践踏吴门渐逼由拳将窥霅水王乃张天网于险阻辟地牢于要冲发水犀之骁骑设燧象之机谋青雀摩垒赤兎致师将持乆以待之俟势穷而必取守埤皆哭无食何为鸣鼔而攻脱身遂去向使不施神畧不振王威则翼翼最灵皆成膏血茫茫胜槩尽作烟煤所谓劬劳为时广大及物是王之功也次则有董庶人始镇石镜便牧杭州因破汉宏遂居越土自形成象从纎至宏并是王之擐甲执兵左提右挈以至手持旄节身爵王侯既灭顶于彛伦乃垂涎于神器铜符金匮祥瑞乱兴玉玺珠袍妖讹竞起王以早同楚防夙共晋盟书尚缄縢血犹濡鍉牋函旁午诱劝交驰谏既闭于属垣祸遂成于覆族是时两河倔强三辅纷纭万象虽拱于北辰一人不遑于南顾王请奉行天罸所统便是国兵不费上供资财不役诸道将帅果见桓计窘抽王导以求生王莾势穷转铜威而厌胜喉既舂于富父骨复专于防稽潴其故宫焚其法物复我正朔清我寰瀛五石补而天镜明六合完而地维正是王之功也王以平妖立覇时之业戡难建葢世之功律吕宫商锵洋史籍丹青金玉奂烂国华所以僖宗天子仰我文昭睠我武烈龙光压垒急使星驰纷綍便蕃大王风起防以耿纯试理卢植兼才披锦衣以耀家乡握珪符而光松梓洎于昭皇飞升大寳礼遇元勲龙悦召云鳬忻得藻嘉功赏徳金母之诏连飞表异旌优玉麟之符遂刻移南徐之藩翰就钱塘之江山节竦灵犀帐开神虎三千珠甲光烂星辰十二牙旗文生组绣碧幢才逮黄阁又开乃兼镇于越藩遂对持于汉　中天辰像虽分牛斗之疆夹岸烟岚映出东西之宅　县既食万户累加棨防立门亦油罗列山河誓券金字荧煌生祠之豆锵锵衣锦之城隍黯黯而又特逾汉制封我吴王茅分夏社之心桐翦周王之手昔也龙蛇起陆汤火以战争此际山川出云见君臣之际防逮夫济隂王既传大寳梁太祖遂应苞于王不易范张之故情请结秦晋之嘉好恨无殊礼得展异恩于是追吕望之髙风拟山甫之美躅师尚父统摄三老作帝股肱尚书令总务万机为天喉舌仍颁瑞节复陟斋坛建牙兼镇于扬州分阃遥临于楚甸防命兵部尚书姚洎躬持凤册逺泛鲸波备周官之典仪封越国之土宇八鸾四马耀镂以振钩膺三节一王秉桓圭而垂玉及龙徳嗣君即位礼称伯舅尊曰父师寅敬列光益防顾命是遣吏部李尚书燕奉持纶告缭逺湖湘授天下兵马都元帅洞庭彭蠡渐无不顺之臣淮北汉南将有后予之叹昔韩信对汉髙祖曰陛下能将将臣能将兵是知元帅非人臣之职曹葢帝王之兵柄推于前代隋炀帝自晋王淮南行台尚书令祗为行军元帅天下之号国朝肃宗皇帝驻跸灵武始命代宗皇帝自广平王而为之徳宗皇帝自鲁王而为之梁太祖授九锡后而为之斯天下元帅之故实也其后龙徳帝复命兵部崔侍郎协赍持简册浮泛风防扬往典于明庭促及时而建国奉召康公之命得以专征授唐叔虞之封良由吉梦未乆金行运息土徳中兴庄宗皇帝鹊起并汾龙飞宋汴当宁不逾于旬朔临轩宣谕于公卿曰吴越国王五十年来常作榰天之柱三千里外毎为捧日之云今若将致小康实在敬尊元老于是鸾台进拟麟趾摛词典瑞献功琢白圭而册文灿烂职金供命镕紫磨而印篆盘重封吴越国王再授天下元帅马迁十代史内固是絶伦抑万卷书中必无往例其建国也大君有命明试以功自癸未而至壬辰偹战器而修王道先是中朝名士在野遗人或负笈担簦来投覇府或折襦为袴而诣军门奋袖于嘉纳堂中曳履于灵钧台上至此水镜裁鉴金秤等量并列廷臣皆居省署簮裾列侍文物齐光张伯仁陈宗庙之仪郑子产献公侯之礼岂谓难穷者大数莫究者彼苍俄脱履于具区遽彻县于正寝金山雾掩谁知帝召王乔玉海波空实痛神辞李广况十三州疆埸百万户黔黎咸长养于恩膏悉生成于义泽涙洒而晴空散雨愁凝而杲日沈云鸟兽悲哀草木沮明宗皇帝宣太常而定諡法诏贰卿而撰诔文鸾辂龙旂赠礼优于邓禹梓宫黄屋异数等于霍光得谓尽始尽终极荣极贵享九九之仙夀近帝位于一爻感万万之人心歆神道于千祀有后如此又何缺焉我天下兵马元帅吴越王当燕族之多竒承赵宗之后世嵩岳泰华秀气俱腾淮济江河荣光并结是时主诞我国祥绍经文纬武之基袭积徳累仁之业开襟夺臆伏雄杰于周瑜誓众临戎统人豪于张衮风仪则悬星溢眦紫电扬矑霜雪凝肌鱼龙入髪仙应有分贵不可知宋弁声姿尤闲进对窦融词气惟是卑恭加以青云常在于言谈畏日不离于顾盻徐行缓步褚彦回却是趋跄散帻斜簮王文宪殊非蕴借智畧则鲍叔锥矢应手而来顾和珪璋遇机方露逺者大者一刚一柔静则心照镜而貌懐水含和六气动则火炎山而汤涌海慴惧万人机变则管才髙孙吴术妙身文虎豹隠见不常义府戈矛短长迭用三隽才既为己任六竒策固是无遗郤谷诗书经纶国计项羽雷电振动兵筹涂睇而莫测金泉旁窥而罔知珠岸词藻则青霜皓月络绎防笺芳草落花飘飏镂管织成梦锦散出神霞英变屡竒张融之言信矣凌顔铄谢元叶之论宜然札翰则早受义方曾传掣笔鸾回鹊反气势惊人金错银钩纵横入末案牍无非墨阵宫室争耀寳碑崔宏之本草无光张育之折蒲失色立功则我王初离太学始统亲兵郑世子方欲平齐汝阳王正思安汉属邻国侵轶命将曰李涛仅二万兵下百里砦围逼安国涎啄余杭我王防奉训辞遂升上将清风受式黄石传书亲防韩奕之黄罴躬伏封文之白虎攻东南而偹西北事在机先掩五垒而出三门别驰神筭于是崩摧大阵擒获万人道路隘于俘囚山川积于戈甲余敌作气既竭方遁于濳我则乗胜追奔又平广徳未出一百里之境复降五千来人唱凯歌而喜气连郊整班师而雄风掠地防即大统龙舰逺泛鳌溟巡江隂而収东州入海门而观北固彼境遂陈舟楫逺出枝梧我则陈二广于浪港沙前设三覆于石牌湾内零陵石灰风便争投于蛟蜃窟中沁水火栰油燃倐葬于鲸鲵腹里一战定覇二纪无虞寰海具瞻将相迭耀声光平显裴松为廊庙之人功业升闻段襄居骨鲠之任爰自嗣承国搆绩奉王基况当跪箭之初又在寝苫之内芝兰龙鳯二十余口之家风鐡石虎貔二十万人之军府诚难抚御岂易辑绥我王以孝为模用仁作范无所不可惟言是从嘉惠宠灵供承花萼油云膏雨润泽闺门此外习武益兵轻刑慎罚徳无胫而逺届名无翼而遐飞果动大朝继踵异宠三年之内两册连封双龙之金节齐行四马之寳车并辗玉具冠剑见王者之尊崇织文旂常覩国容之贵盛我王因兹显赫益动孝思无以答先后之恩无以报昊天之徳且曰武肃王有大功及天下大名振寰中庇生民则百万有余筑城垒仅五十来处岂可不建庙貌不像真容为星纪之福宫作地户之神主爰命兴武忠直都虞候姚敬思于马臻湖畔勾践城中选闉阇形势之中区得显敞髙平之胜址于是锹杵俱下畚锸齐兴隠隠雷声轰轰岳振不十旬而展役布千丈之隆基大梓文柟非是秦山伐木宏梁巨栋非因漳水漂来雕镌者王母图甃砌者赫连绣石斤挥斧运削出银葩氷錾沙磨方成玉磶符武之嘉兆应神蓍之吉辰始乃架险梯虚云搆山矻隂虬回抱阳马奔趋虎牙衔而枅栱连龙脊褭而栾栌转琼瑶耀璧丹漆明檐鸳鸯之瓦缝界成芙蓉之塼文印出即以丙申嵗秋八月十有七日我王备卤簿鼔吹车辂旂常北司侍臣南班旧列奉迎真像而入祠宫白檀雕出圣容黄金镂成寳座仪形酷类神彩如生鳯目龙章顔犹不破垂旒被衮人见兴悲礼器则爼豆牺娑轩悬则祝敔钟磬后殿翚衣雉服文母贤妃露幔珠屏虾象榻不异昔时秘寝皆同曩日深宫前则广厦交隂芳亭对搆紫石伏狻猊之影朱栏交函蓞之光正启重门并立神将侍卫兵仗矛防森然文武官班簪裾肃列直出甬道千步有余河枕投醪波通射的莲芰绕于红阁桐桂夹于星桥左则回抱粉廊连延绮栋并图曹署各列司存乃至早世勋臣无禄公子皆塑仪像并配荐羞右则脩庑飞甍緑窓丹牖隂兵神马见雷电而没风云明牢浄厨备粢盛而烹肥腯景物则髙山矮柱粉竹金松夹砌名花连阶瑞草烟岚蓊蔚便是隂宫云雾蒙笼居然神府我王昔以致君之业累殄冦戎今立显考之祠而修孝敬所以天朝继封王爵以耀□章金印印宇内徴呼元帅帅天下侯伯卓絶殊勋洪业所谓炙地薫天设使书剡川九万之牋不能尽纪勒华山五千之仞亦恐难穷先业也词不容于王掾才匪量于曹斗拟奚斯之颂或恣麤心对豫章之碑岂合借乎但以二纪幕客十载廷臣不求孙绰擅名岂望杨修絶妙所希编述用答恩知追感先王防为铭曰崧髙嶙峋是生哲人上天狮子出泽麒麟籛尊殷祖鄛唐臣衣冠表里文武经纶广运将新大盗斯起雁象歘惊鳬毛乱委紫葢防尘黄金多垒既斁宪章又裂文轨武肃英王提剑东方龙行云雨虎变文章孛气沃洒妖雪归汤洗涤星纪整顿天常告功狼居图形麟阁相珪聨编茅土续索三道犀幢八朝鳯幄丹券家门锦衣城郭元帅天下国王具区六瑞琢册三品铸符尚父四履尚书万枢峗峨髙夀曦赫覇图我王奉天为时而出传寳应金继辉赵日国士无双风华第一削树平戎梦禾受秩功既挺世徳又动天袭封二册嗣位三年金应国寳元帅兵权忠无瑕纇孝絶雕镌未褫墨缞乃建清庙卧龙之城金稽之峤岚界回廊粉明周缭广殿霞开重门兵峭瑞玉礼器香檀圣容民之祀主我之神宗秉翟执籥特磬编钟然萧膟寘币输琮于穆祠中焕然隂府五齐恒馨六佾常舞肴荐房蒸歌随路鼔令子懿孙光今显古】王厯事四朝累加定乱安国启圣昌运同徳守道翊戴功臣天下兵马都元帅开府仪同三司尚父尚书令兼中书令上柱国吴越国王赐剑履上殿诏书不名凡功臣诸子领节制皆署而后请命王居处务期节俭衣衾杂用细布常膳惟甆漆器寝帐敝恭穆夫人欲易以青缯不许【十国纪年云镠居室服御穷极侈靡末年荒恣尤甚似未确】常嵗除夜防子孙鼔琴未数曲遽止之曰闻者以我为长夜之饮少在军中夜未常寐倦极则就圆木小枕或枕大铃寐輙欹而寤名曰警枕置粉盘于卧内有所记则书盘中又时弹铜丸于楼墙之外以警直更者一夕防行叩北城门吏不肯启关曰大王来亦不可启明日召吏厚赐之稍暇则命诸子孙讽诵诗赋或以所制诗赐丞相将吏亦间能书写画墨竹然不以呫毕废正务或有述李频诗于王曰只将五字句用破一生心王曰此心何所不用而破于诗句惜哉反复议论由是往往逹旦天福中近侍李咏因监契丹驿中有判官谓咏曰武肃王常夜不睡咏诘其所知答曰甞闻五台王子太师言浙中不睡龙今已归矣访其所闻乃壬辰之后也【僧赞宁传载畧云武肃王常时诣诸院孙敏利者老姥监直聴更一宵银枝灯有大蜥蝪防油缸而吸视之将竭倐然不见明日王曰昨夜梦麻膏充肠而饱是何祥也宫中或有对者王亦防哂而已】又防时倜傥有大度志气雄杰机谋深逺每处众中而神采有余居家庭极尽人子礼纯孝本于天性开国后遇春秋荐享必呜咽流涕曰今日贵盛由积善所致但恨祖母不能见耳是时中原多事西川王氏称蜀广陵杨氏称吴南海刘氏称汉长溪王氏称闽皆窃大号或通姻戚或逹聘好咸以龙衣玉册劝王自帝王笑曰此儿辈自坐炉炭之中又踞吾于上耶却之不纳而诸国主亦无不以父兄事之王负知人之鉴尊贤下士惟日不足名其居曰握发殿取周公吐餔握发之意【后人譌为恶发殿】常使画工数十人居淞江号鸾手校尉伺北方流移来者咸写貌以闻择清俊福厚者用之胡岳方渡江时画工以貌奏王覩而叹曰面有银光竒士也即时召见幕客罗隠雅好讥评虽及王防时事怡然不怒人咸称其寛大后庭有郑姬者父坐法当死左右兾其获宥且言斯人有息女预侍王曰岂可以一妇人乱我法出其女而斩之其公正不私又多此类也
　　论曰欧阳氏五代史谓钱氏有改元而无称帝之事然独得其封落星石制书称寳正六年辛夘一节耳及宋末于临安府得吴越尊胜幢有云天寳四年嵗次辛未是朱梁簒唐之明年戊辰巳改元天寳矣又灵隠尊胜幢云寳大二年嵗次乙酉婺州观音院钟刻云寳大二年乙酉而朱府君墓志亦言寳大元年嵗次甲申是唐之同光二年在吴越为寳大元年也元至正时海寜州发吴越臣许俊墓内署寳正三年于石而招贤寺幢及贡院桥柱皆题寳正年月不一而足则武肃王之改元断矣独是越州墙隍庙碑既奉梁敕为梁主父名讳且上书开平二年嵗在戊辰又杭州真圣观碑后署开平二年八月岂立碑在改元之月之前抑武肃王于中原正朔或遵或废阳用而隂违邪至于台州壁记有钱镒天祐十九年之纪而玛瑙水月寺幢复有言作寳贞年号者载籍传譌卒不可得而明也【阎自若唐末泛闻録又作保正亦误】姑举其大端以为吴越改元之证云【或言罗隠新城县记署寳大元年于癸未嵗与诸石刻小异以此为疑任臣案新城已改新登何得复云新城即曰梁亡之后不为梁主父讳或仍旧称未可知然隠卒于天寳三年安得癸未年尚撰县记乎此必伪作明矣】













　　十国春秋卷七十八
　　钦定四库全书
　　十国春秋卷七十九
　　检讨吴任臣撰
　　吴越三
　　文穆王世家
　　文穆王名元瓘字明寳初名传瓘及袭位更今名武肃王第七子也母陈氏唐光启三年冬十一月十有二日生传瓘于杭州东院先是有僧持玉羊大可数寸献武肃王且曰得此当生贵儿传瓘果以嵗丁未生焉干宁元年二月授盐鐡发运巡官稍迁金部郎中赐金紫天复元年八月改授礼部尚书遥领邵州刺史徐许之乱田頵要质于我武肃王歴选诸子不应命传瓘奋然请行庄穆夫人闻之泣曰置我儿于虎口也传瓘曰忘身以纾国家之难虽死无恨遂从数人缒北门而下武肃王竒而送之已而頵叛于吴吴忠武王防我兵攻頵頵每战败归輙欲杀传瓘頵母及頵妇弟郭从师常加保防后頵将出语左右曰今日不胜必斩钱郎是日頵战死传瓘得归天祐二年制授传瓘检校右仆射八月处州刺史卢约弟佶防永嘉四年四月传瓘承王命伐永嘉时佶列巨舟四十艘于清澳海门以邀我师传瓘谓诸将曰贼鋭卒尽在此矣姑弗与战当由他道径袭贼垒出其不意必成擒也于是自安固江登陆而袭之遂斩佶是时梁已簒唐师还承制改内牙都指挥使检校尚书右仆射冬十月授金紫光禄大夫检校司空明年武肃王改元天寳四年秋七月梁赐传瓘号赞正安国功臣进授司徒守湖州刺史六年夏四月淮南将李涛冦衣锦军传瓘率师讨之乃尽伐树木絶其归路为三覆以待时徐知诰在敌中兴传瓘骑相逼几获之俄而知诰易服乘白骡而窜壬辰获涛及偏将咸知进等八千余人兵甲生口称是是行也营中有气如龙虎状贼人望之曰覇者之气也五月复率骑兵攻广徳县城六月己夘城陷传瓘手刅二百余人获敌将花防涡信及吏卒七千余人以还冬十月梁敕授检校太保依前湖州刺史大彭县开国男食邑三百戸七年夏六月梁授传瓘特进光禄大夫开国侯食邑一千户秋九月命统师攻常州无锡县丁未克之获其将朱超等五百余人八年梁授传瓘镇海军节度使土客诸军都指挥使湖州刺史如故十年夏六月加检校太保食邑五百户十二年梁诏传瓘帅水师大小龙形战舰五百艘自东洲发舰竟往淮甸夏四月乙巳大战吴人于狼山江将战之夕传瓘召指挥使张从寳计曰彼若径下当避其初以诱之制胜之道也乃命军中宿理防樯每舟必具豆江沙以随翼日昩爽吴人果乘风自西北而下危樯巨舰势若云合我师輙先避去敌舟既髙且巨不复能上我乃反乘风逐之及吴兵回舟而鬬舳舻相接因扬散豆吴兵目不可视战血既渍践豆者靡不颠踣随进火油焚之斩其将百胜军使彭彦章俘获无筭自江及岸数千里皆殷焉先是舟次浪山江之石碑湾有石幢大署其文曰向后有木龙五百至此其言遂验秋七月传瓘复战于无锡县防偏将曾云奔于吴我军失利已而传瓘马逼髙岸吴人追垂及乃举防私誓曰天必助我马当跃上不然则坠我于此马果一跃登岸顷之复整行伍破敌而归吴自是遂求通聘十三年梁遣卫尉卿兼通事舍人陈琮授传瓘检校太尉同中书门下平章事充清海军节度使余如故十五年春正月加特进检校太尉兼侍中増食邑三百户仍赐匡扶定乱立正至道功臣寳大元年冬十月唐授传瓘开府仪同三司检校太师兼中书令依前清海军节度使兼充两浙节度使观察留后遣进奉使娄辑将命寳正元年夏武肃王不康因如衣锦军命传瓘监国仍俾便宜行事及王至自衣锦军中外无所专命王心喜嘉叹乆之九月唐加传瓘食邑一千户实封一百户初传瓘梦神人赍骨易其顶遂有是命三年秋七月己巳第六子佐生闰八月唐遣閤门通事舍人李韫授传瓘镇海镇东等军节度使四年春复加杭州越州大都督长史增食邑一千户实封二百户秋八月己酉第九子俶生五年夏五月唐又增食邑一千户实封一百户唐长兴三年春武肃王既薨传瓘哀恸终日四日不食左右勉进以粥其行丧也传瓘与诸昆弟同幄指挥使陆仁章扶传瓘就异幄且告将吏禁诸公子从者无得入夏四月己未传瓘改名嗣立以遗命去国仪用藩镇法仍遵中朝年号称长兴三年罢开元府诸属复中吴军除民田荒絶者租税中外班赉有差命处州刺史曹仲达权知政事置择能院以浙西营田副使沈崧领之掌选举殿最先是孟春至夏隂晦弥时至是澄霁国人咸悦是月庚午殡先王灵輴于衣锦军之正寝内牙指挥使刘仁与陆仁章用事乆众害其能一日诣府门请诛之元瓘使从子仁俊戒谕诸将无逞私恨以杀人乃以仁杞为湖州刺史仁章为衢州刺史秋七月己丑唐加元瓘守中书令是嵗丞相许明舍富春宅为寺名曰许明寺
　　长兴四年春正月契丹使者伊喇廸徳还国遣使从贻寳器三月唐遣将作监李锴光禄少卿张裒来归我先王之赗又遣引进使杨彦珣授元瓘起复云麾将军上金吾卫大将军员外置同正员中吴军节度使元璙检校太师兼中书令清海军节度使元懿检校太傅同中书门下平章事余如故夏四月吴客省使许确百济国太仆卿李仁旭各来祭我先王秋七月丁亥唐遣郎中张绚封元瓘为吴王是月汉左仆射何瑱亦来祭我先王王兄元璙自苏州入见王待以家人礼介觞为夀慰劳甚至元璙泣谢而退九月唐遣吏部侍郎张文寳来宣谕冬十一月唐主殂宋王从厚嗣位十二月庚戌宁国军节度使同平章事检校大傅王兄元玑卒是嵗顺化军节度使判明州王弟元珦骄纵不法每请事于王府不获輙上书悖慢又以鐡牀炙属吏臭满城郭王遣牙将仰仁诠召还幽之别室封汉余杭令陈浑为太平灵卫王建祠于国城外北山
　　应顺元年春正月唐主改元大赦敕遣鞍辔库使王延缟来宣告仍赐国信壬午奉葬先王于茅山甲午唐遣散骑常侍孔昭序驾部员外郎张防册王为吴越王是月大雪平地五尺夏四月潞王从珂废唐主为鄂王而自立改元清泰六月敕遣给事中张延雍兵部员外郎马义册王为吴越王秋九月辛酉王献唐白金五千铤绢五千疋静海军节度使检校太保中书令王弟元防等四人共贡唐白金七千铤绫绢七千疋
　　清泰二年春三月己酉唐赠王母陈氏为晋国太夫人授王弟元防守太师秋七月甲辰西方庆云见是月重建开元宫追福于先王也九月王贡唐绵绮五百连金花食器二千两金棱秘色甆器二百事冬十一月唐敕杭州防国庙改封崇徳王城隍神改封顺义保宁王铜官庙改封福善通灵王湖州城隍神封阜俗安城王越州城隍神封兴徳保闉王从王奏请也闽皇城使李仿伏诛仿部兵焚启圣门夺仿首来奔是嵗王建寺于府城外前百步起楼号曰奉恩请寺额于唐畧云袭爵数年曾无报效受凤池之真命降龙册以双封乞赐龙册为名用昭旷典唐主不允锡名曰千春【诏曰钱元瓘效忠建寺比为诞节斋僧龙册为名未称勤恳宜号千春寺】又建瑞隆院于七寳山
　　清泰三年春正月唐遣礼部尚书李怿户部郎中姚遐赍奉吴越王金印至归旧物也秋七月唐敕建先王庙于东府是月唐授王部将保顺军节度使鲍君福检校太尉同平章事冬十一月契丹立石敬塘为晋皇帝改元天福十二月晋授王天下兵马副元帅【淳祐时林屋洞得金简曰天下兵马副元帅吴越钱王】
　　天福二年春正月朔日有食之晋遣供奉官周彦环赐国信二月王废其弟顺化节度使同平章事元珦为庶人是月己酉夜暴雨自西北起连日至壬子有海鱼二各长五十余丈一死于桐庐一死于余姚江三月戊午王杀其弟元防元珦许以公礼葬之麾下卒伍悉从宥不坐夏四月晋以礼部尚书程逊兵部员外郎韦税为加恩使进封王吴越国王仍赐天下兵马副元帅金印【是嵗程逊还京溺海死通鉴系此事于十一月戌辰今从偹史】甲午王即位建国一如天寳故事【即位者即王位也国王与王不同通鉴以即位开国在前而进爵在后亦未为允】丙申仍赦境内今年租税之半立子僔为世子以曹仲达沈崧皮光业为丞相镇海军节度判官林鼎掌教令秋七月晋削元防元珦在身官爵任便处置八月辛巳大阅于北郊戊申新建五庙于城南九月乙夘王亲视五庙冬十月贡晋天和节大排方龙座金腰带一御衣十三事乙丑金陵徐诰称大齐皇帝遣使来告即位是嵗建相严院于国城西髙丽遣使张训来聘
　　天福三年春正月朔日有食之二月乙亥丞相沈崧卒冬十月丙戌贡晋谢恩金器五百两白金一万两吴越异文绫八千疋金条纱三千疋绢二万段绵九万两大茶脑源茶二万四千斤又进大排方通犀瑞象腰带一副十一月晋遣使赍捧吴越国王玉册及沿身法物等至册曰唯天福三年嵗次戊戌十一月甲戌朔五日戊寅皇帝若曰王者握图立极崇徳报功或开国以建邦或苴茅而锡壌乃树藩屏式奬忠勲古先哲王率由斯道惟朕薄徳敢忽彛章况夫奠南服之奥区镇东瓯之重地懋绩虽髙于列土殊荣未继于肯堂得不申加意之恩降非常之命用纪代天之业特颁镂玉之文乃择吉辰爰敷盛典咨尔兴邦保运崇徳志道功臣天下兵马副元帅镇海镇东等军节度浙江东西等道管内观察处置兼两浙盐鐡制置发运营田等使开府仪同三司检校太师守中书令杭州越州大都督府长史上柱国吴越王食邑一万五千户实封一千五百户钱元瓘岳灵禀粹天象储精蕴文武之兼材受乾坤之间气既宠承吴越功迈桓文运妙畧以平凶用竒兵而制变祗嗣基搆表率英雄淮夷之屛气销声海峤之波澄浪息而况兴我昌运竭乃忠规懋勲庸而首列韩坛奉玉帛而诚先禹贡语尊奬则独标大节顾封崇则未称鸿名宜举徽章俾奉先正矧其天文当南斗之分地志控勾践之都眷兹旧封允属全徳是用异车服于羣后盛简册于列藩正二国之土疆锡九天之寳瑞表予嘉命缵乃旧邦大振家声夹辅王室今遣使太中大夫尚书右丞上柱国赐紫金鱼袋王延使副中散大夫尚书司门郎中柱国赐紫金鱼袋张守素持节偹礼册尔为吴越国王于戯服衮衣而佩玉位压于诸侯驾戎辂而握兵符名尊于九伐驭贵之重象贤之荣尔其祗荷天光勉清国步往绥厥位永孚于休戒之慎之勿忝前烈十二月大阅马步军洎艛艪于碧波亭是嵗建净空院于国城之北山又建昭庆律寺广陵郡王元璙请析嘉兴县之西鄙义和镇为崇徳县从之天福四年春二月晋授世子僔为果州团练使是月齐徐诰改姓名李升称大唐夏四月遣左卫上将军沈韬文如唐贺南郊秋八月戊申建世子府于城北是日白龙见处州长松县遂更为龙泉县是月晋敕建温州为静海军节度从王请也九月又敕升婺州为武胜军授王兄元懿为节度使是月保大军节度使同参相府事陆仁章卒冬十月壬子吴越国庄睦夫人马氏薨是月晋遣刑部尚书李怿礼部郎中崔钧授王天下兵马元帅【通鉴作八月己酉】增食邑五千户实封五百户仍赐御服红罗真珠战袍金甲各一副十一月契丹遣其臣扬珠来聘十二月辛酉葬恭穆夫人于衣锦军庆僊乡是嵗僧道翊得竒木于前涧斵为观世音法身王命建天竺道场【释氏纪録云天福己亥僧道翊一夕见山间光明往视之得竒香木命良工刻成观世音菩萨像白光焕发继以昼夜干祐戊申有僧从勲以古佛舍利置毫相中舍利时现冠顶昼放白光王常梦白衣人求葺其居寤而有感遂建天竺观音看经院】又建天长净心寺于国城是时晋谏议大夫段希尧来使希尧过海遭大风左右皆恐惧希尧曰吾生平不欺汝等恃吾可无恐也已而风亦止
　　天福五年春二月甲辰温州刺史王子僎卒是月王延政自立于建州闽中大乱求救于我壬戌王遣内牙统军使仰仁诠都监使薛万忠将兵四万救之丞相林鼎切谏不聴三月奏嘉兴县置秀州以嘉兴海盐华亭崇徳焉时又析东府剡县十三乡为新昌县【绍兴府志云开平元年析剡立新昌县未审是非】已又改剡县为赡县恶剡有二火一刀之説为不祥也【顺存録言天庆观有钱氏时都公移称两都都军粮帖检先据赡县奏云云钱氏时称杭为西都越为东都因号两都】壬申晋遣右谏议大夫髙延赏兵部尚书李元授王天下兵马都元帅夏四月癸夘镇海军行军司马兼侍中同平章事太尉鲍君福卒甲子世子僔薨仰仁诠等兵至建州王延政以福州兵已败去奉牛酒请班师仁诠等不从延政惧复乞师于闽王曦曦以兄子泉州刺史继业为行营都统将兵救之且移书责我别遣轻骑絶粮道防乆雨我兵食尽五月延政遣兵出击俘斩以万计我师败绩癸未仁诠等遁还是月四星聚斗秋八月以世子府为瑶台院冬十月王贡晋谢恩金器三百两白金八千两金条纱五百疋绵五万两十二月王以子佐为内牙诸军都指挥使是嵗苏湖秀三州大水
　　天福六年春三月丙寅晋遣太子宾客聂延祚吏部郎中卢撰册授王守尚书令夏五月汉遣摄太尉工部侍郎卢膺尚仪谢宜清尚衣髙素清来逆我故王弟传璛之室马氏以为继室不克还六月宁国军节度使同参相府事仰仁诠卒是月建甘露寺于南山【有泉一若甘露可啜故名】秋七月甲戌丽春院灾延于内城燬宫室府库几尽王避之火輙随发遂惊惧发狂疾迁居瑶台院是月唐主遣使来唁且赒其乏八月王寝疾语内都监章徳安曰佐尚少当择宗人长者立之徳安对曰佐虽少羣下服其英敏愿王勿以念王曰汝善辅之吾无忧矣辛亥王薨于瑶台院之防云堂年五十五在位十年晋主令所司定谥曰庄穆敕改諡曰文穆【或作忠顺非】命宰相和凝撰神道碑【碑文曰云起龙骧化为侯王鸿骞凤翥鹗立鹰扬凛然勍气绰尔雄铓大名之后五世其昌武肃开基奄有吴越恩洽百城名驰双阙既委招懐复专征伐焘土苴茅秉麾仗钺尚父弃代元帅承家传荣袭庆奕叶重葩有典有则去甚去奢威名烜赫事望光华谭薮纵横词泉浩渺曹植思迟崔□书少月夕花朝猿岩鴈沼笔落彩牋清风緑篠神传射诀天富兵钤文月角燕颔虬髯威能伏兽名可愈痁抚众以忠待士持谦事必有恒政皆求理扶弱遏强先人后已但见偃风莫闻狎水阜康蒸黎廓清邉鄙量陂素广徳岳弥髙礼延耆硕令肃权豪庭趋忠烈府集英髦讲论韬畧奬劝勲劳自靖称藩益勤述职防布诏命动遵楷式每陈贡输常逾万亿率表方隅匡扶社稷功庸罕对渥泽无伦礼优伯舅位极人臣镕金镂玉龟纽龙纶永承当代莫继芳尘禁暴戢兵取威定覇方頼控临忽闻薨谢云惨长空星沉永夜号动军民涕泗华夏初闻讣奏寻辍视朝深嗟旦奭不及松乔倍加赠襚乆罢箫韶君臣分至水陆程遥间杰沦亡英贤继袭擗踊悲摧无所迨及益务抚循加之周给人情既安兵威自戢一方肃静三世辉荣朝宗事大誓志倾城欲光家世上奏圣明愿书贞石用显声名金玉令人鼔旗良帅徳盛功崇文经武纬述之莫穷言之无愧庶几乎万嵗千秋人见之而堕涙】七年二月癸夘葬于国城龙山之南原八年四月丁夘【二十日】立碑石于隧道王志量恢廓识度宏逺虽少婴军旅尤尚儒学事武肃王孝敬小心未常有懈武肃王性严急每召輙须时至王乃制濶袴大韈以便之晚年政事一委防决簿书填积皆躬亲批署手为胼胝复效武肃王故事置粉盘于榻首夜有所忆即书其上诘朝以备顾问时属重盗贼及诈伪诽谤法犯者必死王皆力救获宥者甚众常北征师次平望蚊蚋尤甚左右请施帷帐王曰三军皆在此我独何避竟不许寳正中武肃王将选诸子为嗣王兄中吴军节度使传璙弟清海军节度使传璹宁国军节度使传璟等皆言王功徳髙茂是宜委副故遂以两镇相属及武肃王寝疾一日出玉带五赐王兄弟命王先择之王乃取其狭小者武肃王大悦曰吾有汝瞑目无恨矣缵嗣之后更示以明恕人情翕然凡中外封章相搆者积而毁之悉置不问王舅陈氏厯职不过戍遏每加厚赐而未常迁授恭穆夫人之弟马充常以使役求免王廷责之遂下狱寻黜于剡溪其恪遵治命保慎名器足守一代之覇业焉论曰钱氏五王惟武肃有改元事而庙号则史所不载间读余公绰闽王事迹云永隆三年吴越世宗文穆王薨林仁志王氏启运图云永隆二年吴越世皇崩子成宗嗣虽二人所纪年嵗不同至庙号称宗则二书脗合似非竟无可据者今两浙民间犹谓武肃王为钱太祖岂当日果实称宗而其后渐讳之邪当阙疑以附夏五郭公之例【按武肃王浚舜井记有东都上直官西都上直官等文是明以西府东府为两都已又王顺伯家藏吴越忠懿王一判语其状云臣赞宁右臣伏奉宣防撰文疏今进呈乞给下取设斋日五更前上塔臣自宣却欲重进乞于仁政殿前夜化却不然便取圣防云云此进呈圣防诸语亦与天子畧同由是以推则吴越虽无称帝之事而当日臣下尊之者词多近僭亦未必尽无也○又建炎以来朝野杂记云羣臣欲称光尧庙号成宗者尤袤曰此吴越钱元瓘伪号也是又以成宗为文穆庙号已不知何据】











　　十国春秋卷七十九
　　钦定四库全书
　　十国春秋卷八十
　　检讨呉任臣撰
　　吴越四
　　忠献王世家
　　忠献王名佐【五代史宋史作佐表忠观碑作仁佐】字祐文穆王第六子母许氏以宝正三年七月二十六日己巳生佐于功臣堂初孝献世子居监抚文穆王治其府于城北将俾居之一日世子与佐戏采于青史楼遽谓佐曰君王方为我营府署愿与若博之比四掷而佐得六赤世子失色佐从容曰五哥入府佐当将符印之命因再拜世子竟不怿投骰盘于楼下而去俄而世子不禄佐授镇海镇东节度副使检校太傅先是内牙指挥使戴恽为文穆王所亲任文穆王养子侑者其乳母故恽妇党戚也文穆王既薨或告恽谋立侑章徳安秘不发丧与诸将伏甲士幕下明日恽入府执而杀之废侑为庶人复其姓孙氏幽之明州盖天福六年秋八月壬子日也是日将吏奉文穆王遗命承制以佐为镇海镇东两军节度使时年十有四歳【欧阳史云年十三今从通鉴】九月庚申佐即王位于僊居堂赦境内班赉有差命丞相曹仲达摄政事军中或言赐与不均举仗不受仲达亲谕之乃解辛未王迁于思政堂命境内给复一年诸闗梁禁制悉从除减又命田园有道宫佛寺比入赋税者悉免之冬十月长星见十一月唐遣使祭我先王晋授王起复镇国大将军右金吾衞上将军员外置同正员领镇海镇东等军节度检校太师兼中书令呉越国王食邑一万户实封一千户仍赐保邦宣化忠正功臣王命刑部待郎杨岩如唐贺仁寿节是时凡官名左者悉改为上避王讳也
　　天福七年春三月闽人来祭我先王二月癸夘晋勅葬先王于龙山之南原三月晋遣太中大夫李鹗来归先王之赗乙丑中吴建武等军节度使广陵郡王王世父元璙薨子文奉嗣壬申晋加王食邑七千户仍改赐保邦宣化忠正翊戴功臣秋七月王以内牙指挥使章徳安李文庆为内牙上右都监使【按册府元是月晋诏改州县名与髙祖讳相犯者杭州钱塘县为钱江县唐山县为横山县台州唐兴县为台兴县然吴越备史载开平二年改唐山为吴昌唐兴为天台顺存録又言龙徳二年割钱塘盐官之半为钱江县与此不同有説见地理表】冬十月以都指挥使阚璠【备史作燔今从通鉴】胡进思为内牙上右统军使十一月王遣使贡晋铤银五千两绢五千疋丝一万两谢封国王恩又进细甲弓弩箭扇子等物又贡苏木二万斤干姜三万斤茶二万五千斤及秘色甆器鞵履细酒糟姜细纸等物十二月命右武卫大将军蒋璠使于唐己巳以龙山武功堂为文穆王庙是时晋太常卿龙敏来聘长揖不拜
　　天福八年春正月癸未重建功臣堂二月丙辰丞相皮光业卒秋七月乙巳贬内牙都监使章徳安于处州李文庆于睦州王初立优待诸将上统军使阚璠与胡进思用事璠彊戾排斥异已徳安数与之争文庆不附于璠故有是谴冬十月晋遣使授王呉越国王玊册册曰惟天福八年嵗次癸夘十月丙午朔六日辛亥皇帝若曰在天成象拱辰分将相之星惟帝念功启土列侯王之国朕所以法昊穹而光宅稽典礼以疏封而况世着大勲时推令器探宝符而嗣位杖金钺以宣威羽翼大朝藩离东夏宜列诸侯之上特隆一字之封简自朕心叶于舆论咨尔保邦宣化忠正翊戴功臣起复镇国大将军右金吾衞上将军员外置同正员检校太师兼中书令杭州越州大都督充镇海镇东等军节度浙江东西等道管内观察处置兼两浙盐铁制置发运营田等使上柱国吴越国王食邑一万七千户实封四千户钱佐为时之瑞命世而生负经文纬武之才蕴开物成务之志英华发外精义入神亚夫继社稷之勲顾荣擅东南之美眷言祖考志奉国朝清呉越之土疆执桓文之弓矢天资厥徳代有其人荷基构以克家事梯航而述职殊庸斯在信史有光是举彜章爰行盛典土茅符节方推翼世之贤黻冕辂车更重策勲之礼斯为异数允属真王今遣光禄大夫检校司徒行太子宾客上柱国太原县开国男食邑三百户王玫使副正议大夫行尚书吏部郎中柱国赐紫金鱼袋赵熈等持节备礼册尔为吴越国王于戏周宠元臣四履锡命汉封异姓八国始王指河岳以誓功俾子孙而袭爵尔纂服旧业朕考前文勿忘必复之言更广无穷之祚懋昭前烈尔惟钦哉十一月辛巳王驾迁于功臣堂癸未丞相曹仲达卒戊子纳元妃仰氏是嵗建报国千佛院又赐晋郭文祠额曰碧沼寺是时浙地儿童聚戏动以赵字为语助云得则曰赵得云可则曰赵可【晋末赵延寿贵盛浙人谓必应防后延寿为契丹所执而謡益盛洎宋祖受禅忠懿王纳土始符其兆】
　　开运元年春正月壬寅丞相林鼎卒三月晋勅授王落起复增邑三千户实封一千户夏四月丙午王亲祀五庙秋七月辛未朔晋少主改元开运九月朔日有食之南船务石井有物形如守宫尾长七尺许鬛且角获之置于安溪潭冬十一月王命从兄东府安抚使仁俊为内外马步都统军使弟保为东府安抚使是嵗舍瑞蕚内园建龙华宝乘院仍造大士塔又建宝相寺华藏园于国城
　　开运二年春三月丙午王从祖顺化军节度使铧卒秋七月脩武肃王庙于城西奉旃檀神象而致焉八月朔日有食之冬十月晋遣太子宾客罗周岳右庶子王延济册王守太尉十一月朔王大阅于北郊乙夘诛内牙都监使杜昭达己未诛内牙上统军使明州刺史阚璠庶人孙本赐死贬都统使王兄仁俊东府安置先是昭达与璠皆好货钱塘富人程昭悦以金宝结二人得侍左右昭悦为人狡佞爱特逾于旧将璠不能平昭悦知其意诣璠叩首谢璠不为意昭悦欲出璠于外私谓胡进思曰今欲除公及璠各为本州使可乎进思许之乃以璠为明州刺史进思为湖州刺史璠怒曰出我于外是弃我也进思曰老兵得大州幸矣何为不行乃受命既而复以他故留进思统军使因诬昭达奉仁俊作乱下狱鍜链成之因有是处分昭悦治阚杜之党凡意所忌者诛放百余人国人皆侧目独进思重厚寡言昭悦以为戅获免是嵗建鹫峯禅院于国城之北山【延伏虎光禅师居之】
　　开运三年春二月日有食之三月晋授王东南面兵马都元帅增食邑二千户实封五百户仍改赐推诚匡运忠亮威徳功臣秋七月庚寅呉越国夫人许氏薨八月重建天宠堂壬申葬仁惠夫人于国城西山之原冬十月闽大乱李达更名达遣客将徐仁宴李廷谔等奉表称臣乞师于我王召诸将计事诸将皆不欲行惟内牙都监使水丘昭劵以为当救王曰唇亡齿寒春秋明义吾为天下元帅曾不能恤邻难将安用之诸将跃马食肉独不肯以身先我乎有异议者斩命昭劵专掌用兵内都监使程昭悦掌应援餽运而以军谋委丞相元徳昭壬午遣统军使张筠赵承泰将兵三万水陆救福州是行也宿衞武肃王庙庭者闻甲马声凡数夕而止后接战时唐人视我师徧郊野人皆丈余葢灵助也是月献晋谢恩白金五千两绫五千疋脑源茶三万四千斤笴箭一万茎苏木乳香他物称是又进启圣节金大排方坐龙腰带一条御衣一袭十六事十一月己酉我兵至福州自浦南潜入州城唐兵进据东武门李达与我兵共御之不利自是内外断絶城中益危十二月王命弟偡为湖州刺史是嵗议铸铁钱王弟牙内都虞侯亿上疏以为不可从之建寳胜院于北山开运四年春正月契丹主入东京称会同十年肆赦天下废晋少主为负义侯迁于黄龙府二月庚午有雉集于玊华楼辛未晋刘知逺称帝于河东仍称天福十二年【呉越是时用防同年号】是月王命内牙指挥使诸温伺内都监使程昭悦归第执送东府己夘诛昭悦释王兄仁俊之囚以昭悦多聚宾客蓄兵器与术士游也三月庚寅命王弟俶出镇台州戊戌王遣将余安自海道救福州己亥兵至白虾浦海岸泥淖方布竹箦以行唐军聚射之箦不得施唐监军冯延鲁曰相持不战徒老我师不若纵其登岸尽殱之则城不攻自降矣禆将孟坚曰登岸则浙兵致力于我锋不可当安能尽殱乎延鲁不聼我兵既登岸大呼奋击延鲁不能御弃众而走坚战死我师乘胜而进城中出兵夹击大破唐兵卤其将都指挥使杨匡业蔡遇等获器械数十万安遂引兵入福州李达举所部授之归附于我先有謡曰风吹杨叶鼓山下不得钱郎戈不罢至是果验丙午张筠余安班师王遣东南面安抚使鲍脩让将兵戍福州以弟东府安抚使倧为丞相夏四月李达遣弟通来请入觐从之五月我师凯旋王飨将帅于光册堂赏赉有差是月晋授王诸道兵马都元帅开府仪同三司尚书令增食邑五千户实封五百户仍改赐资忠纬武恭懿翊戴功臣六月乙夘王薨于咸寜院之西堂年二十在位七年遗令以弟丞相倧为镇东军节度使兼侍中【按钱塘大慈山甘露院牒称防同十年七月有吴越国王押字及镇东军节度使印文葢是时吴越与契丹信使不絶故吴越奉其正朔在诸州镇之先其改而从汉则在八月受汉制之后也又忠献王薨止以镇东节度使授倧至八月汉始制授倧镇海镇东节度使即牒文可以证备史云遗令以倧为镇海镇东节度使者误也】是月晋主知逺改国号曰汉秋八月勅諡王曰忠献【表忠观碑作忠显】令太常卿张昭撰神道碑文葬于龙山之西南原王英明果防权变不测初嗣位尚少温柔好礼恭勤政务发摘奸伏人不敢欺诸校骄恣者多优容之及被谴皆不知觉兵籍使钱丞徳家火俯迩内城命亲军援之王登而望有伺便攘窃者亟命斩之众因悉力火遂灭开运中将益车徒下令募军中及民间子弟逾时无至者乃命大紏之令曰紏而得之者粮赐皆蠲半翌日投书雨集遂加精训南方之捷多其力也民有献嘉禾者王问仓吏蓄积防何对曰十年王曰然则军食足矣可以寛吾民命复其境内租税三年
　　忠逊王世家
　　忠逊王名倧字隆道文穆王第七子孝献世子同母弟也诞生之夕文穆王梦人以黄金一箧献者因字之曰万金襁入府中时武肃王方病目摩其顶曰眼大小左右曰眼小武肃王黙然起家内牙指挥使检校司空开运元年冬十月出为东府安抚使累授检校太尉寻拜丞相天福十二年六月丙寅即王位于天册堂犹称会同十年秋七月王召弟台州刺史俶同参相府事庚子有雉升于天册堂之防门旋歴廊庑久而获之闽帅李达来觐以其弟通为福州留后王承制加达兼侍中更其名曰孺赟赐达弟名曰孺宾闰月李孺赟以金笋杂宝赂统军使胡进思求归进思为请王命孺赟复任福州亲饯于碧波亭八月葬忠献王子国城西原是月汉以王为东南兵马都元帅镇海镇东节度使兼中书令呉越王遂遵汉主正朔冬十月王弟俶至自台州十一月王大阅水兵于碧波亭统军使胡进思谏以颁赏太厚王怒掷笔水中进思大惧十二月威武军节度使李孺赟复贰于我东南面安抚使鲍修让攻孺赟戮之族其家己酉传首国城王命丞相吴程知福州威武军事庚戌【家王故事云晋开运四年十二月晦也】内牙统军使胡进思同指挥使诸温钭滔等作乱自忠献王时诸校骄慢虽旋加诛殛而在位者皆遇以寛大及王缵嗣性既严急诛杭越侮法吏三人而进思恃迎立功干预政事王恶之毎有僣逾多所裁抑进思颇不自安已而王欲授进思一州进思不可会李孺赟叛王以进思建议遣之归更加责让进思益愤恨属内牙指挥使何承训希防请逐之复密谋于都监使水丘昭劵王方犹豫未决承训惧事露反泄谋于进思时王府夜宴将吏进思疑为图已遂统内牙亲兵戎服入见王叱之不退猝愕入义和院进思锁其门矫称王命告中外曰骤得风疾传位于弟同参相府事俶因帅诸将士迎俶于私第而立焉且言于丞相元徳昭徳昭至立下不拜曰俟见新君进思亟出褰帘徳昭始下拜进思称王命承制授俶镇海镇东节度使兼侍中俶曰能全吾兄乃敢承命不然当避贤路进思许之方视事进思遂杀昭劵及进侍鹿光光铉王之舅也明年迁王于衣锦军进思日请害王忠懿王为譬説百端且疑进思有他变乃遣都头薛温防王戒曰若有非常处分当以死拒未防进思遣方安等图王温悉毙之于庭广顺中徙王东府忠懿王命东府以官物充王取给西寝之后即卧龙山为王置园亭于上栽植花木周遍髙下遇良辰美景王被道士服拥伎乐旦暮登赏毎元夜张灯徧于山谷用油数千斤七夕结防楼于山巅诸节时费用称是王常于山亭击鼓声达于外守衞者遽闻忠懿王忠懿王曰吾兄以闲适为怀非鼓乐不欢乃命金鱼水鼓四面奉之王能为诗亭榭之上纪录皆满居二十年始薨【家王故事云废王开寳中以疾终宋史云钱倧疾殂东府】以王礼葬会稽秦望山之原【绍兴府志忠逊王墓在昌源】諡曰忠逊或曰让王年四十四子四人初王将即位近侍陈禹夣以金防锣承日轮加王之顶而手持二镮顷之坠地既而以夣语人人曰汝主将有非常之事然其二镮不过二旬之事耳及即位又以黄金一镒命近侍袁文昌铸巨钱文昌意其求防且惧不就乃宿谋于冶匠别铸一以为备翼日以所授金铸之王临视果不就因潜以宿铸者献至是皆符其兆【大中祥符六年六月宋真宗赠让王为尚书令诰曰朕以茂对景灵诞敷明命乃眷育材之地首推锡之恩特示龙章用旌元烈咨尔直集贤院上都骑钱易父太保中书令呉越国王钱倧早袭王爵克成世功大庇呉越之民实隆轩冕之绪禀刚正之资不媿于前人隆友让之风自致于多福遗方景行踵厥后昆允彰燕翼之谋宜锡褒崇之命纳言华秩位冠天台贲诸山原永耀门阀可赠尚书令天圣三年六月宋仁宗赠让王敇曰朕昨者防陟嘉坛恭承大祀协防风而施令法解雨以推恩眷惟纶掖之近僚式沛漏泉之新命矧于勲烈宜尔褒崇中大夫上柱国彭城郡开国侯钱易父故检校太师兼中书令呉越国王钱倧位袭真王功聨册府明敏严毅国史具书人臣极隆天爵自奉袭齐桓之业挺忠孝以无遗振秦伯之风敦揖让而斯在果钟佳嗣为我词臣得之本心克济其善虽风树之感常切于疚怀而密对之封是膺于异渥总师锦字兹乃世官举而赠之尚冀歆奉可特赠天下兵马都元帅仍封让王余赠如故】
　　论曰吴越甘露院牒之称会同十年也在天福十二年七月曷以不称开运与天福也盖前此吴越与契丹通使不一而足至是既布诏州镇矣而汉使未至宁有不奉其正朔者间读福州双石祠记有云会同十年以闽府承平复封为安境侯时福州新附呉越故亦称会同也所疑者契丹以是年二月改元大同已故辽史会同无十年而吴越犹纪十年者何葢契丹降赦则称会同而改元则曰大同改元之后不三月而徳光卒故大同之号不行于南土则呉越之称会同于丁未七月也又奚疑焉








　　十国春秋卷八十
&lt;史部,载记类,十国春秋&gt;
　　钦定四库全书
　　十国春秋卷八十一
　　检讨吴任臣撰
　　呉越五
　　忠懿王世家上
　　忠懿王名俶字文徳初名俶文穆王第九子也宝正四年八月二十四日生于功臣堂母曰吴氏天福四年十二月承制除内牙诸军指挥使检校司空忠献王时累授特进检校太尉开运四年春三月庚寅出镇台州忠逊王立徴俶同参相府事会僧徳俶者亦劝俶急归不然将不利秋九月甲戌遂发台州是日大风东南有云如楼阁之象识者异之冬十月至国城居南邸未防有胡进思之变进思乃召诸大校及军庶迎俶嗣位俶见府僚将校于元帅府之外帘谦让者三诸将士皆拜手言太尉素有徳望俯伏称贺即日以镇海镇东等军节度使检校太尉兼侍中莅事元帅府南序时十二月庚戌日也【是时湖州民朱神佐以重价购紫鸢献瑞中道而鸢殒国人嘲之曰半瑞】干祐元年春正月汉大赦改元乙夘俶即王位于天宠堂赦境内租税班赉有差以弟亿为丞相自前年季冬浃于正旦阴晦弥月是日云物澄霁人情大悦壬戌迁故王倧于衣锦军丙子汉主殂少主承祐即位二月辛夘王亲祀五庙乙未内牙指挥使何承训伏诛初承训预胡进思之事至是复请诛进思王恶其反覆因有是命三月汉遣中书舍人张谊来归忠献王之赗是时胡进思屡请杀废王倧以絶后患王不许已又矫王命令都头薛温害之温拒曰受命之日未闻此言不敢妄由是进思忧惧日积丙寅进思死夏四月大阅马步兵六月朔日有食之冬十一月下令每嵗租赋逋者悉蠲之仍嵗着为令是嵗王以汉使张谊轻肆奏其过于朝及其副使马承翰
　　干祐二年春二月匡武都连名輙举求职王命斩状首二人坐黜者二十余人余宥之三月汉勅授王东南面兵马都元帅镇海镇东等军节度使浙江东西等道管内观察处置兼两浙盐铁制置发运等使开府仪同三司检校太师中书令杭州越州大都督上柱国呉越国王食邑一万户实封一千户仍赐匡圣广运同徳保定功臣夏四月太白昼见乙亥城西上清宫灾五月内牙指挥使钭滔以罪黜于处州滔胡进思之党也秋七月王命弟亿为明州刺史冬十月汉遣散骑常侍张煦等持节备礼册王为呉越国王仍赐玉册金印法物等册曰惟干祐二年嵗次乙酉十月庚午朔十九日戊子皇帝若曰我先帝顺天致罚大拯黎元亨万灵于无主解兆庶之倒悬较定世勲以吴越居右伊朕眇末防奉先训嗣位之始即畴懋功前命为元帅按地图授武节东南之境得行征伐今册为真王驾大辂执桓圭牛斗之乡尽荒土宇询于有位佥曰克谐咨尔匡圣【宋史作翊圣】广运同徳保定功臣东南面兵马都元帅镇海镇东等军节度使浙江东西等道管内观察处置兼两浙盐钱制置发运营田等使开府仪同三司检校太师兼中书令杭州越州大都督上柱国吴越国王食邑一万户实封一千户钱俶象纬炳灵公王袭庆横江负海者三千里开国承家者六十年而能望辰极以骏奔奉天朝之师律充庭纳贡则外府告盈下濑宣威则前茅献捷忠信着于羣后礼让行于一方故冕九章为王之服昭其名也朱轮驷马为王之驭昭其器也而又三吴百越列土分疆有民人焉有社稷焉恢祖祢之令图实典礼之钜着劝夫忠孝以御邦家今遣正议大夫守右散骑常侍上柱国赐紫金鱼袋张煦左补阙崔颂持节备礼册尔为吴越国王于戏品秩甚尊名数尤重肃广庭而备物练吉日以覃恩尔其正厥位事大以敬教民以顺驭众以恩神其福之礼曰惟王建国诸侯所以守旧邦书曰惟帝念功王者于是出好爵匡我尧绪永为汉藩浙江如带稽山如砺福禄无穷贻厥百世汝往钦哉对我休命是月内牙指挥使诸温以罪黜于温州十一月甲寅王遣判官贡汉御衣犀带金银兵仗绫绢茶香药物秘色甆器鞍屐海味等物封龙泉县神为匡济将军【开寳中避宋太祖讳改康济】是嵗募民能垦荒田者勿取其税由是境内无弃田或请纠遗丁以增赋王杖之国门又置营田卒数千人以淞江辟土而耕【一云呉越时开垦田土修理水利米一石不过钱数十文按宋髙宗时知扬州晁公武言呉越垦荒田而不加税故无旷土此可知谷赋之由○又按呉越每身钱三百六十是丁钱又最重矣其説未审是非】
　　干祐三年春二月甲申唐剑州刺史陈诲寇福州执我守将马光进等庚寅唐永安军留后查文徽至福州知威武军呉程指挥使潘审燔令闽人诈降遂生擒文徽及唐行军判官杨文献等三十余人于城下斩馘万计陈诲等败走是月甲午丞相昭化节度使同平章事郧国公杜建徽卒三月汉授王守尚书令增食邑二千户实封五百户夏四月王以查文徽等献于五庙丙午王亲享五庙六月汉授王兄东府安抚使儇知福州威武军事秋七月戊寅王命弟亿为东府安抚使是月唐归马光进等以易查文徽冬十月王遣文徽归金陵十一月二日王以诞日饭僧乙亥王贡汉谢恩绫绢二万八千疋银器六千两绵五万两茶三万五千斤御衣二袭通犀带戏龙金带各一围
　　广顺元年春正月周主即位改元大赦三月周加王诸道兵马都元帅增食邑二千户实封三百户仍降尚书册礼夏四月王奉故王倧居东府缮园圃亭苑花卉山石以娯之嵗时供馈甚厚夏六月丙午武胜清海等军节度使王世父元懿卒以其子仁仿嗣是月王命复从兄前内外马步都统军使仁俊官爵是嵗建空律寺舍旧苑为灵芝寺因芝生苑内故名
　　广顺二年春二月周授王天下兵马元帅【敇曰古之王者启邦经野分职设官畴建殊庸懋昭大徳我有重臣世膺王爵虽任一方之帅未超极品之荣汉法非刘不王唐制元帅为重兹惟大任寜授非人用锡名藩永扶昌运咨尔检校太师守尚书令上柱国呉越国王钱俶乾坤间气海岳孕灵为民物之纲维实朝廷之藩屏承家保奕世羡堂构之贤治乱持危四方推英豪之主梯航时登乎丹陛兵革靡及乎苍生才足以尊主而庇民徳足以移风而易俗肆归建极不僣忱诚有齐桓尊周之心而忠义或逾乎齐有晋悼驾楚之畧而功名不忝乎晋建之都督则百辟允谐使之元戎则三军用命表海受一方之寄真王启万户之封匪尔令名曷兼众职尔其不坠善始永图令终承我履言母忝厥位可特授天下兵马都元帅余如故按备史载广顺二年二月周授王天下兵马元帅显徳元年七月授天下兵马都元帅宋史亦云世宗即位授天下兵马都元帅而此敕在广顺二年三月一日授王为天下兵马都元帅中必有误】增食邑二千户实封五百户改赐推诚保徳安邦致理【宋史作致治】忠正功臣夏四月戊戌朔日有食之王改衢州刺史叔元璝知福州威胜军事弟偓为衢州刺史六月乙未王妣呉越国顺徳太夫人呉氏薨秋八月丁酉葬恭懿夫人于国城慈云岭之西原九月甲寅朔丞相裴坚卒以台州刺史吴延福同参相府事是时国内禁酒【宋人陈止斋曰国初诸路未尽禁酒呉越之禁自钱氏始】
　　广顺三年春二月湖州所建州降卒郑懐嵩等十一人以刺史散香于资福寺遂率其党二百余人作乱即日尽诛之三月周授王起复镇东大将军左金吾衞上将军员外置同正员王以兄儇为温州刺史夏四月建报恩元教寺于城北荐王妣也王亲阅内外诸军非骁将者咸停放之冬十月大阅马步军艛艪于碧波亭十一月命弟仰为台州刺史是嵗东阳有大象自南方来陷陂湖而获之境大旱边民有鬻男女者命出粟帛赎之归其父母仍令所在开仓赈防
　　显徳元年春正月丙子朔周主祀圜丘改元是月周主殂晋王即位夏五月辛巳王命铸恭懿太夫人铜容二致于奉国金地二尼寺秋七月丁丑周遣使加授王天下兵马都元帅赐号崇仁昭徳宣忠保庆扶天翊亮功臣仍赐金印冬十一月周命进奏使章思忠归谕机密事舟覆思忠溺焉是嵗建慧日永明院迎僧道潜居之显徳二年春二月朔日有食之三月周加王食邑一千户实封四百户夏四月庚子王亲祀五庙五月周诏寺院非勅额者悉废之检杭州寺院存者凡四百八十秋七月庚午有虹入天长楼【楼在内城之东】王避寝于思政堂九月复居于天宠堂闰月丁酉王子惟濬生【即称世子】冬十一月周命司空李糓伐唐十二月王遣元帅府判官陈彦禧入贡于周周谕我出兵会击金陵
　　显徳三年春正月周主东征诏王以国兵分路进讨是月南击塲门楼火二月周师入淮南唐静海军制置使姚彦洪率家属军士户口等一万余人奔于我癸未王命丞相吴程前衢州刺史鲍修让中直都指挥使罗晟攻常州癸巳遣都指挥使路彦铢侵宣州罗晟督水师次江隂以竢周师既而周遣殿直薛有光来宣谕仍赐沿身衣冠法物三月我师克常州生擒刺史赵仁泽偏将诸承向重霸等一百余人壬子唐右武将军柴克宏袭吴程于常州我兵大败先是唐遣中书舍人乔匡舜来使至是克宏幕船以匿甲士声言迎匡舜程曰兵交使在其间殊不为备唐兵登岸径薄我兵营会罗晟鲍修让与程福州有隙晟以此不力救且纵之趣程帐程禆将邵可迁力战子死马前犹战不顾程仅以身免死者万计程遁归王怒悉夺其官乙卯路彦铢攻宣州不克闻程败亦引还是月王命从兄知中呉军节度事文奉为水陆应援诸军都统使屯于本州备徴发夏五月丙申福州兵与唐永安军节度使陈诲战于南台江我师败绩指挥使马进姚章等被执未几诲亦宵遁六月王命从兄仁俊知彰武军事【周广顺元年改福州为彰武军】秋九月癸夘王亲阅于龙山教塲冬十一月丙辰王贡周白金五千两绫一万疋又进天清节金花银器一千五百两是嵗始括境内民丁以益师旅王弟亿手疏切諌乃止显徳四年春正月始议铸钱三月周师大败唐人于寿春夏四月周宣谕使薛有光航海归于京师秋七月庚子王命弟信为衢州刺史八月周遣谏议大夫尹日就吏部郎中崔颂来使赐王生辰御服红袍二副道由登莱航海入浙周主谕之曰朕此行决平江北卿等还当陆来也冬十一月唐清源军节度使留从效请修贡于周附我以闻许之是时紫芝生于永嘉之西山显徳五年春正月丁未前衢州刺史王弟偓卒二月周主幸扬州丁夘遣殿直赵诲来宣谕仍出战舰于步迎銮镇长风涉等处以图济江壬辰王进御衣犀带又进供军稻米二十万石仍命上直都指挥使邵可迁路彦铢帅舰四百艘水师二万以会周师江北诸州畧平三月王不康丙午周遣翰林学士都承防陶谷司天监赵脩已赐王羊马槖駞每嵗颁赐自此始也是月唐主奉表于周尽献江北地周师乃罢初金陵之将附周也王亦飞书谕之既而附我以诚欵闻周主诏从之夏四月辛酉城南火延于内城官府庐舍防尽王出居都城驿壬戌旦火将及镇国仓王亲率左右至瑞石山命酒祝之曰不糓不徳天降之灾仓廪积储实师旅之备也若尽焚之民命安仰乃令从官伐林木以絶其势火遂止【宋史云世宗闻之遣内侍赍诏恤问】是时被火燬者凡一万七千余家王谓左右曰吾疾因灾而愈众心安丁夘王命弟仪复为东府安抚使周遣天下都军头周广来宣谕仍赐邵可迁以下及将士衣服有差是月王进周绫绢各二万疋白金一万两谢赐国信五月辛巳朔日有食之唐主景去帝号奉周正朔六月戊寅前台州刺史王弟仰卒秋闰七月癸丑遣使朝周贡白金五千两绢二万疋细衣段二千连八月贡周白金五千两绢一万疋贺车驾还京又进龙舟一艘天禄舟一艘皆饰以白金壬辰周命上閤门使曹彬赐王骑兵钢甲步兵军甲旗帜等物冬十月乙巳王迁于思政堂十二月进贺正钱一千贯绢一千疋于周是嵗周师克静江军尹日就等由陆还
　　显徳六年春二月周主勅升湖州为宣徳军从王奏也以王弟偡为节度使夏六月周主荣殂子梁王宗训立赐王崇仁昭徳宣忠保庆扶天翊亮功臣
　　建隆元年春正月癸巳周殿前都检防赵匡称帝国号宋大赦改元遣使来宣谕三月乙巳宋改郡县犯御名庙讳者王以名犯宋宣祖偏讳去以俶单行甲寅大庆堂成堂广大凡百间王旧邸也丙辰遣使贡御服锦绮金帛贺宋即位夏四月宋授王天下兵马大元帅加食邑一千户实封五百户五月周昭义军节度使李筠举兵丁巳宋帝亲征六月甲午宋勅加吴越国贤徳夫人孙氏为贤徳顺睦【一作穆】夫人又授两军节度副使王世子惟濬金紫光禄大夫检校太保充本军节度使秋七月庚子潞州平宋遣通事舍人武怀节来宣谕九月周淮南节度使李重进举兵宋帝自将东征王遣上直都指挥使孙承祐率师至润州以应之庚申宁国军节度使王舅吴延福等有罪并除名配外郡冬十一月丁未扬州平宋遣通事舎人王继筠丁徳裕来宣谕仍赐国信庚申宋复遣西上閤门副使武懐节来宣谕甲子王命弟衢州刺史信入贡自宋革命王贡奉有加常数奇器精缣皆制于官以充朝贡十二月王迁于功臣堂是嵗王重剏灵隠寺立石塔四
　　建隆二年春三月宋遣丁徳裕送王弟信回仍赐马二百疋羊五百口槖駞二十头【宋史作羊五千槖驼三十今从备史】秋七月丁亥宋昭宪皇太后崩遣使来宣告自五月不雨至于是月王命取龙湫于天台山以祈雨九月始酤冬十二月王命弟信复为衢州刺史是时海舶献沉香翁一具髙尺余剜镂若工王号为清门处士又髙丽舶主王大世选沉水千斤叠为旖旎山象衡岳七十二峯王许以黄金五百两竟不售
　　建隆三年春二月宋遣右殿直王蓍来宣谕仍赐国信是月王遣使聘于清源军节度使留从效会从效卒子绍镃夜燕我使统军使陈洪进执绍镃送于唐夏五月婺衢睦三州民灾戊辰王遣使赈防秋七月壬戌大风拔木八月陈洪进推副使张汉思权知清源军事九月庚戌夜所在地震响如雷冬十月庚寅宋遣上殿直景徳伦授两镇节度使王世子惟濬为邕州建武军节度使庚子宋遣西上閤门副使武怀节至以张汉思不禀朝命俾王责之王遣使往责汉思遂从命焉
　　干徳元年春正月王以白金万两犀牙各十株香药十五万斤金银真珠瑇瑁器数百事贡宋三月朔日有食之夏四月丁未张汉思为四门指挥使【一作副使】陈洪进所幽洪进归命于金陵已又附王请命于宋遂授洪进平海军节度使检校太傅秋七月丁巳重建天宠堂壬申大阅战舰于西湖赐内外将校服带有差冬十月甲申获巨鱼于江壖长九丈六尺十一月甲子宋有事于南郊改元大赦王命从子昱入贡宋遣引进使丁徳裕来宣谕仍加王食邑一千户实封四百户改赐承家保国宣徳守道忠贞【宋史作忠正】恭顺功臣又加建武军节度使王世子惟濬检校太尉十二月宋孝明皇后崩遣使来宣告是月命从子郁为秀州刺史
　　干徳二年春正月戊寅朔大雨震电二月戊申朔日有食之三月宋制王落起复天下兵马都元帅加食邑一千户实封四百户夏四月重建城南宝塔寺奉武肃王文穆王忠献王铜容于内秋八月庚申王驾复天宠堂谓丞相以下曰顷以寡徳遂贻灾衅曾未十年中外如斯实宗庙之休公等之力然作之者劳吾不敢忘更赖公以辅不逮丞相以下咸称大庆冬十一月宋师伐蜀王命亲从都指挥使行军司马孙承祐等率师会焉是嵗建千光王寺
　　干徳三年春正月乙酉西川平二月乙丑王命从子台州刺史昱入贺于宋秋七月有虎出于龙山凡伤数十人捕之逾旬而获八月癸夘重建宝塔寺于城北是月宋遣通事舍人张延通来宣谕仍赐生辰礼物甲寅丞相吴程卒冬十一月王以前知福州彰武军事叔元璝为睦州刺史从子昱复为台州刺史是嵗建天龙寺【奉镜清禅师居之】宋凿杭州之虎头岩虎头岩者山头突出如虎首然望气者云杭州有王气故有是命
　　干徳四年春二月乙亥王兄宣徳军节度使吴兴郡王偡薨夏五月丙戌王从兄婺州刺史仁仿卒六月宋授王子内牙都指挥使惟治为容州宁逺军节度使金紫光禄大夫检校太保九月壬寅王避正寝于功臣堂以计都入须女也癸卯知福州彰武军事王兄儇卒冬十一月甲寅王命弟信知婺州武胜军事是嵗王迎阿育王舍利归南塔寺奉之先是明州阿育山有灵鳗井至是凿井南廊鳗忽见焉【僧赞宁有记】
　　干徳五年春二月丁夘王除睦州刺史叔元璝知福州彰武军事戊辰王弟奉国军节度使亿卒壬申宋祀禹祠于东府置守陵五户已夘王从兄温州刺史仁俊卒三月五星聚奎是月王世子惟濬入贡而还赍宋所赐吴越国贤徳顺睦夫人珠翠冠帔等夏四月王命子宁逺军节度使惟治兼判奉国军事秋七月宋授王弟仪依前镇东军安抚使金紫光禄大夫检校太保冬十月王遣元帅府掌书记黄彜简入贡于宋是月宋遣使至赐王生辰礼物十一月辛酉大阅于教塲仍宴将帅是嵗都嵒务文朗副贰陈诏珠等率安国县南新宁善新登广陵铜岘乡众乞以五乡人户别置一塲就彼徴科输送为便王是之命特置南乡塲入其赋建净心院于北山
  </div>
  <div class="pagination">
   <a href="十国春秋_page34.html">
    上一页
   </a>
   <span>
    ...
   </span>
   <a href="十国春秋_page30.html">
    30
   </a>
   <a href="十国春秋_page31.html">
    31
   </a>
   <a href="十国春秋_page32.html">
    32
   </a>
   <a href="十国春秋_page33.html">
    33
   </a>
   <a href="十国春秋_page34.html">
    34
   </a>
   <span class="current-page">
    35
   </span>
   <a href="十国春秋_page36.html">
    36
   </a>
   <a href="十国春秋_page37.html">
    37
   </a>
   <a href="十国春秋_page38.html">
    38
   </a>
   <a href="十国春秋_page39.html">
    39
   </a>
   <a href="十国春秋_page40.html">
    40
   </a>
   <span>
    ...
   </span>
   <a href="十国春秋_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
