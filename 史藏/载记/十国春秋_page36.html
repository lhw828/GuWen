<!DOCTYPE html>
<html>
<head>
    <meta charset="UTF-8">
    <title>十国春秋 - 第 36 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 36 页/共 53 页</h1>
    <div class="content">














　　十国春秋卷八十一
　　钦定四库全书
　　十国春秋卷八十二
　　检讨吴任臣撰
　　吴越六
　　忠懿王世家下
　　开宝元年春三月乙酉丞相元徳昭卒乙巳建奉先寺于城西荐文考也是月宋封王为吴越国王加食邑一千户实封一百户【曰卿显著事功已书简册虽将印盛列于鼎钟极恩乆悬于制诰每懐中正常用欵嘉今封卿为吴越国王加食邑一千户实封一百户见命使臣兼行册礼故先诏示俾咸知悉】夏六月戊午苏州长洲县民王安妻产三子壬辰知福州彰武军事王叔元璝卒是月宋遣使赐王生辰礼物冬十月辛酉命世子建武军节度两军副大使惟濬两浙行军司马孙承祐入贡于宋助郊祭也十一月宋南郊大赦改元十二月己酉朔日有食之辛亥宋赐王诰曰朕惟上天助祐四海晏清车书混一于华夏雨露滋荣于稼穑幸嵗时之大稔政庶务之小康顺一阳而再陟郊坛结三献而恭陈告谢荷神心之昭格覃庆泽于幽遐乃眷保臣方膺重寄表率恒髙于华表镇临乆莅于列藩我有异恩特垂殊宠咨尔天下兵马大元帅检校太师尚书令吴越国王钱俶尔既推诚而奉朕朕当开懐而奬尔是用择兹吉日降以殊恩锡吴越之两藩兼都督之名位命尔令子为予守臣授双节于天朝所以显元帅之隆重效一方之职贡岂不表臣子之忠诚井田更易于初封品秩弥光于旧物不烦多训用称彛章加食邑三千九百户食实封三百户吴越国王功勤如故符至奉行
　　开宝二年秋八月宋遣使至赐生辰礼物并御衣红袍一副金锁甲一副及駞马百头是时王贡秘色窑器于宋【钱氏有国日供奉之物不得臣下用故曰秘色又云越州烧进】
　　开宝三年春三月王亲飨五庙秋九月遣世子惟濬入贡于宋是月宋诏王出师伐富州王将起行寻以道逺诏止之是时宋命翰林学士陶糓使于我王宴以水族数百器又令膳人烹蝤蛑至蟚十余种以进【顺存録云陶糓来使忠懿王宴之因食蝤蛑询其族类王命自蝤蛑至蟚凡十余种以进糓曰真所谓一蠏不如一蠏葢以讥王也王因命进葫芦羮曰此先王时有此品味庖人依様造者糓在中朝或作诗嘲之曰堪笑翰林陶学士年年依様画葫芦故王以此戏焉又云糓使于我王因举酒令曰白玉石碧波亭上迎仙客糓对曰口耳王圣明天子客钱塘一云林摅奉使事○又王置金钟宴糓会糓卧病请之赠以十副糓谢诗云乞与金钟并眼明及出境复有井蛙休恃险句人谓其狡谲】
　　开宝四年秋九月宋遣使赐生辰礼物衣冠劒佩等冬十一月宋有事于南郊制加王食邑二千户实封六百户仍改赐开吴镇海【一作镇越】崇文耀武宣徳守道功臣开宝五年春三月王世子惟濬贡奉归赍宋赐吴越国贤徳顺睦夫人珠翠冠帔各一副秋九月王遣元帅府掌书记黄彜简入贡宋帝谕曰汝归语元帅江南倔强不朝我将讨之元帅当练兵甲助我无惑人唇亡齿寒之言【宋史云黄彜简入贡上谓之曰汝归语元帅当助我无惑人言云皮之不存毛将安傅特命有司造大第于薰风门外连亘数坊栋宇宏丽储偫什物无不悉具因召进奏使钱文贽谓之曰朕数年前令学士承防陶谷草诏比来城南建离宫令赐名礼贤宅以待李煜及汝主先来朝者以赐之诏以草示文贽赐俶战马及羊谕防于俶】王密表谢且请师期冬十月王亲飨五庙复谒宝塔寺拜先王铜容
　　开宝六年秋八月宋遣使赐王玉带御衣及生辰礼物是月王寓书于宋宰相赵普馈海物十器冬十一月大雪之气如烟是嵗命南山建总持寺
　　开宝七年春二月庚辰朔日食夏五月宋进奏使钱文贽赐王袭衣玉带玉鞍勒马各一事金器二百两银器三千两锦绣一千段秋七月宋诏王伐江南畧曰禁卫出军云台选将尅期攻取直抵升州卿任重统戎心专荡冦早者曽披章奏具述事宜今騐奸凶果符陈请开兹讨伐必罄忠勤是月王密遣行军司马孙承祐入奏机事九月承祐至自京师宋遣内客省使丁徳裕赐王生辰礼物冬十月宋授王东南面招讨制置使【宋史云遣丁徳裕赍诏以俶为升州东面招抚制置使今从备史补遗】赐劒甲鞍马仍命丁徳裕为行营兵马都监又以云骑雄捷等指挥步兵凡千人辅王进攻常州庚申王亲率镇国镇武亲从上直等都指挥使王谔等五万余人发自国城丁徳裕为先锋使癸亥次秀州有气黒色形如覆舟当行府之上占者曰王气也丙寅王率诸军入常州有获巨龟于旌门之下占者曰武之应也戊辰王克闗城常人以牙城自守王营于九僊墩命亲从指挥使凌超等分营四门镇国都指挥使王谔攻江隂镇武都指挥使金彦滔攻宜兴十一月宋遣弓箭库使王文宝来宣谕仍赐汤药是月王迁行府于敌城南门金彦滔师次宜兴拔之获其令尉等官十二月癸亥王亲率军将攻常州牙城杀敌兵二千余人甲子获江南人马寻拔吕城辛未败援兵于城北江南大将卢绛宵遁翼日命钤辖使沈承礼告捷于宋是嵗以从子昱为福州刺史昱筑福州夹城自光顺门而西东武门而北又自东武门而南凡九百余丈髙丈有六尺厚半之沿城河三千余尺
　　开宝八年春二月宋遣内直使陈理劳王别以戎服五万副赐王军卒夏四月王复亲攻常州牙城江南知常州军州事禹万诚遣观察推官郑简纳欵于军门王从其请遂拔常州江南国主贻王书王不答以其书陈宋五月宋授王守太师尚书令加食邑六千户实封九百户是月宋诏客省使丁徳裕权知常州又遣上侍禁李辉赐王袭衣玉带玊鞍勒马各一事金器二千两银器一万两锦防一万段诏王归国王遣两浙诸军都钤辖使沈承礼等率兵随宋师平润州进讨金陵冬十一月江南平王奉表称贺且请入觐【先是宋太祖召进奏使汪知杲令谕防于王曰元帅克毗陵有大功俟平江南可暂来与朕相见以慰延想之意即当遣还不乆留也朕已三见上帝岂食言乎又与黄彜简言亦畧同此意故王有此请】十二月宋论功遣东头供奉官徐靖赐王防锦御衣金盔甲御酒驼马等物仍赐优诏褒焉加王麾下孙承祐平江军节度使沈承礼宁海军节度使余授防御使三人刺史六人是月宋诏许王入觐
　　开宝九年春正月王发自国城先是宋帝因王入觐遣供奉官张福贵等开古河一道自州口至润州江口达龙舟堰以待王舟楫二月辛丑王次宝应宋遣引进使翟守素赐王汤药甲辰次泗州辛亥宋遣内司宾赐王夫人孙氏汤药法酒是日次近畿宋帝诏皇子徳昭迎劳翼日王至京师赐宴于迎春苑寻诏王居礼贤宅王未至前宋帝幸其宅躬自阅视异数也戊午王朝见于崇徳殿进贺平江南及允朝觐表贡奉犀玉带【别史载忠懿入朝进宝犀带于艺祖艺祖曰朕有三条与此不同忠懿请宣示艺祖笑曰汴河一条淮河一条扬子江一条忠懿愧服】及宝玉金器五千余事上酒一千缾遂赐宴长春殿中席就幄次赐黄金照匣黄金防锣及缾盘等己未王进谢复诏宴于后苑丙寅宋帝幸礼贤宅赐金二千两银三万两绢二万疋又赐王世子惟濬及通儒学士崔仁冀等绢帛有差是日王遣世子惟濬进通犀带金玉宝器又贡白金十万两绢五万疋乳香五万斤以助郊祭三月庚午宋帝诏曰古者宗工大臣特被隆眷或劒履上殿或诏书不名率由丰功待以殊礼今我兼其命数用奬勋贤辉映古今允为优异咨尔吴越国王钱俶徳隆宏茂器识深逺抚奥区于吴会勒洪伐于宗彜昨以江表不庭王师致讨委方面之兵柄克常润之土宇而乃执圭来庭垂绅就列罄事君之诚慤为羣后之表仪爰峻徽章以旌元老可特赐劒履上殿书诏不名妻贤徳顺睦夫人孙氏为吴越国王妃仍诏内臣赐王妃汤药法酒茶果等五百余事封王女为彭城郡君王献白金六万两绢六万叚为谢宋帝数诏王与世子惟濬宴射后苑泛舟池中时惟亲王预席王拜谢乆之宋帝令内侍掖起手酌酒以赐王王伏地感泣且曰子子孙孙尽忠尽孝宋帝曰但尽我一世耳后世子孙亦非尔所及也一日召王内宴独晋秦二王在坐酒酣宋帝命王与二王叙昆仲之礼王叩头涕泣固让乃止又常宴宫中出内伎弹琵琶王献词曰金鳯欲飞遭掣搦情黙黙宋帝遽起拊王背曰誓不杀钱王会宋帝将以四月幸西京王恳请扈从不许已而留世子惟濬侍祠令王归国启行之时先期宋帝宴饯于讲殿赐窄衣玉束带玉鞍勒马玳瑁鞭金银锦防二十余万银兵器八百事谓王曰南北风土异宜渐及炎暑卿可早发王涕泣言愿三嵗一朝宋帝曰川陆迂逺当竢诏防即来次日王妃入辞中宫赐金器三百两衣着二千疋银二千两临发宋帝特赐导从仪卫之物鲜华夺目自礼贤宅至迎春苑络绎道路不絶又亲赐黄袱一束封缄甚固戒王曰途中宜密视是月甲戌王离京师宋帝诏秦王屇期赐宴于迎春苑遣引进使翟守素押翰林御防仪鸾送至睢阳次日复遣内使乘驿至赐王汤药二金盒王妃汤药一金盒戊子王再拜启所赐黄袱视之皆宋臣乞留王章疏王甚感惧夏四月丙辰王至国城丙寅命子惟治诣宋谢恩常视事功臣堂一日命坐于东偏曰西北者神京在焉天威不违咫尺敢居乎每脩贡必焚香而遣【是月二十一日宋又降制曰汉酂侯以第一论功方赐劒履上殿唐汾阳以累赠元老乃命诏书不名斯越其章乃殊乎礼咨尔吴越国王钱俶岳重雄名神符妙畧横江负海世为开国之臣履信资忠位袭仗君之节爵位崇极逾三十年昨以吴人不庭致使王师问罪付东南之兵柄荡常润之冦尘始则兵钺亲临早平边垒次则师徒适至克彼江城洎僣国之倾亡亦纯诚之赞助望阙入觐执圭来朝当妖氛未平按彤车而愤凶徒尽扫望金阙以来奔为臣及兹其节可尚天朝典礼汝特为优带劒不名所尊非过朕今议赏惟尔攸宜所以异乎羣僚殊彼恒品云云兹按带劒不名前已有诏今又降制也】五月宋加王食邑三千户实封一千户夏六月癸夘王进宋银绢绵以万计秋八月宋遣进奏使汪知杲赐国信及生辰礼物冬十月癸丑宋帝崩晋王光义即位遣侍御史雷徳骧来告哀王帅府僚将校等发哀王二日不食十一日不视事十一月王遣元帅府牙内都指挥使子惟渲赍通天犀带金器五百事玳瑁五百事涂金银香龙等巨万诣宋称贺是月宋遣枢密都承防武珍制加王食邑五千户实封一千户仍赐龟鱼宝带袭衣等物吴越国王妃孙氏薨十二月己亥宋改是嵗为太平兴国元年
　　太平兴国二年春二月宋遣给事中程羽来归王妃之赗諡王妃曰【阙】　三月宋授王尚书令兼中书令曰咨尔吴越国王钱俶天赋纯诚神资秘畧玉钤金匮生知战伐之机列鼎鸣钟世袭公王之位斧钺之威权素重梯航之职贡惟勤特授大谋共除残孽训骁勇之士卒所向无前指要害之州城期于必取涉歴寒暄之辛勤冦敌之威简自朕心岂忘嘉奬捷书才至赏罚亟行载徴耆老之文俾尽优崇之礼尔其恭膺休命善抚奥区知荷宠以难忘思审终之为美庇民尊主传带砺于无虞翼子贻孙保箕裘而不堕扶成昌运永光令图可特授尚书令兼中书令天下兵马大元帅秩官如故夏五月王下令文轨大同封疆无患凡御敌之制悉除之境内诸城有白露屋及防城物亦令撤去秋八月宋遣翰林学士都承防李昉赐王生辰礼物是月王遣两军节度使世子惟濬入朝于宋修觐礼王贡品物钜万又请嵗增常贡宋帝不许
　　太平兴国三年春正月以皮光邻为温州刺史二月王发国城三月次扬州宋遣阁门使梁迥内班阎承翰来赐王汤药茶酒己酉朝见宋帝于崇徳殿宋帝命亲王迎接赐宴于长春殿令恩赦侯鋹违命侯煜陪坐王进上法酒五百缾金银器物三千两绫绵一万龙鳯香等二万事翼日宋帝赐王生料羊三百口法酒三百缾粳米二百石杂买钱一万缗又赐从行将校等官钱三万缗已又诏王宴后苑王复进宝玉金银酒器等三千余两通犀带一条龙鳯龟鱼带六事时宋帝命射每中的王即进金银器三百两帝中的凡六焉夏四月宋帝复宴王于崇徳殿已又宴于苑中时世子惟濬侍宴明日王奉表谢略曰御苑深沉想人臣之不到天顔咫尺惟父子以周亲未防又宴王于南郊御庄王又上金银酒器无算酒酣至暮而归翼日宋帝遣内司宾赐王御衣红袍宝带御马一匹仪鸾一副会是时闽帅陈洪进纳土王上言臣伏有恳诚贮于肺腑幸因入觐辄敢上闻盖虞神道之害盈必冀天时之从欲除本道军甲器已曾奏纳外所有封吴越国王及天下兵马大元帅职名并乞解罢凡颁诏命悉愿呼名庶圣朝无虚授之恩防臣免亡之祸宋帝优诏不许五月乙酉丞相崔仁冀劝王纳土不然祸且立至王遂决策上表云臣庆遇承平之运逺修肆觐之仪宸眷弥隆宠章皆极斗筲之量实觉满盈丹赤之诚辄兹披露臣伏念祖宗以来亲提义旅尊戴中京畧有两浙之土田讨平一方之僣逆此际盖隔朝天之路莫谐请吏之心然而禀号令于阙廷保封疆于边徼家世承袭已及百年今者幸遇皇帝陛下嗣守丕基削平诸夏凡在率滨之内悉归舆地之图独臣一邦僻介江表职贡虽陈于外府版籍未归于有司尚令山越之民犹隔陶唐之化太阳委照不及蔀家春雷发声兀为聋俗则臣实使之然也愿以所部十三州一军八十六县户五十五万六百八十兵一十一万五千三十六献于下执事宋帝答诏曰卿世济忠纯志遵宪度承百年之堂构有千里之湖山愿亲日月之光遽忘江海之志甲兵楼橹既悉上于有司山川土田又尽献于天府举宗效顺前代所无书之简编永彰忠烈所请宜依王朝退将吏始知之皆恸哭曰吾王不归矣宋帝随赐王誓书【畧曰皇帝锡命吴越国王钱俶自朕纂临以来独持短表自献封疆将三千里锦绣山川十三郡鱼盐世界皆归皇宋尽属有司誓书到日率土之滨皆不问罪犯轻重各出囹圄钱氏之家恐系逺房或髙曽祖至曾孙以下议杖刃伤遇死一人至七人者放七人以上者奏无居址者遇所属州军县邑僧寺道观令自措躬安歇无官者可以防资有官者重跻极品妄议谗言奉持减剥并不如命钱氏到日如朕亲行今给此书永为照据与国同休】丁亥宋升扬州为淮海国制王依前守太师尚书令兼中书令改封王为淮海国王食邑一万户实封一千户仍充天下兵马大元帅改赐宁淮镇海崇文耀武宣徳守道功臣以王弟仪信并为观察使以王世子惟濬为节度使兼侍中王子惟治为节度使惟演为团练使惟灏及王从子郁昱并为刺史仍赐礼贤宅为永业诏曰汉宠功臣聿着带河之誓周尊元老遂分表海之邦其有奄宅勾吴早绵星纪包茅入贡不絶于累朝羽檄起兵备尝于百战适当辑瑞而来勤爰以提封而上献宜迁内地别锡爰田弥昭启土之荣俾增书社之数吴越国王钱俶天资纯懿世济忠贞兆积徳于灵源书大勲于策府近者庆冲人之践阼奉国珍而来朝齿革羽毛既修其常贡土田版籍又献于有司愿宿卫于京师表乃心于王室眷兹诚节宜茂宠光是用列西楚之名区析长淮之奥壤建兹大国不逺旧封载疏千里之疆更重四征之寄畴其爵邑施及子孙永夹辅于皇家爰对于休命又授王麾下将校孙承祐沈承礼并为节度使等官宾幕宰相而下拜官者二千五百人是嵗秋七月中元节汴京张灯宋帝令有司于王宅前设灯山陈声乐以宠之越数日复宴王于崇徳殿命王世子惟濬侍焉八月宋帝令王缌麻以上亲属及管内官吏悉归京师凡千四十四艘随命以杭州伶人马迎恩等四十五人赐王俾备旦夕宴乐【宋史云杭州送俶乐人凡八十有一人诏以三十六人还杭州四十五人赐俶俶上表谢上亲画付中书送史馆】九月九日大宴王于长春殿冬十一月朔南郊礼毕宋帝诏加食邑二千户实封一百户四年春二月朔王入朝大宴于苑中宋帝顾王甚厚饮必命釂及罢拜不能兴宋帝命以金担子送王归第王小心畏慎每晨趋阙必先至宫门假寝以待一日夜漏四鼓清跸启行时风雨大作诸节镇无一人至者宋帝见王与世子惟濬称叹乆之谓王曰卿中年宜避风冷自今入见不须太蚤仍辍御前四大烛赐焉是月宋帝征太原王请从行夏四月北汉主刘继元降宋帝御连城台诛军中先亡命于太原者顾谓王曰卿能保全一方以归于我兵不血刃深可嘉也仍赐红袍玊鞍辔马王顿首谢秋七月宋帝凯旋大行封赏加王食邑二万户实封二千户五年春正月宋帝御朝元殿受朝贺王以劒履升殿观者荣之三月清明节宋帝御大【阙】殿召王乘马撃毬仍以毬杖引毬授王俾王撃之命王曰卿中年宜以此娱夏四月王以风疾乞假宋帝遣御医中使一日三至第六月宋帝亲幸礼贤宅抚慰再四赐金器一千两钱一万索银一万两绫绢一万疋王遣子惟治进谢秋九月王进朝崇徳殿上金定器二千事水晶玛瑙宝器皿三十事瑚树一枝冬十月宋帝宴王于朝元殿六年王风复作自是赐王免朝夏五月宋帝遣中使赐王文楸碁局水精碁子且谕曰朕机务之余颇曾留意以卿在假可用此自怡一日内臣赵海过王探懐中药百粒以进王方命茶尽饵之海既去家人皆泣葢有所疑也王笑曰主上待我厚中贵必良药耳宋帝闻之大惊即杖海流之逺郡冬十月王朝谢于文徳殿宋帝携手抚问良乆遂赐宴于长春殿八年夏五月宋帝遣内使赐王珍珠黄罗繖一龙香凉茶二十斤秋八月王遣世子惟濬贡宋帝白龙脑香一百斤金银陶器五百事冬十一月王表求罢职【表曰臣以蕞尔之躯防被恩宠赋禄百万兼职数四元帅之任实本于兵权国王之号葢屏于帝室尚书总百揆之重中书掌八柄之繁维师冠于上台开府当于极品臣之孱琐罔克负荷邦国之制式着等威名器之间固有涯分徒速罪戾以取颠隮伏望圣防特从省罢】宋帝不许及表三上乃优诏褒之但罢兵马大元帅余如故仍加食邑三千户实封五百户【诏曰分茅胙土所以彰世家之荣大辂繁缨所以表名器之重至若褒宠勲徳度越典常咨于旧章爰推异数乃有体好谦之徳形固让之辞敦谕再三确乎不拔用曲至公之论式光知止之风淮海国王钱俶方岳炳灵风云通感奄有勾吴之地不忘象魏之心扫境来朝举家宿卫籍其土宇入于朝廷式昭职贡胙之淮海居天子二老之任启真王万户之封并加宠章用答忠顺而乃屡形表疏愿避官荣于深衷诚不可夺若以灵台偃伯武库囊兵天下一家书轨之无外五侯九伯征伐之不行愿寝元帅之名勉徇由衷之请其乃世祚明徳存于带砺之盟帝赉良弼宠以台辅之任极驭贵之爵增衍食之封非足酬庸适以昭徳勉膺渥泽克副眷懐可罢天下兵马大元帅余如故】雍熈元年春二月宋帝幸太乙宫路由礼贤宅王力疾出见于道旁宋帝驻跸抚谕是冬郊禋礼毕改封王为汉南国王加食邑二千户实封四百户仍改赐宁海镇国崇文耀武宣徳守道功臣二年春宋帝取王草书以进诏赐金匣玉砚及龙凤墨红绿笔蜀牋盈丈纸皆百数秋九月王奉宋帝命扶疾宴于崇徳殿冬十月宋帝遣内使赐王夫人龙鳯珠冠兼赐幕府将校币帛授王子惟治等九人官爵有差四年春出王为武胜军节度使改封南阳国王王乆被病宋帝诏免入辞将发赐玉束带金唾壶椀盎等夏四月王赴南阳宋帝命王子惟渲惟灏随行已而王四上表让国王宋帝遣给事中崔灏改封王为许王加食邑一万户实封二千户仍改赐安时镇国崇文耀武宣徳守道功臣端拱元年春二月徙封邓王加食邑一万户实封三千户是秋宋帝遣皇城使李惠河州团练使王继恩赐生辰器币王与使者宴饮极欢晡时王于西轩命左右读唐书数篇又令诸子孙诵诗未讫风复作至漏四下而薨是夕有流星坠于正寝之上光烛满庭年六十王既以己丑嵗八月二十四日诞生至是复于八月二十四日即世更与文穆王薨日同人皆异之讣闻宋帝为废朝七日勅中使王继恩贾继勲防丧归京师追封秦国王諡曰忠懿仍正衙备礼发册册曰皇帝若曰昊穹眷祐贤哲挺生禀象纬之纯精负经纶之盛业作民父母为国翰垣其存也冠中台而长诸侯其没也峻徽章而崇礼命咨尔故安时镇国崇文耀武宣徳守道功臣武胜军节度邓州管内观察处置等使开府仪同三司守太师尚书令兼中书令使持节邓州诸军事行邓州刺史上柱国邓王食邑九万七千户食实封一万六千九百户赐劒履上殿诏书不名钱俶嗣祖考之旧徳奠东南之奥区开国承家本仁祖义以忠孝而保社稷以廉让而化人民勤翼戴于累朝克惠绥于一境世传威畧老慕声名当武库职兵洞阅诗书之府洎秣陵问罪雄张犄角之师致区宇之同文赖忠良之协力逮予纂绍益享崇髙蕴明哲而保身务倾输而竭节尽献土壤来归阙庭予嘉乃功洊锡殊宠而道隆简退志尚谦冲屡辞郤縠之权难夺范宣之让朕深惟旧勲俾就养頥爰出殿于大邦庶聿臻于眉寿式繋元老求辅眇躬何天道之难谌嗟梁木之斯坏长河既往空存申令之勲征卤云亡但见云台之像赗赙从于异等嗟悼废于临朝宁酬柱国之勋未【阙】　臣之分庸加典册以厚始终今遣使大中大夫尚书工部侍郎上柱国汾阳郡开国侯食邑一千户赐紫金鱼袋郭贽【一作赞】持节赠尔为秦国王呜呼徳无不报予敢忘于格言魂而有知尔尚歆于天命二年春正月丁酉宋帝遣使押翰林仪鸾卤簿鼓吹王于洛阳县之贤相里陶公原真宗朝特诏尊王尚父先是武肃王时有术者告曰王如广牙城改旧为新有国止及百年若填筑西湖以为公府当十倍于此武肃王笑曰岂有千年而无真主者乎即于治所增广之及王归宋计三世五王总九十八年果不盈百云【先是太平兴国初有僧歌于市曰还郷寂寂杳无踪不挂征帆水陆通踏得故乡田地稳更无南北与西东或问故但云明年大家都去未防果有纳土之应又忠懿王将内附决于天竺大士梦大士以防绳围绕其宅归宋之意始定后子孙遂金紫不絶又戊寅嵗永嘉县人伐木破其中有文曰天下太平凡五片皆然是亦天下混一之兆也】王任太师尚书令兼中书令国王凡四十年为元帅三十五年位极富贵善始善终福履之盛近代无比颇知书雅好吟咏有诗数百首曰政本集国相元徳昭宋翰林学士陶糓为之序性谦和未尝忤物自奉颇薄常服大帛之衣崇信释氏前后造寺无算入宋后又以爱子为僧为人寛洪大度常大会宾客食鼈臛而得庖人濡血纸于器中王遽蔵之褏顾左右曰勿令掌膳者知太平兴国末赵普再入相与卢多逊不相能一日普召王世子惟濬谓曰朝廷知多逊求取元帅财物今未鞫劾者恐累元帅耳请具所遗之物列状上闻惟濬归白王王曰我入朝时荷主上殊常之遇故左右大臣咸有馈物非独卢相也岂可见人将溺而加石焉普闻之深自叹服【李至碑文曰王事文穆晨昬定省一杯之药必经其手一俎之羞必尝其味当时物议翕然称之年十三先君捐馆哀若成人泣血絶浆殆无生意广顺中丁内艰杖而后起气息才属有识増感行路伤情又曰从効向化尽平宿憾欣容假道俾效输琛陈洪进继遣行人亦由王境王皆丰其馆谷假以舟车恩礼不衰殆将二纪其乐人事大如此】子八人惟濬惟治惟演惟灏惟溍惟济惟渲惟【阙】惟灏至贺州团练使惟渲韶州团练使惟溍左龙武将军奬州刺史惟演惟济皆童年为宋帝所称召见慰劳并起家诸卫将军惟演子冀国公暄暄子会稽郡王景臻景臻子荣国公忱封爵世世不絶先是武肃王与战士多赐己姓忠懿王归宋皆称同宗淳化三年太宗诏令复本姓又浙中刘氏改为金氏者亦令还故景徳中有司请以礼贤宅为司天监真宗以先朝所赐不许大中祥符八年惟演等复表上之赐钱五万贯仍赐宅各一区熈宁时知杭州军州事赵抃言钱氏父祖妃夫人子孙坟庙在钱塘者二十有六在临安者十有一愿以龙山妙因院为观使钱氏之孙为道士曰自然者居之治其祠坟神宗命赐名曰表忠观理宗给田三百畆付观旌功焉【案欧阳五代史言吴越自武肃王而后常重敛其民下至鸡鱼卵鷇必家至而户取诸案吏多持簿量为笞数人不堪其苦又顺存録曰钱氏凡欠一斗者多至徒罪徐玚常使吴越云三更已闻獐麂号呌达曙问于驿吏乃县司起征科矣江表志云吴越时民多赤体有敝葛褐者多用竹篾繋腰间执事非利不行吏胥虽贫者亦家累千金疑或传闻过甚云】
　　论曰钱氏据有两浙几及百年武肃以来善事中国保障偏方厥功钜矣宋兴后王益倾资修贡献宋祖曰此吾帑中物何用献为尝读宋两朝供奉录中间称忠懿王入贡如赭黄犀龙鳯龟鱼仙人鼇山宝树等物及通犀带七十余条皆希世之宝而金饰玳瑁器至一千五百余事水晶玛璃玉器至四千余事瑚十髙三尺五寸金银饰陶器一十四万余事金银饰龙鳯船舫二百艘银器械七十万事白龙脑二百余斤玊带二十四紫金狮子带一金九万五千余两银一百一十万两锦绮色绵以万万计而举朝文武阉寺多所馈遗竭十三州之物力以供大国务得中朝心国以是而渐贫民亦以是而得安谚曰皮之不存毛将安附呜呼殆非所以论吴越矣









　　十国春秋卷八十二
　　钦定四库全书
　　十国春秋卷八十三
　　检讨呉任臣撰
　　呉越七
　　列传
　　赵国太太夫人水丘氏
　　武肃王庄穆夫人呉氏　　昭懿夫人陈氏文穆王恭穆夫人马氏　　恭懿夫人呉氏仁惠夫人许氏
　　忠献王夫人杜氏
　　忠懿王妃孙氏【附俞氏黄氏】
　　赵国太夫人水丘氏武肃王母也先是英显王娶于母族故两世皆为河南水丘氏以武肃王贵初封河南太君进封呉兴郡太夫人再封秦国太夫人王事母至孝常游后庭层楼太夫人春秋高不能上至亲负而登焉天复元年九月薨葬于锦南乡武肃王命呉仁璧作志铭不从杀之事具仁璧传天寳初梁追封赵国太太夫人
　　庄穆夫人呉氏安国县人也父仲忻浙西观察判官累赠吏部尚书初武肃王议昏仲忻家咸以王豁逹大度不事产业将不许而夫人世父负知人之鉴固趣成焉及归室闺门整肃孝敬尽礼武肃王性严急常怡顔以谏之抚爱诸子有如一体厯封燕晋二国至呉越国正徳夫人夫人常游奉国寺王命载帛缣以偹防施夫人曰妾备尝机杼之劳遽以游赏靡费非恤民之道遂不受而罢夫人毎岁春时归衣锦军以为恒武肃王语之曰陌上花开可缓归时人用其语以为歌曲至今传之天寳十二年薨年六十二諡曰庄穆有子十三人又锦南乡慈智寺西有梁国夫人坟扶风夫人坟韦夫人坟或云皆武肃王夫人也其名号不具见史册姑为阙疑云【按文苑英华载庄穆进封晋国制钱珝笔也今不録】
　　昭懿夫人陈氏文穆王母也清泰初薨赠晋国太夫人諡曰昭懿文穆王性极孝尊礼母党厚加赐与而未常迁官授以重任故陈姓无有以功名显者
　　恭穆夫人马氏安国县人父绰雄武军节度使绰初以旧恩娶肃王女弟未几武肃王复为文穆王娶绰女是为夫人夫人性聪慧勤于职武肃王常禁中外畜声伎而文穆王年逾三十无子夫人为之请武肃王喜曰我家宗祀幸汝得主之矣乃听文穆王纳绪姫鄜氏生僔倧许氏生佐呉氏生俶众妾生亿偓仰信既长夫人皆均养之常置银鹿于帐前坐羣儿于上而弄之喜动顔色初封越国庄睦夫人天福四年薨年五十勅諡曰恭穆葬于衣锦军之庆僊乡良山村恭懿夫人呉氏名汉月钱塘人父珂官中直指挥使幼以婉淑侍文穆王忠懿王葢其所出也恭穆夫人絶怜爱之夫人善鼓琴性慈惠而节俭颇尚黄老学居常被道士服惟布练而已每闻王决重刑必颦蹙以仁恕为言母家或有迁授多峻阻之及入见时加训励间以督责故诸呉终夫人之世不甚骄恣干祐二年十一月封呉越国顺徳太夫人【五代防要曰封赠之制妇人有国邑之号死有谥近梁朝赐张全义妻储氏为贤懿夫人又改庄惠葢当时特恩也据此则呉越庄睦顺徳之号乃特典非旧例也】广顺二年六月薨年四十谥曰恭懿【五代防要云追封故顺徳太夫人呉氏为恭懿夫人今从呉越偹史注以恭懿为谥】是秋勅葬于慈云岭西原明年忠懿王建报恩元教寺以资防福已又铸铜象二致奉国金地二尼寺志孝思焉寜国节度使呉延福太夫人弟也建隆初延福兄弟五人有异图左右劝王诛之王曰先夫人同气安忍寘于法言讫呜咽流涕但黜延福等于外而不加刑【按西湖志呉延爽请东阳善导和尚舍利建塔于山颠附以佛庐开寳初赐额曰崇寿院又武林梵志云呉越相呉延开寳中建崇寿院内有九级浮图名应天塔延爽疑即延福诸弟也】仁惠夫人许氏名新月台州人也雅善音律文穆王后庭乐部悉命夫人掌焉初鲁国夫人生孝献世子侍御咸尊礼之有女僧契云者司香火于丽春院素号能知人至是谓夫人曰彼鄜夫人远不能及也夫人宜自爱文穆王袭位勅封呉越国夫人开运二年薨年四十四谥曰仁惠
　　文献王夫人杜氏内牙都监使杜昭逹之姑也未几以病薨
　　元妃仰氏湖州人父仁诠以牙将事文穆王有功积官至宁国军节度使天福八年冬忠献王纳为元妃未几薨葬于国城外之小麦岭【武林旧事仰妃墓在小麦岭下】
　　忠懿王妃孙氏名太真钱塘人泰寜节度使承祐之姊也端重敏慧延接姻亲及宗属皆曲尽恩礼好学读书通毛诗鲁论大义少事忠懿王甚谨一以俭约为训非宴会未尝为盛饰忠懿王征常州妃居国城内时时遣内侍抚问诸将及从征将帅之家国人禀畏如奉王防汉制拜夫人周勅封呉越国贤徳夫人宋开寳五年进封贤徳顺睦夫人九年王与妃及世子惟濬入觐加封呉越国王妃令惟濬赍诏赐之宰相言异姓无封妃故事太祖曰行自我朝表特恩也王献金币以谢未几妃辞谢中宫锡金器衣着无筭是嵗归国薨葬石人岭下明年宋遣程羽来归王妃之諡曰【阙】　　妃常以一物施龙兴寺形如朽木箸寺僧未之珍也偶出示舶上波斯人曰此日本龙蕋簮遽以万二千缗易去又有俞氏失其家世封号忠懿王之继妃也宋太宗时进金银十余万犀二十株通犀頳犀玉带三十二条水晶佛像十二事其贡献颇不赀云复有黄妃者常于南屏山雷峰显严院建塔奉藏佛螺髻髪始以百丈十三层为率寻以财力未充姑建七级已又用形家言止存五级名黄妃塔【争慈志作黄妃塔或作王妃塔误】后以地产黄皮木遂譌为黄皮塔俗称雷峯塔焉塔高四十许丈兀立层霄金碧璀璨飞甍悬铃种种严饰建塔时以石刻华严经鳞甃其下楷法絶欧阳率更忠懿王有建塔记【呉越国王钱俶建黄妃塔碑记曰敬天修徳人所当行之矧俶忝嗣丕图承平兹久虽未致全盛可不上体祖宗师仰瞿昙氏慈忍力所沾溉邪凡于万几之暇口不辍诵释氏之书手不停披释氏之典者葢有深防焉诸宫监尊礼佛螺髻髪犹佛生存不敢私秘宫禁中恭率瑶具创窣堵波于西湖之浒以奉安之规抚宏丽极所未见极所未闻宫监愿之始以千尺十三层为率爰以事力未充姑从七级梯昊初志未满为慊计甎灰土木油钱瓦石与夫工艺像设金碧之严通缗钱六百万视防稽之应天塔所谓许度者出没人间凡三世然后圆满愿心宫监等合力于弹指顷幻出瑶坊信多寳如来分身应现使之然耳顾度有所不逮塔成之日又镌华严诸经围绕八靣真成不思议刼数大精进幢于是合十指爪以賛叹之塔曰黄妃云呉越国王俶拜手谨书于经之尾】
　　武肃王弟镖　　铎　　楚国公铧
　　从弟镒　　　　銶
　　镖武肃王同父弟也少骁勇善战天祐初淮南将陶雅攻婺州命镖将兵徃救无功天寳中呉兵攻蘓州镖以杜建徽徃援围得解已而高澧叛湖州镖以指挥使禀王命讨澧明年武肃王廵湖州署镖为刺史镖嗜酒杀人惧王之督已也遂以四年冬杀都监潘长推官钟徳奔呉呉武义初以为右龙武统军终于其职方镖出奔时有子二人长者生五年矣次者未周晬武肃王怜之养于宫令与诸子同研席名其长曰可团次曰可圆冀其父得归聚云
　　铎亦武肃王同父弟累官睦州刺史领安南军节度使同平章事
　　铧字辅轩英显王有五子长武肃王次锜次镖次铎次即铧也生而有文在手曰王及长渐灭既生而英显王即世武肃王多方鞠育及武肃王薨铧请服通防以报之性多艺善绘画【图绘宝鉴云钱铧善丹青】尤精音律承制累授温明二州刺史检校太尉奏迁恩州防御使文穆王时除两浙行军司马拜命之日仪注特甚寻奏改本州围练使顺化军节度使封楚国公开运二年卒年五十五諡曰忠简
　　镒武肃王从父兄也积功为龙武统军田頵叛杨氏武肃王命镒屯宣州以待变及陈询叛睦州呉遣陶雅入宼而镒与顾全武王球实在行间遂为呉人所虏未几我军获呉将李涛天寳十四年呉乃遣镒以易涛镒归署为镇海军节度副使
　　銶武肃王从弟也龙纪时淮南六合镇遏使徐约已得蘓州武肃王命銶将兵攻之约驱民尽墨镵其形曰愿战南都从事已而势寖窘遂与其下泣别入海死銶由是拔蘓州未几州复陷王又遣师平之久之授銶蘓州招缉使【偹史作安抚使】颇以战功称又衢州刺史锯睦州刺史镇亦武肃王从弟其名时时见于史籍焉
　　武肃王子宁国公元玑　云国公传瑛
　　金华郡王元懿　　　　广陵郡王元璙【子文奉文炳】余姚侯传□【子仁俊】　　　大彭侯传球
　　扶南侯元防淮隂侯元珦
　　新安侯传璛　　　　　霅国公传璟
　　呉兴侯元琳　　　　　寜明王元璝
　　元弼
　　元玑武肃王第二子也母庆安夫人胡氏元玑性气寛厚沉静寡言多尚儒释不喜奢侈逿厯中外所在黎庶安之累官宁国军节度使同平章事检校太尉封宛陵侯晋封宁国公长兴四年十二月卒元玑早防妻终不继娶无嗣
　　传瑛武肃王第三子【一曰长子】母庄穆夫人呉氏原名传锴未几易锴为瑛天性英敏颇敦儒学聚书数千卷善骑射工草徐许之叛与三城都指挥使闭门拒冦有功时城中有锦工二百余人皆润人也传瑛虑其为变乃诈传王令百工悉免今日工作遂悬门放之出王闻其事嘉之寻授两浙副大使天祐三年九月唐哀帝选传瑛尚寿昌公主勅武肃王曰金章贵第方膺下嫁之荣齐家大邦始称和鸣之兆先帝与卿素同盟约誓扫冦讐虽崇资厚禄酬勲已极于当时而懿戚周亲结分思聨于奕世寻期爱女欲配高门三边未息于戎机百两遂稽于宿诺愿遵先防特举令仪况传瑛骊颔奇光凤毛异彩不俟折笄之训已当压纽之祥妫汭名门雅称大姫之匹张敖显族宜承元女之姻是用先降徽章特加异数今授传瑛大同军节度使检校太傅同中书门下平章事驸马都尉兼加食邑八百户公主未及降而卒【备史作开平三年梁选王子两浙副使传瑛为驸马都尉似误】传瑛梦与公主语因得疾乆之将兵攻常州无功无何卒年三十六赠太尉【一作太师】封云国公
　　元懿字秉徽初名传璹已又名传懿后更今名武肃王第五子也生而燕颔起家镇海军右直都兵马使寻授安国衣锦军防遏指挥使陞检校兵部尚书元懿性至孝母李氏【一作金氏】常侍武肃王不称防被捶成疾疾动每经旬月元懿躬亲厠牏称药量水夜不解带者乆之常出治睦州民间一夕輙数惊火起巫杨韫者阳为刻期曰某日某所复当火已而皆如其言元懿曰火如巫言巫为火也命斩韫于市火遂絶天寳中自睦州判东阳东阳之南有神曰白砂神邑人多畏奉之岁三月必大作风雨由白砂过州城壊民庐舍无筭相传神故龙也毎岁一复东海为恠至是元懿临其境夣朱衣来言白砂王虑震惊相国已由南山而去人咸异之元懿颇喜游宴雕饰之事文穆王袭位礼敬尤笃元懿饮酒恒及半而倾于地王因宴致防锣于元懿前讽之元懿悔悟遂稍稍改云累官宾睦二州刺史清海武胜等军节度使太傅同中书门下平章事进太师中书令封金华郡王广顺元年薨于婺州年六十有六諡曰宣恵墓在金华县东北六里元懿治郡三十年初莅新定时有卜士方氏者时人号曰龟精常以卜数贻之曰太乙接天河金华寳贝多郡侯六十六别处不经过至是其言果騐子仁仿官婺州刺史武胜军节度使
　　元璙字徳辉武肃王第六子也【一曰第四子】初名传璙仪状瑰杰风神俊迈起家沂王府咨议防军宣武节度判官累迁防骑常侍赐金紫寻属军旅事乃改马军防事指挥使武勇都之变徐绾召淮南兵入防顾全武谓杨公大丈夫今以难告必闵我羣公子谁可行者武肃王曰吾常欲以传璙昏杨氏今其时矣乃遣传璙防服为全武仆诣广陵比及望亭有逆旅媪輙识之至润州团练使安仁义亦知其非常【或云爱其清防】将以其下十人相易全武赂阍吏宵遁乃得脱已而见呉王行宻传璙指陈逆顺之理呉王为之动容叹曰此龙种也生子当如钱郎吾子真防犬耳遂以女妻之即日召田頵还军未几逆妇归钱塘累征缙云睦州皆陷阵有功授邵州刺史复征湖州高澧及攻东洲授睦州刺史寻迁蘓州累敕授中呉建武等军节度使苏常润等州团练使太傅同中书门下平章事文穆王立更初名诸兄弟尽易传为元而传璙亦以元璙名元璙在蘓州三十年性俭约而恭靖便弓马文穆王时以王兄尤加礼遇初璙自姑蘓入觐王以家人礼事元璙亲奉觞为寿曰此兄位而小子居之兄之赐也元璙俯伏曰大王功徳高茂先王择贤而立至公也君臣位定惟知恭顺而已因相顾感泣进检校太师中书令开府仪同三司作金谷园以娯老又建烟雨楼于滮湖之上乆之晋勅封广陵郡王封不及受命而薨宣防于柩前时天福七年三月也年五十六葬以王礼諡曰宣义子文奉文炳
　　文奉字亷卿广陵王第二子精骑射能上马运槊渉猎经史音律图纬医药鞠撃皆冠絶一时以廕为中呉军牙内都指挥使改节度副使几三十年天福中嗣元璙为节度使累加至检校太尉兼中书令文奉于郡中建南园东庄【九国志谓之东墅】为呉中之胜竒卉异木及其身见皆成合抱又累土为山亦成岩谷延接宾旅任其所适自号曰知常子饮酒兼数人时时乗白骡披鹤氅缓歩花迳或泛舟池中逺近闻賔客笑语声则就饮为乐所聚图籍古器无筭雅有鉴裁一时名士多依之而禅流法齐辈亦借以取给焉时有丁陈范谢四人【丁守节陈賛明范夣龄谢崇礼】皆广陵王客也文奉署为节度推官先是元璙夣登乌鹊桥见禽兽充牣旁人云此二郎禄料也又文奉常叩禄命于天台僧徳韶徳韶云明公己巳八十一至开寳二年己巳岁八月十一日卒其言始騐諡曰威文炳广陵王第【阙】子也开寳初文炳常葬妻丘于报恩寺侧古墓得丈夫遗骸长丈许东列铜铛西有寳剑玉环文炳方取剑防黒蜂遽螫之暴卒子知号擗昏乆之始蘓自言丈夫称是帝尧之臣繇余氏佐禹治水以功封吴获葬于兹若父奈何发吾版石夺吾玉櫑今虽撃死方吾籍其勿悼念好事者比于贰负之臣之尸多传其事焉
　　传□武肃王第八子母济南夫人童氏传□性仁厚明敏好学治郡大得政体累授镇东军亲廵都指挥土客诸军安抚使光禄大夫窦州刺史进金吾卫大将军员外置同正员检校司空改明州刺史封余姚侯寳大元年卒年三十传□在东府时酷好植牡丹成丛列树者顔色葩芳率皆絶异人号为花精【海録碎事又云忠懿王从兄仁杰酷好种花人号为花精未详是非】子仁俊
　　仁俊警敏有智略文穆王继立诸将多恃强诣府请诛刘仁杞等王命仁俊宣教音词亮意防晓畅诸将皆慴服去王以为仁俊能大竒之及元防元珦获罪于王王欲按将吏与交通者株连未已仁俊諌曰昔光武克王郎曹公破袁绍皆焚其书防以安反侧今宜效之由是中外得以帖然忠献王时仁俊为内外马歩都统军使而仁俊母故杜昭逹之姑也富人程昭悦者以私憾诬阚璠与昭逹谋奉仁俊为乱王于是杀璠昭逹而夺仁俊官幽之东府昭悦复収仁俊故吏慎温其证仁俊之罪毎上彭时五毒偹至温其坚守不屈王嘉温其节擢为显职未几昭悦防诛释仁俊之囚广顺元年忠懿王以仁俊无罪复其官爵厯仕威武军节度使检校太保卒諡安简
　　传球武肃王子也当武勇都之变传球年尚防淮南将田頵徴质子于我王欲遣以行传球不可王怒将杀之及事平王夺其内牙兵印后封大彭县侯
　　扶南侯元防淮隂侯元珦皆武肃王子也元珦以顺化节度使同平章事判明州【按旧五代史长兴三年升楚州为顺化军以明州刺史钱元珦为本州节度使楚州时属扬州元珦葢镇明州而领楚州节也】骄恣不法文穆王废为庶人幽之别室而元防为武肃王爱子数有军功且赐以兵防累官土客马歩都指挥使静江节度使兼中书令文穆王时恃恩骄横増益军马颇不平于王王使人讽元防请输还兵仗出判温州元防未之许也于是铜官庙吏承王指宻告元球遣亲信祷神求为呉越主又为蜡书从水窦出入与元珦谋议图危社稷文穆王遂驰骑召元防宴宫中至则左右阳称元防有刅坠于怀谋为不测即格杀之并杀元珦【按晋高祖实録十国纪年作元球元珦以罪诛今从呉越备史九国志作元防】
　　传璛【一作琇】武肃王第十四子也起家镇海节度右押牙充上直都知兵马使检校尚书左仆射已而出为湖州刺史进太尉封新安侯天寳十四年娶楚武穆王女马氏未几传璛死马氏奋不欲生天福中南汉主命侍郎卢膺偕楚使欧阳练来逆马氏为继室葢汉主故马氏女□也至是欲续旧姻楚文昭王实内主之马氏涕泗迸至誓不再适遂终其身于呉越
　　传璟武肃王第十五子初授湖州刺史唐天祐四年哀帝选为驸马勅武肃王曰卿功高鼎铉爵极土茅光纪年繋月之书等巢阁负图之瑞朕自惟寡薄猥荷基扄惟于旧勲敢坠先志所以再谋选尚用洽姻亲男传璟学礼闻诗资忠履孝前代则何郎风貎克着嘉名近朝则郭令功崇爰推爱子既臻具美须降明恩俾升右揆之荣兼正九卿之秩奉车増贵鸣玉趋朝骋骐骥之脩途契鳯凰之吉兆眷恋之外慰沃良深今授传璟检校尚书右仆射守司农卿驸马都尉传璟后封霅国公元琳武肃王第二十三子厯官右千牛卫大将军【今慈溪钱氏其苗裔也】
　　元璝武肃王第二十八子少强直好诗学武及长从征有功厯官至知福州彰武军事号令严明麾下无有敢犯之者元璝处兄弟不疑侍文穆及忠懿诸王皆尽臣礼由是上下卒用和睦建隆六年卒年六十有七追封宁明王
　　元弼亦武肃王子也文穆王初置秀州以元弼为刺史元弼莅政有方用最课名一时武肃王亲子三十八人见于史传者文穆王暨元玑诸王子外又有永嘉侯传璲金华侯传防钱塘侯传琰而失其封爵者则有驸马都尉传静海军节度使元祐及元琏元□元琢元璞元珰元珣元□元琛元瑾元裕元璠元朂元禧凡得三十三人而寳正长兴时又有温州刺史元邧元珪未详其所出云【按陶九成辍畊録云吾郷钱叔琛赟乃武肃王诸孙也常示所藏鐡券形究如瓦高尺余濶二尺许劵辞黄金商嵌一角有斧痕葢至元丙子天兵南下其家窃负而逃死于难劵亦莫知所在越再丙子渔者网得之乃在黄岩州泽库深水内渔意寳物试斧撃之则鐡焉有报于叔琛兄者用十斛谷易得又七修类藁云明太祖下礼官议鐡劵之制有奏唐和陵时赐钱镠者其孙尚藏因取为式武肃之裔在台州者未审几族姑附録于此】
　　文穆王子孝献世子僔　　琼山侯僎
　　儇　　　　　　　　　　呉兴郡王偡
　　亿　　　　　　　　　　彭城侯仪
　　偓　　　　　　　　　　仰
　　俨
　　孝献世子僔文穆王第五子也与忠逊王同出鲁国夫人郦氏初梁沙门寳志铜碑记云有真人在冀州开口张弓左右边子子孙孙万万年自是南唐以冀名子而文穆王诸子皆连字以应之僔所由名也王年四十冡嗣未建及僔生特为钟爱累奏授两浙副大使果州团练使检校太尉国建立为世子先是王治世子府謡言曰何处有鹿脯及将殁又有人题所居屏障曰四月二十九日大防羣仙凡署字数处天福五年果以病薨年十六歳追諡曰孝献葬钱塘天竺之前山【枫林坞】旋改世子府为瑶台院【九国志太平兴国中宋以钱倬为慎瑞师三州观察使葢倬常为僧复好睡故戯之也疑倬亦文穆王诸子】僎文穆王长子厯任静海军节度使温州刺史封琼山侯文穆王子十四人僎以下次儇次侑次侒次孝献世子次忠献王次忠逊王次偡次忠懿王次亿次仪次偓次仰次俨【即信】而侑则又其养子也儇字智仁文穆王第二子本名偁性喜简俭善骑射能书有文而自晦筮仕上直副兵马使检校尚书右仆射年二十余迁东府安抚使洞晓政术吏不敢欺文穆王嘉之赐金酒器一副因命兼领睦州时福州初归附将校有雠隙者率多相诬儇谓左右曰人各有憾诬搆一启疑惧交至岂国家推心怀逺之道邪悉置不问寻为静海军节度使判军州事均徭役罢淫祀尽放所畜声伎毎食不过鲍鱼菘菜显徳中常入觐西府永嘉人谓其将代也卧辙阻之儇先以篮舆载侍妾出众疑儇在中遽拥而其为民所感悦如此乆之改彰武军节度使知福州事温人皆行啼巷哭曰愿公早囘亦有擕家以从者谓之随使百姓【亦曰随使户】承制累授太尉拜丞相干徳四年卒于闽神柩经温州归防稽三州之民为号踊者甚众终年五十有四諡节惠儇有弟侑文穆王第三子也封西安侯居衣锦军者多其后【又侒官至秀州刺史工于尽萟或言亦文穆王养子云见图绘寳鉴】
　　偡字恵逹文穆王第八子也母陈氏起家内牙诸军都知兵马使检校司空年十八出为湖州刺史有妖巫登衙门大树恣为神语州人惊畏偡曰妖由人兴命注弩而射巫果乞命因抶之百投于境外一州大服偡明吏术能为诗颇有竒句忠懿王嗣位恭敬尤笃显徳间王城灾悉以器用服玩上之累奏授特进检校太尉宣徳军节度使封呉兴郡王建隆初宋敕授同中书门下平章事寻以饮酒过度薨年三十八谥曰恭义忠懿王哭之恸抚偡诸子恩礼有加先是大星陨于西北月余而偡逝焉
　　亿字延世文穆王第十子母沈氏初孕文穆王梦僧入寝帐已而生亿故小字曰和尚天资俊防善属文年二十官内牙诸军左右都虞候检校左仆射开运间兴师救福州忠献王欲铸鐡钱以益将士禄亿諌曰铸钱有八害新钱既行旧钱皆流入邻国一也可用于吾国而不可用于他国则商贾不行百货不通二也铜禁至严民犹盗铸况家有铛釡野有铧犁犯法必多三也闽人铸鐡钱而乱亡不足为法四也国用幸丰自示空乏五也禄赐有常无故益之以启无厌之心六也法变而弊不可遽复七也钱者国姓易之不祥八也王善其言而止未几为忠懿王丞相防内牙指挥使钭滔谋乱辞连亿左右劝王穷其事王以亿故不欲显治贬滔处州而出亿为明州刺史亿居明州颇着善政凡一切科率旧制悉除之显徳中王命括民丁以益军旅州县长吏因之多所残刻亿手疏其弊辞理切直王感悟乃罢王常与丞相以下论民之劳逸都由人君奢俭裁诗二章以寓志亿亦谓北方侯伯多贡淫巧蛊君心因献诗风刺王嘉叹乆之仍赐诗褒美亿女故常字王舅呉氏子者也已而诸呉骄纵日甚亿遂絶不与通人咸称其强正焉建隆初升奉国军节度使检校太保以名犯宋宣祖讳改名亿末年梦金甲神告其死期因署壁曰奉国节度使只年三十九大防宾客饮酒与之诀卧疾三日而终谥曰康献【顺存録杭州志俱作忠献】仪文穆王第十一子建隆初避宋讳改名仪起家镇东军安抚使干徳时奏授越州观察使岁旱租不登仪以私财八百代赋越民无不徳之故再任几三十年所深信内典在越多营佛事与云门僧重曜交相得宋太宗即位加金紫光禄大夫检校太保封开国彭城侯忠懿王入朝仪自东府至太宗诏改慎瑞师三州观察使已又改金州观察使太平兴国四年卒于京师之赐第年四十八赠安化军节度使葬京城东之临汴乡边公原仪工草书善奕碁皆及上品晓音律能造新声尤工琵琶妙絶当世忠懿王常宴集兄弟欲使仪弹而难于面命乃别设一榻置七寳琵琶于上覆以黄锦酒酣仪果白王曰此非忽雷乎愿奏一曲为王寿时王叔元珰亦知音王命之拍曲终王大悦赐仪北绫五千叚元珰钱千缗当时以为美谈仪终之嵗重曜梦仪被天人服乗云而至曰弟子已生天矣重曜寤贻书具述其梦且云观公之操履雅叶斯兆然世禄无几愿益进修函未逹而仪已逝焉后十年墓为盗所发貎如生人故吏呉素舁柩还越葬于秦望山重曜之塔侧妻何氏累封庐江夫人
　　偓字賛尭文穆王第十二子也性仁孝事母陈氏以恭勤闻及任衢州刺史为政寛恕厚重民多爱之时属嵗旱部民将逐食他州不忍輙去共诣听事告白而行偓为之流涕忠懿王立友爱甚至显徳五年卒中外无不叹惜终年二十五子昭度字九龄仕至供奉官俊敏工为诗多警句有集十卷行于世
　　仰文穆王第十三子母周氏仰善骑射通儒术尤精书法累官台州刺史性虽严急而政事寛简吏民畏服显徳五年二月卒年二十有四谥曰成显子昭序字着明好学喜聚书书多亲冩入宋知通利军以勤干闻俨字诚允文穆王第十四子忠懿王异母弟也本名信后又去名信宋淳化初改今名焉俨生之夕母崔夫人合瞑时见一僧坐帐前既寤彷佛如覩乃生俨父文穆王喜命铸金银大钱为洗儿具甫及周晬府中籖钥字一见即能记忆文穆王大渐时俨在别院忽惊啼谓养母曰适夣白髪翁呼我速诣王所因大号泣言未卒而讣闻矣俨防年为沙门及长谨慎好学虽祈寒溽暑未尝暂辍图籍忠懿王袭国命领镇东军安抚副使显徳四年奏署衢州刺史已又知婺州武胜军事晋光禄大夫封开国伯宋太祖平扬州遣俨入贺太祖命閤门副使武懐节赍诏迎劳及归赐玉帯名马锦防器皿开寳三年代兄偡知湖州充宣徳军安抚使忠懿王攻常州命俨督漕运太平兴国二年随忠懿王朝宋侍祠郊宫诏俨班列于节镇下太宗常幸天驷监赐从臣马勅主者曰钱俨儒者宜择驯马给之累授新妫儒州观察使仍知湖州又为随州观察使顷之代兄仪为金州观察使出判和州真宗嗣位加检校太傅累阶至特进在职十七年咸平六年卒六十七赠昭化军节度使谥曰静宣葬和州子昭慈亦有文名俨愽渉多闻少夣人遗以大砚自是文辞敏逹富赡当时国内文章向推罗隠崔仁冀而俨能与之颉颃太宗朝常献皇猷録咸平时又献光圣録所着有前集五十卷后集三十卷呉越偹史遗事忠懿王勲业志钱氏戊申英政録若干卷又作贵溪叟自序传一卷善饮酒百巵不醉居外郡常患无敌或言一军校差可伦拟俨问其状曰饮益多手益恭俨曰此一变常非善饮也俨镇湖州时后圃芙蓉枝上穿黄玉玦一枚枝梢交杂不知从何而贯俨截干取玦以献人谓真仙来游留此以惊世者亦异事云
　　忠献王子富水侯昱　　西平侯郁
　　忠逊王子昆　　　　　易
　　忠懿王子世子惟濬　　彭城郡王惟治
　　英国公惟演　　　　　惟济
　　昱字就之忠献王长子也忠献王薨昱在襁褓间国人立忠逊王遂以昱为咸寕大安二宫使忠懿王嗣位承制授秀州刺史宋太祖御极昱入贡与江南使同侍宴射于后苑江南使先中的令昱解之应而中赐以玉帯【钱氏家乘云太祖命太宗于中南府置宴习射后苑太宗中的昱亦中的太宗解玉帯赐之今从宋史】及宋平蜀昱复入贺归为台州刺史领徳化军节度使【唐僖宗光启三年升台州为徳化军】本路安抚使俄领静海军节度使温州刺史转彰武军节度使宋师讨江南昱为东靣水陆行营应援使从忠懿王朝宋授白州刺史昱上太平兴国録一卷求换台省官太宗赏其才诏学士院试麻制三篇答高丽书一道除秘书监判尚书都省时新葺省署昱撰记奏御又常以钟王墨迹八卷为献有诏褒羙又闻昱善书令进笔札赐御书金花扇二急就章一御翰三十轴出知宋州改工部侍郎厯典寿泗宿三州率无善政至道中郊祀当进秩太宗曰昱贵家子不宜任丞郎进郢州团练使咸平二年表入朝以病不及陛见卒年五十七赠太师封富水侯葬开封府汴阳乡昱与从父俨皆以文章知名中朝比之二陆又雅善琴画聪明能覆碁饮酒至斗余不乱尤好学喜聚书多所吟咏恒与中朝卿大夫唱酬一日对沙门賛寜竹事迭録所记昱得百余条因集为竹谱三卷生平交旧昱终日谈宴未常犯家讳有貮卿文稿二十卷末年贪猥纵肆无名节可称子百人渉登雍熈进士第绛至内殿承制累典郡颇以干力称
　　郁忠献王第二子累官镇东军节度副使秀州刺史入宋改知全州至太保卒追封西平侯忠献王羣从中又有仁熈者颇读书能丹青尤工水牛多冩于纨扇上钱氏子弟俱擅文采逸兴豪举常取霅上各言子之的数言定剖视负者张宴谓之战至今传为雅谑昆字之忠逊王子也归宋登进士第累迁至三司度支判官厯知七州治尚寛简以秘书监致仕卒年七十六昆善为诗赋又工草有文集十卷性嗜蠏常求补外职曰但得有蠏无通判处足慰素愿也【昆又工画常绘寒籚沙鸟于团扇人竞宝之】
</div>
    <div class="pagination">
<a href="十国春秋_page35.html">上一页</a><span>...</span><a href="十国春秋_page31.html">31</a><a href="十国春秋_page32.html">32</a><a href="十国春秋_page33.html">33</a><a href="十国春秋_page34.html">34</a><a href="十国春秋_page35.html">35</a><span class="current-page">36</span><a href="十国春秋_page37.html">37</a><a href="十国春秋_page38.html">38</a><a href="十国春秋_page39.html">39</a><a href="十国春秋_page40.html">40</a><a href="十国春秋_page41.html">41</a><span>...</span><a href="十国春秋_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
