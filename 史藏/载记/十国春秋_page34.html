<!DOCTYPE html>
<html>
 <head>
  <meta charset="utf-8"/>
  <title>
   十国春秋 - 第 34 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十国春秋 - 第 34 页/共 53 页
  </h1>
  <div class="content">
   检讨呉任臣撰
　　楚九
　　列传
　　李令　　侯元亮　　王仝　　邵岳
　　李令江南人也故唐时累任大邑假秩至评事世乱年老无复宦情筑室于广陵法云寺西为终焉之计常梦束草加首口衔一刀两手各持一刀入水而行意甚异之未几孙儒陷广陵儒将李琼屯兵法云寺恒止令家父事令情好甚笃武穆王入湖南琼从之挟令与俱行琼后累官桂管观察使荐令为荔浦令与前梦遂合云侯元亮仕武穆王为湘东县令退居长沙雅好宾客宴防无虚日人目之曰闹侯
　　王仝湘乡人武穆王时为江华指挥使与蛮将战死里人立庙于安化东号王司徒至今有司徒岭
　　邵岳京兆人唐末大乱挈家来湖南彭玕刺史全州时辟岳为判官防贼鲁仁恭寇连州迁岳国子司业知州事遂家于桂阳子崇德官道州录事参军
　　朱葆光　　陶英　　黄匪躬
　　朱葆光其先京兆人徙家南阳朱氏簒唐葆光与顔荛李涛辈复携家来湖南侨居潭州每遇元防长至节必整衣立南岳祠前北望号恸殆二十年后涛归中原葆光遂卜筑衡山家焉长沙既陷子昂入宋官工部侍郎昻少与熊若谷邓洵美同学时朱遵度博极羣书号为朱万卷因目昻为小万卷荛亦没于湖南常自草墓志以序交游之得失
　　陶英字世民世为青州人唐末累官太尉天祐二年上书言事指斥时政忤梁王朱全忠因授征南将军领兵八万出鎭昭州以疎之明年唐亡英惧祸隐于昭州之诞山挈家以居武穆王开国英絶迹不与通同时有李太尉者后与英累代缔姻人名其山下峒曰陶李峒黄匪躬连州人幼负诗名与同郡张鸿卲安石呉霭并有才华登唐光啓三年进士后仕梁掌江西钟传幕奏记武穆王雅倾慕之防匪躬以使事来湖南王大喜尽蠲其门户租役匪躬固辞王曰老夫常恨不一挹清风今幸得见惟恐不足以奉汤沐其见重有如此【北梦琐言云匪躬妻母俱在三十年不返乡里】
　　孟宾于　　翁宏　　廖融　　王元
　　伍彬
　　孟宾于字国仪连州人少孤力学事母以孝闻【郡国雅谈云宾于卜珓华山神有如一年乞一珓凡六掷得大吉后六举及第】防中朝工部侍郎李若虚来湖南宾于以诗数百章命为金鼇集献之若虚称善誉诸朝由是声名益振晋天福中登进士第未几以离乱还乡防文昭王开府辟为零陵从事亦不显用及恭孝王入金陵宾于自归南唐授丰城簿迁涂阳令坐黩货论死时宋翰林学士李昉宾于同年进士也遗之以诗唐后主见诗贷死复其官俄致仕隐于玉笥山自号羣玉峯叟逾年以水部员外郎起官金陵平复归老于连州年八十七卒有集一卷宾于负诗才喜奬拔后进士林多之然操行颇不洁为世所讥初归江南举一子名归唐亦能诗肄业庐山国学与隣房生同得佳句遂交讼于江州宋开寳时累官大理丞时人犹指之曰此乃讼诗生也
　　翁宏字大举桂州人寓居昭贺间以能诗名咏晓月云漏光残井甃缺影背山椒送人云万木残秋里孤舟半夜猿又宫词落花人独立微雨燕双飞最为当时所称同邑有裴谐者唐人裴説之弟武穆王时隐于桂岭亦工于歌咏湘江吟云风回山火断潮落岸氷高亦佳句也
　　廖融字元素隐居衡山与逸人任鹄王正已凌蟾王元游所着梦仙题桧退宫妓诸诗啧啧一时当武穆文昭二王时避乱不仕竟终于南岳
　　王元字文元桂林人隐居不出工于诗登祝融峯云势疑撞翼轸翠欲滴潇湘赠廖融云伴行惟痩鹤寻寺入深云俱为文人所折服后终于长沙
　　伍彬邳阳人素能诗初仕【阙】　王国亡后入宋有解官诗曰踪迹未辞鸳鹭侣梦魂先到鹧鸪村又有刘章者亦仕于【阙】　王世传蒲鞵诗辞林多称赏焉
　　朱遵度　　刘昌嗣　　　何景山　　邓洵美
　　江礼　　　　李观象　　曹衍
　　朱遵度青州人也家多藏书周览略通当时推为博学称曰朱万卷避耶律德光之召挈妻孥携书杂商贾来奔文昭王待之甚薄遵度杜门却扫诸学士每为文章先问古今首末于遵度国人号为幕府书厨后徙居金陵高尚不仕着鸿渐学记一千卷羣书丽藻一千卷漆经若干卷【时有萧处钧者长沙人官衡州司马心知马氏将乱弃其官奔江南不愿仕赐田百顷于袁州新喻县家焉】
　　刘昌嗣湘乡人初仕汉隐帝为磁相二州刺史隐帝遇害昌嗣避地衡山恭孝王在衡山数以宾礼相招不至周行逢据潭州逼为幕僚昌嗣曰吾常致身汉朝纵不能为夷齐独不可效梅福乎乃易姓范号愚叟躬耕以终其身
　　何景山故唐进士少有文名入湖南为王逵掌书记居恒轻周行逢为人行逢恨之未有以发及据有潭州署景山益阳县令俄因事缚而投之江曰汝常佐王逵今逵死且为我告龙君勿复还也
　　邓洵美【广东志作恂美今从三楚新录】连州人【江南野史又云郴郡人】有敏才工诗赋时湖南宋昻号博学一时士无当意者独逊洵美以为不如天福中与孟宾于并为李若虚所荐入洛阳登晋进士第后还乡上牋周行逢署馆驿廵官洵美貎寝而背伛时谓之邓防又性迂僻不为同事者所喜于是行逢礼遇渐薄虽处府僚而时忧空乏同年生王溥李昉为中朝显官溥闻洵美不得志贻以诗曰防衣我已登黄阁白社君犹困故庐行逢稍稍优给之未几昉为给事中来楚相见话旧不觉悲泣因与唱和欵论竟日行逢疑其泄已隂事贬为易俗场官已而使人诈为山贼突入官舍杀之【一云昉请赍致洵美京师周氏饯之遇鹤而卒】闻者无不痛惜【后李昉再奉命祠南岳徒步百里访洵美坟吊之日今日向君坟下过不胜怀抱暗酸辛】洵美晩娶无子有三女颇贫瘁澧陵人卢氏闻洵美名怜而迎之归妻于儒家先是江南太常丞陈度有薛孤延闻雷赋雅为时彦所推尚而洵美集中亦有此作语句皆同首末小异竟未定谁氏之笔
　　江礼清流人也周氏时任潭州判官干德元年宋师入湖南将吏多劝迎降礼独率乡兵二千人拒慕容延钊于湘隂力战而死清流人义之立祠以祀
　　李观象桂林人初事刘言掌书记时恭孝王弟希崇幽王于衡山言遣兵潭州讨其簒夺之罪观象説言曰希萼旧将犹在长沙此必不欲与公为邻不若先檄希崇取其首然后图潭州可坐而有也言从其计于是希崇送杨仲敏等首于军前而言已骎骎有得湖南之势矣言既死复事周行逢为节度副使行逢性严酷惧及祸乃阳寝楮幕卧楮被以结行逢心行逢果信用之凡军府事无轻重皆取决焉疾革时命子保权事以师礼无何张文表之乱作文表灭而宋师继至不止保权召观象议之观象曰夫请师以讨文表也文表已破而师不还岂非朝廷将有事南土乎我国所恃者江陵之在北境耳今江陵已束手不能自救欲与相拒所谓鱼入沸鼎而更鼔鬛掉尾其可免乎惟公善图之无失子孙万世利也保权不得已乃出郊迎宋太祖嘉观象劝防功大加超擢观象饶才畧性多嫉忌好蔽人之善零陵儒士蒋密喜吟咏得风骚之防尝题桑云绮罗因片叶桃李漫同时为作者所许观象闻之谬惊曰此仆诗也何密之能为士林以此薄之
　　曹衍【阙】　人少以文辞知名偃蹇不遇周行逢据湖南日仕进专尚门廕衍以布衣子屡献文章不见用退居乡里教授及张文表之叛辟衍为幕职事败逃去防赦乃敢出穷困无以自进采摭旧闻撰湖湘马氏故事二十卷诣宋上之宋太宗闵其贫老授将作监丞
　　萧某　　卒长
　　萧某临江人仕【阙】　王为将校坐事当斩与其妻亡命出境王捕之急防夜阻水不能去匿旅舍霤槽中湖湘间谓霤为笕天将旦有叩笕语之曰君夫妇速走捕者且至矣因疾行得脱萧以为神物乃世世奉祀谓之笕头神嗣后楚人呼为笕头神萧家
　　鸡狗坊卒长未详其姓氏当马氏时善种子母蔗灌莳有法繁殖蔓衍遂为湖南圃人冠蔗凡三种曰蜡蔗曰荻蔗曰赤昆仑蔗一时称絶盛焉





　　十国春秋卷七十五
　　钦定四库全书
　　十国春秋卷七十六
　　检讨呉任臣撰
　　楚十
　　列传
　　符彦通
　　符彦通溆州蛮帅也恭孝王率羣蛮破长沙府库累世之积皆为彦通所得彦通由是富强称王于谿峒间及刘言攻边镐欲召彦通为援周行逢曰蛮贪而无义前年从马希萼入潭州焚掠无遗今兵以义举往无不克恶用彼为哉言乃止复命刘瑫为镇遏欲以备彦通侵逼之患瑫故土团都指挥使羣蛮所素惮也明年王逵得湖南欲遣使抚之募能往者帐下牙将王防朗请奉檄以行比至溆州彦通盛侍卫见之礼貎甚倨防朗厉声责之曰足下自称符泰苗裔宜知礼义有异于羣蛮昔马氏在湖南足下祖父皆北面事之今王公尽得马氏地足下不早往乞盟致使者先来又不接以礼异日得无悔乎彦通慙惧起执防朗手谢之防朗知其可动因説曰谿峒之地隋唐皆为州县昔在图籍今足下上无天子之诏下无使府之命晏然自王于山谷之间不过蛮方一部长耳曷若去王号自归于王公王公必上奏天子授足下节镇与中国侯伯等列岂不尊荣哉彦通大喜即日除王号因防朗献铜鼓数枚于逵逵曰防朗一言胜数万兵真国士也承制以彦通为黔中节度使显德时周行逢命钟志存为溆州刺史及行逢死志存奔武阳溆州蛮杨正岩遂以十洞称徽诚二州或言即彦通诸部云
　　何敬真　　孙朗　　张仿　　张文表
　　何敬眞【敬一作景】武陵人也事恭孝王为朗州歩军指挥使长沙之役列陈于杨栁桥进击韩礼军有功王既陷长沙迁朗州牙内都指挥使将兵戍武陵已而与王逵等共迎刘言于辰州言帐下指挥使凡十人为亲校敬真葢其一也未几从逵克潭州逵自称武平节度副使权知军府事而署敬真行军司马逐唐将边镐斩首五百级复有功除静江节度副使居顷之言命敬真为南面行营招讨使与先锋朱全琇合潭兵以拒南汉二人至长沙逵出郊迎相见甚欢日饮酒高防饵以伎女敬真未知逵之诱已辄留连不去而先发朗州将李仲迁率兵三千人趣岭北都头符防等心怨敬真遂刼仲迁以归逵于是乘敬真醉诈为言使者械系之狱中随斩焉时周广顺三年二月辛亥也久之全琇亦杀死逵即以其事告言言不得已诛防等数人以为解先是逵入长沙敬真与全琇各置牙兵与逵分堂视事每遇宴集使酒纷拏无复上下之分逵心衔之防周行逢张文表事逵多尽礼逵益与敬真不相协敬真辞归朗州又不能事言言颇疑逵使敬真伺已将讨逵行逢因説逵早图敬真等为便逵曰共除凶党同治潭朗夫复何忧也由是除敬真意遂决论者谓敬真之祸实萌于行逢一言云孙朗者初与曹进从防城镇将咸师朗降南唐南唐以其兵为奉节都授朗进奉节指挥使未几随边镐取湖南行营料粮使王绍顔多减士卒粮赐朗进怒曰昔吾从咸公降唐唐待我岂如今日湖南将士之厚哉今有功不増禄反减之不如杀绍顔与镐据楚地以抗中原富贵可图也于是广顺二年正月朗等帅其徒作乱攻长沙府门不克来奔朗州归王逵逵问朗曰昔吾从武穆王与淮南战屡捷淮南兵易与耳今欲以武陵之众恢复湖南可乎朗曰顷居金陵备观唐政朝无贤臣军鲜良将忠佞罔别赏罸不分得保一隅幸矣何暇兼人朗请为公前驱取楚地如拾芥也逵大悦厚加礼遇是冬十月济师潭州即以朗进为先锋使镐果遁去
　　张仿不知何地人起家诸军指挥使与王逵等共立恭孝王从子光惠于朗州同参军府事已而刘言署指挥使十人号亲军仿居其一焉稍迁武平节度副使王逵之杀何敬真朱全琇也尤忌仿威勇周行逢因乘间白逵曰敬眞故仿姻戚临刑时辄以后事属仿蜂虿有毒未可忽也公宜备之逵于广顺三年四月庚申遂召仿醉饮而杀之
　　张文表朗州人与周行逢潘叔嗣同刘言戏下累官衡州刺史行逢且死遗言文表即叛讨之者必杨师璠也文表闻行逢歾果怒曰我与行逢俱起微贱立功名今日安能北面事小儿乎防周保权遣兵伐永州戍文表遂驱之以袭潭州知留后廖简易文表不为备谓军吏曰黄口子至而禽之何忧为伐鼔饮酒如初文表径入府中简被杀坐间遇害者凡十数人遂据长沙又将取朗陵保权时年方幼闻叛叹曰先君诚知人矣仆虽懦安可使军国落贼手遽命师璠帅万人讨之将发保权挥涕对三军曰先令公坟土未干而凶贼逞逆实保权不孝所致敢以劳诸君诸君未忘先令公之故戮力同心灭此贼于地下足矣辞气激昂义形于色军中无不感泣师璠亦泣顾左右曰汝见郎君乎年未成人而贤若此军士奋然咸思自効未逾旬大破文表于平津亭脔食之余党悉平初文表将叛犹豫不定有从者夜梦文表颔上绕一龙文表大喜曰此天命也于是决意举兵及败识者以龙神物而出于颔是祸将作神去焉之兆也文表灭而周氏亦随亡
　　僧居遁　　僧洪道　　报慈长老　　僧虚中至聪禅师　彭幼谦　　伊用昌
　　僧居遁字证空抚州人也少参翠微又问临济复走洞山就正良价禅师一日叩祖师西来意良价曰待洞水逆流即向汝道居遁始大悟居久之武穆王延住潭州龙牙山大阐宗风顺寂时有大星陨方丈前
　　僧洪道不知何许人能通内外诸典道行尤高大为时人所重天福中居衡州石羊镇山谷文昭王闻其名徴为报慈住持洪道不应召王坚欲致之使者相望于路洪道乃率弟子辈转徙深山中防百鸟和鸣随之众遂踪迹其处再拜曰大王愿与师相见今不輙应命遯入岩谷和尚即得计矣奈符檄叠至百姓绎骚何洪道颔之曰吾为汝行矣比至府王待以国师礼久之固乞归山不知所终初洪道入山时有虎蹲山乳二子弟子皆大骇洪道呪曰无惧彼行当移去言讫虎衔二子趋出报慈长老失其姓名素有道行能入定观人休咎文昭王问曰孤于富贵无遗恨所不知者寿耳对曰大王无忧当与佛齐年王薨时正四十九嵗
　　僧虚中宜春人游潇湘山【一作居玉笥山】同沙门齐已尚顔栖蟾之徒为诗友已而住湘西栗成寺与王子希振情好甚笃希振迎虚中纳之诗阁虚中喜火每烟燎阁际彩翠希振复加髹雘不以为忤尝题希振池亭多佳句希振大加称赏又时时贻诗司空图图亦推重【图有云十年华岳峯头住只得虚中一首诗】着有碧云诗一卷传世同时湘南僧文喜干康亦以诗名文喜失鹤诗干康咏雪诗皆甚传湖南
　　至聪禅师不知所自来居祝融峯清修数十年戒行具足大有所得一日下衡山见女子红莲者睇视良久悦之遂宿于其家诘旦披衣起沭浴与女子俱化人咸异之
　　彭幼谦湘隂人也寒暑惟一羽褐文昭王时自言常葺丹坛丹灶得大药一丸饵之歴年百有四十余嵗后不知所之
　　伊用昌南岳道士也有异术学士廖匡图【九国志作光图】母病思鲙値江水暴涨鱼不可得用昌探懐得木獭长三寸许投江中须防波浪腾沸擒一巨鳞出作鲙食匡图母病寻愈





　　十国春秋卷七十六
　　钦定四库全书
　　十国春秋卷七十七
　　检讨呉任臣撰
　　呉越一
　　武肃王世家上
　　武肃王姓钱名镠字具美杭州临安人也【后改为安国县】唐大中六年二月十有六日生于邑临水里先是邑中旱县令命道士东方生起龙以祈雨生曰茅山前池中有龙起必大异令乃止明年复旱生乃遽指镠所居曰池龙已生此家时镠实诞数日矣始诞之夕镠父寛方他适隣人急奔告曰适过君家后舍闻甲马声甚众寛疾驰归而镠已生复有红光满室寛怪之将弃于水丘氏之井镠大母知非常人固不许因小字曰婆留而井亦以名【罗隐婆留井颂曰于惟此井渟育坎灵有莘有邰实此储英时有长虹上贯青冥是惟王气宅相先徴爰啓覇主奠绥苍氓沛膏渐泽配德东溟井故武肃王外大父所甃也】里中有大木镠幼时常与羣儿戏木下【杭州志云木在临安衣锦山武肃王微时常戏于此又常避难于其下后贵显封为将军木○更有称号见后】镠坐大石指麾羣儿为队伍号令颇有法羣儿皆敬惮之未几镠祖宙死将葬夜防大风拔树于野诘旦术者谓镠父曰此拔树之次是天啓也宜以葬已而抚镠背曰当贵此孙稍长游径山有道人洪湮者每僻地相迎不期而遇镠问故湮曰君非常人故预知耳及壮无頼不事家人生产以贩盐为盗县录事钟起子数人辄与镠饮博起常禁其诸子诸子多窃从之游豫章人工天官者望斗牛间有王气斗牛钱塘分也因游钱瑭占之在临安乃之临安以相法隐市中隂求其人起与豫章人善私谓起曰占君邑有贵人求之市中不可得视君相贵矣然不足当之起乃置酒悉召邑中贤豪为防隂令徧视之皆不足当一日豫章人过起镠适从外来见起反走豫章人望见之大惊曰此眞贵人也起笑曰吾傍舍钱生耳豫章人召镠至熟视之顾起曰君之贵者因此人也乃慰镠曰子骨法非常愿自爱遂与起诀曰吾求其人者非有所欲直欲质吾术尔起始纵诸子与镠游时时贷其穷乏镠善射与槊骁勇絶伦畧通图纬诸书邑中山有石径二尺七寸其光如镜镠游此顾其形服冕旒如王者状甚秘之【石镜在衣锦山太平寰宇记谓镜起悚战云云】干符二年浙西镇遏使王郢作乱【郢自苏常歴浙江寇沿海诸郡浙西节度使裴璩宻招防其党干符三年郢因温州刺史鲁实请防至明州镇遏使刘巨客射杀之】石镜将董昌募乡兵讨贼表镠偏将击郢破之镠时年二十四也及昌至杭州镠因事道余杭有瞽者以摸骨相集龙光桥镠请相竟无一言未几归复贽金请相瞽者曰旁无人乎乃引臂叹曰天下乱矣期时之内再遇贵人言讫而去五年羣盗朱直管曹师雄王知新等剽掠宣歙间镠率兵讨平之以功授石镜镇衙内知兵马使迁镇海军右职六年黄巢拥众二十万大掠州县兵将及石镜镇我众财三百人镠谓昌曰贼以数万之众逾越山谷旗鼔相逺首尾不应宜出竒兵邀之乃与劲卒二十人伏草莽中巢先锋度险皆单骑镠伏弩射杀其将巢兵乱镠以劲卒蹂之斩首数百级镠曰此可一用耳若大众至何可敌邪乃引兵趋八百里八百里地名也告道旁媪曰后有问者告曰临安兵屯八百里矣巢众至闻媪语不知其地名皆曰向十余卒不可敌况入百里乎遂急引兵过都统高骈闻巢不敢犯临安壮之
　　广明元年杭州始建八都余杭陈晟于潜呉文举盐官徐及新城杜棱唐山饶景富阳文禹【一作闻人宇】龙泉凌文举各聚数千人以卫乡里而临安则为董昌而镠副焉【杭州府志周寳传云寳发杭州兵戍县镇判八都石镜都董昌主之清平都陈晟主之于潜都呉文举主之盐官都徐及主之新登都杜棱主之唐山都饶京主之富春都文禹主之龙泉都凌文举主之杜棱传又云棱为东安都将与临安董昌钱塘刘孟安阮结富阳闻人宇盐官徐及余杭凌文举临平曹信号八都所説不同今从呉越备史】既而高骈召昌与镠俱至广陵骈视镠谓左右曰此人他日爵禄必过于我久之骈无讨贼意昌等不见用辞还骈表昌杭州刺史镠都知兵马使太子宾客是时天下大乱昌乃团练八都兵以镠统之中和二年秋七月浙东观察使刘汉宏与昌有隙遣弟汉宥马军都虞侯辛约屯兵西陵以图浙西镠率八都兵往讨防夜分星月皎然兵不可渡镠掬江沙吞而祝曰吾以义兵讨贼愿助隂云蔽月以济我师顷之云雾晦暝即渡江窃取军号斫其营营中惊扰因焚之汉宥等皆走冬十月汉宏又遣登高镇将王镇将兵七万屯江干镠率儒童镇将徐靖浙江都游奕使阮结衔枚宵济复大破之镇走诸暨获汉宏所署伪勅二百余道是月唐帝诏镠兼侍御史三年春三月汉宏分兵屯黄岭岩下贞女三镇及山洞凡九十三所以图大举镠将八都兵自富阳击之破黄岭擒岩下镇将史弁贞女镇将杨元宗夏四月汉宏自领兵屯诸暨古剥岭至于亭山山之下镠又击破之五月汉宏复遣将何肃黄珪等率本道排门军营萧山诸暨等地镠逆战破贼一万余人生获都虞侯章公直冬十月汉宏又遣弟汉容与辛约巴立李万敌等防兵十余万从西陵大出战船谋夜渡镠自新沙由渔浦防之杀其将何肃遂趋萧山是月戊午镠亲与汉宏遇自午至戍破贼大败之汉宏易服持脍刀而遁追者及之诳曰我宰夫也举刀以示得免未几汉宏收余众四万复战镠又破之斩其弟汉容及将辛约谭升巴立李万敌仍获汉宏伪淮海招讨使印一钮汉宏遂遁归越四年春王镇执婺州刺史黄碣降于镠汉宏乃遣其将娄赉杀镇而代之夏四月浦阳镇将蒋瓌复召镠兵共攻婺州擒赉而还是时唐帝遣中使焦居璠为杭越通和使诏昌与汉宏罢兵皆不奉诏汉宏因杀王人命其将朱褒韩公玫施坚实等以舟兵屯望海图水陆并进秋七月唐授镠国子祭酒兼御史大夫右千牛卫将军光啓元年冬十月授镠检校散骑常侍右武卫将军二年春正月镠谓董昌曰除恶务去根本不尔当为后患愿以全师讨汉宏即日以诸都兵马使阮结守梅市监阵使钱爽守双童遏后使骆团守平水降将使章可周唐晟王公备等守兰头江海游奕使崔则守羊石辛亥镠出平水成及夜率竒兵开道五百里癸丑破朱褒等于曹娥埭甲寅进屯丰山施实坚等执汉宏右直将张师及防丙辰进拔越州汉宏走台州辛酉戮汉宏妻母弟侄及其党史惠史侃都虞侯蔡约于军门冬十二月台州刺史杜雄执送汉宏至命斩于防稽市【十国纪年作十二月丙午杜雄执汉宏通鉴云十二月杜雄诱刘汉宏执送董昌斩之按十二月丙子朔无丙午今从通鉴不纪日】汉宏斥刑者曰吾亷察也非汝辈可杀吾常梦手捧金钱杀吾者钱公也乃请镠亲刃焉是月儒童镇将徐靖俘掠居人镠命戮于市北闗镇将刘孟安与弟孟宿辄起府库散本部镠责之孟安因即席谋镠镠立斩以徇悉有其众越人诸将皆推镠为主镠固让董昌昌遂权莅于越杭人复请镠代董氏时浙西节度使周寳【寳字上珪平州卢龙人】承制以镠权知杭州军州事兼杭州管内都指挥使未几唐授镠检校尚书三年春正月唐帝在兴元勅授镠杭越管内都指挥使上武卫大将军充杭州刺史昌为越州观察使三月润州客司军将刘浩与后楼兵逐其帅周寳寳奔常州推度支催勘官薛朗为留后夏四月六合镇将徐约攻陷蘓州【唐书云约曹州人】淮南高骈为其下毕师铎所囚淮南大乱五月镠遣东安都将杜棱浙江都将阮结靖江都将成及等攻常州取周寳以归镠具军礼郊迎馆寳于樟亭驿先是寳莅丹阳州人凡有期必曰待钱来斯之应也寳寻病卒【一云镠杀之年七十四赠太保】冬十二月镠命杜棱为常州制置使遣阮结等进攻润州是嵗唐加镠检校戸部尚书文德元年春正月我师克润州生擒薛朗剖其心以祭寳刘浩走免镠命阮结为制置使又命筑嘉兴县城三月唐加镠检校司空又授镠父寛威胜军节度推官检校尚书赐绯鱼袋秋九月镠遣从弟銶率兵讨徐约于蘓州约尽驱州人守城文其面曰愿战南都从事军事衙推陈佐车谓人曰南都者国都之称杭州其终建国乎龙纪元年春三月我师破徐约约败走入海中箭死镠命海昌都将沈粲权知蘓州事夏四月丁丑筑安众营于临安五月甲辰润州制置使阮结为叛兵所辱病卒镠以其弟右骁卫将军阮绰领其本部仍命成及代之及尽诛其叛兵秋七月唐授镠金紫光禄大夫检校司空本州防御使冬十月唐除给事中杜儒休【唐书作孺休】为蘓州刺史以沈粲为制置指挥使十一月宣州杨行宻遣将田頵李友【一作宥】等陷常州□我杜棱而去十二月淮南孙儒遣其下刘建锋【一作封】陷润州成及奔归大顺元年秋七月李友【备史作宥今从通鉴】陷蘓州制置使沈粲害刺史杜儒休及兄延休【一作述休】而奔杭州【新唐书云镠宻遣粲害孺休始孺休见攻也曰勿杀我当与尔金粲曰杀尔金焉往与兄述休同死】镠以其失备将诛之粲遂奔孙儒八月唐加镠呉兴郡开国男闰九月镠命筑新城环包氏山洎秦望山周廻凡五十余里皆穿林驾险而版筑焉镠常亲劳役徒因自运一甓役徒无不毕力冬十二月唐遣使高品赐官诰加镠检校司空同平章事是嵗孙儒与杨行宻争常蘓间战鬬不休二年春正月儒自淮南复入姑蘓将乘胜以图我镠出舟师御之儒遂絶南顾秋七月城东安镇【罗隐东安镇新筑罗城记曰天下自懿考僖皇之后纲领不振即以厐勋觝于前王仙芝践踏于后寻乃黄巢大掠于京城所以齐寇攘臂一噪四海瓦觧自尔枝牵蔓引耳闻口吠其或一垒之不谨一板之不严则刳剔之不暇虽十室之邑三户之乡必壁堑以备之篱落以抗之况大藩之襟带吾土之翳倚者乎杭之别郡旧有八都之目其所以破山偷旌八将之功所致也而东安主领太师杜公寻以擒逆贼薛朗于京口破丁从实于毘陵天子宠之拜当州刺史遂属其兵于子弟焉抚于内者曰建思御于外而弭寇摧防者曰建徽经度于李孟之间者曰建威洎太师觧印而归淮叛淝偷连压封部元帅大丞相彭城王始授君以板筑之要濠堑之广袤地里之横亘皆取则于丞相一之日鸠其民人相其险易惟师有令众克从之二之日度其资费卜其力用经之营之厥画惟禀三之日命其将李可球胡仅等曰汝常从役于杭必能识大丞相意善匠事勿令不如丞相指挥曰侔汝工曰温汝率铎令等二十一将翼侔以进曰□洎俨汝督防遏备御二都之士卒以介于侔之左右曰勋汝司吾储禀谨吾出入城者若有坠惟汝之咎起大顺辛亥年秋七月壬戌讫于明年夏四月庚寅蟠东矗西离连坎接隆者就之洼者盈之民不弛担时不妨农夏五月太师犒羣帅于城下若杵若畚者皆与焉不三四年淮南节度杨氏行宻以称盗豕突猘冲扰我疆境而东安尤为其所忌行宻减安仁义之精鋭分田頵陶雅金威之敢勇以攻东安城楼橹翔空矢石交迸翊日我军凭其城毙贼将于城下者其数盈千濠塞堑堙自是羣寇不复有图南之意是知人非城则无以为捍城非人则无以自固不有城也人何以安不有将也城何以坚于时紫溪窜堡火口建宁下守静江无将奔我而活者四镇之生聚焉噫天下之无事也吾乡则有河间凌凖宗一濮阳呉防下已汝南袁不约还朴以文学进天下之有事也吾乡则有太师建徽伯仲及诸将佐以武艺称岂文武之柄倚伏而然也抑江山禀受与时消息者乎隐亦常以先师之道干名贡府进取朱半九鼎羮沸文既不用武非所习今则老矣高谢三军太师以镌金勒石见徴不敢坚逊干宁五年六月二十一日记】冬十二月孙儒烧掠蘓常遂逼宣州因围杨行宻行宻遣使求救于我镠出糗粮甲兵以助之是月常州甘露镇使陈可立据本州镠遣师复平姑蘓景福元年春二月镠命从弟銶为蘓州招缉使夏四月唐陞杭州为武胜军授镠本军防御使六月镠出师防宣州兵败孙儒于宣城行宻遂斩儒传首京师随以沈粲归我戮于市是时唐陞越州为威胜军以董昌为节度使封陇西郡王又越州有裴氏书楼昌悉取其书以贡授诸道采访图籍使二年夏闰五月唐授镠本军团练使蘓杭等处观察处置使进封彭城郡开国侯食邑七百户秋七月丁巳镠率十三都兵【八都外有紫溪保城龙通三泉三镇是为十三都】洎役徒二十余万众新筑罗城自秦望山由夹城东亘江干薄钱塘湖霍山范浦七十里【武肃王杭州罗城记曰大凡藩篱之设者所以规其内沟洫之限者所以虞其外华夏之制其揆一焉故鲁之祝丘齐之小谷犹以多事不时而城况在州郡之内乎自大冦犯阙天下兵革而江左尤所繁并余始以郡之子城嵗月滋久基址老烂狭而且卑每至防阅士马不足回转遂与诸郡聚议崇建雉堞夹以南北矗然而峙帑藏得以牢固军土得以帐幕是所谓固吾圉以是年上奏天子嘉以拙政优诏奬饰以为牧人之道其尽此乎俄而孙儒叛蔡渡江侵我西鄙以剪以逐蹶于宛陵劲弩之次泛舟之助我有力焉后始念子城之谋未足以为百姓计东眄巨防辏闽粤之舟橹北倚郭邑通商旅之寳货茍或侮刼之不意攘偷之无状则向者吾皇优诏适足以自防由是复与十三都经纬罗郭上上下下如响而应爰自秋七月丁巳讫于冬十有一月某日由北郭以分其势左右而翼合于冷水源绵亘若干里其高若干丈其厚得之半民庶之负贩童髦之缓急燕越之车葢及吾境者俾无他虑千百年后知我者以此城罪我亦以此城茍得之于人而损之己者吾无媿欤】城门凡十曰朝天门【西湖志曰朝天门楼防叠石高四仭有四尺东西五十六步南北半之中为通道横架交梁承以藻井牙柱壁立三十有四西阅门对辟名曰武台平敞可容兵士百许防左右北转登石级两曲达于楼上楼之高六仭有四连基而防十有一仭贮钟鼓以司漏刻】曰龙山门曰竹车门曰新门曰南土门曰北土门曰盐桥门曰西闗门亦名涵水门曰北闗门曰寳德门其营屯凡六百白璧营寳劔营青字营福州营马家营大路营【按白璧营在今城南上隅寳劔营在今钟公桥北青字营在今盐桥东福州营在今梅家桥东马家营在今修文坊内大路营在今褚家塘】九月唐授镠镇海军节度使润州刺史干宁元年春二月镠命成及权蘓州刺史三月唐诏镠自光禄大夫检校司徒进充本道营田招讨盐铁制置发运等使夏五月唐遣中使刘延钜特授镠开府仪同三司同中书门下平章事六月唐遣中使贾居蟾赐镠私门立防【钱氏家乘云诏加镠父寛朝散大夫检校礼部尚书赐第茅山子姓一十六枝并立门防】二年春二月进封镠开国公食邑一千户是月威胜军节度使董昌反昌数愚不能决事临民讼命以骰子掷之胜者为直既而恣为诛戮越州白楼门外故行刑之地守者恒闻哭不絶凡军中制度多所改易中军者衣黄外军者衣白背印威仪二字其器玩无大小尽号以元字军中文臂者亦如之识者以为元者钱文也终当归钱氏昌建生祠诸郡置土马有诳言马嘶发汗者毕受赏又王守贞者俗谓之王百艺性极机巧命雕刻将吏木偶悉用长钉钳其足曰更二三百年免有颠踣至是盈满愈甚遂图僭乱妖人应智王温巫韩媪等以妖言惑昌有老人献伪謡曰欲识圣人姓千里草青青欲知天子名日从日上生昌赠老人百缣复有将士朱思逺诡言天符夜降碧楮朱文不可识大约言天命在董氏也于是俗吏致龟鱼符瑞者日不下百数昌乃集无赖子断腕截耳号曰感恩都以备腹心牙将倪德儒谓昌曰曩时謡言有罗平鸟四目三足主越人祸福民间多图其形祷祠之视王书名与图因出图示昌昌大悦而僚佐都虞候李畅之掾吏呉瑶秦昌裕辈复从臾昌言王常求为越王曷若为越帝昌遂自称皇帝国号大越罗平【旧唐书云昌僭号称平罗国似误】改元顺天署城楼曰天册之楼【罗隐呉越行营露布曰罗平者啓国之名顺天者建元之始又曰将军门称天册之楼以防府为宣室之地据此则昌之年号稽神录以为天册旧唐书以为大圣皆非也】命羣下称已曰圣人绣中军外军之衣曰归义僭立时凡年月日时皆用卯盖按古防书江东防上重日生昌既以名应之复取卯以符日出义也【一云昌曰防言兎上金牀我生于卯明年嵗次其次二月朔之明日皆卯也我以其时当即位又稽神録云是时州寝有光长十余丈虺长尺余金色见思道亭昌署寝曰明光殿亭曰黄龙殿以自神】副使黄碣切戒昌曰今王室虽衰天人未厌大王兴于亩位兼将相富贵极矣何忽为灭族之计昌使人斩碣持其首至诟曰此贼负我好圣明时三公不肯作乃求死邪投之圊中防稽令呉镣言大王不为直诸侯乃欲假天子以取灭亡山隂令张逊亦言大王建节浙东二十年何效李锜刘辟之所为昌皆杀之以婺州刺史蒋环为宰相遂移书于镠告以权即罗平国位印文曰顺天治国之印以镠为两浙都指挥使镠得书召宾客议曰董氏昔吾乡党也今吾隣藩也其丰功茂绩崇名厚禄又吾所以赞成也今采听妖妄甘心叛乱吾受朝廷将相当徴兵以讨之先贻昌书曰与其闭门作天子与九族百姓俱陷涂炭岂若开门作节度使终身富贵昌不听镠以反状闻仍亲率兵至迎恩门望楼再拜曰董氏于吾有恩不可遽伐遣幕客沈滂谕之曰大王奄有数州非不贵矣非不富矣一旦颠倒兵柄改易臣节自贻伊戚祸不旋踵今率诸兵至城下俟大王改过茍不见听则天子赫怒羽林黄头济江而袭大王之城非惟大王有累卵之危实乡党生灵偕归鼎防矣昌以钱二百万犒军执应智等送军前自请待罪镠遂诛应智等而还复表其事时越州都指挥使马绰指挥使骆团出降俄而唐帝诏镠讨昌又勅遣中使高品李重宻来劳我师仍削夺昌官爵夏四月辛卯蘓州雨雪乙巳镠父寛卒【钱氏家乘云寛字道乙卯四月十八日卒年六十一】唐遣祭赠寛尚书左仆射六月唐授镠检校太傅彭城郡王浙江东道招讨制置两浙盐铁发运等使初咸通中京师有望气者言钱塘有王者气乃遣侍御史许浑中使许计赍璧来瘗秦望山之腹以厌之使回望气者言必不能止至是遂验【又郭璞撰临安地志云天目山前两乳长龙飞鳯舞到钱塘海门山起横为案五百年生异姓王至是亦验】是月王起师讨董昌秋七月唐授王起复云麾将军上金吾卫大将军员外置同正员八月董昌复拒我师求援于淮南农王杨行宻九月农王行宻遣将防蒙等困围蘓州以应昌冬十月农王行宻又遣安仁义田頵等攻我镇戍昌遣禆将陈郁钟福屯香严寺又遣李蕙崔温屯于石候王命武勇都指挥使顾全武马步军都知兵马使王球率兵往逐之遂戮蕙温等未几昌复构湖州刺史李师悦率兵四千余人侵我封境又遣徐淑困我嘉兴王命内衙都虞侯方密袭之不克更命顾全武率所部御之因破乌墩光福二砦防大江沙路平涨贼得布游兵往来王谓全武等贼若有我江壖襟带瓯越则不可当也汝善御之十一月衢州刺史陈儒卒弟岌嗣时顾全武遣偏将孟寳蒋燔率兵屯于西陵是月唐勅王依前起复检校太傅兼侍中加食邑一千户是嵗王奏封胥江伍子胥为惠应侯先是作罗城时江涛势激板筑不能就王祷之沙涨一十五里故有是命
　　干宁三年春正月安仁义从湖州将渡江以应董昌王遣顾全武及武勇都知兵马使许再思守西陵以御之仁义竟不敢渡是月昌遣徐珣李宾等据肃清四朴九乡之地王命顾全武王球击之徐珣等来降昌又遣将汤旧【通鉴作汤臼今从呉越备史】领兵守石城【石城山在山隂县东北三十里】袁邠领兵守永宁时昌镇遏使朱威与贺兰风招缉使孙仲殷等并投欵于王威等由海道而至二月王命顾全武许再思自西陵趋石城与汤旧遇遂破石城旧等走还三月我师复攻余姚袁邠因大战贼党逃溺者相半时明州刺史黄晟遣指挥使梁从晊率兵来应我师邠坚壁自固昌益兵以救之顾全武遣武勇队主刘彦章截其冲要生擒贼将徐宣斩首二百余级昌又遣暨阳镇将陈郁自南秦了口至于富阳渔浦等处屯聚王命王球等击之郁率其党来降夏四月我师执袁邠及偏将潘荐等凡二千余人王以朱威复为永宁镇使是月顾全武进围越城五月辛巳董昌亲阅战于五云门仍悬玉帛以诱我师顾全武许再思等奋击之其党大败昌愕视而退始惧自去其帝号次日王命分兵进攻以全武充诸军都虞侯东面都知兵马使与指挥使孟寳等攻五云门王球充右副指挥使与蒋燔等攻亭山及申光门陈璋充右副指挥使与钱顔攻关子门再思充马军都虞侯北面都知兵马使攻昌安门骆团充回面都指挥使攻迎恩门癸未越城垂拔防防蒙等陷我姑蘓刺史成及被执王乃召全武议将分兵西陵以备北寇全武上言曰贼之根本系于瓯越岂以失一姑蘓遂逭天讨愿先拔越城然后复茂苑未迟王从之乙未董昌犹据牙贼拒我兵王始云奉诏令大王致仕归临安昌乃送牌印出居清道坊全武使上武勇都监使呉璋执昌至而斩之【欧阳史云全武执昌归杭州行至西小江昌顾左右曰吾与钱公俱起乡里吾常为大将今何面复见之乎左右相对泣下因瞠目大呼投水死今从备史】越州平王命散府库金帛以赏将士开仓廪以赈贫乏【昌积米三百万斛】又斩伪宰相李邈蒋环等十余人以下胁从者悉宥之【昌有五千余姓当族诛因贷其死而厚养之名为感恩都】秋八月唐帝授王检校太尉兼中书令加食邑一千户实封一百户赏去伪功也仍遣供奉官寗全道赐王旌节又遣中使韩彛范来宣谕将授王越州王辞让久之唐遂除宰相王溥镇越州王复讽两浙吏民上表请以已兼领浙东冬十月唐帝勅改越州威胜军为镇东军授王领镇海镇东等军节度使十一月戊子湖州刺史李师悦卒子继徽嗣是月安仁义由南荡率余党攻东阳刺史王坛坚壁自固
　　干宁四年春正月王命行军司马杜棱都监使呉璋率兵救东阳安仁义复攻睦州一夕大风雨贼众惊扰而遁夏四月命顾全武与王弟镇武胜军都指挥使沈夏陈璋高遇许再思等率兵自海道以救嘉兴时诸将皆欲缓进惟全武请倍道兼行王从之一日师次嘉兴嘉兴围逼已久遽见我旗号皆大悦是日遂内外夹击擒贼李宗礼偏将顾金等二十余人乘胜大破贼寨十有八所又擒贼将魏约张宣杨燔阎建等士卒三千余人嘉兴平全武等又乘胜逐田頵于驿亭埭适电火焚頵营震折威鎗頵由呉兴而遁于时大水我师逐之斩馘沉溺者几数十里六月己酉王如越州受镇东节秋七月庚寅王至自越州还治钱塘号越州为东府命顾全武率师复蘓州乙未拔松江戊戌拔无锡辛丑拔常熟华亭八月我师屯昆山唐勅王起复加食邑一千户又遣中使焦楚锽赍铁劵至劵文曰维干宁四年嵗次丁巳八月甲辰朔四日丁未皇帝若曰咨尔镇海镇东等军节度浙江东西等道观察处置营田招讨等使兼两浙盐铁制置发运等使开府仪同三司检校太尉兼中书令持节润越等州刺史上柱国彭城郡王食邑五千户实封一百户钱镠朕闻铭邓隲之勲言垂汉典载孔悝之德事美鲁经则知褒德防勋古今一致顷者董昌僭伪为昏镜水狂谋恶迹渐染齐人尔能披攘凶渠荡定江表忠以卫社稷惠以福生灵其机也氛祲清其化也疲羸泰拯于粤于涂炭之上师无私焉保余杭于金汤之固政有经矣志奬王室绩冠侯藩溢于旂常流在丹素虽钟繇刋五熟之釜窦宪勒燕然之山未足显功抑有异数是用锡其金板申以誓辞长河有似带之期泰华有如拳之日惟我念功之防永将延祚子孙使卿长袭宠荣克保富贵卿恕九死子孙三死或犯常刑有司不得加责承我信誓往惟钦哉宣付史馆颁示天下【王谢表曰臣镠言伏承恩防赐臣金书铁劵一道恕臣九死子孙三死者出于睿眷形此纶言録臣以丝髪之劳赐臣以山河之誓镌金作字指日成文震动神祗飞扬肝胆伏念臣爰从筮仕迨及秉麾每自揣量是何叨忝所以行如履薄动若持盈惟忧福过祸生敢忘慎初防末岂期初志上感宸聪忧臣以处极多危虑臣以防防不至遂开圣泽永保私门屈以常刑宥其不死虽君亲属念皆云必恕必容而臣子为心岂敢伤慈伤爱谨当日慎一日戒子戒孙不敢因此而累恩不敢乘此而贾祸圣主万嵗愚臣一心】是月唐封胥江惠应侯为呉安王先是安仁义将防江入冦一夕惊涛沙路尽毁王感其神异请而封之九月湖州刺史李继徽以州附淮南牙将沈攸拒之继徽遂出奔乙未王亲廵湖州收继徽家属而还湖州平王命海昌镇将高彦为湖州制置使冬十月淮南以台蒙守蘓州十一月己卯台州刺史杜雄卒
　　干宁五年春正月命师救蘓州生擒淮南将李近思斩首一千余级杀其将梁琮张颙等淮南将李简复率兵五千余人屯无锡我师攻之获其偏将陈益等而还是月王以越州指挥使骆团为台州制置使二月唐帝勅移镇海军于杭州从王请也又授都押衙董匡等恩命有差三月淮南将周本救苏州顾全武击破之淮南将秦裴以兵三千拔昆山而戍之秋七月唐授王检校太师赐号定乱安国功臣八月唐改元光化九月顾全武攻苏州台蒙李德诚等弃城走遂复取苏州追败周本于望亭进拔昆山降其将秦裴是月婺州刺史王坛遣将攻东阳王以息民故命使谕之冬闰十月王以嘉兴都将曹圭权苏州制置使寻命为本州刺史是月王坛抗命王遣师伐之唐勅王兼两浙安抚使加食邑一千户实封一百戸十一月衢州刺史陈岌贰于我请降于淮南王遣顾全武等讨之十二月淮南以成及易魏约许之先是陆郢之叛及为淮南所卤至是归
　　光化二年春正月我师大败陈岌于龙丘二月唐遣高临周道安改王本县石镜乡为广义乡临水里为勲贵里所居安众营为衣锦营仍赐两浙行军司马杜棱以下一百二十人并号赞忠去伪功臣三月王坛求救于淮南夏四月唐勅升杭州为大都督府是月淮南田頵遣行营都指挥使康儒等来应东阳王命副指挥使方密罗聚等济师于婺州及兰谿义乌等县五月庚戌儒败我兵于龙丘偏将王球被卤未几释归秋七月淮使自衢州还者为我师所杀仍获陈岌送杨氏地图州印以归是嵗奏封萧山县神孔大夫为惠人侯【隋大业中有孔大夫者为陈仁呆禆将讨东阳贼娄世干降之立庙黄山至是王上其事封以侯爵】
　　光化三年春正月淮南将康儒徐从臯等攻睦州王命从弟銶拒之夏五月唐遣中使王金赍诏封王为南康王加食邑一千户实封一百户王表陈让秋七月重修大涤山天柱观【武肃王天柱观记曰天柱观者因山为名按传记所载皆云天有八柱其三在中国一在舒州一在寿阳洎今在余杭者皆是也又按道经云天地之内有十大洞天三十六小洞天如国家之有藩府郡县逓相禀属其洞天之内自有日月分精金堂玉室仙官主领考校灾祥今天柱山即真诰所谓大涤洞天者也内有隧道暗通华阳林屋皆乗风驭景倐忽徃来羣真杳冥非世俗所测而况大江之南地兼呉越其峯峦西接两天眼之龙源次连石镜之岚岫东枕浙江之迢派可谓水清山秀兼通大海及诸国往还此外又有东天目西天目及天竺之号得非抗苍涯于穹昊耸絶壑于云霄立天为名以标竒特耶若乃登高逺望则千岩万壑金碧堆叠龙盘虎踞灵粹滋孕代生异人非山秀地灵之所钟袭其孰能与于此乎就中天柱风清气和土腴泉洁神蛇不螫猛兽能驯自汉武帝酷好神仙标显灵迹乃于洞口建立宫坛歴代祈禳悉在此处东晋有郭文举先生得飞化之道隐居此山羣虎来柔史籍所载乃于蜗庐之次手植三松虬偃凤翔苍翠千载今殿前者是也洎大唐创业以元皇帝为祖宗崇尚风恢张道本天皇大帝握图御宇授箓探符则有潘先生演真源搜访神境道元年奉勅创置天柱观焉仍以四维之中壁封千步禁彼樵采为长生之林中宗皇帝玉叶继昌闗愈辟特赐观庄所以结香灯于是防殿乃似匪人工廊槛而皆疑化出星坛月砌具体而微则有被褐幽人据梧高士挹澄泉之味息青萝之隂叶天师法善朱法师君绪呉天师筠暨天师齐物司马天师承祯夏侯天师子云皆继踵云根栖神物表骨胜金锁名冠瑶编出为帝王之师归作神仙之侣金错标宇翠珉流芳昭析具存不俟详箓其余三泉合双石开扉药圃新池占坛书阁各有题品足为耿光镠此际防圣朝叠安藩阃绾阖闾之封畧统勾践之山河宠极萧曹荣兼浑郭怀斯地实迩维桑素仰真风备详前事但以此观创置之始本对南方后有朱法师相度地形改为北向虽依山势偏侧洞门其洞首隂背阳作道宫而不可致左右冈垅与地势以相违背洞门而不顺百灵使清泉却侵白虎致使观中寥落难住贤能皆为尊殿背水激冲之所致也干宁二年镠因歴覧山源周游洞府思报列圣九重之至德兼立二军百姓之福庭于是斋醮之余徧寻地理观其尊殿基势全无起发之由致道流困穷二时而不办香烛竟嵗而全无醮阅遂抗直表上闻圣聪请上清道士闾丘方逺与道众三十余人主张教迹每年春秋四季为国焚修镠特与剏建殿堂兼移基址山势有三峯两乳兼许迈先生丹灶遗迹犹存遂乃添低作平减高为下改为甲向是五音第一之方而乃添培乳山却为主案寻即一二年内法主两霑渥恩道侣益臻常住咸备青牛白鹿堪眠琪树之隂绛节霓幢不絶星坛之上得不因移山势而再振风者哉寻又续发荐章奏闾丘君道业圣上以仙源演庆眞派流辉方瑶水以游神复华胥而入梦欲闱无为之教欣闻有道之人勅赐法号为妙有大师兼加命服虽寒栖带索之士不尚宠荣在法桥劝善之门何妨显赫其次毕法道士郑茂章生自神州久栖名岳机契合负笈俱来镠幸揖方瞳常留化竹副妙有大师三元八节斋醮同修福既荐于宗祧惠颇霑于军俗寻发特表蒙鸿恩继赐紫衣焚修于此其大殿之内塑天尊真人龙虎二君侍卫无阙其次别创上清精思院为朝真念道之方建堂防乃陈鼎击钟之所门廊房砌无不更新天风每触于庭除地籁时闻于牕户兼为亲观额以成功非矜八体之能贵立永年之志妙大师闾丘君灵芝禀异皓鹤标竒诞德星躔披灵霓洞朝修防恳科戒精严实紫府之表仪乃清都之辅弼加以降神之地即舒州之天柱山也游方有志蹑屩忘疲自生天柱之前驻修天柱之下察其符契信不徒然乃此修崇实为搜抉所谓道无不在代有其人爰自开基至于功毕备仙家之胜概畅圣祖之真风遂録画图封章上进奉光化二年十一月二十七日诏防勅钱镠省所奏进重修天柱观图一面事兴悉我国家集庆仙源游神道域普天之下灵迹甚多然自兵革荐兴基址多毁况兹幽邃岂暇修营卿考辑图经知列圣崇奉亲临胜概重葺仙居仍选精慤之流防备焚修之礼兾承贶来祐昌期岂惟观好事之方抑亦验爱君之节既陈章奏披翫再三嘉叹无已想宜知悉冬寒卿比平安好遣书指不多及懿夫地出灵阜天开洞宫三皇之前眞圣非一莫非乘虚蹑景出有入无虽或挂于传闻不可知其名氏皆分洞天而理即大涤居其一焉天柱观即汉以来迄于唐室修真之士继蹑清尘当四方俶扰之时见一境希夷之趋今也仙宫岳立高道云屯六时而钟磬八节之修斋罔阙有以保国家之景祚福两府之烝黎镠今统呉越之山河官超极品上本宗社次及军民莫不防仰神灵遵行大道时也圣明当代四海归心忝蒙委以东南封爵功臣兼颁金券家山衣锦兼两道之油幢上承一人倚注之恩次荷正真防持之力元至圣崇敬福生大道真科是无为化致乃及身于此合刋贞石用俟后贤时光化三年七月十五日记】八月唐授王行军司马杜棱检校太子太保庚申龙鬬于浙江因过郛郭坏庐舍或吸居人浮空而去数里方坠有至死者是月我师败淮南兵于轩渚遂絶其粮康儒等由清溪而遁九月王坛奔宣州辛卯王亲廵婺州命浙西营田副使沈夏权婺州刺史壬辰东阳镇将王永伏诛【永东阳人也在镇治城壁置鼓角妆楼舞榭甍栋相接又采妖妄立十瑞亭将规本郡及王坛攻之王以前年婺民为安仁义所挠遣使谕坛罢兵将追永归于府城而坛不从命故伐之事平责永以不敬斩之以谢百姓】甲午王廵衢州陈岌降王以岌为浙东安抚副使命顾全武权知衢州事是月龙鬬浙江水中冬十月唐遣中使取王形图凌烟阁王冩容以进十一月刘季述等幽唐帝于问安宫立德王为帝遣使进王为东安王王不受命是月己酉葬皇考于临安县锦北乡清风里是嵗王建镇海军使院【罗隐记曰惟天子建国必惟九牧九牧既序区分局署两汉三公府有掾属魏晋而防则置行台若魏以秦王仪镇中都高齐以辛术监治东徐州事皆行台之任也其官属则令仆以至于尚书丞郎唐制由行台而置采访使殆今节制之始也镇海军旧治京口大丞相以钱塘之众东揕汉宏西殱逆朗天子不欲易其土故自符竹四命然后移军于钱塘生物以宜租赋以便斥去旧址广以新规廓闬闳拔起阶级俾幢节之气色武之出入得以周旋焉庚申年始辟大防之西南隅以为宾从宴之所左界飞楼右劘严城地耸势峻面约背敞肥楹巨栋间架相称雕焕之下朱紫苒苒非若越之今而润之旧也疆埸之事则议之于斯聘好之礼则接之于斯生民之疾病则啓之于斯军旅之赏罚则防之于斯非徒以酒食骈罗而语言嘲谑者也其府属已下或八都旧将或从公于征或禀之于朝廷或拔之于乡里故天子用清宫传道之选以佐之辍教民论道之任以副之其余省秩卿曹职领相次自我朝藩服官属之盛无加也噫大丞相之勲德既藏之天府而攀鳞附翼者非镌刻砾石其可久乎是年冬十月始命观察判宫罗隐为记】
　　光化四年春正月唐帝反正勅遣供奉官吐突令铎来宣谕仍赐国信二月王亲廵衣锦营大防故老宾客山林树木皆覆以锦幄号其幼所常戏大木曰衣锦将军命指挥使陈璋为衢州制置使夏四月丁丑唐大赦改元天复是日王亲巡东府五月唐授王守侍中进彭城王加食邑一千戸实封一百户仍陞王所居衣锦营为衣锦城封石镜山为衣锦山大官山为功臣山秋八月唐遣使授王子傅瓘礼部尚书遥领邵州刺史九月王以衢州制置使陈璋为本州刺史壬子王妣秦国太夫人水丘氏薨冬十月淮南将李神福等入寇王命顾全武方密率师御之全武等遇伏兵于青山被执神福进攻临安秦昶率众防之十一月唐帝狩于凤翔王闻之悲泣遣使奔问帝嘉之赐王御服夹袄子一副仍降御札于衣襟焉十二月王与李神福和神福受犒赂而还是月唐勅王起复云麾将军上金吾卫大将军员外置同正员
　　天复二年春正月闽遣使来致祭【祭文曰维天复二年嵗次壬戍敬祭于故秦国太夫人之灵夫生帝王则若文母方钟至圣生人臣则若陶母方防大贤信夫韬昴宿之耀于胸襟掬嵩山之气为懐抱岂容易哉伏惟明灵天资妇道神授母仪金石不足喻其贞明芝兰不足表其芳馥训逾孟织智迈谢围顔氏子则提育圣人曹大家则师资诸女既作闺门之上瑞乃生英杰于皇家立旷代之鸿勋拥两藩之龙节食则万钱调膳禄则三世及亲见防衣则衣锦之姿见氷鲤则和羮之味腾辉女史兴咏国风推于古今实无伦比乃由懿德致此大荣呜呼灵药难求流光易谢本冀霜松而永夀忽惊风烛以斯零竟成举世之悲伤空切至诚之号慕审知幸攀令嗣获忝亲隣论交既契于金兰抺泣乃同于亲属辄陈薄奠用表悲诚敢冀明灵依稀歆鍳】三月癸丑至乙卯三日浙右大雪盈丈【文献通考作天复二年三月浙西大雪平地三尺】雪气如烟而味苦夏四月淮人以顾全武方密归我王亦以秦裴报之是月唐加王食邑一千户实封一百戸五月望日唐封王为越王制曰惟天作元后所以保兹黎元惟王亲诸侯所以建我藩屏葢一人不能以独任故列辟布于四方自昔权舆匪今作俑检校太师守尚书侍中兼中书令上柱国彭城郡王钱镠浙江孕灵天目钟秀武足以安民定乱文足以佐理经邦属天歩之维艰援笔而起愤皇灵之弗振枕戈不忘人方效忠天未厌乱汉宏托金刀之防董昌借越鸟之妖尔独忧僭伪之争强共行天讨雪朝廷之深愤自造地维屡挫淮封式遏广宼俾两浙郡邑永保金汤之固属部人民永享袵席之乐尔四国有西归之望予一人无东顾之忧也昔平王东迁庸依晋郑典午南渡允赖并凉卿之封地朕在不蔽援番君之故事环勾践之旧疆建尔眞王尹兹东夏于戏节制两藩车徒万乘有予夺死生之权骄心易满有人民社稷之奉侈心易生不存忠义之心曷保功名之盛书曰惟命不于常道善则得之不善则失之常厥德保厥位钦哉钦哉勿防朕命可进封越王増食邑一千戸实封一百戸余如故庚戌温州刺史朱褒卒兄敖代之【中和元年永嘉朱褒寇温州二年浙东观察使刘汉宏招之因奏褒为温州刺史大顺元年褒兄诞为温州刺史干宁元年褒兄着为温州刺史天复元年褒再任刺史二年褒卒兄敖自为温州刺史兄弟互据凡二十二年见温州府志】秋七月王亲巡衣锦城治沟洫八月丙戌将还府城亲飨将校武勇右都指挥使徐绾谋为不利辞以疾王恶之命绾先还次日王发自衣锦城绾还作乱武勇左都指挥使许再思以兵迎绾同叛将及内城王子瑛【一作元□】与三城都指挥使马绰牙将陈为等发悬门以御之王次龙泉闻变疾驱至城北时牙将潘长与绾遇斩首二百余级绾退营于龙兴寺王微服至德胜门牙将周肃遣钟审以舟迎王王遂沿江至内城东北逾城而入人莫有知者北门直更卒凭鼓而寐王亲斩之随命都监使呉璋三城都指挥使马绰守北门内城都指挥使王荣武安都指挥使杜建徽守南门又命指挥使顾全武率兵卫屯东府全武上言东府不足虑绾势急必召田頵王当以难告杨公杜建徽亦言杨氏常由王脱孙儒之难彼丈夫者岂不能报王王遂命全武携子传璙求昏于呉是时湖州刺史高彦遣其子渭偕指挥使屠智人援绾伏兵灵隐山渭等被害王命渭所部营城南九月徐绾召田頵攻杭州頵引兵赴绾遣客吏何饶谓王曰相公请大王东之越府虚府署以相待王复曰军中叛乱何方无之公为节帅乃助为逆乎既而頵至泊于北门以旗鼔自蔽王登城注弩中其执旗者頵见王城中大鼔噪惧退还营迁逼于西北隅頵伺夜梯橦毕集城中矢石如雨贼坠沟洫者不可胜计遂拔营而退十一月頵复具舟楫将渡江絶西陵王命副指挥使盛造朱郁大破之呉王亦使召頵曰不还吾且使人代镇宣州既而頵遂率徐绾许再思归宣州王致犒师钱一百亿以送之【通鉴云頵征犒军钱二十万缗今从呉越备史】頵虑为我师所逐请质王子传瓘而去十二月浙右又大雪江海氷【一作三年十二月】是月温州裨将丁章逐刺史朱敖敖奔福州章遂据郡是歳有白乌栖于安固县之集云山事闻于朝诏改安固为瑞安县
　　天复三年夏四月温州丁章为木工李彦所杀裨将张惠据温州是月城婺州秋七月睦州刺史陈询叛举兵攻兰溪王遣指挥使方永珍等率师讨之九月田頵安仁义叛淮南呉王行宻乞师于我王命方永珍率师屯润州从弟镒率师屯宣州以应淮南又命指挥使杨习代永珍于睦州冬十一月田頵败死頵母奉王子传瓘来归是时王建亭于虚白堂之基曰八防亭以平呉定越讲武计议凡八防于此也未几更名都防堂又建阁于设之后名曰蓬莱【按直仪门曰设防】
　　天复四年春正月唐帝发长安三月唐遣卫尉卿许浑来宣谕仍赐国信是月王子传璙与其妇杨氏并顾全武至自淮南夏四月唐帝至洛阳大赦改元天祐王求封呉越王唐帝不许梁王全忠为言于执政乃遣给事中郑祁【一作祈】刑部员外郎杨承休【一作永休又作永承今从欧杨修文集】进封王为呉王勅曰朕嗣登大寳统理万方有推诚待人之心少拨乱反正之畧京畿叛乱宗庙震惊采周公洛邑之谋定商王迁殷之业当兹更始式表殊勲检校太师守兼中书令上柱国越王钱镠一代伟人三朝元老定衰救乱素存忠义之心济世经邦夙擅英雄之志乡兵一起义声四驰黄初麾江表大定包茅时登乎天府版籍嵗贡于有司日月尘昏牛女寻常拱北淮河鼎沸浙江日夜朝东用徙于越之封大畀勾践之境尔其紏率侯服翼戴中朝选将练兵务农积粟进可防桓文之烈退可守呉越之区宁俾古人专美前史于戏夫差适颠沛之际罔替尊周仲谋方争攘之时犹知有汉况尔名德殿此大邦必能济艰难一匡天下予一人实有赖焉诗不云乎干不庭方以佐戎辟尔尚勉旃可徙封呉王加食邑二千户实封二百户余如故秋八月唐帝崩太子即位諡帝曰昭宗遣使来宣告王素服举哀于军门是月淮人轞送徐绾归我王命剖心以祭高渭九月壬戌朔大风寒如仲冬浙东西大雪冬十月朔日有食之癸酉大雪平地丈余十二月衢州制置史陈璋杀罗城使叶让叛降于淮南
　　天祐二年春正月唐授王子传瓘官爵是月我兵围陈询于睦州呉王行密遣西南招讨使陶雅同阎铚等来据新安王命从弟镒与指挥使顾全武王球御之我师不利镒及球等被执夏四月陈璋防睦州兵及淮南将陶雅等同攻东阳王命弟镖率师讨之秋八月处州刺史卢约使其弟佶攻陷温州张惠奔福州王命方永珍济师于东阳防师讨贼九月陈璋陶雅陷东阳执我刺史沈夏呉王行宻以雅为江南都招讨使歙婺衢睦观察使璋为衢婺副招讨使璋复分兵与淮南将许野鹤等犯我暨阳王命杨习逐之璋兵大败习遂攻东阳冬十月有兽入呉兴一角而麟趾十一月王命建功臣堂于府门之西树碑纪功仍列宾寮将校赐功臣名氏于碑隂凡五百人十二月睦州刺史陈询奔淮南陶雅入据睦州【中和四年陈晟据睦州至询而败】
　　天祐三年春正月丙寅唐帝命所司择日备礼册王【旧唐书云制定乱安国功臣镇海镇东节度浙江东西道观察处置等使开府仪同三司守侍中兼中书令杭越两州刺史上柱国呉王食邑九千户实封五百户钱镠总领两镇制抚三呉道途阻艰未行册命宜令所司择日备礼】是月淮南将陶雅引兵归歙州我兵复取睦州宣州观察使王茂章来奔王以为镇东节度副使更其名曰景仁二月辛卯王如睦州陈璋自婺州退保衢州方永珍杨习等取婺州进攻衢州三月命浙西营田副使马绰权睦州刺史秋八月陈璋导淮南将周本吕师造等入衢州为我师所逐遂奔淮南九月周本等率其党归信州王命方永珍为衢州制置使是月唐遣使臣王钜【呉越备史作右散骑常侍王矩】裴筠【备史作司勲中裴矩均】授王呉王竹册【册文曰皇帝若曰惟后法天以降命式恊无私惟臣体国以垂功乃兴厥后周裂宗盟之土汉分子弟之邦非刘式论于诸儒同姓亦讥于太史畴庸懋赏是曰能君顾兹眇躬实属多难允赖元勲廓清寰宇悯予怠荒保我丕嗣举同心协力者无虚日推秘畧宏谋者无间时俾列疏封以昭勲绩况江山右地呉越名区百雉则前朝旧都防稽则夏后遗址宜旌社土以统藩维咨尔检校太师守侍中兼中书令上柱国钱镠大昴流精维嵩孕祉萃东南秀异之气钟文武英畧之资奋兹不羣卓尔有立自总戎二纪作奠两藩崇名辉于庙堂茂绩防于盟府处股肱执政之寄服貂珰清道之荣行必求人动无任已胜残务理经逺询谋不怗贵以专刑不矜能而肆志深厚廓公侯之度刚明执忠孝之风威加敌国而愈谦化被隣封而垂训以百当千之鋭卒勇且知方育幼与老之编氓防而好礼负戡难济时之术蕴天资神授之机而设燎探微筑台请益诗盈鼓箧传癖横经比饭均羮席上尽雕龙之客投醪散库营中皆搏虎之人劲节贯于雪霜至诚格于天地顷者浙人蚁市称覇蚊雷振妖尔则统仗顺之师整争先之旅颷驰勇敢氷冸渠魁书于鼎彛焕若缣素近则淮人作孽伧侩无君拒抗王师邀截贡赋窃据州县断絶梯航先皇上宾之时不展号弓之慕羣后咸秩之日莫申执币之仪神人共愤其侵陵华夏争诛其干犯尔则痛主辱以疾首兾师贞以适志共粉巨盗之骨必揕元之颡是用金玺昭德彤弓报功示王泽之非滥表臣勲之益崇麟符出征鷩冕专祭慎尔修之克有终也今遣使臣中大夫上往国王钜副使朝议裴筠册尔为呉王于戏加王爵之极号标封建之殊名往尽乃心永服徽命】冬十一月乙丑湖州刺史高彦卒子澧嗣唐命王本道建三代私庙闰十一月王命弟镖为婺州制置使十二月王表荐行军司马王景仁唐帝诏景仁领宁国军节度使【旧唐书云天祐三年十二月己卯朔诏淮南伪署宣歙观察使检校司徒王茂章可金紫光禄大夫检校太保从钱镠请也今从备史】是嵗割睦州分水县南新宁善新登广陵铜岘等五乡杭州临安县
　　天祐四年春三月唐勅升衣锦城为安国衣锦军王遣王子传璙传瓘讨卢佶于温州夏四月佶将水军拒于青澳传瓘曰佶精兵尽在此不可与战乃自安固舍舟间道袭温州戊午温州溃斩佶而还王以都监使呉璋为温州制置使命传璙等移兵讨卢约于处州是月梁王晃称皇帝国号梁改元开平遣上金吾卫将军石彦辞刑部郎中薛昭序来宣谕五月卢约以处州降【中和元年约据处州至是而亡】王以为浙江安抚副使命指挥使俞浩为处州制置使是月梁遣金吾卫大将军安崇隐进封王为呉越王增食邑二千户实封三百户仍赐号啓圣匡运同德功臣客有劝王拒命者王笑曰吾岂失为孙仲谋邪遂受之镇海节度判官罗隐亦劝王举兵讨梁王心义之而不从六月梁遣中使来宣谕秋七月梁勅赐王管内刺史并授官爵仍赐母妻封邑八月辛亥梁加王兼淮南节度使扬州大都督充淮南四面招讨制置使【一云充本道招讨制置使】九月梁封镇东军神祠为崇福侯从王请也【呉越备史云梁封衣锦军神祠号崇福侯今从五代防要明集礼】勅曰镇东军墙隍神厐玉前朝名将剧郡良材顷因剖竹之辰实有披榛之绩剙修府署绥辑吏民岂独遗爱在人抑亦垂名终古况钱镠位隆三镇功显十臣能求福而不回致効灵而必应愿加懿号以表冥符宜旌岌嶪之功用显优隆之泽宜赐号崇福侯仍付所司【武肃王镇东军墙隍神庙记曰若夫冥阳共理之规人神相赞之道传于史册今昔同符窃以浙东地号奥区古之越国当舟车辐凑之防是江湖冲要之津自隋末移筑子墙因迁公署据卧龙之高阜雉堞穹崇对镜水之清波风烟爽朗惟深固宜叶防扶故唐右卫将军总管厐君讳玉顷握圭符首临戎政披榛建府吐哺绥民仁施则冬日均和威肃则秋霜布冷堵墙爱戴黔庶謌謡寻而罢军兴嗟余芳不冺众情追仰共立严祠镇都雉之冈峦宰军民之祸福殿堂隆邃仪卫精严式修如在之仪仰托储灵之廕往载衅生刘氏妖起罗平予躬禀睿谋恭行天讨数年擐甲两复越墙皆资朌赉之功以就戡平之业特为重増仪像严洁牲牢迩来四野无尘重门罢柝丁卯嵗扬旌东渡巡抚军民躬奠椒浆目瞻灵像毎畅呉风越俗共欲道泰人安昔为两镇之疆今作一家之庆遂驰牋表请降崇封所兾朝恩与汉牧齐标美称共泰峦对耸寻防天泽果赐允俞颁崇福之嘉名升五等之尊爵其所奉勅命具列如左呜呼人惟神祐神实人依爰自始建金汤肃陈祠宇奠兹中垒三百年来虽享非馨未登列爵今则値予佐国连统藩维啓呉越之双封为东南之盟主况遇金星应箓梁德克昌道既泰于君臣泽遂加于幽显获申奏荐遽降徽章今则象轴焕新龙纶逺至表勲名于万代昭灵感于千秋固当永荷皇私长垂幽赞保我藩宣之地遐清灾沴之源共泰斯民永安吾土烜矣赫矣永作辉华今当呉越双封一王理事亦仗土地阴骘冥力防持神既助今日之光荣予亦报幽灵之焕耀但虑炎凉改易星嵗徂迁不记修崇莫源事始聊刋贞珉以示后来时大梁开平二年嵗在戊辰某月啓圣匡运同德功臣淮南镇海镇东等军节度使检校太师守侍中兼中书令呉越王钱镠记】冬十月梁授王子传瓘金紫光禄大夫十二月江西危全讽为淮南所败信州危仔倡乞师于我是嵗建千顷院筑温州子城周三里十五步【唐防要载是年太常礼院奏两浙节度使钱镠受册讫旧立门防一十二技合凖礼例更添四枝仍五年一易从之】


　　十国春秋卷七十七
&lt;史部,载记类,十国春秋&gt;
　　钦定四库全书
　　十国春秋卷七十八
　　检讨吴任臣撰
　　吴越二
　　武肃王世家下
　　天寳元年春正月遣兵攻淮南甘露镇以救信州梁敕改临安县为安国县广义乡为衣锦乡【按旧五代史梁间平二年改临安县广义卿为衣锦郷犹冠以临安者县名与乡名同时改也】夏六月梁授王检校太师守中书令增食邑一千户实封一百户秋八月梁敕改唐山县为吴昌县【欧阳忞舆地广记作金昌】唐兴县为天台县【顺存録云开平三年改唐兴为新兴今从吴越偹史】又敕升杭越等州为大都督府王遣宁国节度使王景仁奉表诣大梁陈取淮南之防梁主问进奏吏曰钱王平生有所好乎吏曰好玉带名马梁主笑曰真英雄也乃以玉带一匣打毬御马十匹赐王是月复改新城县曰新登长城县曰长兴乐成县曰乐清避梁讳也九月梁授镇东军节度副使成及为保大军节度使同平章事副使余如故淮南将周本吕师造攻苏州王命从弟锯讨之是月张仁保袭取常州之东洲淮南以陈璋为水陆行营都招讨使率柴再用等将兵来救仁保败绩于鱼荡复失东洲梁封故隋司徒陈仁果为福顺王【仁果常以隂兵助王王崇报之请封于梁且令诸州皆立庙蔡京京南双庙记作福顺贤徳王他书又作福顺武徳王】王改吴山紫极宫为真圣观【一云干符中建真圣观王改两浙老君庙】是嵗王以中原防乱改元天寳私行于境中既而复通中国或讳而不称
　　天寳二年夏四月梁授王守太保增食邑二千户实封二百户是月淮南兵围苏州守将孙琰拒之甚力王命弟牙内指挥使镖【五代史云遣其弟锯镖救之】行军副使杜建徽江海游奕都虞候何逢司马福等率师救姑苏内外夹攻生擒淮南将何朗闾丘直等凡三千余人获兵甲生口三十万战船二百余艘周本吕师造等夜遁又追败于黄天荡五月甲寅王亲巡苏州遣其将梅世忠李开山屯兵于许浦之上游封故唐曹王明为昭灵侯【明为唐太宗子淮人围姑苏时守将祷于其庙輙自溃去故加封焉】是月丁巳明州刺史黄晟卒辛酉王自苏州复如东府辛巳巡明州因城望海镇【一作定海镇】命子传防为明州制置使信州危仔倡为其下应淮人而叛遂奔于我王以为淮南节度副使更其姓曰元氏六月壬寅王发明州梁遣刑部尚书姚洎【钱氏家乗作垍】礼部员外郎罗衮授王吴越王册礼【册文曰皇帝若曰乃者有唐告终王政日紊妇寺乱常于内强臣犯顺于外列镇张胆而相攻大臣扪心而无措惟思家族遑恤朝廷朕起自兵戎厯阶节度忧皇天之不吊闵黎庶之倒悬誓众兴师为民靖命东征西怨共徯我后来苏箪食壶浆咸若厥角坠地竟以数州之力大剪诸国之锋厯试诸艰遂叨九锡稽舜禹之禅法隋唐之敕天步未艰人情习乱因商民之思纣同桀犬以吠尧职其不共何所不至咨尔上柱国吴越玉钱镠山川毓秀二五储精以不世出之才行大有为之主纳交伯府翼戴中朝靖淮甸之邪氛不得紊我王气斩罗平之妖鸟不得鸣我王郊迨乎受禅之初首遣宣谕之使颇知天命不效狂谋匪兼二国之封曷奬尊王之义今遣使金紫光禄大夫尚书上柱国姚垍使副尚书礼部主客员外罗衮持节偹礼胙土分茅册尔为吴越国王呜呼车徒万乗何鲸鲵之不可封节制三方何强梁之不可伏矧百粤夏后驻跸之地三吴秦伯肇封之疆勾践用之以亲周夫差因之而驾晋方頼率三军而挞荆楚纠列国以平淮戎允为东海屏藩永保中原重镇毋姑息以败事毋夸大以堕功钦哉其聴朕命】戊申王至自东府是役也王行次余姚丈亭镇舟凑巨石不能进既而大雨震电有二龙负王舟镇遏使翁元轲拽舟而进二龙自舷升焉秋闰八月梁授王守太尉加实封二百户制曰集非常之事必有挺非常之才建第一之功必有居第一之位朕膺图受命负扆开阶未常以真大尉之官轻于拟议大司【阙】之职易于简求葢由其爵尊其任重不有英佐孰当异恩启圣匡运同徳功臣淮南镇海镇东等军节度使淮南浙江东西等道管内观察处置充淮南四面都统营田安抚兼两浙盐鐡制置发运等使开府仪同三司检校太师兼中书令杭越等州大都督府长史上柱国吴越王食邑一万五千户实封一千户钱镠海岳腾英星云诞秀契君臣咸一之徳有文武兼偹之才宣慈惠和忠正亷毅敦诗阅礼树百行于藩篱去暴除奸敌万人于帷幄弼予兴运明乃嘉谟顷属淮夷不宾王化自尔益封吴防兼镇广陵追擒每尽于只轮覆溺连収其巨舰复闻奸宄屡扰巡封谓天葢髙若冰可恃尔又横戈愤悱独力支吾妙运神机大殱戎丑云阵起雄风驱下濑之师白露围开沴气散常州之化再安生聚重复土疆薛公之三刺咸明汉主之一竒斯在况早攀鳞翼备见肺膓同徳同心二纪宻防于缔搆惟忠惟孝四方咸则于仪刑茍非剧恩何以加赏是用镂于彛鼎册以辂车拟吕望之尊崇正列侯之贵重仍加真食复宠兼官式是奬酧且旌忠列于戏进以正大易所以经邦慎厥终格言用之居位勉思遵守克荷宠灵服予训辞锡尔繁祉可守太尉加实封二百戸余并如故是月梁敕置苏州吴江县明州静安县【一作望海县又改定海县】从王请也冬十月湖州刺史髙澧貮于我遣其党焚义和临平等镇王命弟镖帅师讨之十一月乙酉发运使罗隠卒以蒋涣为温州刺史【继涣者为季广琛】是嵗术者言安吉县东有王气王命凿其地忽四鸽飞出化为四龙赐名曰四龙湖命建双仁祠祀唐顔真卿以从父兄杲卿并飨王幸海盐金粟寺令寺僧设众施茶
　　天寳三年春二月湖州刺史髙澧导吴将李简陈璋等入其境都将盛师友沈行思闭城不纳王遣子传璙济师御之吴人挟澧而遁三月癸巳王巡湖州命弟镖为刺史癸夘至自湖州五月奏改西府富阳县为富春县东府暨阳县为【阙】　县处州松阳县为长松县婺州浦阳县为浦江县恶杨氏也【欧阳忞舆地广记云朱梁时杨氏据江淮于是吴越钱氏上言以淮冦未平耻开逆姓请改松阳为长松】又割湖州武康县杭州秋七月王表监军宦者周廷诘已下二十五人于梁言其非刘韩之党乞原之【通鉴开平四年吴越王镠表宦者周延诰等二十五人唐末避祸于此非刘韩之党上曰此属吾知其无罪但今革弊之初不欲置之禁掖可且留于彼谕以此意今从吴越偹史延诰作廷诣】八月始筑捍海石塘塘外植滉柱十余行以折水势先是江涛汹涌板筑不时就王于叠雪楼架强弩五百以射潮既而涛头趋西陵潮为顿敛遂定其基以鐡絙贯幢榦用石楗之而塘成【昭勲録云王筑捍海塘怒潮急湍版筑不就乃采山阳之竹法矢人造为箭三千只羽以鸿鹭之羽饰以丹朱链刚火之鐡为镞命强弩五百人以射涛头人用六只每潮一至射以一只射及五只潮乃退东趋西陵余箭埋于候潮通江门滨镇以鐡幢誓云鐡坏此箭出又以大竹破之为笼长数十丈中实巨石取罗山大木长数丈植之横为塘依匠人为防之制又以木立于水际去岸二十尺立九木作六重象易既未济卦潮由是不能攻沙土渐渍岸益固也一统志云吴越王箭所射止处常立鐡幢因名鐡幢浦临安志云初立幢时塘犹未成虑潮荡幢用鐡轮防其址而以鐡絙贯幢榦且引絙维于塘上下之石楗然后实土筑塘故幢首出此説为近之○□寜传载畧云先是江心有石即秦望山脚横截波涛中呼为罗刹石我国八月既望迎潮设祭必动乐鼔舞其上防命呼镇冮石开平辛未渐平沙涨遂作木阑围顶今祭江亭是也○武林梵志曰武肃王筑塘时致祷于胥山祠仍为诗一章其末句曰为报龙王及水府钱江借取筑钱城函钥置海门山既而潮水避钱塘东撃西陵云】建候潮通江等城门又置龙山浙江两闸以遏江潮入河冬十月戊寅王亲巡衣锦军有邻媪年九十余擕壶浆迎王曰钱婆留宁馨富贵王下车拜之王置酒髙会父老男妇八十嵗以上者金尊百嵗者玉尊王执爵上夀制还乡歌曰三节还乡兮挂锦衣碧天朗朗兮爱日晖功臣道上兮列旌旗父老逺来兮相追随家山乡眷兮防时稀今朝设宴兮觥散飞斗牛无孛兮民无欺吴越一王兮驷马归时父老不能解王复髙揭吴音为歌举坐赓之呌笑振席丙戌王至自衣锦城湖州巡校将沈行思以罪伏诛命湖州都将盛师友权婺州刺史是嵗广杭州城大修台馆筑子城南曰通越门北曰双门【按隋开皇九年建杭州府治于鳯凰山栁浦西唐因之吴越国治即在此后宋髙宗以为行宫】钱塘富庶由是盛于东南有何人夜署府门曰没了期没了期修城财了又开池王出见之命易其句云没了期没了期春衣财罢又冬衣士卒嗟怨者遽息是年梁追封王曾祖宣州旌徳县令吏部尚书左仆射沛为洪胜王【钱氏家乘云沛字子霶父硕亶于朱梁时赠尚书检校司空娶陈氏子三曰湛曰滉曰沛沛年七十八卒唐以武肃功赠礼部郎中加谏议大夫梁追赠尚书左仆射諡圣王今从吴越偹史】曾祖妣童氏为齐国太夫人【钱氏家乗云沛娶东苑童氏赠赵国大夫人建庙武林子二曰宇曰宙】祖太尉宙为建初王【钱氏家乘云宙字遵古喜读扬子太卜筑于镜山寝疾时武肃已鹊起侍医药不脱带竟终于锦军城唐赠太府卿加太尉同中书门下平章事梁追諡建初王子一曰寛】祖妣楚国太夫人水丘氏为晋国九华太夫人考威胜军节度推官职方郎中太府少卿礼部尚书开府仪同三司守太师中书令寛为英显王【钱氏家乗作开平四年追赠太师諡英显王】妣秦国太夫人水丘氏为赵国太太夫人【钱氏家乗作干化四年追赠太太夫人】敕建三世祖庙于安国衣锦军
　　天寳四年春正月丙戌日有食之夏四月梁制命王守尚书令兼淮南宣歙等道四面行营都统增食邑二千户实封一百户又遣刑部侍郎李光嗣建王生祠于衣锦军仍敕翰林学士李琪为碑文从僚吏将校请也五月朔梁改元干化是月筑松江南北二城锁栅毕偹秋七月梁敕命淮南两浙幕府将吏五百人并赐赞政安国功臣冬十月辛亥朔湖州刺史王弟镖酗酒擅杀防戍指挥使潘良【一作长】推官钟安徳遂奔吴是嵗仁王废院掘地得大钱王以为瑞应命建大钱寺于其地设寳幢二又舍安国县宅基为寺请额于梁曰光孝明因天寳五年夏六月梁主遇弑郢王友珪僣位秋七月友珪遣刑部尚书李皎册尊王尚父八月己丑城西陵是时改苏州虎疁曰浒墅避王名也国人谓石榴为金樱留住为驻下改刘氏曰金氏留氏曰田氏
　　天寳六年春正月梁友珪改元凤厯肆赦二月梁均王友贞举兵诛友珪遂即位于汴京更名瑱复称干化敕遣供奉官杨彦宾来宣谕三月梁授王尚父册礼是月吴行营招讨使李涛率兵二万自千秋岭冦我衣锦军王命子湖州刺史传瓘为北面应援使救之又命子睦州刺史传璙为招讨收复都指挥使攻东洲以分其势夏四月传瓘伐木以断吴兵遂击之生擒李涛等八千余人传璙获敌将李师愈姚延环等三千余人而还是月梁增王食邑三千户实封二百户五月吴宣州刺史花防会广徳镇遏使涡信将复冦衣锦军王子传瓘将兵讨之六月师克广徳县获防信及吏卒七千余人以归辛卯彰义军节度使检校太尉兼侍中成及卒秋九月王遣子传瓘传璙传瑛攻吴常州营于藩葑吴将徐温帅兵赴之与别将陈祐夹击我军传瓘等大败冬十月梁加王子传瓘开国爵邑乙酉大同军节度使驸马都尉王子传瑛卒王命子传璙权苏州刺史加封安国县神济安侯为永定王【先是干寜二年王奏乞追封临安晋虞府君为济安侯】是时筑城屯戌于徳清之憾山号曰奉国城又遣兵戍乌程之东九十里曰乌戍【即乌镇墩见郑蟠吴兴镜见録】
　　天寳七年夏六月梁授王子传瓘开国侯食邑七月清海军节度使刘岩遣供军巡官陈用拙奉礼币请兄事于王王纳之是嵗改温州横阳县曰平阳表封钱塘龙君为广润龙王【累封灵渊博济侯】
　　天寳八年春正月梁授王子传瓘以下官爵有差甲午王亲巡衣锦军二月梁遣给事中韦彖金部郎中李发选王子传珍为驸马都尉闰二月己亥王至自衣锦军冬十一月乙丑梁改元贞明【吴越偹史云壬辰朔改元大赦今从薛氏旧五代史】是时置都水营使以主水事募卒为都号曰撩浅军亦谓之撩清命于太湖旁置撩清卒四部凡七八千人常为田事治河筑堤一路径下吴淞江一路自急水港下淀山湖入海居民旱则运水种田涝则引水出田又开东府南湖【即鉴湖】立法甚备【元知水人潘应武云钱王时于太湖旁置撩浅军四部○曾巩开鉴湖説云南湖厯钱王镠父子立法甚详】
　　天寳九年春正月梁授浙东营田副使常州刺史杜建徽为泾源节度使夏五月遣浙西安抚判官皮光业自建汀防郴潭岳荆南道入贡于梁秋七月梁加王诸道兵马元帅梁臣多言王入贡利于市易不宜假以名器翰林学士窦梦徴至执麻而泣坐贬蓬莱尉冬十二月建浮图于城南是嵗王命子牙内先锋都指挥使传珦逆妇于闽自是与闽通好钱塘县节度讨击副使方铢造石幢于福庆庵【铢同众共造石幢一具镌大佛顶尊胜陀罗尼咒于上其文畧曰布金设像寳刹交辉土浄昙生宛如佛国】是时婺州道士周某献赤松涧仙米于王王密遣张思敏按所产之地赐以紫衣金帛【米故仙种止五十区穗重香浓防则野狐为之驱鸟则苍鹰为之逐】
　　天寳十年春三月梁敕授王子赞正安国功臣镇海军北面水陆都指挥使金紫光禄大夫检校太保守湖州刺史大彭郡侯食邑一千户传璙赞正安国功臣镇海军节度副使土客诸军都指挥使金紫光禄大夫检校太保大彭县开国侯食邑一千户传球赞正安国功臣镇东军东面水陆安抚都指挥使光禄大夫检校太保守温州刺史大彭县男食邑三百户传璲赞正安国功臣镇东军西面安抚都指挥使光禄大夫检校太保守睦州刺史大彭县男食邑三百户传懿赞正安国功臣镇东军亲从都指挥兼土客诸军安抚副指挥使银青光禄大夫检校司徒守窦州刺史传□赞正安国功臣镇海军上右都指挥使兼土客诸军安抚副指挥使金紫光禄大夫检校司徒前明州刺史传防赞正安国功臣衣锦军防遏都指挥使金紫光禄大夫检校司空守义州刺史传防赞正安国功臣镇海军牙内先锋指挥使金紫光禄大夫检校司空守峰州刺史传珦赞正安国功臣镇海军节度上押衙充安国衣锦军亲从副指挥使兼两直都虞候金紫光禄大夫检校尚书右仆射守峦州刺史传琰赞正安国功臣镇海军节度右押衙充上直都知兵马使银青光禄大夫检校尚书左仆射传璛等各授官秩阶爵及遥郡有差【按吴越偹史总云十一人今史载止十人未敢妄增】夏四月梁诏诸道兵马元帅府开幕除吏一同天防上将军府故事是月复以峰州刺史传珦守检校太保余如故冬十月己亥梁遣吏部尚书李燕中书舍人韦説加王天下兵马都元帅先是梁使至拜谒甚恭説独长揖不拜是月黄龙见于卞山之金井洞命立瑞应宫【一作祚应宫】是嵗王建崇善王庙于蓬莱阁之西【故卧龙山神祠也】浦江人何千龄四代同居有司上其事
　　天寳十一年春三月朔四星聚斗王开元帅府置官属梁授两浙行军司马秦州节度使平章事马绰守检校太尉同平章事余如故秋七月吴招讨使刘信攻防州谭全播乞师于我王遣子统军使传球为西南面行营应援使帅鲍君福等将兵攻信州以救防州君福斩吴将李师造【或云当作吕师造按鄱阳开福院有武义二年铜钟安国寺有顺义三年钟皆勒吕师造官阶则吕师造不应先死也李师造疑别是一人或譌传年月未可知也】擒偏将冯敏等【吴越偹史作冯一】一千余人至城下刺史周本张虚幕于门内召僚佐登楼作乐宴饮我兵疑有伏遂解围八月吴以前舒州刺史陈璋将兵侵苏湖是月传球自信州南屯汀州时吴师大破楚兵复遣梁诠击我兵传球引还梁授泾源节度使杜建徽守检校太傅同平章事冬十一月吴围防州刺史卢光俦来告王命徴兵援之未及境而防州灭贡道遂絶始由海道出登莱入贡京师是月后百济王甄萱遣使进马王报聘授萱中大夫余如故是时立晋分水令朱彻庙于新登县封彻通灵侯
　　天寳十二年春三月梁诏王大举兵伐吴王以子节度副大使传瓘为诸军都指使帅战舰五百艘自东洲击吴夏四月与吴人战于狼山江大败吴兵斩其百胜军使彭彦章生获士卒千余人梁以湖州刺史大彭开国子王子传璟为宣州宁国军节度使同平章事六月吴人败我兵于沙山秋七月王遣子传瓘将兵三万攻常州吴徐温来拒我师命陈璋以水军下海门出我后壬申战于无锡指挥使何逢吴建死焉遂班师王见逢所乗马悲不自胜将士以此心附之八月吴归无锡之俘遣客省使欧阳汀来请通好王纳之息民故也自是休兵二十余年吴王及徐温屡遗书劝王建国王不从九月梁以南海僭号诏我师伐之王虽受命而山川隔越请以事寝冬十一月丁亥吴越国正徳夫人吴氏薨是时封安国县独山神为镇水山王
　　天寳十三年春二月梁授宣州节度使同平章事王子传璟以下并起复云麾将军上右金吾卫大将军员置同正员余如故三月王命元帅府判官皮光业使于吴秋七月王以子睦州刺史传懿为婺州刺史冬十一月王遣使为其子传璛【通鉴作琇今从偹史】求昏于楚楚王殷许之天寳十四年春三月吴遣王从弟龙武统军镒归王以镒为镇海军节度副使王亦归李涛以报之夏五月梁改元龙徳六月乙卯朔日有食之秋七月楚遣掌书记李昆马匡送女归于都知兵马使检校尚书左仆射王子传璛冬十月梁授王子传瓘检校太傅同中书门下平章事充清海军节度使自是赐王书诏不名是嵗建上方多福院又建天真院于天真山后旧名登云台亦名拜郊台【葢郊天之所】
　　天寳十五年春正月梁授王子传瓘以下并起复加爵邑有差秋七月王建天下元帅府于国门之右八月两浙行军司马秦州雄武军节度使同平章事马绰卒冬【阙】月王昼寝梦青衣人捧簿书以前告曰大王明年钱塘官满及寤颇恶之是嵗割钱塘盐官各半及富春之长夀安吉二乡置钱江县【后忠懿王纳土改钱江为仁和○杭州府志云钱江县治在今武林门内梅家桥南】
  </div>
  <div class="pagination">
   <a href="十国春秋_page33.html">
    上一页
   </a>
   <span>
    ...
   </span>
   <a href="十国春秋_page29.html">
    29
   </a>
   <a href="十国春秋_page30.html">
    30
   </a>
   <a href="十国春秋_page31.html">
    31
   </a>
   <a href="十国春秋_page32.html">
    32
   </a>
   <a href="十国春秋_page33.html">
    33
   </a>
   <span class="current-page">
    34
   </span>
   <a href="十国春秋_page35.html">
    35
   </a>
   <a href="十国春秋_page36.html">
    36
   </a>
   <a href="十国春秋_page37.html">
    37
   </a>
   <a href="十国春秋_page38.html">
    38
   </a>
   <a href="十国春秋_page39.html">
    39
   </a>
   <span>
    ...
   </span>
   <a href="十国春秋_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
