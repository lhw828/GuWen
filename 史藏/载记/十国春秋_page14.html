<!DOCTYPE html>
<html>
<head>
    <meta charset="UTF-8">
    <title>十国春秋 - 第 14 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 14 页/共 53 页</h1>
    <div class="content">　　列传
　　糁潭渔者　　　　　张军师
　　钱亮　　　　　　　董绍顔
　　李攻　　　　　　　柳翁
　　黄冠道人　　　　　　防州少年
　　刘通微
　　糁潭渔者不知所从来太祖初起庐州称八营都知兵马使廵警至糁潭憩于江岸有渔父鼓舟直至前馈鱼数头曰此犹公子孙鳞次而霸也因四指曰是皆公之山川太祖异之将遗以物不顾而去
　　张军师者史失其名雅善占筭景福元年六月孙儒围太祖于宣州前一日军师语太祖曰明日当大水亭午儒授首矣时烈日曦赫儒兵方张甚军中颇嗤其言及诘旦西北有云大如箕渐渐弥漫俄而澍雨大水暴作儒谓众曰城中大水将及我诸营自顾无相救也顷之水深丈余城内径出兵邀击儒营因获儒斩之军师言遂騐
　　钱亮江淮布衣也人皆称为钱处士天祐中寓居升州宿杨姓家中夜忽起曰地下兵马相哄云接令公聒我不得眠人莫之测明日徐温至金陵时无有豫知者【江淮异人録又云处士止于金陵杨某家初吴以金陵为州筑城西临江东至潮沟处士指城西荒芜之地劝杨市之及建为都邑所市地正值繁会之处遂制层楼为酒肆焉又常见一人谓之曰尔天罚将及其人告以昨弃食沟中处士曰尔亟取秽者涤之而食可免罪俄而雷电大震其人如其言雷电遂息】又语人曰金陵王气复兴当有申生子应运于此及徐知诰为升州刺史亮谒之退谓左右曰建业之地复兴帝都即郡侯是也后温徙知诰于润因广修廨署濶布城隍期已当之亮曰此故修道主也至南唐禅代先主实生于戊申与亮言合封亮为霸国先生时有图亮之貌者亮见曰吾反不若此常对圣人未几一僧取图置志公塔中已而南唐先主复取入宫陈于内寝其言遂騐亮又善为防语说将来事末年言李氏之祚曰髣髴之间倍盖杨氏有淮南四十六年而李氏三十九年髣髴不逺也或谓杨氏自改元至易姓止二十年故云倍之耳董绍顔善能知人常诣鄂州节度使李简简出诸子视之时平头小儿何敬洙侍侧绍顔曰诸子皆有功名然不若平头极贵也后敬洙累授节镇为时名将徐温镇润州令绍顔徧阅牙内将校有蓝彦思者遥谓曰若多言或中也绍顔曰君勿言郎君非善终者彦思曰军校死于锋刃吾事也绍顔曰汝宁能好锋刃死乎未几州有火灾牙兵盛造木桶以贮水军人因持桶刀作乱彦思遂死于难
　　李攻天祐时为舒州仓官自言少时因病遂见鬼为人言祸福多中高祖初袭位大将张颢操废立之权威震中外攻时宿于鬵山司命真君庙翼日与道士崔绰然軰偕行方数武忽止同行于道侧自蔽大树窥之曰向见一人桎梏甚严吏卒数十人卫之是必为真君所考召也问为谁良久乃言曰张颢也不匝月而颢果诛死左雄武统军李宗造开元寺成大会文武僧道于寺中既罢攻复谓绰然曰向二吏系坐中客而去其人当不永矣言其容貌衣服则团练廵官陈绛也未几绛暴卒其神騐皆斯
　　柳翁饶州人常乘小舟钓鄱阳江中妻子亦不见其饮食凡山川深逺与水族之无不周知鄱人有渔钓者咸谘访后行天祐中吕师造为饶州刺史修城掘壕至城北则雨止役则晴或问翁翁曰此下龙穴也震动其土则龙出穴而雨矣掘之不已霖雨行将为患已而畚锸及数丈其下雾气冲人不可入果霖雨连旬不止吕氏诸子将网鱼于鄱阳江召问翁翁指南岸一处今日惟此有鱼然有一小龙在焉是日果大获舟中以瓦器贮之中有鱓鱼长二尺许双目精明绕器而行羣鱼皆翼从之将至北岸遂失所在
　　黄冠道人无名氏自云钟离人也高祖改元开国时广陵殷盛士庶骈阗道人状如病狂手持一竿竿首悬一木刻为鲤鱼形行歌于市曰盟津鲤鱼肉为角濠梁鲤鱼金刻鳞盟津鲤鱼死欲尽濠梁鲤鱼始惊人又云横排三十六条鳞个个圆如紫磨真为甚竿头挑着定世间难遇识鱼人其此意者凡数十章时人莫能晓【后徐知诰禅代复姓李氏其言始应】
　　防州少年不详其姓氏高祖时防州将钟某之广陵道经太和戍遇少年求同往钟许之会屠肆有豕首欲市之而不擕一钱少年曰小事易易耳及还已出豕首褏中因解囊中钱复偿其直及至广陵有轻侠数人来逆旅少年指青衣者曰此必今夕为盗耳钟未之信中夜闻穴壁声伺其引首过窦急持之即青衣客也居无何忽谓钟曰不可久处趣之归钟如其言逮至白沙而朱瑾被杀广陵果大扰焉
　　刘通微精术数素为宋齐邱所知干贞初徐知诰执政柄徐温将佐忌之屡请以温子知询为代中外岌岌人无固志齐邱夜召通微同宿而征其事坐久闻鼔声通微投袂起曰子嵩事必中变政事仆射安若泰山不足多虑也彼怀恶志者行当受祸金鼓之声澌澌然殆有大丧与夕未曙防歩至白温死矣
　　褚雅
　　褚雅字道钱唐人武义时来隐于茅山乐施轻财拯物无厌营田既获以与贫者与人共居常旦起洒扫取水以给采薪之人夏月移瓜恣人来取当时暑行道无暍者人咸以为难
　　申渐高
　　申渐高不知何地人事睿帝为乐工常吹三孔卖药于广陵市干贞时按籍编括而闗司敛率尤繁商人苦之会都城亢旱中书令徐知诰谓左右曰近郊颇得雨都城不雨何也得非刑狱有寃乎渐高作谐语进曰雨畏抽税不敢入京耳知诰大笑明日下敎弛额外税信宿大雨霑洽太和中知诰与弟知询不相能一日手金巵引鸩赐知询曰愿弟寿千岁知询心疑之取它器均酒之半跽进曰与兄分享五百岁知诰色变左右莫知所从渐高舞袖升堂掠二酒并饮之怀金巵趣出知诰密遣人以良药解之已脑溃卒
　　徐仲宝
　　徐仲宝长沙人顺义时为舒城令已又改乐平令皆有能名仲宝在舒城日与家人见白气斜飞而去中若有物仲宝妇以手攫之得玉蛱蝶一枚制作精工人莫能测及在乐平家人复于厠灶防穴中得钱甚多仲宝帅人掘其处深数尺有白雀飞出止于庭树其下获钱至百万钱尽白雀乃去当时传为异事
　　朱延寿妻王氏　　张训妻某氏
　　朱延寿妻王氏当太祖以计召延寿诡言欲与以扬州延寿信之将行王曰今若得扬州成宿志是兴衰在时非系家也然此行吉凶未可知愿日发一介慰我一日介不至王曰事可知矣乃部分僮仆授兵器方阖扉而捕骑至遂出私帑施民发百燎焚寿州牙舎曰我誓不以皎然之躯为雠人所辱赴火死
　　张训妻故劒侠也未详其所由来太祖常在宣州给诸将铠甲训得故敝者不如意妻谓之曰此不足介意第司徒不知耳明日太祖问训曰尔所得甲如何训以告乃易之后太祖移镇扬州常赐诸将马训所得复驽弱不任形于顔色妻复言如前明日太祖又问之训以为言太祖曰尔家事神邪训曰无之太祖曰吾顷在宣州赐诸将甲是夜梦一妇人衣真珠衣告予曰公赐张训甲甚敝当易之今赐诸将马复梦前珠衣妇人告予曰张马非良马其故何哉训亦莫之测训妻有衣簏常自啓闭不为人所见会妻出训窃启之得珠衣一袭异焉及妻归顾谓训君启吾衣簏何也先是妻每食必待训一日训归妻已先食语训曰今日尝异味迟君者数矣俄发甑训见蒸人首一具心恶之欲杀其妻妻逆知训意曰君欲负我邪然君方为数郡刺史我不能杀君因指一女使曰杀我必先杀此婢不尔君必不免训遂杀妻及其婢











　　十国春秋卷十二
<史部,载记类,十国春秋>
　　钦定四库全书
　　十国春秋卷十三
　　检讨吴任臣撰
　　吴十三
　　田頵安仁义　　　　朱延寿
　　田頵字德臣庐州合肥人安仁义者沙陀之叛将也頵粗通书传沉果有大志与太祖生同里约为兄弟应州募屯边稍稍迁军将太祖据庐州頵从之谋略为多攻赵锽于宣州锽出东溪乘暴流以逸阻水解甲谓追骑不能及頵乘轻船追之锽惊遽见禽太祖表頵为马步军都虞会仁义从秦宗衡寇淮南孙儒既杀宗衡仁义来奔太祖太祖大喜属以骑兵使在頵右两人名冠军中交相得也共攻常州禽刺史杜棱居无何儒畧地南来頵等屯丹阳儒火扬州壁广德頵破其屯与战頵走太祖怒夺其兵或谏太祖曰强敌傅垒不用頵非计也太祖乃复将頵儒畏仁义名阳贻书通好以疑太祖太祖待仁义益厚署行军副使卒用二人攻禽儒乃遂表仁义为润州刺史頵为宣州留后已而授頵宁国军节度使累迁检校太保中书门下平章事除仁义团练使至检校太保頵已平冯铎至扬州谢太祖左右求赀不已狱吏亦有请頵怒曰吏觊吾入狱邪又求池歙为巡属不许頵始怨将还指府门曰吾不复入此是时两浙将徐绾叛越王钱镠入杭州逐绾绾屯灵隐山迎頵頵遣客何饶【一作晓】诣镠曰王宜退保会稽无为虚屠士众也镠曰军中小叛常然公为人长奈何助逆邪頵攻北门镠登城与语射中麾下頵筑垒絶往来道镠患之出金币十募能夺地者陈璋以死士三百免胄驰撃夺其地頵攻城未能克将济江絶西陵为浙将所却围益急镠于是遣其子传镣求昏于太祖且告之曰頵得志为患必大请以子为质愿召还頵太祖使人谓頵曰不还我遣人代守宣州頵不从浙人输钱二百万缗犒军又请以王子传瓘出质頵乃与绾引兵还然内怨太祖与浙人因移书太祖曰侯王守方以奉天子譬百川不朝于海虽狂奔澶漫终为涸土不若顺流无穷也东南扬为大刀布金玊积如阜愿公上天子常赋頵请悉储□单车以从太祖答曰贡赋由汴而达适足资敌尔于是頵絶太祖大募兵升州刺史李神福为太祖言頵必叛宜早为计太祖不可頵遣使通好于梁王朱全忠全忠喜屯宿州须变頵有良将康儒者与頵议多不合太祖特授儒庐州刺史以间之頵以儒为贰于己族其家儒曰田公亡无日矣天复三年八月頵遂与仁义同举兵反頵攻升州刼神福妻息厚养之神福方与刘存攻鄂州太祖召之讨頵頵遣其将王坛等逆之又遣李臯遗书神福曰公家在此茍从我当分土而王神福斩臯谢絶之遂败坛兵于吉阳頵乃自将来战神福濒水坚壁不战请太祖以兵塞頵走道时仁义焚东塘以袭常州常州刺史李遇出战仁义知其有备遂引军却而伏兵发转战至夹冈仁义立二帜解甲而息追兵莫敢向仁义复入润州太祖潜令王茂章李德诚等围之军中推朱瑾槊米志诚射皆为第一而仁义常以射自负曰志诚之弓十不当瑾槊之一瑾槊之十不当仁义弓之一每与茂章等战必命中而后发以此外军畏之不敢近太祖亦遣使谓曰吾不忘公功能自归当复为行军副使但不可处兵仁义犹豫未决先是太祖得神福檄趣台蒙泣语曰人常告頵必反我不忍负人頵果负我吾思为将者非公莫可蒙顿首谢率骑渡江一战于广德再战于黄池三战于宣州城下桥陷頵为蒙所杀年四十六其下犹鬭示以頵首乃溃葢是年十一月也仁义守润州百端攻之不下茂章乘其怠穴地而入仁义以家属保城楼兵不敢登召德诚曰汝可以委命且以爱妾赠之乃抵弓矢就缚斩于广陵葢后頵死一年云始頵以传瓘归战不胜輙欲杀之頼頵母殷氏及頵妇弟郭从师防免及城下之战頵曰今日不胜必杀钱郎已而頵死不及祸頵传首扬州太祖泣下以庶人礼塟之赦其母并塟康儒頵居恒畜死士数百人号曰爪牙都所向无前得其死力又善为治通利商贾民爱之尤善遇士以是杜荀鹤等多为之用頵将作乱时向暮有鸟色如雉而大尾有火光如散星状自外飞入止防门不见翼日府中大火曹局皆尽惟甲兵存焉頵资之以起事仁义初欲降其子固以为不可乃止至是子亦斩扬州市
　　朱延寿舒城人事太祖破秦彦毕师铎赵锽孙儒功居多太祖欲以寛恕结人心而延寿敢杀时扬州多盗捕得者太祖輙赐所盗物遣之戒曰勿使延寿知也已而阴许延寿杀之初寿州刺史高彦温举州降于汴太祖袭之诸将惮城坚不可拔延寿一鼓而拔其城即表为淮南节度副使汴兵犹屯寿春延寿以新军出每旗五位为列命黑云都队长李厚将十旗击西偏不胜将斩之已又益五旗殊死战汴兵引去于是取黄蕲光三州以功迁寿州团练使唐昭宗在凤翔诏延寿围蔡以分汴人之势擢奉国军节度使汴兵每至延寿境延寿开门不设备而不敢逼延寿用法严常以寡鬬众不胜反者必尽戮之一日与汴人战遣二百人持大劒斫陈有一人应留者请行延寿以违命立斩焉田頵之叛遣使诣延寿布腹心延寿阴约曰公有所为我愿执鞭頵与安仁义及延寿既谋絶太祖太祖心疑之而未有以发乃阳为目疾每接延寿使者必错乱其所见以示之常行故触柱而仆太祖夫人朱氏延寿姊也掖之太祖泣曰吾业成而丧其目是天废我也吾儿子皆不足以任事得三舅代我无忧矣遣辨士趣召之延寿疑不肯赴朱夫人遣婢报之故延寿疾走扬州至则太祖迎之寝门刺杀之黜朱夫人先是延寿于浴室中窥见牖外二人青面朱髪执公牒二函一人曰我受命来取一人曰我亦受命来取俄而不见是年遂被杀
　　张颢
　　张颢蔡人也初以骁勇事秦宗权已而从孙儒儒败又归太祖太祖厚遇之使将兵戍庐州蔡俦叛颢更为之用及太祖攻庐州围急颢又逾城来降太祖复置之亲军署为左牙指挥使烈祖嗣位以颢与徐温专政心颇不平颢与温不自安共谋弑烈祖而颢以左牙兵行逆遂诈称烈祖暴薨已而颢欲自立严可求以计止之颢气沮事具烈祖本纪中未防温令钟泰章除颢颢伏诛并及其党
　　徐温【子知训知询知诲知谏】
　　徐温字敦美海州胊山人也沉毅寡言罕与人交众中凛然可畏人目之曰徐瞠会唐末大乱以贩盐为盗太祖起合肥部下时太祖劲兵数万号其军为黒云长劒所与举事者刘威陶雅之徒称三十六英雄惟温未常有战功太祖之入宣州也诸将争取金帛温独据米囷为粥以食饥者太祖已心异之及太祖欲杀朱延夀等温稍稍以计进事成迁右牙指挥使始预谋议太祖病出长子渥为宣州观察使即烈祖也温私致慇懃烈祖涕泣谢温而行太祖病甚平生旧将皆以战守在外而温居帐下遂预立嗣之功初烈祖镇宣州命指挥使朱思勍范思从陈璠将亲兵三千及入立恶温与张颢典牙兵召思勍等以自衞而温颢忌之阳使三将从击江西诬以谋叛诛焉烈祖内不平一日温与颢骤拥牙兵露刃入庭中数烈祖所亲信十余人罪曳下斩之烈祖由是失政而心愤未能发温颢不自安共遣羣盗缢烈祖于寝室久之温与颢复有隙使钟泰章杀颢高祖时温遂耑政乃自以淮南行军副使领升州刺史留广陵而以假子知诰为升州防遏使治舟师于金陵大将李遇怒温跋扈出嫚言温使柴再用族遇于宣州太祖旧将人人皆自疑温因伪下之防谨如见太祖诸将乃安天祐八年温领镇海军节度使同平章事十年遣招讨使李涛攻吴越禆将曹筠往奔温间遣人语筠曰吾用汝为将汝军有求吾不能给是吾过也赦筠妻子不诛厚遇之是秋吴越攻常州温战于无锡筠感前言奔归遂败吴越兵十二年髙祖封温齐国公兼侍中充水陆马歩诸军都指挥使两浙都招讨使始就镇润州以升润常宣歙池六州为巡属温城升州建大都督府十四年徙治之以子知训辅政于广陵而大事温遥决之知训为朱瑾所杀知诰自润州先入遂得政十六年温请高祖称皇帝不许又请即吴国王位乃许遂建国改元拜温大承相都督中外诸军事诸道都统镇海宁国等军节度使守太尉兼中书令进爵东海郡王髙祖既薨温越次立睿帝顺义十年温又请睿帝即皇帝位未许而温病死年六十六追封齐王諡曰忠武天祚三年齐王知诰尊为太祖武王及受禅諡武皇帝已而南唐复李姓庙号义祖名其坟曰定陵温目不知书使人读狱讼之词而决之皆中情理尤喜为智诈残狠然雅善用人颇得国人之心先是刘威为左右所譛温几欲讨之威诣温布心腹即遣之还镇不疑刘信以说客降谭全播温阳怒以激之而防州顿平其能御将士多此也又絶有器度常自迎銮镇还至百家湾暴风起舟人相顾失色温乃徐袒裼以帛系养孙景通之首顾谓妾御曰吾善防倘溺不暇相救幸保此子言讫风浪渐息温居恒好服白袍子知诰每遇温诞生日必以献会坐客有谄温者曰白袍不如黄袍好知诰遽斥之谓温曰令公忠孝之德朝野所仰一旦或谄佞之说闻于中外无乃顿损夙望乎愿令公无惑其言温虽颔之而心实未忘窃位也葢知诰以己非其嫡虑温急于取国不得嗣故以是为言云温妻白氏李氏夫人陈氏李故知诰养母南唐升元元年十二月上尊諡曰明德皇后【合塟定陵附太庙　白氏宋理宗时追封为仁寿仙妃明成祖加封淑善仙妃宪宗加封安宁防国防靖元君赐庙额曰洪恩】子知训知询知诲知谏知证知谔六人知证知谔见南唐春秋
　　知训温长子也【案宋齐邱呼知训为三郎似非长子今姑从马氏南唐书】少学兵法不能竟尤喜劒士角觝之戏怙温权势多为不法温出镇润州留知训辅政朝廷誉之称为昌华相公平日陵辱诸将对高祖无君臣礼高祖防懦常饮酒楼上命优人高贵卿侍酒知训为叅军高祖鹑衣髽防为苍鹘知训因使酒骂坐语侵高祖髙祖愧耻泣涕而知训愈狎侮之左右扶高祖起去知训杀一吏乃止李德诚有女乐知训求之德诚曰此軰皆有所生且复年长不足以接贵人俟求少妙者进之知训对德诚使者言曰吾杀德诚并取其妻亦易尔初学兵于朱瑾瑾力教之后因索马于瑾瑾不与遂不相能夜遣壮士刺瑾瑾手刃数人瘗舍后知训隠而不问未几出瑾为静淮节度使知训过瑾瑾杀之事具瑾传先是宿衞将李球马谦作乱挟高祖登楼取库兵以诛知训陈于门桥知训与战频却瑾适自外来以一骑前视其陈曰是不足为也因反顾一麾外兵争进斩球谦乱兵悉溃瑾故有德于知训及其凶终国人皆谓曲在知训
　　知询温第二子也温养子知诰既操国柄威权寖盛金陵行军司马徐玠讽温曰居中辅政之重不宜假于他人当以亲子代之温即遣知询入觐谋代知诰秉钧防温暴死知询奔还金陵拜诸道副都统镇海寜国等军节度使兼侍中辅国大将军检校太尉守中书令金陵尹知询素暗懦遇诸弟颇薄玠知其必败反持其短输诚于知诰由是知询内为诸弟所构外为玠所卖而不知也自以控强兵居重地去知诰如举手易耳温丧未终屡请知诰来金陵知诰有心计阴使人趣其入朝俄知询至广陵知诰疏其罪状谪授统军领镇海军节度使知询面数知诰曰先王之丧若为人子而不亲临反罪我邪知诰曰闻尔悬劒待我我亦不惮独迫于君命不得往也为人臣而畜乘舆非反乎周廷望者知询亲吏也常伪贡欵于知诰亦时刺知诰之谋以告知询及入朝廷望谏止不从既行廷望曰公有往日而无还日涕泣再拜送之至是知询以廷望之言质知诰知诰曰以尔所为告我者即廷望也遂取廷望斩之知询既失金陵往时幕府皆散去独李建勲一人随之及至润州常会僚佐谈宴终日永絶顾望未几移镇洪州赐爵东海郡王【一云封武陵王疑是改封未审是非】太和六年卒諡曰康
　　知诲温第三子也知询继温守金陵所为多不道知诲时时伺其阴事以告义兄知诰知询之败知诲构之为多知诰甚德之后以为镇南军节度使知诲先娶太祖功臣吕师造女非嫡出以是常切齿吕氏因醉刺杀之妻以不良死数为厉知诲心恶之延名僧诵梵经为陈因果吕氏忽见形曰吾不解此但报寃尔及镇江西嵗余吕氏不复见知诲喜甚有家人自淮南来道遇吕氏乘防舟而至招家人曰为我谢相公善自爱我今它适矣且贻绣履与知诲已而家人至江西首语其事方陈履知诲熟视未毕輙见吕氏在侧曰尔谓我真不来邪顷之知诲暴卒子景辽景逰南唐受禅待知诲后特优知谏温第四子也防爽悟喜文墨徐氏诸子知谏最为雅驯初知训辅国政无所醖借温留知谏阴助之诸将常恶知训陵己而以知谏为长者温假子知诰自润州入觐知训会饮山光寺纵饮号呼意在以醉饱过杀知诰知谏阴泄之知诰知诰获免太和改元知谏领镇南军节度使同平章事三年九月卒于官先是知诰诱知询入朝知谏实与其谋及知询代镇洪州遇其防于涂抚棺泣曰弟用心如此我亦无憾然何目见先王于地下乎闻者伤之









　　十国春秋卷十三
　　钦定四库全书
　　十国春秋卷十四
　　检讨吴任臣撰
　　吴十四
　　僧祖肩　　石头大师　　僧令遵
　　僧祖肩善阴阳五行之术常居太祖军中太祖将攻杭州潜令祖肩至城下侦险易祖肩反曰是腰鼓城也击之终不可得又闻其鼓角声曰钱氏子孙当贵盛未易图也后悉如其言
　　石头大师者夙与徐温交善温颇加礼遇是时宋齐邱亦寓于精舍齐邱既在徐知诰宾席温甚疑之一日谓石头曰宋措大在儿子门下甚非纯信之人虑其近习不以忠孝为务师其察之石头乃伺齐邱所为而齐邱已知石头意自是晨出暮归必大醉或以艳曲骈辞示之石头乃语温曰宋措大狂汉耳不足为虑由是温不复介意
　　僧令遵东平人翠微禅师无学之法嗣也高祖时来居鄂州清平山应对敏疾化导无方或问如何为大乗曰井绠又问如何为小乘曰钱贯武义元年终于本山諡法喜禅师
　　王居岩　　吴法通　　聂师道　刘得常陈金　　　张武　　　宣州军士
　　王居岩当涂人仕唐为骁衞长史遭乱弃官居青山太祖据淮南使人以兵迫起之居岩散遣其家人束身来归授以某州判官不遣一日太祖大会忽失居岩急使人掩其家无一人在者后有人于嵩山见石室空者询其旁或云有道人王居岩常居此莫知所往
　　吴法通润州丹阳人有文学试举子业不利入茅山为道士干符二年唐僖宗遣使受大洞箓尊为度师赐号希微先生天祐四年潜入岩洞不知踪迹时年八十三为烈祖嗣位之三年
　　聂师道歙州人也少好道唐末于涛为州刺史其兄方外为道士结庐郡南山中师道往事之涛常诣方外且时时咨以郡政因名其山为问政山师道居是山久国人号曰问政先生唐给事中裴枢刺史歙州田頵陶雅举兵围之累月食尽援絶议以城降而城中杀外军过多无敢将命出者师道力疾请行枢曰君道士岂可游兵革中邪令易服以往师道曰吾已受道法科教不容易服乃缒城而出頵雅初亦怪之及与语大喜曰真道人也随约誓遣还及期枢复欲更日令师道再往戏下多为危之师道了无难色复见二将皆曰无不可惟给事命州人获全实师道力也歙州平太祖闻其名召至广陵建紫极宫居之一夕羣盗淹至举什器尽取之师道谓曰若为盗取吾财以救饥寒持此将安用乎乃引于曲室尽括金帛与焉仍属之曰当从某地出无逻卒可逸去盗如其指得不败居数年师道奉太祖命设醮龙虎山道遇暴客掠之将如害中一人熟视师道谓同党勿犯先生因曰我即紫极宫盗也感先生至仁之心今以相报久之卒于广陵时方遣使湖湘使还遇师道于途问之师道曰朝廷遣我醮南岳耳及入境知师道已卒数月矣相传以为竒
　　刘得常升州人十七嵗作大道歌诣茅山见国师吴法通法通曰贤者能饮茅山泉一月当十倍今日聪明一年特生光慧十年闻仙道矣得常乃作冷泉吟法通又曰吾有玉经妙防子若敛华就实可以混合天人离情理识得常再拜执弟子礼居紫阳观二十年不逾户阈髙祖时华姥山一夕有童子歌曰灵菌长金刀响山中人数闻之虑有兵是年盛产黄芝经月怙悴得常遂逝焉
　　陈金者少为军士镇南节度使刘信戏下从围处州私与其徒五人发一大冡啓棺见白髯老叟如生人时即有白气冲天视棺上散物如粉微作硫黄气金掬取归营旦輙汲水浸食至尽城平入舍僧寺间为诸僧述其事僧曰此本州富人逺祖也子孙相传其祖好道数饵硫黄云数尽当死死后三百年墓开是即解化之期也今正三百年矣金因复视其处棺中惟存衣裳若蝉蜕状金自是无病后为清海军将年七十余轻健如少时
　　张武始仕太祖为庐州小将颇以拯济行旅为事常有老僧过其所武止之宿镇将闻而怒曰方今南北交战间谍如林何可轻留人宿邪僧求去武曰师但止此无苦也武室中贮一榻即以奉僧武自席地卧盥濯皆自具焉夜数起视之至漏五下僧起而叹息谓武曰少年乃能如是吾赠汝药十丸每正旦吞一丸可延寿十龄出门忽不见武服其药后为常州团练副使年已百嵗宋时犹有见之者
　　宣州军士失其姓名徐知证镇宣州时军士有夫妇二人一旦夫自外归索水沐浴易新衣坐绳牀上防然而逝妻见之大惊曰君死邪于是亦沐浴更衣与夫对坐而卒知证异之因并塜葬焉















　　十国春秋巻十四
　　钦定四库全书
　　十国春秋卷十五
　　检讨吴任臣撰
　　南唐一
　　烈祖本纪
　　烈祖姓李名昪字正伦小字彭奴徐州人也世本微贱父荣性谨厚喜从浮屠游多晦迹精舍时号李道者彭奴以唐光启四年十二月二日生于彭城【相传先主家有赤梨树结一实大如升防隣里共食剖之有赤蛇在实中大惊已而蛇走先主之母榻下未几孕生先主】六嵗而孤遇乱伯父球擕之濠州未几母刘氏卒遂托迹于濠之开元寺干宁二年吴太祖攻濠州得之竒其貌养以为子而杨氏诸子不齿为兄弟吴太祖乃以与大将徐温曰是儿状貌非常吾度渥等终不能容故以乞汝遂冒姓徐氏名知诰【龙衮江南野史云先主唐宪宗子建王恪之后祖志授署徐州判官卒于任所父荣有器度不事产业毎交结豪杰以任侠为事属时离乱羣盗蜂起朱梁统制天下而杨行宻专据淮南荣乃感愤欲图兴复之志然无少康一旅之众数十里之地久之闻海贼夏韶众甚盛欲因之以成大事往说韶曰仆大唐之后少失怙恃遭世多难先祖基业荡然横流为人所有自料以高祖太宗之遗德宗祧社稷必未杜絶其间子孙必有兴者吾虽不调夙蕴壮志闻公英雄士卒勇劲吾欲因公立事共取富贵茍成覇业古贤鱼水未足为遇韶感其言于是从之遂率众自海入淮转掠沿岸郡邑至濠梁间泉至数千人行宻因自帅师攻之数次乃为所擒因捕其家尽诛之时先主方数嵗且异常儿濠上一桑门与行密有故乞收养为徒弟后行密大将徐温出师濠上见先主方颡丰颐隆上短下乃擕归为己子李昊蜀后主实录云唐嗣薛王知柔为岭南节度使卒于官其子知诰流落江淮遂为徐温养子吴越备史云李昪本潘氏湖州安吉人父为安吉砦将吴将李神福攻衣锦军过湖州获昪归为仆徐温常过神福爱其谨厚求为养子以防言东海鲤鱼飞上天昪始事神福后归温故冒李氏以应防又周世宗实录薛居正五代史称昪为唐宗第六子永王璘苗裔而江南录则云宪宗第八子建王恪孙陆防南唐书陈霆唐余纪传亦云建王恪生超早卒超生志仕为徐州判司卒官因家焉志生荣元人赵世延南唐书序因云李昪系出宪宗四世马令南唐书但曰先主唐宗室裔也不言何王后按刘恕十国纪年云昪复姓附防祖宗故非唐后而吴越与唐人讐敌备史亦非实录昪少孤遭乱莫知其祖系昪曾祖超祖志乃与义祖之曽祖祖同名知其皆附防也欧阳史曰昪世本微贱父荣遇唐末之乱不知其所终今从之】温常梦水中黄龙十数己获一龙而寤翼日得知诰甚喜【钓矶立谈云义祖常梦立大水水有黄龙无数旁有古丈夫冠服如节服氏之形荷一丈防而立语义祖曰汝可随意捉之义祖袒身而入捉得一龙而出未几掠得烈祖养为子】知诰天资頴悟【诗话编载烈祖年九嵗咏灯诗有主人若也勤挑拨敢向尊前不尽心句】奉温尽子道温妻李氏又以同姓故鞠养备至常从温出不如意輙杖而逐之及归拜迎于门温惊曰尔在此邪知诰曰为人子舍父母奚适父怒而归母子之常也温由是爱之逮壮身长七尺方颡隆凖修上短下语声如钟【江南野史又云姿貌瑰特目瞬如电语言厚重望之慑人与语可爱】每缓步而从者疾行莫能及相工云此龙行虎步也温有疾与其妇晨夜侍旁不去温益以亲子待之令主家务【江南野史曰先主十余嵗温知其必能干事遂试之以家务凡食邑采地夏秋所入及月俸料或颁赐物段出纳府禀虽有専吏主职先主能于晦朔总其支费存留自緍匹之数无不知其多少及四时伏腊荐祀特腯醼馔肴蒸賔客从吏之费槩量皆中其度逮嫔婢妻姥寒燠衣御纯绮币帛髙下之等皆取其给家人之属且亡间言】吴太祖亦谓温曰知诰隽杰诸将子皆不及也天祐六年六月自元从指挥使迁升州防遏使兼楼船军使治战舰于升七年五月授升州副使知州事九年副柴再用平宣州以功迁升州刺史时江淮初定州县吏务赋敛为战守知诰独襃亷能课农桑求遗书招延賔客倾身下之虽以节俭自励而轻财好施无所系吝以宋齐邱王令谋王翃曾禹张洽徐融为賔客马仁周宗曹悰为亲吏十一年加检校司徒始城升州十四年夏城成温来观喜其制度丽徙治焉而迁知诰为检校太保润州团练使知诰初不欲往屡求宣州温不与既而温子知训以内外马歩都军副使专制扬州骄滛失众宋齐邱以知训旦暮且败为言是行故天所赞也知诰乃行十五年朱瑾杀知训马仁裕自蒜山渡驰告知诰即日以州兵入广陵定乱遂代知训为淮南节度行军副使内外马步都军副使勤俭寛简尽反知训之政常使人察视民间有昏防匮乏者往往赒给之盛暑未常张葢操扇左右进葢必却之曰士众尚多暴露我何用此以故温虽遥秉大政而吴人颇已归属于知诰武义元年拜左仆射参知政事【南唐近事云烈祖辅吴之初未逾强仕以为非老成无以弹压遂服药变其髭一夕成霜】国人谓之政事仆射【五国故事以徐知训为政事仆射非】知诰于府署内立亭号曰延宾以待多士命齐邱为之记由是豪杰翕然归之间因退休之暇亲与宴饮咨访缺失问民疾苦夜央而罢是时中原多故名贤耆旧皆拔身南来知诰豫使人于淮上资以厚币既至縻之爵禄故北土士人闻风至者无虚日顺义初加同平章事领江州观察使寻以江州为奉化军即以知诰领节度使有徐玠者事温为金陵行军司马工揣摩捭阖之术数劝温以亲子知询辅政不宜假之他姓知诰刺知惶恐表乞罢政事出镇江西表未上而温疾亟遂止温死知询嗣为金陵节度使诸道副都统数与知诰争权知诰乃使人诱之来朝留为左统军悉夺其兵而知诰加都督中外诸军事封浔阳公【按后唐户部尚书李鏻得淮南谍言都督知诰欲举吴国称藩愿得安公一言为信安重诲见之大喜遂以玉帯遗知诰其直千余缗知诰不答鏻坐贬行军司马正此时事也】已又改封豫章公太和三年以太尉中书令领镇海宁国诸军节度使出镇金陵如温故事留其子景通为司徒同平章事以王令谋宋齐邱为左右仆射同平章事未防封东海郡王天祚元年加尚父太师大丞相天下兵马大元帅进封齐王以升润等十州为齐国已而辞尚父丞相殊礼明年开大元帅府置僚属闽吴诸国皆遣使劝进
　　升元元年春三月王改名诰冬十月吴主禅位于王甲申王即皇帝位改吴天祚三年为升元元年国号大齐【通鉴以是年即号唐国今从南唐书先号齐】以十二月二日为仁寿节是日白雀翔于中庭乙酉尊吴主为高尚思古让皇帝上册称受禅老臣诰追尊考温为太祖武皇帝丙戌以吴平章事张延翰为右仆射兼门下侍郎同平章事吴门下侍郎张居咏中书侍郎李建勲皆为同平章事以建康为西都广陵为东都改尚书省为尚书都省东都尚书省为留守院改齐明门为朝元门丁亥封弟知证为江王知谔饶王戊子降吴太子琏为农郡公辛卯降吴建安王珙江夏王璘等十一人爵一等而加官增封邑诏狱讼未经本处论决者毋得诣阙诉甲午立王后宋氏为皇后乙未降吴公主为国君丙申封女弟杞国君为广德长公主丁酉加宋齐邱大司徒庚子遣使如汉闽吴越荆南告即位辛丒追封吴歴阳公蒙为临川王谥曰灵以礼改戊申以皇子景通为诸道副元帅判六军诸衞事太尉尚书令封吴王十一月庚戌朔改东都旧地为崇德宫癸丑改承宣院为宣徽院乙卯吴王景通更名璟丙辰追册故妃魏国君王氏为顺妃丁巳追封次子景迁为高平郡王长女为丰城公主改辞状司为清讼院封从子景迈为晋陵郡公景逊上饶郡公景邈桂阳郡公景逸平阳郡公封女五人为盛唐太和永兴建昌玉山公主戊午封子景遂为吉王景达寿阳郡公以景遂为东都留守江都尹帅留司百官赴东都【烈祖仿盛唐两都之制置留台百司于江都】己未升东都海陵县为泰州割盐城泰兴如臯兴化县属焉以海陵制置使禇规为刺史丁卯荆南高从诲表请置邸建康从之己巳吴越使将军袁韬来贺即位乙亥追封故髙平王景迁妻杨氏为燕国君十二月己卯朔有白虹二庚寅上太祖武皇帝陵曰定陵追尊高祖以下皆为公王而称宗配皆称国君及妃墓皆称陵惟武皇帝之配李氏曰明德皇后丙午有星孛于北方是时余干民以母抱其子坠地拔刃斫母刃未及母自腰以下忽陷地中帝命作濶刃铲之
　　升元二年春正月己酉朔日有食之帝避殿停朝贺德胜节度使兼中书令西平王周本薨甲子荆南使厐守规来贺即位丙寅命侍中吉王景遂参判尚书都省甲戌诏臣僚三品以上追赠父母将相赠三世二月壬戌闽使内客省使朱文进来贺即位三月壬子日有白虹二壬申大星流于东方夏四月让皇屡请徙居南平王李德诚等亦引汉隋故事以请五月戊午改润州牙城为丹杨宫【一作丹阳】以平章事李建勲充迎让皇使己未汉使集贤殿学士邹禹谋来贺即位壬戌以左宣威副统军王舆为镇海军留后客省使公孙圭为监军使亲吏马思让为丹杨宫使徙让皇居丹杨宫以严兵守之丁卯广济仓灾焚米三十万石作浑天仪六月庚辰月入太微西华门犯右执法辛巳犯东垣上相壬午有人献毒酒方帝曰犯法自有常刑奚用此为东都留守判官杨嗣请更姓为羊羣臣亦请改府寺州县名有吴及阳者帝不许既而诏改吴兴阁为升元阁瓦宫寺为升元寺甲申升池州为康化军是月髙丽使正朝广评侍郎栁勲律贡方物【所上书称牋畧云今年六月内当国中原府入吴越国使张训等囘伏闻大吴皇帝已行禅礼中外推戴即登大实者伏惟皇帝陛下道契三无恩涵九有尧知天命已去即禅瑶图舜念厯数在躬遂传玉玺建夙惟庸陋获托生成所恨沃日波遥浮天浪濶幸遇龙飞之旦用申燕贺之仪无任归仁戴圣鼓舞激切之至仪式如表而不称臣】帝御武功殿设细仗受之命学士承防孙晟宴其使于崇英殿奏兹乐作番戏以为乐秋七月壬申以左丞相宋齐邱为平章事八月戊寅升洪州潇滩镇为清江县不州丁亥契丹主遣美楞讷哷库来聘九月壬戌太府卿赵可封请帝复李姓立唐宗庙不许冬十月丙子立太学命删定礼乐癸未新罗来朝贡壬辰命吴王璟勒步骑八万讲武铜駞桥未几徙封璟为齐王十二月辛丑让皇殂讣闻诏不视朝二十七日率百官素服举哀是嵗契丹主之弟东丹王亦遣使以羊马入贡别持羊三万口马二百匹来鬻以其价市罗纨茶药于是翰林院进二丹入贡图诏中书舍人江文蔚作赞以美之升元三年春正月庚戌江王知证饶王知谔表请帝复姓李氏不许癸亥左丞相宋齐邱平章事张居咏李建勲枢密使同平章事周宗等表请复姓帝谦抑不敢忘徐氏恩甲子下其议百官乙丒齐邱等议宜如所请从之先是江南童謡有云东海鲤鱼飞上天鲤者李也东海徐之望也葢言李氏起自徐氏而为君也至是遂验【江南野史又云初先主有受禅意忽夜半寺僧撞钟满城皆惊逮旦召问将斩之云夜来偶得月诗先主令白乃曰徐徐东海出渐渐入天衢此夕一轮满清光何处无先主闻之私喜而释之　案钓矶立谈赋月诗者为僧范志嵩】又是时江西杨化为李临川李树生连理人以为还宗之兆丙寅至壬申齐王璟等三上尊号曰应干绍圣文武孝明皇帝帝曰尊号虚美且非古遂不受【厥后子孙皆踵其法不受尊号】诏曰廼者干戈相寻地茀而不艺桑陨而弗蚕衣食日耗朕甚闵之民有向风来归者授之土田仍给复三嵗【案马令南唐书是年春正月丙申诏曰比者干戈相接人无定主地易而弗艺桑陨而弗蚕衣食日耗朕甚悯之其向风内者有司计口给食愿耕植者授之土田仍复三嵗租役于嘻仁不异逺化无泄迩其务宣流以称朕意今从陆防南唐书陈霆唐余纪传所载】二月乙亥改太祖庙号曰义祖己卯帝御兴祥殿改国号曰大唐复姓李氏为考妣发哀与皇后服斩衰居庐如始防礼持考妣防各二十七日凡五十四日不视朝旦暮临辛巳诏国事委齐王璟【陆氏南唐书云壬午诏以国亊委宋齐邱今从通鉴】惟军旅以闻羣臣固谏诏以墨缞听政江王知证饶王知谔请亦服斩衰不许广德长公主假衰绖入哭尽礼如父母之防帝初欲更名昻以犯文宗讳乃名晃或云朱全忠名也又更名坦御史王鹄言字从旦犯睿宗讳庚寅诏更名昪下诏议二祚合享礼辛卯宋齐邱等议以义祖居七室之东帝命居髙祖于西室太宗次之义祖又次之皆为不祧之主羣臣言义祖诸侯不宜与高祖太宗同享请于太庙正殿后别建庙祀之帝曰吾自防托身义祖非义祖安能启中兴之业乎帝欲祖吴王恪或言恪诛死不若祖郑王元懿帝命有司考二王苗裔以吴王孙祎有功祎子岘为宰相遂祖吴王云自岘五世至父荣荣父志志父超早卒志为徐州判官卒官其名率皆有司所撰帝又以歴十九帝三百年疑十世太少有司曰三十年为世陛下生于文德已五十年矣乃从之甲午月犯南斗第六星乙未契丹使赫噜来以兄礼事帝蜀使来贺即位三月庚戌追尊高祖吴王恪曰定宗孝静皇帝贞妃程氏曰贞静皇后曾祖超曰成宗孝平皇帝配崔氏曰平贞皇后祖志曰惠宗孝安皇帝配卢氏曰安庄皇后考荣曰庆宗孝德皇帝配刘氏曰德恭皇后【陆防南唐书曾祖超为成宗孝平王配崔氏为平贞妃祖志为惠宗孝安王配卢氏为安庄妃然四代并尊不应中二代独诎为王今从欧阳五代史及马氏南唐书又唐余纪传作孝平皇平真妃孝安皇安庄妃疑亦有误】庚午作南郊行宫千间诏公卿以下议定郊祀平章事张居咏李建勲等议曰孔子云郊祀后稷以配天宗祀文王于明堂以配上帝此万世不易之法也昔长孙无忌请祀髙祖于圆丘以配昊天上帝祀太宗于明堂以配上帝义为得之今国家嗣兴唐祚追尊孝德而以神尧为肇祀之祖宜以神尧配天于圆丘孝德皇帝配上帝于明堂礼也其服物制度古有常仪愿罢一切伪饰奏可大司徒宋齐邱请依春秋郊以四月上辛礼部员外郎常梦钖驳曰案礼天子郊以冬至不卜日鲁侯郊以仲春卜上辛今之四月非郊时齐邱固争遂用夏四月议者哂焉诏曰礼莫重于享帝孝莫重于隆亲事实重大承以轻眇无其德而用其事祗加畏焉于戱尔公尔侯各扬厥职不供乃事国有常典夏四月庚辰朝享于太庙辛巳有事于南郊以高祖神尧皇帝配是夜月当以子初没升坛之际皎然如昼众咸异之【江南野史云圜丘祭天是时上旬月当三更而没升坛之际皎然如日礼毕而落钓矶立谈云□祀之夕太史奏言月延三刻】癸未大赦境内百官进位将士劳赐有差民三年艺桑及三千本者赐帛五十疋每丁垦田及八十畆者赐钱二万皆五年勿收租税【又春明退朝录云江南有国时田每十畆蠲一畆半以充瘠薄】羣臣请上尊号诏曰朕以眇躬托于民上常惧弗以坠高祖太宗之遗业羣公卿士顾欲举上尊号之礼朕甚不取其勿复以闻州郡言符瑞者十数帝曰谴告在天聪明自民鲁以麟削莽以符亡常谨天戒犹惧失之符瑞何为防江王徐知证等请附姓为李不许戊子进封李德诚赵王徐知证韩王知谔梁王五月辛亥徙景遂为寿王立景达为宣城王乙卯镇海节度使兼中书令梁王徐知谔薨诏迁让王之族于泰州号永宁宫防衞甚严康化节度使杨珙称疾罢归永宁宫乙丑改杨琏为康化军节度使琏固辞请终防从之丙寅以齐王璟为诸道兵马大元帅判六军诸衞守太尉录尚书事升扬二州牧时帝欲立璟为太子璟力辞因有是命丁未吴越使左武衞上将军沈韬文荆南高崇诲使王崇嗣来贺南郊是月作北郊于武湖西荧惑犯月秋七月丙午放诸州所献珍禽竒兽于钟山命有司作升元格与吴令并行中外遵守甲寅木星昼见自五月不雨至于闰七月八月武昌节度使张宣卒以润州留后王舆代金吾衞大将军马仁裕出为镇海军留后冬十月丁丑御后楼阅战马是嵗高丽又遣使广评侍郎栁勲律来朝贡有司上五代同居者江州陈氏以下七家诏旌表门闾复其家【江州陈氏元和给事中京之后宗族七百口每日设广席长防以次坐而会食有犬百余共一牢食一犬不至诸犬为之不食建书楼于别墅延四方之士肄业者多依焉】
</div>
    <div class="pagination">
<a href="十国春秋_page13.html">上一页</a><span>...</span><a href="十国春秋_page9.html">9</a><a href="十国春秋_page10.html">10</a><a href="十国春秋_page11.html">11</a><a href="十国春秋_page12.html">12</a><a href="十国春秋_page13.html">13</a><span class="current-page">14</span><a href="十国春秋_page15.html">15</a><a href="十国春秋_page16.html">16</a><a href="十国春秋_page17.html">17</a><a href="十国春秋_page18.html">18</a><a href="十国春秋_page19.html">19</a><span>...</span><a href="十国春秋_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
