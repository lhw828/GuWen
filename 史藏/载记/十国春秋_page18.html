<!DOCTYPE html>
<html>
<head>
    <meta charset="UTF-8">
    <title>十国春秋 - 第 18 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 18 页/共 53 页</h1>
    <div class="content">　　检讨吴任臣撰
　　南唐十二
　　陈觉　　　李徴古　　魏岑　　　冯延已冯延鲁　　查文徽【子元方】
　　陈觉海陵人也后海陵升泰州遂为泰州人烈祖辅吴作礼贤院聚圗书万卷及琴弈游戏之具以延四方贤士政事之暇多与讲评古今觉亦预焉烈祖居金陵以次子景迁留东都辅政宋齐邱荐命觉为之佐谓曰吾蚤暮与贤士相接今老矣尚未达天下事景迁年少当国故屈君子无惮也【一云烈祖谓觉曰知卿可任幸悉心辅吾子至于禄位迁次孤心简在卿无庸虑也】已而景迁寝病徙为东南诸道副都统寻卒觉还朝为宣徽副使升元四年烈祖东巡觉预侍从先是觉有兄居故里泰州刺史褚仁规以其犯法笞之至是觉挟私怨乘问譛仁规贪残御史王仲连主其言亦上章劾之烈祖薄其罪止罢职仁规忿上书自诉烈祖即命觉驰往鞫之仁规皇恐伏罪诏赐死觉之窃弄威权始此烈祖晩年多暴怒近臣获谴觉心惧称疾家居累月迨宣遗诏即以是日入朝判大理寺萧俨露章劾觉罪元宗不纳迁光政院副使太仆少卿觉故齐邱客也齐邱告归九华逾年不召觉与李徴古讽齐王景达言于元宗齐邱乃得复起益以腹心寄觉欲使立功取柄任时国兵初得建州诸将请乘胜取福州齐邱独荐觉为宣谕使俾召李义入朝可不劳寸刃尽得闽地元宗意方向觉遂遣之既至义倨甚觉气折不敢言归至剑州耻于无功遂遣使矫诏召义自称权知福州事擅兴汀建抚信州兵及戍卒命冯延鲁将之攻福州败绩众溃而归死者万计亡失金帛戈甲之类无算朝论谓觉必死元宗亦怒欲寘军法齐邱上表待罪且援觉等甚力冯延已复助之于是裁贬蕲州逾年复起任事始与李徴古为死党相倡和出一口淮南兵兴元宗度不可支遣钟谟李徳明孙晟王崇质使周请献寿濠泗楚光海六州以罢兵周世宗不许乃遣徳明崇质先还徳明至金陵盛称北兵之强请必尽割淮南地元宗不恱觉与徴古素恶晟及徳明乃摘语崇质使异其辞觉徴古因极言徳明卖国徳明褊忿知见排益攘袂大言北师必克元宗怒斩徳明于市觉与徴古势熖益薰灼道路以目不复议请盟事矣元宗乃命齐王景达率大兵拒周而以觉为监军使军政皆出觉聚兵五万无决战意朱元数有功觉忌之夺其兵元遂叛降周诸军悉溃觉归为枢密使如故方与徴古挟齐邱为耐久计防司天言天文变异人主宜避位祈禳元宗曰此固吾意第不知孰可付耳觉与徴古以为诚言辄曰天命如此宜使宋公摄政陛下深居禁中臣时得入奉从容闲谭释老俟国事定归政未晩中书舍人陈乔固谏以为不可元宗嘻笑而止周师益进世宗驻迎銮镇元宗遣觉奉表贡方物觉至迎銮见周战舰陈列江津且南渡大惧请使人取本国画江为界表世宗可之觉顿首谢退遣其属刘承遇南还以告画江称藩奉正朔之议遂决周亦班师遣觉还锡赉丰渥觉将发献诗一章叙感别锡金器百两初觉等以徳明请割地为卖国诛死及是觉身自为之使还以兵部尚书致仕觉常传周世宗之语告元宗曰闻江南拒命谋出其相严续当杀续以谢我元宗知觉与续有宿怨疑之先是钟谟自周囘屡言觉等罪不可容谟因请至周覆实其事元宗遣谟行以手表引咎且言非续之罪世宗省表大惊曰严续能拒命乃忠臣朕为天下主其肯教人杀忠臣乎谟归具奏元宗大怒齐邱既败觉谪授国子博士饶州安置遣使诛于其路觉妻李以妬悍名时觉已贵李亲执庖爨不置妾媵齐邱常选三婢予之颇有容质李亦无难色奉事三婢礼如姑嫜晨夕承侍未尝辄离左右或问其故则曰此令公宠幸之人见之若面令公敢倨慢邪三婢不自安求归觉唯唯聼从而已
　　李徴古袁州宜春人升元末举进士第【南唐近亊云徴古少时贱游常宿同郡潘长史家是夜潘妻梦门前有仪注鞍马拥劒□□衙队约二百人或坐或立且云太守在此洎见乃寓宿秀才觉后言于潘曰此客非常人也妄来晨略见饯酒一钟赠之金扼腕曰郎君他日富贵慎勿相忘明年至京成名不二十年自枢密副使除本州刺史离阙日元宗赐内库酒二百瓶】于宋齐邱有中外戚亊齐王景达为宫官齐邱告归九华逾年不召徴古使其僚谢仲宣讽景达言于元宗曰齐邱先帝布衣之旧虽不用不当弃之齐邱既得召徴古遂与陈觉结为朋党已而改枢密副使同觉掌机密益相与挟齐邱以自固议事元宗前横甚无人臣礼淮甸兵败元宗感慨泣下徴古遽进曰陛下涕泣何为饮酒过量邪乳保不至邪元宗色变左右股栗而徴古骜然自若又与陈觉从防元宗国事尽付齐邱元宗心不平以戎事未戢未有以发也及画江罢兵钟谟自周归判尚书三省尤切齿齐邱党与常曰人臣窥国理不可容会觉矫周世宗命欲杀宰相严续事觉齐邱党败徴古削夺官爵置洪州赐死
　　魏岑字景山郓州须城人笃学强识而拙于属文常游览四方凡天下山川胜势风土美恶无所不知避乱淮南署郡从事乆不得志数以计防干宋齐邱荐授校书郎尤工謟谀善揣摩人意保大中骤进至諌议大夫元宗自以唐子孙慨然有定中原复旧都之意有司请行南郊礼元宗曰俟天下为一然后告谢天地岑遂与陈觉冯延已延鲁辈更相倡和以斥大境土劝元宗常侍宴自言臣少游元城乐其风物陛下还长安日臣独乞任魏博节度使元宗欣然许之岑趋墀下再拜谢侍衞皆窃笑岑初与觉善既而不相能乃譛觉于元宗左迁少府监时谓岑谋叵测未几觉矫命发兵攻福州岑方安抚漳泉闻觉举事恐其専有功亦擅发兵会觉元宗以势不可中止遂以岑为东南面应援使与冯延鲁王崇文及觉四面进攻彼此争功进退不相应而岑尤躁幸辄自焚营壁纵兵入城为福人所殱会吴越兵至延鲁与战败诸军皆溃元宗初欲按军法诛觉延鲁而贷岑御史中丞江文蔚对仗弹奏请行典法于是贬岑太子洗马俄复还故官李守贞叛汉来乞师岑力请出兵赴救元宗从之即以为防淮巡检使无功而还罢为屯田使已而入为兵部侍郎拜枢密副使岑自复进奸謟弥甚时钟谟李徳明亦用事其趋向与岑异而误国则均户部员外郎范冲敏内不能平怵大将王建封上疏请尽逐之元宗怒寘冲敏建封于死岑自谓得主眷益无所惮清淮节度使刘彦贞以厚赂结岑为奥援岑所得滋多遂肆言彦贞御兵治民合韩白龚黄为一人其敢为欺诞多此类也一日忽见冲敏为厉请道士上章诉天数月竟死
　　冯延已一名延嗣字正中广陵人也父令頵事本郡为军吏烈祖署为歙州盐铁院判官禆将樊思蕴作乱燔营火及令頵第叛卒皆释兵救火其得人心如此时刺史骨言病甚或传言已死人情詾詾延已年十四以父命入问疾出以言命谢将吏外頼以安及长以文雅称白衣见烈祖授秘书郎元宗以吴王为元帅用延已掌书记与陈觉善因觉以附宋齐邱同府位髙者悉以计出之于是无居已右者元宗亦颇悟其非端士而不能去【马令南唐书云元宗爱其多能而嫌其轻脱贪求特以旧人不能离也】延已负其材艺狎侮朝士尝谓孙晟曰君有何所解而为丞郎晟愤然答曰仆山东书生鸿笔藻丽十不及君恢谐饮酒百不及君謟佞险诈累劫不及君然上所以寘君于王邸者欲君以道规益非遣君为声色狗马之友也仆固无所解君之所解者适足以败国家耳延已惭不得对【马令南唐书孙晟面数延已曰君常鄙晟晟知之矣晟文笔不如君也技艺不如君也诙谐不如君也谀佞不如君也然上置君于亲贤门下者期以道艺相辅不可悮邦国大计也闻者韪其言今从陆游南唐书】给亊中常梦锡屡言延已小人不可使在王左右烈祖感其言将斥之会晏驾不果元宗立延已喜形于色未聼政屡入白事元宗方哀慕厌之曰书记自有常职余各有司存何其繁也乃少止保大初拜諌议大夫翰林学士迁户部侍郎翰林学士承防又进中书侍郎复与其弟延鲁交结魏岑陈觉查文徽侵损时政时人谓之五四年同平章亊集贤殿大学士罢为太子少傅顷之除昭武军节度使以母忧去起复冠军大将军召为太弟太保领昭义军节度使俄以左仆射同平章事延已数居柄任揣元宗不能察其奸遂谓已之才略经营天下有余而人主躬览庶务大臣备位安足致理元宗果悉委以政凡事奏可而已延已初以文艺进实无他长纪纲頽弛吏胥用事军旅一切属边帅无所可否愈欲以大言压众而惑人主至讥笑烈祖戢兵以为龌龊无逺略常曰安陆之败丧兵数千辍食咨嗟者旬日此田舍翁安能成天下事今上暴师数万于外宴乐撃鞠未常少止此真英雄主也九年湖南平而朗州刘言叛势张甚元宗亦知用兵之难谓延已与孙晟曰湖湘之役楚人求息肩吾之出师不得已耳今若授刘言旄节使和其民吾亦得休飬衡湘之民国其庶几乎晟即欲奉行延已方以克楚为功乃曰本朝出偏师平一国防县震动今一旦三分弃其二伤威损重非所以示天下且诸将行奏功矣持不下又不欲缘军兴取资内帑乃遣使于长沙调兵赋由是重失民心言遂取长沙尽据故楚地周人亦伺衅而动朝论籍籍延已力求去元宗待之如初及周师大入尽失江北地始罢延已相位犹为太子少傅数月复相会疾改太子太傅建隆元年五月乙丑卒年五十八【一作五十七】諡忠肃延已工诗虽贵且老不废如宫瓦数行晓日龙旗百尺春风识者谓有元和词人气格尤喜为乐府词【延已着乐章百余阕其鹤冲天词云晓月坠宿云披银烛锦屏围建章钟动玉防低宫漏出花迟又归国謡词云江水碧江上何人吹玊笛扁舟逺送潇湘客芦花千里山月白伤行色明朝便是闗山隔见称于世】元宗常因曲宴内殿从容谓吹皱一池春水何干卿事延已对曰安得如陛下小楼吹彻玉笙寒特髙妙也时丧败不支稽首称臣于敌以茍安岁月而君臣相谑乃如此延已自为相后动多徇私故人亲戚殆于谢絶与弟延鲁虽同党齐邱而内忌实如仇雠延鲁所生故延已后母也亦至疎隔晚年稍自厉为平恕萧俨常廷斥其罪及为大理卿断军吏李甲妻狱失入坐死议者皆以为当死延已独扬言曰俨为正卿误杀一妇人即当以死君等今议杀正卿他日孰任其责因建议俨素有直声今所坐已更赦宥宜加贷俨遂免人皆韪之以谓裴冕损怨无以加此
　　冯延鲁字叔文一名谧延已异母弟也少负才名烈祖时与延已俱亊元帅府元宗立自礼部员外郎为中书舍人勤政殿学士时江州观察使杜昌业闻之叹曰封疆多难驾御贤才必以爵禄延鲁一言合指遽寘髙位后有立大功者当以何官赏之然元宗爱其才不以为躐进常内宴出宝器贮龙脑数斤赐羣臣延鲁曰臣请效陈平均分之比遍赐犹余其半辄曰勅赐録事冯延鲁拜舞怀之元宗为懽笑而罢延鲁锐进取常欲用事四方以要功名延已诘曰勤恪居职则宠光至矣何用行险而圗禄利延鲁曰弟不能愔愔循资为宰相也保大中师出平建州以延鲁为监军使诸将欲乘胜遂取福州枢密使陈觉将自为功请衔命宣慰召李义入朝既见义不敢发还至剑州矫诏起边兵命延鲁将之元宗虽怒觉専兵业已行因命延鲁为南面监军使与觉及王崇文魏岑会攻福州取其外郛【马令南唐书云延鲁魏岑王崇文等各领兵万数四面俱至围城数匝声动天地有国以来出师之盛未之有也】会吴越将余安援兵自海道至白虾浦将舍舟而泞淖不可行方布竹箦登岸延鲁军中集射之舟人戢矢如猬延鲁曰义不降恃此援耳若麾我军稍退使吴越兵至平地尽勦之城立降矣禆将孟坚曰援兵已防死地将尽力与我战胜负未可知延鲁不聼顷之吴越兵至岸鼔噪奋跃而前与城中夹击延鲁兵延鲁败走坚战死诸军大溃死者万计委军实戎器数十万国帑为之虚耗延鲁引佩刀自刺人救之免朝廷议即军中斩延鲁及觉既有命矣会宋齐邱以常荐觉使福州因引咎力解乃诏械延鲁觉还金陵属吏皆止流窜延鲁流舒州延鲁初至自福州身被五木锁钥甚固延已叹曰弟不肯为循资宰相一至于此兄弟由是有隙遇赦复少府监元宗择廷臣为巡抚使分按诸州延鲁在焉右拾遗徐锴上疏论其多罪无才不足辱临遣不聼使还迁中书舍人以工部侍郎出为东都副留守周师南侵分兵下东都延鲁窘蹙自髠衣僧服而逃被执时诮之曰执节分符始作大军之帅被缁削发潜为行脚之僧【南唐近事又云或讥之曰昔日旌旗拥出坐筹之将今朝毛发化为行脚之僧】周世宗释之赐衣冠授给事中【宋史作太常卿】问江南事占奏详明赐予加厚留大梁累年迁刑部侍郎放还为户部尚书宋兴周淮南节度使李重进举兵宋太祖亲平之元宗遣延鲁朝于行在太祖将乘兵锋南渡旌旗戈甲皆列江津厉色诘延鲁曰尔国何为敢通吾叛臣延鲁色不变徐曰陛下徒知其通谋未知其事之详也重进之使馆于臣家国主令臣诘之曰大兵北征君不以此时反今内外无事乃欲以数千乌合之众抗天下精兵吾能相助乎太祖初意延鲁必恐惧失次及闻其言乃大喜因复问曰诸将力请渡江卿以为何如延鲁曰重进自谓雄杰无与敌者神武一临败不旋踵况小国其能抗天威乎然而亦有虑者本国侍卫数万皆先工亲兵誓同死生固无降理大国必捐数万人乃可况大江天堑风涛无常若攻城未下饟道不继事诚可虞太祖大笑曰朕本与卿戏耳岂聼卿游说哉【陈彭年江南别録又云太祖笑曰聊戏卿耳吾与江南大义已明何至于此】防捕重进叛卒日戮数十人延鲁因奏事次言曰叛者独一重进乎亦众人乎谓众人则陛下应天顺人乌有此理独一重进则胁从者何罪太祖感悟后贷不诛厚赐遣延鲁归南渡之议由是亦寝后主嗣位延鲁颇自伐奉使功内殿曲宴后主亲酌酒赐之饮固不尽诵诗及索琴自鼔以侑之延鲁犹自若后主优容不责也建隆三年入贡于宋因表求舒州田宅诏赐之后楚国公从善朝宋太祖授旄节留之阙下后主复遣延鲁入谢疾作不能朝太祖待之素厚至是尤怜之遣使挟太医防视命放还金陵卒于家【宋史云后改常州观察使而卒】子僎韩熙载知贡举放及第覆试被黜后与其弟侃仪价伉入宋继取名第南唐公卿家莫有及者延鲁内躁竞而喜外言髙退事常早朝集漏舍叹曰宗赐贺监镜湖三百里非仆敢望今但赐后湖数曲亦遂素志徐铉笑答曰上于近臣岂惜一武湖恨无知章尔延鲁黙然
　　查文徽字光慎歙州休宁人幼好学能自刻苦手写经史数百卷稍长好气好侠闻人困乏虽不识必济之家本富坐是穷空不悔也或遗以金帛一夕盗入其家尽取去文徽不言虽隣里莫知者乆之盗败于旁邑移文讯验人始知之咸推其量烈祖辅政初入谒烈祖召与语伟其论宋齐邱亦称荐之徐知谔领浙西节镇以文徽为判官或献玊杯知谔喜酬以钱百万趣开宴出杯行酒至文徽偶堕地碎一坐皆惊而文徽自若烈祖受禅入为监察御史元宗立改谏议大夫中书舍人迁枢密副使闽主延羲与其兄延政相攻延政以建州建国称殷而延羲为其将朱文进所杀元宗欲讨文进文徽以为延政首乱当先致讨冇翰林待诏臧循者与文徽同里巷少常为贾入闽习知其山川险易为陈进兵之策文徽本好言兵遂请行元宗乃以为江西安抚使令至境上审观可否文徽锐于成功至上饶复命盛言必克诏发洪州屯兵以边镐为将从文徽攻建州建人厌王氏之乱伐木开道以迎师行次葢竹遇建州兵至又闻泉漳汀州皆归延政恐惧退保建阳时臧循亦为别将屯邵武延政袭破之获循斩于建州军声大剉元宗遣何敬洙等来援敬洙镐与建州兵相持文徽得建之降将孟坚使潜师出其后击之建州兵大败溃去遂传其城建州虽下然诸军无纪律杀掠不禁民始失望有叛志矣元宗知而不问防功迁抚州观察使又拜永安军留后由是文徽益自用保大八年吴越伪遣谍来告福州乱文徽喜遣剑州刺史陈诲赴之诲将舟师至福州城下击败其兵执吴越将马先进等三人乆之文徽以步骑至吴越知威武军呉程阳令数百人出迎而设伏西门以待诲以为未可速进文徽曰疑则生变传令径入其城陷伏中大败坠马被执送杭州将士死者万人元宗遣使归先进于吴越而求文徽吴越忠懿王遣还将发为举酒寘毒归至金陵毒始作元宗使医视之医以珠置口中有顷珠色变黒医曰疾不可为然犹十年乃死文徽遂病瘖以工部尚书致仕朱元北降坐亲党安置宣州卒年七十距遇毒之岁正十年云諡曰宣文徽初善陈觉因觉以附宋齐邱转相汲引遂习为柔媚便辟取人主委信与齐邱辈结死党元宗嗣位初诏齐王总庶政惟文徽与魏岑得言事举朝骇愕而文徽晏然当之不辞也其恣肆如此子五人元方元规元素元范元赏
　　元方事后主为水部员外郎吉王从谦辟掌书记从谦朝宋宋太祖命知制诰卢多逊燕从谦于馆多逊弈棋次顾元方曰江南竞何如元方敛祍曰江南事大朝十余年极君臣之礼不知其他多逊推枰愧谢曰勿谓江南无人使还通判建州卢绛据歙州传檄至建元方立斩其使及绛平宋太祖闻元方所为大恱擢殿中侍御史知泉州卒官
　　论曰陈觉等六人皆宋齐邱党也蟠据中外逓相柄任卒与正人为讐兵连祸结故唐时牛李两党动揺国是区区江南不务逺略而仍寻往辙国随以亡呜呼岂不悲哉
　　钟谟　　　李徳明
　　钟谟字仲益其先会稽人徙闽之崇安【江南野史作建安今从唐余纪传】已而侨居金陵博学能属文元宗朝为翰林学士进户部侍郎保大中周师南侵淮右危急元宗遣谟偕李徳明使军前奉表并献御服金银器茶药及牛酒犒师请息兵修好周世宗不许既又愿献濠寿等六州以求成世宗复不纳谟请遣徳明归取表尽献淮甸十四州之地国为附庸世宗始许之徳明还白朝议以为卖国元宗怒斩徳明自是不复议割地矣谟因留周不得归孙晟之死谟亦在召中已而贬为耀州司马及元宗割地称臣如谟徳明初议于是周世宗徴谟至汴授衞尉少卿赐黄金五百两遣谕指于元宗往复数四谟既矜肆以为周世宗聼其言江左可借无恐元宗亦方頼其力心虽憾之体貌皆厚以为礼部侍郎谟极言宋齐邱陈觉李徴古乱政之罪三人缘是皆败又请雪徳明寃赠官赐諡明年入贡于周赋诗世宗前有归去老陪臣之句元宗闻而恶焉世宗常问谟江南比亦修守备乎对曰既恭附大国安敢复尔世宗曰不然吾与尔国大谊已定保无他虞但后世事不可知当及吾世修城隍治要害为子孙计谟还具言乃命缮治金陵城壁以谟知尚书省事而三省之事靡不预闻时文献太子防总庶政谟荐其客阎式为司议郎百司关启必由之势焰赫然人多切齿俄周世宗殂谟自揆无所恃忽忽若失元宗遇之寖薄左军都虞张峦者谟素所善也毎至谟所屏人共语或至夜分乂常请峦率帐下兵巡都城给事中唐镐与谟有隙【一云徳明之死镐预其亊至是镐惧修怨不自安会镐以纳贿闻谟面诘其状镐愈惧】防得谟与峦交搆状因密言谟往来两国挟周人以胁朝廷今又与典兵者密相结辄敢请令巡徼辇下其心殆不可测谟防闻之念无以为竒货会文献太子薨后主以嫡弟当立而谟常与元宗爱子从善同使周相与亲厚乃上言后主器轻志放无人君度因盛称从善才不如建储意元宗已素决更以此忤防遂尽暴其交结张峦罪贬国子司业再贬著作佐郎饶州安置遣中使率侍衞军十人即日督趣上道谟时方病风在途赋诗十章语极凄惨改贬宣州副使建隆元年正月宋受周禅元宗闲之遣使即所在赐死谟望拜曰臣无负国使者曰诏问卿昔与孙晟同使周晟死而卿独得官卒又生还何也谟复拜曰臣闻命矣遂就缢峦亦坐诛谟性好古碑奉使中原遇道旁碑碣必驻马歴览常见碑砆大碣半没水中谟欣然解衣以手扪揣黙记其文他日水涸以所録本就证之无差其爽迈如此谟有女感家祸不嫁博通孔老书尤善讲说后为洞真宫女道士名守一
　　李徳明失其家世落魄负大节敏于占对【陆游南唐书云为人性褊切而有才辨】初为兵部员外郎与钟谟仕同时雅相友善元宗絶爱重之而徳明与谟天资皆浮躁沾沾自反覆险巇朝士侧目号之曰钟李军帅王建封既以诋徳明谟等见杀徳明与谟愈益纵肆旁若无人徳明常奏事别殿取元宗所御笔记事元宗不能堪曰卿他日自可持笔来徳明亦自若保大中迁工部侍郎文理院学士周世宗南侵元宗初遣泗州牙将王承朗赍书抵徐州请以兄事周岁输财货以助军费愿息兵修好世宗不报元宗乃遣徳明副谟使军前献服御金银器具缯锦及牛酒犒师且请称臣奉朔世宗知二人素辨口诡欲游说以和解乃大陈兵衞戈防以见之厉色谓曰尔主既唐室苗裔宜知礼义异于他国朕止隔一水未尝遣一介通好惟航海通契丹此何礼也且汝辈欲说我令罢兵邪我非六国愚主岂汝口舌能移也归语尔主亟来见朕再拜谢过则无亊矣不然朕欲往观金陵城借府库以劳军汝君臣得无悔乎徳明与谟战栗不敢言惟曰寡君震畏天威愿献濠寿泗楚光海六州更输金帛百万【一云岁输方物】世宗欲尽得江北之地意不可止徳明见兵势日加国亊不支因与谟定议请归取本国表尽以江北地割献周与唐画江为界世宗始许之遣徳明与王崇质还【五代史云遣供奉安道押徳明崇质南还】崇质葢与孙晟继使周者也周以书谕江南君臣语多诮让陵肆国中已不堪徳明方盛称周主威徳请必割地而崇质受宋齐邱之怵竟与徳明异辞陈觉等激怒元宗曰徳明衔命出使不能伸国威斡隣好顾廼输情于敌宣国之弱且请尽弃屏蔽坐捐要害是卖国也徳明褊知为众所排遂攘袂大言谓周师必克元宗大怒诏斩徳明于都市妻子徙外郡及谟自北归理徳明寃请治诬枉者之罪于是齐邱等皆抵诛殛赠徳明光禄卿諡曰忠















　　十国春秋卷二十六
　　钦定四库全书
　　十国春秋卷二十七
　　检讨吴任臣撰
　　南唐十三
　　潘佑　　　廖居素　　赵仁泽　　段处常
　　潘佑幽州人祖贵事刘仁恭为将刘守光杀之父处常脱身南奔事烈祖为散骑常侍佑生而气宇孤峻闭门苦学不营资产文章议论见推流辈中书舍人陈乔户部侍郎韩熙载交荐于元宗起家秘书省正字后主在东宫开崇文馆以招贤佑预其选及嗣位除虞部员外郎史馆修撰未几后主命博士陈致雍议纳后礼又使徐铉与佑参议其间佑援据精博立论以沮之文采斐然后主竒其议颇见施用由是恩宠日隆改知制诰已又诏草劝南汉书文不加防累数千言最后略云皇帝宗庙垂庆清明在躬冀日广徽猷时膺多福徒切依仁之恋难穷报徳之情望南风而永怀庶几抚我指白日以自誓夫复何言情辞款洽识者称之迁中书舍人后主时时呼曰潘卿酷喜老庄家言常作文名曰赠别其辞曰庄周有言得者时也失者顺也安时处顺则哀乐不能入也仆佩斯言乆矣夫得者如人之有生自一岁至百岁自少至壮自壮得老岁运之来不可却也此所谓得之者时也失之者亦如一岁至百岁暮则失早今则失昔壮则失少老则失壮行年之去不可留也此所谓失之者顺也凡天下之事皆然也逹者知我无奈物何物亦无奈我何也其视天下之事如奔车之歴蚁蛭也值之非得也去之非失也燕之南越之北日月所生是为中国其间含齿戴发食粟衣帛者是为人刚柔动植林林而无穷者是为物以声相命是为名倍物相聚是为利彚首而芸芸是为亊事往而记于心为喜为悲为怨为恩其名虽众实一心之变也始则无物终复何有而于是强分彼我彼谓我为彼我亦谓彼为彼彼自谓为我我亦自谓为我终不知孰为彼邪孰为我邪而世方徇欲嗜利系心于物局促若辕下驹安得如列御寇庄周者焚天下之辕释天下之驹浩浩乎复归于无物与开寳五年更官名改内史舍人时国家日衰削用事者充位无所为佑愤切上疏极论时政歴诋大臣将相词甚激讦【词品载佑常应后主令作词有云已失了东风一半葢讽其地渐侵削也】后主虽数赐手札嘉叹终无所施用佑七疏不止且请归田庐乃命佑専修国史悉罢他职而佑复上疏曰三军可夺帅也匹夫不可夺志也臣乃者继上表章凡数万言词穷理尽忠邪洞分陛下力蔽奸邪曲容谄伪遂使家国愔愔如日将暮古有桀纣孙皓者破国亡家自己而作尚为千古所笑今陛下取则奸囘败乱国家不及桀纣孙皓逺矣臣终不能与奸臣杂处事亡国之主陛下必以臣为罪则请赐诛戮以谢中外辞既过切张洎辈复从旁挤之后主遂发怒以佑素与李平善意佑之狂直多平激之而平又以建白造民籍为诸臣所排乃先收平属吏并使收佑佑闻命自杀【陆游南唐书云佑自缢死马令南唐书云佑自例】徙其家饶州处士刘洞赋诗吊之国中人人传诵为泣下及宋师南征下诏数后主杀忠臣葢谓佑也佑自言其母方娠梦古衣冠人告曰我顔延之也乞夫人为子逮生七年始能语曰儿悮伤白龙为上帝所罚因吟句曰只因骑折玉龙腰谪在人间三十六至是果以三十六岁毕命【有荥阳集三十卷子华仕宋至屯田员外郎　李焘长编载李平语佑曰六朝冡中多寳劒寳鉴佩之可以辟防张泊亦好其说乃共买鸡笼山古冡地遇休沐则具畚锸破冢得古器必传之良乆曰未知此生发得几冢】
　　廖居素将乐人仕于升元保大之时为人坚正不为当国者所喜困校书郎二十年始得大理司直后主嗣位稍迁至琼林光庆使检校太保判三司后主孱昏而羣臣方充位保富贵国益削居素独慷慨骤谏冀后主一悟终不见聴乃闭门却食服朝衣冠立死井中已而得大字于箧曰吾之死不忍见国破而主辱也徐锴为文吊之以比屈原伍员云
　　赵仁泽仕元宗为常州团练使周人南侵吴越乘问出兵攻常州仁泽战败被执归之杭州仁泽见吴越忠懿王不拜责之曰我烈祖皇帝中兴首与先王结好质诸天地王今见利忘义将何面目入先王庙乎忠懿王怒以刀抉其口至耳吴越丞相元徳昭嘉仁泽之忠以良药傅创获愈后不知所终
　　段处常失其乡里家世保大中为兵部郎中周侵淮南元宗命处常浮海使契丹乞援处常为契丹陈利害甚辨契丹虽通本国徒持虚辞利南方茶药珠贝而已至是了无出师意而留处常不遣处常怨其无信誓死国事数面诮契丹主契丹主亦媿其言优容之以病卒于其地
　　论曰潘佑歴疏国奸卒用譛死或谓其以狂殒躯者何邪廖居素沉井致命赵仁泽抉口不挠段处常誓死遐陬要皆可云忠矣
　　孙晟
　　孙晟初名凤【一云凤其字】又名忌髙密人也笃学善文辞【晟有读古阙文一卷】尤工于诗少举进士如洛阳时名进士者修边幅尚名检晟豪举跌宕不能蹈防墨遂弃去南游庐山为道士于简寂宫常绘唐诗人贾岛象置壁问晨夕亊之道众以为妖驱之出乃易儒服北走赵魏谒后唐庄宗于镇州庄宗建号以豆卢革为相革雅知晟辟为判官迁著作佐郎天成中朱守殷镇汴州辟为判官守殷反伏诛晟弃妻子亡命陈宋间安重诲恶晟谓教守殷反者晟也圗其形购之不寸得族其家【陆游南唐书云晟天成中与髙辇同事秦王从荣从荣败晟亡命今从欧阳五代史】晟逃至正阳未及渡逻骑奄至疑其状伟异睨之晟不顾坐淮岸扪敝衣囓虱逻者乃舍去渡淮至寿春节度使刘金得之延与语晟佯瘖不对授馆累日忽谒汉淮南王安庙金先使人伏神座下悉闻其所祷送诣金陵时烈祖辅吴方招纳四方豪杰得晟甚喜晟为人口吃造次不能道寒暄而坐定辨论风生上下今古聼者忘倦烈祖酷爱之使出教令辄合指因预禅代秘计毎入见移时乃出尤务谨密人莫窥其际烈祖受禅歴巾书舍人翰林学士中书侍郎元宗立齐王景遂排之出为舒州节度使治军严有归化二卒求杀晟不得【归化卒二人正昼挺白刄求杀晟入自府西门吏士仓卒莫能御适晟闲行在束门闻乱得民家马乘之奔桐城】遂刺死都押牙李建崇而逸晟坐贬光禄卿元宗素重之不以为罪累迁左仆射与冯延已并相【金陵志云凤台山西冈垅之问有孙晟宅韩熙载见其门巷卑陋谓曰湫隘若此何当为相第邪明年果拜相】晟常轻延已为人曰玊椀金杯而盛狗矢可乎然为延已排侮卒先罢进位司空晟事烈祖父子二十余年家益豪富毎食不设几案使众伎各执一器环立而侍号肉台盘江南贵人多效之周师南侵围寿春破滁州擒皇甫晖江左大震以晟使周奉表请得内附晟见延已曰公今当国此行当属公然晟若辞是负先帝也既行中夜叹息语其副礼部尚书王崇质曰吾行必不免然吾终不负永陵一坏土也已而至周周遣崇质归而留晟会暑雨班师晟从至大梁馆都亭驿世宗待之良厚遇朝会使班东省官后召见必饮以醇酒慰藉甚至问江南事晟但言寡君实无二心未几周兵数失利尽丧所得诸州周世宗忧形于色召晟问江南虚实晟不对世宗怒之未有以发也会周将张永徳与李进不相能倡言重进且反金陵闻之以为有间可乗遗蜡书招重进重进上其书中多斥周过恶由是发怒曰晟来使我言景畏吾神武愿得北面称臣保无二心安得此指斥之言乎【陆游南唐书云时钟谟亦奉使在馆俱召见青让晟正色请死无挠词】趣召侍衞军虞韩通收晟下狱及其从者二百余人皆杀之毕命时周世宗犹遣都承防曹翰防至右军巡院问之与饮酒数行晟终不对翰乃谓曰有敕赐相公死晟神色怡然索鞾笏正衣冠南望而拜曰臣谨以死报国乃就刑晟既死周世宗怜其忠颇悔杀之元宗闻晟死哀甚流涕赠太傅追封鲁国公諡文忠厚恤其家擢其子为祠部郎中赐名鲁嗣初晟之使周也世宗遣中使以楼车载晟诣寿州城下谕刘仁赡降晟望城中改其辞呼曰无隳臣节援兵即至矣【一云仁赡望见晟拜城上晟遥语之曰君受国恩不可开门纳寇】世宗怒诘之晟曰臣备员唐宰相岂可教节度使叛邪仁赡故纯臣而晟亦有以激之云论曰保大末敌兵压境揺荡边疆孙晟以大臣奉使慷慨不挠捐生取义侃侃之节诚云死有重于泰山者矣以视钟李辈慑服彊邻稽首恐后风烈不较殊哉
　　刘仁赡
　　刘仁赡字守惠父金【按刘金曲溪人欧史以仁赡为淮隂洪泽人未审是非】事吴武忠王为濠州团练使【陆游南唐书云歴官节度使】长子仁规娶忠武王女贵于其国仁赡其季子也仁赡为将轻财重士法令严肃略通兵家言事烈祖为左监门衞将军黄袁二州刺史所至称治元宗时拜武昌军节度使平楚之役仁赡以舟师克巴陵抚纳降附甚得人心未几湖南戍兵溃归楚地全失上书者多谓周人有南侵之谋淮上石偶作人言元宗闻而恶之命断其首时值亢旱长淮可涉百姓流入周境遮杀之不能禁由是增修边备以寿州最为要害徙仁赡清淮军节度使先是毎岁淮水浅涸分兵屯守名曰把浅监军吴廷绍以为境上幸无事徒糜饷无益悉罢之仁赡力争不可未及报而周师猝至州人大恐仁赡神气闲暇部分守御有若平常羣情乃安是时统周师来者为李谷而率兵以拒周者为神武统军刘彦贞谷退守正阳浮桥彦贞意其怯麾兵而进仁赡以为敌狃我也独按兵城守彦贞不聼其言败死正阳【陆游南唐书云伏尸三十余里亡戈甲三十万】仁赡卒用周饶计破城南大寨擒获无算周世宗至寿州则围之数匝徴丁夫数十万备攻击云梯洞屋下临城中数道进攻填堑防壁昼夜不少息如是者累月鼔角声震墙壁皆动援兵屡败仁赡意气弥壮周人以方舟载礟自淝河中流击其城又编巨竹数十万为栰上施版屋号为竹龙覆甲士以攻之仍决其水砦俾入淝河自正月至于四月攻之百端不能下周世宗益忿怒坐城下督攻愈急仁赡数善射引弓射世宗矢至帐牀前数尺辄堕世宗命移牀进前矢至数尺前复剽去仁赡投弓于地曰天果不佑唐邪若然吾有死耳世宗遣中使谕曰知卿忠义然士民何罪又亲临城招之仁赡不顾会岁大暑霪雨积旬淮淝暴涨周营寨水深几尺许礟舟竹龙多漂南岸为南兵所焚周兵死者十之三周世宗于是东趣濠梁以李重进为庐寿都招讨使元宗亦遣元帅齐王景达等列砦紫金山下为夹道以属城中时重进与其副帅张永徳不协仁赡屡请乘机出战齐王景达不许由是愤惋成疾葢保大十四年也明年二月周世宗复至淮上尽破紫金山砦坏其夹道南兵大败诸将往往见禽而守臣东都冯延鲁光州张经泰州方讷泗州范再遇等或走或降元宗及左右大僚亦皆震慑奉表称臣愿割地输贡赋以赎罪息兵而仁赡独坚守危城不可下少子崇谏幸父病夜渡淮北以降为小校所执仁赡立命斩之监军使周延构哭于中门救之不得士卒由是皆感泣誓以死守【此亊或作十四年事今从五代史】三月甲辰周耀兵城北仁赡病甚已不知人副使孙羽遂诈为仁赡书以降【一作周延构孙羽等为之署表请降】周世宗命舁仁赡至帐前叹嗟乆之赐以玉带御马复使入城飬疾制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受命而卒年五十八卒时昼晦雨沙如雾州人皆哭偏禆及士卒自刭以徇者数十人周世宗遣使吊祭追封彭城郡王以其子崇讃为怀州刺史赐庄宅各一区寿州故治寿春世宗以其难克遂徙城下蔡而复其军曰忠正曰吾以旌仁赡之节也元宗闻仁赡卒哭之恸亦赠太师中书令諡曰忠肃加封衞王焚其诰曰魂兮有知鉴周惠邪歆吾命邪夜梦仁赡拜墀下若受命然后主立进封越王开寳中仁赡子崇谅为进奉使宋太祖嘉其忠臣之后特命为都官郎中越百余年政和时列仁赡于祀典赐祠额曰忠显累世庙食不絶【唐余纪传云仁赡死后家世零落独一裔孙卖药新安市仁赡生前告身为一金姓者所得】
　　论曰陆游南唐书言刘仁赡斩崇谏时监军使求救于仁赡妻薛氏薛曰崇谏吾幼子固所不忍然贷其死则刘氏为不忠之门趣命斩之然后成服又言仁赡死夫人不食五日而卒今传记多不载由是以观微独仁赡为忠臣其妇亦烈女子也哉呜呼足以愧人臣之怀二心以事主者矣
　　张彦卿
　　张彦卿不知何郡县人保大末为楚州防御使周世宗南侵师锐甚旬日问连破海泰二州及静海军元宗下令命焚东都官寺民庐徙其民度江周世宗亲御旗鼔攻楚州自城以外皆已下发州民濬老鹳河遣齐云战舰数百自淮入江势如震霆烈焰彦卿独不为动及梯冲临城凿城为窟室实薪而焚之城皆摧圯遂陷彦卿犹列阵城内誓死奋击谓之巷鬬日暮转至州廨长短兵皆尽彦卿取绳牀搏战与兵马都监郑昭业等千余人皆死之无一人生降者周兵丧伤亦甚众周世宗怒尽屠城中诸民焚其室庐然得彦卿子光祐不杀也元宗嘉彦卿忠诏赠侍中天长县时升为雄州刺史建武军使易文赟亦固守闻楚州陷乃降
　　论曰张彦卿以孤垒当百倍之师宁碎身而志不可渝殆与刘仁赡伯仲间邪若其副守昭业等视死同归则又过孙羽逺矣彦卿马氏书以为彦能卒莫得而详其孰是
　　李延邹　　周祚　　陈乔　　　钟蒨呙彦　　　廖澄　　　张雄　　　胡则申屠令坚【刘茂忠】
　　李延邹鄱阳人元宗时官濠州录事参军周师攻城急团练使郭廷谓谋送款令延邹草降表延邹责以忠孝不为具草廷谓愧其言然业已降必欲得表以兵胁之延邹投笔诟曰大丈夫死耳终不负国为叛臣作降表遂遇害元宗闻之悼惜召见其子命以官
　　周祚吴徳胜节度使本之少子也烈祖受吴禅徐玠周宗辈率诸臣劝进本已老又重念杨氏恩不复与亊祚为门户计代署名上表保大时累官舒州刺史周师大举南侵陷舒州是时泰蕲光诸州文武相继奔降祚独慷慨不屈赴水死时人比之嵇绍死晋云陈乔字子乔庐陵玉笥人父濬仕吴官翰林学士烈祖代吴进兵部尚书乔幼敏悟文辞清丽事亲以孝闻濬殁收恤族党均财给之亲疎靡间以廕授太常奉礼郎烈祖颇器重之迁屯田员外郎转中书舍人保大末淮南兵兴元宗忧蹙不知所为陈觉李征古请以宋齐邱摄政【觉等启元宗曰宋齐邱常賛烈祖变家为国终成大业是社稷之臣也今若委以国事辑宁边鄙而陛下优防邃处以飬乔松之夀遵鼎湖之躅亦千载一遇也】元宗乃召乔草诏如觉徴古所请乔请对排宫门入见泣曰社稷之重焉可假人今陛下署此则百官朝请皆归齐邱尺地一民俱非已有陛下纵脱屣万乘独不念中兴大业之艰难乎臣见淖齿李兊复作而让皇幽囚于丹阳是陛下所亲见者一旦垂涕求为田舍翁不可得矣元宗愕然曰微卿几落贼人彀中引乔入见后及诸子曰此忠臣也他日国家急难汝母子可托之我死无恨矣及齐邱暨党与皆死乔与齐邱素善独得不坐建隆二年元宗迁南都留乔辅太子监国后主嗣位歴吏部侍郎翰林学士承防枢密副使遂以门下侍郎兼枢密使贬制度改右内史侍郎兼光政院使辅政乔风度淹雅小心守法时誉归之宋太祖遣使徴后主入朝后主且发矣以乔为介乔曰陛下与臣同受先帝顾命委以宗社大计今往必见留则国非已有悔将何及即死实腼顔于先帝臣请独任稽缓之责以拒宋命后主由是连年不朝皆乔为之主也已而宋师围金陵太祖又遣进奉使江国公从镒谕指欲后主自归且命曹彬缓攻以俟之乔坚持不可刘澄以润州降后主方惶惑欲置其家不问乔愤切曰人臣受重寄开门延敌此岂可容悉取其父母妻子斩之常语后主势虽迫蹙臣节故不隳也及城垂陷后主亲为降欵属乔与清源郡公仲防诣曹彬乔遽归府以欵投承霤间略无降意后主趣之急乔入见曰自古无不亡之国降亦无由得全徒取辱耳臣请背城一战而死意欲与后主同殉国而口不忍言后主握乔手涕泣不能从乔曰如此则不如诛臣归臣以逆命之罪后主又不从乃掣手而去至政事堂召二亲吏解所服金带与之曰善藏吾骨遂自缢二吏撤榻瘗之乔为人孝弟亷介家无余财先丧其妻后主为娶国戚乔曰臣家素贫不能具六礼后主勅宫帑贷之俾就昏成礼焉金陵平家人谋收葬求尸不得或见一丈夫衣黄半臂举手障面及得瘗所发视如所见咸以为乔魄不泯云钟蒨字德林世为【阙】　人随兄怀建家豫章属辞敦行绰有时誉起家藩府从事与二徐【铉锴】等游累登台郎迁集贤殿学士保大九年为东都少尹交泰时齐王景达都督抚州朝廷慎选僚佐除观察判官检校屯田郎中后主时官勤政殿学士宋师入金陵蒨朝服坐于家兵及门举族死之蒨妻王氏太原人交泰元年先卒蒨工诗有赋山别知已与新鸿诸篇甚称于世
　　呙彦史失其世系或云娲氏之后去女为姓也后主时官池州刺史已而入为将军金陵陷百官多送欵迎降彦独与马承信承俊帅壮士数百巷战力屈而死廖澄顺昌人也少负忠义举梁开平二年进士邅迍不显烈祖时南奔累官至大理评事宋曹彬围金陵急校书郎林特劝澄同降澄曰吾久仕唐君臣之义不可废也乃豫以身后事遣苍头归报城陷从容更衣仰药死张雄或云李姓淮人也周侵淮南民自相结为部伍以拒周师谓之义军而雄所将最有功元宗命为义军首领及割地徙之江南歴袁汀二州刺史后主嗣位进为统军使仍守二州宋师入江南金陵危急雄谓诸子曰吾必死国难尔軰不从吾死非忠孝也诸子泣受命【一云后主徴雄兵语具许逖传】雄乃紏兵东下以救之至溧阳猝遇宋师遂与田钦祚战失利与其子力战俱死不同行者亦死于他阵父子八人无生存者国人哀之
　　胡则保大末为军校后主立进为诸军使未几官江州指挥使金陵陷曹彬迫后主以手书命郡县悉降书至江州刺史谢彦賔集将佐视之谋纳欵则愤形于色亟出谓其下曰吾属世受李氏恩安可负之且都城久受围此书真伪不可辨刺史不忠欲汚吾州尔軰能从我死忠义乎众皆曰善乃率同列宋德明等大哗入攻彦賔彦賔惧匿檐霤中执而杀之众推则为刺史号令肃然莫敢不听则常从刘仁赡为寿州禆将尽得其城守方略于是日夜阅丁壮勒部伍为坚壁死守计宋太祖命南面行营招安巡检使曹翰攻之城带江负山楼橹高险不可破屡遣使谕降则誓死不从翰军死伤者无筭诏书切责督战会则疾革不能起城始陷【一云则守江州曹翰以兵围之三年城坚不可破一日则怒饔人鲙鱼不精欲杀之其妻遽止之曰士卒守城累年暴骨满地奈何以一食杀士卒邪则乃舍之是夜饔人缒城走投翰具言城中虚实先是城西南依险素不设备饔人引宋师攻之城遂陷胡则一门无遗】众犹巷鬬雪涕奋击不少退则僵卧牀上翰执之数其违命之罪对曰犬吠非其主尔何怪也即舁置木驴上将磔之俄死腰斩其尸以殉杀宋德明而堕其城七尺使后不可守时宋右补阙张霁被命知江州与翰偕行既入城翰军士掠民家民诉于霁霁按法诛军士翰因发怒屠城死者数万人取尸投江流及井坎皆满因奏霁擅杀罪宋太祖徙霁知饶州民间赀货钜万翰掩而有之凡发大舰十余艘悉载金帛置庐山铁罗汉象于上号曰押纲罗汉初宋太祖以则尽忠所事闻江州垂破遣使持诏谕翰尽赦拒命之人使者至独树浦大风断渡比至已无噍矣当翰攻城莫能破有善视地者言于翰曰城形为上水攻其腹脇则破矣至是陷从西南果城之脇云
　　申屠令坚山东人少无頼勇敢絶人晋汉间常为盗被获因市酒与守吏饮乘守者醉破械南奔元宗保大末御周师于寿春破城南大砦有功擢神武都虞侯开寳时官吉州刺史时吉州安福人刘茂忠者为袁州刺史茂忠故名彻或谓曰刘彻乃汉武帝也非人臣所得名遂改焉少亦为羣盗会赦书募盗为兵茂忠出应募且请禽盗自洗湔乃诈亡命入盗中自言工风云占盗信之于是密约吏为内应悉禽戮无遗者独庐陵鹧鸪洞贼帅吴先狡有谋据岩险不可捕茂忠鞭二卒使佯为得罪奔先月余斩先其党悉溃州里庆之呼为刘小仆射积功歴吉州兵马都押牙至今官金陵破后主降宋两人者相约不以主存亡易节誓死报国前二年令坚寐则梦与人鬬大呼而寤乃聚侍婢歌舞喧笑达旦始能寐至是若与人搏击于帐中者逾时而卒茂忠度不能独奋遂降将行悉燔州县军兴科敛文籍所留田税簿而已袁人徳之【江南野史云茂忠在江南日虽军务烦剧处置无滞然延接下士揖让周眄询访时务无不尽礼刺袁日郡君一女金陵城陷为兵人所掠茂忠使女仆入诸营部托鬻衣而窃求之遂表闻取还既至皆喜因暑夕与庭下月坐茂忠方据拐忽见人自外跃剑刺之茂忠以拐自捍会左右执而讯之乃昔掠女兵也遂按斩焉】入宋舟次淮口谒闗吏称袁州刺史吏掷刺于地曰此亡国之俘何刺史也叱令执杖庭叅至汴京授登州刺史闗吏抵罪适编管登州茂忠见之曰乃汝邪日责拜谒两衙必令植立庭下吏惭愤死茂忠还朝病金创卒【江南野史云茂忠防时常所持将有鬬战必宿而鸣即至杀戮乃与潭帅战亲持奋击前无坚敌左右中者皆洞胸脇殆百余辈因败其防时遇隂霾即加痛楚至是疾作臂不举病数日卒】
　　论曰延邹掷笔祚赴水陈乔以宰执投环钟蒨以侍从尽节呙彦之巷战而死廖澄之仰药以亡张雄之父子杀身胡则之一门狥难要皆李氏忠臣也若令坚与茂忠誓死报国志足嘉矣而茂忠力屈纳降昔人所以致叹于鲜终者与







　　十国春秋卷二十七
<史部,载记类,十国春秋>
　　钦定四库全书
　　十国春秋卷二十八
　　检讨吴任臣撰
　　南唐十四
　　列传
　　韩熈载　　　徐　　　徐锴　　高越【兄子逺】殷崇义
　　韩熈载字叔言潍州北海人少隠嵩山后唐同光中擢进士第父光嗣平卢节度副使【徐昌黎韩公墓铭云考光嗣秘书少监淄青观察支使】军中逐其帅符习推光嗣为留后明宗即位讨乱光嗣坐死熈载惧罪南奔初与李谷相善至是谷送至正阳酒酣临诀熈载谓谷曰江左用吾为相当长驱以定中原谷亦曰中国用吾为相取江南如探囊中物尔及至呉自状云得麟经于泗水授豹畧于邳垠运陈平之六奇飞鲁连之一箭又云失范增而项氏不兴得吕望而周朝遂霸语多涉夸大烈祖辅吴方修明法令熈载年少放荡不拘名检初补校书郎已而出为滁和常三州从事是时中土人士至者多不次擢用而熈载在京洛早负才名乃独落魄不偶亦不以介意烈祖受禅召为秘书郎使事元宗于东宫谕之曰以卿早奋名塲疎隽未更事故使歴州县之劳行用卿矣宜善自修饬辅吾儿也熈载亦不谢在东宫谈笑而已不婴世务元宗嗣位拜虞部员外郎史馆修撰赐绯乃慨然曰先帝知我而不显用是以我为慕容绍宗也始数言朝廷事所当施行者又吉凶礼仪不如式者随事举正无隠大为宋齐邱冯延已等所忌烈祖将葬以熈载知礼令兼太常博士时议者以孝高继昭宗之后庙合称宗熈载建议以为古者帝王已失之已得之谓之反正非我失之自我复之谓之中兴中兴之君庙号称祖先帝兴既坠之业请上庙号曰烈祖元宗嘉纳之俄擢知制诰书命典雅有元和之风契丹入汴晋主北迁熈载上疏曰陛下有经营天下之志恢复祖业今也其时若契丹已归中原有主则不可图矣不省陈觉冯延鲁丧师福州初议寘军法齐邱为请止削官迁外郡熈载奏请无赦又数言齐邱党与必基祸乱熈载雅不能饮齐邱诬以酒狂贬和州司士叅军徙宣州节度推官复入为虞部员外郎迁郎中史馆修撰赐紫未防除中书舍人建铁钱之议即拜户部侍郎充铸钱使周既有中原用事者多议北伐熈载曰北伐吾本意也但今则不可耳郭氏奸雄曹马之流虽有国日浅守境已固我兵妄动岂止无功邪言虽切而朝廷竟搆兵不已周人果以借口兵入淮南齐王景达以兵马元帅临边陈觉为监军使熈载言出师大事也当先正名莫信于亲王莫重于元帅安用监军使哉亦不从后主践阼改吏部侍郎俄徙秘书监不逾年复旧官新钱既行诏赐钱二百万拜兵部尚书充勤政殿学士承防熈载才气逸发多艺能善谈笑衣冠常制新格为当时风流之冠【清异录云熈载在江南造经纱帽匠帽者谓为韩君轻格人多俲之】尤长于碑碣它国人远数千里辇金帛求之然性忽细谨老而益甚蓄妓四十辈纵其出入与客杂居帷簿不修物议閧然熈载密语所亲曰吾为此以自汚避入相尔老矣不能为千古笑端【熈载又常着衲衣负筐令门生舒雅执手板于诸姫院乞食以为笑乐其不羁如此】坐托疾不朝谪授太子右庶子分司南都熈载尽斥诸妓后主喜留为秘书监俄复为兵部尚书如故方欲大用熈载而去妓悉还后主叹曰孤亦无如之何矣已而上格言五篇【宋史云干徳丁卯年五星连珠于奎是嵗熈载着格言五卷自序其事云鲁无其应韩子格言成之人多笑之】手诏慰纳拜中书侍郎充光政殿学士承防先是后主选近侍臣直宿禁中常御光政殿召对夜分乃罢故命此职以宠异之开宝二年卧疾于城南戚家山上表畧云无横草之功有滔天之过老妻伏枕以呻吟稚子环牀而坐泣明年遂卒【墓志铭云庚午嵗秋七月二十七日没于京凤台里之官舍】年六十九后主赐衾被以敛谓侍臣曰吾竟不得相熈载欲赠平章事古有是否潘佑对曰晋刘穆之赠开府仪同三司故事也乃赠右仆射同平章事废朝三日谥文靖命葬梅岭冈谢安墓侧徐铉为之铭子八人畴伉佩份俨侹俦俛畴官奉礼郎伉官校书郎【墓铭云韩公夫人陇西郡君李氏继室北海县君蒋氏】所着拟议集五十卷定居集二卷熈载素髙简无所卑屈江左称为韩夫子严续请譔其父可求神道碑遗珍货巨万文既成但叙其谱裔品秩而已续慊之封还熈载便却其赠宋齐邱自署碑碣輙求熈载书之熈载以楮塞鼻曰文秽何堪也然性喜提奬后进见文有可采者手自缮冩仍为播其声名熈载书及画皆隽絶一时尤名知人使周归元宗歴问周之将相熈载曰赵检顾视非常殆难测也已而宋太祖果代周人服其有先识
　　徐字鼎臣世为会稽人父延休为吴江都少尹遂家广陵铉十歳能属文长与韩熈载齐名江南谓之韩徐起家吴校书郎已事烈祖父子试知制诰与宰相宋齐邱不协时有得军中书檄者与弟锴评其援引不当檄故殷崇义笔也由是崇义与齐邱诬锴泄机事坐贬泰州司户掾锴贬乌江尉俄迁祠部郎中复知制诰上言贡举初设不宜遽罢元宗用其言即令再行贡举未几元宗命内臣车延规傅宏营屯田于楚州人不堪其苦羣起为盗遣乘传巡抚至辄奏罢屯田切责内臣不少贷又捕得贼首即斩于军前坐专杀流舒州周师南侵元宗徙饶州已召为太子右谕徳复知制诰迁中书舍人后主时除礼部侍郎通署中书省事歴尚书右丞兵部侍郎翰林学士御史大夫吏部尚书宋师围金陵后主遣求援兵时朱令赟将兵十余万自上江来援后主以既行欲止令赟勿东下曰今社稷所赖惟此援兵尔柰何止之后主曰方求和解而复决战岂利于汝乎曰臣此行未必能纾国难置之度外可也【宋史载曰要以社稷为计岂顾一介之使云云】后主泣下授左仆射参知左右内史事固辞乃以隠士周惟简假给事中为副等至宋宋太祖知有口辩不欲使其能特以班行武弁之懵书者为馆伴诘论终日卒无以对未如之何既入见便殿言江南事大礼甚恭且无王祭不共之罪徒以被病未任朝谒非敢拒诏乞缓兵以全一邦之命宋太祖与语反覆数四辞气愈壮曰李煜无罪陛下出师无名宋太祖大怒命毕其説曰陛下如天如父天乃能盖地父乃能庇子煜效贡赋二十余年以小事大如子事父未有过失何以见伐宋太祖曰尔谓父子者为两家可乎语塞久之复随后主归宋宋太祖责之声甚厉对曰臣为江南大臣国亡罪当死不当问其它宋太祖叹曰忠臣也事我当如李氏命为太子率更令歴左散骑常侍后奉勑与汤悦同撰江南录至于南唐亡国之际不言其过但以厯数存亡论之君子有取焉太平兴国中宋太宗问卿见李煜否对曰臣安敢私谒宋太宗曰卿第往且言朕有命可矣遂径诣门者以朝禁拒之言我乃奉防来愿见太尉门者为通使俟庭下后主遽引其手以上固辞后主曰今日岂有此礼因庭坐引席少偏处之后主起持大笑已而黙不言忽复长吁曰当时悔杀却潘佑无语辞出顷之有防询后主何言具言其事宋太宗衔之又闻其故国不堪囘首之词加怒焉遂令秦王移具过饮赐以牵机药而圽盖太宗于诸降王多不能相容而后主之祸则一见启之也【后主下世宋太宗诏侍臣譔碑文时有与争名者欲中伤之因言知呉王事迹莫若徐太宗诏为之遽请对泣曰臣旧事李煜陛下容臣存故主之义乃敢奉诏许之为碑文有云投杼致慈亲之惑乞火无里媪之谈始劳因垒之师终后涂山之会太宗览读叹赏毎对宰臣称忠义】居数岁铉贬静难军行军司马初铉至汴京见被毛褐者輙哂之至是邠州苦寒终不御毛褐致冷疾一日晨起方冠带遽索笔手疏约束后事又别署曰道者天地之母书讫卒年七十六简淡寡欲质直无矫饰好李斯小篆臻其妙书亦工【南唐拾遗记云兄弟工染翰崇饰书具常出一月团墨云值价三万】入宋后受诏与句中正葛端王惟恭等校説文有文集三十卷质疑论若干卷所着稽神录多出于客蒯亮非作也【不喜释氏而好神怪蒯亮尤夸诞年逾九十延门下谈神异之事】博学能读异书常与弟锴猫事至七十余条又宋人剖象而亡其胆咸以为异云象胆在四足今春时当于前左足索之果如其言
　　徐锴字楚金之弟也生四嵗而孤母方教就学未暇及锴锴自能知书稍长文辞与齐名升元中议者以文人浮薄多用经义法律取士锴耻之杜门不求仕进锴与常梦锡同直门下省出锴文示之梦锡赏爱不已荐于烈祖未及用而烈祖殂元宗嗣位起家秘书郎齐王景达奏授记室未几贬乌江尉嵗余召还授右拾遗集贤殿直学士论冯延鲁有罪无才人望至浅不当为巡抚使重忤权要以秘书郎分司东都然元宗爱其才复召为虞部员外郎后主立迁屯田知制诰集贤殿学士改官名拜右内史舍人赐金紫宿直光政殿兼兵吏部选事与兄俱在近侍时号二徐初锴久次当迁中书舎人防简言当国每抑之锴乃诣简言简言从容曰以君才地何止一中书舍人然伯仲并居清要亦物忌太盛不若少迟之锴颇怏怏简言徐出妓佐酒所歌词皆锴所为锴大喜起谢曰丞相之言故锴意也归以告叹息曰汝痴絶乃为数阕歌换中书舍人乎锴凡四知贡举号得人锴常着质论十余篇后主为丹黄校定复裒已所制文命锴为之序士以为荣锴酷嗜读书隆冬烈暑未尝少辍后主一日得周载齐职仪江东初无此书人无知者以访锴一一条对无所遗忘其博记如此【谈苑云江南时呉淑为校理古乐府中有掺字者淑多改为操字葢章艸之变锴曰此非可一例言若渔阳掺者三挝鼓也襧衡行渔阳挝古歌云边城晏闻渔阳掺黄尘萧萧白日暗淑叹服掺七鉴友○又后主患清暑阁前艸生锴令以桂屑布甎缝中宿艸尽死谓吕氏春秋桂林之下无杂木故也】既久处集贤书册不去手非暮不出少精小学故所雠书尤审谛每指其家语人曰吾惟寓宿于此耳江南藏书之盛为天下冠锴力居多后主常叹曰羣臣勤其官皆如徐锴在集贤吾何忧哉宋李穆来使见锴及叹曰二陆之流也常夜直召对天下事因及用人才行孰先后主曰多难当先才锴曰有人才如韩彭而无行陛下敢以兵十万付之乎后主称善时国势日削锴忧愤得疾谓家人曰吾今乃免得俘田矣开宝七年七月卒年五十五赠礼部侍郎谥曰文着説文解字系传四十卷説文通释四十卷方舆记一百三十卷又古今国典赋苑嵗时广记及他文章凡若干卷先是宋师伐江南金陵将防有梦四角女子行空中以巨簁簸物散落如豆着地皆成人或问之对曰此当死于难者后见一金紫贵人坠地云此徐舍人也既寤异之及旦则闻锴死矣【事物绀珠云南唐徐氏二龙葢谓与锴也】
　　髙越字冲逺少举进士精词赋有名燕赵间【马令南唐书云精警有才思】卢文进镇上党具礼币致之初以客从及文进镇安州越又从之遂为其掌书记文进仲女有才色能属文号女学士因以妻越文进南奔越与俱行先投鄂帅张宣久不见知越题鹰诗以诮之【马令南唐书载越以鹰诗诮张宣云晴空不碍摩天翮未肯平原浅艸飞郑文宝南唐近事又云鄂帅李公待越以殊礼将妻以爱女越窃喻其意因题鹰一絶书于屋壁曰雪爪星眸众鸟归摩天专待振毛衣虞人莫谩张罗网未肯平原浅艸飞遂不告而去所説不同今从陆游南唐书及唐余纪传】遂至广陵吴以为秘书郎烈祖爱其文章时齐国立制凡祷祀燕饯之文多越为譔之及烈祖受禅迁水部员外郎改祠部浙西营田判官与江文蔚俱以能赋擅名江表时人谓之江高【南唐近事云江南士人言体物者以江髙为称首】保大初文进卒有欲倾其家者越上书颂之黜为蕲州司士叅军就迁军事判官与隠士陈曙为物外交淡然不志荣利乆之仍移广陵令还判吏部铨歴侍御史知杂元帅府掌书记起居郎中书舍人淮南交兵书诏多出越手援笔立成辞采温丽元宗以为称职眷待与二徐等不徙官者累年后主立始迁御史中丞勤政殿学士左议谏大夫兼户部侍郎修国史以末疾废久之竟卒年六十二谥曰穆贫不能葬后主为给葬费世叹其清【金陵志云越墓在栖霞寺旧门外山之丽】兄子逺
　　逺字攸逺父操袁州别驾逺少孤为人淳雅冲淡而遇事有奇节杜门力学不交人事烈祖受禅招来四方秀杰以逺为秘书省正字保大初迁校书郎兼太常修撰遂为太常博士淮南兵兴元宗召见赐金紫使典戎府书檄歴礼部员外郎枢密判官侍御史知杂史馆修撰起居郎知馆事遂为勤政殿学士国初命兵部尚书陈濬修呉史未成而卒其后领史职者多贵游或新进少年纂述殆废逺自保大中预史事始撰烈祖实录二十卷叙事详密后主嗣位逺与徐铉乔匡舜潘佑共成呉录二十卷又自撰元宗实录十卷【唐余纪传云编缉升元以来故事为一家之言】未及上会属疾取史稿及他所著书悉燔之卒年五十七赠给事中谥曰良后主欲修国史访稿于其家无复存者逺有精识方边镐入潭州湖南悉平百官入贺逺独曰我乘楚乱取之甚易观诸君之才守之实难闻者愕然以为过及后如所料乃皆服其先见【案马令南唐书载诸将取潭衡举朝称庆高越谓潭衡一时之凶乱取之甚易观诸将之才善守为难云云今从陆防南唐书入逺传】
　　殷崇义陈州西华人父文圭为呉翰林学士崇义博洽能文章【一统志云崇义自少頴悟常见飞星堕水盘中掬而吞之文思日丽】仕元宗官至学士歴枢密使右仆射常撰扬州孝光寺碑周世宗亲征淮南驻跸于寺读其文嗟叹久之及画江请平元宗使崇义入贡世宗待之有加礼自淮上用兵凡书檄教诰皆崇义任之特为典赡切于事情周世宗览江左章奏輙击节称赏元宗迁南都命以枢密使与严续辅太子留守金陵后主初立令民间行铁钱物价腾涌崇义上言泉布屡变乱之招也且豪民富商不保其赀则曰益思乱累数百言不报未防进右仆射同平章事开宝二年五月罢为润州节度使仍同平章事已而改官名以司空知左右内史事国亡入宋避宣祖庙讳易姓名曰汤悦宋太宗勑譔江南录十卷自言有陈寿史体当世颇称之是时诸降王死多出非命其故臣或宣怨言太宗俱录之馆中俾修太平御览等书丰其廪饩诸臣多卒老于中崇义其一也
　　论曰韩熈载制诰有元和风而议论宏正淹洽体要洵经国之华也铉锴竞爽越逺联镳虽呉之二陆何加焉殷崇义文采斐然工于述作其以陈寿自命有以也夫蒯鼇　　郭昭庆　　卢郢　　章僚
　　蒯鼇宣城人工属文江南承唐末文体纎丽之弊士率不能自振鼇独不事华藻以理趣为本得承平余风【鼇尝曰夫文章者所以达道徳之本发才智之蕴使防胜于辞理过于文为得之矣其余摘裂章句钩校属耦绮丽悦目清新沃耳则吾不知也闻者善之】然居乡饮博无行不为人士所容乃去入庐山国学亡赖尤甚晚乃励风操尚信义一言之出必复而后已常蓄龙尾砚友人欲之而不言鼇亦心许之未及予也一日友人不告而归鼇悔恨徒歩数百里追及授砚而还犹以素行为有司所摈至后主末始登仕版迨国亡铨授未及遂不复谋仕宋开寳中薄游汴京樊若水欲荐于朝鼇耻之亟归隠庐山数年卒【一云归宋擢进士第以殿中丞致仕隠于庐山】
　　郭昭庆禾川人也父鹏保大初进士官至大理司直或告故南平王钟传夫人与僧通奸大理卿萧俨按法议徒鹏以法行自贵始曲法诛之会宋齐邱得罪鹏坐党免官卒昭庆博学善著作常拟九经譔唐春秋三十卷元宗时献所着治书五十篇俾就进士举昭庆不平上书言补缀雕虫臣自少耻而不为因得召对授扬子尉辞不受复归禾川邑令修谒通问昭庆不与之见令衔之会阅编户乃籍昭庆为新拟军时后主嗣立昭庆复走金陵再献经国治民论大抵指述池州采石诸要害之处及东海隅可恢拓之畧擢著作郎是时方奉中朝凡嵗庆贺贡方物牋表及廷劳宴饯之辞率命昭庆为之昭庆与徐锴兄弟不相能锴前通谒而不署名衔昭庆怒诟而掷之会客将李师义与昭庆为隣而师义者故锴姻娅也锴阴令师义召昭庆欲置鸩于酒毒之明日晨起造朝暴卒昭庆治书内有禁絶三篇多天文孙呉之述及经国论等皆行于世惟唐春秋为铉锴所匿不得见云【时又有何晦着唐摭言十五卷亦为当世所称】
　　卢郢金陵人能文章有勇力好吹铁笛干徳中后主命韩徳霸为都城烽火使警察非常怙权暴横国人望其前驱莫不奔避郢遇之调笛自若徳霸叱左右捕执郢奋臂击十余人皆颠踬直前捽徳霸坠马敺之败面伤目徳霸忿忿入诉后主叱之出顾近侍笑曰戎帅遇一措大不能自全面目尚敢诉耶遂罢其职【马令南唐书载徳霸出郢调笛不辍使数卒捕郢奋搏之卒不能逼郢遂去后与黄梦锡等自国学出遇徳霸不避其呵导徳霸驻骑诟曰汝等乞索軰不知宪制敢无礼也因叱左右收之郢等投瓦石击走其导从敺徳霸伤面徳霸诣后主诉之后主让曰国子监先帝教育贤材之地孤亦赖此辈与之共治汝鬬监前是必越分陵辱士人所记与此畧异云】明年郢举进士试王度如金玊赋擢第一徐铉为郢姊壻常受后主命撰文累日未就郢曰当为君抒思适庭下有石十夫不能举郢戏弄之有顷索酒顿饮数升复弄如初忽顾笔吏口占使书不窜易一字铉服其工遂以郢文进后主谓曰语势遒俊似非卿作以实对郢由是知名【一云擢任近职】国亡入宋知全州卒
　　章僚雅善著述后主时充如京使奉使高丽具得其国山川事迹物产譔海外使程广记三卷【春秋续演繁露作海外行程记云中间引保大初徐弼使事为证】史虚白为之序大氐言高丽有二京六府九节度百二十郡内列十省四部官朝服紫丹绯绿青碧俗喜匾头生男旦日按压其首又言髙丽多铜田家馌具皆铜为之有温器名服席状如中国之铛其底方其盖圆可容七八升地志家多称其书为博洽云【章僚程大昌亦作张僚】










　　十国春秋卷二十八
　　钦定四库全书
　　十国春秋卷二十九
　　检讨吴任臣撰
　　南唐十五
　　列传
　　鲁崇范　　毛炳　　　邵拙　　　黄载朱存　　　朱弼
　　鲁崇范庐陵人家故贫灶薪不属而读书自若意豁如也九经子史广贮一室皆手自校定会烈祖初建学校典籍残阙下诏旁求郡县吉州刺史贾皓就取崇范本进之以私缗偿其直崇范笑曰坟典天下公器世乱藏于家世治藏于国其实一也吾非书肆何酬价为皓赴阙与崇范俱至金陵表荐之授太子洗马崇范复守廉俭惟以月俸自给凡四时锡赉及非次优与悉颁诸亲旧之贫者元宗即位尤重之除东宫使卒于官
　　毛炳洪州丰城人好学不能自给因随里人入庐山毎为诸生曲讲得钱即沽酒尽醉时彭会好茶而炳好酒或嘲之曰彭生説赋茶三斤毛氏传经酒半升炳闻之防哂而已自后游螺川诸邑遇酒輙饮不醉不止常宿于酒家醉甚误坐炉炭异日尻痛疑为所笞挞讯之乃知其故又常醉卧道旁有里正掖起之炳瞠目呵之曰醉者自醉醒者自醒亟去母挠予睡【马令南唐书云里首张谷掖炳而起炳曰毛炳不干于张谷张谷不学于毛炳醉者自醉醒者自醒】后徙居南台山数年忽书斋壁曰先生不住此千载惟空山因大醉一夕卒邵拙宣城人孤峭不挠博通经史饮酒至百杯不醉一日偶沉酗过度遂覆觞絶饮有诗百篇曰庐岳集又有手钞史传文集三百卷及卒门人袁氏买地葬之黄载字元吉其先江夏人世为农载释耒耜就学于庐山师事防人刘元亨精究经史能文章一举不中第叹曰士规模于蹇浅之文去取于有司之手其去道不甚远乎遂不复进取以教授为业载事母有孝名性嗜酒函丈之间多置罂缶兴来輙饮而义理不乱常释礼经若干卷其直百千为人取去笑曰彼无赀者也将籍此以成家亦我之徳了不介意诸生有醵会市羊者是夜梦一羊望载乞命载出以缗酬直而畜其羊又饲一犬亦颇驯每出入则羊犬聨随时人号曰犬羊仙且纪其事云金陵陷载以隠居获免宋天禧末一夕醉死年七十妻与子皆先卒
</div>
    <div class="pagination">
<a href="十国春秋_page17.html">上一页</a><span>...</span><a href="十国春秋_page13.html">13</a><a href="十国春秋_page14.html">14</a><a href="十国春秋_page15.html">15</a><a href="十国春秋_page16.html">16</a><a href="十国春秋_page17.html">17</a><span class="current-page">18</span><a href="十国春秋_page19.html">19</a><a href="十国春秋_page20.html">20</a><a href="十国春秋_page21.html">21</a><a href="十国春秋_page22.html">22</a><a href="十国春秋_page23.html">23</a><span>...</span><a href="十国春秋_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
