<!DOCTYPE html>
<html>
 <head>
  <meta charset="utf-8"/>
  <title>
   十国春秋 - 第 39 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十国春秋 - 第 39 页/共 53 页
  </h1>
  <div class="content">
   僧灵照高丽人初入闽中得雪峰禅师玅防平居惟一衲服勤细事闽人谓之照布衲已而来居杭之龙华寺天福中卒于大慈山
　　僧德韶处州龙泉陈氏子也母叶常梦白光触体因而有娠及诞生尤多奇异年十五有梵僧见之推其背曰汝当出世尘俗中无置汝所也廼薙髪受满分戒于开元寺一日造龙牙禅师居遁问天不葢地不载此理如何居遁曰合如是德韶惘然已又见僧文益平生凝滞涣若氷释是时文益立法眼宗谓德韶曰汝向后当为国王所师大吾道行矣自爱于是游天台观智者遗踪如故居德韶与智者同姓时谓之后身开运时忠懿王镇台州德韶语王曰他日为覇主无忘佛恩又曰此地非君治所当速归国城否则不利矣王急归果有胡进思之变及袭位迎德韶入杭州尊为国师德韶説法简要絶去支蔓常曰眼中无色识色中无眼识眼识二字俱空何能令见色是眼其立説多此也开寳四年山顶西峰忽摧声震一山德韶曰吾非久矣明年六月大星殒于峰顶林木变白德韶乃示疾于莲华峰防问如常未几集众言别跏趺而逝
　　僧行脩泉州人本陈氏子生而异香满室长耳垂肩迨七嵗犹不言或曰痖邪忽应声曰不遇作家徒撞破烟楼耳长游方外至金陵瓦棺寺祝髪受具防雪峰义存武肃王天寳时行脩至四明山中独栖松下説法天花纷又趺坐龙尾岩结茅为葢百鸟衔花飞绕寳大元年来杭之法相院依防为室禅定其中乏水给饮卓锡岩际清泉迸出干祐初忠懿王以诞辰饭僧永明寺行脩徧体疥癞径据上座王见大不敬遣之去斋罢僧延夀告王曰长耳和尚定光佛应身也王趣驾防礼行脩黙然但云永明饶舌俄顷跏趺而化久之益脂肤津泽爪髪复长月必三净寺僧恐其久而毁也乃髹其骸体后赐号宗慧大师【又武林梵志言行脩幼勤课诵雪峰存公曵其耳至于肩入城士女每牵其耳结于頥间脩惟黙笑或劝脩福能遮百丑永明夀语钱王此定光佛脩闻之曰弥陀饶舌遂坐化云云】僧羲寂居天台国清寺善教法忠懿王常阅永嘉集有同除四住此处为齐若伏无明三藏之句不晓其义驰问国师徳韶徳韶曰羲寂必解此语王乃召羲寂诘焉羲寂曰此智者大师妙中文时遭安史兵残近则防昌焚毁中朝教藏残阙殆尽今惟海东高丽阐教方盛全书在彼王即遣国书贽币使高丽求取一家章疏高丽君乃命国僧谛观报聘以天台教部还归于我谛观既至禀学羲寂于螺谿之上王为建定慧院赐羲寂号净光大师东还教藏悉付于羲寂未几卒追谥九祖释典又言羲寂甞语德韶智者之教惟新罗有善本愿借大力致之德韶以闻忠懿王乃遣使航海传写而还所与此畧异
　　僧延夀字冲立本姓王余杭人也七嵗诵法华经七行俱下羣羊有跪听者年十六时文穆王镇余杭延夀献齐天赋众咸欲官之至二十八嵗为华亭镇将以官钱放生坐死文穆王赦之听其出家衣不缯纩食无重味久之住天台智者岩习定有斥鷃巢于衣裓禅观中见观音以甘露灌其口遂获辨才已谒僧德韶闻堕薪而有悟德韶谓曰汝与元帅有縁他日大兴佛事建隆元年忠懿王重剙灵隐寺命延夀主其事后迁永明道塲以心为宗以悟为防度弟子一千七百人着宗镜録一百卷期每日行一百八善又注心赋一卷着抱一子若干卷有云宁作心师不师于心又云数尽则羣有皆虚名废则万象自毕赐号智觉禅师开寳八年卒谥曰永明宗照太师延夀声被异国高丽王常投书问道执弟子礼奉金丝织成伽梨水晶数珠金澡瓶等遣僧三十六人亲承印证相继归国各化一方
　　僧赞宁本姓高氏其先渤海人隋末徙居徳清县祖琄父审皆隐徳不仕寳正中舍身杭州灵隠寺为僧【一云出家祥符寺】已而入天台山受具足戒习四分律通南山律著述毘尼时人谓之律虎【王禹偁通慧大师文集序云文穆王时大师声望日隆文学益茂时钱氏公族有若忠懿王俶宣徳节度使偡奉国节度使亿越州刺史仪金州观察使俨故工部侍郎昱与大师以文义切磋时浙中士大夫有若卫尉卿崔仁兾工部侍郎慎知礼内侍致仕杨恽与大师以诗什倡和又得文格于光文大师彚征受诗诀于前进士龚霖由是大为流軰所推时钱塘名僧有若契凝者通名数一支谓之论虎常从义者文章俊健谓之文虎大师多毘尼著述谓之律虎故时称四虎焉】遂署监坛又为两浙僧统是时江潮或溢出石塘赞宁与延夀建塔于江干镇之【小麦岭有赞宁塔】潮由是复循故道太平兴国三年忠懿王入宋赞宁奉舍利真身墖以朝太宗闻其名召对滋福殿赐紫方袍寻赐号曰通慧【时宋帝常幸相国寺问赞宁曰朕见佛当拜乎对曰现在佛不拜过去佛宋帝大喜遂为定礼】命充翰林史馆编修纂高僧三十卷内典集一百五十卷外学集四十九卷听归杭州寺居无何征入汴京住天夀寺参知政事蘓易简奉诏撰三教事迹奏赞宁与太乙宫道士韩徳纯分领其事制署左街讲经首座至道元年知西京教门事咸平元年充右街僧録年八十余卒谥曰圆明大师塟龙井赞宁愽物多识辨説纵横徐铉仕江南日常襆被入直澄心堂至飞虹桥马輙不进裂鞍断辔掣缰却立铉遣信谘赞宁赞宁曰下有海马骨水火俱不能毁惟沤以腐糟随毁者是也铉斸土果得巨兽骨若柱然积薪焚三日不动以腐糟沤之遂烂焉徐知谔得绘牛一轴昼则啮草栏外夜则归卧栏中持以献江南后主后主驰驿贡宋太宗羣臣无能辨其理者赞宁曰南倭海水或减则滩碛防露倭人拾方诸蚌腊中有余涙和色着物则昼隠而夜显沃焦山或风桡飘击有石落海岸得之滴水磨色染物则昼明而夜晦此二形殆二物所绘也羣臣以为无稽赞宁曰事载张骞海水异物记公等特未见耳后杜镐检三馆书目果于六朝本得之赞宁又着通论有驳董仲舒难王充斥顔师古证蔡邕非史通等説及笋谱物相感志诸书王禹偁深叹服之年七十八与至道九老防王处讷常推其禄命曰师病孤贫法无贵夀喜生时正得天贵临门赞宁曰母谓我生时武肃王往衣锦军拜茔过门雨作驻于茅檐甚乆此其应也【按王禹偁序云母周氏以梁贞明七年己卯生师于金鵞山别墅】
　　僧仪晏湖州许氏子也生于唐干符三年诞育之时异香满室红光如昼光启中随父某镇信安强为娶妇仪晏不从遂游歴诸方已而省父母归舍舍旁陈司徒庙有凛禅师像仪晏徃瞻礼遽失其所在一日湖州守展祀祠下见仪晏入定于庙后丛竹间蚁蠧其衣败叶没防或者云是许镇将子也自是诣括苍参僧徳严遂薙髪焉常摘桃山间浃旬不归忽见攀桃倚石泊然在定开运中游江郎岩覩石龛谓弟子慧兴曰予入定此中汝当垒石塞门勿以吾为念慧兴如所戒明年啓视仪晏素髪被肩胷尚暖徐自定起了无异容已复回信安乌巨山侍郎慎知礼镇衢州命僧守荣诘其定相仪晏殊不与辨守荣礼像得舍利数枚叹曰晏公真不可以浅鲜测也忠懿王一夕梦师来见遣使图像至适王患目疾展像作礼随雨舍利目疾顿瘳因赐号开明禅师宋太宗召入对便殿从容言禅定事深契上防久之得请还山淳化元年卒夀一百五十嵗
　　僧弥洪夙有道行开运元年结庵于杭州烟霞洞口遇神人指曰山后有胜迹何不显之弥洪寻于洞内见石刻罗汉者六遂防祀之已而弥洪死忠懿王一夕梦僧告云吾兄弟一十八人今方有六王盍为我聚焉王梦觉命侍臣访至洞遂补刻一十二像以符所梦云僧清耸福州人也初参法眼禅师文益文益谓曰滴滴落在上座眼里清耸初不喻防后因阅华严经感悟止明州四明山卓庵节度使王弟亿执师事之礼忠懿王命于衣锦军两地开法景后居国城灵隐上寺署了悟禅师开寳四年忠懿王阅华严经因询天冠菩萨住处大防高僧无有知者清耸习闻其处遂遣使至闽支提山得华严经八十二本髣髴见天冠千躯金灯四耀随奏王捐金建寺铸天冠铜容循海而来防飓风作舟人以半沉水及抵寺其半投水者已至国人莫不异之僧契盈闽人通内外学常遇仙教以絶三彭之法三彭者三尸也广顺中来居杭之龙华寺赐号广辨周智禅师契盈性尤敏速一日侍忠懿王游碧波亭时潮水初满舟楫辐凑望之不见其首尾王喜曰吴越国去京师三千里谁知一水之利如此邪契盈荅曰可谓三千里外一条水十二时中两度潮时人称为骈切时江南未通两浙贡赋率由海逹青州故云
　　僧道濳河中人也本姓武氏少诣临川僧净慧一见以为法器曰吾道东矣已又谒法眼禅师文益文益曰子向后有五百毳徒为王侯所重寻结庐衢州古寺阅大藏经显德初忠懿王迎入西府受菩萨戒赐号慈化定慧禅师居慧日永明院道濳常欲从忠懿王求罗汉铜容未白也王忽梦十八巨人随行【五灯防元作十六尊者】明日道濳以请王奇而许之仍于道濳赐号中加应真二字以表异焉道濳坐永明时登堂问法者恒五百人文益之言至是遂验
　　僧希辨蘓州常熟人【一曰忠懿王子疑非】幼出家礼本邑僧啓祥落髪具戒已而诣楞伽山听讲僧律寻谒天台受心印与同时德韶齐名干德初忠懿王命住东府清泰院署慧智禅师大平兴国初王入觐于宋希辨随寳塔至见太宗滋福殿大加慰谕赐紫衣号曰慧明端拱中乞还颁御制诗及御书急就章逍遥咏秘蔵铨太平圣惠方一百三十卷以宠之创浮屠于常熟山院凡七级高二百尺
　　僧志逢余杭人也通贯三学了逹性相显德时结茅于五云山一日晏坐忽有神人跽于前志逢问曰若为谁曰防戒神也志逢因言吾患宿愆未殄汝知之乎曰师有何罪惟倾弃涤钵水亦小过耳言讫而隐志逢自是尽饮涤器水积久成脾疾十载乃愈大将凌超特创华严道塲曰静虑庵延主席焉干德初忠懿王召赐紫衣为筑云栖寺居之云栖坞素多虎志逢每擕大扇乞钱买肉饲虎虎遇之辄驯伏故世称伏虎禅师一号大扇和尚后谥曰普觉是时又有僧绍岩号了空大智常照禅师僧清昱赐号圆通妙觉禅师僧支蟾赐号慈悟禅师【又报恩禅师姓蒋氏命住资崇院盛讲妙正宗】僧行明延住六合寺僧慧居命主龙华寺僧永安令居报慈寺余不具述
　　僧愿齐姓江氏钱塘人初与忠懿王参天台德韶寻往游雁荡山结庐平阳县常登坐或问夜月舒光碧潭无影愿齐曰何为弄影其人趋西立又曰不惟弄影无乃怖头王甚钦重之为建普照道塲以平阳一乡之赋赡焉
　　释岩居钱塘湖心寺专诵法华经期满万部得生净土防有莲华生陆地岩誓焚身以畣西方三圣忠懿王力止之一日忽见莲华光照体越三日欣然坐逝
　　僧德伦永嘉人世称锥刀尊者常以锥刀自随人有丐之者曰锥刀从我覔邪此刀堕地则天下太平未几忠懿王纳土人以为騐相传国城西河故德伦所凿僧彚征善诗文有集七卷忠懿王时命为僧正赐号光文大师【吴越僧又有处黙能诗多奇句罗隐见其到江吴地尽隔岸越山多之聨诧曰此吾句也乃为师所得邪】
　　钱朗　　　闾丘方逺【鹤衣道人】　　韩必吴崧张契真　　暨齐物　　朱霄外
　　钱朗洪州人少以五经登科仕唐累官光禄卿文宗朝归隐庐山得补脑还化之术武肃王延至西府以师礼事之时朗曽孙数軰皆以明经官邑令皤然皓首拜于堦下而朗貎若童子人咸异之一夕忽语家人曰适为上清所召今去矣俄气絶数日顔色如生及举棺尸已解去时年一百七十余嵗
　　闾丘方逺舒州人也【一云青州】生州之天柱山下幼辨慧年二十九师香林左元泽庐山陈悟传法箓于天台叶藏质皆晓畅大义甚得真传方逺故精黄老术而又酷喜儒业博学多闻常诠太平经十二篇行世唐龙纪初累召不起景福中遍游名山至余杭天柱异而止焉武肃王厚加礼遇常与相度洞霄宫形势改天柱观南向因奏请赐紫重建太极宫居之赐号洞先生【又云妙有大师】天复中一日异芗绕室忽作控鹤状怡然而逝后有复见于仙都山者人皆以为尸解先是罗隐就方逺授子书方逺必瞑目而授余无他论弟子夏隐言谓方逺曰罗记室令君上客先生何不与之语方逺曰隐才高性下吾非授书不欲辄及他事也其严介如此同时有鹤衣道人者不知何郡县人亦无姓名日醉卧处州凤凰山下忽为里妇所诟辱噀衣为鹤跨之而去竟莫知其何术后人建祠祀之即今报恩光孝宫是也
　　韩必吴崧者唐末与吴珙吴顼皮光业林升罗隐何肃同居长城八座山号曰八友已而稍稍散去武肃王时两人偕隐于洛坞日以炼丹为事遣罗隐招之两人隐入石壁中至今名为二仙石壁
　　张契真钱塘人生有异相青骨方瞳形如瘦鹤幼负箧从胡法师游已而道遇朱天师一见喜曰子骨法应得仙也授以要诀未几复受樊先生灵寳箓独处真圣宫数年繙绎蕋笈琅函之秘深得防防忠懿王命主三箓斋事归宋太宗选居太乙宫召对赐紫令校道书赐号元静大师一日见朱衣吏持符檄契真趣职顷之沐浴卒火塟后得青黒色珠数升
　　暨齐物【一作物齐又作济物】字子虚杭州人也师玉清观朱君绪受法箓神符秘方救物不怠后随入大涤山中依岩洞为室又搆垂象楼贮道书几千卷朝夕讨论贯穿精防听者莫不忘倦忠懿王欲为赐度弟子齐物对曰乐静已久不愿有也所居室壁东西各置一隟采日月光华久之忽语左右曰吾将复徃罗浮石楼间矣遂不知所之朱霄外台州道士也素有道术为忠懿王所知遂命葺台州之白云庵为栖霞宫以霄外主之







　　十国春秋卷八十九
　　钦定四库全书
　　十国春秋卷九十
　　检讨呉任臣撰
　　闽一
　　司空世家
　　司空姓王名潮字信臣光州固始人也五代祖晔为固始令民爱其仁留之因家焉及父恁业农颇以赀显【按于兢忠懿王庙碑云曾祖友赠光禄卿王父蕴玉赠秘书少监父恁赠光州刺史继赠太尉】唐末僖宗入蜀羣盗起江淮寿春屠者王绪与妹壻刘行全聚众五百据寿州未几众万余自称将军复取光州刼豪杰置军中时潮为县史【通鉴以潮为固始县佐新唐书五代史以潮为县史皆非也按唐制诸县丞簿尉之下有司功佐司仓佐司户佐司兵佐司法佐司士佐通谓之县佐县佐皆有史路振九国志曰潮少为县佐史今从之】与弟审邽审知以材气知名邑人号曰三龙绪署潮为军正主廪庾士推其信是时蔡州秦宗权方募士以益兵绪提二州籍附宗权宗权以绪为光州刺史召其兵会击黄巢绪迟留不行宗权发兵攻绪绪率众南奔【新唐书云它日赋不如期宗权切责绪惧与刘行全防众南走今从五代史】略浔阳贑水取汀州陷漳浦皆不能有也初以粮少故兼道驰约军中曰以老孺从者斩潮与二弟时奉母行绪切责潮欲斩其母潮等请先母死防诸将士皆为请遂舍之【新唐书云会母死不敢哭夜殡道左疑非】有术士望军气言军中当有暴兴者绪益猜忌潜视部下魁梧雄杰者多因事诛之刘行全亦死焉众惧曰行全亲也且为军锋之冠犹不免况吾属乎【按闽书行全与弟徳全待全戮力行间王绪忌而杀之王审知有国悼其死非罪为立庙漳州】行次南安潮説其前锋将曰吾属弃坟墓妻子而为盗者为绪所胁耳岂其本心哉今绪猜刻不仁将吏之材能者必死军中方不保朝夕岂能圗成事哉且子美须眉才絶众吾不知子死所矣前锋将大悟与潮相持而泣乃选壮士数十人伏篁竹间伺绪至跃出擒之一军皆呼万嵗【按新唐书缚王绪者即刘行全非也今从通鉴及九国志】潮推前锋将为主前锋将曰生我者潮也请以为主潮苦让不克乃除地刺劒祝曰拜而劔三动者我以为主至审知劔跃于地众以为神皆拜之审知让潮自为副绪叹曰我不能杀是子非天乎【后潮幽绪于别馆绪慙自杀】潮令于军曰天子防难今当出交广入巴蜀以干王室于是悉师将行会泉州人张延鲁等以刺史廖彦若贪暴闻潮治军有法帅耆老奉牛酒迎潮留为州将潮乃引兵围泉州时光啓元年八月也明年八月防泉州杀彦若遂有其地【新唐书纪王潮陷泉州刘彦若死之按诸书皆作廖彦若新纪作刘恐误】先是黄巢将窃有福州【时建州刺史李干祐弃城走后守李彦圣与战死】建宁人陈岩聚众千余人号九龙军率众防之福建观察使郑镒奏为团练副使左厢都虞李连骄慢不法纵其徒为郡人患岩将按诛之连奔溪洞中合众攻福州岩击破之镒表岩自代拜观察使至是潮遣使降之岩表潮为泉州刺史潮既得泉州招懐离散均赋缮兵吏民悦之大顺二年岩病剧遣使以书召潮欲授以军政未至而岩卒岩妻弟都将范晖讽将士推已为留后【按五代史云岩景福元年卒蒋文怿闽中实録云大顺中岩薨十国纪年在大顺二年通鉴从之昭宗实録在明年三月今从十国纪年又新唐书薛史闽书闽中録皆云范晖岩壻余书则云妻弟林仁志王氏啓运圗载监军程克谕表云妻弟此为得实今从之】岩旧将多归潮言晖可取【通鉴云晖骄侈失众心】潮乃以从弟彦复为都綂弟审知为都监攻福州弥年不下【通鉴云民自请输米饷军平湖洞及滨海诸蛮皆以兵船助潮○潮常驻辎重于武安塲宿重兵守之名曰栁营】晖乞援于威胜节度使董昌昌与岩姻好发温台婺州兵五千救之彦复等以援师且至请班师不许又请潮自临军且益兵潮令曰兵尽益兵将尽益将兵将尽则吾至矣于是彦复等急攻晖景福二年五月晖以印授监军弃城走庚子彦复等入城辛丑晖为将士所杀潮入福州自称留后素服葬岩以其女妻其子延晦厚抚岩家建州人徐归范以州应潮刺史熊博死之【何乔逺闽书云熊博建阳人有才勇尚气节徐归范据州应王潮博遂遇害○稽神録云博本建安津吏岸崩出一古冡有石铭云欲陷不陷被藤缚欲落不落被沙阁五百年后遇熊博博使平光寺僧葬之后至建州刺使】汀州刺史钟全慕举籍聴命岭海间羣盗二十余辈皆降溃潮乃尽有五州之地九月戊戌唐帝以潮为福建观察使【新唐书云招宗假潮福建等州团练使俄迁观察使今从通鉴】干宁初黄连洞蛮二万围汀州潮遣将李承勲将万人击之蛮解去承勲追至浆水口破之闽地略定潮乃创四门义学还流亾定租税遣吏廵州县劝课农桑交好邻道保境息民人皆安马三年九月庚辰唐升福建为威武军拜潮节度使检校尚书左仆射四年冬潮有疾【按于竞碑记云干宁三年仆射遘疾今从通鉴】审知知军府事十二月丁未潮薨表闻于朝赠司空开平时为潮立庙称曰水西大王潮沈勇有智畧弟审知为观察副使有过輙加捶楚不以为嫌审知亦无怨色寝疾时舍子延兴延虹延丰延休等而托审知以大事世咸服其能知人
　　太祖世家
　　太祖名审知字信通【钱昱忠懿王庙碑又云字详卿】潮季弟也身长七尺六寸紫色方口隆凖常乗白马军中号白马三郎所居处恒有紫气羃其上潮一日使曰者视己兄弟曰一人胜一人审知方侍潮侧沾汗而退干宁时为福建观察副使有僧湼槃者于众中骇而指之曰金轮王第三子降人间专生杀柄已而潮病命审知权知军府事及潮殁让其仲弟泉州刺史审邽审邽以审知有功不受审知乃自称福建留后表于朝光化元年春三月己丑唐以审知威武军留后检校刑部尚书【新唐书云诏审知节度观察留后】冬十月癸卯授金紫光禄大夫右仆射本军节度使三年春二月壬申加同中书门下平章事检校右仆射【唐书云审知厚事朱全忠全忠荐为节度使同中书门下平章事】俄改光禄大夫检校司空特进检校司徒天复时唐帝在凤翔赐审知朱诏自三品皆得承制除授二年唐赐审知武库防十二枝列于私门非恒例也是嵗筑福州外罗城四十里天祐元年夏四月唐遣右拾遗翁承赞加审知检校太保封琅邪王食邑四千户食实封一百户先是萧梁有王霸者王氏逺祖也居福州怡山为道士常云吾子孙当王于此方乃为防瘗坛下光啓中烂柯道士徐景劚地获其辞曰树枯不用伐坛壊不须结不满一千年自有系孙列又曰后来是三王潮水荡祸殃岩逢二乍间未免有销亡子孙依吾道代代封闽疆解者以潮水荡祸殃谓潮除祸患开基业也岩逢二乍间谓陈岩逢潮未几而亡也代代封闽疆谓潮与审知两世也【闽书云光啓丁未嵗衢州烂柯山道士徐景立取土仙坛东北隅得瓷瓶七口各可容七升水中悉有炭上总葢一青砖防文云云】又闽人謡云潮水来岩头没潮水去矢口出矢口知字也岩死而潮立潮死而审知继之其言遂验【黄滔集又云晋郭璞记曰南台江沙合即有宰辅相公之登右席也江沙契焉】是嵗建报恩定光多寳塔于福州荐考司空妣秦国太夫人伯兄司空也海上黄崎波涛为阻审知祷于海神一夕风雨雷震击开为港闽人以为徳政所致唐帝赐号曰甘棠港封其神曰灵显侯【一作显应侯○三山志云五代史谓闽人号甘棠港误】是时命管内军州搜遗书缮写以上
　　天祐二年夏四月王藏佛经于寿山凡五百四十一函总五千四十八卷唐学士韩偓挈族来奔佛齐诸国来賔是嵗筑南北夹城谓之南北月城合大城而为三周二十六里四千八百丈大城之门八曰福安门清平门清逺门安善门通逺门通津门济川门善化门南月城之门二曰登庸门【以登庸名门者应郭璞合沙之防门有桥曰合沙桥】道清门北月城之门二曰道泰门严胜门【旧有严氏居迩于豪家鬻米取嬴极薄防天旱刺史夣神告之曰必得如严者使祷刺史致严遂得雨因以名门】复塑北方毘沙门天王以镇之命唐国子四门博士黄滔为碑文以纪其事【碑文畧曰公之筑城也恢守地养民之本隆暂劳永逸之防其名举一而生三法阳数也曰大城焉南月城焉北月城马周围二十六里四千八百丈基凿于地十有五尺杵土胎石而上上髙二十尺厚十有七尺甃以砖凡一千五百万片上罙以屋其屋曰廊其大城之廊也一千八百有十间自廊凸而出之为敌楼之层者二十有三又角立之楼六其二者层复层焉皆栏干钩聨参差焕赫而廊之若干步一铺又各以皷而司更焉凡三十有六谓之更铺其四面之门八其南曰福安门福安之东曰清平门西曰清逺门其西北曰安善门安善之东曰通逺门其东曰通津门通津之北曰济川门其西曰善化门皆铁扇铜扃开阳阖阴门之上仍掲以楼三间两挟两噏修廊双靣逺碧门之左右又引而出之为之亭两门一厦又匪楼之门九曰暗门焉又水门三其二树櫺筛波卸航入舟鸣舷柳浦廻环一郊堤诸万户注之以堰二渡之以桥九镜莹虹横交舫走蹄斯大城之制也粤南月城也东贮九仙西盛乌石之二山嘉树蓄云茂草藏兽城上之廊一千有三间敌楼四十有九楼之层者三其门二曰登庸门道清门其上之楼其下之扉左右之引亭建暗门八水门二其堰一其桥五及廊之更铺二十悉与大城其外之东西复距而出之谓之横城其东也城上之廊四十二间五厦其门一斯南月城之制也伊北月城也城上之廊六百四十二间敌楼二十有六楼之层者十其门二曰道泰门严胜门其上之楼其下之扉左右之引亭建暗门四水门二其桥一及廊之更铺十有四复与南月城类又觜而出之谓之横城城上之廊五间一厦其门一斯北月城之制也其东画长川以为洫西连乎南盘别浦以为沟悉通海防朝夕盈缩之波底泽鳞介岸泊艓艛北截越王之故山派西湖之为隍若鼈之负如瓯之置轩轩然翼翼然天设之府神开之地也】唐以梁王全忠奏赐王建祠福州勒功于石【唐侍郎于竞撰碑文曰粤自范金合土之制云师火纪之名禹别九州尧咨四岳莫不简求良辅济兆人彰克勤克俭之能垂可久可大之业嗣大叔寛猛之政循仲尼富庶之言既茂勲劳宜标篆刻公名审知姓王氏琅琊人也其胙土命氏疏源演派代济其美史不絶书后以太祖就禄光州因家于是郡焉曾祖友赠光禄卿王父蕴玉赠秘书少监父恁赠光州刺史继赠太尉公即太尉季子也初公兄潮志尚谦恭誉蔼乡曲善于和众士多归之福建节度使陈岩即向其名又以所属泉州求牧乃遣礼而请之及到任颇着嘉声后岩在军病甚不能视事军士等惧无统御愿有依从泉牧遂以郡委于仲弟审邽而与公偕赴至则积恶者屏去为善者获安因诏授节度使累加检校右仆射于是刬其讹弊整其章条三军无哗万姓有奉干宁三年仆射遘病且付公以戎旅仍具表奏寻加刑部尚书威武军留后俄授金紫光禄大夫右仆射本军节度使公器局端雅识理融明禀崧峤之真精得圮桥之妙畧及膺帝命宠陟斋坛细柳连营旌旗动色蒲卢莅政草树逢春一年而足食足兵再嵗而知礼知义方隅之内仰止攸同曩以运属艰虞人罹昏垫农夫释耒工女下机公既统藩垣励精为理强者抑而弱者抚老者安而少者懐使之以时齐之以礼故得污菜尽辟鸡犬相闻时和年豊家给人足版圗既倍井赋孔殷处以由庚取之合彻夫述职之道底贡为先九江爰序于厥苞五霸是徴于缩酒虽甸服之近江汉之中或遇阻艰亦絶输赋惟公益坚尊奬慎守规程松栢后凋风雨如晦地征旁午天库盈共仰勤劬咸知匡戴常以学校之设是为教化之原乃令诱掖童防兴行敬让幼已佩于师训长皆寘于国庠俊造相望亷秀特盛闽川以南地虽设险人尚争雄或因饥馑洊臻或以刻剥为苦雈符易聚巢穴难探公感之以恩緌之以徳且曰吏实为防尔复何辜示以寛仁俾之柔服遂使数十年之氛祲遽致廓清一千里之封疆咸观昭泰张纲以单车入垒虞诩用绛缕擒奸以古况今彼犹懐愧爰自天寳艰难之后经费实繁聚敛之臣名额滋广即山鸠利任土亢财峻设隄防颇闻赒赡洎纒烽燧仍患崎岖三司之职务空存四海之轮蹄鲜至公按其程课令以权衡尽叶旧规九彰宏业而又奉大雄之教崇主善之因象法重兴导师如雨虹梁雕栱重新忉利之宫钿轴牙籖更演毘尼之藏而又盛兴寳塔多舍浄财日丽飞甍云攒彩槛顽艳廻向逺迩归依用俾羣缘皆同妙果佛齐诸国虽同临照靡袭冠裳舟车罕通琛賮防効莫不亦逾沧海来集鸿胪此乃公示以中孚俾其内附虽云异类亦慕华风宛土龙媒宁独称于徃史条支雀卯谅可继于前闻自燎炽西秦烟飞东观鲁壁之遗编莫捄周陵之坠简宁存亟命访寻精于缮写逺贡刘歆之阁不假陈农之求次第籖题森罗卷轴夫四邻共守葢当偃草之期七徳方修必假御冲之备葢以恢张制度固防基扃程功而莫匪子来作事而适当农隙立崇墉之百雉表巨屏于一方岩邑汤池曾何足数折筋萦帯固不可慿未若暂劳致兹永逸兵戈洊起帑庾多虚凡列上疆悉重征税商旅以之而壅滞工贾以之而殚贫公则尽去繁苛纵其交易关讥市匪絶徃来衡麓舟鲛皆除守御故得填郊溢郭击毂摩肩竟敦亷让之风骤覩乐康之俗闽越之境江海通津帆樯荡漾以随波篙檝崩腾而激水途经巨浸山号黄崎怪石惊涛覆舟害物公乃具馨香黍稷荐祀神祗有感必通其应如响祭罢一夕震雷暴雨若有助逹旦则移其艰险别注平流虽画鹢争驰而长鲸弭浪逺近闻而异之优诏奬饰乃以公之徳化所及赐名其水为甘棠港神曰显灵侯与夫召神人以鞭石驱力士以凿山不同年而语矣于戯辨真金于大冶认劲草于疾风不有良臣谁康泽国寻就加平章事检校右仆射如故腰悬相印手握兵符益壮军声弥新殊渥又改光禄大夫检校司空特进检校司徒然而物议舆词功厚赏薄以为爵禄未称畴庸于是异姓分封仍加井邑转检校太保琅琊郡王食邑四千户食实封一百户公之仲兄审邽自守泉郡一纪于兹黠马皆调疲人尽秦公性惟雍睦气禀中和韵契埙箎政侔鲁卫可谓高明辉映超絶一时者也公以天下兵马元帅太尉中书令梁王勲格穹昊徳服华夏奉大国之欢盟为列藩之表率今节度都押衙程赟及军州将吏百姓耆老等久懐化育愿纪功庸列状上闻请议刋勒元帅梁王以公如河誓着匪石情坚累贡表章显陈保证朝廷冀诱劝特示褒持将建趺合徴鸿藻兢谬居清列曾乏雄丈顷嵗常咏皇华徃宣宸防已于视聴亲饫徽猷今之执简濡毫得以研精覃思备陈懿绩实无媿词乃作斯铭曰日月丽天舟楫济川内外克乂股肱惟贤淮水长清缑岭方宁庆随祚逺材为时生伯氏雄特泉人仰徳求瘼斯勤颁条有则冠军被病付以师律政教翕张士庶宁谧懿被闽越师实英杰地列周封心驰魏阙圣泽汪洋元戎啓行有典有则为龙为光高悬秦镜理道自静比屋懐仁连营禀令航海梯山贡奉循环务共输委母惮险艰周征之术公田什一约以有程守而勿失轻徭薄赋讴歌载路高掩龚黄遐追召杜乡校皆逝童防来求雅道靡靡儒风优优惟虺吹毒久依山谷防恣陆梁竟忻柔服法寳梵宇胜因所主崇搆斯精福庆攸聚佛齐诸国绥之以徳架浪自东驱山拱北坠简遗编缮冩精研麟台矗尔武观森然畚锸其勤雉堞连云永制尔敌用壮我军关讥不税水陆无滞遐迩懐来商旅相继黄崎之劳神改惊涛役灵祗力保千万艘刘骥荀龙埙箎雍雍维邦维翰以侯以公元帅梁王武歩龙骧挺彼七徳削平四方公能事大推心斯在风雨无渝嵗寒不改殊勋茂绩尽瘁宣力国之丹青邦之柱石位冠台鼎任隆兵柄重以徽宠分王异姓优诏铭功万古英风贞珉是勒垂之无穷】是时王以俸泉为直进三司之运如故【兵兴以来天下以三司之泉皆名直进独王以俸泉为直进阙廷大称其美】天祐三年秋七月乙丑铸金铜佛像一高丈有六尺丁亥铸菩萨像二高丈有三尺冬十二月丙申迎像于开元寺寿山塔院【黄滔丈六金身碑曰释氏之称释迦牟尼佛千百亿化身而古今之世以诸佛菩萨其或铸成塑成刻成其或壁绘幅绘乎像不可胜纪况多应现感通之自其非之乎我公粤天祐三年丙寅秋七月乙丑铸金铜像一丈有六尺之高后二十有三日丁亥继之铸菩萨二丈有三尺高铜为内肌金为外肤取法西天铸成东越巍巍落落毫光法相初我公登坛之三年己未秋一夕雨歇天清风微月明瑶兎无烟铜龙有声俄梦天之西际防以照物防云罅裂大佛中座岳岳以觏止熈熈而啓言曰防予一臂卫之一方既觉而思现乎形昭像也防一臂誓诚也卫一方保众也始嘉其异姑然其事后创其意乃命自賔席之逮将校将校之逮歩乗歩乗之逮众庶其有植信根之深者映惠烛之明者许一以金投吾俸中将椟于肆俟以铜易而后鸠工鸿鑪卜境择日铸斯佛于九仙山定光多寳塔之右古仙徐登上升之地其日圆空境然江山四爽槖钥之上腾为烟云盘旋氤氛五色成文又有羣鸟或若鸿鹄或如防鹊交翔而间鸣自寅而及午斯佛也一冩而成翌日我公礼阅之乃与梦中一其形仪长短大小无少差其一臂工以之别铸而会我公神之而露其梦于是迎入府之别亭磨雕餙克尽其妙朝夕瞻拜时不之怠冬十有二月丙申会僧千千以幡以幢以钟以磬引归于开元寺寿山之塔院独殿以居之翼二菩萨于左右三十二相足八十种好具螺累累以成髻珠隐隐以额檀信及门而膝地童耋遍城而掌胶夫如是岂非千百亿化身之一乎不然者焉得入乎梦而如乎神成乎形而如乎梦梦不之告工以之缺者哉其应现感通复为之殊矣大矣哉且先天地生之谓道后天地设之谓象道者也以无为为志之也授心印于虚空象者也以有为为志之也叠惠力于报应论者或以之为风马曾不谓象犹道之毂也无象道不行矣始者摩腾竺法兰二梵僧不慎其像东其道且西耳惜乎不与三皇五帝同世而出设与三皇五帝同世而出必能从容朴素迟囘仁义诈伪未之亟蠧也奈何天将后之岂徒然哉岂不以仁义之生也曰尧与舜仁义之亡也曰癸与受至于列国之际强秦之立癸受之悖亹亹其躅天谓仲尼之祖述尧舜宪章文武终不能独制之故东释迦牟尼于中土大陈出生入死之理天堂地法之事以警戒之虽人世之风波万态逆翻而幽府之铁螺一无茍免上智闻之若镜之磨中智闻之若泉之澄下智闻之若火之烧谓之为有则河沙芥子之説虚诞难测谓之为无则应现感通之事寻常立验故能销嗜欲更祸福一贵贱则为裨教化之一源湛然不动感而遂通者也而以金厥地莲厥宫张法桥以度人无刑网以束俗世之敬之可也怠之可也黩之可也繇是有委之国君委之大臣之防既而委之则人非常人道非常道我公旷代之生也有神僧识仗之雄也应江沙期合仙人防筑城之盛也契菩萨説夫神通为佛魂交曰梦神非梦而罕通梦非神而不感我公之庆钟也其如是矣其明年正月十有八日乙未设二十万人斋号无遮以落之是日也防云缬天甘露粒松香花之气扑地经梵之声入空座客有右省常侍陇西李公洵翰林承防制诰兵部侍郎昌黎韩公偓中书舍人琅琊王公涤右补阙博陵崔徴君道融大司农琅琊王公标吏部郎中谯国夏侯公淑司勲员外郎王公拯刑部贠外郎农杨公承休文馆直学士农杨公賛图丈馆直学士琅琊王公倜集贤殿校理呉郡归公传懿皆以文学之奥比偃商侍从之声齐褒向甲乙升第岩廊韫望东浮荆襄南游呉楚谓安莫安于闽越诚莫诚于我公依刘表起襄汉其地也交辙及舘值斯佛之成斯会之设俱得放心猿于菩提树上歇意马于清凉山中我公乃顾幕下者某俾刻贞石以碑之某以甲科忝第盛府防招刋勒之职不敢牢让谨推于厥防经云作佛像之功徳斗量海以有尽尘碎刼以无穷至若青黛之畵辟支一金八补毘婆戏为之而以草木思见之而刻防檀其犹蜕现其生羽金其报而况今乃俨至诚从灵感铜乎万万金乎千千防皷铸于神仙之山卜贞吉于火土之数其积功累徳岂可以边以涯而言之哉或曰梁武帝之隆释氏今古靡伦奚报应之昧乎对曰梁武帝隆释氏之数不隆释氏之防所以然也夫帝王之道理世也释氏之教化人也理世之与化人葢殊路而同归彼宵旰于万有故一夫不获若已陨诸隍中此济度于触类故欲凡一有情悉皆成佛梁武帝则不然以民之财之力刹将三百祈功觊徳则归诸已啼亿兆而不乳削顶额以言觉所以私所以然也今我公为邦则忠孝于君亲牧人则父母于生民造塔四其一曰寿山以昭皇帝辛酉嵗西廵发誓愿以祝熊罴乞车驾之复宫阙其二曰报恩多寳定光追荐于先世其三其四大中神光为军旅也为人民也缮经五藏其二进于上其三附于寿山定光大王意同乎塔月三其斋或十僧或千佛疏乎诚首则君亲次则军旅人民而已后焉况斯佛已之而不已故其地出明珠海出珊瑚几于莲花妙品之繁车渠马瑙幡幢璎珞周乎多寳之涌也夫其贶之如彼灵感之若此则防一臂卫一方斯昭昭矣岂与彼而论哉某是輙奋笔而无媿也其词曰托入佳梦铸成鸿鑪毫光法相铜肌金肤恍惚现形昭彰合符不有为也其如是乎唐一其宇越百其区伊闽之设于地之殊西城瓯仭东堑鳌隅匪徳莫处惟仁靡逾懿其槖籥飞作醍醐焦山草木不得不苏若海波澜不得不枯仙花防谢惠日宁徂永兹一方盘石其都】
　　是时西天国声明三藏来賔筑还珠门
　　天祐四年春正月乙未设二十万人斋于开元寺殿号曰无遮夏四月梁王晃即皇帝位国号梁改元开平五月己卯梁加王兼侍中冬十一月梁封福州闽县玷琦里古庙为昭福祠从王请也是嵗以九仙山万嵗寺请为梁主祝厘表额曰夀山
　　开平二年春正月梁诏改福州福唐县曰永昌
　　开平三年夏四月庚子梁加王中书令福州大都督长史进封闽王【五代防要作开平四年】秋八月淮南遣使张知逺来聘举止倨慢王斩之上其书于梁王与淮南絶王虽据有一方府舍卑陋未常葺居恒常蹑麻屦寛刑薄赋公私富实境内以安嵗自海道登莱入贡于汴没溺者什四五【通鉴注云自福州洋过温州洋取台州洋过天门山入明州象山洋过涔江掠洌港直东北度大洋抵登莱岸风涛至险故没溺者众】
　　开平四年【阙】　月命员外郎崔【阙】　聘于南海是时大濬侯官县西湖广至四十里灌溉民田无筭
　　干化元年春正月丙戌朔日有食之夏五月梁大赦改元冬十月置闽清县于梅溪福州【五代防要云闽清移就梅溪塲置宋白续通典曰唐贞元元年割侯官县十乡为梅溪塲梁干化元年改为闽清县】是嵗遣使致祭于南平王改长乐县曰安昌【同光初复旧】以劒州为延平镇
　　干化二年夏四月月掩心大星壬申慧出于张六月梁主疾革郢王友珪反戊寅梁主遇弑殂友珪改元曰鳯歴
　　干化三年春二月梁友珪伏诛均王即位于东都复称干化三年遣使者来宣诏
　　干化四年【阙】　月天雨豆于境内
　　贞明元年冬十一月乙丑梁改元贞明是嵗王奏封龙骧侯为润王【故闽越王郢第三子也祷雨辄应唐咸通时封龙骧侯】置铅场于汀州寜化县【十国纪年云寜化县出铅置铅】
　　贞元二年冬王与吴越为昏吴越牙内先锋指挥使钱珦来逆妇是嵗铸铅钱与铜钱并行
　　贞明三年冬十一月丙子朔日南至是嵗王为子牙内都指挥使延钧娶越王岩之女
　　贞明四年夏六月吴将刘信攻防州谭全播来乞师王出兵屯鄠都以救之秋八月闻楚败引还
　　贞明五年【阙】　月王梦梵僧数百軰弈弈有光所至处有双桧并池而秀一僧前跽曰王能饭吾于此乎及旦访得其地而筑室焉命池曰浴圣桧曰息圣【王氏雅重佛法增闽僧寺凡二百六十七后属呉越首尾二十七年复建寺二百二十一】
　　贞明六年冬十一月诛僧浩源及其党先是王承制加从子泉州刺史延彬领平卢节度使延彬治泉十七年吏民安之会得白鹿及紫芝僧浩源以为王者之符由是延彬骄纵与浩源通谋遣使浮海贡于梁求为泉州节度使事觉浩源等获罪黜延彬归私第
　　龙徳元年夏五月丙戌朔梁改元六月乙酉朔日有食之
　　龙徳二年【阙】　月铸大铁钱以开元通寳为文仍以五百文为贯【陶岳货泉録曰王审知铸大铁钱阔寸余甚麤重亦以开元通寳为文以五百文为贯俗谓之铑□与铜钱并行□音贺】
　　龙徳三年夏四月己巳晋王存朂即皇帝位国号大唐改元同光冬十月梁亡是嵗王于城西南张炉冶十三所备铜镴三万斤铸释迦弥勒诸像唐主赐额曰金身报恩之寺王又泥金银万余两作金银字四藏经各五千四十八卷旃檀为轴玉餙诸末寳髹朱架纳龙脑其中以灭蠧蟫【翁承賛为碑铭】仍改永昌县曰福唐避唐庙讳也同光三年春二月王遣使入贡于唐夏四月汉主引兵入防屯汀漳境上击之败归五月丙午唐加王检校太师守中书令冬十月进万寿节并贺皇太后到京金银象牙犀珠香药金装寳带锦文织成菩萨幡等物于唐同光二年夏五月王寝疾命子威武节度副使延翰权知军府冬十二月辛未王薨【钱昱忠懿王庙碑云王薨于十二月十二日任臣按通鉴目録十一月庚寅朔则十二月当为庚申朔辛未日正十二日也又按福州志云闽王审知以五月五日卒是日罢节事相沿至今郡人犹用初四日为节此志之误耳】在位二十九年【王以干宁四年丁巳嗣威武节度使至同光三年乙酉薨实二十九年九国志旧五代史皆以为元年卒者非也运厯图云同光三年卒其説为允】年六十有四諡曰忠懿葬于福州城北鳯池山明年尊曰昭武王长兴三年改葬莲花山有后唐所赐神道碑张文蔚撰文【明宣徳五年种屯军三十人盗发闽王冡冡门坚甚而窍上隅入之圹广如屋前祀王绘象几列五供悉用金玉珍寳器后寝红棺二王夫人也诸偷以分物不均讼于懐安尉尉得其金跳脱玉帯亦罢已而讼于台司副使李素鲁佥事邹穆捕治之尉遂自首上跳脱及帯而诸生王琨者自言王后当领所盗物且出其家谱圹中物皆备载焉于是按谱徴物举王绘像悬堂中则方面大耳巨目弓鼻紫面修髯俨然可畏四围朽尽独中心如故内一水椀其底寸许如橄防莹如金色召囘囘辨之曰此玻瓈椀乃归琨像及圹中物十之一而委库吏郑浩为王治塜浩言圹中悬棺推之可动葢已被发坟前石人石兽制极工巧云】龙啓初追諡昭武孝皇帝【册府元作武皇帝】庙号太祖陵曰宣陵宋开寳七年呉越国王以太祖旧第为忠懿王庙抟太祖像及孟咸等二十六人像以侑享焉【钱昱忠懿王庙碑文曰若夫非常之人必有非常之事者众所闻矣其或功及于国道济于民生居上茅没飨庙食者求诸前史罕有其伦是以黄石立祠皆因遗迹沔阳致祭实表旧功故圣人之制也法施于民则祀之以劳定国则祀之茍无所称实曰诬祭惟忠懿王非诬祭欤公名审知字详卿姓王氏本琅琊人秦将翦三十四代孙高祖唐贞元中为光州定城宰有善政以以及民因家于是郡遂世为固始人矣曾祖友赠光禄卿王父蕴玉赠秘书少监父恁累赠至太尉光州刺史十围巨木始从厚地以盘根九曲洪河本自仙源而折派若非降神之气岂生命世之才公即太尉季子也形质魁秀机辨明敏负英雄之气者必相交友学韬钤之畧者咸询智谋悬知五典之书暗合万人之敌逺近服其义勇隣里推其孝弟常有善相者诣公之门视其昆弟三人日富寿背一体也而李当位极人臣自是公窃负之寻遇陟岵兴悲在原轸念恭事孟仲严若父焉干符未鲸网全疎鳬毛屡落靡牙吮血中原正苦于伤残脱采裂裳四海尽疲于征战公蓄慷慨之气负纵横之才每或抚髀暗惊弯弧自誓曰大丈夫不能安民济物岂劳虚生乎于是展俟时待价之猷矢拯溺捄焚之志豪杰相许寝食不忘虽大鹏未飞已具垂天之势而神马一跃终同追电之踪属王绪者慿巢防之戈矛盗霍丘之土宇遽言得志遂啓无厌但思于弱吐强吞岂顾其幸灾乐祸因乃大掠部属旁及汀漳复收士民以广队伍于是公之昆季咸兴焉及秦宗权窃弄五兵遍侵四境绪内之婴城之计外无善隣之助遂率众以作窜欲避地而偷安玉石俱焚孰能分别豺狼当路无匪纵横幸豫章儒法之中偶畨禺罹害之后凡经藩翰靡或支吾自潮阳抵漳浦百姓畏其炭五马避其锋刄岂知兵忌不戢人慎无恒狃蒲骚者终至败亾好草窃者焉能长久动蓄自疑之志转乖同义之心适当军众不宾遂为部下所害公素敦诚信累渉艰危既负出羣之才仍谙武事之术且兵不可以无主将不可以失人众遂推公而立之公居下惟谦事长必顺虽舆情之有属在公论以不忘乃曰予早事二兄常若严训岂有弟为大将兄居其下者乎遂奏长兄潮以帅其众仍获清源为所理之地公由是恶道途之多梗愤贡赋之不通实欲致理一方尅平羣盗外惟征缮中则经营运筹之胜负预知揽辔之澄清可待大顺冬阙　　　亷察遽亡兵马使范晖夺符印以自尊奉题缄而不逊恣行诛戮防事绥懐人既于倒悬时合当于逆取公比縁观衅以因得徴词遂举勤王之师以伸吊民之义躬事戈甲身临矢石一年而
　　围阙　　　　年而坚壁遂防范晖扁舟欲遯疎网难逃遂为海人枭首以献公既殱元恶乃布优恩凡曰胁从悉命宥过用仁信以御下行慈惠以恤民会未浃旬已闻致理百姓爱之如父母三军畏之如神明又能成功不居让徳无媿遂迎长兄潮迁理是郡复请仲兄邽迭居旧邦武肃王表率诸侯荡平大憝呉越尽归于赐履江淮咸奉于专征以其能务忠勤逺求荐擢遂奏授本道亷察及泉州符印偕命焉寻朝廷以寰海挺灾久劳我武东南靖乱获庇吾民俾提旄钺之权用布襦袴之惠遂升本州为威武军授潮节度观察处置等使仍以公为节度副使奬勲绩也泊元昆殂谢众庶归依公乃躬受遗言式俟朝命明年春帝恩逺降人欲是从初授公检校刑部尚书威武军节度兵马副大使将委什连之任攸居贰职之劳一之日训习骁雄二之日苏息疲瘵用心数月善政闻天于是进端揆之资正元戎之位斋坛髙筑军幙大开分州司屏翰之权握从王皷之任未几显居使相特锡戸封方隆推毂之寄尤借秉钧之力当多难未弭聊同指臂之相须及具瞻有归实頼股肱之别用式资补衮俾重褰帷天复元年载正乾纲重光帝座言念七闽之地允符八柱之功持颁渥恩用越伦等赐武库防十二枝列于私门非恒例也自是日钟百禄嵗逢九迁公致君愈勤述职无怠万里输贡川陆不繋其賖一心尊戴风雨不改其志昭皇累嘉忠节别锡异数欲酧懋徳岂限彛章天祐元年夏四月封琅琊郡王食实封一百戸寻属龙蛇起陆戎马生郊人心不厌于有唐天命已归于新室公知微不爽居闇防欺梁祖之即位也才倾作解之恩继举畴敷之典三公互拜万户连封吕尚帝师之尊官荣既极子仪中令之贵考限惟同寻复进封闽王加福州大都督长史迨庄宗之建王业也神京克复防县咸宁欲敦柔逺之心先下念功之诏遂増井赋仍改功臣式覃北阙之恩用系南门之寄公方推拱极既效安边惟治民素属于忧勤而得疾遽从于绵笃百龄无效五福先全以同光三年十二月十二日薨于正寝飨年六十有四朝廷素钦尽节俄览遗文既増憗老之悲岂悭锡终之典册赠尚书令諡曰忠懿礼也公生当离乱之运出值艰难之秋割据一方蓄养百姓得深沟高垒之资有披坚执鋭之众赡水陆之产通南北之商铸铜于蜀山积粟于洛口者不足言其富也连临淄之袂投淝河之棰者不足言其庶也至若外涵大度内用小心慎刑既及于精详举事悉从于简畧犯则不校令比秋霜之严恩本无私惠如冬日之暖民惟道化吏以法绳此可以称善为政矣言必皆中行防自欺非正词不入于聪非公事不宣于口居常无声色之乐平生以礼义自守念十家之产者躬行节俭懐五子之歌者心诫荒唐每当烁石之威未常操扇才属鸡鸣之后早见严装以徳报恩逺逾万里至诚感物动契百神此可以称善立身矣兴崇儒道好尚文艺建学校以训诲设厨馔以供给于是兵革之后庠序皆亾独振古风鬱更旧俗岂须齐鲁之变自成洙泗之乡此得以称善教化矣懐尊贤之志爱客之道四方名士万里咸来至有蓬瀛谪仙鸳鸯旧侣或因官而忘返者或假途而惜去者尽赴筑金之礼皆归簮瑁之行其余草泽搜罗鱼车待遇者固不可胜纪此得以称善招纳矣尊天事地奉道飨神无非克诚足以监徳然而素钦释典大廓法门众善皆臻何徳不报无漏上智苾蒭散布于诸方有作良因伽蓝编满于乐国炼即山之坚固铸丈六金身镕丽水之光辉写五千秘藏事非为己愿乃庇民此得以称善求福矣功惟理乱志在尽忠安不忘危常为持险之诫小当事大防违与国之道以至覆盂数郡高枕三边虽昆彭致覇之俦未能继踵在佗燮自尊之患固不同风此得以称善守位矣且天惟祐徳民本懐仁公飨富贵者三十年传册封者四五世遗爱铭于人口忠节出于国史臣子之盛不亦大乎迨兹陵谷变迁箕裘废坠寂寞阙以时之荐凄凉同乏祀之悲士农工商慕旧政以如在潢污苹藻望遗庙以不存丙午嵗我师恤隣阖境向化遇今大元帅呉越国王位钟压纽运偶负图当保大定功之初行兴灭继絶之义既克宁于民庶思咸悦于神每念闽州所归本由王氏而盛虽子孙异代已同薰烬之香而春秋二时宜陈笾豆之礼遂命以公旧第为忠懿王庙仍参常祀之数霸主爱修于废祭藩侯遂立于丛祠行马防枝尚存故物豚肩尊酒蚤荐惟馨塑山庭月角之容立偕老于飞之像庭庑未同于工绩槐檀旋改于光阴旧径难寻已絶罗含之兰菊重门长闭但多仲蔚之蓬蒿既乖兴发之仪殊缺致诚之所大宋开寳七年秋九月大元帅呉越国王以时和嵗丰家给人足俾答福谦之祐遂申咸秩之典凡兹祠庙毁废竞出钱帛修完乃命衙直将躬授人工旁摉材植补遗基而皆备易旧物以咸新曾出谕时已云告毕奢俭得以中度防制得以合礼朱轩粉壁随晚霁以生光修竹乔松向寒霜而吐色奬曹笔则阴兵欲动闻郢工则神马欠嘶步从悉周精灵如在矧以故乡将吏开幕賔僚当其草昧干戈屡经劳苦洎自拊立台构尽飨崇高乃塑都押衙建州刺史孟威等二十六人以配享焉斯庙也前瞰清流右连净刹一路自无于尘杂四隣皆属于幽奇晓雾才开先露列窓之岫疎钟虽近不惊绕树之禽公昔也常游宴于斯今也复祠祭于此始易宅而为庙矧将废而能兴茍非阴徳不衰令名未朽又岂能身殁之后有如此之盛乎昱叨居是藩获毕斯事仰嘉猷之未逺聴遗爱以长新爰属短裁庶存实録燕然叙事虽有谢于孟坚岘首感人亦未多于叔子乃为铭曰极天曰岳惟岳有神蓄是英气生为异人干霄利剑瑞世祥麟爰当季运实庇蒸民唐徳将衰羣雄欲出阴雾垂地秋气蔽日豺豕猖獗雈苻纵逸茍非伟才焉济王室权为臣盗绪亦朋奸欲乱中夏首屠光山谁为英杰同罹险艰终则窜迹能无原顔爰率部民同徂万里绪为众恶公得众美因戮凶人遂奉君子立功著名自此而始漳浦既宁清源复平遂以政事授于难兄孝实至性谦惟直诚静可摄让乱则经营愤彼闽川拊兹裨将苛虐渐笃政刑俱防鋭旅大驱凯歌连唱克定一方式谐众望始叅贰职已播殊勋屏翰之美朝廷备闻迨居重镇继事明君尽忠竭节松茂兰薰偃仰大藩廕庥五郡虽曰功庸亦由时运二柄齐举七徳兼训令子令孙当年振奋真王重望上相清规陵谷虽变馨香不衰俯缘甲第遂立严祠年禩屡易笾豆或亏霸主推恩良时有待旧庙克新遗踪不改奂尔金碧俨然神彩灵贶芳名千秋如在】太祖虽起盗贼而为人俭约常衣防袴败乃取酒库酢袋而补之一日有使南方囘者以玻璃瓶为献太祖视翫久之自掷于地谓左右曰好奇尚异廼奢侈之本今沮之俾后代无为渐也酷好礼下士唐公卿子弟多依以仕宦又拓四门学以教闽中秀士【闽书云王氏义学在留晖门外】招来海中蛮裔商贾资用以饶时四方窃据有劝其称帝者太祖曰我宁为开门节度使不作闭门天子也或曰惠宗僣号以御服被于太祖之庙太祖寓梦于惠宗责之不肯服其灵爽有如此
　　论曰太祖昆弟英姿杰出号称三龙据有闽疆宾贤礼士衣冠懐之抑亦可谓开国之雄欤廼卒之臣服中原息兵养民大指与呉越畧同岂非度量有过人者逺哉








　　十国春秋卷九十
　　钦定四库全书
　　十国春秋卷九十一
　　检讨呉任臣撰
　　闽二
　　嗣王世家
　　嗣王名延翰字子逸太祖长子也太祖既薨延翰自称威武留后汀州民陈本聚众三万围汀州延翰遣右军都监柳邕等将兵二万讨之未防本为邕等所斩【通鉴天成元年正月破陈本】延翰为人长大美晳如玊而好读书通经史同光四年春二月唐庄宗得延翰权知军府事奏三月辛酉【薛史作辛亥】授延翰威武军节度使已而庄宗遇弑明宗改元天成夏五月甲戌加同平章事冬十月延翰乃取司马迁史记闽越王无诸传示将吏曰闽自古王国也吾今不王何待之有于是军府将吏上书劝进己丑自称大闽国王立宫殿置百官威仪文物皆拟天子制羣下称之曰殿下赦境内追崇考忠懿王曰昭武王改延平镇曰永平而犹禀唐正朔王自是骄淫奢侈跨城西西湖筑室十余里号曰水晶宫每携后庭游宴从子城复道以出又残暴蔑弃兄弟袭位裁逾月即出弟延钧为泉州刺史而建州刺史延禀者故太祖养子素与王不协时王多取民间女后庭采择不已延钧上书极谏有隙而延禀以采择事复书不逊王益大怒十二月延禀遂与延钧合兵袭福州延禀顺流先至福州指挥使陈陶帅众拒之兵败陶自杀是夜延禀帅壮士百余人趣西门梯而入执守门者库取兵仗及寝门王惊匿别室辛卯旦延禀执之暴其罪恶且称王与妃崔氏共弑先王【五国故事云或言忠懿暴终博陵之鸩故也】告谕吏民斩于紫宸门外
　　惠宗本纪
　　惠宗名鏻【通鉴作璘今从五代史及闽书】初名延钧太祖次子也延禀之防福州也既弑嗣王而延钧是日始至【欧史闽世家云明日璘兵始至今从通鉴】延禀开门纳之自以养子推延钧为威武留后天成二年春正月戊辰延禀还建州延钧饯于郊延禀临诀谓延钧曰善继先志勿烦老兄再下延钧衔之逊谢甚恭而色变夏五月癸丑唐明宗以延钧为本道节度使守中书令封琅琊王册文曰威武军节度观察留后起复云麾将军检校太傅使持节舒州诸军事守舒州刺史兼御史大夫柱国琅琊县开国伯食邑七百戸王延钧拱北华星图南巨翼五马之声光首出八龙之价誉相髙既绾珪符俄从金革在原无惠咸推晋后之贤当璧有徴大叶楚人之望而又心倾皎日义恶浮云建溪之誓带如河闽岭之砺山齐岳父风宛在臣节弥坚是命髙建牙璋洞玉帐锡以油幢瑞节广其緑水红莲宠冠阿衡贵同缇骑尊以师而表敬实其户而増封并示贞荣仍加懿号勉膺殊渥永保令终可依前授起复云麾将军右金吾卫大将军外置同正员检校太师守中书令福州大都督府长史充威武军节度福建管内观察处置兼三司发运等使封琅琊王冬十一月贡犀牛香药海味等于唐
　　天成三年秋七月戊辰唐遣吏部郎中裴羽右散骑常侍陆崇进封王为闽王冬十二月度民二万为僧由是闽地多僧王弓量田土第为三等膏腴上等以给僧道【因有寺田之名】其次以给土著又其次以给流寓科取之法大率仿唐两税而加重焉是时巨蟒见侯官乌山长六七丈色如黄金王命运土塞之镇以佛殿
　　天成四年冬十月戊戌进谢恩银器六千五百两金器一百两锦绮罗三千疋于唐并犀牙玳瑁真珠龙脑笏扇白红香药等十二月奉国节度使知建州王延禀【册府元龟又云王延钧表兄延禀为建州节度使累官中书令】称疾退居里第请命于唐以建州授其子继雄庚子唐诏继雄为建州刺史长兴元年春二月唐改元长兴夏六月癸巳朔日有食之冬十月王遣使贺唐郊礼毕白金七千两及蕉牙香药金器百两是时以大祖元从为拱宸控鹤二都【按五国故事威武军忠懿王之亲兵也以军额而名之今又为拱宸控鹤都岂即威武军而改邪】
　　长兴二年夏四月王延禀闻王有疾以次子继升知建州留后帅建州刺史继雄将水军袭福州癸卯延禀撃西门继雄攻东门王遣从子楼船指挥使仁达拒于南台江仁达伏甲舟中伪降继雄登舟抚慰仁达乗机斩其首枭于西门延禀方纵火攻城见之恸哭仁达出兵撃之众溃左右以斛舁延禀走甲辰追擒之王见延禀曰果烦老兄再下延禀慙不能对王囚之别室遣使者如建州招抚其党其党杀使者奉继升及弟继伦奔呉越五月斩延禀于市复其姓名曰周彦琛命弟都敎练使延政如建州抚慰吏民六月作寳皇宫以道士陈守元为宫主先是福州有王霸坛炼丹井坛旁皂防木久枯一旦忽生枝叶井中复有白龟浮出会掘地得石铭有王霸裔孙之文王以谓应已遂于坛侧建宫极土木之盛而巫者徐彦朴盛韬与守元皆用左道以进秋七月唐封故闽越王无诸为富义王从王请也冬十二月陈守元称寳皇之命语王曰王避位受道当为天子六十年丙子王命长子威武节度副使继鹏权军府事逊位受箓道名元锡
　　长兴三年春三月甲辰王复位夏六月王酷信神仙之术遣陈守元问寳皇六十年天子后将安归守元传寳皇语六十年后为大罗仙主徐彦等亦附防曰北庙崇顺王常见寳皇其言与守元同王益自负始谋称帝上表于唐言楚王殷呉越王镠皆为尚书令今已薨请授臣为尚书令唐不报遂絶朝贡【闽海丛谈云闽王鏻日祈大乙神册逾年双鹤徘徊而下遂谋僣号】
　　龙啓元年春正月黄龙见真封宅王更命其宅曰龙跃宫又造东华宫穷工极丽宫中供匠作者万人遂诣寳皇宫受册备仪入府即皇帝位国号大闽大赦【五国故事云赦书有日行五十里之説闻者哂之】改元龙啓更名鏻【时金陵人餽绫于闽易其名曰花绢意避其讳亦戏之也】追尊父祖立五庙封髙盖山为西岳【后呉越得闽地封支提山为东岳】以僚属李敏为左仆射门下侍郎子节度副使继鹏为右仆射中书侍郎同平章事以亲吏呉朂为枢密使帝初不欲尽兼尊称闽国皇翰林学士周维岳进曰陛下欲称国皇臣亦止称翰林学生乃止又即位时帝既被衮冕怳惚不能自知久而方苏许饭僧三百万缮经二百藏寻少安【五国故事云后于诸寺赛所许愿文疏中明其事】是月唐册礼使裴杰程侃适至海门遂以杰为如京使侃固求北还不许以国小地僻常谨事四隣由是境内差安夏四月封继鹏为福王充寳皇宫使五月福州地震帝避位修道命福王继鹏权总万防初昭武帝府舎皆庳陋至是大作宫殿所费不赀秋七月戊子帝复位以中军使薛文杰为国计使文杰以聚敛求媚建州土豪呉光入朝文杰利其财将求光罪治之光怨怒帅众万人奔呉九月帝从子继图谋反伏诛是月杀枢密使呉朂冬十一月尊鲁国太夫人黄氏为皇太后十二月以福州为长乐府改闽县为长乐县升永贞镇为永贞县感徳场为寜徳县归化场为徳化县大同场为同安县桃林场为桃林县又改侯官县曰闽旧长乐县曰侯官族诛从子亲从都指挥使仁达是嵗呉光请兵于呉呉信州刺史蒋延徽不俟朝命引兵会光攻建州帝遣使求救于呉越
　　龙啓二年春正月上元节御大酺殿召文馆直学士王倜等观灯赐宴是月呉蒋延徽败我兵于浦城遂围建州帝遣土军使张彦柔从弟骠骑大将军延宗将兵万人救之延宗军及中士卒不进请薛文杰脔食之帝亟遣使赦之不及延徽攻建州垂克徐知诰以延徽与临川王蒙善恐奉蒙以图兴复召之归延徽引兵以北我兵追撃败之已而遣使来求成冬十一月幸泉州如皇太后母家诏沿海居民屋瓦悉得黏土是嵗有野麂入东门帝曰朕土地虽小不可属东麂也时闽语以两浙为东麂故及之云【后福州卒归呉越人谓有先兆】
　　永和元年春正月丙申朔大赦改元立淑妃陈氏为皇后帝两娶刘氏皆美而无宠后本昭武帝侍婢金鳯帝嬖之以其族人守恩胜为殿使二月设倾筐会于甘露堂【时甘露堂前茶树二鬰茂婆娑宫人呼为清人树春时嫔嫱戏摘新芽堂中设倾筐会】夏六月以宫人李春鷰赐福王继鹏冬十月帝素得风疾后与幸臣归守明百工院使李可殷私通国人恶之莫敢言可殷常谮皇城使李仿于帝而后族人胜复无礼于福王继鹏继鹏又与弟继韬久相恶因与仿宻图数人己卯帝疾甚继鹏有喜色仿以帝必不起使壮士持白梃杀可殷于家庚辰帝疾少间后诉之帝力疾视朝诘可殷死状仿惧而出与继鹏率皇城卫士鼓噪入宫帝闻变匿九龙帐中乱兵刺之不殊宛转未絶宫人不忍其苦为絶之后继韬及归守明陈守恩胜皆为仿所杀帝立凡十年【薛氏五代旧史本传云在位十二年路氏九国志云在位十一年闽王列传纪年通谱皆云在位十年盖恵宗以天成元年自立是嵗丙戌至永和元年乙未正当十年而五代旧史九国志俱误也又恵宗改元永和实在唐清泰二年是嵗冬见杀而五代旧史九国志运厯图皆无永和之号又运厯图书恵宗见杀在天福元年丙申亦误也】諡曰齐肃明孝皇帝庙号恵宗【欧史作諡恵皇帝庙号太宗今从通鉴】恵宗未殂之先有赤虹入其室饮以金盆水吸之立尽又芝生于殿门占者以谓不祥未防遇弑
　　康宗本纪
　　康宗名继鹏恵宗长子也恵宗既殂明日辛巳继鹏称皇太后令监国是日即皇帝位更名昶上先皇帝尊諡既而自称知福建节度事遣使奉表于唐大赦境内立李春鷰为贤妃以李仿判六军诸卫事仿有弑君罪心常自疑多养死士帝患之与拱宸指挥使林延皓隂图仿延皓诈附仿仿待之甚厚冬十一月壬子帝大享军延皓伏卫士于内殿俟仿入执斩之仿部兵攻应天门不克焚啓圣门夺仿首奔呉越诏暴仿弑君及杀后与继□等罪告谕中外以弟建王继严权判六军诸卫弟继恭为威武军节度使以六军判官叶翘为内宣徽使政事未防以直言放翘归永泰【九国志又作永春】十二月赐洞真先生陈守元号天师是嵗复改长乐县曰闽闽兴县曰侯官侯官县曰长乐又改桃林县为永春县建明威殿
　　通文元年春正月帝改元立贤妃李氏为皇后尊皇太后曰太皇太后冬十一月丁酉契丹立石敬瑭为大晋皇帝改元天福辛巳唐主自焚武楼唐亡国人闻之叹曰潞王之罪天下未之闻也将如我君何是嵗诏以金钱市马得良马五赐号曰金鞍使者千里将军致逺侯渥洼郎国公
　　通文二年夏四月作紫微宫以水晶饰之【通鉴云土木之建倍于寳皇宫】遣使诣诸州伺人隐匿夏六月方士言白龙夜见螺诏建白龙寺命吏部侍郎判三司蔡守防纳赂除官籍货来上是月令医工陈究以空名堂牒鬻官诏民有隐年者杖背隐口者死逃亡者族果菜鸡豚皆重征之冬十月命弟威武节度使继恭上表告嗣位于晋且请置邸都下庚子齐王诰遣使来告即位是时国人贡建州茶膏制以异味胶以金缕名曰耐重儿凡八枚通文三年春正月己酉日有食之二月遣内客省使朱文进如齐贺即位冬十月乙丑遣弟继恭进奉天和节并贺重午节白金五千两于晋又进金器六事金花细缕银器三千两真珠二十斤犀三十株银装交牀五十副牙二十株又进大茶八十斤香药一万斤朱笴银纒枪二百条通箭笴三万茎又进五色桐皮扇子海蛤麖鞾细蕉药木等物十一月晋以左散骑常侍卢损充册礼使封帝为闽国王赐帝赭袍戊申晋封威武节度使继恭为临海郡王帝闻之遣进奏官林恩白执政以既袭帝号辞册命及使者是月谏议大夫黄讽与妻子辞诀入谏帝欲杖之讽不受杖黜为民是时诸州各计口筭钱谓之身丁钱民年十六至六十免放后漳泉二州折米五斗【宋时取官斗较量闽时五斗得七斗三升】凡江湖陂塘皆有赋【文献通考云先时淮南江浙荆湖广南福建当僣伪之时应江湖及池潭陂塘聚鱼之处皆纳官钱或令人户占卖输课或官遣吏主持宋太宗闻其弊诏除之又有橘园水硙社酒莲藕鹅鸭螺蚌柴薪地铺枯牛骨溉田水利等名皆为国旧制累诏废省】
　　通文四年春二月卢损至长乐府帝辞疾不见令弟继恭主之又遣中书舎人刘乙劳损于馆损他日颇诮乙帝怒损还无所答继恭遣礼部员外郎郑元弼随损入贡于晋三月命六宫设三昧宴【清异録闽昶春余宴后苑飞红满空昶曰弥陀经云雨天曼陀罗华此景近似今日观化工之雨天三昧宜召六宫设三昧宴】以道士谭紫霄为正一先生是月有虹见于宫中夏四月巫者林兴传神言宗室将为乱之兆帝乃命兴率壮士杀叔父延武延望并其五子作三清殿于内庭【五代史云起三清台三层】铸寳皇大帝无始天尊太上老君像从道士陈守元言也凡用黄金数千斤日焚龙脑薫陆诸香无筭作乐台下昼夜不辍云如此可求大还丹政无大小皆兴传寳皇命决之六月罢建王继严判六军诸卫更其名曰继以季弟继镕【五代史作继镛今从通鉴】判六军去诸卫字未防林兴诈觉流泉州望气者言宫中有灾乙未徙长春宫【欧史云徙南宫避灾】帝为长夜之饮强羣臣酒醉则令左右伺其过失从弟继隆以醉失礼辄斩之又屡用猜怒诛宗室左仆射平章事延羲帝叔也阳为狂愚避祸赐以道士服置武夷山中寻召还幽于私第秋七月乙巳北宫火焚宫殿殆尽初帝募勇士二千人为腹心号宸卫都赐予给赏独厚于拱宸控鹤二都或言二都怨望将为乱帝欲分漳泉二州二都益怨望【五国故事云昶立而忠懿王之勋旧悉屏弃之卫兵先号威武军者亦弃不用因召市井屠辈别立宸卫军名衣以罗襦银带饮食之器悉皆中金所给俸赐复数倍于威武威武颇怒】拱宸军使朱文进控鹤军使连重遇又数为帝所侮慢内懐不平常以微言激其军至是帝命重遇帅营兵除余烬且求贼不得颇疑重遇知纵火之谋欲诛之内学士陈郯泄其言于重遇闰月辛巳夜重遇入直率二都兵焚长春宫作乱使人迎延羲于瓦砾中呼万嵗【五国故事又云匣劒取延羲于私第而立之】复召外营兵共攻帝时独宸卫都拒战帝与后等如宸卫都比明乱兵焚宸卫都宸卫都败绩余众千余人奉帝及后等出北闗【欧史云昶挟爱姬子弟黄门卫士斩闗而出宿于野】至梧桐岭众稍逃散延羲命从子继业追及于村舎帝素善射引弓杀数人顷之追兵大集帝知不免投弓于地继业与俱还至陁庄饮以酒醉而缢之后及诸子继恭皆死陈守元易服将逃亦死于兵宸卫余众奔呉越重遇执蔡守防数以卖官之罪斩之永隆初諡帝曰圣神英睿文明广武应道大孝皇帝庙号康宗帝性狂躁即位之初常欲练兵袭呉乃于殿庭设大沙锣于射堋示众曰一发中之当平定江南射堋去阶际裁数十武沙锣复甚寛广果一命中左右同声贺曰此一箭定天下矣帝大悦遂发兵至境上呉人闻之无所诟责第曰愍其有大志耳盖实戏之也








　　十国春秋卷九十一
&lt;史部,载记类,十国春秋&gt;
　　钦定四库全书
　　十国春秋卷九十二
　　检讨呉任臣撰
　　闽三
　　景宗本纪
  </div>
  <div class="pagination">
   <a href="十国春秋_page38.html">
    上一页
   </a>
   <span>
    ...
   </span>
   <a href="十国春秋_page34.html">
    34
   </a>
   <a href="十国春秋_page35.html">
    35
   </a>
   <a href="十国春秋_page36.html">
    36
   </a>
   <a href="十国春秋_page37.html">
    37
   </a>
   <a href="十国春秋_page38.html">
    38
   </a>
   <span class="current-page">
    39
   </span>
   <a href="十国春秋_page40.html">
    40
   </a>
   <a href="十国春秋_page41.html">
    41
   </a>
   <a href="十国春秋_page42.html">
    42
   </a>
   <a href="十国春秋_page43.html">
    43
   </a>
   <a href="十国春秋_page44.html">
    44
   </a>
   <span>
    ...
   </span>
   <a href="十国春秋_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
