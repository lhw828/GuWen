<!DOCTYPE html>
<html>
<head>
    <meta charset="UTF-8">
    <title>高丽史 - 第 684 页/共 739 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高丽史 - 第 684 页/共 739 页</h1>
    <div class="content">#高丽史105卷-列传18-赵仁规-006

○瑞性英敏豪迈父梦大星坠其家遂生瑞故小字星来忠烈朝中第临轩唱名赐犀带忠宣为世子时宴西原侯瑞与金光佐车元年皆以善歌与焉光佐以黍离栢舟*闲歌双燕曲闵渍以何彼　矣补之自是内殿有宴必歌此曲瑞与光佐元年俱宠幸二人贱者不足道瑞以相门儒士与之为伍时议鄙之除直宝文署累历华要至右承旨及仁规以赵妃事被逮留元瑞从之一日车驾出瑞率诸弟谒道左帝顾问嘉之寻许仁规还累迁同知密直入贺千秋节帝授怀远大将军高丽国副元帅赐三珠虎符瑞女适元宠相也儿吉尼故有是命及还王亦拜检校赞成事加壁上三韩三重大匡大司宪封平壤君瑞与都元帅金深上官用行省丞相仪仗人讥犯礼忠宣五年以三司使卒谥庄敏子宏千*祀千佑。
#高丽史105卷-列传18-赵仁规-007

○琏字温仲以父任官累知密直司事忠肃朝拜佥议评理转赞成事王如元见留曹　与蔡河中等左右渖王　王万端琏与弟延寿及金元祥等从臾织成琏受元命为高丽王府断事官佩三珠虎符王尝在元琏权省事者凡五年元使络绎往来率使气逞暴琏善辞以对怒辄解及卒国人皆泣然贰于渖王臣节不完谥忠肃。
#高丽史105卷-列传18-赵仁规-008

子德裕袭父爵为王府断事官性淸白不畏强御不慕荣利虽亲戚故旧至当国则絶不相往还官至版图判书卒子煦璘靖恂浚　浚自有传。
#高丽史105卷-列传18-赵仁规-009

○璘恭愍朝与安佑等击走红贼策勋为一等累迁鹰扬军上护军倭寇乔桐璘又击走之时辛旽当国人争附璘未尝一诣其门尝　旽为老和尙与知都佥议吴仁泽班主尹承顺等谋去旽事泄杖流南裔没为官奴后又与密直金精谋诛旽旽诉王请杖之遣其党孙演杀之以病死闻及旽诛王乃召承顺拜鹰扬上护军承顺还京谒璘母号恸以玄冠素服收葬璘骨闻者莫不叹之王嘉承顺信义仍遣承顺祭璘墓曰: "惟尔祖贞肃公仁规相我先王功在社稷尔自妙年亦佑寡躬己亥以来靡役不从厥有成绩世济其美予嘉乃忠　将府卫方且大用不图贼旽惮尔义勇　汝遐　卒至陨命及旽伏辜知汝至此兹极恸悼赐尔一酌魂而不昧谅予至　。"
#高丽史105卷-列传18-赵仁规-010

○珝后改延寿忠烈朝登第授都津令辞王怒命囚寻释之累历华要拜元尹忠肃时为密直副使兼大司宪时全英甫弟僧山　倚兄势骄恣住大寺畜数妻延寿囚其妻鞫之黄州牧使李缉妻潘氏尙书永源女也缉尝在任妻与卫身金南俊通杀缉　部究理将置极刑潘氏族僧宏敏有宠于忠宣数下旨沮之寻有赦得免国人切齿延寿祝其发置净业院人皆差快累官至赞成事又为三司左使先是元流魏王阿木哥于耽罗及召还延寿与行省郞中兀赤护行帝遣使命所在留魏王听候使者到平壤延寿兀赤等惧亡匿使怒欲以逆命诛延寿等魏王力请得免后以贰于渖王籍没其家杖流于岛旣而以帝命赦之十二年卒延寿一门贵盛乘势使气其弟僧义璇夺占寺院赞成事朴虚中坐都堂斥其罪延寿右义璇虚中执不可延寿遂辱骂之高峯县吏愁万依延寿势避吏役与延寿家奴等强奸成均生周　女　告巡军杖杀之延寿贪财好色尝与密直白元恒私取行宫盘缠金银苎布用之为世所鄙子忠臣平壤君。
#高丽史105卷-列传18-赵仁规-011

○玮字季宝生九岁以父任权务昌禧宫五转为大护军忠宣朝拜密直代言忠肃时历　部摠部典书忠肃与渖王　　或*闲玮授元尹置之散地事定王知无他拜知密直后迁判密直俄升佥议赞成事封平壤君屛迹日与亲故　集忠惠二年或诬玮与客议国事王怒贬牧福州督遣不许一刻留玮仓皇驰赴因得疾忠穆三年进封府院君明年卒年六十二忠肃倦勤委政宰相玮务存大体不顾细锁发言侃侃人服其公谓有父风。
列传卷第十八。

#高丽史106卷-列传19-00-000

列传卷第十九。 高丽史一百六。

正宪大夫工曹判书集贤殿大提学知  经筵春秋馆事兼成均大司成臣郑麟趾奉  敎修。
#高丽史106卷-列传19-白文节-000

白文节[*(白)　正]。
#高丽史106卷-列传19-白文节-001

○白文节字彬然蓝浦郡人新罗谏官仲鹤之后高宗时登第入翰院累官至中书舍人历吏部侍郞国子祭酒。 忠烈朝拜司议大夫时无功有世累者多补官郞舍不署告身王屡趣之不从有人衔之托左右以激王怒。 会承旨李尊庇将启监察司状王意佥议府状大怒叱退尊庇命忽赤崔崇系文节及司议金　给事中金之瑞典书崔守璜中舍郞李益培司谏李行俭李仁挺正言郑文张硕等。 尊庇欲辨复进王疑救郞舍责止之卽罢文节等官。 尊庇　声曰: "王不察臣心臣何敢司出纳请从此免归。" 李之　进曰: "尊庇所白者监察司状非佥议府状也。 上不之察罪郞舍责尊庇且佥议府百官之长使一忽赤夜缚诸郞舍于国体何 " 王取阅其状悔遂释之。 俄迁国学大司成宝文阁学士八年卒。 文节文词富赡下笔　然为一时所推不以才自负。 元宗复位如元林衍以其子惟干及腹心扈行固要勿言废立事。 王使文节撰表言以病辞位文节阁笔泣谏王感悟奏以实。 文节常若懒迂及是人知其有志节。 子　正孝珠。
#高丽史106卷-列传19-白文节-002

　正天资纯厚有公辅器。 事忠宣有志辅导忠宣不用其言。 累官佥议评理商议会议都监事后封上党君。 时程朱之学始行中国未及东方　正在元得而学之东还李齐贤朴忠佐首先师受。 孝珠官至大护军。
#高丽史106卷-列传19-朴恒-000

朴恒。
#高丽史106卷-列传19-朴恒-001

○朴恒字革之初名东甫春州吏。 聪慧美须髥。 高宗朝登第。 蒙兵陷春州恒时在京不知父母死所城下积尸如山貌肖者皆收　至三百余人。 后闻母被虏在燕再往求之竟不得。 选补翰林院　忠州政最征拜右正言。 按庆尙全罗二道有声绩。 忠烈朝拜承宣掌铨注。 先是政房铨注时出宿其家干谒塡门恒始诠注讫乃出禁中后人遂以为常。
#高丽史106卷-列传19-朴恒-002

以同知密直司事从王入朝平章哈伯使外郞问宰枢曰: "　都云: '天子令高丽诸岛民出陆高丽复使岛居差勾当使。' 有诸 " 恒曰: "至元七年我国以帝命复都旧京其诸岛民未有出陆之命。 但以三别抄叛据珍岛耽罗招讨使金方庆但令全罗庆尙近贼诸岛出陆避掳掠。 陆处者不可不鎭抚所以差勾当使也。" 曰: "岛民乘舟成群往来如生事何 " 恒曰: "岛屿之人以鱼鳖为衣食往来渔钓非官吏所当禁也。 且朝廷凡有命小邦者皆下帅府及达鲁花赤。 　都以元帅驻　州已久西海诸岛如乔桐龙媒与帅府相望　都何坐视而不使出陆耶  其无朝命明矣。" 哈伯不敢诘。
#高丽史106卷-列传19-朴恒-003

拜　文学事寻升赞成事。 王欲依旧制覆亲试新及第僧祖英得幸于王为其侄吴子宜及亲旧者欲令不限登第久近皆赴试。 王问柳璥璥对: "新旧及第及衣冠子弟披蓝者宜悉赴。" 时人谓: "璥之言为其孙仁明孙壻权永也。" 内宦将军李之　言: "殿试之法自毅庙以来废絶几百余年。 今国家多事正宜未遑。 又本国人谗构上国者多恐诬指殿试为天场责以僭越。" 待制郭预亦尝沮之王命展试期。 后祖英强王行之虽执政近臣不之知恒请依旧制试之王不允。 祖英将子宜等试藁达王因请　糊封定科目取十五人以子宜为首余皆亲旧。 王召恒云: "予不能遍考卿与祖英第高下。" 祖英恐事不济与恒言: "日者上见子宜诗赋业已定乙科何必改为 " 恒知祖英意遣中使白王与旋题员郭预摠郞崔守璜右正言李子芬等考定及　出赵简居首皆非祖英所定。
#高丽史106卷-列传19-朴恒-004

元世祖将征日本战舰军粮器仗令本国一切干办而遣元帅　都右丞洪茶丘监督。 君臣拱手听命力不能堪。 恒言于王具以状奏。 帝授王左丞相行中书省事金方庆为征东都元帅又有万户千户百户俱受宣命符信使　都等不得自专。 其东征供亿之策及军机措置皆自恒出。 七年卒年五十五谥文懿富文章宽厚善接人孜孜奉公长于吏治时称其能。 然临事自用不恤人言所擢多其恩旧尝考殿试中选者九人其五皆恒门生人谓白圭一　。 子元　后改光挺受金符为副万户。
#高丽史106卷-列传19-郭预-000

郭预。
#高丽史106卷-列传19-郭预-001

○郭预字先甲初名王府淸州人高宗时擢第一人及第调全州司录。 元宗初补詹事府录事与洪　赍和亲牒如日本请还被掳人口。 预有才行无汲引者蹇滞不进为史馆所荐以礼宾注簿兼直翰林院。 忠烈王素闻其名及卽位始擢用累迁版图正郞宝文署待制知制诰为必　赤入　机务士林称得人。 历国子司业典法摠郞尉卫尹春宫侍讲学士拜右副承旨建议禁宰牛马。 为同知贡举辞以典法判书金　位在己上请改命人多其谦让。 会　丁忧复以预掌试所取多知名士。 升左承旨国子监大司成文翰学士十二年加知密直司事监察大夫。 如元贺圣节卒于道年五十五。 为人平淡劲直谦逊乐易虽至贵显如布衣时善属文书法瘦劲成一家体当世　之翕然一变。 其在翰院每雨中跣足持伞独至龙化池赏莲后人高其风致多咏其事。 子云龙鎭云龙仕至都津长鎭登第为校书郞后　官为僧。
#高丽史106卷-列传19-朱悦-000

朱悦。
#高丽史106卷-列传19-朱悦-001

○朱悦字而和绫城县人父庆余以县吏登恩赐科悦高宗中登第出为南原判官选补国学学录累迁监察御史历宰罗静二州升天长兴二府皆有声绩。 元宗朝以兵部郞中连按忠淸庆尙全罗威名日振人皆敬畏。 国有大事择使命则必首举之。 为按廉时有内臣崔仲卿奉使至服美夸人悦疾之衣　衣伸脚坐　　而谈旁若无人仲卿　　。 悦严重不苛细尝宿一州夜半火发突隙燃寝席悦惊起邑吏大惧终不问有人告某邑宰受赂其宰乃中郞将也。 悦曰: "贪鄙武夫受些小赂如狗食不洁何足数也 " 遂不罪。 入为礼部侍郞　林衍窜海岛衍死召还为东京留守未几拜礼宾卿转谏议大夫寻判少府东宫侍讲学士。
#高丽史106卷-列传19-朱悦-002

元遣忽林赤将兵鎭合浦供亿浩繁士卒征求无厌小不满意便侵暴一方骚然。 王以悦为庆尙道安抚使悦至合浦　军须冗费什七八士卒忿怒攘臂悦俨然不为动面谕以义士卒*　{敛}退民赖以安升判秘书省事。 忠烈卽位重悦才名授翰林学士迁三司使。 时累经兵乱民多流亡遣悦于庆尙郭汝弼于全罗为计点使招集之命勿役内库处干悦等不从坐罢居无何拜版图判书迁军簿。
#高丽史106卷-列传19-朱悦-003

元征日本遣荆万户如合浦悦伴行荆万户杖接伴使柳升所至陵暴闻悦名不敢肆。 进副知密直典法判书悦抗直不与世俯仰疾恶如　必　声大骂苟非其人虽权贵不为礼以故久淹滞不能无怏怏。 尝以事至相府宰相与言悦坐听貌甚倨宰相使吏语曰: "宰相有言宜伏地听。" 悦曰: "宰相之言伏地听则君上之言将掘地听乎 " 终不屈。 尹秀李贞诉王曰: "悦轻辱吾辈买及父请问之。" 王曰: "悦天性然也不必问。" 再言王使人问之对曰: "诬语可明也江都有养三　尝有无赖男子养三者横行此岐故名焉。 闻养三是尹秀之父若李贞之父则不知为谁焉得骂 " 盖贞之父贱故云然。 王曰: "我知悦必出此语。" 更不问。 十三年引年乞退以知都佥议府事致仕寻卒。
#高丽史106卷-列传19-朱悦-004

性豁达不事家产虽至达官自奉如寒士。 奉使四方公廉一节。 文章富赡笔法亦奇王常称其贤。 悦貌丑鼻如烂橘齐国公主始至宴群臣悦起为寿公主惊曰: "何遽令老丑鬼近前耶 " 王曰: "此老貌丑如鬼心淸如水。" 公主敬重举觞而飮。 悦爱酒未尝一日不飮尝奉使至一县时适禁酒渴甚索水令知悦嗜酒酌巨椀以进便默然飮令再进悦曰: "此子支离人也。" 又飮倒。 临死其妻进酒悦曰: "此饯　也。" 遂引满而卒谥文节。 子印远别有传。
#高丽史106卷-列传19-李凑-000

李凑[*(李)行俭]。
#高丽史106卷-列传19-李凑-001

○李凑字浩然金马郡人。 高宗时登第调富城县尉入为都兵马录事选直史馆以事落职尙书金敞爱其才荐补校书郞累迁起居舍人。 元宗朝历兵礼二部侍郞国子祭酒以左*　{谏}议大夫上章乞退加尙书左仆射翰林学士承旨致仕。 忠烈四年卒年七十八。 性温良能属文工笔札平生不理生产家无担石之储。 子行俭。
#高丽史106卷-列传19-李凑-002

○行俭中第调晋州司录稍迁尙书都事兼直史馆久之。 出知洪州事陷于三别抄之乱贼使掌选法。 及金方庆破贼以行俭为其父孝印门生活之。 后守淸谷　三州以廉简称。 忠烈时为司谏与监察侍史金弘美等不署正郞林贞杞奉议郞高密告身密妻善酿酒每以酒媚权幸因以得官。 贞杞等托鹰坊以王命督署之不从王怒流行俭等于海岛。 其族李尊庇言于上将军廉承益曰: "行俭有母年八十日夜啼呼得疾滨死公能使母子相见为惠大矣。" 承益以告王默然旣而曰: "行俭罪不可宥然闻尊庇之言使我恻然命释之。" 后为典法郞贞和院妃有宠于王认民为隶民诉典法司。 有旨督令断与贞和判书金　与同僚欲断为隶行俭死执不可会疾作在告　等幸其亡卽决之。 人有梦利剑自天而下　典法官吏。 明日　疸背死同僚亦相继而死行俭独免。 累官至国学典酒宝文阁直学士致仕又加　部典书致仕。 忠宣二年卒年八十六。 性恬静寡言家贫不事产业手书佛经老益勤。 子稷崖稷登科官至成均大司成崖监察*　{纠}正女适散郞奇子敖封荣安王夫人是生顺帝皇后。 崖子公遂自有传。
#高丽史106卷-列传19-张镒-000

张镒。
#高丽史106卷-列传19-张镒-001

○张镒字弛之初名敏昌宁郡吏性温恭正直善属文长于吏才。 高宗朝登第还家居十五年补升平判官以政最闻及罢任又归旧隐若将终身。 按察使王谐荐为直史馆累迁殿中侍御史。 元宗初与侍郞金祗锡迭为全罗忠淸庆尙三道按察人以为威重不及祗锡而决断过之。 迁吏部郞中历兵礼二部侍郞左谏议大夫。 三别抄叛据珍岛以镒得南民心授庆尙道水路防护使鎭抚之。 镒前后八使上国不辱君命以判大府事有疾乞退王不允曰: "镒从事贤劳尙稽大用。" 超授签书枢密院事翰林学士赞成事。 兪千遇贺诗云: "初似维摩方丈室终如均正状元郞。" 曹均正年老赴举乞恩赐试官阅其文佳遂擢第一故用其事戱焉。 十四年出为全罗道指挥使明年迁同知枢密院事。 忠烈卽位加知佥议府事宝文署大学士修国史致仕寻卒年七十谥章简无子。
#高丽史106卷-列传19-金坵-000

金坵。
#高丽史106卷-列传19-金坵-001

○金坵字次山初名百镒扶宁县人自幼善属诗文每夏课　辈无居右者皆以状元期之。 高宗朝擢第二人及第知贡举金仁镜恨不置第一以己亦为第二人。 语和范传衣故事慰籍之。 坵作长启以谢騈俪精切出人意表。 补定远府司录同县人黄阁宝挟憾摘世累诉有司权臣崔怡重其才营救不得改济州判官。 时崔滋为副使人有自京来报科场赋题云: "秦孝公据肴函之固囊括四海。" 滋谓坵曰: "此题难赋试为我着之。" 坵谈笑自如亡何索笔立书文无加点滋叹服语其子曰: "此诗赋之准绳汝谨藏之。" 以权直翰林充书状官如元有北征录行于世。
#高丽史106卷-列传19-金坵-002

在翰院八年由堂后除阁门祗候迁国学直讲。 崔沆雕圆觉经令坵跋之坵作诗曰: "蜂歌蝶舞百花新摠是华藏藏里珍。 终日　　说圆觉不如缄口过残春。" 沆怒曰: "谓我缄口耶。" 遂左迁。 元宗四年拜右谏议大夫坵之祖僧也不宜在台谏然以坵有才乃署告身累迁尙书左仆射历枢密院副使政堂文学吏部尙书。 王尝贺圣节达鲁花赤率其属立于右内　上将军康允绍阿附达鲁花赤亦率其党胡服直入自比客使见王不拜及王拜一时作胡拜王怒不能制有司亦莫敢诘坵劾之甚力达鲁花赤怒曰: "允绍先开剃遵上国之礼而反劾耶。" 将危之或以告坵曰: "吾宁获谴岂可不劾此奴耶 " 升　知政事建言: "后生怠于著述表笺未合律格宜试　外文臣所制赏其能者。" 王允之事竟不行。 进中书侍郞平章事。 忠烈卽位改知佥议府事寻迁　文学事判版图司事。 舌人率微贱庸劣传语多不以实或怀奸济私坵献议置通文馆令禁内学馆　外年少者习汉语。 四年卒年六十八王曰: "坵曾拜平章事吊　宜以平章书之。" 官　葬事谥文贞。
#高丽史106卷-列传19-金坵-003

性　　无华寡言语至论国事切直无所避。 尝撰神熙康三朝实录掌词命时上国征诘殆无虚岁坵撰表章因事措辞皆中于理回诏至云: "辞语恳实理当兪允。" 元翰林学士王　每见表词必称美恨不得见其面。 子汝盂官至奉翊大夫叔盂丞郞庶子承印大司成皆登第。
#高丽史106卷-列传19-李承休-000

李承休[*(李)衍宗]。
</div>
    <div class="pagination">
<a href="高丽史_page683.html">上一页</a><span>...</span><a href="高丽史_page679.html">679</a><a href="高丽史_page680.html">680</a><a href="高丽史_page681.html">681</a><a href="高丽史_page682.html">682</a><a href="高丽史_page683.html">683</a><span class="current-page">684</span><a href="高丽史_page685.html">685</a><a href="高丽史_page686.html">686</a><a href="高丽史_page687.html">687</a><a href="高丽史_page688.html">688</a><a href="高丽史_page689.html">689</a><span>...</span><a href="高丽史_page685.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
