<!DOCTYPE html>
<html>
<head>
    <meta charset="UTF-8">
    <title>中山传信录 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中山传信录 - 第 1 页/共 12 页</h1>
    <div class="content">中山传信录 清 徐葆光 撰  


　　●汪序
　　古者輶轩之使，必纪土风、志物宜，所以重其俗也；况于万里之外，蛮夷海岛之中乎！编修澄斋徐馆丈之使琉球也，以文章华国，以政事经邦；而且仪容端伟、言辞敏妙，真可谓使于四方，不辱君命者矣。归而作「中山传信录」，凡若干卷。中列中山王图，纪其宴享，以志其崇奉中国之诚；又为之表其世系、度其封疆与其官秩之崇卑、廪禄之厚薄；又为之定其针路「无过用卯针」，则无流至叶壁山之患；终为之图写土产卉木动植之物，必肖其状。而首则着其扬帆奉使为封舟图，以见圣天子威灵呵护、出入于千波万水之中，经涉鱼龙窟穴，虽掀风鼓浪，如履平地；猗欤壮哉！
　　徃者族父舟次先生奉使时，排日赴宴，宴毕即上船候风。今徐君公事毕，间与其陪臣搜岩剔壑，挥笔赋诗；非以是侈其游眺，盖将归而着述，以为得之传闻，不如目见者之为真也。其国官之尊者，曰紫金大夫；时为之者，即舟次先生前使时所请陪臣子弟入学读书者也。其文辞可观，与之言娓娓有致。今之所述，皆得之其口与其诸臣所言；证之史牒，信而有征。嵇含之「南方草木状」、范成大之「桂海虞衡志」，岂足羡哉！赋皇华者，所宜人置一编者也。
　　康熙六十年，左春坊左中允南书房旧直汪士鋐序
　　●自序
　　琉球见自「隋书」，其传甚略；「北史」、「唐书」、宋、元诸史因之。正史而外，如「杜氏通典」、「集事渊海」、「星槎胜览」、「蠃虫录」等书所载山川风俗物产，皆多舛漏。前明洪武五年，中山王察度始通中朝；而「明一统志」成于天顺初，百年中为时未久，故所载皆仍昔误，几无一实焉。嘉靖甲午陈给事侃奉使，始有「录」；归上于朝。其疏云：『访其山川、风俗、人物之详，且驳群书之谬，以成「纪略」、「质异」二卷。末载国语、国字』。而今钞本什存二、三矣。万历中，再遣使，萧崇业、夏子阳皆有「录」；而前后相袭。崇祯六年，杜三策从客胡靖「记」尤俚诞。本朝康熙二年，兵科张学礼「使略」、「杂录」二卷，颇详于昔。二十二年，检讨汪楫譔「中山沿革志」二卷、「杂录」五卷，典实远非前比；然于山川、辖属仍有阙略，风俗、制度、物产等亦俱未备。盖使期促迫、搜讨仓猝，语言文字彼此讹谬；是以所闻异词，传焉寡信。
　　今臣奉命为检讨臣海宝副以往，自己亥六月朔至国，候汛踰年，至庚子二月十六日始行。计在中山凡八阅月，封宴之暇，先致语国王，求示「中山世监」及山川图籍；又时与其大夫之通文字、译词者遍游山海间，远近形势，皆在目中。考其制度礼仪，观风问俗；下至一物异状，必询名以得其实。见闻互证，与之往复，去疑存信。因并海行针道、封宴诸仪，图状并列：编为六卷。虽未敢自谓一无舛漏，以云「传信」或庶几焉。且诸史于外邦载记，大率荒略。今琉球虽隔大海，新测晷景，与福州东西相值仅一千七百里；世世受封、岁岁来贡，与内地无异。伏观禁廷新刊舆图，朝鲜、哈密、拉藏属国等图皆在焉；海外藩封，例得附于其次。若仍前诞妄、不为厘正，亦何以见圣朝风化之远与外邦内向之久，以附职方称甚盛哉！故于载笔时，尤兢兢致慎云。
　　康熙六十年（岁在辛丑）秋八月，翰林院编修臣徐葆光谨序。

　　●中山传信录卷第一
　　册封琉球国王副使赐正一品麟蟒服翰林院编修加二级臣徐葆光纂
　　封舟
　　渡海兵役
　　更（定更法）
　　针路
　　前海行日记
　　后海行日记
　　历次封舟渡海日期
　　风信
　　风暴日期
　　天妃灵应记（封舟救济灵迹）
　　谕祭海神文
　　春秋祀典疏
　　封舟
　　从前册封，以造舟为重事。历考前册，采木各路骚动夫役，开厂监造縻费官帑，奸吏假手，为弊无穷；经时累岁，其事始举。自前明以至本朝册封之始，其烦费迟久，前后一辙也。康熙二十一年，使臣汪楫、林麟焻即取现有二战舰充之，前弊始绝。至今三十余年，区宇升平，海滨利涉，沿海县、镇巨舶多有；册封命下，臣等未到闽前，督臣满保移檄各镇选大船充用，豫为修葺，诸具咸备。二船取自浙江宁波府属，皆民间商舶；较往时封舟，大小相埒而费轻办速，前此未有也（按宋徐兢奉使高丽，神舟二——皆敕赐名字、客舟六，共八舟。明封舟，或一、或二；今二舟）。
　　一号船，使臣共居之；二号船，载兵役。一号船，前后四舱。每舱上下三层：下一层，填压载巨石、安顿什物。中一层，使臣居之；两旁名曰「麻力」，截为两层，左右八间，以居从役。舱口梯，两折始下。舱中宽六尺许，可横一床。高八、九尺，上穴舱面为天窗井－－方三尺许以通明；雨即掩之，昼黑如夜。舱面空其右以行，船左边置炉灶数具。板阁跨舷外一、二尺许，前后圈篷；作小屋一、二所，日番居以避舱中暑热。水舱水柜，设人主之；置签给水，人日一瓯。船尾虚梢为将台，立旗纛；设藤牌、弓箭、兵役、吹手居其上。将台下为神堂，供天妃、诸水神。下为柁楼，楼前小舱布针盘，伙长、柁工及接封使臣主针者居之。船两旁大小炮门十二，分列左右；军器称是。蓆篷、布篷九道；舱面横大木三道，设轴转缭以上下之。船户以下共二十二人，各有专掌。其中最趫捷者名鸦班，正、副二人；登樯了望，上下如飞。兵丁皆习行船事，每船百人为之佐；一号船千总督之，二号船守备督之。
　　一号船长十丈、宽二丈八尺、深一丈五尺（前明封舟，连尾虚梢长十七丈、宽三丈一尺六寸、深一丈三尺三寸；嘉靖中，正使陈侃、副使高澄等题请定式。嘉靖三十八年封舟依旧式造，长带虚梢一十五丈、宽二丈九尺七寸、深一丈四尺。万历七年造封舟，带虚梢一十四丈、宽二丈九尺、深一丈四尺。崇祯六年册使杜三策从客胡靖「记录」：封舟长二十丈、广六丈。本朝康熙二年张学礼记：形如梭子，长十八丈、宽二丈二尺、深二丈三尺。康熙二十二年汪楫记：选二鸟船充用，船长一十五丈有奇、宽二丈六尺。按「海防册」云：『烽火营鸟船一只，长一十二丈三尺、宽二丈五尺；闽安中营鸟船一只，长一十二丈二尺、宽二丈六尺五寸』）。前后四舱，水舱四、水柜四、水桶十二，共受水七百石。柁长二丈五尺五寸，宽七尺九寸。西洋造法名夹板柁，不用勒肚。柁以铁力木为之，名曰盐柁，渍海水中愈坚（前明封舟，定制铁力木柁三门。每门长三丈五尺，有大缆系之；由船底兜至船头，谓之勒肚，以櫆藤为之。今二封舟，皆取商船充用。二号制如鸟船式，用勒肚二条；一号船系西洋夹板柁，不用勒肚，又不置副柁。将出海时，与闽中有司争置副柁；本船伙长林某云：『船柁，西洋造法最坚稳，可无用副。且柁重万斤，船中亦无处置之』。竟不置副柁，与前小异云）。大桅长九丈二尺，围九尺；头桅长七丈二尺，围七尺。橹二，长四丈，宽二尺三寸。椗大小各二，大者长二丈七尺，小者长二丈四尺；皆宽八寸及七寸。形如「个」字：皆以铁力木为之。椗上棕索二条，长一百托，围一尺五寸（按字书：『碇，锤舟石也；与椗同』。无「椗」字。今以木为之，故俗字从木）。大桅蓆篷宽五丈二尺，长五丈三尺；辘轳索三条，长三十五托，围一尺二寸。缭母索二条，长一十五托，围一尺五寸。头桅席篷宽二丈二尺，长二丈八尺。大桅顶篷名头巾顶，惟官舶始用之，商船不得用；长五丈四尺，宽五丈（徐兢录云：『大樯之巅，加小帆十幅，谓之野狐』；殆即头巾顶也）。大桅下布篷名篷裙，长六尺，宽一丈五尺。头桅上布篷名头幞，上尖下方，三角形；长三丈，下阔二丈八尺。插花布篷长四丈八尺，宽三丈四尺。插花下布篷名插花裤，长六尺，宽一丈五尺。头缉布篷长四丈五尺，宽二丈五尺。尾送布篷长四丈，宽二丈七尺：共篷九道。
　　二号船长十一丈八尺、宽二丈五尺、深一丈二尺。前后共二十三舱；水舱二、水柜四、水桶十二，受水六百石。柁长三丈四尺，宽七尺。制同鸟船，柁用勒肚二条，长十五丈，从尾左右夹水，兜至头上。大桅长八丈五尺，围八尺五寸；头桅长六丈五尺，围六尺。橹四，长四丈，宽二尺二寸。椗，大小三具。大桅蓆篷长五丈七尺，宽五丈六尺；头桅蓆篷长五丈七尺，宽五丈六尺。大桅头巾顶布篷长五丈，宽四丈八尺。大桅下布篷裙长六尺，宽一丈六尺。插花布篷长四丈八尺，宽三丈二尺。插花裤布篷长五丈，宽一丈三尺。头缉布篷长四丈，宽二丈四尺。尾送布篷长三丈六尺、宽二丈五尺：共篷八道（少头幞布篷一道）。
　　每船，船户以下二十二人：正伙长，主针盘罗经事。副伙长，经理针房；兼主水鋾长绠三条，候水浅深。正、副舵工二人，主柁；二号船上，兼管勒肚二条。正、副椗二人，主椗四门；行船时，主头缉布篷。正、副鸦班二人，主头巾顶帆、大桅上一条龙旗及大旗。正、副杉板工二人，主杉板小船；行船时，主清风大旗及头帆。正、副缭手二人，主人帆及尾送布帆、缭母棕、缭木索等物。正、副值库二人，主大帆插花、天妃大神旗，又主装载。押工一人，主修理杠梖及行船时大桅千斤坠一条。香公一人，主天妃、诸水神座前油灯、早晚洋中献纸及大帆尾缭。头阡一人，主大桅繂索大椗索、盘绞索、大橹车绳。二阡二人，主大桅繂索副椗索、盘绞索、大橹车绳。三阡一人，主大桅繂索三椗索、盘绞索、车子数根。正、副总铺二人，主锅饭、柴米事。
　　封舟图
　　（图表，故省略，详细内容请参见版面文件。）
　　渡海兵役
　　正使家人二十名、副使家人十五名外，海防厅送使副共书办二名、巡捕二名、长班四名、门子二名、皁隶八名、健步四名、轿伞夫二十名、引礼通事二员（郑任译、冯西熊）、护送守备一员（海坛镇左营守备蔡添略）、千总一员（蔡勇）、官兵二百名（闽安镇、烽火营、海坛镇左右中三营各四十名）、内科医生一人、外科医生一人、道士三名、老排一名、吹鼓手八名、厨子四名、舰匠二名、艌匠四名、风帆匠二名、索匠二名、铁匠二名、裁缝二名、糊纸匠二名、裱褙匠一名、糕饼匠一名、待诏一名（凡兵役随身行李货物，每人限带百斤。按历来封舟过海，兵役等皆有压钞货物带往市易旧例。万历七年（己卯），册使长乐谢行人杰有「日东交市记」，后有「恤役」一条，言『自洪武间许过海五百人行李各百斤与琉人贸易，着为条令。甲午之役得万金，五百人各二十金；多者三、四十金，少者亦得十金、八金。辛酉之役仅六千金，五百人各得十二金；多者二十金，少者五、六金，稍失所望。是以己卯招募，仅得中材应役，不能如前之精工也。所获仅三千余金，人各八金；多者十五、六金，少者三、四金，大失所望：至捐廪助之，始得全礼而归。盖甲午之役，番舶转贩者无虑十余国；其利既多，故我众所获亦丰。辛酉之役，番舶转贩者仅三、四国；其利既少，故我众所获亦减。己卯之役，通番禁弛，番舶不至；其利顿绝，故我众所获至少：势使然也』。今康熙二十二年癸亥之役，是时海禁方严，中国货物，外邦争欲购致；琉球相近诸岛，如萨摩洲、土噶喇、七岛等处皆闻风来集，其货易售。闽人沿说至今，故充役者众。升平日久，琉球岁来贸易，中国货物，外邦多有。此番封舟到后，土噶喇等番舶无一至者；本国素贫乏，货多不售，人役并困。法当禁绝商贾利徒之营求充役者，损从减装，一可以纾小邦物力之艰，一可以绝众役觊觎之想，庶几两利俱全矣乎）。
　　更（定更法）
　　海中船行里数，皆以更计；或云百里为一更，或云六十里为一更，或云分昼夜为十更。今问海舶伙长，皆云六十里之说为近。
　　「旧录」云：『以木■〈姊，木代女〉从船头投海中，人疾趋至梢：人■〈姊，木代女〉同至，谓之「合更」；人行先于■〈姊，木代女〉，为「不及更」；人行后于■〈姊，木代女〉，为「过更」』。今西洋舶用玻璃漏定更，简而易晓：细口大腹玻璃瓶两枚，一枚盛沙满之；两口上下对合，通一线以过沙。悬针盘上，沙过尽为一漏，即倒转悬之；计一昼、一夜，约二十四漏。每更船六十里，约二漏半有零。人行先木■〈姊，木代女〉为「不及更」者，风慢、船行缓，虽及漏刻，尚无六十里，为「不及更」也；人行后于■〈姊，木代女〉为「过更」者，风疾、船行速，当及漏刻，已踰六十里，为「过更」也。
　　（图表，故省略，详细内容请参见版面文件。）
　　针路
　　琉球在海中，本与浙、闽地势东西相值，但其中平衍无山。船行海中，全以山为准。福州往琉球，出五虎门，必取鸡笼、彭家等山；诸山皆偏在南，故夏至乘西南风，参用辰、巽等针袤绕南行，以渐折而正东。琉球归福州，出姑米山，必取温州南杞山；山偏在西北，故冬至乘东北风，参用干、戌等针袤绕北行，以渐折而正西。虽彼此地势东西相值，不能纯用卯、酉针径直相往来者，皆以山为准；且行船必贵占上风故也。
　　「指南广义」云：『福州往琉球，由闽安镇出五虎门东沙外开洋，用单（或作乙）辰针十更，取鸡笼头（见山，即从山北边过船。以下诸山皆同）、花瓶屿、彭家山；用乙卯并单卯针十更，取钓鱼台；用单卯针四更，取黄尾屿；用甲寅（或作卯）针十（或作一）更，取赤尾屿；用乙卯针六更，取姑米山（琉球西南方界上镇山）；用单卯针取马齿，甲卯及甲寅针收入琉球那霸港（福州五虎门至琉球姑米山，共四十更船）。琉球归福州，由那霸港用申针放洋；辛酉针一更半，见姑米山并姑巴甚麻山；辛酉针四更、辛戌针十二更、干戌针四更、单申针五更、辛酉针十六更，见南杞山（属浙江温州）；坤未针三更，取台山；丁未针三更，取里麻山（一名霜山）；单申针三更，收入福州定海所，进闽安镇（琉球姑米山至福州定海所，共五十更船）』。
　　（图表，故省略，详细内容请参见版面文件。）
　　前海行日记
　　闽有司既治封舟毕工，泊于太平港罗星塔。五月十日（壬午），賫诏敕至南台，以小舟至泊船所。十五日，祭江取水，蠲吉于二十日（壬辰）奉诏敕升舟。连日夜，风皆从东北来，是日转西南；遂于未初起椗。至怡山院，谕祭于海神。
　　二十一日（癸巳），日出，西南风。日中，至管头，出金牌门。日入，未过黄虾鼻，下椗。
　　二十二日（甲午），日出，丁未风，过梅花头。日中，丁风带午，乘潮出五虎门放洋，过官塘尾。日入，至进士门。夜至九漏，转丁未风；接封陪臣正议大夫陈其湘率其国伙长主针，用乙辰针三更半。
　　二十三日（乙未），日出，见东涌在船后，约离一更半许；丁未风，用乙卯针二更，约离官塘八更半许。
　　二十四日（丙申），日出，丁午风，仍用乙卯针。日未中，过米糠洋（海水碧彻如靛，细黄沙如涎沫，连亘水面如米糠），见群鱼拜水。日将入，有大鸟二，来集于樯。是夜，风益利，用乙卯针四更；共计十三更半。当见鸡笼山、花瓶、棉花等屿及彭家山，皆不见。夜，用乙卯针四更半，共十七更；船东北下一更半许。
　　二十五日（丁酉），日出，丁未风轻，用单乙针二更、乙卯针一更半。夜至四漏，转正南风，用单乙针一更半：共计二十一更。
　　二十六日（戊戌），日出，正南风。日未中，转丁午；逾时，丁未风微起，用单乙针一更。日中，风静，缒水无底。晚晡，转丙午风，用乙卯针；风静船停，不上更。日入，风微起。至四漏，转丁午风，用乙卯一更。至八漏，又用单卯二更，至天明。
　　二十七日（己亥），日出，丁午风。日未中，风静船停；有大沙鱼二，见于船左右。日入，丁午风起；至二漏，转丁风，用乙辰针二更半。天将明，应见钓鱼台、黄尾、赤尾等屿，皆不见。共用卯针二十七更半，船东北下六更许。
　　二十八日（庚子），不用接封陪臣主张卯针，本船伙长林某改用乙辰针。日未中，丁未风。行二更半，鸦班上樯，见山一点在乙位，约去四更余；水面小黑鱼点点。接封陪臣云：『此出姑米山；所见，或是姑米而未能定』。日入，风转丁午，用辰巽针二更。
　　二十九日（辛丑），日出，见东北小山六点。陪臣云：『此非姑米，乃叶壁山也；在国西北』。始悟用卯针太多，船东北下；若非西北风，不能提舟上行至那霸收港也。日中，祷于神，忽转坤申庚风；一时，又转子癸。陪臣大喜，乃回针东南行；指一小山云：『此名读榖山。由此迤转，即入港』。日入，转丑艮风，大炽；用丙巳针，又用丙午、单卯针。先是，四、五日前未见山，舟浮不动；水舱将竭，众颇惑。祷于神，示曰：『二十八日见山，初一日到港』。至是六月朔（壬寅），日未出，遂入港；行海中凡七昼、八夜云（二号船先到海口，候一号船至，相次入港。「针簿」别录，亦落北见叶壁山始回也）。
　　臣葆光按：琉球针路，其大夫所主者，皆本于「指南广义」；其失在用卯针太多，每落北之患。前使汪楫记云：『封舟多有飘过山北，已复引回』。稽诸使录，十人而九（明嘉靖一年，陈侃记：『舟至叶壁山，小舟四十牵挽八日，始至那霸』。嘉靖三十七年，郭汝霖记：『已至姑米山，头目云：得一日夜之力，即未遽登岸，可保不下叶壁山矣。可见下叶壁，即琉人亦以为戒』。万历四年，萧崇业记：『六月初一日，过叶壁山，薄山下。由此，陆路至国两日程，挽舟。初五日，始泊那霸』。康熙二年，张学礼记：『舟抵琉球北山，与日本交界。北风引舟南行，始达那霸』）。封舟不至落北者，惟前明册使夏子阳及本朝汪楫二人。考「夏录」则云：『梅花所开洋，过白犬屿，又取东沙屿。丁上风，用辰巽针八更船，取小琉球山。未上风，乙卯针二更，取鸡笼。申酉上风，用甲卯针四更船，取彭家山。亥上风，用乙卯针三更船；未上风，用乙卯针三更船：取花瓶屿。丁未上风，用乙卯针四更船，取钓鱼屿。丙午上风，用乙卯针四更船，取黄尾屿。丙上风，用乙卯针七更船；丁上风，用辰巽针一更：取姑米山。又辰巽针六更船，取土那奇、翁居里二山（今译为度那奇、安根呢山二山，在马齿山之西）。又辰巽一更，取马齿山，到港』。「汪录」则云（本录不载，见「洋舶针簿」内）：『乙辰八更，取鸡笼头。用辰多辰巽三更，取梅花屿。单卯十更，取钓鱼台，北边过。乙辰四更，取黄尾屿（得力在此四更；船身提上，已见黄尾屿；下用甲卯针，取姑米，定是正西风利故也）。甲卯十更，取姑米山。乙卯七更，取马齿山。甲寅并甲卯，取那霸港』。盖自鸡笼山东行，钓鱼屿、赤尾屿以至姑米山诸山皆在南，借为标准，俱从山北边过船。见山，则针正；应见不见，则针已下渐东北行，必至见叶壁山矣。要其病，皆由于用卯针太多，又不能相风用针。夫西南风，固皆为顺；而或自午、或自丁、或自未与坤者，方位又各不同。今「指南广义」所录，则专言针、混言风，又多用卯针；故往往落北，不见姑米而见叶壁也。后人或不见山，不可信接封者主张卯针。当深玩夏、汪二录酌风参用辰、巽等针，将船身提上，则保不下叶壁矣。
　　后海行日记
　　二月十六日（癸丑）巳刻，封舟自琉球那霸开洋。用小船百余引出港口，琉球官民夹岸送者数千人，小船竖旗，夹船左右送者数百桨。是日晴明，南风送颿，用干亥针一更半、单干针四更，过马齿、安根呢、度那奇等山，海水沧黑色。日入，见姑米山二点，离二更半许。夜，转丁未西南风；十三漏，转坤未风：用干戌三更半。风有力，头巾顶索连断三次。
　　十七日（甲寅），日出，龙二见于船左右，水沸立二、三丈。转西北风，用单子针一更。日入，至十四漏，转坤未风，用干戌一更。夜见月，至明。
　　十八日（乙卯），日出，用单干、干戌四更。日入，至十四漏，西南风有力，用干戌四更半。夜见月，至明。
　　十九日（丙辰），日出，转辛酉西风，带南风不定；用单庚一更。日中，转壬子癸风，用单酉针。至日入，转子癸、又转丑癸，用单戌三更半。夜见月，至明。
　　二十日（丁巳），日出，转艮寅东北顺风。日中，转甲卯，用辛戌四更。日入，转乙辰风，大雨：船共行二十六更半。是日，海水见绿色。夜过沟，祭海神。转巽巳风，用辛酉三更半，至明。
　　二十一日（戊午），日出，大雾；正南风转西南，又转西北，风不定；船行缓，不上更。缒水，四十八托。有鸟，来集于樯。转子癸风，至十三漏，转东北大顺风，用庚申二更，至明。
　　二十二日（己未），日出，东北风，晴，大寒；用庚酉申四更半。日入，有燕二，来集樯上。至十一漏，转乙卯风。缒水，四十托。用庚酉一更。夜雨，大雾。
　　二十三日（庚申），日出，雾大；雨，无风。缒水，三十二托。日晡，壬亥风起。日入，转壬子风。夜，雨，大寒。用庚酉二更。未明，见山，离一更远许。
　　二十四日（辛酉），日出，用单申一更，至鱼山及凤尾山：二山皆属台州。封舟回闽针路，本取温州南杞山；此二山又在南杞北五百里，船身太开北行，离南杞八更远许。日晡，转北风，用丁未针三更。日入，舟至凤尾山；风止，下椗。
　　二十五日（壬戌），无风，舟泊凤尾山。夜，雨；有数小船来伺警，至明。
　　二十六日（癸亥），日出，东北风，起椗行。大雷雨，有旋风转篷。日晡，转壬亥风，用单未、坤未三更。日入，风微。用单未一更，见南杞，离一更许。
　　二十七日（甲子），日出，晴；见盘山。至温州，东北顺风，用坤申庚四更。缒水，十四托，离北关一更许。日入，用坤申庚一更，至台山下椗。夜十八漏，又起椗；至明，见南北关－－二号船，先一日过南关。
　　二十八日（乙丑），东北风，无力，船泊七星山。缒水，九托。夜至五漏，飓作，椗走；用乙辰针行七漏，加副椗泊船。
　　二十九日（丙寅），日出，至霜山。东北风，用申庚酉针。日晡，与二号齐至定海所。琉球谢恩船先一日到，相次泊。
　　三十日（丁卯），东北风；乘潮，三船雁次进五虎门。日中，至怡山院，谕祭于海神。行海中，凡十四昼夜云。
　　臣葆光按：册封之役有记录者，自前明嘉靖中陈侃始、至康熙二十一年汪楫等，凡七次；封舟回闽，折桅漂柁，危险备至。披阅之次，每为动心。今奉皇上威灵，海神效顺。踰年行役，幸避冬汛之危；半月漂浮，绝少过船之浪。桅、柁无副，竟免摧伤；偶有风暴，随祷立止。上下数百人安行而回，远胜畴昔；额手庆幸，胥戴皇恩。至于颠仆呕逆、小小困顿，海舶之常，何足云也！
　　历次封舟渡海日期
　　嘉靖十三年（甲午）陈侃「使录」：海行十八日至琉球（五月初八日出海，二十五日至那霸港），七日回福州（九月二十日出那霸、二十八日至定海所）。
　　嘉靖四十一年（壬戌）郭汝霖「使录」：海行十一日至琉球（五月二十二日出海、闰五月初九日至那霸港），十一日回福州（十月十八日出那霸、二十九日至五虎门）。
　　万历八年（庚辰）萧崇业「使录」：海行十四日至琉球（五月二十二日出海、六月初五日至那霸），九日回福州（十月二十四日出海、十一月初二日到定海所）。
　　万历三十三年（乙巳）夏子阳「使录」：八日至琉球（五月二十四日出海、六月初一日至那霸），十一日回福州（十月二十一日出海、十一月初一日到五虎门）。
　　崇祯六年（癸酉）杜三策从客胡靖「录」：九日至琉球（六月初四日出海、八日过姑米山），十一日回福州（十一月初九日出海、十九日到五虎们）。
　　康熙二年（癸卯）张学礼「使录」：十九日至琉球（六月初七日出海、二十五日到那霸），十一日回福州（十一月十四出海、二十四日至五虎门）。
　　康熙二十二年（癸亥）汪楫「使录」：三日至琉球（六月二十三日出海、二十六日到那霸），十一日回福州（十一月二十四日出海、十二月初四日至定海所）。
　　臣葆光按：封舟以夏至后乘西南风往琉球，以冬至后乘东北风回福州；此言其概也。南风和缓，北风凛冽；故归程尤难，非但内外水势有顺逆也。嘉、万封舟回闽，率先冬至在九、十月中，朔风犹未劲，归帆最宜。十一月、十二月冬至前后，则风势日劲，浪必从船上过矣。若正月，则风飓最多，且应期不爽，万无行舟之理。二月中，则多雾，龙出海矣。然春风和缓，兹役亲验之，浪无从船上过者，殆远胜于冬至前后也。海船老伙长言：十月二十日后，东风送顺为吉。葆光在琉球，无日不占风所向。历考数月内，风自东来不间断者，惟十月二十日后、十一月初五日前半月中为然。因考陈侃以来惟萧崇业之归闽较为安吉，其出海日期乃十月二十四日为不诬也。附此，以告后来者。
　　风信
　　清明后，地气自南而北，则南风为常；霜降后，地气自北而南，则北风为常。若反其常，则台飓将作。
　　风大而烈者，为飓；又甚者，为台。飓常骤发，台则有渐；飓或瞬发倏止，台则连日夜或数日不止。大约正、二、三、四月为飓，五、六、七、八月为台。九月则北风初烈，或至连月，俗称九降风；间或有台，则骤至如春台。船在洋中，遇飓犹可为，遇台不可当矣。
　　十月以后，北风常作。然台飓无定期，舟人视风隙以往来。五、六、七、八月应属南风，台将发，则北风先至，转而东南，又转而南，又转而西南。
　　台飓始至，多带雨；九降风，则无雨。
　　五、六、七月间，风雨俱至。舟人视天色有点黑，则收帆严舵以待之；瞬息间，风雨骤至，随刻即止。若豫备少迟，则收帆不及，或至倾覆。
　　天边有断虹，亦台将至。云片如帆者，曰破帆；稍及半天如鲎尾者，曰屈鲎。出北方者，甚于他方。
　　海水骤变，水面多秽如米糠，海蛇浮游水面，亦台将至。
　　风暴日期
　　正月初四日（接神飓）、初九日（玉皇飓。此日有飓，后飓皆验；否则，后亦多不验者）、十三日（关帝飓）、二十九日（乌飓。又龙神会）。又正月初三日、初八日、十一日、二十五日、月晦日，皆龙会日；主风。
　　二月初二日（白须飓）、初七日（春明暴）、二十一日（观音暴）、二十九日（龙神朝上帝）。又二月初三日、初九日、十二日，皆龙神朝上帝之日。
　　三月初三日（上帝飓，又名真武暴）、初七日（阎王暴）、十五日（真人飓，又名真君暴）、二十三日（天妃诞，妈祖飓。真人飓多风，妈祖飓多雨）、二十八日（诸神朝上帝）。又三月初三日、初七日、二十七日，皆龙神朝星辰之日。
　　四月初一日（白龙暴）、初八日（佛子飓，又名太子暴）、二十三日（大保暴）二十五日（龙神太白暴）。又四月初八日、十二日、十七日，皆龙会太白之日。
　　五月初五日（系大飓，名屈原飓）、十三日（关帝飓）、二十一日（龙母暴）。又五月初五日、十一日、二十九日，皆天帝、龙王朝玉皇之日。
　　六月十二日（彭祖飓）、十八日（彭祖婆飓）、二十四日（雷公诞。此暴最准，名为洗炊笼飓。自十二日起、至二十四日止，皆系大飓之旬）。又六月初九日、二十七日，皆地神、龙王朝玉皇之日。
　　七月初八日（神煞交会）、十五日（鬼飓）。又七月初七日、初九日、十五日、二十七日，皆神煞交会之日。
　　八月初一日（灶君飓）、初五日（系大飓旬）、十四日（伽蓝暴）、十五日（魁星飓）、二十一日（龙神大会）。又八月初三日、初八日、二十七日，皆龙王大会之日。
　　九月初九日（重阳暴）、十六日（张良飓）、十九日（观音飓）、二十七日（冷风暴）。又九月十一日、十五日、十九日，皆龙神朝玉帝之日。
</div>
    <div class="pagination">
<span class="current-page">1</span><a href="中山传信录_page2.html">2</a><a href="中山传信录_page3.html">3</a><a href="中山传信录_page4.html">4</a><a href="中山传信录_page5.html">5</a><a href="中山传信录_page6.html">6</a><span>...</span><a href="中山传信录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
