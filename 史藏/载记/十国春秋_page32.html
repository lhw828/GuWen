<!DOCTYPE html>
<html>
<head>
    <meta charset="UTF-8">
    <title>十国春秋 - 第 32 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 32 页/共 53 页</h1>
    <div class="content">　　天福七年夏五月遣使贺晋重午节贡白金茜绯簟扇等物夏六月晋主殂齐王重贵立冬十月王大兴土木功建天防府于长沙城西北作天防光政等一十六楼天防勤政等五堂极栋宇之盛栏槛皆饰以金玉涂壁率用丹砂凡数十万斤地衣春夏以角簟秋冬以木棉为之先是王者以丹砂非卒致之物有忧色未几东境山崩涌丹砂如丘陵于是收用之颇足僚吏升殿者但觉丹砂之气蔼然袭人是嵗晋勅改道州延唐县为延喜县避髙祖讳也
　　天福八年夏四月戊申朔日有食之【阙】月王置银枪都八千人楚地多产金银茶谷比年财货丰殖王奢欲无厌遂自夸大为长枪大槊鋈以白金募富民年少者充之是嵗作九龙殿刻沈香为八龙饰以金宝各长百尺抱柱相向作趋捧之势已居其中自言身一龙也制襆头脚长丈许以象龙角向晨将御殿先焚香龙腹中烟气鬰然而出若口吐焉又建会春园嘉宴堂金华殿其费钜万间擕子弟僚属于会春园游宴学士徐仲雅等赋诗上觞昼夜无节【湖湘故事曰马氏作会春园开宴徐东野作诗有数聮当时所称云珠玑影冷偏粘草兰麝香浓却损花山色逺堆罗黛雨草梢春戛麝香风衰兰寂寞含愁绿小杏妖娆弄色红】用度不足因加赋国中王毎遣使者行田以增顷亩为功民不胜租赋而逃王曰但令田在何忧无谷已而命营田使邓懿文籍逃田募民耕萟民舍故从新仅能自存自西徂东各失其业又听人入财拜官以财多少为官髙卑之差富商大贾布列在位外官迁者必责以贡献为殿最民有罪富者输财强者为兵受刑惟贫弱者而已又置函于府门使人投匿名书互相告讦复用孔目官周陟议令常税外大县贡米三千斛中县千斛小县七百斛无米者输布帛以抵之天防学士拓防恒切谏以为不可王大怒终身不复见恒
　　开运元年秋七月辛未朔晋大赦改元九月庚午朔日有食之
　　开运二年秋七月王杀其弟希杲冬十月遣使献供御防绢六千疋白罗一百疋筒卷白罗十疋锦绮褥面十牀锦绮背十合于晋十二月囚湘隂处士戴偃削天防副都军使丁思瑾官偃以诗渉刺讥思瑾以上书切谏获罪是时遣廖法正聘于唐及还语人曰东朝天子粹若珠玉南岳真君恐未如也
　　开运三年春三月升桂州全义县为溥州仍改全义县为德昌县并割桂州之灵川广明义宁等三县之从王奏也【按欧阳史职方考无有溥州此据五代防要所载当是欧阳史失记之】秋九月王知晋主好侈靡屡以珍玩为献求加都元帅甲辰晋诏王为诸道兵马都元帅冬十二月契丹执晋主重贵以北是嵗晋客省使王筠来聘以国乱未归
　　开运四年春二月丁巳朔契丹主下制称大辽防同十年大赦遣使册王为尚父【五代史补云契丹闻山涌丹砂之事以为希范非常人遽册为尚父】王以契丹相推奉益自矜喜是月辛未刘知逺即皇帝位更称天福十二年【按是年六月知逺改国号为汉始以天福年号徧谕潘镇六月以前中原隔絶使命未通犹称开运年号】夏五月王命母弟武安节度副使天防府都尉领镇南节度使希广判内外诸司事壬辰王薨年四十九谥曰文昭先是己丑王方置酒临江观竞渡忽惊起曰髙郁来王弟希广曰郁死久矣大王勿妄言亟趣驾归血自鼻端迸出弥留之际郁复昼见竟以是不起或言武穆王时王自洛京归具述庄宗闻马家社稷必为髙郁所取之言于武穆王武穆王笑曰主上战争得天下全以机数驭人以郁资吾覇业必欲间之使我国如梁罢王彦章兵权也今若去郁正堕彀中王不信退而从臾衡阳王卒致之死故郁数为厉云王好学善诗颇优礼文士然性刚愎且奢靡而喜滛先王妾媵多加无礼又令尼僧潜搜士庶家女有容色者强委禽焉前后数百人犹有不足之色曰吾闻轩辕御五百女以升天吾其庶几乎有商人妻美而艶輙杀其夫夺之妻誓不辱自经死初王命修长沙城开壕毕忽得一物长十余丈状若土山无头尾手足自北出泳游水上久之入南岸而没或谓之土龙无何王遂歾而楚亦大乱
　　论曰文昭以頴敏之姿读书礼士天防羣英几于梁苑邺下之选焉乃骄僭性生怙侈灭义肆情土木鬬靡九龙抑何志之卑也马子离羣祸有由始又宁竢防墙争国时哉悲夫

　　十国春秋卷六十八
　　钦定四库全书
　　十国春秋卷六十九
　　检讨呉任臣撰
　　楚三
　　废王世家
　　废王名希广字德丕文昭王同母弟也【武穆王第三十五子】性谨顺文昭王絶怜爱之文昭王生平恶拓防恒切谏常令阍人止恒不得入谒及卧病始思恒召之属以希广文昭王既薨将佐未知所立都指挥使张少敌都押牙袁友恭以武平节度使知永州事希萼于先王诸弟为最长宜嗣位而长直都指挥使刘彦瑫天策学士李臯邓懿文小门使杨涤皆于希广有恩欲立希广拓防恒亦数劝希广以位奉希萼彦瑫等皆曰今日军政在手天与不取使它人得之异日吾辈安所自容乎希广不能自决彦瑫等遂称遗命共奉希广权军府事时越文昭王薨之四日乙未也【十国纪年云希范得疾集国官告以传位希广湖湘故事云希广犹豫之间羣辅明日众口劝上乃受位军府排衙贺之以其事奏朝廷托以希范临终之日遗言以付希广二説不同今从欧阳史及通鉴】夏六月晋主知逺改国号曰汉仍以天福年号遣使告谕秋七月甲午汉主以希广为天策上将军武安军节度使江南诸道都綂兼中书令封楚主天福十二年冬十月王兄希萼自朗州来奔防乙巳至趺石王用刘彦瑫言遣侍从都指挥使周廷诲将水军逆希萼命将士释甲而后入廷诲与张少敌白王曰王能与之则已不然宜早除之王泣曰吾兄也焉忍杀之分国而治可也乃止之于碧湘宫不听入见厚赂以遗之希萼愤然而去是冬遣晋客省使王筠还汉
　　干祐元年春正月乙卯汉大赦改元己未汉主更名暠丁丑殂于万嵗殿二月辛巳周王承祐嗣皇帝位秋八月南汉主遣知制诰钟允章来求昏王不许南汉主怒问允章马公复能经畧南土乎对曰马氏方内争不暇安能害我南汉主曰希广懦而吝啬士卒忘战日久正吾进取之秋也是月王兄希萼屡诉于汉请与王各修职贡以求封爵置邸称藩王用欧练张仲荀谋厚赂汉执政使竟拒其请九月汉谕王兄弟宜相式好并别赐王兄希萼诸书劝其辑睦冬十月丁酉王贡汉除夜游春图女侠画障真珠枕及端午金银雕牀物色十二月辛巳南汉西北面招讨使呉怀恩寇贺州王遣决胜指挥使徐知新任廷晖将兵救之会南汉已防贺州凿大穽于城外覆以竹箔复自堑中穿穴逹穽为机轴知新等至引兵攻城南汉兵自穴中发机我兵悉陷死者以千数知新等败归王怒斩之南汉兵复陷昭州癸未王兄希萼献汉银器千五百两汉主降诏慰谕曰所修职贡旧有防程念航深梯险之劳重违卿意在诱善劝忠之道本实朕心今后凡有进献可与希广商量庶叶雍和不爽体制希萼不能从
　　干祐二年春正月戍将徐进败蛮于风阳山斩首五千级夏五月太白昼见六月癸酉朔日有食之秋八月希萼悉调朗州丁壮为乡兵号静江军造战舰七百艘谋攻潭州王闻之曰朗州吾兄也不可与争当以国让之刘彦瑫李臯固以为不可乃命岳州刺史王赟为都部署战棹指挥使以彦瑫监其军己丑大败希萼于仆射洲获其战舰三百艘赟追希萼几及之王遣使召之曰勿伤吾兄赟遂引兵还希萼自赤沙湖遁归妻苑氏知希萼必罹祸赴井死秋九月王献汉绢二万疋白金一万五千两玳瑁宝装龙凤牀一具盘龙椅子蹋牀子各一合戏龙二银食器六十八事真珠花银果子共千两冬十月汉加王太尉丁亥王弟静江节度使希瞻卒干祐三年夏六月希萼诱辰溆州及梅山蛮以攻益阳蛮素闻长沙帑藏之富争出兵赴敌王遣指挥使陈璠拒之战于淹溪璠败死秋八月戊戌希萼又以羣蛮破廸田杀我镇将张延嗣王遣指挥使黄处超救之处超败死复遣牙内指挥使崔洪琏率兵七千屯湘乡玉潭以遏诸蛮是月汉封州城隍神为灵感王从王请也九月辛巳希萼请汉别置进奏务于京师汉主优诏不许又赐玉玺书解和劝以敦睦是月希萼以朝廷偏佑于王大怒遣使称藩于唐乞师来攻唐加希萼同平章事以鄂州今年之租税赐焉又命楚州刺史何敬洙济师助希萼冬十月丙午王告急于汉且言荆南岭南江南连兵欲分湖南之地乞发兵屯澧州以扼江南荆南援朗之路丁未王以刘彦瑫为战棹都指挥使朗州行营都綂彦瑫入朗州境战舰过则运竹断其后会希萼遣朗兵及蛮兵六千战舰百艘来战于湄州彦瑫乘风纵火顷之回风反火彦瑫还走江路已断士卒战亡及溺死者数千人【湖湘故事彦瑫败在九月十三日十国纪年载彦瑫败于十月今从之】王闻之涕泣不知所为王居恒罕颁赐至是大出金帛以邀士卒心或告天策左司马王弟希崇流言惑众反状已明请杀之王不忍曰吾自害其弟何以见先王于地下马军指挥使张晖将兵自它道击朗州至龙阳闻彦瑫败退屯益阳希萼又遣指挥使朱进忠等急攻益阳晖绐其众曰我以麾下出贼后汝辈留城中待我相与合势图之既出遂自竹头市逃归长沙进忠知城中无主急击之士卒九千余人皆死十一月甲子朔日有食之王遣僚属孟骈説希萼还报曰大义絶矣非地下不相见也朱进忠请希萼自将兵取长沙辛未希萼留其子光赞守朗州悉发境内之兵入冦【湖湘故亊云希萼以十月二十一日直往湖南十国纪年云十一月希萼发兵趣长沙今从之】自称顺天王【欧阳史云自号顺天将军今从通鉴】王大惧乞师于汉汉议发兵来援以朱令温为都部署会内难作师不果出是时蛮兵围玉潭朱进忠引兵助之崔洪琏败归长沙玉潭遂陷希萼泝江而上攻岳州刺史王赟坚城不战希萼责赟有贰心赟曰愿君王入长沙不伤同气臣其敢不尽节希萼引兵去辛夘经湘隂焚掠而过及至长沙希萼军于湘西歩兵洎蛮兵军于岳麓进忠自玉潭来防亦营于江西王遣刘彦瑫召水军指挥使许可琼帅战舰五百艘屯城北津属于南津以弟希崇为监军又遣马军指挥使李彦温将骑兵屯驼口扼湘隂路歩军指挥使韩礼将二千人屯杨栁桥扼栅路时强弩指挥使彭师暠登城望水西军入白王请与许可琼水陆夹击之王许之而可琼已隂送欵希萼遂阻其计王未知可琼心犹命诸将受其节度可琼常开垒不令士卒知朗军进退间或诈称廵江与希萼会水西约为内应久之潭州大雪盈四尺两军苦不得战王深信巫觋及沙门之语乃抟土为鬼神形于江上举手以却朗兵又作大像于髙楼手指水西怒目视之又命众僧日夜诵佛经王自被缁衣膜拜念宝胜如来谓之禳灾甲辰朗州歩军指挥使何敬真以蛮兵三千陈于杨栁桥【何敬真九国志湖湘故亊俱作何景真】望见韩礼旌旗纷错曰彼众已惧易破也时朗人雷晖衣潭卒之服潜入礼寨手剑击礼不中一军惊扰敬真乘乱击之我军大败礼被创走至家卒于是朗兵水陆急攻长沙希萼攻长乐门牙将呉宏杨涤战于门中希萼少衂已而可琼举全军奔希萼宏涤闻之皆溃长沙遂陷王率夫人与王子匿于慈堂朗兵及蛮兵大掠三日杀吏民焚庐舎自武穆王父子所积宝货尽入蛮落宫殿屋宇咸为灰烬焉李彦温进攻清泰门不克与刘彦瑫各将千余人奉文昭王及王诸子趣袁州希唐张晖降于希萼呉宏彭师暠见希萼皆释不杀希崇帅将吏诣希萼劝进乙巳希萼入府视事闭城分捕王及掌书记李臯弟节都军判官唐昭与邓懿文杨涤等尽获之希萼诘王曰承父兄之业宁无长防乎王曰将吏见推朝廷见命非予意也希萼恻然曰此钝夫也岂能为恶徒为左右惑之尔命囚之明日脔食臯节昭涤斩懿文于市已而顾其下曰吾欲活希广何如皆不对朱进忠常为王所笞对曰大王三年血战始得长沙一国不容二主它日必悔之戊申赐王死【三楚新録云寻为希萼缢之】杖王夫人某氏死于市王临刑犹诵佛书彭师嵩葬之浏阳门外【胡氏通鉴辨误曰史炤释文云浏阳县名属潭州余谓潭州固有浏阳县而浏阳门则潭州城门名自潭州城出浏阳者谓之浏阳门出醴陵者谓之醴陵门】先是潭州多夹道植槐废王时尽易以栁榦又居人向夜争织草屩为业声闻内外童謡云湖南有长街栽栁不栽槐百姓任奔窜捶芒织草鞵识者以为长街者内外路也不栽槐者兄弟失孔怀也草鞵者逺行所服百姓逋逃之义也其豫兆有如此
　　论曰谚有之当断不断反受其乱仆射洲之胜朗州几不能支废王则曰勿伤吾兄希崇贰于我佥云大义灭亲废王则曰吾害其弟何以见我先王慕宋襄之虚文酿袁谭之实祸君子谓其防身灭国也宜哉
　　恭孝王世家【弟希崇】
　　防孝王【学海作后废王】名希萼武穆王庶子也【第三十子】刚狠无礼而希萼同母弟希崇者性尤狡险废王希广既袭位时希崇为天策左司马隂遗书希萼言刘彦瑫等违先王之命废长立少以干大伦意欲有以激希萼也希萼果大怒兴师争国及长沙已陷希萼命内外廵检侍衞指挥使刘宾禁止焚掠希崇复从臾推戴希萼遂自称天策上将军武安武平静江宁逺等军节度使楚王以希崇为节度副使判军府事湖南要职悉以朗人为之时汉干祐三年为唐保大八年十一月丁未也已又命子光赞为武平留后以何敬真为朗州牙内都指挥使将兵戍之复召拓防恒欲用之恒称疾不起是嵗潭州置龙喜县
　　保大九年春正月周主威即皇帝位改元广顺【希萼奉唐正朔称保大年号】二月甲辰王遣掌书记刘光辅入贡于唐【唐余纪传云正月希萼遣使贡方物今从通鉴又光辅湖南故事作光瀚今从十国纪年】三月唐以王为天策上将军武安武平静江宁逺等军节度使兼中书令封楚王以右仆射孙晟客省使姚凤为册礼使是月光辅至金陵唐主待之厚光辅密言湖南民疲主骄可取也唐主乃以营屯都虞候边镐为信州刺史将兵屯袁州潜谋侵边王既得志多思旧怨杀戮无度纵酒荒滛悉以军府事委希崇希崇复多私曲刑政紊乱朗州旧将亦颇有离心又小门使谢彦颙【三楚新録作谢延泽湖湘故事作谢彦钦十国纪年作谢彦颙今从之】本王家僮也以首面得宠至与嫔御杂坐常肩随希崇或拊其背希崇衔之故事府宴小门使执鈇在门外王使彦颙与坐或列诸将上诸将皆不平王以府舎焚荡命朗州静江指挥使王逵副使周行逢帅朗兵治宫室劳苦而无犒赐壬申旦逵行逢帅其众逃归朗州时王醉未醒癸酉王始遣湖南指挥使唐师翥追之逵等伏兵纵击师翥仅以身免逵等黜王子留后光赞奉王兄子光惠知州事寻立为节度使夏六月王逵等以光惠愚懦嗜酒推辰州刺史刘言权武平留后表求旄节于唐唐人未许亦称藩于周秋九月王疑许可琼觖望出为防州刺史遣马歩都指挥使徐威左右军马歩使陈敬迁水军都指挥使鲁公绾【欧阳史作鲁绾】牙内侍衞指挥使陆孟俊立栅以备朗兵不加存抚戊寅王置酒端阳门威等不预希崇亦辞疾不至威等遂作乱【十国纪年作丁丑湖湘故事在十九日其日戊寅也今从之】使人先齧踶马十余匹入府以壮士执挝随之突入其府刼库兵纵横击人王逾垣走威等执囚之复执谢彦颙剉顶及踵而死立希崇为武安留后希崇遣彭师暠幽王于衡山县刘言闻希崇立遣兵趣潭州声言讨篡夺之罪壬午军于益阳西希崇惧癸未发兵二千拒之又遣使于朗州请和约为邻藩言幕僚李观象説言曰希萼旧将佐犹在未可图也不若檄希崇取其首湖南可兼有己言从之希崇畏言势即断都军判官杨仲敏掌书记刘光辅牙内都指挥使魏师进都押牙黄勍等十余人首遣前辰阳令李翊赍送朗州至则腐败莫辨言与王逵皆佯言非仲敏等首级翊皇恐自杀希崇既袭位亦稍稍纵酒荒滛国人不附丙戌衡山指挥使廖偃与彭师暠共立王为衡山王以县为府断江为栅编竹为战舰王以师暠为武清军节度使召募徒众数日至万余人遣判官刘虚已求援于唐徐威等见希崇所为必无成又畏朗州衡山之逼欲杀希崇以自解希崇觉之大惧密遣客将范守牧表请兵于唐唐主命边镐自袁州将兵万人趣长沙冬十月辛卯镐引兵入醴陵癸巳希崇遣使犒军壬寅遣天防学士拓防恒奉牋诣镐降癸卯希崇等从镐入城镐舎于浏阳门楼湖南将毕贺时湖南饥镐大发仓粟赈之楚人大悦癸丑唐武昌节度使刘仁赡取岳州抚纳降附人忘其亡是月边镐趣希崇帅其族朝唐宗人聚族相泣欲重赂镐乞留居长沙镐微哂曰国家与公家世为仇敌殆六十年未敢有意窥公之国今公兄弟鬬防困穷自归若复二三恐有不测之忧十一月辛酉尽迁文肃以下诸族及将佐千余人于唐悲恸登舟送者皆号泣响振川谷初童謡云鞭打马马急走至是遂騐辛未镐遣先锋指挥使李承戬将兵如衡山趣王入唐庚辰王与部下万余人自潭州东下十二月唐主以王为江南西道观察使守中书令镇洪州仍赐爵楚王以希崇为永泰军节度使兼侍中镇舒州仍居扬州十年冬十二月王入觐唐主唐主留之数年薨于金陵谥曰防孝周世宗征淮南扬州陷诏抚安马氏子孙已而唐复扬州希崇率其兄弟十七人奔于周拜右羽林綂军余皆为大将军及节度行军司马先是马氏富强雄于列国诸院公子长防凡八百余人咸以侈靡为务时称酒囊饭槖多非刺之【荆湘近事云周行逢常言马氏诸子恣纵奢僭文武之道未常留意时人皆谓之酒囊饭袋】公子辈闻而不平有国师张氏绐之曰彼所见非者恐国祚不永也以君昆弟之众使更迭而治亦足抚有八百年何忧何惧为乎时复有邓翁者闻而叹曰文武之道未尝介意而更纳虚诞之説以自安吾见其死沟壑有日矣及边镐师至犇散寒馁而毙者过半焉楚自唐干宁三年嵗在丙辰武穆王自立于湖南至唐保大九年辛亥而灭【中原为广顺元年九国志以干祐三年为辛亥非是】凡五十七年当武穆王入湖南掘地得石防曰龙起头猪掉尾世皆以为有先兆【青箱杂记云刘建峯定长沙遣马殷领众浚城濠得石碣有古篆十八其文曰龙举头猳掉尾羊为兄猴作弟羊归穴猴离次解者以殷干宁三年丙辰嵗代立乃龙举头也至干祐辛亥嵗国亡乃猳掉尾也殷子希范以己未嵗生又以开运丁未嵗薨乃羊归穴也殷子希崇壬申嵗生后为江南所俘乃猴离次也】又民謡曰三羊五马马子离羣羊子无舎识者谓湖南与淮南国祚实应之















　　十国春秋卷六十九
　　钦定四库全书
　　十国春秋卷七十
　　检讨呉任臣撰
　　楚四
　　列传
　　刘言　　　王逵　　　周行逢【子保权】
　　刘言庐陵人也初事吉州刺史彭玕从玕奔楚事文昭王为辰州刺史会恭孝王与弟争国以土木功虐用静江兵士静江指挥使王逵等因众怨囘武陵黜留后王子光赞已又逐节度使王孙光惠以言骁勇得蛮人心欲迎立为帅【一云迎为副使】言知逵等难制曰不往将攻我乃单骑赴之旣至推言权武平留后俄而潭州将徐威作乱南唐中主命边镐经畧朗州迁马氏于金陵因并召言言不行遣逵与行军司马何敬真等攻镐大败之言遂尽取湖南故地惟郴连入于南汉奉表周朝以邀封爵凡贡献卖茶悉如马氏故事又言长沙不可居请移治所于武陵时周广顺二年也太祖皆许之乃升武平军在武安军上除言节度使同平章事因以武安授逵逵自以言己所迎立不肯为折节二人始稍稍不相能逵谋曰言将可用者不过何敬真朱全琇尔召而杀之言可取也是时南汉常扰梧桂宜防等州逵因绐言召敬真等防兵攻敌言信之以敬真为南面行营招讨使全琇为先锋使往防潭州兵至则陷逵计中见杀逵乃举兵袭朗州幽言别馆寻杀之【欧阳五代史楚世家云王进逵乃举兵袭武陵执言杀之不云幽言今从通鉴】言镇湖南凡三年先是朗人谓言为刘齩牙【一作齩乐】马氏将乱湘中童謡曰马去不用鞭齩牙过今年及边镐俘马氏镐为言所逐而言亦被害
　　王逵【周世宗实録及欧阳五代史皆作王进逵今从通鉴】武陵人少为静江军卒事防孝王为静江指挥使恭孝王之攻长沙也以逵为先锋及城陷命逵与副使周行逢帅所部兵千人营缉长沙府舎执役甚劳兵皆愁怨曰囚免死则役作之我辈从大王出万死取湖南何罪而囚役为也且大王终日酣歌宁知我辈作苦乎逵与行逢闻之相谓曰众怨深矣不蚤为计祸且及诘旦昧爽因拥众以长柯巨斧斫闗奔归朗州恭孝王方醉不能省次日始遣将唐师翥追之及于武陵师翥大败而还逵遂黜留后王子光赞而奉王孙光惠为节度使已又废光惠送于唐推辰州刺史刘言为帅而自为其副及邉镐经畧朗州且征刘言朝逵白言曰武陵负江湖之险带甲数万安能拱手受制于人镐抚字无方士民不附可一战擒也言乃以逵与周行逢牙将何敬真张仿满公益朱全琇宇文琼彭万和潘叔嗣张文表十人皆署指挥使部分发兵攻镐于长沙镐败走言奉表臣周周以言为武平节度使亦以逵为武安节度使未几逵恃推立功谓言非我不至此势不为之下由是渐有隙而隂欲相图矣先是逵克潭州以何敬真朱全琇为静江武安副使二人者言骁将也至是敬真与逵不协谋同全琇作乱周行逢谓逵曰刘言素不与吾辈同心敬真全琇又耻为公屈盍早为之所逵曰微君言逵敢忘乎乃阳言南汉见侵檄二将帅兵御之言性椎不知其诳已即遣敬真全琇往及至长沙逵谬为恭敬出郊迎宴饮连日多贻美伎以饵之敬真等因淹留不进逵乘敬真醉使人诈为言使者责以不亟御冦专务荒宴命械归西府全琇随亡去亦遣兵追获皆斩首以狥广顺三年六月逵于是率大兵攻武陵杀其指挥使郑珓囚刘言于别室八月上表于周诬言谋以朗州降唐众共废之且请移使府复治潭州甲戌周太祖遣通事舎人翟光裔来湖南宣抚即授逵武平军节度使兼中书令无何言被杀显德元年四月逵又请使府仍徙朗州三年周世宗征淮南拜逵南面行营都綂命攻唐鄂州逵素雄豪得志之后不复拘礼节车服制度儗于王者时过岳州界团练使潘叔嗣逵故时同列也待逵甚谨逵左右多就叔嗣求赂叔嗣恡不与左右遂谗其短逵信而面詈之叔嗣惭恨语其下曰逵战胜而还吾属无噍矣逵入鄂州方攻下长山执唐将陈泽等二月叔嗣以兵袭朗州逵闻之遽轻舟归与叔嗣战败死【三楚新録曰逵领兵侵南越留周行逢知留后事行逢因谓所亲曰王公必不返然以后事付吾者所谓以云雨资蛟龙也及逵至桂阳果为越兵所破仅以身免竟死于路湖湘故事曰王逵奉诏伐呉有蜜蜂无万数进逵伞盖周行逢内喜潜与潘叔嗣张文表等谋曰我覩王公妖怪入伞他时忽落别人之手我辈处身何地我等若三人同心共保马氏旧基同取富贵岂不是男儿哉周世宗实録云显德三年二月丙寅朗州王进逵言领大军入淮南界庚寅言入鄂州界攻下长山寨癸巳荆南髙保融言进逵自岳州领兵复归本道又云潘叔嗣为先锋行及鄂州叔嗣囘戈袭武陵进逵闻之倍道先入武陵叔嗣攻其城进逵败走为叔嗣所杀通鉴考异云逵命行营副史毛立为袁州营綂军使潘叔嗣张文表为前锋军次醴陵县吏请具牛酒犒军立不许叔嗣文表因士卒之怒缚立送于行逄以兵叛告逵逵大惧乘轻舟奔朗州叔嗣追至朗州杀之丁璹马氏行事记曰五月五日叔嗣杀逵于朗州诸説多不足据今从欧阳史及十国纪年】逵镇湖南亦三年与言同初南唐有术士言南楚气色甚佳将有王氏起焉时除永州刺史王温中主疑即其人遣使拜温征南将军赐以印绶巾带密于巾中寘毒使至温拜命着巾俄脑裂而死未几逵举兵袭长沙据之即其应也
　　周行逢朗州武陵人少无頼不事家人生产常犯法配发静江军卒以骁勇累迁禆校王逵攻边镐行逢别破益阳杀唐兵二千余人执其将李建期当是时朗州刘言戏下者指挥使十人咸以知兵名行逢能谋张文表善战潘叔嗣果敢三人多相须成功而行逢与王逵则又情欵甚昵焉及逵为武安节度使拜行逢集州刺史为逵行军司马逵与刘言有隙行逢为画谋防遂袭杀言逵据朗州行逢据潭州显德元年拜行逢武清军节度使权知潭州军府事潘叔嗣既杀逵或劝其入朗州叔嗣曰吾杀逵救死而已朗地非吾利也乃还岳州遣其客将李简率朗人迎行逢为帅行逢入城自称武平留后告于周或请以潭州与叔嗣行逢曰叔嗣杀主帅罪当死若与武安是吾使之杀主公也召以为行军司马叔嗣怒称疾不至行逢曰是又欲杀我矣乃阳以武安与之召使至府受命至则遣人执之立庭下责之曰汝为小校无大功王逵用汝为团练使一旦反杀主帅吾未忍斩汝乃敢拒吾命乎遂杀之三年二月行逢自称武平武安留后奉表告周七月世宗授行逢武平军节度使制置武安静江等军事宋初加兼中书令建隆三年十月卒追封汝南郡王行逢故农家子起微贱知民间疾苦励精为治公而无私壻唐德求补吏行逢曰汝才不堪为吏吾今私汝则可矣汝居官无状吾不敢以法贷汝与之农具而遣之辟署僚属皆取亷介之士约束简要吏民便之其自奉甚薄每曰马氏父子穷奢极靡不恤百姓今子孙乞食于人尚足效乎行逢以坐事故面有文或请用药灭之恐为朝廷使者嗤行逢曰吾闻汉有黥布不害为英雄吾何耻焉又性勇果敢于杀戮将士恃功骄慢者一以法绳之大将十余人谋为乱行逢召宴诸将酒半呼壮士曵下斩之一军皆畏服民过无大小俱死妻勋国夫人严氏谏曰人情有善恶安得一槩滥杀行逢怒曰此外事妇人何知严氏不悦绐曰家田佃户以公颇贵不力农请往视之至则营居以老嵗时衣青裙押佃户送租入城行逢行止之不从曰税官物也若主帅自免其家何以率下一日行逢往就之劳曰吾贵矣夫人何自苦严氏曰公思作户长时乎民租后时常苦鞭抶今贵矣柰何忘垅亩间邪行逢命羣妾强拥升肩舆严氏卒无留意因曰公用法太严而失人心所不欲留者仓卒祸起田野间易逃死尔行逢为之少损严氏秦人父广逺仕马氏为评事因以女适行逢【通鉴作邓氏三楚新録及宋史作潘氏皆非今从九国志】行逢死而保权立【案通鉴纲目显德元年湖南大饥行逢开仓赈之全活甚众附记于此】
　　保权行逢子也初为武平军节度副使行逢卒保权年十一颇英爽有胆气宋太祖授以起复检校太尉朗州大都督武平军节度使先是行逢病革时召将吏以保权属之曰吾起陇亩为团兵同时十人皆以诛死惟衡州张文表独存然常怏怏不得行军司马吾死文表必乱宜以杨师璠讨之诸公善佐吾儿无失土宇必不得已当举族归朝无令陷虎口至是建隆三年十二月文表果作乱保权命师璠率众讨文表别遣使乞师于宋会江陵髙继冲亦先以其事闻明年春宋太祖遣中使赵璲赍诏谕文表而保权之奏继至乃遣山南东道节度使慕容延钊为湖南道行营南面都部署宣徽院使李处耘为都监率淄州刺史尹崇珂申州刺史聂章郢州刺史赵重进判四方馆事武怀节氊毯使张继勲染院副使康延泽内酒坊副使卢怀忠等南征又发安复十州兵会襄阳师及江陵赵璲方至潭州而文表已大败于平津亭为师璠所执脔而食之保权牙校张从富辈以为文表已平而宋师继进不已惧为袭取相与拒守延钊乃令閤门使丁德先路安抚比至城下从富辈拒而不纳尽撤部内桥梁沉舫伐树塞路德以不奉诏退军以须久之延钊奏闻宋太祖遣中使来谕曰本发大军以拯尔难妖孽既殄是我有大造于尔反拒王师何也尔无自取涂炭重扰生民急命延钊进师保权出军于澧州南未及交锋望风而靡复还朗州焚庐舎廪库居人奔窜出谷城郭为之一空宋师因长驱克朗州城获从富于西山下枭首南市先是李处耘择所俘体肥者数十人令左右啗之黥其少徤者纵归武陵武陵人闻被擒者宋师相率脔食俱大恐而溃保权为大将汪端所刧家属亡匿江南岸宋将田守竒获以归【时四年三月壬寅也】于是武怀节分兵克岳州端犹拥众冦畧未几亦就擒磔于市湖南悉平周氏镇湖南凡二世八年是役也宋得州十五【欧阳史作十州宋太祖纪作州十四今从宋地理志】监一县六十六户九万七千三百八十八保权至宋上章待罪太祖优诏释之赐袭衣金带鞍勒马茵褥银器千两帛二千匹钱千贯授千牛衞上将军葺京城旧邸院为第令居焉仍命朗州增筑汝南王行逢之墓干德五年保权累迁右羽林綂军太平兴国元年知并州赐钱三百万雍熙二年卒年三十四初行逢以滛祀为患管内祠庙非前代有功及民者皆拆毁之及保权立酷信释氏毎嵗设大会齐僧者凡四所耗国用不赀又度僧建寺无虚日复召羣僧于府中讲唱自为执炉焚香以听见被缁之辈虽三尺童子必抢地伏拜之君子知其不克永世焉又行逢将死时湖南妇女悉着不缝□名曰散幅或谓福既破散其能久乎已而身殁地亡遂成符防
　　论曰恭孝王之归唐也湖南半壁已为唐有而将帅失人乖于抚驭长沙衅起武陵挥戈遂使十余年间区区数州更易三姓佹得佹失兴废靡常戡乱保国端在人谋宁不信哉







　　十国春秋卷七十
　　钦定四库全书
　　十国春秋卷七十一
　　检讨呉任臣撰
　　楚五
　　列传
　　武穆王德妃袁氏　　夫人陈氏　　夫人华氏衡阳王夫人杨氏
　　文昭王顺贤夫人彭氏
　　废王夫人某氏
　　防孝王夫人苑氏
　　武穆王德妃袁氏衡阳王其所生也有殊色见宠于武穆王累封德妃文昭王心怨衡阳王先立袭位日颇督责于衡阳王母弟希旺且不为德妃礼德妃忧愤无所出久之先希薨
　　夫人陈氏文昭王母也偕袁德妃华夫人事武穆王被宠用事文昭王诞蓐时正与衡阳王同日及衡阳王先立无逊辞夫人内怀觖望由是与德妃有隙
　　夫人华氏希杲母也希杲镇桂州有善政文昭王疑忌之夫人内惧愿削封邑赎子罪王谬为慰藉而心实不善也未几夫人卒希杲竟不良死
　　衡阳王夫人杨氏长沙人武穆王时父谥为节度行军司马夫人盖其中女也【按薛氏旧五代史杨谥仲女为衡阳王夫人】衡阳王嗣位谥子昭惮用夫人故擢衡州刺史自以地连戚里积财货建大第二子俱为牙内都将少长豪富任气凌下士大夫多恶之及长沙兵乱指挥使陆孟俊怒曰杨氏怙宠灭义为国患久矣于是族灭其家夫人竟不知所终【孟俊灭昭恽之族而取其财时杨氏有女美献于王弟希崇及周将韩令坤入杨州希崇以杨氏女遗令坤令坤嬖之后孟俊仕于唐为今坤所擒将械送于周主杨氏女在下忽捶膺恸哭曰孟俊在潭州杀妾家二百口今日请复其寃令坤乃杀之】
　　文昭王顺贤夫人彭氏父玕官唐吉州刺史梁开平末为呉所败帅众奔武穆王武穆王怜其忠表领郴州且为文昭王娶其女文昭王继立彭氏累封秦国顺贤夫人天福二年薨夫人貌寝陋而治家有法文昭王颇严惮之及殁后王始纵情声色为长夜之饮国事遂至中衰先是夫人常上香报恩禅院报恩僧问曰夫人何家妇女夫人以其辞之忽也遽索檐子疾归且以其言告文昭王王笑曰此释氏禅机耳何不答以彭家女马家妇则禅机立解矣夫人惭服曰是妾无见性之过也其通逹多此
　　废王夫人某氏恭孝王陷长沙废王率夫人与王子匿于慈堂已而废王遇害夫人亦被杖死市中国人伤之恭孝王夫人苑氏桃源人相传齐大夫苑何忌之后夫人素有贤行废王时恭孝王调朗州丁壮为乡兵且造战舰将攻潭州夫人谏曰兄弟相攻胜负皆为人所笑恭孝王不听已而王赟等大破朗兵于仆射河恭孝王轻舟遁归夫人泣曰祸将至矣余不忍见也赴井而死
　　武穆王弟賨　　存
　　賨武穆王弟也性沉勇知书史初从秦宗权于淮西为盗已又事孙儒为百胜指挥使儒败賨为呉兵所执吴武忠王收儒余兵号黑云都署賨指挥使賨从呉武忠王数有功未常自矜【新唐书云与钱镠战数有功】夜卧常有光怪武忠王心爱之从容问賨谁家子賨曰马殷弟也武忠王大惊曰汝兄贵矣吾今归汝可乎賨不对他日又问之賨泣谢曰臣孙儒败卒幸公待以不死非杀身不足报湖南隣境朝夕闻殷动静足矣不愿去也武忠王叹曰昔吾爱子之貌今吾得子之心矣然勉为吾合二国欢通商贾易有无以相资亦所以报我也厚礼遣賨归武穆王殊出望外大喜表賨武安节度副使居久之武穆王议入贡天子賨曰杨王地广兵强与吾郡接不若与之结好大则缓急可援小亦通利商旅武穆王作色曰杨王不事天子一旦朝廷致讨罪且及吾汝休矣当置此论勿道开平末武穆王开天防府以賨为左相俄为朗州留后寻拜永顺军节度使同平章事天成初武穆王建楚国改賨静江军节度观察使唐明宗制曰尔賨名尊四辅位冠三师旣非品秩升迁难以井田增益时人以为多溢语云【北梦言以賨为尔未详是非】
　　存亦武穆王弟从武穆王征讨积功至永州刺史开平中会静江节度使李琼卒武穆王以存知桂州事已而王开天防府命存为右相未几领永顺军节度使送王女于广南后数年攻呉上髙俘获有功无何卒
　　武穆王子希振【子光惠】希旺　　　　　　希杲
　　希瞻　　　　　　希能　　　　　　希贯
　　希隐　　　　　　希濬　　　　　　希知希朗
　　希振武穆王嫡长子也厯官至武顺节度使加侍中工诗句躭吟咏常延诗僧虚中于斋阁酬答不厌颇筑别墅憩息以为乐虚中常题其池亭云嘉鱼在深处幽鸟立多时盖纪其实也衡阳王故希振庶弟用母宠得立希振遂弃官为道士清泰中卒葬长沙之陶浦掘得石碣其文曰乱石之壤絶世之冈谷变庚戌马氏无王盖马氏诸子于辛亥嵗迁江南而其国之变实在庚戌也希振子光惠
　　光惠广顺初为王逵等所推权武平节度使而逵与何敬真及诸军指挥使张仿参决军府事恭孝王具以状言于唐唐中主遣使以厚赏招谕逵等纳其赏纵其使不答其诏唐亦未敢诘也然光惠性愚懦嗜酒废事不能服众心未几仍为所废送金陵
　　希旺衡阳王同母弟也官至亲从都指挥使文昭王怨衡阳王先立及嗣位颇督责希旺不为礼希旺母袁德妃请纳希旺官为道士文昭王不许罢其军职令居竹屋草门不得预兄弟燕集会德妃薨希旺亦忧愤而卒希杲武穆王第【阙】子也文昭王时累官静江节度使同平章事希杲有善政监军裴仁煦数谗其短于王且言希杲收众心不图将有尾大之患王心动会南汉侵桂二州文昭王自将兵诣桂州希杲不自安属母华夫人逆王子全义岭谢曰希杲为治无状致冦戎入境辱殿下亲渉险阻皆妾罪也愿削封邑洒扫掖庭以赎希杲罪王曰吾久不见希杲闻其治行尤异故来省之无它也顷之汉兵引去徙希杲知朗州仍领静江节镇如故久之加侍中后十年希杲复得朗人心文昭王数数令人伺动静希杲愈益惧称疾求归不许俄遣医视疾因酖杀焉朗人莫不悲之
　　希瞻武穆王庶子也天成三年监袁诠军败荆南兵于刘郎洑有功未几授静江军节度使会恭孝王与嗣王希广争国二王皆希瞻兄也遣使切諌继以痛哭二王不从希瞻知马族必覆不胜其忧疽发于背卒
　　希能武穆王子也国亡归唐居扬州及周陷扬州下诏安抚已而扬州复入于唐希能等遂归周授左屯衞大将军
　　希贯武穆王第【阙】子国亡入唐同希能等居扬州后归周授千牛衞大将军
　　希隐武穆王第【阙】子也【通鉴云少子今从五代史之序】文昭王立署希隐静江军节度副使是时恭孝王与嗣王希广交兵南汉中宗乘其衰也密遣内侍使呉怀恩为西北招讨使屯南境以伺进取嗣王亦命指挥使彭彦晖屯龙峒备之会恭孝王自衡山遣使擢彦晖为桂州都监在城外内廵检使判军府事希隐心恶之潜遣使檄防州刺史许可琼来桂州怀恩遂进据防州侵桂管西南大扰希隐可琼不知所为但相与饮酒对泣南汉中宗乃遗希隐书曰武穆王奄有全楚富强安靖五十余年正由三十五舅三十舅兄弟寻戈自相鱼肉举先人基业北面仇雠今闻唐兵已据长沙窃计桂林继为所取当朝世为与国重以昏姻覩兹倾危忍不赴救已发大军水陆俱进但令相公舅永拥节旄常居方面希隐得书与僚佐议降支使潘珪以为不可未几怀恩奄至城下希隐率将士斩闗奔全州岭北之地遂尽为南汉所有希隐后入唐已又归周授节度行军司马
　　希濬武穆王第【阙】　子也国亡入唐随兄希崇居扬州显德三年周世宗下扬州优诏安抚未几扬州复为唐地希崇率兄弟等归周周授希濬节度行军司马终于其职
　　希知武穆王第【阙】　子同兄弟十七人归周官节度行军司马久之卒
　　希朗武穆王少子也国亡降唐已而又入于周周世宗授希朗行军司马武穆王子凡三十余人今见史籍者衡阳四王而外希振希旺希杲希瞻希崇希能希贯希隐希濬希知希朗不过十余人而已
　　文昭王诸子　　废王诸子　　恭孝王子光赞
　　文昭王子失其名数恭孝王陷长沙时马军指挥使李彦温与战棹指挥使刘彦瑫同奉王子趣袁州奔唐后终于金陵
　　废王子亦失其名数朗兵陷长沙时王子匿于慈堂不得出后不知其所在李彦温刘彦瑫又别奉王众子奔唐终于金陵
　　光赞恭孝王子也恭孝王趣长沙留光赞守朗州已而长沙旣陷署光赞武平军留后命何敬真为朗州牙内都指挥使帅兵戍焉及王逵之乱推光赞从兄光惠知州事光赞遂被黜









</div>
    <div class="pagination">
<a href="十国春秋_page31.html">上一页</a><span>...</span><a href="十国春秋_page27.html">27</a><a href="十国春秋_page28.html">28</a><a href="十国春秋_page29.html">29</a><a href="十国春秋_page30.html">30</a><a href="十国春秋_page31.html">31</a><span class="current-page">32</span><a href="十国春秋_page33.html">33</a><a href="十国春秋_page34.html">34</a><a href="十国春秋_page35.html">35</a><a href="十国春秋_page36.html">36</a><a href="十国春秋_page37.html">37</a><span>...</span><a href="十国春秋_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
