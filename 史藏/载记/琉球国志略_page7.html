<!DOCTYPE html>
<html>
<head>
    <meta charset="UTF-8">
    <title>琉球国志略 - 第 7 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>琉球国志略 - 第 7 页/共 34 页</h1>
    <div class="content">
　　九年，又遣蔡瀚入贡，申前请。礼部以袭封重典，命福建镇、巡官查访申报。瀚请遗蔡廷美等四人归娶；给赏有差（「大学录」作十一年事。瀚又言：『来经日本国，正源义晴托赍表文，乞赦其使臣宋素卿之罪；非乞新勘合金印，复修常贡』。礼部验无印篆，倭情谲诈，不可遽信。敕琉球国王遣人传谕日本：令擒献首恶，送回掳去指挥，奏请裁夺）。

　　十一年，正议大夫金良赍国中人民结状请封。世宗命吏科左给事中陈侃、行人司行人高澄充正副使，赍诏敕封世子尚清为王。诏曰：『朕躬膺天命，为天下君；凡推行乎庶政，必斟酌乎古礼。其于锡爵之典，未尝以海内外而有间焉。尔琉球国远在海滨，久被声教；故国王尚真，夙绍显封，已逾四纪。兹闻薨逝，属国请封；世子尚清，德惟克类，众心所归，宜承国统。朕笃念怀柔之义，用嘉敬顺之诚；特遣使赍诏封尔为琉球国中山王，仍赐以皮弁冠服等物。王宜慎乃初服，益笃忠勤，有光前烈。国中耆俊、臣僚，其同寅翼赞，协力匡扶。尚殚事上之心，恪尽臣藩之节；保守海邦，永底宁谧』。又敕王曰：『惟尔世守海邦，继膺王爵；敬顺天道，世事皇明。尔父尚真自袭封以来，恭勤匪懈；比者薨逝，良用悼伤！尔以冢嗣，国人归心，理宜承袭。兹特遣使封尔为琉球国中山王，并赐尔及妃冠服、彩币等物。尔宜祗承君命，克绍先业；修职承化，保境安民：以称朕柔远之意』。

　　十三年，遣正议大夫梁椿入贡，表称「世子」；时诏命犹未达也（诏弛朝鲜、琉球贡使在京五日出之禁，从朝鲜国王李怿请也）。

　　十四年，陈侃等使还，言海中值风涛之险，多藉神庥，不致颠覆；乞赐祭以答神贶。礼部议：令福建布政司设祭一坛；升侃为光禄寺少卿、澄为尚宝司丞。王遣王勇毛实等入贡谢恩；仍以锦币、杂物赐王（先是，王以金四十两馈侃等，不受；实等并以金奏，世宗命侃等受之）。

　　十七年，王遣使陈赋入贡；宴赉如例。

　　十九年，王遣长史梁梓贡马及方物（奏请造海舟四；许之）。

　　二十年，王遣使殷达鲁等入贡；宴赉如例。

　　二十一年，长史蔡廷美招漳州人陈贵等驾船之国，因与潮阳船争利互杀；遂安置贵等于旧王城，尽没其赀。贵等夜奔，为守者多所掩杀；于是诬贵等为贼，械送福建。廷美表将赴京陈奏，巡按徐宗鲁会三司官译审以闻，留廷美等待命。得旨：『贵等违法通番，着重治。琉球既屡与交通，今乃敢攘夺货利、擅杀我民，且诬以贼；诡逆不恭，莫此为甚！蔡廷美本宜拘留重处，念素系朝贡之国，姑且放回。复若不悛，即绝其朝贡。令福建守臣备行彼国知之』。

　　二十二年，王遣正议大夫陈赋等贡马及方物；宴赉如例，并以礼币报王。王请遣官生梁炫等归娶；时炫等就学南监已踰七年，诏给资粮、驿骑，遣人护归。

　　二十四年，王遣长史梁显入贡，送还朝鲜漂流人口；宴赉如例。

　　二十六年，王遣使陈赋入贡（赋与蔡延会偕来。廷会祖璟，本闽人；永乐中，拨往琉球充水手，而产籍在闽。廷会与给事中黄宗概上世有亲，遂与交通馈谒。事觉，逮问。礼部请并罪赋；世宗曰：『陈赋无罪，赏如例。廷会交结朝臣，法当重治。念属贡使，姑革赏示罚；仍行抚按官将廷会在闽产籍勘明处分』）。

　　二十八年，王遣正议大夫梁显入贡；宴赉如例。

　　二十九年，王遣官生蔡朝用等五人诣京，请入监读书；许之。

　　三十二年，王遣长史梁炫入贡；宴赉如例。

　　三十四年，王遣正议大夫梁硕入贡，又请放官生蔡朝用等归国省亲；许之，遣使送归。是年，王卒。

　　三十六年，尚清第二子尚元遣正议大夫蔡廷会等入贡请封（先是，三十五年，倭寇自浙败还，入海至琉球境；世子尚元邀击，尽歼之，得中国被掠人金坤等六名。至是，献还；因乞每岁自行修买归舟，不候题请。世宗嘉其忠顺，许之；仍赐敕奖论赏银五十两、彩币四表里，有功人马必度及廷会等俱厚赐）。

　　三十七年，命给事中吴时来、行人李际春充正副使，赍诏封世子尚元为王。时来寻疏论大学士严嵩奸邪状，嵩言其畏航海之险，故生事妄言；世宗怒，杖、戍时来。改命刑科给事中郭汝霖偕际春以行。

　　三十九年，汝霖等尚未行，正议大夫蔡廷会入贡，奉表谢恩（时称受世子命，以海中风涛叵测、倭人出没不时，恐使者有他虞，获罪上国；请如正德中封占城故事，遣人代进表文、方物，而身同本国长史梁炫等赍回诏册，不烦遣使。巡按御史樊献科以闻；下礼部议，言『琉球在海中诸国，颇称守礼；故累朝以来，待之优异。每国王嗣立，必遣侍从之臣，奉命服、节册以往。今使者未至，乃欲遥受册命，则见委君贶于草莽：其不可一也。廷会奉表入贡，乃求遣官代进；昧以小事大之礼，弃世子专遣之命：其不可二也。昔正德中，流贼为梗，使臣至淮安，抚、按官暂为留住；候事宁，即遣贡阙。丁占城国王为安南所侵，窜居他所，故令使者赍回敕命，乃一时权宜；且此失国之君也。造无稽之词以欺天朝，援失国之君以拟其主：其不可三也。梯航通道，柔服之常；彼所借口者，特倭人之警、风涛之险耳，不知琛宾之输纳、贡使之往来，果何由而得无患也？其不可四也。当时占城虽领回诏敕，然其王沙古卜洛犹恳请遣使为蛮邦光重。且廷会非世子面命，又无印信文移；若遽轻信其言，万一世子以遣使为至荣、请遥拜为非礼，不肯受封，复上书请使如占城，将谁任其咎哉！其不可五也。令福建守臣以前诏从事便。至于未受封而先谢恩，亦非故典；宜止许入贡方物，俟受封后方进谢恩表文』。世宗从之）。

　　四十一年，汝霖等始奉诏至国。诏曰：『朕受天命，主宰寰宇。凡政令之宣布，惟成宪之是循；其于锡封之典，遐迩均焉。尔琉球国远处海陬，声教渐被；修职效义，阅世已久。故国王尚清显荷爵封，粤逾二纪；兹者薨逝，属国请封。世子元，朕念厥象贤，众心归附，是宜承诏国统。特遣正使刑科右给事中郭汝霖、副使行人司行人李际春赍诏往封为琉球国中山王，仍赐以皮弁冠服等物。王宣谨守礼度，益笃忠勤。凡国中官僚、耆旧，尚其同心翼赞，以佐王饰躬励行，用保藩邦。故兹诏示，咸俾悉知』。王遣王舅源德偕汝霖等入谢；诏升汝霖为光禄寺少卿、际春为尚宝司丞（初，王以金四十两馈汝霖等为谢，却之。源德赍所馈金请命，世宗谓「朝廷命使，无受谢之义」；诏听汝霖等辞。寻以二臣远行着劳，各赐银、币）。

　　四十二年，王遣正议大夫郑宪入贡，送还中国漂流人口；世宗降敕褒谕，赐镪、币。宪因奏本国亦有流入中国者，乞命守臣恤遣；下其疏于濒海所司。

　　四十四年，王遣长史梁灼贡马及方物，送回本国北山守备郑都所获中国被掠人口；世宗嘉王忠顺，再敕奖谕，仍赐银五十两、彩币四表里，灼、都各二十两、一表里。

　　隆庆元年，王遣使入贡；宴赉如例。

　　二年，王遣使入贺；宴赉如例。

　　三年，王遣守备由必都等归日本掠去人口，守臣以闻；穆宗以王屡效忠诚，赏银、币同前，仍赐敕奖励，由必都等给银、币有差。

　　五年，王遣正议大夫郑宪入谢，又归被掠人口；再敕奖励，赐银、币，给赏如前。遣官生梁照等三人归国；从王请也。明年，王卒。

　　万历元年，尚元世子尚永遣使入贡请封；礼部行福建镇、巡官查勘。又送还被掠人民；奖赉如例。

　　二年，遣王舅马中叟、长史郑佑等十八人入贡，贺登极；宴赉如例。

　　三年，世子两遣使入贡。

　　四年，世子遣正议大夫蔡朝器等贡方物；如例给赏外，神宗命每五日另给鸡、鹅、米、面、酒、果以示优异。命户科左给事中萧崇业、行人司行人谢杰充正副使，赍皮弁、玉圭往封尚永为王（崇业等疏言四事：一、颁去诏敕如彼国恳留，宜如例俯循其请。一、秩祀海神，合举祈、报二祭。一、造船宜专责府佐，副以指挥二员，造完一并随行。一、饮食、物用、弓矢、器械以及观星、占风、听水、察土、医卜、技艺之流毕备，许酌量取用。悉如所请）。

　　五年，遣正议大夫梁灼入贡，表称「世子」；时崇业等尚未行也。

　　八年，崇业等始赍诏敕至国。诏曰：『朕受天明命，君临万方；薄海内外，罔不来享。延赏锡庆，恩礼攸同。惟尔琉球国远处海滨，恪遵声教，世守职贡，足称守礼之邦。国王尚元，绍序膺封，臣节罙谨。兹焉薨逝，悼切朕衷！念其侯度有常，王封当继。其世子永，德惟象贤，惠能得众；宜承国统，永建外藩。特遣正使户科左给事中萧崇业、副使行人司行人谢杰赍诏往封为琉球国中山王，仍赐以皮弁冠服等物。凡国中官僚、耆旧，尚其协心翼赞，毕力匡扶；懋猷勿替于承先，执礼益处于事上。绥兹有众，同我太平：则亦尔海邦无疆之休』。又敕王曰：『惟尔先世守此海邦，代受王封，克承忠顺。迨于尔父元，畏天事大，益用小心；诚节懋彰，宠恩洊被。遽焉薨逝，良用悼伤！尔为冢嗣，克修厥美；群情既附，宜绍爵封。兹特遣使封尔为琉球国中山王，并赐尔及妃冠服、彩币等物。尔宜恪守王章，遵述先志；秉礼守义，奠境安民：庶几彰朕无外之仁，以永保尔有终之誉』。王遣王舅马良弼入谢，偕陪臣子郑周等三人就学；命送南监，给衣粮如例。

　　九年，王遣正议大夫梁灿入贡。

　　十一年，王遣使梁灼入贡。

　　十五年，王遣正议大夫郑礼谢恩，别遣使贡方物。明年，王卒。

　　十九年，尚圆嫡孙尚宁遣使郑礼入贡，言国方多事，未暇请封；部咨：『该国世子宜速请袭爵，镇压国人；毋以地方多事为辞』！

　　二十三年，国人哈那等船飘温州，浙江巡抚刘元霖以闻；神宗命优恤遣还。

　　二十七年，宁遣使郑道等入谢，请封(部议：不必遣官；但取具该国王舅法司等官印结与世子奏本，到即颁封。神宗命选廉勇武臣一员同往)。

　　二十九年，命兵科给事中洪瞻祖、行人司行人王士祯充正副使往(礼部右侍郎署尚书事朱国祚言：『琉球国僻处东南，世修职贡，时当承袭；屡遭倭警，延逭至今。既经世子尚宁奏请，相应准封。其该用皮弁冠服、纻丝等项，宜照例应付。遣官，已奉明旨；但据其陈乞情词，援引「会典」，必以文臣为请。惟圣明裁定』！得旨如请)。时浙江巡抚刘元霖报获海船系琉球国差探封贡声息，其中类倭数人，衣笠、刀仗皆倭物；会同馆译问长史蔡奎，奎不能辨。神宗命待该国质审回奏，再遣瞻祖等往。已而瞻祖以忧去，以兵科右给事中夏子阳代之。

　　三十二年，宁遣王舅毛继祖等入贺册立东宫，并谢赐还本国漂流人口；各赐衣服、帽袜。

　　三十三年，神宗命夏子阳等作速渡海，以彰大信；仍传谕彼国以后领封海上，着为定规（先是，二十三年，琉球使臣于霸等为世子请封。抚臣许孚远以倭氛未息，议遣使赍敕至福建，听来使面领；或遣惯海武臣，同彼国使臣往。得旨：『待世子表请，然后如议颁封』。迨二十八年，请封表至，则有「用武臣」之旨。二十九年，世子再疏乞差文臣；始改后命。于是夏子阳等方赍敕人闽，而巡按方元彦以滨海多事、警报频仍，偕抚臣徐学聚请仍遣武臣前往；子阳等具言『属国言不可爽，使臣义当有终。乞坚成命，以慰远人』。俱未报；而礼部侍郎李延机言『宜断行领封初旨，并武臣之遣而罢之』。于是御史钱桓、给事中萧道高各具疏力言其不可；且云：『此议当在钦命未遣之先，不当在册使既行之后。宜行该抚速造海船，勿误今年渡海之期。俟事竣复命，然后定为画一之规；先之以文告，令其领封海上，永为遵守』。从之）。子阳等赍诏敕至国；诏曰：『朕躬膺天命，诞受多方；爰暨海隅，罔不率俾：声教所讫，庆赉惟同。尔琉球国僻处东南，世修职贡。自我皇祖称为礼义之邦，国王尚永祗袭王封，恪遵侯度；倏焉薨逝，良恻朕心！其世子宁，贤足长人，才能驭众；间关请命，恭顺有加。念其国统攸归，人心胥属；宜膺宠渥，固我藩篱。特遣正使兵科右给事中夏子阳、副使行人司行人王士祯赍诏往封为琉球国中山王，仍赐以皮弁冠服等物。凡国中官僚、耆旧，尚其殚忠辅导，协力匡襄；坚事上之小心，巩承先之大业：永缓海国，共享升平。惟尔君臣亦世世永孚于休』！又敕王曰：『惟尔上世以来，建邦海外，代膺封爵，长固藩维。尔父永，恪守王章，小心祇畏；忠诚茂着，称我优嘉。遽至长终，良深悼恻！尔为冢嗣，无忝象贤；既允群情，宜崇位号。兹特遣正使兵科右给事中夏子阳、副使行人司行人王士祯赍敕谕封尔为琉球国中山王，并赐尔及妃冠服、彩币等物。尔宜益处侯度，克绍先猷；保又人民，奠安境土：庶几恢朕有截之化，抑亦贻尔无疆之休』！

　　三十四年，子阳等事竣复命；升子阳为太常寺少卿、土祯为光禄寺丞。王遣王舅毛凤仪、正议大夫阮国入谢（凤仪等赍子阳等所辞金上于朝，神宗命来使赍回。王附奏：『洪、永间，赐闽人三十六姓，知书者授大夫、长史，以为朝贡之司；习海者授通事，总为指南之备。今世久人湮，文字、音语、海路、更针常至违错；乞依往例更赐』。礼部寝之）。

　　三十六年，王遣使郑子孝等十三人入贡；宴赉如例。

　　三十八年，王遣王舅毛凤仪、长史金应魁急报倭警，致缓贡期；巡抚陈子贞以闻。

　　四十年，浙江总兵官杨崇业奏报倭情，言『探得日本以三千人入琉球国，执中山王，迁其宗器；宜敕海上严加训练』。而兵部疏言倭入琉球获中山王，则三十七年三月事也（时福建巡抚丁继嗣奏：『琉球国使柏寿、陈华等执本国咨本，言王已归国，特遣修贡。臣窃见琉球列在藩属，固已有年。但尔来奄奄不振，被拘日本；即令纵归，其不足为国明矣。况在人股掌之上，保无阴阳其间！且今来船方抵海坛，突然登陆；又闻已入泉境，忽尔扬帆出海。去来倏忽，迹大可疑。今又非入贡年分，据云以归国报闻；海外辽绝，归与不归，谁则知之！使此情果真，而贡之入境有常体，何以不服盘验、不先报知，而突入会城！贡之尚方有常物，何以突增日本物于硫磺、马、布之外！贡之赍进有常额，何以人伴多至百余名！此其情态，已非平日恭顺之意；况又有倭为之驱哉！但彼所执有辞，不应骤阻，以启疑贰之心。宜留正使及人伴数名，候题请处分；余众量给廪食，遣还本国。非常贡之物，一并给付带回：始足以壮天朝之威、正天朝之体』。章下礼部，覆如抚臣言）。

　　四十四年，王遣通事蔡廛来言：『迩闻倭寇造战船五百余只，欲胁取鸡笼山。恐其驰突中国，为害闽海；故特移咨奏报』。福建巡抚黄承玄以闻。

　　天启元年，颁登极诏于福建布政司，转命卫指挥萧崇基赍诏之国。

　　三年，尚丰遣使蔡坚等贡硫磺、马匹，请封（尚丰，尚元第三子尚久之子，元之孙也。先是，定期二年一贡；万历间，国被倭难，诏停贡已十年。至是，以为言；部议『本国休养未久，暂拟五年一贡；待册封后另议』）。

　　五年，丰遣使入谢，并乞封典。

　　六年，丰遣使入贡。

　　七年，丰遣正议大夫蔡延等入贡；宴赉如例。
</div>
    <div class="pagination">
<a href="琉球国志略_page6.html">上一页</a><span>...</span><a href="琉球国志略_page2.html">2</a><a href="琉球国志略_page3.html">3</a><a href="琉球国志略_page4.html">4</a><a href="琉球国志略_page5.html">5</a><a href="琉球国志略_page6.html">6</a><span class="current-page">7</span><a href="琉球国志略_page8.html">8</a><a href="琉球国志略_page9.html">9</a><a href="琉球国志略_page10.html">10</a><a href="琉球国志略_page11.html">11</a><a href="琉球国志略_page12.html">12</a><span>...</span><a href="琉球国志略_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
