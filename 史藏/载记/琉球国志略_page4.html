<!DOCTYPE html>
<html>
<head>
    <meta charset="UTF-8">
    <title>琉球国志略 - 第 4 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>琉球国志略 - 第 4 页/共 34 页</h1>
    <div class="content">
　　尚思达：尚忠子。永乐六年，生。正统十年立，年三十八。十四年，薨；在位五年，寿四十二。无子，叔尚金福嗣。

　　尚金福：巴志第六子。洪武三十一年，生。景泰元年立，年五十三。四年，薨；在位四年，寿五十六。子尚泰久嗣。

　　尚泰久：金福长子。永乐十三年，生。景泰五年立，年四十。天顺四年，薨；在位七年，寿四十六。子尚德嗣。

　　尚德：泰久第三子。正统六年，生。天顺五年立，年二十一。君德不修，朝暮渔猎，暴虐无道。鬼界岛叛、不朝贡数年，自将伐之；归，弥自满。成化五年，薨；在位九年，寿二十九。世子幼，国人废之，奉内间里主御锁侧为王。

　　——思绍至尚德，凡七传，共六十四年。

　　臣按「明史」、「实录」云：『金福卒，其弟布里与其子志鲁争立』；则争者必应立之世子耳。而「中山世鉴」乃云：『泰久，尚金福第一子』；志鲁，又果金福之第几子耶？景泰六年诏书，则曰『金福既薨，其弟尚泰久……』；勒书亦曰『传及尔兄，益隆继述。尔乃王弟，宜绍国封』。「汪录」引「世缵图」则云：『泰久系尚志达之弟』；「志」疑当作「思」。思达乃尚忠之子，而金福为思达之叔；假泰久果系思达之弟，则泰久亦为尚忠子而非金福子，尤非金福弟明甚。盖「实录」据请封疏，原无舛谬；而「世缵」、「世鉴」二记，亦不胜矛盾矣。

　　尚圆：字思德，全伊平人。其先不可知；父尚稷，为伊平里主。圆生有异瑞，长为内间里主；累转御锁侧；德盛民归。尚德卒，子幼；国人废而弒之，迎圆为王。成化十二年，薨；在位七年，寿六十二。世子尚真年十二，王弟尚宣威摄位（有传）。

　　臣按「中山世鉴」云：『尚圆，当尚金福时，始给黄帽；泰久时，领内间里主——即今遏闼理官』。又云：『久旱，独其田不雨而润，民惊传为异。圆惧，载妻子隐避十四年。尚金福闻其贤，召为黄帽官，转御锁侧——即今耳目官』云云。自尚忠至金福三世共止十四年，泰久仅七年；何以云「隐避一十四年」耶？且金福在泰久之前，何以金福时始给黄帽、泰久时旋领内间，而十四年隐避之后，金福复召为黄帽官；此金福又果何属耶？以臆考之，始给黄帽，当是尚忠前事；领内间，当是尚思达前后事；所云「尚金福闻其贤」，当是尚泰久闻其贤耳。

　　臣又按「世缵图」云：『尚圆王，成化六年庚寅即位，在位七年；成化十二年（己未）七月二十八日，卒』。夫六年为庚寅，则十二年当是丙申；「汪录」固辨之矣。今据圆觉寺西序「讳辰牌」所录，实作丙申；当是字讹无疑。观下书成化十三年（丁酉），益信。

　　臣又按「世缵图」云：『成化十三年（丁酉），尚宣威即王位；在位仅六月，丙申八月四日卒』。既于丁酉即王位，而先以丙申卒耶！此「丙申」不知何指？且圆以丙申七月二十八日卒，宣威以丙申八月四日卒；则相距仅六日耳；何以云「在位六月」乎？「世鉴」云：『尚圆卒，世子尚真年十三，宣威摄国事六阅月，国人乐附。后引尚真掖就王位，己东向立；退隐于越来。其年卒』。据此，则是退隐后之年耳。若即谓是摄位之年，则圆以丙申七月卒，至年终仅五阅月；丁酉摄位六阅月之说俱不符矣。又云：『宣威，尚圆之弟。宣德五年（庚辰）生，寿四十八』；尤谬。宣德五年为庚戌，若以丙申八月卒，则寿止四十七矣。

　　尚宣威：尚圆弟，少育于兄（夏子阳「录」作『圆长子；立一年，未请封，卒』；误）。九岁，从渡国头至中山，为黄帽官。圆卒，宣威立。成化十三年，引真掖就王位，己东向立；退隐越来。是年八月，薨；寿四十八，国中私谥「义忠」。今其子孙尚存。立凡六阅月。

　　尚真：尚圆世子。成化元年，生。十三年立，年十三。嘉靖五年，薨；在位五十年，寿六十二。子尚清嗣（有传）。

　　尚清：尚真子（「汪录」据「世缵图」作天缵王子，疑天缵为真之他号）。弘治十年，生。嘉靖六年立，年三十一。三十四年，薨；在位二十九年，寿五十九。子尚元嗣（有传）。

　　尚元：尚清次子。嘉靖七年，生。三十五年立，年二十九。隆庆六年，薨；在位十七年，寿四十五。子尚永嗣。

　　尚永：尚元次子。嘉靖三十一年，生。万历元年立，年二十一。十六年，薨；在位十六年，寿三十五。无子，尚宁嗣。

　　尚宁：尚真孙、尚懿子（尚永无子）。万历十七年立，年二十六。四十年，倭入中山，袭执。王不屈，倭酋庆长异之，曰：『有此气象，无惑乎受天朝封号也』！卒放回。泰昌元年，薨；在位三十二年，寿五十七。无子，尚丰嗣。

　　尚丰：尚永弟、尚久第四子。万历十八年，生。天启元年立，年三十二。崇祯十三年，薨；在位二十年，寿五十一。子尚贤嗣。

　　尚贤：尚丰第三子。天启五年，生。崇祯十四年立，年十七。国朝顺治四年，薨；在位七年，寿二十三。弟尚质嗣。

　　尚质：尚贤弟。崇祯二年，生。顺治五年立，年二十一。康熙七年，薨；在位二十一年，寿四十一。子尚贞嗣。

　　尚贞：尚质子。顺治二年，生。康熙八年立，年二十五。四十八年，薨；在位四十一年，寿六十五。子尚益嗣。

　　尚益：尚贞世子尚纯之子。康熙十七年，生。纯为世子，先卒；四十九年，以嫡孙立，年三十三。五十一年，薨；在位三年，寿三十五，未及请封。子尚敬嗣。

　　尚敬：尚益世子。康熙三十九年，生。五十二年立，年十四。乾隆十六年，薨；在位三十九年，寿五十二。子尚穆嗣（有传）。

　　尚穆：尚敬世子。乾隆四年，生。十七年立，年十四。

　　臣按汪楫「录」据「世缵图」尚清王谓为「天缵王卜称第五子」。徐葆光「录」则云中山王无称「天缵王」者，直谓为尚真第五子。然中山王亦多有他号者，如尚圆称思德金而尚宁称康翁、尚丰称宗盛、尚贤称秀英、尚质称直高之类，「天缵」得无亦系尚真之别称欤！不然，何以传元及永已历三世，忽又及圆之孙宁、宁又及元之孙丰耶！但有疑当阙，断以为非尚真子，不可；既以为尚真子，亦未见其可也。  
　 
琉球国志略卷三

　　翰林院侍讲臣周煌恭辑

　　封贡

　　封贡（招抚、恩赐、褒恤、入监诸事附）

　　「书」云：「不宝异物，则远人格」。故越雉旅獒，征风声之远；而古先哲王，辄因以日懋厥德焉。国家文治到隆，超唐、轶虞；凡天之所覆、地之所载，莫不如众星拱极，悉主悉臣。百余年来，■琛献异，篚筐包匦，络绎来庭；有「涂山」所未及辑、「王会」所难尽图者，猗欤盛已。琉球，东南蕞尔，隋招之不至，元詟之不服。迄明初，始入贡称臣，世为属国；然亦由明祖遣使慰谕而后致之。我世祖章皇帝应天受命，甫及三年，琉球则不需征会，叩闽守臣，输诚入贡。非夫赫声濯灵、远迩怀畏，何以得此！而其率先效顺、世修侯度唯谨，亦足多也。圣祖仁皇帝六十余年以来，三锡恩纶，赉予稠迭；且免其贡焉，及常贡内非其国所产概予捐除。世宗宪皇帝嘉其恭顺，屡辍贡期；该国君臣益深感激，恪共典礼，历久弥虔。恭逢皇上御极，揆文奋武，万国梯航：东抚暹罗，南怀缅甸，西扫伊犁、大宛，罔不率俾；矧琉球世守藩封者哉！今兹臣忝膺介选，远贲简书；开读之日，拜瞻三朝宸翰鸾翥龙翔，后先辉映：洵为海邦世宝，荣宠莫踰。爰集封贡事宜，并以前代招抚诸事附见于篇：重昭圣朝绥来雅化，度越前古；亦以征「东风入律、海不扬波」，良非虚语云尔。志封贡。

　　明洪武五年，太祖遣行人杨载赍诏至国。诏曰：『昔帝王之治天下，凡日月所照，无有远迩，一视同仁。自元政不纲，天下兵争者十有七年。朕起布衣，开基江左；命将四征不庭，西平汉主陈有谅、东缚吴王张士诚、南平闽越、北清幽燕。朕为臣民推戴，即皇帝位，定有天下之号曰「大明」，建元「洪武」。是用遣使外邦，播告朕意；使者所至，称臣入贡。惟尔琉球在中国东南，远处海外，未及报知。兹特遣使往谕，尔其知之』！中山王察度遣弟泰期奉表贡方物（「中山世鉴」云：『贡物，马、刀、金银酒海、金银粉匣、玛瑙、象牙、螺壳、海巴、棹子扇、泥金扇、生红铜、锡、生熟夏布、牛皮、降香、速香、檀香、黄熟香、苏木、乌木、胡椒、硫磺、磨刀石』）。

　　臣按隋大业元年，海帅何蛮上言：『海上有烟雾状，不知有几千里；乃流求也』。流求之名，始见于此。三年、四年，屡遣使招之，不服。元世祖至元中，曾命将往伐，无功而还。成宗元贞初，亦以师征，卒不听命。至明太祖洪武初，遣行人赍诏往谕，而方贡乃来。此琉球通中国之始也。

　　七年，王又遣泰期等入贡，并上皇太子笺。太祖赐「大统历」及文绮、纱罗，赐泰期衣币、靴袜；副使惹爬燕之及通事，从人皆有赐。是年，泰期复来贡，并上皇太子笺。

　　八年，太祖命附祭琉球山川于福建（先是，天下山川，太祖皆躬祀；太常以琉球入朝，亦请祀已两年矣。至是，礼部尚书牛谅言「躬祀非礼」，始改命）。

　　九年，太祖命刑部侍郎李浩赍赐文绮、陶铁器；且以陶器七万、铁器千，就其国市马及硫磺。王遣泰期从浩入，贡马四十匹。浩言其国不贵纨绮，惟贵磁器、铁釜；自是赏赉，多用是物。

　　十年，王又遣泰期等表贺元旦，贡马及硫磺。

　　十一年、十三年，贡方物；赐赉悉如例。

　　十五年，王又遣泰期及亚兰匏等贡马及硫磺。太祖赐币帛有加，命尚佩监奉御路谦送泰期等返国。

　　十六年，王遣亚兰匏等表贺元旦，贡方物；山南王承察度亦遣其臣师惹等奉表入贡。太祖赐王镀金银印及币帛七十二匹，赐山南王币帛如之。时二王与山北王互相攻伐，遣中使梁民敕王。敕曰：『王居沧海之中，崇山环海为国；事大之礼不行，亦何患哉！王能体天育民，行事大之礼；自朕即位十有六年，岁遣人朝贡。朕嘉王至诚，命尚佩监路谦报王诚礼；何期复遣使来谢！今令内使监丞梁民同前奉御路谦赍符，赐王镀金银印一。近使者归，言琉球三王互争，废农伤民；朕甚悯焉！「诗」曰：「畏天之威，于时保之」。王其罢战息民，务修尔德；则国用永安矣』。并敕谕山南王承察度（「福建通志」作承宗，误）、山北王帕（「通志」作怕）尼芝；敕曰：『上帝好生，寰宇之内，生民众矣。天恐生民互相残害，特生聪明者主之。迩者琉球国王察度坚事大之诚，遣使来报；而山南王承察度亦遣人随使者入觐，鉴其至诚，深可嘉尚！近使者自海中归，言琉球三王互争，废弃农业，伤残人命；朕闻之，不胜悯怜！今遣使谕，二王能体朕意息兵养民，以绵国祚，则天佑之；不然，悔无及矣』！山南王、山北王皆遣使入谢；各赐衣币。

　　十七年，王遣阿不耶等入贡；赐钞币。

　　十八年，表贺元旦，贡方物；太祖赐王海舟一。山南王如之，补给山南王、山北王驼纽镀金银印各一。

　　十九年，王遣亚兰匏等贡马百二十匹、硫磺万二千斤；赐宴及钞。

　　二十年，王遣亚兰匏等贡方物，进皇太子笺，献马。山南王承察度叔汪英紫氏、山北王帕尼芝亦各遣使入贡。

　　二十一年，王遣使甚模结致等贡马，贺天寿圣节。

　　二十三年，表贺元旦，贡方物；世子武宁亦贡马五匹、硫磺二千斤、胡椒二百斤、苏木三百斤。通事屋之结等私携胡椒三百斤、乳香十斤为门者所获，当入官；诏还之，仍赐屋之结等六十人钞各十锭。

　　二十四年，王及世子武宁遣亚兰匏、嵬谷致等贡马及方物。山南王叔汪英紫氏亦遣使表贺天寿圣节。

　　二十五年，王及世子武宁各进表笺，贡马；并遣从子日孜每阔八马、寨官子仁悦慈入国子监读书，太祖各赐衣巾、靴袜并夏衣一袭、钞五锭。秋，又赐罗衣各一袭及靴袜衾褥（此国人就学之始）。山南王亦遣从子三五郎尾及寨官子实他卢尾贺段志等入监读书，赉如中山例。遣归惠州海丰所送至京采硫磺遭风人才孤那等二十八人，赐闽人善操舟者三十六姓，以便往来（今所存者七姓；然毛、阮二姓又万历间再赐者，实仅金、梁、郑、林、蔡五家）。赏通事程复、叶希尹以寨官兼通事职，加冠带；从王请也。

　　二十六年，王遣使麻州等贡方物。已又遣使寿礼结致等贡马，偕寨官子段志每入监读书；太祖命赐夏衣、靴袜。秋，又赐罗、绢衣各一袭；傔从各给布衣。

　　二十七年，王遣亚兰匏等贡方物；赐宴于会同馆，赏亚兰匏品秩、冠带。以通事程复、叶希尹充千户；从王请也。赐王相秩同中国王府长史，称王相如故。

　　二十八年，王遣王相亚兰匏贡方物，山北王岷、山南王叔汪英紫氏亦遣使入贡；赐钞有差。

　　二十九年，王两遣使贡方物，山北王攀安知、山南王承察度、山南王叔汪英紫氏亦入贡；诏遣三五郎亹（「实录」前作尾，今作亹）等归省，赐银钞、缎匹有差。会世子武宁遣使入贡，偕寨官子麻奢理、诚志鲁二人入监。三五郎亹复与俱来，请卒业；太祖许之，仍赐衣巾、靴袜。
</div>
    <div class="pagination">
<a href="琉球国志略_page3.html">上一页</a><a href="琉球国志略.html">1</a><a href="琉球国志略_page2.html">2</a><a href="琉球国志略_page3.html">3</a><span class="current-page">4</span><a href="琉球国志略_page5.html">5</a><a href="琉球国志略_page6.html">6</a><a href="琉球国志略_page7.html">7</a><a href="琉球国志略_page8.html">8</a><a href="琉球国志略_page9.html">9</a><span>...</span><a href="琉球国志略_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
