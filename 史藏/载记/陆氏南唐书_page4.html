<!DOCTYPE html>
<html>
 <head>
  <meta charset="utf-8"/>
  <title>
   陆氏南唐书 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陆氏南唐书 - 第 4 页/共 5 页
  </h1>
  <div class="content">
   潘佑幽州人祖贵事刘仁恭为将守光杀之父处常脱身南奔事烈祖为散骑常侍佑生而狷洁闭门苦学不交人事文章议论见推流辈陈乔辈荐于元宗起家秘书省正字后主在东宫开崇文馆以招贤佑预其间及嗣位迁虞部员外郎史馆修撰议纳后礼援据精博迁知制诰召草劝南汉书文不加防迁中书舍人后主以潘卿称之酷喜老庄之言尝作文曰庄周有言得者时也失者顺也安时处顺则哀乐不能入也仆佩斯言久矣夫得者如人之有生自一歳至百嵗自少得壮自壮得老嵗运之来不可郤也此所谓得之者时也失之者亦如一歳至百嵗暮则失早今则失昔壮则失少老则失壮行年之去不可留也此所谓失之者顺也凡天下之事皆然也达者知我无奈物何物亦无奈我何也其视天下之事如奔车之歴蚁垤也値之非得也去之非失也燕之南越之北日月所生是为中国其间含齿戴髪食粟衣帛者是为人刚柔动植林林而无穷者是为物以声相命是为名倍物相聚是为利彚首而芸芸是为事事往而记于心为喜为悲为怨为恩其名虽众实一心之变也始则无物终复何有而于是强分彼我彼谓我为彼我亦谓彼为彼彼自谓为我我亦自谓为我终不知孰为彼耶孰为我耶而世方狥欲嗜利系心于物局促若辕下驹安得如列御冦庄周者焚天下之辕释天下之驹浩浩乎复归于无物欤此吾平昔所言也足下之行书以赠别开宝五年更官名改内史舍人初与张洎亲厚及俱在西省所趋既异情好顿衰每叹曰堂堂乎张也难与并为仁矣时南唐日衰削用事者充位无所为佑愤切上疏极论时政歴诋大臣将相词甚激讦后主虽数赐手札嘉叹终无所施用佑七疏不止且请归田庐乃命佑专修国史悉罢他职而佑复上疏曰三军可夺帅也匹夫不可夺志也臣乃者继上表章凡数万言词竆理尽忠邪洞分陛下力蔽奸邪曲容谄伪遂使家国愔愔如日将暮古有桀纣孙皓者破国亡家自己而作尚为千古所笑今陛下取则奸囘败乱国家不及桀纣孙皓远矣臣终不能与奸臣杂处事亡国之主陛下必以臣为罪则请赐诛戮以谢中外词既过切张洎从而挤之后主遂发怒以潘佑素与李平善意佑之狂直多平激之而平又以建白造民籍为所排乃先收平属吏并使收佑佑闻命自刭年三十六徙其家饶州处士刘洞赋诗吊之国中人人传诵为泣下及王师南征下诏数后主杀忠臣葢谓佑也子华仕宋至屯田员外郎以疾致仕景徳中眞宗皇帝怜佑之忠起华于家授故官
　　论曰佑学老庄齐死生轻富贵故其上疏纵言诋讦若惟恐不得死者虽激于一时忠愤亦少过矣后主非强愎雄猜之君而陷之于杀谏臣使佑学圣人之道知事君之义岂至是哉不幸既死同时诸臣已黙黙为降虏矣犹丑正嫉言视之如仇诬以狂愚惑溺淫祀左道之罪至斥为人妖虽后之良史有不能尽察其说者于戏悲夫
　　李平本姓名曰杨讷少为嵩山道士与汝阴布衣舒元共学数年业成同游蒲中客于节度使李守贞守贞叛汉使两人怀表间行乞师于金陵元宗为出师数万为之声援甫出境而守贞叛两人无所复命且唐遇之厚因留事唐而讷始自称李平元亦易姓朱元宗皆以为尚书郎吴越侵常州欲以平为将固辞迁卫尉少卿周兵取蕲州不能有复弃而归乃以平为刺史朱元叛元宗以平本与元同归唐虑其不自安召还金陵使者失指械平以归元宗大惊慰勉之拜建州节度使召为卫尉卿潘佑好老庄平少为道士习其説因相与游平请复井田法造民籍复造牛籍课民种桑后主本好古务农甚悦其言使判司农寺平急于成功施设无渐人不以为便后主亦中悔罢之而佑歴诋一时公卿独称荐平请以判司会府羣议益不平会佑以直谏得罪因坐以与平淫祀神事系平大理狱缢死狱中
　　严续字兴宗冯翊人祖实仕故唐为江淮水陆转运判官徙家广陵父可求为吴武王谋臣及景王宣王嗣立又皆有功宣王建国可求为尚书左仆射同平章事太和二年卒续十余嵗以父防补千牛僃身迁秘书郎尚烈祖女生长富贵而性恭谨歴兵部侍郎尚书左丞元宗即位进礼部尚书中书侍郎出牧池州复拜中书侍郎兼三司使又出为江州节度使数年复入知尚书省遂为门下侍郎同平章事初续之未出池州也宋齐丘专国公卿多附之惟续持正不为屈翰林学士常梦锡尝指言齐丘过咎元宗语之曰大臣惟严续能自立然才短恐不能胜其党卿宜助之梦锡退谕指于续续因与梦锡亲厚然不能尽用其言也卒为党人所排与梦锡俱补外及为相虽自以肺腑尽忠不贰然寡学识听用多非其人不能称职或作螃蟹赋以讥切之是时以军兴百司政事往往归枢密院续言多不见用求罢拜鎭海军节度使属疾还都已革犹不乱与客言论如平时后主使内夫人问之歴陈羣臣邪正某当进某当退辞气慷慨不及其私翼日卒年五十七諡曰懿初续以不学见轻同列遂力敎子弟诸子及孙举进士者十余人
　　张易字简能魏州元城人高祖万福故唐金吾将军后徙莱州掖县易性豪举尚气少读书于长白山又徙王屋及嵩山苦学自励食无盐酪者五嵗齐有髙士王达灵居海上博学精识少许可易从之游数年入洛举进士不中以升元二年南归授校书郎大理评事时方重赤县拜上元令元宗立以水部员外郎通判歙州刺史朱匡业平居甚谨然醉则使酒陵人果于诛杀无敢犯者易至赴其宴先已饮醉就席酒甫一再行掷杯推案攘袂大呼诟责锋起匡业尚醒愕然不敢对惟曰通判醉甚不可当也易巍峩喑呜自若俄引去匡业使吏掖就马自是见易加敬不敢复使酒郡事亦赖以济太弟景遂初立髙选宫僚召为赞善大夫景遂召饮以玉杯行酒因与坐客传玩至易忽大言曰殿下有重宝轻士之意何耶抵于柱础碎之坐皆失色其他规正皆此景遂不为忤待易益厚迁刑部郎中判大理寺周人南侵时江淮久安人不知战我师屡北上下震恐易独扬言朝路曰国家被山带海守奕世之业昔者夫差以无道之兵威陵齐晋孙权以草创之国势遏曹刘今若上下并力敌何足畏哉元宗闻而异之召使宿直禁中议事然亦不能用也陈觉李征古方用事朝野侧目易一日朝退叹曰吾忝廷尉职诛邪孽当手毙二竖以谢旷官俄以吴越犯边出为宣歙招谕使判宣州前刺史方筑州城役徒数万一切罢遣之曰自守者弱远图者强何以城为吴越闻之慑服不敢复犯后主封吴王召易为吴王司马东宫建又为左庶子后主即位迁右谏议大夫复判大理寺寻乞解大理改勤政殿学士判御史台采武徳至宝歴君臣问对及臣下论奏骨鲠者七十事为七卷曰谏奏集上之注太未成卒年六十一龚慎仪后主时为给事中开寳三年高祖欲封南汉未决诏后主谕刘鋹令奉正朔后主乃遣慎仪持书使南汉书曰仆与足下叨累世之盟虽疆畿阻阔休戚实同敢奉尺书敬布腹心昨大朝伐楚足下疆吏弗靖遂成衅隙初为足下危之今敝邑使臣入贡皇帝幸以此宣示曰彼若能幡然改图单车之使造廷则百万之师不复出矣不然将有不得已者仆料大朝之心非贪土地也怒人不賔而已且古之用武不计强弱小大而必战者有四父母宗庙之讐一也彼此乌合民无定心二也敌人进不舍我退无守路战亦亡退亦亡三也彼有败亡之势我乘进取之机四也今足下与大朝无是四者而坐受天下之兵决一旦之命有国家利社稷者固如是乎夫彊则南面而王弱则玉帛事大屈伸在我何常之有违天不祥好战危事天方相楚尚未可争而况今日之事耶地莫险于劒阁而蜀亡矣兵莫强于上党而李筠失守矣窃意足下国中必有矜智好谋之臣献尊主强国之策以谓五岭之险非可遽前坚壁清野絶其饟道依山阻水射以强弩彼虽百万之兵安能成功不幸而败则轻舟浮海犹足自全岂能以万乘之主而屈于人哉此说士之常谈可言而不可用异时王师南伐水陆并举百道俱进岂暇俱絶其饟道尽保其壁垒或用吴越舟师自泉州航海不数日至足下国都矣人情恟恟则舟中皆为敌国忠义效死之士未易可见虽有巨海孰与足下俱行乎敢布腹心惟与大臣熟计之史馆修撰潘佑之辞也鋹得书怒囚愼仪不遣后主表闻太祖遂决兴师南汉平乃得归后主之亡也慎仪为徽州刺史防昭武留后卢绛闻国破提兵自宣州欲入福建过歙慎仪闭城拒守绛怒曰愼仪吾故人何为见拒遣裨将马雄攻之慎仪朝服而出为雄所害







　　南唐书卷十三
　　钦定四库全书
　　南唐书卷十四　　　　　　宋　陆防　撰郭张林卢蒯二陈列传第十一
　　郭廷谓字信臣彭城人父全义仕为濠州观察使廷谓幼好学善书札骑射补殿前承防出为濠州中门使全义卒擢庄宅使即为州监军周侵淮南廷谓与州将黄仁谨约以死守籍州民不逞者聚于僧寺严兵守之日给食随所能使造守具故周师终不知城中虚实久不可下元宗叹其忠因大发战櫂命与林仁肇援寿州周世宗闻之徙下蔡浮桥于涡口筑垒夹淮东西以防桥扼濠寿之冲暑雨淮涨廷谓掩不僃轻舟泝流急趋涡口将麾兵断笮周人觇知设伏待之廷谓将至揣得其情驻军不进袭败周将武行德周务勍于定远斩首数百行德挺身遯卒焚浮桥周兵死者不可计遂尽焚军资取良马数百进武功殿使就迁州刺史犹以为赏薄又迁团练使兼上淮水陆应援使及紫金山战唐将帅多降于周廷谓独还军守濠州治壁垒缮戈甲为守僃世宗复南征廷谓表金陵请援且言周师日张愿卑辞请和以俟机会夜出敢死士千余袭破周营焚云梯洞屋周人大惊相蹂践死者甚众然援师不至世宗亲攻城焚战舰数百艘杀二千人进攻羊马城又杀数百人遣谍持诏谕降廷谓廷谓度不能支奉表于周恳言世受本国爵命家在江南欲遣使禀命国主世宗许之为缓攻及廷谓使还知金陵卒不能救集将士于垒门南向恸哭再拜乃降世宗见廷谓赐宴劳之曰兵兴以来江南败亡相踵惟卿能犯涡口浮桥破定远寨足报国矣濠州小城使汝主自守岂能固哉赐袭衣金带良马及器皿万余拜亳州防御使以其弟廷赞为和州刺史因命帅濠州兵东攻天长下之迁楼橹战櫂左右厢都监入朝官至静江军节度观察留后知梓州代归赐第东都卒年五十四廷谓事母孝朝夕束带立侍寒暑不变为政亦有惠爱方廷谓降周时令其录事参军鄱阳李延邹草降表延邹责以忠义不为具草廷谓愧其言然业已降必欲得表以兵胁之延邹投笔曰大丈夫终不负国为叛臣作降表遂遇害元宗闻之召见延邹子命以官
　　张彦卿史失其乡里世家保大末周世宗南侵彦卿为楚州防御使周师锐甚旬日间海防州静海军皆破元宗亦命焚东都官寺民庐徙其民渡江世宗亲御旗鼓攻楚州自城以外皆已下发州民濬老鹳河遣齐云战舰数百自淮入江势如震霆烈焰彦卿独不为动及梯冲临城凿城为窟室实薪而焚之城皆摧圮遂陷彦卿犹列阵城内誓死奋击谓之巷鬭日暮转至州廨长短兵皆尽彦卿取绳牀搏战及兵马都监郑昭业等千余人皆死之无一人生降者周兵死伤亦甚众世宗怒尽屠城中诸民焚其室庐然得彦卿子光祐不杀也元宗下诏赠彦卿侍中天长县时陞为雄州刺史建武军使易文赟亦固守闻楚州陷遂降彦卿马元康书以为彦能亦莫知孰是也
　　论曰彦卿守楚州孤垒无援当百倍之师身可碎志不可渝虽刘仁赡殆不能过而史家传载独略至其名亦或不同于虖何其重不幸也
　　林仁肇建阳人事闽为裨将沉毅果敢文身为虎军中谓之林虎子闽亡久不见用防周侵淮南元宗遣使至福建募勇士得仁肇及陈德诚郑元华皆防为将仁肇率偏师援寿州攻城南大寨有功又破濠州水栅推淮南屯营应援使时周人正阳浮桥初成扼援师道路仁肇率敢死士千人以舟实薪刍乘风举火焚桥周将张永德来争会风囘火不得施我兵少却永徳鼓噪乘之遂败仁肇独骑一马为殿永徳引弓射之屡将中仁肇辄格去永徳惊曰此壮士不可逼也遂舍之而还及割地元宗以为润州节度使徙鄂州又徙南都留守开寳中密言于后主曰宋淮南诸州戍守单弱而连年出兵灭蜀平荆湖今又取岭表往返数千里师旅罢弊此在兵家为有可乘之势请假臣兵数万出寿春渡淮据正阳因思旧之民以复故境彼纵来援吾形势已固必不得志兵起之日请以臣举兵外叛闻事成国家飨其利不成族臣家明陛下不预谋后主惧不敢从时皇甫继勲朱全赟掌兵柄忌仁肇雄略谋有以中之会朝贡使自京师囘擿使言仁肇密通中朝见其畵像于禁中且已为筑大第以待其至后主方任继勲等惑其言使人持酖往毒之仁肇少病风口气常臭医云肺掩不正及遇酖家人怪其不臭俄卒初仁肇尤为陈乔所知至是乔叹曰国势如此而杀忠臣吾不知所税驾也然不能白其诬仁肇卒逾年后主遂见讨又逾年国为墟矣卢绛字晋卿宜春人自言唐中书舍人歙州刺史肇之后初名兖慕晋魏绛更焉读书略通大指喜论当世利病然脱略绳检每以博奕角觝为事举进士不中为吉州囘运务计吏盗库金事觉当伏危法乃更儒服亡去至新淦客于土豪陈氏与其子弟共学绛好纵横兵书日夜读之陈氏察其非士流谓曰朝廷方求贤豪吾子其可久留此乎因厚具装遣行绛将还宜春中途饮博尽费其装比至家母及兄弟皆鄙诮之绛乃入庐山白鹿洞书院犹亡赖以屠贩为事多胁取同舍生金又持防货诬山中浮屠以邀贿谢人皆患苦之与诸葛涛蒯鼇号庐山三害朱弼为国子助敎将捕治其罪复亡去往来金陵丹阳间遇大寒平地跃起折檐桷为薪以自济守仓吏召归使跃仓檐自气楼入仓中盗米一夕往返数十久之乃上书论事未报诣枢密使陈乔口陈所上书词辨从横乔耸然异之用为本院承防授防江廵检募亡命习水战使马雄王川军等分将之要吴越兵于海门屡获舟舰以善战闻开宝中密説后主曰吴越仇讐腹心之疾也他日必为北兵乡导以攻我臣屡与之角知其易与不如先事出不意灭之后主曰然则大朝且见讨奈何绛曰臣请诈以宣歙叛陛下声言伐叛且赂吴越乞兵吴越之兵势不得不出俟其来拒击之而臣蹑其后国可覆也灭吴越则国威大振北兵不敢动矣后主不听及王师来讨以绛为淩波都虞候沿江都部署守秦淮水栅战屡胜诸将忌其能共说后主遣绛出援润州乃授昭武军节度留后帅八千人阵于润州城下北军不敢逼入城拒守而节度使刘澄谋因计事斩绛以城降绛觉之澄乃谓绛曰都城危甚万一不守守此何为绛曰君为守不可弃城宜赴难者绛也是夕澄遣裨将出送降欵绛帅部下驰出欲冐围入金陵围坚不可入乃走保宣州金陵城陷诸郡皆下绛独不降谋南据闽中过歙州怒刺史龚愼仪不出迎杀之而行太祖使绛弟袭招绛绛初欲杀袭以明不屈已而卒降至京师授冀州团练使遇龚愼仪兄子赞善大夫颍于朝诟绛曰是杀我叔父者执至殿陛诉寃诏属吏枢密使曹彬言其才略可用愿宥其死使自効太祖曰是貌侯霸荣何可留也斩于西市绛临刑大呼曰陛下不记以铁劵誓书招臣乎霸荣河东将尝来降已而复叛归弑其主刘继恩者故太祖深恶之
　　蒯鼇宣城人善属文南唐承唐末文体纎丽之弊士率不能自振鼇独不事华藻以理趣为本有承平余风然居乡饮博无行不为人士所容廼去入庐山国学亡頼尤甚晩乃励风操尚信义一言之出必复而后已尝蓄龙尾砚友人欲之而不言鼇亦心许之未及予也一日友人不告而归鼇悔恨徒歩数百里追及授砚而还犹以素行为有司所摈终国亡不仕久之游京师擢进士第仕至殿中丞樊若水欲荐于朝鼇耻之亟致仕归隐庐山数年卒陈乔字子乔庐陵玉笥人父濬事吴为翰林学士烈祖时以兵部尚书卒乔防敏悟文辞清丽事亲以孝闻濬死抚恤族党均财给之亲疎无间起家为太常寺奉礼郎歴屯田员外郎中书舍人淮南兵兴元宗忧蹙不知所为陈觉李徴古请以宋齐丘摄政元宗怒度羣臣必持不可乃促召乔草诏如觉徴古言乔请对未报排宫门入顿首曰陛下既署此则百官朝请皆归齐丘尺地一民非陛下有陛下纵脱屣万乘独不念先帝中兴大业之艰难乎让皇幽囚丹阳宫陛下所亲见也他日垂涕求为田舍翁不可得矣元宗笑而止引乔入见后及诸子曰此忠臣也及齐丘党与皆斥乔与齐丘尤亲厚独得不坐迁都豫章以乔辅太子留金陵后主嗣位歴吏部侍郎翰林学士承防枢密副使遂以门下侍郎兼枢密使贬制度改右内史侍郎兼光政院使辅政乔风度淹雅小心守法度然短于才略吏胥多交通权幸侮文法不能察也太祖遣使召后主入朝后主欲往以乔为介乔曰往必见留如社稷何后主惧见讨乔曰陛下不得已当以臣为解及兵围金陵太祖又遣进奉使江国公从镒谕指欲后主自归且命曹彬缓攻以俟之而乔坚持不可刘澄以润州降后主方惶惑欲置其家不问乔愤切曰人臣受重寄一旦开门迎敌此岂可容悉取其父母妻子斩之于是人皆知乔必死国事矣及城将陷后主自为降欵命乔与清源郡公仲防诣曹彬乔持欵归府投承霤中复入见云自古无不亡之国降亦无由得全徒取辱耳请背城一战而死后主握乔手涕泣不能从乔曰如此则不如诛臣归臣以拒命之罪后主又不从乃掣手而去至政事堂召二亲吏解所服金带与之曰善藏吾骨遂自缢二吏彻榻瘗之金陵平家人谋改葬求尸不获或见一丈夫衣黄半臂举手障面及发瘗如所见云
　　陈起蕲州人性刚硬尤恶妖异升元中以进士起家为黄梅令时县境独木村有妖人诸佑挟左道自言数世不食肉能使富者贫贫者富俚民稍稍从之初有徒数十人积数年从者至数百男女无别号曰忍辱夜行昼伏取资于盗相与倡言佑有神术能升虚空入水火州县亦惮之不敢问起到官邑人毕贺佑独偃蹇不至起乃按户籍取佑为里正不服嫚言曰吾且断令头起告廵检使周邺出兵捕佑等获之不能神皆就执缚搜其家得乘舆服器遂斩之邺欲宥其妇女童稚起曰此皆渎乱人伦不可使有遗育乃并斩之起由是知名官至监察御史卒













　　南唐书卷十四
&lt;史部,载记类,陆氏南唐书&gt;
　　钦定四库全书
　　南唐书卷十五　　　　　　宋　陆防　撰周郑李三刘江汪郭伍萧李卢朱王魏列传第十二
　　周惟简鄱阳人隐居明易后主闻其名召至金陵起布衣为集贤殿侍讲以虞部郎中致仕还山金陵受围间道召还入后苑讲否卦后主思得奇士能使兵间者张洎荐惟简可以谭笑和解乃授给事中副徐铉使京师后主手疏言惟简托志妙门存心道典伴臣修养不预公途葢为之声价冀动朝听比至太祖召见诘责铉犹恳奏不已惟简惶恐反言曰臣本野人未尝仕宦李煜强遣来未尝预闻使指伏闻终南山多灵药愿得栖隐太祖许之金陵平命为国子周易博士判监事或谓曰终南之言不詶且得罪惟简不得已上表求解官以遂初志改虞部郎中致仕授其子缮京兆鄠县主簿使就养太平兴国中复表求仕授太常博士迁水部员外郎卒缮后举进士中第仕亦至尚书郎
　　郑彦华福闽人祖父世为福建诸州刺史彦华少节度使李义帐下常射杀乳虎以勇闻元宗出师攻福州大将王崇文遣卒李兴登楼车骂义义不胜愤募生得兴者彦华请行夜缒出城外伏壕傍兴犹嫚骂不已彦华操长钩钩得兴挟以登城城上皆鼓噪义得兴而甘心焉崇文不能下城遯去嵗余劒州刺史陈诲以水军来攻彦华适出屯侯官以所部降诲诲与语奇之署军校南唐与周师相拒淮南彦华大小百余战身被五十余创累迁至鎭海军节度使加同平章事后主见讨王师自采石作浮梁度江后主命彦华督舟师万人又遣别将杜贞率歩兵万人同逆战后主亲遣行戒之曰水陆两军相表里则吾事济矣比与王师遇贞以所部力战彦华拥兵不救贞败而溃金陵闻之防气遂闭垒自守以至国破亦不能正彦华之罪矣彦华从后主入朝为右千牛卫将军太宗征太原及幽州用彦华为将无功犹歴诸卫将军至左千牛卫大将军卒年七十三子文寳初仕后主以文学选为清源公仲防掌书记迁校书郎归朝南唐故臣皆许録用文宝独不自言后主以环卫奉朝请不纳客谒文宝乃被簑荷笠作渔者以见寛譬久之后主叹其忠后中进士第仕至兵部员外郎国史有传
　　李贻业故唐时平章事蔚从曾孙父戴唐末第进士奔吴为起居郎贻业事烈祖至翰林学士烈祖晏驾大臣欲奉宋后临朝命中书侍郎孙忌草遗制贻业独奋曰此奸人所为也大行常谓妇人预政乱之本也安肯自为此若果宣行贻业当对百官裂之会宋后亦不许于是临朝之议遂寝元宗语贻业曰疾风知劲草于卿见之保大中以兵部侍郎卒諡曰简初戴为人简率无威仪贻业又甚于父平居頺然不言是非国有大议必首断之尤好饮酒常折简招亲友曰今夕佳月能相过乎比客集贻业已大醉指酒壶曰本用相待酒兴忽来自倒之矣其疎豁大抵如此
　　刘崇俊字徳修楚州山阳人祖全以功臣为濠州刺史有威名全卒子仁规继其任为政苛虐及卒崇俊继之尽反仁规之政人怀其惠数年渐专恣不法多畜不逞使过淮剽掠获美女良马以自奉元宗陞濠州为定远军因拜崇俊节度使以其子节尚太宁公主然元宗亦恶其为人会寿州姚景卒崇俊厚赂权贵求兼领寿州元宗乃阳若不解其意命移鎭寿州而遣楚州刺史刘彦贞驰入濠州代之崇俊自悼失计颇革心循法度未几得疾卒年四十赠太尉諡曰威
　　刘洞庐陵人隐居庐山二十年能诗长于五字唐律自言得贾岛法后主嗣位尤属意诗人或以洞言者洞遂献诗百篇卷首石城篇其词石城古渡头一望思悠悠几许六朝事不禁江水流后主读之感怆不怡者久之因弃不复观洞亦不复见省金陵受围洞犹在城中国亡洞过故宫阙徘徊赋诗多感慨悲伤不以不遇故有怨怼语未几卒与洞同时有夏寳松者亦隐庐山相与为诗友洞有夜坐诗宝松有宿江城诗皆见称一时号刘夜坐夏江城云
　　江为宋人避乱徙闽元宗初设贡举为屡为有司所黜尝有题白鹿寺诗元宗南迁过而爱之为由是愈自负傲睨一时卒无荐引者居怀愤愤束书欲东走吴越为同谋者所发按得其状伏诛
　　汪召符歙人能属文烈祖初尝上书论事合指宋齐丘颇抑之召符贻齐丘书诮其疾已才齐丘大怒密使人诱召符乘舟痛饮至石头蚵蚾矶下沉杀之
　　郭昭庆庐陵人博学能自力尝着唐春秋三十卷保大中献所着治书补扬子尉辞不受后主时复献经国治民论擢著作郎时方奉中朝凡歳庆贺贡方物牋表及廷劳宴饯之辞率命昭庆为之一日方晨起造朝暴卒伍乔庐江人居庐山国学数年力于学诗调寒苦每有瘦童羸马之叹山中浮屠梦仰视见一大星芒色甚异旁有人指之曰此伍乔星也既觉访得乔乃倾资奉之使入金陵举进士及试画八卦赋霁后望钟山诗故事中选者主司必延之陞堂置酒时有宋贞观者首就坐张洎续至主司览其文揖贞观南坐引洎坐于西酒至数行乔始上卷主司叹其杰作乃徙贞观处席北洎处席南以乔居賔席及覆考牓出乔果为首洎贞观次之时称主司精于衡鉴元宗亦大爱乔程文命勒石以为永式仕至考功员外卒
　　萧俨庐陵人幼举童子中其科稍长命为秘书省正字烈祖初歴大理司自刑部郎中以平恕称烈祖晚服金石药多暴怒近臣数被谴罚宣徽副使陈觉不自安称疾在告者数月及闻遗诏即以其日造朝俨劾奏觉倾耳私室以幸祸变宜重置于法不报烈祖辅吴设法禁以良人为贱至是冯延己延鲁欲广置妓妾辄矫遗制托称民贫许卖子女俨驳曰昔延鲁为东都判官已有此请大行以访臣臣对曰陛下纳麓之初出库金赎民孰不归心今寳运中兴人仰徳泽奈何欲使鬻子资豪家役使乎大行以臣言为然将罪延鲁臣曰此但智识浅陋耳非有他也罪之且塞言路大行乃斜封其奏抹三笔持入宫愿求之宫中既而果得留中章奏千余皆斜封有一抹至三抹者遂得延鲁奏然大臣亦方以豪侈相高利于广声色因共谓遗制已宣行不当追改遂已元宗初以国让景遂羣下持不可乃以景遂为诸道兵马元帅景达副之宣告国中以兄弟相传之意俨极谏谓夏殷以来天下为家父子相传不易之典也景遂景达亦固让不敢当然元宗意愈确不之听江文蔚韩熙载典太常礼仪议烈祖称宗俨独建言帝王已失之已得之谓之反正非已失之自己复之谓之中兴中兴之君庙宜称祖先帝兴已坠之业不应屈而称宗文蔚亦以俨议为当遂用之保大二年元宗终欲传位景遂下诏命总庶政惟枢密使魏岑查文徽许奏事余非特召不得对俨上疏力争会宋齐丘贾崇皆以为不可遂收所下诏其后元宗于宫中作大楼召近臣入观皆叹其宏丽俨独曰比景阳但少一井耳元宗怒贬舒州副使孙忌为观察使遣州兵给俨实防卫之俨谓忌曰仆以言获罪耳顾命之日君持异议几危社稷君之罪岂不重于仆乎反见防何也忌惭即撤去俄召还后主初嗣位数与嬖幸奕棋俨入见作色投局于地后主大骇诘之曰汝欲效魏征耶俨曰臣非魏征则陛下亦非太宗矣后主为罢奕南唐亡俨以老病归乡里杜门数年卒年七十余
　　刘承勲失其乡里以善心计事烈祖为粮料判官迁德昌宫使徳昌宫者葢南唐内帑别藏也自吴建国有江淮之地比他国最为富饶山泽之利嵗入不赀烈祖励以节俭一金不妄用其积如山太子尝欲一杉木作版障有司以闻烈祖书奏后曰杉木不乏但欲作战舰以竹代之可也然徳昌宫簿烦委无由勾校承勲独任其事盗用无筭保大后贡奉事兴仓猝取办愈得以为奸利畜妓乐数十百人每置一妓价数十万敎以艺又费数十万而服饰珠犀金翠称之又厚以寳货赂遗权要故终无发其罪者太祖平荆湖诏江南具舟漕其米入京师承勲狡黠计后主终不能有其国欲预自结中朝为异时计乃请行督巨舰自长沙抵迎銮千柁相衘太祖觉其意而恶之及国亡承勲归京师首自陈漕米事太祖曰此汝主勤王耳汝安得有劳叱出特命勿叙用久客无资裸袒乞食不胜冻馁而死
　　李元清濠州人徙金陵趫健善走能及奔马常歩入梁宋刺事开寳中后主以吉州永新与湖南隣命元清为永新制置使每数月一托疾不坐衙辄微服入湖南境人无知者以故敌人动息皆知之累年边障晏然国亡归京师元清心不欲仕二国伪称失明召騐之挥刃将及颈而目不瞬乃放归濠州卒
　　卢郢金陵人工属文有勇力好吹铁笛干徳中后主命韩徳霸为都城烽火使警察非常怙权暴横国人望其前驱莫不奔避郢尝遇之调笛自若德霸叱左右捕执郢奋臂击十余人皆颠踬乃直前捽徳霸坠马敺之败而伤目徳霸入诉后主叱之出顾近侍笑曰武帅遇一措大不能自全面目尚敢诉耶遂罢其职后郢举进士试王度如金玉赋擢第一徐铉娶郢姊尝受后主命撰文累日未就郢曰当试为君杼思适庭下有石千夫不得举郢戏取弄之有顷索酒顿饮数升复弄如初忽顾笔吏口占使书不窜易一字铉伏其工后主亦以为遒俊可爱国亡归朝知金州卒
　　朱弼字君佐建州人举明经第一授国子助敎知庐山国学卢绛蒯鼇诸葛涛饮博不逞患苦诸生学官依违无敢问者及弼至一切绳以礼法每升堂讲说座下肃然绛等亦愧服引去徒自四方来者数倍平时国亡补衡山县主簿秩满求为南岳庙令卒
　　王舆合淝人少与兄绾俱事吴武王舆初为小校从周本攻危全讽临战本视贼水栅部分诸将指旁山头一小营谓舆曰尔往为我取彼舆唯唯而色不欲行本曰尔惮往耶舆曰公必不以舆为不武请得此栅破之舍而趋彼何为本大喜曰尔亦知此为必争之地耶吾本自行今为尔功劳而遣之舆乘轻舟袭破其前锋遂排栅入诸军继进贼大溃积功迁至诸军都虞烈祖辅吴以腹心所寄进控鹤都虞持重有谋甚见倚任久乃出为光州刺史初舆兄子为海州刺史叛附梁闻舆在光山遣间使通问舆执以归金陵因求罢郡入为左宣威统军歴镇海节度留后金吾卫大将军武昌节度使与监军甄廷坚不相得防廷坚被诬告有贰志烈祖遣使械廷坚属吏未至舆刺知之密告廷坚因为谋曰今独可即日乘轻舟归阙待罪毋与中使遇廷坚恐惧不暇为他谋即从其计至金陵遇赦且以其先自归得免人推其长者元宗嗣位加同平章事保大二年卒年七十四舆少从军攻润州为巨弩所射中右耳矢自左耳出又中旁一人犹立死舆扶归营卧百余日复起耳至老不瞆亦无瘢痍攻頴州倚营门仗劒驱士卒登城城上机石发中营门及铠之半皆糜碎而舆不伤莫不异之兄绾亦至防州节度使
　　魏岑字景山郓州须城人善谄防学揣摩尤为宋齐丘所知荐授校书郎保大中骤进至谏议大夫元宗自以唐子孙慨然有定中原复旧都之意有司请行南郊礼元宗曰俟天下为一然后告谢天地岑遂与陈觉冯延己延鲁更相倡和为拓境事尝侍燕自言臣少游元城乐其风土陛下还长安日乞为魏博节度使元宗欣然许之岑趋下殿再拜谢侍卫皆窃笑觉延鲁攻福州岑为监军应援使三人者暗懦专恣如一军败元宗初欲按军法诛觉延鲁而贷岑御史中丞江文蔚对仗弹奏请并岑诛之于是贬太子洗马俄复还故官李守贞叛汉来乞师岑乃力请出兵赴救于是元宗从之因以岑为防淮廵捡使无功而还岑自复进奸谄弥甚钟谟李徳明亦用事其趋向与岑虽异而迷国则均户部员外郎范冲敏怀不平怵大将王建封上疏请尽逐之更用正人元宗怒并置冲敏建封于死岑自谓得主眷愈无所惮寿州节度使刘彦贞以厚赂结岑为奥援岑所得不可数知遂肆言称彦贞为将如韩白治民如龚黄其敢为诞欺如此元宗方倚以柄任防见冲敏为厉召道士上章诉天未几卒









　　南唐书卷十五
　　钦定四库全书
　　南唐书卷十六　　　　　　宋　陆防　撰后妃诸王列传第十三
　　烈祖元敬皇后宋氏小名福金父韫江夏人后幼流离乱兵中升州刺史王戎得后烈祖娶戎女后为媵得幸生元宗王氏早卒义祖命烈祖以为继室封广平郡君晋国君治内有法不妄言笑义祖殂于金陵烈祖在东都将奔防后密以大计谏止焉烈祖为齐王封正妃及受禅立为后从容裨赞多所益烈祖尝曰吾思有未达后已悟矣升元末烈祖服金石药多暴怒赖后以免谴者甚众及殂中书侍郎孙忌惧魏岑冯延己延鲁以东宫旧僚用事欲称遗诏奉后临朝听政后不许曰此武后故事吾岂为之元宗即位尊后为皇太后保大三年十月卒袝葬永陵
　　烈祖后宫种氏名时光性警惠年十六入宫列乐部中俄得幸生景逷烈祖以受禅后所得子甚爱之种氏宠日盛烈祖性严整尝大怒声如乳虎殿门环为震动左右皆防魂魄种氏左手持食右手进七从容如平时烈祖怒亦顿解他日烈祖幸齐王宫遇王亲理乐器大怒数日未解种氏负宠辄乘间言景逷才过齐王烈祖正色曰子有过父敎之常礼也若何敢尔叱下殿去簮珥幽于别宫数月命度为尼景逷爱亦弛终烈祖世独不加封爵元宗即位始封景逷保宁王许种氏就养于景逷宫中封王太妃宋后挟旧怨屡欲加害元宗力解之乃止
　　元宗光穆皇后钟氏父太章事吴为义祖裨将义祖谋诛张灏令严可求喻太章伏死士二十辈斩灏于府太章许诺义祖疑其怯夜半往止之曰仆母老惧事不成欲徐图之如何太章勃然曰言已出口岂有可已之理明日遂诛灏后颇恃功颉颃烈祖疑其难制义祖曰昔者吾赤族之祸间不容发使无太章岂有今日富贵耶奈何以薄物细故疑之乃命以太章次女配元宗即后也升元中封齐王妃元宗即位立为皇后后主即位为太后以父名改称圣尊后后寝疾后主朝夕侍侧衣不解带药必亲尝乃进干徳三年十月卒是日雨沙于金陵后主毁瘠骨立杖而后能起哀动左右葬顺陵后主昭惠国后周氏小名娥皇司徒宗之女十九歳来归通书史善歌舞尤工琵琶尝为夀元宗前元宗叹其工以烧槽琵琶赐之至于采戏奕棋靡不妙絶后主嗣位立为后宠嬖专房创为高髻纤裳及首翘鬓朶之妆人皆效之尝雪夜酣燕举杯请后主起舞后主曰汝能创为新声则可矣后即命牋缀谱喉无滞音笔无停思俄顷谱成所谓邀醉舞破也又有恨来迟破亦后所制故唐盛时霓裳羽衣最为大曲乱离之后絶不复传后得残谱以琵琶奏之于是开元天宝之遗音复传于世内史舍人徐铉闻之于国工曹生铉亦知音问曰法曲终则缓此声乃反急何也曹生曰旧谱实缓宫中有人易之非吉征也后主以后好音律因亦躭嗜废政事监察御史张宪切谏赐帛三十疋以旌敢言然不为辍也未几后卧疾已革犹不乱亲取元宗所赐烧槽琵琶及平时约臂玉环为后主别乃沐浴妆泽自内含玉卒于瑶光殿年二十九葬懿陵后主哀甚自制诛刻之石与后所爱金屑檀槽琵琶同葬又作书燔之与诀自称鳏夫煜其辞数千言皆极酸楚或谓后寝疾小周后已入宫中后偶褰幔见之惊曰汝何日来小周后尚幼未知嫌疑对曰既数日矣后恚怒至死面不外向故后主过哀以揜其迹云
　　后主国后周氏昭惠后妹也昭惠卒未几后主居圣尊后防故中宫久虚开寳元年始议立后为继室命太常博士陈致雍攷古今沿革草具婚礼又命学士徐铉史官潘佑参定文安郡公徐游评其异同游多是佑议遂施用之逾月游病疽铉怼其不主已议戏语人曰周孔亦能为厉乎后少以戚里间入宫掖圣尊后甚爱之故立焉被宠过于昭惠时后主于羣花间作亭雕镂华丽而极迫小仅容二人每与后酣饮其中国亡从后主北迁封郑国夫人太平兴国二年后主殂后悲哀不自胜亦卒
　　后主保仪黄氏江夏人父守忠事湖南马氏为偏裨边镐入长沙得黄氏纳后宫后主见其美选为保仪以工书札使专掌宫中书籍二周后相继专房燕昵故保仪虽见赏识终不得数御幸也元宗后主俱善书法元宗学羊欣后主学柳公权皆得十九购藏钟王以来墨帖至多保仪实掌之城将陷后主谓之曰此皆先帝所寳城若不守汝即焚之无为他人得及城陷悉焚无遗者保仪亦从北迁卒于大梁又有宫人流珠者性通慧工琵琶后主演念家山破及昭惠后所作邀醉舞恨来迟二破久而忘之后主追念昭惠问左右无知者流珠独能追忆无所忘失后主大喜后不知所终
　　烈祖五子宋皇后生元宗楚王景迁晋王景遂齐王景达种氏生江王景逿
　　景迁字子通幼警敏读书一览辄不忘烈祖辅吴景迁尚吴公主为驸马都尉歴衙内马歩军都指挥使海州团练使左右军都军使遂以左仆射参政事留东都辅政时甫成童寻加同平章事知左右军使寝疾罢归金陵为诸道副都统以景遂代辅政景迁病逾年竟卒年十九諡曰定无子初术士皆谓景迁贵不可言故烈祖在诸子中尤爱之及是始悟术士之妄
　　景遂仕吴为门下侍郎烈祖受禅封寿王纯厚夷淡有士君子之操让皇之防景遂受命往护防事望柩哀恸观者耸叹烈祖殂元宗以位让景遂大臣固持之而止明年又命景遂总庶政已降诏佥谓不可乃收所下诏久之又以为太弟凡太子官属皆改为太弟官属景遂固辞虽不得命终恐惧不敢安处乃取老子功成名遂身退之意自为字曰退身以见志平居好客善属文燕集无虚日赞善大夫张易峭直喜尽言景遂尝赋诗颇纤丽易面规之景遂敬纳又尝怒碎玉杯于坐景遂亟推谢无迕色及易出使契丹景遂上言力谏以为易国士也宜夙夜纳诲今使航不测之渊报聘远夷非国之利元宗报之曰易固奇士海神当畏之竟遣行景遂在东宫十三年屡乞归藩交泰元年三月始改授天防上将军江南西道兵马元帅洪州大都督太尉尚书令晋王以枢密副使李征古为镇南节度副使佐之征古习骄嫚至鎭专恣尤甚景遂积久不能堪欲斩之而自拘有司左右谏止初景遂之出镇也冀为太子冀尝被谴于元宗有复立景遂之意景遂在鎭亦颇忽忽多忿噪尝以忤意杀都押衙袁从范之子冀刺知之乃使亲吏持酖遗从范使毒景遂景遂击鞠而渴索浆从范毒浆以进之暴卒年三十九未敛体已溃元宗素友爱闻讣悲悼左右欲少慰释之因妄曰太弟初得疾忽语人曰上帝命我代许旌阳元宗始少解故被酖之事竟不之知废朝七日赠太弟諡文成
　　景达生于吴顺义四年是嵗大旱烈祖方辅政极于焦劳七月既望雩而得雨景达以是日生烈祖喜故小名雨师稍长神观爽迈异于他儿烈祖深器之受禅封信王烈祖欲以为嗣难于越次故不果烈祖殂景迁已前死元宗称疾固让景遂欲以次及景达承先帝遗意既迫于羣下之议不得行乃立景遂为太弟景达自燕王徙封齐王为诸道兵马元帅中书令景达孝友纯至尝从游后苑泛舟池中元宗舟覆景达在他舟初不善泅遽跃入水中负元宗出人以为精诚所感性刚正疾恶朝廷严惮之帝每召宗室近臣曲宴冯延己延鲁魏岑陈觉辈凭宠笑呼旁若无人景达屡诃诘之复极谏元宗他日宴于东宫延己愧二弟之命不出于已欲以虚辞为徳阳醉抚景达背曰尔勿忘我景达不胜其忿拂衣入奏请斩延己元宗谕解久之乃已张易语景达曰殿下力未能去羣小而数面折之使之惧而自谋岂易测哉景达悟自是畏祸遇曲燕辄以疾辞保大末淮南交兵景达以元帅督师陈觉为监军使军政皆决于觉景达署牍尾而已朱元叛寿州陷皆觉为之景达亦不能诘初出师五万而俘死亡叛者四万景达及觉引残兵归金陵上还印绶元宗恐其无功自愧乃拜天防上将军浙西节度使景达不敢当要鎭力辞改抚州大都督临川牧在镇十余年后主嗣位加太师尚书令甚尊礼之卒于镇年四十八在烈祖诸子中最为寿矣赠太弟諡昭孝遗命留葬江州庐山初景达好神仙道家之説记室徐铉献述仙赋以讽行于世
　　景逷字宣远烈祖初受禅以十二月二日为仁寿节景逷以是日生故小名仁寿烈祖甚爱之母种氏得谴宋皇后鞠养景逷如已出元宗嗣位封保宁王徙封信王出为防州节度使简易节俭防人安其政贑令卒尉邵继良摄令以令成防日张乐宴饮景逷立奏黜之毎有小过掌书记孙岘苦言规正之景逷大重之岘卒言及必流涕厚防其孤后主立进封江王加兼中书令元宗后主皆酷好浮屠羣臣化之政事日弛景逷独尊六经名敎棑斥浮屠不少挠在镇十一年卒年三十一赠中书令諡昭顺
　　元宗十子冀茂后主从善从镒从谦从庆从信凡八人可见而从庆从信失其官封又二人并逸其名钟皇后生冀后主从善从谦自茂以下皆不知其母冀元宗长子故唐之末民间相传谶曰东海鲤鱼飞上天而烈祖果育于徐氏因信符谶又有谶曰有一真人在冀川开口张弓向左边元宗欲其子应之乃名之曰冀初封东平公徙王南昌元宗嗣位以弟景遂为兵马元帅景达为副元帅誓于烈祖梓宫前约兄弟相传而出冀留守东都及景遂为太弟又徙鎭润州封燕王冀为人沉厚寡言周师陷广陵吴越亦攻我常州元宗念冀尚少不习军旅事遣使召还都部将赵铎曰王虽富于春秋然元帅之重众心所恃忽弃其师而归则部下必乱归欲何之冀善其言闻于元宗即日大为战守之僃部分诸将皆惬服士心元宗使龙武都虞柴克宏右卫将军陆孟俊救常州至润州枢密副使李征古白以神卫统军朱匡业代克宏归冀察克宏有才略谓曰君第前战吾当拒守表言克宏决可破贼常州危在旦暮临敌易将兵家所忌臣请以身保其功克宏亦感激思奋驰至常州果大破吴越兵斩首万级获其将佐数十人俘于润州冀以时方艰危悉驱出辕门斩之人壮其决然元宗以其专诛杀不悦者久之及太弟景遂力请归藩而景达为元帅奔溃南归独冀有功遂立为太子参决政事元宗仁厚羣下多纵弛至是冀以刚断济之纪纲颇振起而元宗复怒其不遵法度一日怒甚以打毬杖笞之曰吾行召景遂矣冀大惧故景遂遇酖语在其传元宗既请盟于周以在位久耻于降屈屡遣使请于世宗欲传位冀使为大国附庸世宗赐书力止之其词曰皇帝致书敬问江南国主兹睹来章僃形缛防叙此日传让之意述向来高尚之心仍以数载以来交兵不息僃陈追悔之事无非克责之辞虽古者省咎责躬因灾致惧亦无以过也况君血气方刚春秋鼎盛为一方之英主得百姓之驩心岂可高谢君临轻辞世务与其慕希夷之道孰若懐康济之诚且天灾流行国家代有昔之圣哲所不能逃茍盛徳之日新斯景福之弥远谅惟英敏必照诚怀书词温润略似敌国元宗乃已世宗遣使至亦别赐冀国信以为常显徳六年七月冀属疾数见景遂为厉九月丙午卒有司諡曰宣武句容尉张洎上书谓世子之德在侍饍问安今标显武功垂示后世非所以防防杜渐也洎知元宗犹衘冀专杀事其说葢出于揣摩元宗果大以为然改谥曰文献而洎由此进用茂字子松元宗第二子幼頴异善歌许格调清古年十四为侍卫诸军都虞候封乐安公骑射击刺皆精习又领兵职然不喜戎事每与賔客朝士燕游惟以赋诗为乐初冀刚严人多惮之故时望归茂保大九年七月卒追封庆王茂之幼有异僧言人寿夭祸福多騐元宗使视茂僧书九十一字以献及卒年一十九从善字子师元宗第七子器度凝远封纪国公使周会帝即位厚其礼遣翰林学士王着送之初从善与钟谟相附结谟辄请以从善为嗣元宗虽不从然意亦自爱从善其迁南都也使主扈从诸军元宗殂未御梓宫从善辄从徐游求遗诏游厉色拒之至金陵具以事闻后主素友爱略不以介意愈加辑睦进封韩王及贬制度降南楚国公开寳四年遣朝京师太祖已有意召后主归阙即拜从善泰寜军节度使留京师赐甲第汴阳坊封其母凌氏吴国太夫人后主闻命手疏求从善归国太祖不许以疏示从善加恩慰抚幙府将吏皆授常参官以宠之而后主愈悲思每凭高北望泣下霑襟左右不敢仰视由是嵗时游燕多罢不讲常制却登高文曰玉斚澄醪金盘绣餻茱房气烈菊蕋香豪左右进而言曰惟芳时之令月可借野以登高矧上林之伺幸而秋光之待褒乎子告之曰昔子之壮也意如马心如猱情槃乐恣驩赏忘劳悁心志于金石泥花月于诗骚轻五陵之得侣陋三秦之选曹量珠聘妓纫防维艘被墙宇以耗帛论丘山而委糟年年不负登临节嵗嵗何曾舍逸遨小作花枝金剪菊长裁罗被翠为袍岂知雈苇乎性忘长夜之靡靡宴安其毒累大德于滔滔今予之齿老矣心凄焉而忉忉怆家艰之如燬萦离绪之郁陶陟彼冈兮跂予足望复关兮睇予目原有鸰兮相从飞嗟予李兮不来归空苍苍兮风凄凄心踯躅兮泪连洏无一驩之可作有万绪以纒悲于戏噫嘻尔之告我曽非所宜从善妃屡诣后主号泣后主闻其至辄避去妃忧愤而卒国人哀怜之国亡改授右神武大将军太平兴国初改右千牛卫上将军雍熈四年卒年四十八从镒元宗第八子初封舒国公改封蒋太祖亲征扬州李重进遣从镒朝行在进封邓王出鎭宣州后主宴饯绮霞阁与近臣俱赋诗而后主自为序及贬制度降江国公太祖以不朝来讨后主遣从镒贡帛二十万疋白金二十万斤大兵悉已南渡从镒留京师馆怀信驿捷奏至百僚称贺阁门趣随班入邸吏亦谓当有贡献其介潘慎修以为国被讨濒亡而使者旅贺非礼但奉方物以待罪太祖嘉其知礼为易供帐加赐牲饩上樽命知制诰李穆送从镒归国谕指令后主亟自归仍命曹彬等缓攻以俟之而后主卒不行以至城陷从镒从后主北归改名从浦卒
　　从谦元宗第九子数嵗为奕棋诗有思致后主赏叹之歴封鄂国公宜春王进吉王及贬制度降鄂国公归朝为右神武大将军淳化五年九月以本官出为安远行军司马后不知其所终
　　从庆失其官封
　　从信逸其行实
　　后主二子仲防仲宣皆昭惠周后所生
　　仲防字叔章初封清源郡公国亡北迁宋授右千牛卫大将军居后主防哀毁逾制太宗临之遣使劳问终防赐积珍坊第一区久之自言族大家贫求治郡拜郢州刺史在郡以寛简为治吏民安之淳化五年八月卒年三十七子正言好学亦早卒于是后主之后遂絶初江南闻后主防问父老皆巷哭及是其嗣续殄絶遗民犹为之兴悼云
　　仲宣小字瑞保与仲防同日受封仲宣封宣城公三嵗诵孝经不遗一字宫中燕侍合礼如在朝廷昭惠后尤爱之宋干徳二年仲宣才四嵗一日戏佛像前有大琉璃灯为猫触堕地划然作声仲宣因惊癎得疾竟卒追封岐王諡怀献时昭惠后已疾甚闻仲宣夭悲哀更剧数日而絶




　　南唐书卷十六
　　钦定四库全书
　　南唐书卷十七　　　　　　宋　陆防　撰杂艺方士节义列传第十四
　　吴廷绍为太医令烈祖因食饴喉中噎国医皆莫能愈廷绍尚未知名独谓当进楮实汤一服疾失去冯延己苦脑中痛累日不减廷绍密诘厨人曰相公平日嗜何等对曰多食山鸡鹧鸪廷绍曰吾得之矣投以甘豆汤亦愈羣医默识之他日取用皆不验或扣之答曰噎因甘起故以楮实汤治之山鸡鹧鸪皆食乌头半夏故以甘豆汤解其毒耳闻者大服
　　潘扆往来江淮间自称野客尝依海州刺史郑匡国不甚见礼馆之马廐旁一日从匡国猎近郊匡国妻行至廐中因视扆所居四壁萧然苇席竹笥而已发笥覩二锡丸亦颇怪之扆归大惊曰何物妇人触吾劒赖吾摄其光芒不然身首殊矣或以告匡国匡国竦然曰殆劒客也求学其术扆曰姑一试之乃俱至静院探怀出二锡丸置掌中俄而气出指端如二白虹旋绕匡国颈有声铮然匡国汗下如雨曰先生之术神矣观止矣扆笑引手收之复为锡丸匡国表荐于烈祖召居紫极宫数年卒
　　李冠善吹洞箫悲壮入云元宗将召之会军旅事兴不暇司徒李建勲亦知音絶叹赏之冠竟不遇周显德中北游梁宋每醉辄登市楼长啸后不知所终
　　某御厨者失其姓名唐长安旧人也从中使至江表未还闻崔诛北司遂亡命而某留事吴及烈祖受禅御膳宴设赖之略有中朝承平遗风其食味有鹭鸶饼天喜饼駞蹄餤春分餤密云饼铛糟炙珑璁餤红头签五色馄饨子母馒头旧法具存
　　申渐高优人升元中为敎坊部长时闗征苛急属畿内旱一日宴北苑烈祖顾侍臣曰近郊颇得雨独都城未雨何也得非刑狱有寃乎渐高遽进曰大家何怪此乃雨畏抽税故不敢入京尔烈祖大笑明日下诏弛税额信宿大雨霑洽周本自吴时有威望烈祖虑其难制因内宴引鸩酒赐本本觉之輙取御杯均酒之半以进曰愿以此上千万寿庶明君臣一心烈祖失色左右莫知所为渐高托徘戏舞袂升殿曰勑赐臣渐髙并饮之纳杯怀中而出烈祖密遣中人持药解之不及脑裂而卒至元宗时又有李家明亦优人宋齐丘止一子辄悲哭逾月齐王景达勉之不从家明曰是易喻尔作纸鸢大书其上曰一子不能舍如让皇百口何纵之坠其第中齐丘取观为抆泪而止元宗失江北迁豫章龙舟至赵屯举酒望皖公山曰好青峭数峰不知何名家明对曰此舒州皖公山也因献诗曰皖公山纵好不落御觞中元宗太息罢酒去
　　谭紫霄泉州人幼为道士初有陈守元者亦道士劚地得木札数十贮铜盎中皆汉张道陵符篆朱墨如新藏去而不能用以授紫霄紫霄尽能通之遂自言得道陵天心正法劾鬼魅治疾病多效闽王王昶尊事之号金门羽客正一先生闽亡遁居庐山栖隐洞学者百余人武昌节度使何敬洙尝杀女奴投尸井中人无知者遇疾召紫霄中夜被发仗劒考治见女厉自诉诘旦屏人以语敬洙乃丹篆符遣之疾即愈庐山僧辟路有大石坚不可镵紫霄往视曰此固易尔索杯水噀之命工施镵应手如粉后主闻其名召见赐官阶辞不受俄无疾卒年百余嵗今言天心法者祖紫霄
　　史守冲潘扆皆不知何许人烈祖尝梦得神丹既觉语左右欲物色访求而守冲适诣宫门献丹方扆亦以方继进烈祖皆神之以为僊人使链金石为丹服之多暴怒羣臣奏事往往厉声色诘让尝以其药赐李建勲建勲乘间言曰臣服甫数日已觉炎躁此岂可常进哉烈祖笑曰孤服之已久宁有是事谏者皆不从俄而疽发遂至大渐临终谓元宗曰吾服金石求长年今反若此汝宜以为戒也
　　耿先生者父云军大校耿少为女道士玉貌鸟爪常着碧霞帔自称比丘先生始因宋齐丘进尝见宫婢持粪埽谓元宗曰此物可惜勿令弃之取置铛中烹炼良久皆成白金尝遇雪拥鑪索金盆贮雪令宫人握雪成锭投火中徐举出之皆成白金指痕犹在又能煼麦粒成圆珠光彩粲然夺真大食国进龙脑油元宗秘爱耿视之曰此未为佳者以夹缣囊贮白龙脑数斤悬之有顷液如注香味逾于所进遂得幸于元宗有娠将产之夕雷雨震电及霁娠已失矣久之宫中忽失元敬宋太后所在耿亦隐去几月余中外大骇有告者云在都城外二十里方山寳华宫元宗亟命齐王景遂往迎太后见与数道士方酣饮乃迎还宫道士皆诛死耿亦不复得入宫中然犹往来江淮后不知所终金陵好事家至今犹有耿先生写真云
　　古史官书忠义孝行列女各为传南唐偏方短世又史牒放逸不能尽见摭其仅可书者合为节义传
　　叚处常失其乡里家世保大中为兵部郎中周侵淮南元宗命处常浮海使契丹乞援处常为契丹陈利害甚辨契丹本通南唐徒持虚辞利南方茶药珠贝而已至是了无出师意而留处常不遣处常怨其无信誓死国事数面诮虏主虏主亦媿其言优容之以病卒于虏赵仁泽失其乡里家世保大中为常州团练使周人来侵吴越乘间出兵攻常州仁泽战败被执归之钱唐仁泽见吴越王不拜责之曰我烈祖皇帝中兴首与先王结好质诸天地王今见利忘义将何面目入先王庙乎吴越王怒以刀抉其口至耳丞相元德昭嘉仁泽之忠以良药傅疮获愈后不知所终
　　张雄失其乡里家世周人来侵淮南民自相结为部伍以拒周师谓之义军而雄所将最有功元宗命为义军首领及割地徙之江南歴袁汀州刺史后主见讨保大中旧将无在者乃擢雄统军使雄谓诸子曰吾必国难尔辈不从吾非忠孝也诸子泣受命与田钦祚战于溧水败绩他将皆遁士卒者万余人雄与其子力战俱不同行者亦于它陈父子八人无生存者时金陵已危蹙不复议赠防国人哀之
  </div>
  <div class="pagination">
   <a href="陆氏南唐书_page3.html">
    上一页
   </a>
   <a href="陆氏南唐书.html">
    1
   </a>
   <a href="陆氏南唐书_page2.html">
    2
   </a>
   <a href="陆氏南唐书_page3.html">
    3
   </a>
   <span class="current-page">
    4
   </span>
   <a href="陆氏南唐书_page5.html">
    5
   </a>
   <a href="陆氏南唐书_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
