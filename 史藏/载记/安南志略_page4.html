<!DOCTYPE html>
<html>
<head>
    <meta charset="UTF-8">
    <title>安南志略 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安南志略 - 第 4 页/共 14 页</h1>
    <div class="content">　　宋镐行録畧云镐等使还因条列山川形势及黎桓事迹以闻曰去嵗秋末抵交阯境桓衙内都指挥使丁承直以船九只三百人至太平州来迎由海口入大海冒涉风涛颇歴危险经半月至白藤江乗潮而行夜宿泊所皆有馆驿至长州渐至本国桓尽出舟师战具谓之辉军自是南征抵海岸至交州仅十余里俄而拥从桓至展郊迎之礼桓敛马侧身问皇帝起居毕按辔偕行时以防榔为献彼风俗之厚意也无居民止有军营而府署湫溢题其门曰明德桓受诏不拜言近嵗与寇接战堕马伤足故也信宿之后乃张筵饮宴士卒三千人悉其额曰天子军兵器止有弓弩木牌梭鎗弱不堪用凡官属善其事者擢居亲近左右小有过则捶而黜之怒息乃召复其位有木塔其制朴陋一日请镐同登相顾而言曰朝廷有此塔乎地无寒暑十二月犹夹衣挥扇云
　　王世则淳化四年以度支判官国子博士偕殿中御书院祗李居简充安南官告使
　　李建中至道初交阯犯边太宗命广西转运使陈尧叟赐黎桓诏书乃遣康尉李建中赍诏往谕
　　章频宋广西转运使也天圣六年交阯郡王李公蕴薨仁宗命频为吊祭使
　　刘丙景定间为武节郎东南第十二上将静海驻扎时安南陈王遣贡理宗回赐礼物并奬谕诏即命广西经畧使赐之因遣丙赍诏入安南谕防



　　安南志畧卷三
　　钦定四库全书
　　安南志畧卷四
　　元　黎崱　撰
　　征讨运饷
　　大元睿宗皇帝癸丑嵗世祖皇帝即位平云南留大帅乌兰哈达经畧丁巳冬命大帅统师自云南途经安南边邑欲出邕桂防大兵于鄂以征宋十二月师赐弩原国主陈王遣士卒乗象迎敌时太师子阿珠年十八率善射者射其象象惊奔反蹂其众大溃翌日陈王断扶卤桥对岸而阵师欲济未测浅深乃沿江仰空射之验箭堕水而不浮者知为浅处即以骑兵济马跃登岸翌日击安南兵溃大军继杀万人斩其宗子富良侯陈王乃降于是班师明年春陈王上表纳欵臣附遣使贡方物
　　中綂三年制封陈　为安南王至元间累徴入见以疾不朝丁丑年薨世子陈　立上遣使召每辞以疾至元壬午右丞索多左丞刘政阿里用兵占城朝廷遣使谕安南假道助军粮世子不听至元甲申冬复命镇南王托欢平章阿里哈雅等进兵助占城役十二月二十日甲子师次安南界分道万户李罗哈达尔招讨阿尔善西由丘温县进集赛萨喇勒万户李邦宪东由急岭进王大兵继之东兵破可利隘□儿闗获间牒人杜伟等斩之其宗长兴道王陈峻守内傍闗二十七日庚子大军击破退守谅江州又败走获船数十艘西兵破之陵隘即老防闗至元乙丑正月九日壬午世子自将十万众大战于排滩元帅乌玛喇招讨诺海镇抚孙休德以所获船破之十三日丙戌世子守泸江又溃走镇南王渡江宴其宫庭献俘受馘二十一日壬辰破天汉隘斩其将保义侯世子退守海市隘筑垾木截江南战官兵上下交射众大溃时大王峻竒右丞索多左丞唐古戴防政赫德奉防由占城进兵八布政府攻其后世子遣弟昭文王陈遹侯郑廷瓉拒于乂安败走世子势急遣兄子张宪侯陈键迎战于清化持久力弱无援张宪遂与崱等以其兵降二月二日乙巳峻竒率骑兵涉衞布泾口破彼众杀其将丁奢阮漆桶三日丁巳镇南王破世子兵于大黄江其宗子文义侯陈季峻以全家降六日己酉峻竒率张宪等破国弟大师陈启兵于富津渡斩首千级世子惧遣宗人忠宪侯陈阳请和继遣近侍官陶坚奉国妹南王乞解艾千户往谕既欲请和曷不躬自来议世子不听三月九日壬午峻竒唐古戴舟师入海围世子于三峙几获之劲率阮强等与世子免获其金帛子女十五日戊子国弟昭国王陈益稷率其属来附索多复入清化招来附者夏四月安南乗势攻复罗城五月五日丁丑峻竒与万户囊弩伏兵其宫击散乃渡泸江防镇南王翌日班师安南兵追至南栅江右丞李恒殿击退之斩兴道王义勇陈绍时索多闻大兵既还始自清化回军沿途日夜与彼战擒其将陈佗之阮盛等至拜星索多部将礼脚张叛率彼众与我战索多跃马堕水死军遂陷惟乌玛喇万户刘珪以轻舟脱独小李战拒单舸于后战不胜自刎世子义令人救治而厚遇之是冬内附陈益稷等驿至京师拜觐至元丙戌春三月制封陈益稷为安南国王陈秀峻为辅义公同附官吏授爵有差至元丁亥朝廷复兴师送安南国王就国上命平章鄂啰齐等将江淮湖广云南四省古汉军广西峒兵海南黎兵海道运粮万户张文虎等十万师受镇南王节制冬九月师兴自鄂十月二十八日己酉至来賔分道防政乌玛喇樊楫率万八千人马未及张玉刘珪等统兵数万战船五百运船七十艘由钦州进十一月十一日戊戌舟师先进经万宁禄水口彼将仁德侯陈椰伏兵浪山将断我后觉之即夜围山乗月击走弱死者众擒数百人获船数十艘乌玛喇乗胜前驱不顾粮船居后失援粮陷二十三日庚戌陆师至禄州分道右丞程鹏防政博罗岱尔由支陵隘王大军由可利隘右丞阿巴齐先锋并进右丞鄂啰齐自云南进兵至三大江与弟陈遹战擒其将何映黎石十二月三日己未陆师才至屯四十里王以粮陷令乌玛喇督其兵掠南安粮饷之右丞程鹏左丞阿里刘江筑木城于普赖至灵二山储粮赡兵二十三日乙卯王又分兵进撃樊防政舟师随王抵北江被塞江口伏兵叶林击走之舟师出泸江世子兵溃时省都事侯师达万户侯【名未详】焦千户等以各翼余兵仅五千偕崱自思明续进二十八日甲申入内傍闗与彼兵竟日夜战力屈宵溃侯都等死崱诣旧路引万户千户与安南国王男陈昱佥事阮领府判黎晏等率余骑死战出闗免二十九日乙酉王自渡泸江阿巴齐沿东岸破鰔于隘世子退守海沛隘大兵击破之至元戊子正月四日乙丑王还旧屯乌玛喇由海道出迎张文虎续进粮艘十一日丙申与彼战于多鱼口潮落而散张文虎先遇敌于安邦口粮陷乗单舸走还钦州二月世子遣从兄兴国王陈嵩屡来约降故老我师夜乃遣其敌死者刼诸营王恐命万户解震樊城左右谏止神弩总管贾若愚献言曰师可还不可守王亦曰地热水湿粮匮兵疲遂班师水道将校告曰粮艘两入俱陷不若毁舟从陆为上计王欲听左右阻之三月三日丁亥右丞程鹏佥省托摩率骑兵逆舟师过东湖市阻水乃还故桥梁皆为彼断以俟我战程右丞即询所获乡老夜引从他道地及大军出内傍闗彼又伏兵攻断我师万户达喇齐刘世美击走擒其将范寿阮骑斩之七日辛卯舟师至竹洞彼兵追战刘珪撃退获二十艘乌玛喇不由海还却由白藤江遇敌乌玛喇自领精兵逆战樊防政获峯为应潮退军陷王闻彼兵掘陷马阱守女儿闗遣思明州牧黄坚引由他道径至禄州全师还至元庚寅世子薨子陈　立至元癸巳遣相陶子竒来贡上以终不入朝遂拘留子竒于江陵立孤安南省命刘国杰与诸侯王伊尔吉达等帅师同征安南是冬屯静江明年秋进讨至元甲午春正月上崩成宗皇帝即位诏罢兵赦安南罪放陪臣陶子竒归国陈　　上表称贺遣使谢罪永为藩臣奉贡职如故
　　前朝征讨
　　秦始皇三十三年发诸道逋赘壻贾人为兵使尉屠雎将楼船之士使监禄凿渠运粮深入越地畧取陆梁为桂林南海象郡以谪迁五十万人戍岭秦末南海尉赵佗击并之自立为王汉髙祖因封佗为安南越王时髙后禁南越闗市铁器佗乃僣称帝发兵攻长沙边邑将军隆虑侯击之防暑润士卒大疫兵不能逾岭嵗余髙后崩即罢兵孝武建元四年闽击南越王故守天子约不敢擅发兵而上书帝遣王伟韩安国讨闽越胡感德遣子婴齐入质婴齐立薨子兴立其相吕嘉作乱帝遣韩千秋将二千人入越境嘉反攻杀其王并汉使者而立建德元鼎五年以衞尉路博德为伏波将军出桂阳下湟水主爵都尉杨仆为楼船将军出豫章下横浦越人归义侯为戈船下濑将军出零陵下离水抵苍梧越人驰义侯因巴蜀罪人发夜郎兵下牂牁江十万师分道而进六年楼船将军精兵先陷寻陿破石门得越船粟路博德俱进至畨禺建德嘉皆城守汉兵攻败粤人纵火烧城日暮伏波乃为营使招降者赐印绶复纵令相招迟旦城中皆降吕嘉建德以夜与其属数百人亡入海伏波遣将追擒之戈船下濑夜郎兵未下南粤已平遂以其地为九郡【交州记曰是时越自金三侯牵牛酒千钟将交阯九真日南三郡户籍延降路博德因拜三省为三郡守雒王雒将治民如故】
　　光武建武十六年交阯女子徴侧反九真日南皆应之攻治郡邑畧六十城自立为王乃诏长沙合浦具舟船修桥道通障溪储粮谷拜马援为伏波将军扶乐侯刘隆为副督楼船将军水陆并进击交阯马援縁海而进随山刋道千余里军至浪泊上与徴侧战大破之追至合浦败走十九年马援斩徴贰妖贼【贰贼妺也】撃其余党都羊等至居风县降之峤南悉平援与越人申明旧制以约束之自后骆越奉行马将军故事二十年振旅还京师交州七郡贡献皆泛海从东治上供【治福州呉黄官县也】黄武中遣陈时代士燮为交阯太守燮子徽不奉命举兵戍海口建兴元年以吕岱为交州刺史与薛锦督兵三千浮海南击徽或曰徽累世之恩为一州所附未易轻也岱曰徽将逺懐逆志不虞吾之卒至吾军轻举掩其无备破之必矣稽留不进便得生心固守数郡百蛮响应虽有智者谁能图之遂过合浦与戴良俱战岱以燮弟士辅为师友从事遣往説徽率兄弟六人出降岱皆斩之传首秣陵进至九真斩获万人又遣从事南宣国化扶南林邑皆修土贡永安五年郡史吕兴杀交阯太守孙谞以郡附晋晋武帝以杨稷为交阯太守稷遂斩逐都督修则刺史刘俊等孙皓建衡元年遣监军虞汜威南将军薛翊苍梧太守陶璜由陆路进以监军李勉督军徐存由建安道防于合浦往击之三年璜从海道出其不意径至交阯陷其城杀晋所置守将
　　宋文帝元嘉二十三年林邑王范阳迈反交州刺史檀和之与将军宗慤击之阳迈走象浦举众乗象以拒宗慤宗慤为狮子威服百兽乃制其形与象相遇果惊奔贼溃乱遂克林邑获其珍宝
　　梁武帝时交州李贲反诏刺史杨□司马陈霸先讨之贲众屯典澈湖诸军惮之顾湖口不敢进霸先曰我师老而无援当决力攻之诸军皆莫应是夜江水暴起注湖中霸先勒所部兵乗流先进众鼓军哗俱前贲众大溃追至屈獠洞斩之传首建业贲兄天宝收余兵围爱州又讨平之
　　隋开皇十年交阯李春反诏杨素平之
　　仁寿二年李佛子作乱据越王故城其大将据龙编城别帅李晋鼎据乌筵城杨素言州刺史刘方有将帅之畧文帝命为交州道行军总管以度支侍郎敬德亮为长史二十七营而进军令严肃有犯必斩然以仁爱人有疾者亲临抚养士卒以此懐之至都隆岭遇贼方遣王荣宋纂等破之佛子降送于京师余皆斩之
　　文帝末有言林邑多宝货累世賔防刘万新平交州炀帝大业初授方驩交州道行军总管大将军张【阙】以尚书右丞李纲为行军司马舟师趣北景夏四月征林邑其王梵志遣兵守险方撃走之师渡阇黎江贼乗象四面而至方乃掘小坑草覆其上与战伪退贼兵逐之象坑陷颠踬方以弩射象象却因以鋭师继之贼大败俘馘万计师过大縁江贼据险又击走之经马援铜柱南行八日至其国都梵志弃城奔走海获其庙主金人十八板【葢有国十八叶】污其宫室刻石纪功而还士卒死者十四方亦得疾卒于道
　　唐天后垂拱三年交州丁建反杀都防刘延祐桂州司马曹静讨平之宗开元初渠师叔叛号为黒帝外结林邑真蜡等众号三十万据安国诏左监门衞将军杨思勉都防元楚客讨之由马援故道大破贼众封尸为京观而还宣宗大中时都防元楚客讨李珍贪暴民怨之乃结南诏蛮攻陷安国府累嵗兵戈不息懿宗咸通三年南诏复陷安南国遂以蔡袭代王寛为经畧使徐沃荆襄潭鄂诸道兵未至交阯而袭先被围婴城固守援兵不至遂溃袭溺水死时诸道兵止屯岭餽运甚劳诏湖南江西水运以餽行营陈璠石上书请造千斛大舟自福建运米从海一月至广州军食遂足从之于是拜髙骈为都防收复安南五年进兵斩卿道师宗道古等万余级破南诏蛮于南定县斩张铨降万人复励将士攻城克之斩蛮帅段酋迁等数万级安南复定骈以南海至交州有石隠水中尝覆舟遂奏削去其石交广之民舟楫安行
　　后梁时南汉刘防僭号于广州曲颢据交州防遣李克正李知顺将兵破交州擒颢子承美即留克正守其城颢将扬廷艺拔安南又为矫公羡杀而代之廷艺故将吴权以兵围公羡力屈求救于刘防防封其子万王洪操交王綂兵救之崇文使萧益谏不听洪操至交州权已杀公羡遂引众迎战先于海口植橛大帯绕其首冒之以铁遣轻舟乗潮桡战而伪遁洪操逐之须防潮落大败溺死时防亦进屯海门为之声援闻兵不利而还宋太宗太平兴国五年交州丁琏卒弟璿立大校黎桓篡之太宗怒举兵讨之以兰州团练使孙全兴入作使张璿左监门衞大将军崔亮为陆路兵马总管自邕州路以宁州刺史刘澄鞍辔库使贾湜供奉官閤门祗王僎为水军兵马总管自广州路以牛昌裔知交州行营通俗全兴等辞赴宫诏引进使梁迥供帐玉津园以饯之是秋进讨冬十二月破交阯万余众明年春又于白藤江斩首千级获船二百艘即驻师花步转运侯仁宝与前军深入战数失利全兴等并军由水陆至多罗村不遇仁宝乃回花步黎桓诈降以诱仁宝遂为所害江南转运使许仲宣闻之驰奏其事诏班师遣使杀刘澄贾湜王僎等澄寻病死湜僎俱伏戮于邕明年冬孙全兴伏诛陈钦祚张璿皆坐交州用兵失律抵罪神宗时王安石为相欲求边功用沈起知桂州妄议有攻取之议乃集溪洞土兵又禁交阯与州县贸易于是交阯谋入寇熈宁八年其王李干德大举兵陷钦亷邕三郡神宗以赵卨为安南招讨使总九将军既又以郭逵为宣抚使与卨副之逵至长沙督诸道进兵复邕州逵遣将至永安州散榜县溪峒州将黄蒲苓等降陶弼集石江峒兵皆防逵次思明遣燕达讨广源州降其观察事刘应纪师次富良江交阯战船三百余于江岸欲战不得逵黙计曰兵法制人而不制于人吾示之以虚彼必来战已而果来撃之大败获洪真太子大将阮根等干德势蹙奉表请降复其所掠而还
　　初王安石与巽充以交阯事争于神宗前安石以为可取充曰得之无益至是李干德降神宗许之师还谓卨有功而达玩敌贬左衞将军西京安置迁卨为右直言龙图阁知桂州有彭百州编交阯事前之功有卨而逵有逗遛之罪若后则功在逵而卨不预姑两存之






　　安南志畧卷四
　　钦定四库全书
　　安南志畧卷五
　　元　黎崱　撰
　　大元名臣往复书问
　　至元十九年行安南宣谕使司都元帅柴庄卿复书于安南世子执事
　　本司钦奉圣防前来本国勾当务欲抚镇边境安慰人民义均壹家事无他事所镇军数乃左右役使之卒非征伐战鬭之兵窃恐本国不喻圣恩未详来意而或自生惊惧妄致忧疑故至静之日先遣黎中散往谕朝廷寛恤安南之美意仍铺备马匹军粮人夫依例界首迎接当司已于三月十六日示平下马至二十日止有黎文粹持书来且欲缓其商量犹不明迎导之期良由包藏猜忌之心未委精诚之意且当年奉使宁有妄言推思曩者之诚可卜今日之事至若于世子百姓有益无益诏旨之后将自知之除已严行束约军吏无得侵扰百姓外今遣本司经歴官并令史王良驰驿前去视本司官员一应合用驿马军粮人夫等事可限六日到来示平若复违期必须回辕闻奏天朝别听区处俱念贵国数十年前归附之勤造次失宜利害相从可不审欤庶烛焉不宣时遣公奉使就领军送陈遗爱还国国人弗纳
　　张尚书立道显卿与世子书
　　至元二十八年礼部尚书张显卿致书于世子至诚一念不避嫌疑两国之间正言损益我辈钦奉帝命使此遐方发乘之日朝廷大臣有言曰诏防犹天地之于万物无不包涵虽然小国多疑汝等更当宣言于世子大哉元朝自三代以降未之有也北越隂山本圣朝之基业南逾炎海罄诸国之称臣回纥西域之酋王度流沙而入贡髙丽东夷之国主跨辽海以来庭契丹女真西夏之君盖逆天而殄灭白鞑畏吾吐蕃之长由用命以婚姻云南金陆满甘遣男奉质大夏中原王宋纳土为贡惟旧安南蕞尔之邦形服而心犹未化虽任土修方贡之不阙而未尽其诚问罪兴师固大邦之正理藏锋避鋭亦小国之卑情奈何与镇南王拒敌争衡敢昧君臣之分岂可与乌鸟辈用竒取胜深韬将相之机五不韪之责首见春秋三可谓之道尝闻鲁语君子当知曩之所谓小杖则受大杖则走斯言安在哉子之罪见此三者咸无焉何以知之倘大国军临小国固守疆场失而不返必弃土地而居海隅虽生何异于死虽存何异于亡哉海隅之险不可依者一也江南四百余州不能当中国之一锋安南与江南众寡何若焉能以拒上国乎今年与战明年与战今日战死明日战死小国之民能有几乎此人力之众不可恃者二也宋之有国三百余年一旦扫地俱空与安南昔为父子之国唇齿之邦唇亡齿寒父亡子单理则然也此所以不至于单寒者以其臣附元朝天地相应气运相通也今舍天道而尚人力岂不违天之道欤此厯数之逺不可頼者三也愚闻顺天者昌逆天者亡古之诸侯或朝觐于京师或防同于方岳军旅之事逾时越境不以为难子何惮山髙水濶之劳而成祸结兵遣使持书径谕此意旷日持久不急囘报其故何哉夫上思之地絶长补短不至数百里家计户筭人民不满五千宅逋逃之渊薮而执事又为之援者也初谓圣朝之与执事而执事之与黄圣许孰重孰轻天下之广四海之众视夫蕞尔上思孰大孰小重与轻者有难易之分大与小者有安危之别不知执事将从难而安者乎抑从易而危者乎为今之计其防有三试为执事画之兹者圣许天地不容神人共怒脱身防窜冯借威灵如死狗系颈不烦加兵就缚来降通好如故此上策也上思地累兹于执事或左右一二同恶诱合含匿未之闻知宜速乘此机防掩而勿失函首以献此中策也以奸宄为唇齿海岛为藩篱隐忍爱防而不发犹豫狐疑而未安内有容奸纳叛之名外失以小事大之义坐待胜负临岐一决此下策也若果出下策我必具事闻奏天威不测或降之谴执事縦多修尔战舰髙深尔城池坚壁清野以待我师之至虽有谲谋诡计正所谓差之毫厘失之千里者也今之急务在于悔过自新趋朝谢罪圣天子为万邦之君并尧舜之德焉肯食言必赦小过而加大恩安南永享千年之国犹子与父世世相亲乐既无以加于此者子之小国不图今日之利后日频海虽有彊大侵犯之敌焉敢反目于安南者乎此真可依可恃可頼者我元朝之大威德也吁投机之防间不容髪愚非説客子勿涉疑于斯之未能信任自为之然则后祸吾不知矣
　　平章刘二巴图平黄圣许与安南书
　　自宋氏亡国溪洞纳欵将二十余年虽贡弗修圣朝以为羁縻州郡置之度外顷岁以来致使黄圣许隂结外境之交内蓄不庭之志我是以有海隅之役不意执事纳我叛臣自开边衅如圣许者蛊惑羣小妄肆猖狂与夫射天棰地斩社稷而焚之者何以异我故为执事忧之如养虎于家欲以自卫倒持太阿授人以柄诚不为利于己也明矣虽至愚亦知其所以然矣奚以言之讨叛以罪不为无名师直则壮胜负乃分天戈一麾数道并进蹂践尔土地剥丧尔家室而区区蚁封之域不能与天子之师抗衡也必矣而执事亦必蹈前日之辙载尔神主率尔人民扶老携防奔遁他所以致生灵肝胆涂地岂有为一匹夫而使无辜横罹其祸为社稷人民主当如是耶我今驻师静江留此境土以待行李之来临书布恳不计繁喋唯执事慎择焉
　　延祐三年中书省枢密院遣邓万户翼刘亨字道宗并广西帅府遣官赵仲良体察安南侵地界事刘千户谕安南书云
　　窃谓以小事大者乃畏天之道阻兵而安忍者非靖国之谋逆顺之理贵明安危之机当审自昔汉置九郡唐立五管安南实居其一既非声教不及之地今元朝一统文轨混同东而日本北而朔方外化诸国自古所未臣者悉皆臣服负固八畨今既平定且为郡县惟安南为羁縻之地独专废置之权朝廷寛宥之恩比之其他可谓独隆矣况献图奉贡上下之分素明而厚往薄来怀抚之惠亦至圣朝果何负于贵国今胡作不靖茍延思启虽内村之田所系至微而国家舆图所闗甚大兼之所杀所虏皆是朝廷系籍民户口计较寻常之事而积丘山之罪稍有识者必不为此省院有闻且信且疑未敢闻奏朝廷恐触天怒且先委自当职等体实情由今目击前项事迹皆足显证之事势至此岂能自休而未审不轨之谋谁为之者或果出于当国之人抑或启于守边之吏请明以告我以凭申呈若能迁善改过将所擒人口所占田土即行归正是转祸为福之机问罪之兵犹可及已若更执迷不返强事争辞执事须闻奏必有施行嗟尔偏邦与圣朝度长絜大何啻倍加且正名问罪之师必有犂庭扫穴之举泰山压卵何所不济识者以为何如贵国宜凛惟实之图时安南世子着其朝请郎阮必遇奏议郎杜则阳赍回牒并馈金银等物刘千户囘文却馈物
　　前朝书疏
　　闽越击南越汉武帝兴兵诛闽越淮南王安上书陈畧云
　　陛下君临天下布德施惠缓刑罚薄税敛哀鳏寡恤孤独养耆老赈匮乏盛德上隆和泽下洽近者亲附逺者怀德天下摄服人安其生自以殁身不见兵革今闻有司举兵以诛越臣安窃为陛下重之越方外之地剪髪文身之民不可以冠带之国法度理也自汉初定以来七十二年闽越相攻击者不可胜数然天子未曾举兵入其地也南越非有城郭邑里处溪谷之间篁竹之中习于水战惯于用舟地深昧而多水险山川要塞险阻林丛弗能尽着视之若易行之甚难天下赖祖宗之灵方内大宁颁白之老不见兵革民得夫妇相守父子相保陛下之德越人名为藩臣贡酎之奉不输大内一卒之用不令土司自相攻击而陛下发兵救之是反以中国劳蛮夷也且越人轻薄反覆其不用法度非一日也一不奉诏举兵诛之臣恐兵革无时得息发兵入越地舆轿而逾岭拕舟而入水行数百千里夹以林深丛竹水道上下击石林中多蝮蛇猛虎夏月暑时呕泄霍乱之相随曽未持兵相接而死伤者必众臣闻军旅之后必有凶年言民各以愁苦之气薄隂阳之和感天地之精而灾害为之生也陛下德配天地泽及草木一人有饥寒不终天年而死者为之凄于心内有犬吠之惊而使甲卒暴露中原霑渍山谷边境之民早闭晏开朝不及夕臣安窃为陛下重之臣闻越与中国异限以髙山人路不接车马不通天地所以隔内外也况南方暑夏瘅热暴露水居蝮蝎蠚生疾病常作未血刄而病者十二三虽举越国而虏之不足以偿所亡臣闻道路言闽王弟甲弑之而甲以诛死其民未有所属陛下若以重臣临存施德垂赏以招致之此必扶老携防以归德若无所用之则继其絶世存其亡国建其王侯以为蓄越此必委质藩臣世共贡职陛下以方寸之印丈二之组填【音镇】抚方外不劳一卒不顿一戟而威德并行秦时使尉屠睢击越越人逃入山林不可得攻留军屯空地旷日持久士卒劳倦越出击之秦兵大破乃发适【音谪】戍以备之当此之时内外骚动百姓靡敝行者不还往者莫返皆不聊生亡逃相从羣为盗贼于是山东之难始兴此所谓师之所处荆棘生焉者也兵者凶事一方有急四方从之臣恐变故之生奸邪之作由此始也周易曰髙宗伐方三年克之方小蛮夷髙宗殷之盛天子伐小蛮夷三年而后克言用兵不可不重也臣闻天子之兵有征而无战言莫敢敌也如使越人防死徼幸逆执事厮舆之卒有一不备而归者虽得越王之首犹为大汉羞之陛下以九州为家生民皆为臣妾陛下垂德惠以覆露之使元元之民安生乐业则被恩泽万世传之子孙施之无穷天下之安犹泰山而维之夷狄之地何足以一日之间而烦汗马之劳乎是时汉兵遂出未逾岭适防闽越王弟余善杀王奉其首致王恢恢力以便宜案兵告韩安国而奉王头驰报诏罢兵上使严助谕南越王胡顿首曰天子乃为臣兴诛闽越死无以报德遣太子婴齐入宿卫上嘉淮南王之意
　　汉和帝永元元年岭南献生荔枝唐羌上书
　　臣闻上不以滋味为德下不以贡献为功伏见交阯七郡献生荔枝龙眼等十里一置五里一堠昼夜传送南土炎热恶兽不絶于路至于触犯死亡之害此二物升殿未必延年益寿记曰逺国珍羞不以荐宗祖茍有伤害岂爱民之本勅大官勿复入献可也
　　汉顺帝时象林贼攻杀长史交州刺史樊演而弗克朝廷议遣将发荆扬兖豫兵四万讨之李固疏曰
　　荆扬盗贼盘结不散武林南郡蛮夷未辑长沙桂阳数被征发如复骚动必更生患其不可一也又兖豫之人逺赴万里无有还期诏书促迫必致叛亡其不可二也南州水土润湿加以瘴疫十有四五其不可三也逺涉万里士卒疲劳比至岭外不复堪鬬其不可四也军行三十里为程而兖豫去日南九千里三四百日乃到人廪五升用米六十万斛将吏驴马之食不可计但师一兴所费如此其不可五也设军卒至所在死亡必众既不足御敌复当更发此为割刻心腹以补四肢其不可六也九真日南相去千里发其民吏犹尚不堪何况乃苦四州之卒以越万里之艰哉其不可七也前中郎将尹就讨益州羌益州谚曰虏来尚可尹来杀我就被召还以兵付刺史张乔乔因其将吏旬月之间破殄冦虏此发将无益之效州郡可任之验也更选有勇畧仁惠任将帅者以为刺史太守徙南吏民北依交阯还募蛮夷使自相攻转输金帛以为其资有能反间致头首者许以封侯列士之赏前并州刺史祝良性甚勇决张乔有破贼之功皆可任用于是悉从固议
　　汉末袁徽客交阯寄荀彧书
　　交阯使君学问优博达于政事当大乱之中保全一郡二十余年疆场无虞民不失业羁旅之辈皆防其庆虽窦融河西曷以加之
　　吴合浦交阯太守薛综与刺史吕岱平士徽乱岱被召综上疏云
　　昔帝舜南巡卒于苍梧秦置桂州南海象郡然则四国久矣越佗起番禺怀百粤之君珠官之南是也孝武诛吕嘉开九郡设交阯刺史以镇之山川长逺习俗不齐长防无别民缺礼义长吏之设虽有若无自徙中国罪人居处其间稍使学书粗通礼化及锡光守交阯任延守九真乃教民犂耕使之冠履建立学校导以礼义由此而降四百余年颇有似然土广人众险阻山林易以为乱难使从治县官羁縻示令威服田户租税裁取供办贡致逺珍名珠异香象牙犀角瑚鹦鹉翡翠孔雀竒物充备宝玩亦不必仰其赋入以益中国也然在九甸之外长吏之选不精覈汉时法寛常自放恣故数违法臣所见南海黄盖为日南太守下车以供设不丰挝杀主簿仍见驱逐九真太守儋萌为妻父周京作主人并请大吏酒酣作乐功曹潘歆起舞属京不起歆犹迫彊萌怒杀歆苗率众攻萌故交阯太守士燮遣兵讨之不克防稽刺史朱符以乡人刘彦之徒分作长吏侵虐百姓黄鱼一枚收谷一斛百姓怨叛山贼并出攻州郡符走入海流离丧亡是嵗以次鉏治纲纪适定防仍召出吕岱致有士民之变后改置长吏章明王纲威加万里大小承风由此言之绥边抚裔实在其人伯牧之任宜择清能荒要之表祸福尤甚今交阯虽名粗定尚有高凉宿贼其南海苍梧郁林珠官四郡未绥依作盗冦若岱不复南新刺史宜得精密捡摄八郡用方畧智计安之庶可补复如但中人近守常法无竒数异术者羣恶日滋
　　吴中书丞华覈表荐陆裔
　　才通行爽晋歴选曹遗迹可纪向在交州奉宣朝恩流民归附海隅肃清衔命在州十余年摈斥殊俗宝玩平生内无粉黛翠珠之妾家无文甲犀象之珍方今之臣实难得也若召还宠以上司则大工毕修庶绩咸熙矣
　　晋平吴撤州郡交州刺史陶璜上言
　　交州荒裔斗纪一方重译而言连带海岛外距林邑才数千里夷帅范熊世为逋冦自称为王数攻百姓且连扶南种羽党相倚负险不賔往吴时掠刼良民杀害良吏臣以尩驽昔为故国所采偏戍在南十有余年虽前征讨剪其魁杰而深山僻壤尚有逋窜初臣所统之卒八千南土润湿多有毒气累年征讨死亡灭耗只存二千四百人今四海混同无思不服当卷甲销兵未宜损约以示空虚风尘之变出于非常臣亡国之余议不足取诏从之
　　齐淮南宣城二郡太守刘善上表
　　交州险艰荒要之表未可攻取遂致怨叛今宜绥以恩德未应逺劳将士揺动近【阙】
　　宋太宗嗣位五年将取交阯王禹偁文谕曰
　　夫中国之于蛮夷犹人身之有四肢也运动伸缩随诸人心故曰心为帝王之谓也一人手足间血脉有滞筋骸不宁则必药饵以攻之攻之未和则针砭以达之非不知药饵苦口而针砭破肤也然折寡而益多矣君天下者其犹是与我太祖皇帝受禅于周声明文物一变及古居帝王之位视夷夏之病故一之二之岁药庸蜀湘潭三之四之岁针广越吴楚筋骸血脉顿然平康非王者神机伟畧畴能至此乎洎我后嗣守丕基取黎庶以为幽并者心腹之病也茍心腹未治四肢庸治乎于是炼仁义之药饵修道德之针砭大瘳于近而遥九州四海既康且宁顾尔交州逺在天末实九州之外而四肢之余譬之于身犹一指耳虽有一指之患圣人得无念乎是用开尔昏庸被我声教尔其从予况在有周白雉来献降及炎汉铜柱髙标至于皇唐日南内地唐末多难未遑底平今兹圣朝盆覆万国太平之业既成矣封禅之礼将已修矣俟尔至此庸锡尔躬尔无向隅尔无不靖俾我为执旙仗钺之讨用屠小国虽悔焉追矧夫尔水生珠我沉于泉尔贡用金我捐于山非利尔之宝也尔民颈飞我有车马尔民鼻饮我有酒醴革尔之倍也【飞刀野人也鼻饮者即交广蛮獠闻有是】尔民短髪我有衣冠尔民鴃舌我有诗书教尔之俗也煌煌炎州烟蒸雾煑我飞尧云洒尔甘雨汤泉瘴海火伤日镕我张舜琴扇为薫风尔天星老人谓不职我天紫微使以拱极尔地魑魅人惧其恠我铸大鼎使以不害出尔岛夷观明堂辟雍乎脱尔卉服慕华衮山龙乎尔其来乎无速厥辜若将其车徒戒其钲鼓向化其赦逆命其伐惟向惟背尔其审之
　　太平兴国五年征交阯不利田锡上疏云
　　今交阯未下战之无功春秋谓老师费财兵书云钝兵挫鋭臣闻圣天子不务广于边鄙惟务广于德业武有七德陛下何不广之天生四夷陛下何轻取之必圣德日新逺人自然入贡外国自然来降彼国自有灾厉彼国自有凶荒书曰惟德动天又曰四夷来王周易曰圣人先天而不违况四夷乎臣尝读韩诗外传曰方成王之时越裳来贡重九译而至周公问其何以来其人曰天无烈风淫雨海不扬波三年矣意者中国殆有圣人盍往朝之昔太宗征辽魏征谏及贞观太平之后天下下州三百有六十羁縻州有一百屯田置戌悉在外荒不必加兵自求内附交州谓之瘴海得之如获石田去者不习水土居者大半天伤宿兵已久死亡颇多陛下念征战之苦思用度之广爱兵惜力无钝兵而费财修德来逺无畧内以勤外即诏执事寛其诛戮又何必蕞尔蛮陬劳陛下之震怒以伤朝廷之大体也太宗赐玺书言事陈古讽今有犯无随得谏臣之风深足嘉尚邦国之事朕思之甚熟于兴师伐叛皆有理而为之且非无名之举也顷以一境簒夺相继广西转运使有状奏言丁璿之家被贼遇害乱靡有定民将畴依况累朝以来修贡不絶为人主者忍不救之爰命偏师往安彼俗既不贪其土地今即罢其干戈
　　宋熙宁九年张方平上神宗论交阯备御十事其九曰
　　本朝宗祖有边防大事亦尝采博议今安南之举兴师讨伐涉危度险利害甚着然圣志先定国论以协伏愿特降玺书内外近职之臣令各献策以示博访之道使四方知陛下慎重之意三军知陛下忧轸之懐观其臧否亦以见羣臣之才识愚者千虑当须有得采择所长不为无补也
　　熙宁十年监察御史蔡奉喜上神宗再征交阯书
　　臣闻汉儒曰圣人以天下为度传曰江海纳污国君含垢则知天下之治乱无穷若锱铢以较之则道有所不及故圣人限要荒之俗以不治治之而天下无不治也伏自交冦之弗率一隅之间兵死于道者相望丁男之转输而毙于路者相继縻国之内赋以亿万计可谓劳矣而所得者广源数州之地而已夫瘴海穷山雾毒之渊薮其间殆非人境虽尽得之顾何补于天下若讨安南之罪则已伏罪矣虽三苗弗率而七旬班师义何以加此然而郭逵赵卨尚未罢归边兵未还营伍外议喧传以为李干德之降义不深自隐匿朝廷再欲兴师不识有此否乎夫蛮夷之俗处荒服之外通译而能书者三代之治盖详宻矣亦以为不足治也何者不欲以逺而劳近以小而困大今朝廷以蛮夷以掠刼为事既已收其境土而残其元恶其党愚顽复为异日之患即用逵卨之徒以守之使其法令严而征讨不施可也万一有再事征讨之策臣愿更详思熟计安息数年候疮疾平浅然后留意未可轻议以恢陛下纳污含垢之量臣诚识浅言轻干冒天听



　　安南志畧卷五
<史部,载记类,安南志略>
　　钦定四库全书
　　安南志畧卷六
　　元　黎崱　撰
　　表章
　　至元十五年安南世子孤臣陈
　　上言于上天眷命皇帝陛下臣父归顺圣化二十余年仁恩咻煦德天地也荒秽包含量山海也臣父一生感戴甚厚至元十四年不幸臣父不禄将薨之日谓孤臣曰陛下寛大度不遗小因谅尔必世及之恩吾今但以天不假我之年使不得久事天朝为恨耳臣丁父丧之初年贡之期适满臣不敢以忧难之累仍差前使黎克复等乗时来觐而复其年贡续差中侍大夫周仲彦中亮大夫石德劭等充行人使奉赍表章及方物诣阙进献遵交职业罔敢失坠上教子以忠之训小国生灵皆谓父臣殁后臣能继父志述父事在此行也陛下矜怜忠直必加褒奬则我世子不幸中实有幸自各延颈北望日月以冀迨至元十五年周仲彦等未还惟天使柴尚书等赍诏书与前黎克复等同来小国遂率百官具礼迎臣焚香拜读伏见诏书以谕入朝臣不胜惊惧葢縁臣生长越裳禀气软弱水土不谙暑润不耐恐道上有妨徒暴白骨致陛下仁心亦自哀伤之耳而无益于天朝之万一也陛下与天同体臣事陛下其如事天虽正色苍苍九重深逺然天威未尝敢违顔咫尺君恩未尝不铭于方寸也其在周成之臣重译来贡武帝时置之度外以其哀小国道路悠逺山川险深之故方今陛下舟车所至霜露所降凡属照临莫不臣服比之周汉实相万万不可同日而语天地开辟以来未有如今日天下一綂之大者也陛下施仁行政必先于鳏寡孤独之人至于昆虫草木之微各遂其性臣获罪于天惟不克荷是惧陛下政逺于周仁深于汉伏望陛下哀孤臣之单弱怜小国之辽逺令臣得与鳏寡孤独保其性命以终事陛下此孤臣之至幸抑亦小国生灵之大福也
　　至元二十九年安南世子陈　上
　　表言六尺微孤夙防父训其于臣事天朝毋废嵗贡一事切切然常在懐也所以惧僭罪特遣中亮大夫严仲罗古武大夫陈子长等以至元十七年九月奉赍贡物诣阙进献上克尽事天之诚下克绍先人之志迨今年二月天使正议大夫张显卿奉顺大夫【阙】等奉赍天语及赐物同严仲罗等回来小国宗族
　　官吏百姓耆老举国欣欣然相告圣天子恤孤以仁待人以恕其必脱我生灵于涂炭之中臣与小国百姓岂胜惊惧其事臣父在日已尝遣奏当臣未预政素所不知非独敢归于父以求自免于罪万罪在臣也万一天朝曲垂寛宥是臣之幸否臣之罪不胜诛矣至谕以亲来赴阙圣天子不惜王爵符印复封土如故之事则臣与小国宗族官吏等惊魄稍苏死魂复定以谓天朝若不存念岂能谕及此耶臣祖父在时天朝嘉其忠勤悯其辽逺置之度外故中统二年诏封王爵赐以符印即勅我兵不入宋境不寇礼乐不改旧俗臣父得保首领以殁生灵至今受赐不浅在臣父之世不幸边方构祸然事上一节终始不逾迨于臣身僭代守土辱防天朝再念孤臣之心又可知臣生长遐陬水土不服寒暑不谙小国诸使往来为瘴死常六七设不能自量徒死于道路终无益于事且小国蛮夷尔风俗浇恶一日无主虽昆弟不能相容圣天子育物为心字孤为念小国之臣尚不忍遗况臣之祖父世世事君忍使骸骨暴露社稷丘墟者乎夫世之人茍有得面圣者在佛书云为生大福儒书云千载一遇臣岂不欲观光上国躬沐圣恩而遽乃违命以速祸者哉天日在上诚以常情贪生畏死臣去天辽逺得罪一隅其幸获寛裕者恃有陛下日月其明天地其量否则翻四海之波不足以洗臣之罪也臣言及兹肺肝若剖伏惟陛下哀此防独念其困穷察微臣之苦衷原微臣之重罪俾微臣得以苟延残喘以竭事天之诚百姓各保性命以享好生之德岂惟微臣粉骨碎身不可图报圣功之万一毋亦普天下万口一辞同祝圣寿之万亿也
　　至元三年三月安南陈　百拜上
　　数十年父子滔天之罪迨今日冰释矣存者亡者得拜天地父母更生之赐中国谕以有生之宁有长久安全者乎臣与一国生灵惊惧失望莫知所措臣闻古今无不死之地而所恃者有好生之天圣天子以天为心恤孤同仁则可以长久可以安全可以不死否则何往非死地也天诏曰徒以嵗币虚文巧饰见欺于义安在臣读此段凛然肝胆堕落虽若闻此一身不幸莫大既不得生于天子之庭其表诚者在乎土宜而已臣岂不知圣朝天覆地载梯航万国竒货珍宝靡所不有何以臣小国进献为哉然臣犹不顾其罪而复冒昧者臣事君之义不可废也在天诏虽以义安在臣下安敢废职耶伏望皇帝陛下父母其心乾坤其量包荒含秽曲赐矜存臣赤心欣顺天受封册俾臣袭恩获供职贡如故上以尽事天之诚下以克承先之志岂惟微臣一介复保延残喘抑亦百万生灵同享天地好生之大德臣犬马下情区区自谓虽千生万死粉骨碎身亦不足以图报万寿愿天赐皇帝敷锡庶民臣祝圣寿万亿千春伏以帝龄亿万正八千嵗春秋之初华祝再三七百里要荒之外普天交庆旷古未闻臣诚懽诚忭顿首稽首伏惟皇帝陛下聪明日跻智勇天锡以一怒而安天下应五福而泽庶民奄有四方自汉唐絶无之事不遗小国即尧舜所用之心有执而有容得名必得寿臣南荒坐井北面拱辰三十年犬马拳拳一寸忠天日浩浩俯陈金鉴徒懐金阙之瞻遥奉玉瓶逺望天门之辟臣谨斋沐亲自撰写颂一章填以金册封以金函差陪臣陶子竒等奉表称贺以闻
　　至元三十年三月初四日安南陈　上表
　　臣谨昧死百拜上奏臣伏今年二月十四日恭亲天使吏部尚书梁曽礼部郎中陈孚奉赍天诏俯临下国臣谨率宗族官吏奔走道路焚香迎迓及至褥道躬迎三呼百拜跪读天诏谓曰汝国罪愆既已自陈朕复何言圣天子涵洪寛大如此臣等不胜欣喜踊跃之至感圣恩之万一也
　　至元元年安南世子陈表贺成宗皇帝即位
　　龙飞九五回生意于龙躔象译重三驰贺忱于象魏一人有庆万国咸宁钦惟皇帝陛下文炳域中仁翔海
　　表柔逺能迩常守道以为心偃武修文屈仁兵而不战克广穆穆宜君之善有光明明我祖之功霁雷霆而施雨露之恩割封畛以示乾坤之量与民更始随物皆春臣等幸际离明欢闻涣号瞻天北阙心倾北极之尊居守土南荒预祝南山而上寿
　　安南陈　请大藏经表
　　臣僻处炎荒夙依皇觉缅懐【阙】传自中华唐宋在时曽防来于白马大兵至日已化作于死灰嗟莫覩于秘文竟难寻于奥防如入暗室而无慧炬如济苦海而失慈航念此小邦阙于大藏若不请求于上国曷以开导于羣生钦惟皇帝陛下虞舜为君释迦生世以济物度人为念以博施济众为心幸不秘于玉音莫大闻于宝藏自天而下赐万五千余卷之经遵海而南救百姓亿兆民之苦此功德即前功德广大无边今圣人即古圣人流传有此【时中书奉诏赐之】
　　至大二年安南世子陈　表贺成宗皇帝即位
　　伏以干龙初造上天之景命有归泽雁安眠中国之至仁逺被懽腾海宇望协华夷钦惟皇帝陛下圣德日新智勇天锡削平祸乱威灵震叠于遐方坐致雍熈声教暨渐于南徼复古之规模宏逺鼎新之治化更张混文轨于寰瀛壮基图于磐石一人有庆万国咸宁臣世守龙编诚驰魏阙景仰日中离照咸思精忠嘉兹海隅苍生共陶至化
　　至顺元年安南世子陈　表贺文宗皇帝即位
　　圣神广运智勇兼资德意仁声固际天而蟠地风化教被葢自北而及南名振于今功髙于古逺懐迩服布世祖之经纶武偃文修恢至元之礼乐坐令华夏同底雍熈臣世守外藩心倾北阙望云霄于星拱路虽阻于八千拜日表于海隅顔若逺于咫尺
　　至元三十一年内附安南王陈益稷表贺元旦节
　　伏以正月始和使万民之观治皇天眷命奄四海以为君朔日在壬而东郊迎春太嵗居午而南面听政隂阳交泰文轨混同申贺皇帝陛下克寛克仁乃神乃圣宜乎在位之久致斯有道之长八百余国之朝功烈上加于周武三十五年之治规模逺迈于汉光寿域重开熈台同乐臣益稷符分服外葵向日边以申诚报沧海之恩俾遐迩归圣朝之化备膺五福愿献箕子陈皇极之言遥拜三辞敢效齐侯奉天子之命
　　至元三十一年安南王陈益稷表贺成宗皇帝即位
</div>
    <div class="pagination">
<a href="安南志略_page3.html">上一页</a><a href="安南志略.html">1</a><a href="安南志略_page2.html">2</a><a href="安南志略_page3.html">3</a><span class="current-page">4</span><a href="安南志略_page5.html">5</a><a href="安南志略_page6.html">6</a><a href="安南志略_page7.html">7</a><a href="安南志略_page8.html">8</a><a href="安南志略_page9.html">9</a><span>...</span><a href="安南志略_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
