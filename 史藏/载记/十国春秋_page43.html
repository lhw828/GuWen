<!DOCTYPE html>
<html>
<head>
    <meta charset="UTF-8">
    <title>十国春秋 - 第 43 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 43 页/共 53 页</h1>
    <div class="content">







　　十国春秋卷一百
　　钦定四库全书
　　十国春秋卷一百一
　　检讨呉任臣撰
　　荆南二
　　文献王世家
　　文献王名从诲字遵圣武信王有九子而从诲其长子也为人明敏多权计开平中入梁为供奉官累迁鞍辔库使赐告归省武信王武信王留为马步军都指挥使行军司马未几加忠义节度使同平章事武信王既薨从诲遂袭位呉睿帝以从诲为荆南节度使兼侍中呉太和元年夏四月丙午楚将王环败我军于石首从诲以父自絶于唐惧复见讨谓僚佐曰唐近而呉逺舍近臣逺非计也乃遣使聘于楚楚王殷为请命于唐又复遗唐山南东节度使安元信书求保奏复修职贡而从诲亦遣押牙刘知谦奉表内附自称前荆南行军司马归州刺史进赎罪银三千两明宗纳之是年秋七月甲申拜从诲荆南节度使兼侍中追封先王为楚王諡武信己丑罢荆南招讨使【从诲仍奉唐正朔】长兴元年春三月从诲奉表诣呉告以坟墓在中国恐为唐人所讨呉人援之不及谢絶之呉遣兵问罪不克而返二年春正月唐加从诲检校太尉兼中书令江陵尹三年春二月唐赐爵渤海王冬十月贡银茶于唐以求战马唐明宗以荆南内地何烦设备赐马二十匹却王献
　　天成四年冬十一月唐主亶殂于雍和殿十二月癸夘朔宋王从厚嗣皇帝位
　　应顺元年春正月戊寅唐大赦改元壬辰改封王为南平王夏唐潞王从珂自立为帝改元清泰唐使臣李鏻马承翰至自楚鏻求贺于王王赠以马红装拂二猓皮一
　　清泰二年春正月左右称楚王豪靡王曰马王可谓大丈夫矣孙光宪言马氏奢僭将亡又何足慕王深然之是嵗梁震固请退居王为筑室土洲震披鹤自称荆台隠士王尽以政事属光宪
　　清泰三年夏四月王遣使奉牋劝呉臣徐知诰即帝位冬十一月契丹立石敬瑭为天子国号晋己亥改元天福是嵗迎弥勒瑞像于万寿寺【江陵志余云弥勒瑞像现于高氏清泰间随呉商业旺船至荆登岸乃知为像高氏迎之从香烟所指置城西北隅万寿寺右手缺中指屡铸不成后渔人得之高沙湖以补缺处如生成】
　　天福二年春正月乙夘日有食之冬十月呉徐诰称帝国号曰齐庚子遣使来告即位十一月王表请于齐置邸金陵许之十二月乙夘朔日有白虹二
　　天福三年春正月甲子王遣厐守规如齐贺即位三月壬子日有白虹二夏五月壬子月犯上将是时作僧伽妙应塔
　　天福四年春二月齐主复姓李氏改国号唐更名昪是月王使王崇嗣如唐贺南郊
　　天福五年春三月晋山南东道节度使安从进谋叛王隂与之通冬十一月丁丑月有食之是嵗晋翰林学士陶谷为王生辰国信使来聘于我王宴谷望沙楼【案仲宣楼在城东南隅相传即高氏望沙楼也苏轼诗云朱槛城东甪高王此望沙即此】大陈战舰【于】楼下谓谷曰呉蜀不宾久矣愿修武备习水战以待师期谷还具道王语晋主大喜复遣使赐甲马百匹
　　天福六年夏四月晋安从进反求援于我王遗从进书阳为拒絶从进怒诬王以他事王用行军司马王保义言具奏其事于晋且请助兵讨之冬十一月遣使贡晋金器一百两御衣叚罗绫绢一百五十疋白龙脑香二斤九链纯钢金花手剑二口谢恩赐御马又别进贺冬至银五百两十二月丁亥晋以高行周知襄州行府事诏我兵防楚兵讨襄州王遣都指挥使李端将舟师数千至南津为应且以兵粮助晋
　　天福七年夏六月晋主殂于保昌殿齐王重贵立秋八月晋高行周防襄州安从进举族自焚王求郢州为属郡晋不许是时王遣使如蜀请翰林待诏李文才图义兴门石笋并其故事
　　天福八年夏四月戊申朔日有食之是时王凿江陵城西南隅为池【江陵志余云清风池在城东北隅方数百步清深镜洁淬而不流高氏之所凿也】立亭于上曰渚宫先是城东南旧有渚宫【楚项襄王之离宫也】王特仿其名而称之又置亭于渚宫侧曰迎春
　　开运元年秋七月辛未朔晋大赦改元晋学士王仁裕来聘王出十伎弹琴以乐之【韵府羣玉载从诲有句云红妆齐抱紫襢裆一抹朱四十条】
　　开运二年秋八月甲子朔日有食之是嵗建梓堂又建木犀亭
　　开运三年春二月壬戌朔日有食之冬十二月契丹执晋主重贵以归
　　开运四年春正月王遣使入贡于契丹契丹以马来赐亦遣使问道诣太原刘知逺劝进且言王得天下愿乞郢州为属知逺阳诺之二月辛未北平王知逺即皇帝位自言未忍改晋国又恶开运之名更称天福十二年夏六月改国号曰汉仍以天福年号遣使来告谕王上表贺登极进金花银器一千两异纹绮锦法锦三百疋筒卷白罗二百疋白花罗一百疋绒毛暖座两枚九链纯钢手刀一口仍求郢州汉主不许及加恩使至王遂拒而不受秋九月王闻杜重威叛发水军袭汉襄州为山南东道节度使安审琦所败又攻郢州州刺史尹实大破我师【一作尹赏】王乃絶汉附于唐蜀
　　干祐元年春正月乙夘汉大赦改元己未汉主更名暠丁丑殂于万嵗殿二月辛巳周王承佑嗣皇帝位夏六月王既与汉絶北方商旅不至境内贫乏乃遣使谢罪乞修职贡进汉金器二百两银器千两细锦五十疋绣锦六铢五十叚罗二百疋龙脑香二斤汉下诏慰抚之是嵗汉遣国子祭酒田敏使于楚假道于我王问敏中国虚实以为契丹之后兵食皆殚意欲以诮敏敏为言杜重威悉以晋戈甲降契丹契丹置之鎭州未尝以北而晋兵皆汉有也王不悦敏以甲本五经遗王王谢曰予之所识不过孝经十八章尔敏曰至徳要道于此足矣因诵诸侯章曰在上不骄高而不危制节谨度满而不溢王以为讥已即以大巵罸敏荆南地狭兵弱介于呉楚为小国自呉称帝而南汉闽楚皆奉中原正朔嵗时贡奉多假道荆南于是武信王及王常邀留其使者掠取其物而诸道移书责诮或发兵加讨即复还之而无惭色其后南汉与闽亦称帝惟王所向称臣利其赐予故诸国贱之皆目为高頼子又曰高无赖俚语谓夺攘茍得无媿耻者为頼子也王性雅好马常不惜千金求良骏竟没世不遇以此为恨冬十一月寝疾命子保融判内外兵马事癸夘王薨年五十八明年十二月汉主敕曰故荆南节度使南平王高从诲宜太常定諡故事臣下请諡故吏陈行状上考功覆奏下乃议諡今降敕新例也諡议上諡曰文献赠尚书令龙山乡翰林学士陶谷撰神道碑【按江陵志三王神道碑及渤海高公保朂神道碑皆谷所撰】
　　贞懿王世家
　　贞懿王保融【马令南唐书作保庸】字徳长文献王第三子也莫知其得立之因唐长兴初以廕补太子舍人赐绯晋天福中制授检校司空判内外诸军俄迁荆南节度副使开运末领峡州刺史累加至检校太傅及文献王薨保融权知军府事是为汉干祐改元之十一月也十二月丁丑汉制授起复检校太尉同平章事江陵尹荆南节度荆归峡观察使是年先王于江陵之龙山汉主遣翰林茶酒使郭允明来赐衣币允明车服导从如节度使【令人荷御酒数十□宴集輙厉声索御酒】乃隂使人步测其城池高下若为攻取之计者以动我国人皆恐保融重赂允明以遣二年冬十月丙戌汉以三叛平加保融检校太师兼侍中三年冬蜀施州刺史田行臯来奔保融曰彼贰于蜀安肯尽忠于我执而归之周广顺元年春正月太祖即皇帝位保融表贺登极贡白金一千两法锦二十疋周加保融兼中书令封渤海郡王【宋史作勃海】正衙命使礼部尚书王易副使刑部郎中景范发册仍赐礼服冠剑广顺二年春二月庚寅太白经天是嵗周主命内臣李廷玉赐王马且问所好何马王曰良马千万无若一骏倘使坐下坦穏免劳控制惟扇庶几也既免蹄齧不假衔枚两军列阵万骑如一茍未经扇乱气狡愤介胄在身与马争力罄控不暇安能左旋右抽舍辔挥兵乎【一云此文献王论马之言】
　　广顺三年夏六月遣使贡周白龙脑香及法锦五十疋鹿胎袴叚六锱襜靣等各一百事
　　显徳元年春正月丙子朔周大赦改元进封王为南平王壬辰周主威殂于滋徳殿丙申晋王荣嗣位是时王修江陵大堰改名曰北海周加王守中书令
　　显徳二年
　　显徳三年春正月周主下诏征淮南王遣指挥使魏璘率兵三千出夏口以为应又遣客将刘扶奉牋于唐劝其内附二月丁亥贡周御衣金带九链纯钢手刀弓箭诸物
　　显徳四年春二月周主南征三月丁未周师克唐寿州冬十二月丁丑周师取唐泰州
　　显徳五年春正月丁亥周师取唐海州壬辰又陷唐静海军丁未又克唐楚州王遣魏璘帅战舰百艘东下防周伐唐至于鄂州二月甲寅周师防唐雄州夏五月唐主李景称臣于周周主得王所与唐国牋大喜赐绢万疋六月王遣使劝蜀主称藩中朝蜀主报以前嵗濮州刺史胡立归致书于周不荅冬十月王再遗蜀主书劝称臣中朝庚子王闻周师伐蜀请以水军趋三峡周主下诏褒之荆南自后唐以来数嵗一贡京师而中间两絶及显徳时无嵗不修职贡王又谓器械金帛皆土地常产不足以効诚节乃遣其弟保绅入朝周主益嘉之初武信王之镇梁也以兵五千为牙兵衣食皆给于梁洎天成长兴间嵗给以盐万三千石后不复给至是周平淮南乃命泰州给之
　　显徳六年夏六月癸巳周主荣殂梁王宗训立加王守太保是嵗王奏授长子继冲为荆南节度副使
　　建隆元年春正月宋受周禅王益惧一嵗三入贡于宋宋帝恩礼有加加王守太傅秋八月王以疾薨年四十一亦龙山乡至今有高氏三王墓云讣闻宋帝废朝三日遣仪鸾使李继超赐赙物兵部尚书李涛兵部郎中率汀持节册赠太尉【大常因革礼云故推诚奉义同徳翊戴功臣荆南节度归峡等州观察处置等使特进检校太师守太傅兼中书令江陵尹上枉国南平王食邑四千五百户食实封一千三百户高保融奉敕可赠太尉】諡贞懿【一作正懿】王迂阔淹缓无材能一时政事悉委弟保朂焉
　　侍中保朂世家
　　保朂【清异録作保勉】字省躬文献王弟十子贞懿王同母弟也晋天福初起家领汉州刺史贞懿王嗣政令判内外诸军事周广顺元年加检校太傅充荆南节度副使显徳初从贞懿王之请加检校太尉充行军司马领宁江军节度使贞懿王即世保朂权知军府事奉章以闻宋太祖即拜保朂荆南节度使建隆二年遣弟保寅入贡初贞懿王于江陵城北决江水潴之凡七里余谓之北海【事见前篇】以阂行者太祖因保寅自汴归谕防令决去使道路无阻保朂少多病体貎臞瘠颇有治事才至是淫泆无度日召倡伎集府署择士卒壮健者令恣调谑乃与妾垂共观以为娯乐又好营造台榭穷极土木之工有估客自岭外来得龙眼一枝约四十围共千枚献于保朂保朂命作琅玕槛子置之名曰海珠藂其玩物多此也国政不理军民咸怨从事孙光宪切谏不聴未几寝疾顾梁延嗣曰诸兄弟中孰可畀后事延嗣曰先王子继冲长矣保朂颔之即以继冲判内外兵马建隆三年十一月保朂卒年三十九宋帝闻讣废朝二日赠侍中遣御厨使李光睿赙祭初保朂在保抱文献王独钟爱之或盛怒见必释然而笑荆人目为万事休及保朂之立藩政离弱卒裁数月遂失国亦预兆也
　　侍中继冲世家
　　继冲字成和【宋史及东都事畧云字贤平今从欧阳史】贞懿王长子也周显徳六年以防授检校司空领荆南节度副使宋建隆三年保朂疾革命继冲权知军府保朂既殁宋除继冲检校太保江陵尹荆南节度使先是太祖遣卢懐忠来使谓之曰江陵人情去就山川向背我欲尽知之懐忠还言继冲甲兵虽整而控不过三万年谷虽登而民困于暴敛南迩长沙东距建康西廹巴蜀北奉朝廷其势日不暇给取之易也防湖南张文表叛周保权求救于宋宋太祖谓宰相范质曰江陵四分五裂之国今出师湖南假道荆渚因而平之万全策也干徳元年春正月乃命慕容延钊帅师平湖南枢宻副使李处耘为都监且诏江陵发水军三千人赴潭州继冲即遣亲校李景威将以徃二月处耘至襄州遣其将丁徳裕来谕假道之意【三楚新录云李处耘以路由冮陵虑继冲不测遣使谕之曰比者王师敕应东道之主诚在足下然利在急速故不淹留但假一乡道使于城外经过幸矣】景威力言城外之约不可信孙光宪叱之言于继冲曰宋帝规模宏逺不若早以疆土归之不惟免祸而亦不失富贵继冲乃遣从父保寅奉牛酒犒师于荆门且觇强弱处耘待之有加继冲以为无虞也是夕延钊召保寅宴帐中处耘宻遣轻骑数千前进继冲闻宋师奄至即惶怖出迎遇处耘于江陵北十五里处耘揖继冲令待延钊而前锋遽入州城【宋史李处耘传云处耘至襄州先遣閤门使丁徳裕假道荆南请具薪水给军荆人辞以民庶恐惧愿供刍饩于百里外处耘又遣徳裕谕之乃聴命遂令军中曰入江陵城有不由路及擅入民舍者斩师次荆南高继冲遣其叔保寅及军校梁延嗣奉牛酒犒师且来觇也处耘待之有加谕令翌日先还延嗣大喜令报继冲以无虞荆门距江陵百余里是夕召保寅等饮宴慕容延钊之帐处耘宻遣轻骑数千倍道前进继冲但竢保寅延嗣之还遽闻大军奄至即惶怖出迎遇处耘于江陵北十五里处耘揖继冲令待延钊遂率亲兵先入登北门比继冲还则兵已分据城中荆人束手聴命即调发江陵卒万余人并其师晨夜趋朗州】继冲亟归见旌旗甲马布列衢巷乃以肩舆羃井上绐内人入舆多堕井死【江陵志余云高氏井在子城内高王后苑之井也宋兵入城继冲以轿覆井绐内人多堕死后人哀之植栢建祠于上】遂诣延钊纳牌印尽籍其境内州府三【江陵府归峡二州】县一十七【一作十六】户一十四万三千三百遣客将王昭济萧仁楷奉表于宋宋太祖令御厨使郜岳持诏安抚赐以衣服玉带器币鞍马署枢宻承防王仁赡为荆南都巡检使而授继冲荆南节度使如故又授继冲马步都指挥使梁延嗣为复州防御使节度判官孙光宪为黄州刺史右都押衙孙仲文为武胜军节度副使知进奏郑景玫为右骁卫将军王昭济左领军卫将军萧仁楷供奉官继冲籍管内刍粮钱帛之数及献钱五万贯绢五千匹布五万匹于宋三月宋诏鞍辔库使翟光裔赍官告旌节赐继冲并存问参佐官吏等又除授贞懿王兄弟诸父官有差复命王崇范为节度判官高若拙观察判官梁守彬江陵少尹韦仲宣掌书记胡允脩节度推官州县官悉仍旧别赐管内符印夏五月保绅等入朝各赐京城第一区六月宋命王仁赡兼知军府事防是嵗太祖有事于南郊继冲上书愿陪祠九月具文告三庙率其将吏家族五百余人朝于京师十月至阙下献金银器锦帛寳装弓剑绣旗帜象牙玉鞍勒及郊祀银万两太祖赐赉甚厚郊禋毕授继冲徐州大都督府长史武宁军节度使徐宿观察使继冲鎭彭门几十年委政僚佐部内亦治开寳六年卒年三十一【东都事畧云年三十六】讣闻太祖废朝二日赠侍中遣中使防防事官给自梁开平元年武信王据有荆州旋得归峡传袭四世五帅至宋干徳改元国除凡五十七年初干祐中贞懿王命工凿池【江陵志余作文献王未审是非】得石匣长尺余扄鐍甚固亟屏左右啓之乃金篆六字曰此去遇龙即歇【一云焚香啓匣得石有文云云】王甚秘其事至是高氏立国果尽于建隆之末又荆南尚使甆器皆高其足公私竞制用之谓之高足椀及宋军临城举族东迁是亦高足防之应也
　　论曰眞人出四海一理势之必然也天水肇兴羣雄渐削即无伐虢灭虞之谋高氏其能常守此土乎光宪知几所由与卖国以徼富贵者异矣



　　十国春秋卷一百一
　　钦定四库全书
　　十国春秋卷一百二
　　检讨呉任臣撰
　　荆南三
　　列传
　　武信王夫人张氏
　　夫人张氏者故武信王爱姬而文献王之母也武信王梁戏下时每行军必挟夫人与俱一夕军败误入深涧中防夫人方姙文献王宛转不能起王惧追兵且至竢夫人熟寝以巨剑刺两岸期岸崩以厌之既而夫人遽惊呼曰适梦泰山頽厌妾身金甲执戈者抵之获免王遂挈之行未几生文献王以富贵终
　　武信王子从翊　　从诜　　从让　　从谦武信王从子从嗣　从义
　　文献王子保勲保正　　　　保绅　　保寅保绪　　保节　　保逊　　保衡　　保膺贞懿王子继充　　武信王五女
　　从翊武信王子也官合州刺史归宋迁右卫将军从诜武信王第【阙】子文献王弟也继冲时为牙将降宋改右衙率府率
　　从让武信王第【阙】子入宋授左清道率府率
　　从谦武信王第【阙】子降宋擢左司御率府率武信王子九人文献王而下知其名氏者四人余不具见
　　从嗣武信王从子也为人骁勇有力喜驰突深入敌军率以为常积功至云猛指挥使天成三年楚武穆王遣许徳勲入寇以其子希范为监军师次沙头从嗣恃勇单骑造楚壁请与希范挑战决胜负为楚将廖匡齐所杀王惧遂与楚和
　　从义亦武信王从子也视贞懿王为季父行显徳时从义谋作乱其徒高知训告变贞懿王命徙于松滋已而杀之竟以不良死
　　保勲文献王第一子保正文献王第二子皆贞懿王兄也文献王十五子今可考者保勲保正贞懿王保绅保寅保绪保朂保节保逊保衡保膺十一人而已
　　保绅文献王第【阙】子也周显徳时贞懿王与世宗通好以为器械金帛不足以效忠节乃命保绅入朝致归顺之意世宗大恱遂诏以泰州盐给荆南牙兵保绅歴官江陵少尹归宋擢卫尉卿
　　保寅字齐巽文献王第【阙】子晋天福七年以防授太子舍人赐绯累加检校司空贞懿王时奏授节院使宋兴保朂既袭荆南节镇命保寅入觐汴京太祖召对便殿慰藉甚至授掌书记遣还保寅语保朂曰眞主出世天将混一区宇兄冝首率诸国奉土归朝无为他人取富贵资保朂不聴及宋将慕容延钊等征武陵道出荆口保寅奉牛酒犒军太祖嘉其功驿召赴阙除将作监充内作坊使赐第一区俄知宿州干徳四年丁母艰起复转少府监开寳五年知懐州歴司农卫尉二卿是州本河阳时赵普为帅与保寅素有隙事多抑制保寅心不能平手防请罢支郡之制宋太宗从之颇韪其言又为西川诸州都巡检使改光禄卿歴知同汝二州改光化军卒年六十八讣闻朝廷赙钱十万废朝一日初保寅在懐州日苏易简王钦若并童年始趋学在同州钱若水为从事在光化军张士逊其邑人也保寅皆加奬防许以逺大之器世多其能知人子辅政辅之辅尧辅国并进士及第
　　保绪文献王第【阙】子继冲时官左衙都将入宋擢鸿胪少卿
　　保节文献王第【阙】子也生而頴异官右衙都将娶功臣王保义女纳土后宋除为司农少卿
　　保逊事继冲为牙将文献王子也入宋太祖命为左监门卫将军
　　保衡文献王第【阙】子累官巴州刺史及继冲纳土宋改为归州刺史
　　保膺亦文献王子起家知峡州事入宋署为本州刺史继充贞懿王之子也贞懿王二子长曰继冲次曰继充继充官至归州刺史又有高继申者宋初为大理卿疑亦南平诸从也以世系未详姑阙畧焉
　　武信王五女失其名相传五女俱防年好道薙髪为女僧各止一处一曰佛华寺一曰菩提寺一曰庄严寺一曰石佛寺一曰法轮寺
　　王保义　　司空薰　　倪可福　　鲍唐
　　王保义江陵人武信王署行军司马与司空薰梁震同为宾客多所禆益文献王时襄州安从进叛晋结援于王王外为拒絶而隂实与之相通及从进来乞师王知大小之势不敌遂阳责以大义且以祸福谕焉从进不寤于是诬王有异志保义力劝王白其状愿举兵助晋以释晋主之疑识者韪之累官武泰军留后改平江军节度使子贞范惠范延范有传
　　司空薰其先临淮人唐知制诰图之族子也武信王镇荆南薰与梁震王保义等偕居莫府遇事时多匡正梁亡唐庄宗入洛下诏慰谕藩镇薰固劝武信王朝京师用结唐主心时梁震切諌不可而武信王卒从薰言几不得脱归然唐舎江陵而竟先灭蜀者亦薰一言力也薰后事不见于史未详所终
　　倪可福【冮陵志余作阙倪福可非】　人也唐天祐三年武信王权荆南留后而可福时为驾前指挥使防朗州雷彦恭屡犯荆南梁王全忠遣可福率官兵五千人戍之可福指画方畧力拒彦恭朗兵稍稍引去已而又筑寸金堤激水捍蜀有功【江陵志余云寸金堤在西门外将军倪福可所筑谓其坚厚寸寸如金也】武信王爱其勇使戏下为亲校且以女妻可福子心相得也可福摧锋陷陈所向克敌李洪来冦江陵可福以兵击败之推为首庸俄迁都指挥使龙徳时江陵城圯可福以卒万人修外郭不时筑武信王责功程之慢杖之百归谓女曰幸语汝舅吾欲威众办事耳非示辱也以白金百铤遗之【按楚志云可福季兴壻也筑城愆期季兴怒夺其妻可福并力完之高乃盛为装奁遣还今从通鉴所载楚志似误】可福竟以功名终赐田于江陵东三十里子孙聚居其处号曰诸倪冈【冮陵志余云诸倪冈冇转鱼台乃将军倪福可故宅又云倪军市在城东六十里倪福可屯军之所地有八井嵗久堙没又有倪将军庙在城西五里以其有修堤功故祀之】
　　鲍唐故梁复州知州为呉将李简所执已而归武信王武信王俾同倪可福戏下遂与可福齐名
　　梁震　　　孙光宪
　　梁震卭州依政人也初名霭防唐郎中刘象随僖宗入蜀震以所业诗诣象象曰君才思敏妙定成大器若不更名将虑小阻缘制名雨下从谒以雨谒人未得輙见请易震字震从辰辰者龙也龙遇雨变化必矣因改今名未几登进士第流寓京师梁开平初归蜀道过江陵武信王喜其才识留之不遣欲奏为判官震自以唐臣耻为强藩属吏即亡去又恐及祸乃曰震素不慕荣宦明公不以震为愚必欲使参谋议但以白衣侍樽爼可也王心重之俾与司空薰王保义同为宾客而震独不受辟署称前进士王亦时时呼为先辈唐庄宗防梁薰等咸从臾王朝京师震坚沮以为不可曰唐有并呑天下之志严兵守险犹恐不自保况数千里入觐乎且大王梁室故将安知彼不以讐敌相遇行当为掳尔王不从而束身朝唐卒斩关始得出归谓震曰不用君言几不免虎口及唐师防蜀王方食落箸而叹曰老夫过也震曰唐主得蜀益骄亡无日矣安知不为我福已而庄宗果罹邺都之祸由是益加亲信明宗时唐遣房知温领军入犯武信王伺其兵少欲开城尽殱之震谏曰朝廷礼乐征伐所出兵虽少而势甚大加四方诸侯各以呑噬为志若大王不幸得战胜则中朝徴兵四方其谁不欲仗顺而取大王土地邪为大王计莫若致书主帅且以牛酒为献然后上表自劾如此庶几可保会王寝疾不起文献王继立尤委任震以兄礼事之震常谓王为郎君一日王语震曰吾自念平生奉养已过今欲捐一切玩好以经史自娯省刑薄赋境内以安是吾愿也震知王克胜厥任因曰先王待我如布衣交以嗣王属我今幸不坠先业吾老矣不复事人矣固请退居监利王为之筑室于土洲上【江陵志余名梁家台】震披鹤氅逍遥若仙自称荆台隠士【尧山堂外纪曰震晚年称荆台隐士题院中壁云桑田一变赋归来爵禄焉能凂我哉黄犊依然花竹外清风万古凛防台】每诣府辄跨黄牛至聴事以为常王亦时过其家斗酒相劳欢叙平生四时赐予甚厚遂以是终其天年所着文集一卷行世先是有薛少尹者擅相人之术震同进士董与杜无隠徃叩薛曰梁秀才此举必防然登第后一命不沾也后竟如其言继震辅政者则有孙光宪
　　孙光宪字孟文贵平人【北梦言作冨春人】家世业农至光宪独读书好学唐时为陵州判官有声天成初避地江陵武信王奄有荆土招致四方之士用梁震荐入掌书记王方大治战舰欲与楚角光宪谏曰荆南乱离之后頼公休息士民始有生意若又交恶于楚一旦他国乘吾良足忧也王乃止文献王立防梁震乞休悉以政事委光宪王居恒羡马氏豪靡谓僚佐曰如马王可谓大丈夫矣光宪曰天子诸侯礼有等差彼乳臭子徒骄侈僭汰取快一时危亡无日又足慕乎王忽悟曰公言是也为悔谢者久之光宪事南平三世皆处幕中累官荆南节度副使朝议郎检校秘书少监试御史中丞赐紫金鱼袋继冲时宋使慕容延钊等平湖南假道于荆约以兵过城外大将李景威劝继冲严兵备之光宪叱之曰汝峡江一民尔安识成败中国自周世宗时已有混一天下之志况圣宋受命真主出邪王师未易当也因教继冲去斥堠封府库以待悉献三州之地宋太祖嘉其功授光宪黄州刺史赐赉加等在郡亦称治干徳末卒光宪博物稽古先是唐元和中裴宙镇荆州掘地得一石规模悉仿江陵城制命徙置他所辄淫雨不止仍复旧处天乃霁一日文献王经其地顾问光宪光宪曰昔伯禹治水自岷至荆定彼泉源之穴虑万世下或有泛滥爰以石屋镇之耳王大加叹赏益重之性嗜经籍聚书凡数千卷或自钞冩孜孜校讐老而不废自号葆光子所着有荆台集橘斋集玩笔佣集巩湖编玩北梦言蚕书若干卷【容斋三笔载有贻子録疑亦光宪辈譔】又譔续通厯纪事颇失实太平兴国初诏毁之光宪素以文学自负处荆南怏怏不得志常慕史氏之作颇恨居诸侯幕府不足展其才力每谓知交曰宁知获麟之笔反为倚马之用光宪又雅善小词蜀人辑花间集采其辞至六十余篇【子谓孙○光宪常谏保朂口宋有天下诏书皆合仁义汤武之君也公宜克勤克俭勿奢勿僣上以奉朝廷中以嗣祖宗下以安百姓见长编】
　　论曰南平起家仆而能折节下贤震以谋畧进光宪以文章显卒之保有荆土善始善终区区一隅歴世五主夫亦得士力哉




　　十国春秋卷一百二
　　钦定四库全书
　　十国春秋卷一百三
　　检讨呉任臣撰
　　荆南四
　　列传
　　李载仁　　倪从进　　王贞范　　王惠范【弟延
　　范】　　　　康张　　　魏璘　　　王昭济王崇范
　　李载仁唐室之逺裔也开平初避乱来江陵武信王署为观察推官自负才学深为王所嘉赏从容接待礼遇有加然性迂缓颇不厌众心文献王时稍迁至郎中一日赴王召甫上马而部曲相殴载仁怒急命于厨中索饭及豕肉命殴者对食仍戒曰茍再犯必当于豕肉中加酥闻者咸以为笑又与妻阎异室而处一日阎忽叩阁至载仁亟取百忌厯视之大惊曰今夜河魁在房那可就宿其举止多此也及孙光宪掌书记牋奏书檄皆出载仁右载仁充位而已由是与光宪有隙光宪稍稍避人以光宪为长者【载仁常为光宪言曾目睹梁相张策弟轻易道教因脱亵服挂天尊臂上戯云为我掌之俄顷精神恍惚似殴击痛呌狼狈归至别业而卒亦异事也】
　　倪从进武信王之子婿也父可福为武信王大将从进以防得官复娶王女甚贵宠一时皆艳慕之功臣子与王家为昏姻可知者王保义子恵范及可福子从进凡二人云王贞范平江节度使保义子也事文献王为推官累官少监素精于春秋有驳正杜预左传注数百条人多讶之独与同官孙光宪説春秋义合两人心相得也女弟故所称荆南仙女者恒时梦异人授琵琶乐曲二百余调命曰此曲谱属元昆制序当刋石于甲寅之方于是贞范如女弟指为制序刋所传曲有道调玉宸宫夷则宫神林宫防賔宫无射宫钟宫黄钟宫散水宫仲吕宫啇调独指泛清商红销商风商林钟商醉吟商玉仙商高双调商角调醉唫角大吕角南宫角中吕角防賔角羽调鳯吟羽风香羽应圣羽玉宸羽香调大吕调而曲名间有同人世者如凉州渭州甘州缘腰莫靻倾盆乐安公子水牯子阿泛滥之属摹本流传一时咸诧以为异
　　王惠范亦保义子也善修饰喜读书以门防为文学迁观察推官文献王妻以女且以惠范本将家子命掌幕中内外军政惠范豪迈不羁颇以簿书符牒为俗务入告王辞之自是以王为不知己凡军府大事皆不参预但以金帛购古书图画日披翫为志焉弟延范形貎竒伟性任侠家冨于财好施不倦文献王署为太子舍人后从继冲入宋官大理丞知泰州太平兴国中为广南转运使
　　康张事文献王为硖州长阳令有良吏才一邑称治与少监孙光宪时相徃还云
　　魏璘不知其家世事贞懿王为指挥使勇畧絶伦显徳中周世宗南征徴兵于王王命璘帅兵三千人趋夏口以会周师居二年周与唐构兵璘复统战舰五百艘驻鄂州以助战周主嘉贞懿王功优诏慰谕荆南自倪可福鲍唐之后故推璘为名将同时又有客将陆扶骁果亦亚于璘王昭济故客将也宋师既入江陵继冲命昭济与萧仁楷奉表纳土宋太祖嘉其功署昭济左领
　　军卫将军仁楷亦除供奉官后不知所在
</div>
    <div class="pagination">
<a href="十国春秋_page42.html">上一页</a><span>...</span><a href="十国春秋_page38.html">38</a><a href="十国春秋_page39.html">39</a><a href="十国春秋_page40.html">40</a><a href="十国春秋_page41.html">41</a><a href="十国春秋_page42.html">42</a><span class="current-page">43</span><a href="十国春秋_page44.html">44</a><a href="十国春秋_page45.html">45</a><a href="十国春秋_page46.html">46</a><a href="十国春秋_page47.html">47</a><a href="十国春秋_page48.html">48</a><span>...</span><a href="十国春秋_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
