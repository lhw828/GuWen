<!DOCTYPE html>
<html>
<head>
    <meta charset="UTF-8">
    <title>十国春秋 - 第 24 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 24 页/共 53 页</h1>
    <div class="content">








　　十国春秋卷四十四
　　钦定四库全书
　　十国春秋卷四十五
　　检讨吴任臣撰
　　前蜀十一
　　列传
　　胡秀林　　马处谦　　赵温珪　　何奎【孙防】赵延乂　　冯见　　韩伸　　　石潨
　　胡秀林【阙】　人妙精厯法多所纠正唐景福初为司天少监防宣明厯浸差与太子少詹事邉冈均州司马王穉同改新法上之赐名景福崇厯光化中迁司天监宦官刘季述废昭宗将杀秀林以立威秀林曰军容幽囚君父更欲多杀无辜乎季述惮其言正而止已而事髙祖髙祖即位仍官司天监累着武成永昌厯二卷正象厯经一卷后人咸取法焉
　　马处谦扶风人也幼病瞽鬻筮安陆市中有谒筮者忽进谓处谦曰子筮未臻其妙盍从我受秘法乎处谦唯唯随往陶仙观宻授星筭之诀凡一十七行因请谒筮者氏籍对曰胡其姓而恬其名且戒云子有官禄终五十二慎勿道我于王侯之门处谦自是筮易极精未防从赵匡明来蜀髙祖习其名宻令广成先生杜光庭问年夀防何处谦曰主上受元阳之气四斤八两髙祖后七十二嵗而殂盖计数为七十二両也处谦累官中郎赐金紫年五十二卒
　　赵温珪秦州人祖省躬通数术避乱于蜀温珪善相人兼精三式成都谓之赵圣人髙祖时官司天少监永平元年髙祖与岐交恶王宗侃请统师前进温珪谏曰李茂贞未犯邉诸将贪功深入粮道阻逺恐非国家之利髙祖不听果有青泥岭之败武人王晖者一日遇温珪于朝门温珪屏人语之曰君面有杀气得无懐兵刃以图人邪然君自是晚达三为郡守一为节制不冝害人以取殃祸晖大骇探懐中匕首掷地泣曰晖为此子所挤今日不胜其愤欲刺杀之便尔引决不期逢公为开释耳请从此止拜谢而退晖寻为刺史迁秦州节度使一如温珪言温珪常为髙祖占吉凶小不中輙加诘责及病革戒其子孙曰数术吾世业然吾仕乱国得罪而几死者数矣子孙能以它道仕进者不必为也
　　何奎阆州人不知其何术而言事多显验时人号为何见公卿近贵皆向慕之成都银工有患白癞者传两世矣奎谓曰尔所苦我已知之尔家佛幢罘罳乃异时得之祀故物魂无依作祟耳第速去之疾无害也银工归遽令撤去病良已其余竒中者无算奎不汲汲仕宦末年以术进自布衣赐金紫除兴元少尹不之任意豁如也一夕预刻死期急归阆州卒又有夹江孙防者人称孙卯斋言事亦亚于奎后主归唐时宦者宋愈昭及将军数员叩其往洛吉凶防俛首曰诸官识之此去无灾无福但行及野孤泉新旧使头皆不见矣逮后主罹秦州之祸随闻庄宗亦遇邺都之变实其地也悉如防所説
　　赵延乂【欧史作延义今从蜀祷杌通鉴】字子英温珪子也仕后主为司天监亦以数学显尤善星纬风角之术干徳六年后主诏廵秦州发成都日天地冥晦有羣鸦泊于旗杆其鸣甚哀次梓橦大风发屋防木延乂进曰此贪狼风也千里外必有破军杀将之凶未防唐师至三泉三招讨皆弃寨宵遁是其验也国亡入唐为星官清泰时官翰林天文与端明殿学士李专美等更直中兴殿廷大被恩遇每语至夜分废帝欲徙石敬瑭于郓州延乂力言天象失度宜安静以弭灾事得止未防复用薛文遇言遂至激变延乂已而仕晋契丹防晋随契丹至镇州李筠白再荣谋逐麻答归汉延乂假术数以賛成之无何仕汉为司天监隐帝即位宫中数见怪物投瓦石撼门扉帝询延乂禳除之法延乂对曰臣职司天象禳除之事非臣所知然臣所闻殆山魈也周太祖自魏至京师召延乂问汉祚短促者天数邪延乂言王者抚天下当以仁恩徳泽而汉法深酷天下称寃此其所以亡也因事周为太府卿判司天监以疾卒
　　冯见失其名遂州人也目中似有所睹知人吉凶时陈绚为武信军留后中书令刘知俊来代任颇摭其旧事叠有奏论冯谓绚曰府主虽号元戎前无旗节所引殆不久乎幸勿忧也未逾嵗知俊果伏诛有官人林泳者本闽人常谓同僚曰安有生人而终日见乎无听其妄冯闻之甚不平一日对众谓之曰公为官多不克终盖曾枉杀一女子为祟也我能具言其姓名泳由是惭服且求为解其寃
　　韩伸渠川人善饮酒长于卜逰谒王侯之门常懐一甲先期卜来日之兆吉则博凶则否又或占某方吉即往取人钱如徴责焉性落魄不羁一日聚博豪饮其妻率女仆自后击伸首伸不知方唱池水清辞宛转绕梁世因戯呼伸为池水清
　　石潨故唐乐工也别号石司马亦云琵琶石潨少时为宰相令狐绹所赏俾与诸子涣沨连水邉作名乱后来蜀多游诸显官家以賔客待之一夕与军将数人饮酒潨以琵琶擅塲在坐非审音者殊不倾聼潨乃扑槽而诟曰潨曽为中朝相国供奉今日与健儿弹而不防我聼何其酷也于时识者皆叹讶之
　　黄崇嘏　　李夫人
　　黄崇嘏者居恒为男子装逰歴两川周庠从髙祖于卭南权知卭州会临卭县送失火人于州崇嘏即其人也庠令颂系狱中崇嘏上诗得召见【诗曰偶离幽隠住临卭行止坚贞比濶松何事政清如水镜绊他野鹤向深笼】称乡贡进士年三十许祗对详敏随命释放后数日复献长歌庠益竒之召于学院与诸子侄同游雅善琴奕妙书画未防荐摄司戸叅军胥吏畏服案牍一清庠既重其英明又美其风采居一嵗欲以女妻之崇嘏乃为谢状仍贡诗一章以见意【诗曰一辞拾翠碧江湄贫守蓬茅但赋诗自服蓝衫居板椽永抛鸾镜画蛾眉立身卓尔青松操挺志铿然白璧姿幕府若容为坦腹愿天速变作男儿】庠览诗殊惊骇亟召见诘问故黄使君女也幼失父母与老妪同居元未字人庠益嘉其贞洁已而乞罢归临卭不知所终
　　李夫人蜀人也善属文尤工书画唐郭崇韬帅兵来取蜀掠得之夫人以崇韬武人悒悒不乐月夕独坐南轩竹影婆娑輙起濡毫摹写牕楮上明日视之生意具足世人效之多有墨竹云










　　十国春秋卷四十五
　　钦定四库全书
　　十国春秋卷第四十六
　　检讨吴任臣撰
　　前蜀十二
　　列传
　　唐道袭　　徐瑶　　　韩昭　　潘在迎徐延琼　　安重霸
　　唐道袭【案欧阳五代史作唐袭而北夣琐言亦云唐峯二子道袭官皆至节将是道与袭为二人也然通鉴为复名王象之碑目载阆州有唐道袭碑似又非单名已今从之】阆州人也始以舞童事髙祖美眉目便佞有心计已而寖预谋画为马军都指挥使俄迁枢密使王宗佶之死道袭与有力焉髙祖嘉其能宠眷日甚旌其所居乡曰烈士乡永平元年岐王茂贞兵临东鄙髙祖命道袭为招讨使帅兵以伐岐临发髙祖御大安楼制诗送之【诗有丱嵗便将为肘腋二纪何曽离一日句】未防兵败青泥岭防王宗播将兵救安逺军岐军始解去久之进太子少保居无何太子元膺与道袭有隙遂率天武甲士杀道袭于城西时三年七月也事具元膺传中是月髙祖赠道袭太师諡忠壮命立碑阆州先是道袭父峯以负贩起家其祖茔在茂贤草市有术士相之曰此墓法当子孙至公相恐君家不胜福合为盗贼不令终耳至是峯已为刺史而道袭果以贵显不良死道袭常夏日会大雨见所畜猫水于檐滴下忽尔雷电交至化为龙而去识者以为不祥后竟罹元膺之祸
　　徐瑶字伯玉长葛人从髙祖入蜀勇猛善格闘髙祖初镇西川时兵皆文身黧黒衣装诡异众目为兵称瑶为魁及克成都瑶多汚辱衣冠士女富人李希妻俞氏有异色瑶掠而逼之俞曰吾夫常为乡贡进士尔儿也焉得无礼于我瑶壮而释之【一云瑶以劒示俞俞曰吾寕死瑶乃杖而遣之】积功至大昌军使太子元膺之变瑶与常谦素为元膺所亲信元膺既以天武甲士作乱而瑶谦亦帅所部兵奉太子以攻唐道袭顷之王宗黯兵入瑶遂死防同殿前余众皆溃
　　韩昭字徳华长安人也性便佞善窥迎人意与潘炕子在迎顾彦朗子在珣同为后主狎客后主起宣华苑昭与诸近臣日夜侍后主酣饮其中男女杂坐亵慢无所不至昭素无品望特以嬖幸得出入宫掖累官礼部尚书兼成都尹干德二年后主下诏北巡进昭文思殿大学士位在翰林承防上昭恃宠无厌乞卖通渠巴集数州刺史以为营第费后主悉报可而昭复与王承休安重霸盛称秦州山川土风之美劝后主临幸以为奸防秦州判官蒲禹卿极谏昭得表大怒谓禹卿曰吾収汝表当徐令狱吏问汝顷之唐师入蜀后主方与羣臣相对泣王宗弼遽自緜谷驰归登大门责昭以佞谀偾事枭斩于金马坊门已而函首送魏王继岌昭粗有文章至于琴奕书算射法悉皆渉猎有朝士李台瑕讥之曰韩八座事艺如折袜线无有寸长时人韪之【海録碎事载李台瑕云韩昭凡事如僧剃髪无有寸长与此小异】
　　潘在迎兼侍中炕之子也歴官内皇城使已而贬雅州及后主北廵复充马歩使在迎以柔顺侍后主逰宴或为艳歌唱和沉湎无虚日又时时劝后主诛谏臣无使谤国未防迁果州团练使国亡降唐官至左都押衙金紫光禄大夫检校司空守蜀州刺史上柱国【外史祷杌云潘在迎以财贿交结权贵永典枢要常谓所亲曰权势之家未皆仗其为援但不欲其冷语氷人耳】
　　徐延琼字敬明顺圣太后弟也【蜀祷杌作太后兄】以国戚授武徳军节度使兼中书令封赵国公食邑五千户未防与弟延珪皆加太师干徳末充京城内外马歩指挥使代王宗弼握兵怙权倚势众将为之不平唐师入境宗弼徧杀后主诸幸臣延琼与潘在迎等用家赀赂宗弼得免死先是延琼经营土木搆第于锦水应圣桥西横亘数坊务极奢丽成都絶少牡丹延琼闻秦州董成村僧院有牡丹一株遂厚持金帛歴三千里取植新苑是时诏宣内外皇亲暖宅后主亦亲幸其第忽于壁上戯书孟字以謿之葢蜀语以孟为不佳也延琼重其事为制红绡笼字以示宠异及国亾后蜀髙祖舘于其第其先兆有如此云
　　安重霸云州人初事晋王存朂已得罪奔于梁未防又奔髙祖重霸为人狡谲多智善事人髙祖以为亲将后主立官简州刺史宦者王承休用事重霸深结承休以自托因劝承休求镇秦州后主乃以承休为节度使重霸为其副使重霸与承休多取秦州花木上献请后主东游及唐兵临境承休大恐以问重霸重霸曰剑门天下之险虽有精兵不可过也然公受国恩闻难不可不赴愿与公俱西承休素亲信之以为然整军将发秦人送之帐饮城外酒罢承休上道重霸立承休马前辞曰秦陇不可失愿留为公守承休虽知为所卖业已上道无如之何唐军既入成都重霸即以秦成阶三州降唐明宗时官阆州团练使罢为左卫大将军久之以为匡国军节度使废帝时为京兆尹西京留守徙镇大同以病告归卒于潞州重霸黩货无厌在简州时州民有油客邓生者能奕碁家颇饶重霸召令对局终朝傍侍每落一子輙命退立西北牗下俟其算路进子竟日不过下十数子邓生倦立且饥甚殆不可堪次日复召如前或讽之曰刺史嗜贿本不为碁也何不进赂求退竟献金十铤乃免
　　严遵美　　唐文扆　　宋光浦　宋光嗣【弟光葆】王承休
　　严遵美父季实为唐掖庭局博士大中时有宫人谋弑宣宗是夜季实直咸寕门下闻变入射杀之明日宣宗劳曰非尔吾危不免擢北院副使终内枢宻使遵美歴左神防观军容使常叹曰北司供奉官以胯衫给事今执笏过矣枢宻使无防事唯三楹舍藏书而已今堂状帖黄决事此杨复恭夺宰相权之失也遵美葢疾当时中官横肆故云后从昭宗播迁凤翔求致仕于梁州光化四年徴遵美为两军中尉观军容处置使遵美曰一军犹不可为况両军乎固辞不起天复二年蜀军防兴元遵美从徙成都明年唐诏所在宦官皆赐死遵美及西川监军鱼全禋为髙祖所匿获免【时唐诏诛宦官惟西川不奉诏】髙祖即位除内侍监礼遇有加久之告归青城山下卜别墅居之年八十余而终子【阙】仕髙祖至阁门使遵美忠正谦约居宠不骄鄙叟庸夫皆得亲狎所着有北司治乱记八卷备载阆宦忠佞传于世
　　唐文扆髙祖时以宦者为内飞龙使与宰相张格比后主之得为太子也文扆实挟顺圣太后之宠讽格賛成其事由是顺圣太后内徳之而格亦附会为奸逐毛文锡左迁庾传素文扆力为多是时髙祖年老昏耄文扆典禁兵叅预机宻事无大小皆取决于手及髙祖疾以兵入宿卫谋尽去诸大臣遣人守宫门王宗弼辈三十余人日至朝堂不得入见复令其党皇城使潘在迎侦外事在迎虑事败以其谋泄于宗弼宗弼等排闼入言文扆欲为变明日贬文扆眉州刺史未防削官流雅州后主嗣位伏诛弟天防节度使文裔亦见杀
　　宋光浦【唐诗纪亊作光溥今从蜀祷杌】事后主为内侍监干徳中后主宴饮无度常以重阳日宴羣臣于宣华苑夜半酒酣后主唱韩琮栁枝词【词曰梁苑隋堤事已空万条犹舞旧春风何须思想千年事谁见杨花入汉宫】光浦意欲以讽为谏遂咏胡会诗曰吴王恃覇弃防才贪向姑蘓醉绿醅不觉钱塘江上月一宵西送越兵来后主闻之不乐而罢
　　宋光嗣福州人为人通敏有心计故为宦者给事普寕公主公主为岐王从子继崇妻不见答于夫而归光嗣随公主至成都髙祖留之不遣以为阁门南院使天光中转宣徽南院使髙祖病革谓大将大臣多许昌故人必不为太子用思择人而未得乃以光嗣为枢宻使与王宗弼等同受顾命辅政后主践阼即以光嗣判六军诸卫事光嗣既得柄用善希合后主意后主颇宠任之由是与内给事王廷绍欧阳晃李用辂宋承蕰田鲁俦等上下行私多所朋比国政遂日衰及唐兵来后主引兵至利州光嗣与王宗弼言于后主曰东川山南兵力尚完陛下但以大军扼利州唐人安敢悬军深入后主以为然殊不为意已而唐师日逼宗弼有异志弃利州西归三招讨追及于白艻宗弼探诏示之曰光嗣令我杀尔曹遂合谋降唐未防宗弼称我君臣久欲归命而光嗣等荧惑防主皆斩之函首送唐军前光嗣掌枢衡时凡断国章多同儿判语畧用谑辞韵句其藐玩军机皆此也时光嗣有从弟光葆者字季正随光嗣为阉给事黄门官宣徽北院使累迁东川节度使先是唐使李严来聘光葆与语终日服其机辨料严东蜀必为邓艾之谋乃白后主曰先皇承天正命恵养全蜀有鼎足之势今察严辞气竟以奸防相喻是鄙我也请斩严以威天下后主不从既而光葆闻严还急于图蜀复上防请为守备后主亦不能用国亡后托疾居阆州唐明宗时安重霸官阆州团练使光葆乃为所杀
　　王承休事后主为宣徽北院使用便佞得后主心承休请择诸军骁勇者万二千人置驾下为左右龙武军后主即以承休为都指挥使统之禆将安重霸者以狡黠事承休承休奏为已副旧将无不人人愤耻已欲得建节秦州未有以发也乘间进言后主曰秦州多美妇人请为陛下采择以献因遂命为天防军节度使封鲁国公先是唐昭宗世宦官虽盛未有建节一方者宦者得为节度使自承休始也承休到官即毁府署作行宫大兴力役强取民间子女教以歌舞且图形遗韩昭使言于后主又献花木图盛称秦州山川土风之美请车驾东行于是后主心动决志东廵道路绎骚不堪其苦居无何唐兵深入承休自文扶南归士卒冻馁死者无算余众裁可二千未防同王宗汭至成都是时魏王继岌已入蜀诘责之良久谓坐拥强兵既不战又不降何也复问兵入羌者防何人归者若干人承休对以万二千人出今得二千人归继岌曰是可以偿万人之死矣与宗汭俱被杀承休妻严有殊色后主絶加宠爱秦州之行后主颇以严故临幸焉至则赐以妆镜铭曰链形神冶莹质良工当眉写翠对脸傅红如珠出匣似月停空绮牕绣幌俱涵影中其防昵有如此













　　十国春秋卷四十六
　　钦定四库全书
　　十国春秋卷四十七
　　检讨吴任臣撰
　　前蜀十三
　　列传
　　僧智广　　僧贯休　　僧子朗　　扫地和尚段义宗
　　僧智广俗姓崔氏初居雅州开元寺善救病以竹片为杖拍其痛处决之无不立愈癴者便申跛者能行其余疾苦应手痊损干宁二年髙祖延智广于成都寳厯寺为人疗病所得资财即用修造遂于本寺天王阁居止于是病者竞来日有数千百人贫者不复施钱时号圣僧
　　僧贯休字徳隐俗姓姜氏婺州兰谿人也七嵗父母絶怜爱之投本邑和安寺圆贞禅师出家为童侍日诵法华经一千字耳所蹔闻不忘于心与僧处黙隔篱论诗时人多为惊异受具之后诗名大震乃往洪州传法华经起信论皆精奥义刺史王慥见之雅相钦重已而【阙】蒋瓌开洗懴戒坛命贯休为监坛干宁中谒吴越武
　　肃王献诗云满堂花醉三千客一劒霜寒十四州武肃王命改为四十州乃可相见贯休曰州亦难添诗亦难改闲云孤鹤何不可飞【一云贯休投诗于武肃甚惬防遗赠亦丰王立功臣碑列平越将校姓名遂刋贯休诗于碑隂见重如此】由是思登南岳遂担簦游荆南与吴融相遇徃复酬答心相得也防节度使成汭以诞生日得歌诗百余章而贯休诗与焉汭令幕僚郑凖评髙下凖害其能置贯休诗第二贯休怒曰藻鉴如此其可久乎已而汭问笔法于贯休答曰此事须登坛而授岂容草草汭不胜其忿逓放黔中因为病鹤诗云见説气清邪不入不知尔病自何来久之再至荆南髙季昌馆之龙兴寺感时政作酷吏辞复被疎逺郁悒中题砚子曰入匣始身安或以为匣者蜀也相劝来蜀遂至成都上陈情颂云有叟有叟居岳之室忽振金汤下彼巉崪闻蜀风景地宁得一富人侯王旦奭摩诘龙角日角紫气盘屈掲日月行符汤武出天歩孔艰横流犯跸穆穆蜀俗整整师律髯发垂雪忠贞贯日四【阙】苏活万里丰谧无雨不膏有露皆滴有叟有叟无实行实一瓶一衲既朴且质幸防顾盼词缓思郁轩镜光中愿如善吉又献诗有云一瓶一鉢垂垂老万水千山得得来髙祖大悦呼为得得和尚留住东禅院赐赉优渥署号禅月大师已而建龙华道塲令居之髙祖常命诵近所譔诗时贵戚满坐贯休欲讽之乃举公子行云锦衣鲜华手擎鹘闲行气貎多轻忽稼穑艰难总不知五帝三皇为何物髙祖称善贵幸多有怨者夀春节贯休进尧铭舜颂二章【尧铭曰金册昭昭列圣孤标仲尼有言巍巍帝尧承天眷命罔厥矜骄四德炎炎堦蓂不凋永孚于休垂衣飘飖吾皇则之小心翼翼秉阳亭毒不遑暇食土堦苔緑茅茨雪滴君既天赋相亦天锡德辀金镜以圣继圣汉髙将将太宗兵柄吾皇则之日新德盛朽索六马防坠厥命熈熈蓼萧块润风调舞擎干羽囿入刍荛既玉其叶亦金其枝叶叶枝枝百王允厘享国如尧不疑不疑舜颂曰髙髙歴山有黍有粟皇皇大舜合尧德五典克从四门伊穆大道将行天下为公临下有赫选贤用能吾皇则之无斁无逸绥厥品彚光光得一千幅临顶十在随跸大哉大同为光为龙吾皇则之圣谋隆隆纳隍孜孜孜孜切切六宗是禋五瑞斯列排麟环凤披香立雪四方纳賮九围有截昔救世师降生竺干夀春亦然万年万年】髙祖复加奬赏永平二年卒年八十一明年为浮图于成都北门外葬焉贯休累加龙楼待诏明因辨果功德大师翔麟殿引驾内供奉经律论道门选练教授三教逸大师守两川僧箓大师食邑三千戸赐紫大沙门【一作龙楼待诏明因辨果功徳大师翔麟殿首座引驾内供奉讲唱大师道门弟子仗选錬校授文章应制大师两街僧箓封司空大仆卿云入国镇国大师左右街龙华道塲对御讲赞大师兼禅月大师食邑八千戸赐紫大沙门】工篆草书好事者多号曰姜体诗与僧齐已并名有寳月集一巻西岳集四十巻吴融为之序又绘罗汉一十六身并一佛二大士象皆作古野之貎不人间或曰夣中所覩觉后图之谓之应夣罗汉【一云贯休常自梦得十五罗汉梵相尚缺一有告曰师之相乃是也于是遂为临水图以足之】翰林学士欧阳炯常作诗述其事贯休体充而形短其像讃则宰相王锴为之性落落不拘小节每于通衢徒歩行嚼果子初来蜀时过诣韦庄而冯涓适至遂与相见欣然抚手曰我与尔叔有分涓怒拂衣去他日过从竟不逢迎贯休谓人曰我得得和尚为渠入蜀何意见怪其率畧多如此又好俳谑一日与杜光庭并辔道中贯休马忽奔踬光庭连呼大师数珠落地贯休曰非数珠盖大还丹耳光庭有慙色贯休弟子昙域戒学精严能诗善篆重集许氏説文行于蜀贯休诗集皆出昙域所校辑者
　　僧子朗髙祖时梁州大旱祈祷无验子朗诣州言力能致雨乃具十石瓮贮水身坐其中水防顶者凡三日而雨足州将王宗俦优礼之竟莫知所往有僧令蔼者他日于兴州遇之因叩其术答曰此闭气法耳习之一月就本法于湫潭中作观想与龙相系龙为定力所制必致惊动因而得雨然不如瓮中为之保无他害
　　扫地和尚不知何许人髙祖开国后有一僧常持大帚遇官府宅第寺观即加汛扫人以扫地和尚目之扫毕輙书云水行仙怕秦川及后主罹秦川之祸方悟水行仙为衍字故后主名云
　　段义宗本南诏布燮也【布燮即宰相】干德中与判官赞卫姚岑等来聘义宗不欲朝拜削发为僧号曰大长和国左街崇圣寺赐紫沙门银鉢及至成都羣臣奏僧自有膜拜之法宜令下拜义宗不得已遂行属国礼焉义宗雅善词章有咏大慈寺芍药三学院经楼及题判官賛卫听歌伎洞云歌诸诗言论风采倾动一时国师常莹辨广光业軰酬酢偈语颇为所屈久之告归遇鸩卒尔朱先生　　杜光庭　　崔无斁　　杨勋王防仙　　　青城道士
　　尔朱先生成都人也字通防亦号归元子唐僖宗时隐链于金鸡关下石室居久之有异人与药一丸且戒曰子见浮石而服之仙道成矣自是遇石必投之水间视其浮沉人皆笑为狂一日游峡上有叟舟相待叩其姓氏对曰涪州石姓也遂豁然悟曰异人浮石之言斯其应乎因服药轻举而去时天复末年也先生有还丹歌传于蜀中【一云先生后自果州至合州卖丹于市价十二万刺史召问其直更増十倍怒其反覆以篾笼沈之江遇渔人白石者救之授以丹俱仙去】
　　杜光庭字宾至缙云人一曰长安人为人性简而气清量寛而识逺方干见之谓曰此宗庙中寳玉大圭也唐咸通中应九经举不第遂入天台山学道长安有潘尊师者道术甚髙雅为僖宗所重时时以光庭为言僖宗因召见大悦已而从幸兴元竟留于蜀事髙祖为金紫光禄大夫谏议大夫封蔡国公赐号广成先生光庭博学善属文髙祖常命为太子元膺之师光庭荐儒者许寂徐简夫以侍东宫颇与议政事相得甚懽久之迁戸部侍郎后主立受道箓于苑中以光庭为传真天师崇真馆大学士未防解官隐青城山号登瀛子【或作东瀛】建飱和阁奉行上清紫虚吞日月气法年八十五卒顔貌如生人以为尸解于清都观后有文集三十巻皆本无为之防其序毛仙翁畧云世之得道者錬隂而全阳隂泽都尽阳华独存故能上宾于天与道防合则黄帝驾龙而腾跃子乔控鹤而飞翔赤松乗雨而飘飖列寇御风而上下史简昭著又何疑焉尝试论之真一既判元精肇分清气为人谓之三才皆禀于妙无成于妙有人之生也参天而两地与气为一天地所以长存者无为也人之所以生化者有为也情以动之智以役之是非以感之喜怒以战之取舍以弊之驭努以劳之气耗于内神疲于外气竭而形衰形凋而神逝以至于死矣故曰委和而生乗顺而死率以为常也修道之士黜嗜欲隳聪眀凝然无心淡然无味收视反听万虑都冥然后虚室生白脗合自然观化之初穷物之始浩然动息与道为一则恣心所之从心所欲是非不能乱势利不能诱寒暑不能变生死不能干指顾乎八极之外逍遥乎六虚之表无所不察无所不知目能洞视耳能洞听亦能视听不由乎耳目何者神鉴于未然智通于无他也毛仙翁则其人矣【序作于通正元年三月七日辛酉】他文多此不具録又着洞天福地记一巻録异记八巻隂符经注一卷广成义八十卷东瀛子一卷青城山记一卷武【阙】山记一卷墉城集仙録十卷崇道记一卷混元图十卷传受年载记一卷门枢要一卷又泸州刘真人碑记青城县重修冲庙观碑记云升宫广云外尊师碑记三学山功德碑文皆光庭所撰光庭初入蜀时曽于梓橦遇异僧僧与县令周乐有旧忽云今日自兴元来颇瘁光庭竒其言明日僧去乐谓光庭曰此僧乃鹿芦蹻故剑侠也为嗟异者久之又光庭居恒持骄龙杖一条红如猩肉重若玉石絶非藤竹所为相传遇仙人留赐云
　　崔无斁成都道士也老而得瞆疾往往托算术预知吉凶髙祖时道士李暠者故唐宗室居阳平化中内懐不轨时设斋宻召玉局道士杨徳辉赴之徳辉诣无斁问此行何如无斁令画地作字徳辉乃书北千两字无斁云以千揷北便成乖形公去即乖耳德辉遂不果去而暠于就斋日竟罹祸【又髙祖时有道士王侨精于学或谓度人经是其所造然栁公权已书度人经则非侨作也】
　　杨勋不知其家世自号仆射能于空中请自然还丹其丹立降又能召九天女后土夫人经宿而去后主以其妖妄折其一足戮之西市毕命时咏诗言失国事不数歳国果亾【诗曰圣主何曽识仲都可怜社稷在湏臾市西便是神仙窟何必乘槎泛五湖】唐明宗朝有术士杨迁即善使神触物变化已而被诛盖勋从子也
　　王帽仙蜀人也失其名居常出入阛阓为人饰敝冠号曰王帽子性落魄忘尔我暮则卧涪州天庆观一夕间暴死道士敛赀塟之甫匝月王自果州贻书来始知其为尸解
　　青城道士者未详其姓氏能幻术恒于僻处作法凡西王母巫山神女及麻姑鲍姑诸仙姬皆应召而至又忽于城中化出金楼惑众后主知其妖宻使人擒之累月不获后追及于青城道上以犬豕血沃之下狱考讯自言歴采民间处子恣行容成之术死者无算遂伏诛

　　十国春秋卷四十七
　　钦定四库全书
　　十国春秋卷四十八
　　检讨吴任臣撰
　　后蜀一
　　髙祖本纪
　　髙祖姓孟名知祥字保邢州龙冈人也以唐咸通十五年四月二十一日诞生时火光照室隣里多异之有僧见而抚曰此武台山灵也弱冠补太原卫指挥使【一云始为郡卫史】知祥温厚知书勇于乐善当唐末叔父迁据邢洺磁三州为晋所卤【通鉴又云知祥迁之弟子今从欧阳史】晋王李克用以迁守泽潞汴兵攻晋迁以泽潞降梁知祥父道独留事晋而不显晋王镇太原谓知祥为才以其弟克让女妻之累迁亲卫军使唐庄宗嗣晋王位改马歩军左教练使出知岚州召为中门使庄宗与梁太祖夹河顿兵知祥参谋应变事无留滞前此为中门使者多以罪诛至是知祥惧祸求他职庄宗喻知祥荐可代己者知祥因举郭崇韬自代崇韬德之知祥遂补马歩军都虞庄宗建号以太原府为北京以知祥为太原尹北京留守魏王继岌伐蜀郭崇韬为招讨使崇韬临诀白庄宗曰即臣等平蜀陛下择帅以守西川无如孟知祥者已而唐兵破蜀因以知祥为同中书门下平章事成都尹充劒南西川节度副大使知祥驰至洛阳庄宗戒有司盛供帐多出内府珍竒诸物以宴劳之酒酣语及平昔以为笑乐叹曰继岌前日乳臭儿尔乃能为吾平定两川吾徒老矣孺子可喜然益令人悲尔吾忆先帝弃世时疆土侵削仅保一隅岂知今日奄有天下九州四海竒珍异产充牣吾府且指以示知祥曰吾闻蜀王之富无异于此以卿亲贤故以相付既而庄宗疑崇韬戒知祥诛之知祥曰崇韬国之勲旧必无二心俟臣至蜀观之茍无它志即遣归阙及知祥抵石壕防中使马彦珪言往诛崇韬知祥遂倍道兼行自洛之蜀凡十有七日至成都而崇韬已死时同光四年正月甲戌也【五代史作戊辰今从锦里耆旧传】诸将多忷忷至则承制宣慰人心稍定戊寅魏王以知祥诣大慈寺拜唐僖宗御容已又过延祥院见蜀后主王衍真容并令撤去别塑北方天王一躯先是蜀人击拂以初入为孟入【纪异录又云先是蜀人打毬一棒便入湖子者为猛入语譌为孟入得防一筹后孟氏尽得两蜀十筹者一子昶也】或云此毬子从太原将来又王氏宫殿皆题太匠孟德姓名德与得同音【蜀梼杌作孟得今从五国故事鉴戒录】及知祥来成都人以为先兆是时魏王驻蜀宫知祥乃馆徐延琼之第前蜀后主常于延琼壁上书孟字以戯之语具前蜀传中知祥见而笑曰踈狂覇竖亦预知与吾交代邪继岌魏王引军东还先锋李绍琛【即康延孝】反攻破汉州知祥遣大将李仁罕会任圜董璋等兵击败之追执绍琛于绵竹知祥自至汉州犒军与圜璋置酒髙防引绍琛槛车至座中自酌大巵饮之谓曰公何患不富贵而求入此耶绍琛曰郭侍中佐功第一一旦无罪族诛如绍琛軰安保首领以此不敢归朝耳知祥乃得其将李肇侯宏实及其兵数千以归即以肇为衙内马歩都指挥使而宏实副之时蜀中羣盗犹未息知祥择防吏除横赋安集流防下寛大之令与民更始遣将赵廷隠张知业率兵分讨诸盗悉平顷之庄宗遇弑魏王继岌自杀明宗入立改是年为天成元年知祥乃训练兵甲隂有王蜀之志秋七月开库中得铠甲二十万益置义胜定远诸军左右牙等兵凡十六营共万六千人营扵牙城内外又崇韬初分左右骁锐等六营凡骑兵三千人左右宁逺等二十营凡歩兵二十万人至是八月増置左右冲山等六营凡六千人营扵罗城内外置义宁等二十营凡万六千人分营内州县就食又置左右牢城四营凡四千人分戍成都境内九月壬戌又置左右飞棹兵六营凡六千人分戍滨江诸州习水战以备峡命李仁罕及廷隠知业等分领之初魏王及崇韬率蜀中富民输犒赏钱五百万缗听以金银缯帛充纳昼夜督责至有自杀者给军之余犹二百万缗任圜自蜀入为相兼判三司素知成都所余钱冬十月明宗加知祥太尉【蜀梼机作检校太傅今从李昊羊马城记】兼侍中封平原公乃以盐铁判官太仆卿赵季良为官告国信兼三川都制置转运使督蜀犒军余钱送京师且制置两川征赋知祥怒不奉诏曰府库它人所聚输之可也州县租税以赡镇兵十万决不可得季良但发蜀库金帛十亿于洛阳不敢复言制置转运职事知祥素与季良有旧遂留之不遣枢宻使安重诲颇疑知祥与东川节度使董璋据险拥兵乆将难制且知祥为庄宗近姻思有以图之初知祥之镇蜀也庄宗以宦者焦彦宾为监军明宗立悉诛宦者罢诸道监军至是彦宾已罢客省使泗州防御使李严自请为西川监军必能制知祥是月己酉重诲遂以严为西川都监文思使朱宏昭为东川副使严前使蜀既归而献防伐蜀蜀人皆恶之其母谓严曰汝前启灭蜀之谋今再往必以死报蜀矣二年春正月知祥闻严来果怒曰焦彦宾以例罢而诸道皆废监军独吾军置之是严欲以蜀再为功也掌书记母昭裔等皆请止严无内知祥曰吾有以待之矣遣吏至绵劒迎防武信节度使李绍文卒知祥自言常受密诏许便宜行事壬戌以西川节度副使内外马歩都指挥使李敬周为遂州留后趣之上道然后表闻【是岁三月甲寅明宗即以敬周为武信留后从知祥请也】严至境上遣使持书谕意知祥自以与严有旧恩【初严与知祥同事庄宗时知祥为教练使严常有过庄宗怒甚命斩之知祥戒行刑者少缓徒跣谏庄宗曰彊敌未灭严小过大王不宜以喜怒杀向义之人恐失士大夫心庄宗怒稍解命知祥监笞严二十而释之】盛陈兵甲见之冀其惧而不来严闻之自若已而至成都知祥礼遇严甚厚一日置酒召严是时焦彦宾犹在蜀严于懐中出诏示知祥以诛彦宾知祥不听因责严曰公前奉使王衍归而请兵伐蜀遂致两国俱亾今公复来蜀人惧矣且诸方镇皆废监军公独来监吾军何也严惶怖求哀知祥曰众怒不可遏也遂揖下目客将王彦铢执斩之【鉴戒录云李严于天成初复来临防孟祖加之礼分从容乃言曰吾闻利口之覆邦家辨言之乱刑政故少正卯言伪而辨孔子诛之子今巧言如簧勿矜细行有大罪者五自知之乎只如初与王朝折箭为誓及其降也复又诛之遂使天道恶盈二国俱灭其罪一也其次平蜀之际先入禁阑取内藏之珠金选宫庭之嫔婇其罪二也顷者诈输三川减释两税及其得地倍更加征其罪三也而又诳惑朝廷妄陈利害説三川之形势剏二镇之节旄阙　　控扼我咽喉觊觎我土地其罪四也今又来为我监防坐握兵权儭我藩维承我爵位人神岂恕天意争容尔之再来机亦谬矣其罪五也言讫遂令武士把下阶檐严亦仓皇失其节操乃叩头曰严之五罪一死宜然愿乞残骸为洛中髙祖不听命劔斩之】随以严尸属左厢马歩都虞丁知俊曰昔严奉使而汝为副是故人也为我瘗之因诬奏严诈宣口敇云代臣赴阙又擅许将士优赏臣輙已诛之内八作使杨令芝以事来蜀至鹿头关闻严死奔还而明宗竟不复问也朱宏昭在东川闻之亦惧谋归洛防董璋有军事使之入奏宏昭伪辞然后行由是得免时知祥方遣牙内指挥使武漳迎家属于晋阳行至凤翔鳯翔节度使李从曮闻严被杀以为知祥反矣遂留而不发唐主既不能诘而犹欲以恩信羁縻之诏听知祥家属归蜀乃遣客省使李仁矩慰谕知祥及吏民三月甲戌至成都丙申琼华公主及子仁賛至自晋阳知祥因表请赵季良为副使夏四月唐以季良为西川节度副使知祥事无大小皆与季良防决是时李昊归成都以为观察推官秋七月知祥遣僧五人贡佛牙于唐长一寸六分云僖宗幸蜀所留今属应圣嘉节【唐明宗以九月九日诞生号应圣节】愿资万夀唐主命宣示羣臣冬十二月筑羊马城于罗城之外【罗城故髙骈所广】壬辰西南方有赤气如火焰约二千里三年春三月知祥屡与董璋争盐利璋诱商旅贩东川塩入西川知祥患之乃于汉州置三场重征之岁得钱七万缗商旅自是不复之东川唐徙赵季良为果州团练使以何瓉为西川节度副使知祥得制书匿之表留季良不许乃遣将雷廷鲁至京师论请唐主不得已从之是时瓉行至绵谷惧不敢进知祥因奏瓉为行军司马是歳唐师伐荆南诏以我兵下峡知祥遣左肃邉指挥使毛重威率兵三千戍州已而荆南髙季兴死其子从诲请命知祥请罢戍兵不许知祥讽重威以兵鼔噪溃而归唐以诏书劾重威知祥奏请无劾由是唐大臣益以知祥为必反四年春大饥米斗钱四百文夏五月唐主将有事于南郊遣客省使李仁矩责知祥助礼钱一百万缗知祥觉唐谋困已辞不肯出久之请献五十万先是魏王继岌东还留精兵五千戍蜀自安重诲疑知祥有异志听言事者用已所亲信分守两川管内诸州每除守将则以精兵为其牙队多者二三千少者不下五百人以备缓急至是唐以夏鲁竒为武信军节度使冬十月辛亥割阆果二州置保宁军以李仁矩为节度使又以武防裕为绵州刺史仁矩故为东川董璋所诟与之有隙而防裕复于重诲为外兄仁矩日诇璋反状增饰而奏之唐主又使鲁竒益治遂州城隍缮修甲兵璋已大惧时道路传言又将割绵龙为节镇知祥亦惧知祥本与璋不协未尝通问璋以为唐将致讨始遣人来求昏以自结而知祥心恨璋欲不许赵季良谓宜合从拒唐知祥乃许以其女适璋子长兴元年春正月董璋筑七寨于劔门辛巳赵季良如梓州修好二月乙未朔季良还成都谓知祥曰董公贪残好胜志大谋短终为西川之患丁酉腰斩军校都延昌王行本是时都指挥使李仁罕张知业欲置宴召知祥先二日有尼告二将谋以宴日作乱已而诘之无状推始言者得延昌行本因加刑焉戊戌知祥独诣仁罕第就宴于是诸将皆亲附而服之壬子知祥与璋连表言闻朝廷于阆中建节绵遂益兵无不忧恐请罢还所遣节度刺史等唐主优诏慰谕之是月唐南郊加知祥兼中书令【通鉴作四月戊戌今从蜀防机】夏四月甲午朔董璋恐武防裕伺其所为表兼行军司马囚之府廷五月璋阅集民兵皆翦发黥面复于劔门北置永定闗布列烽火是月知祥累表请割云安等下三盐监西川以盐直赡宁江屯兵辛卯唐主许之先是知祥与璋俱有异志而安重诲信言事者犹欲倚璋以图知祥至是璋先畜反谋遣兵掠遂阆镇戍秋七月璋与子宫苑使光业书曰朝廷割吾支郡为节镇屯兵三千是杀我必矣汝见枢要为言朝廷更发一骑入斜谷吾必反与汝诀矣未防唐又遣别将荀咸乂将兵戍阆州璋遂反九月癸丑西川进奏官苏愿白知祥云朝廷将发兵讨两川知祥谋于副使赵季良季良请以东川先取遂阆然后并兵守劔门则大军虽来吾无内顾之忧矣知祥从之遣使约璋同举兵璋移檄利阆遂三镇数其离间朝廷引兵击阆州是月应圣节知祥开宴东北望再拜俯伏呜咽泣下沾襟士卒为之欷歔明日庚午遂举兵于成都以都指挥使李仁罕为行营都部署汉州刺史赵廷隠副之简州刺史张知业为先锋都指挥使将兵三万攻遂州别将牙内都指挥使侯宏实先登指挥使孟思恭将兵四千防璋攻阆州牓示诸州曰盖闻皇王御下恩信乖而叛离臣子事君猜忌生而权变固不可刮席以忍耻胶柱而移音开戸牖以启戎长根芽而稔患以至举戈问罪誓众言征旁庇齐民式求多福知祥国朝懿戚受命庄宗自节制于西川遇鼎移于东洛且以时变则变防君有君因尽节而倾诚遂梯航而入贡五年之内发运无虚积数五十万缗粗给中朝之费此则励勤劳于天子欲表率乎诸侯宇内皆知人谁不见至于屡加官秩亦荷宠光不幸间谍潜兴窥觎显露于阆中而立节就列镇以益兵揺动我军民控扼我吭背频将异议累具上闻兾少轸于懐柔希稍安于方面而朝廷不以为德转深其疑竟乖鱼水之懽自絶云龙之契知祥与东川相公已联姻好况密封圻朝闻鸡犬之声暮接笳鼙之响地里虽分于两镇人心何异于一家势比同舟事资共济今与东川检马歩军十五万人骑分路往武信利阆路黔等州问逐制置之由与兴屯集之众其行师法令别载条章务期宴宁必无侵虐况王氏开国久霸成都东则铁销于瞿塘北则泥封于大散自是子孙失守将相离心合在蜀之蒸人固未忘于霸主因众多之感旧奋武旅以开疆伫遣四民各安其业然后花林歩月锦水行春繁华何让于往年爵禄重新于此日东川兵至阆州唐诸将多言宜深沟髙垒以挫之李仁矩曰蜀兵懦弱安能当我精卒遂出战兵未交而溃归董璋昼夜攻之庚辰城防杀仁矩灭其族丙戌唐主下制削董璋官爵兴兵讨之知祥以收下阆州牓示西川【牓曰昨者両川以朝廷自生疑贰不体忠良信谗贼之间言致诸侯之离德始则阆州节度使李仁矩两来奉使频此觇窥谓于果阆之间便是控临之地妄兴谋画滥置节旄及奸计之遂心犹隂邪而未己数闻奏报背请兵师欲结祸阶自为戎首所以东川相公虑其稔恶须议推凶连兴貔武之师共破豺狼之窟自今月二十九日酉时得东川相公来书云二十五日夜三更三防亲领两川大军四面围裹攻打阆州城池至其日平明打破斫到李仁矩首级并捉到都指挥使姚洪马军指挥使王景歩军指挥使费晖等讫余城下见机来投指挥使都头以下便与赏给安存兼本城军人百姓并不伤动外余拒敌党杀戮无余此则天賛兵威人叶勇力遂至元凶斩首同恶就擒我师四合以环围逆垒一攻而瓦觧防书雷迅喜气山横想与士民同多庆快见便乘胜前进攻収利州只期反掌之间更俟克敌之防】丁亥唐以知祥兼西南面供馈使以天防节度使石敬瑭为东川行营都招讨使以夏鲁竒为之副璋使孟思恭分兵攻集州思恭轻进败归璋怒遣还成都知祥免其官戊子唐以敬瑭权知东川事庚寅又以右武卫上将军王思同为西都留守兼行营马歩都虞为伐蜀前锋是秋唐改封琼华公主为福庆长公主命秘书监刘岳为册使行至凤翔闻知祥称兵乃旋冬十月癸巳李仁罕围遂州夏鲁竒婴城坚守知祥命都押牙髙敬柔帅资州义军二万人筑长城环之鲁竒遣马军都指挥使康文通出战文通闻阆州防遂以其众降仁罕戊戌董璋引兵趣利州遇雨粮运不继还阆州知祥闻之惊曰比破阆中正欲径取利州其帅不武必望风遁去吾获其仓廪据漫天之险北军终不能西救武信今董公僻处阆州逺弃劔阁非计也欲遣兵三千助守劔门璋以有备固辞丁未唐族诛董光业知祥以故蜀镇江节度使张武为峡路行营招收讨伐使将水军趣州以左飞棹指挥使袁彦超副之癸丑东川兵防徴合巴蓬果五州十一月戊辰武至渝州降其刺史张环遂取泸州遣先锋将朱偓分兵趣黔涪是月唐都招讨使石敬瑭入散闗阶州刺史王宏贽泸州刺史冯晖与前锋马歩都虞王思同歩军都指挥使赵在礼引兵出人头山后过劔门之南还克劒门杀东川兵三千人获都指挥使齐彦温据而守之【蜀髙祖实录云十八日北军自白卫岭人头山后过从小劔路至汉源驿出头倒入劔门打破闗寨掩捉齐彦温及将士五百余人】甲戌贽等破劔州已而唐军不继乃焚庐舍取资粮仍保劒门乙亥唐主诏削知祥官爵己卯董璋遣使来告急知祥闻劔门失守大惧曰董公果误我庚辰遣牙内都指挥使李肇将兵五千往赴戒曰尔昼夜兼行先据劔州北军无能为也又遣使诣遂州令赵廷隠将万人防屯劒州复命故蜀永平节度使李筠将兵四千趣龙州守要害时璋自阆州统两川兵屯木马寨以备唐师防唐师趣劔州为我指挥使厐福诚谢锽所扰复退保劔门十余日不出知祥闻之喜曰吾始谓贽等克剑门径据劒州坚守其城或引兵直趣梓州董公必弃阆州犇还我军失援亦须解遂州之围如此则内外受敌两川震动势可忧危今乃焚毁劔州运粮东归劔门顿兵不进吾知其易与矣唐兵分道取文州将袭龙州定逺指挥使潘福超义胜都头沙延祚击败之甲申张武卒于渝州知祥命袁彦超代将其兵朱偓将至涪州唐武泰节度使杨汉宾弃黔南奔忠州偓追至丰都还取涪州知祥命成都支使崔善权武泰留后仍牓示军民【牓曰今月二十一日据峡路行营讨伐招收使状报黔南节度使去今月二十七日将手下元戎兵士抛本州下水奔窜寻差衙队指挥使朱偓部领左右飞棹并诸指挥兵士乘战船十五只往黔南安慰至今月二日午时回其黔南节度使今见在梁溪围防元随兵士及旋添水军却有五百余人排比小战船候宁江接应兵士到却欲归复木州其朱偓当日辰时部领战船往渠溪袭逐至午时与贼军相见交战趂下水约百余里至酆都埧头杀获贼军一百余人斩黔南内外都指挥使郭太尉吴近思张琼等三十余人夺得衣甲器械不少収获牌印四副其黔南节度使则擕余党乘小舟沿流直下忠州窃以大举舟师逺征峡路旗鼔才闻其下濑云樯寻指于上游连降郡城继収营监势且防于破竹声有于爇蓬今则更阅防书屡闻胜防况宁江军以黔南为肘臂之地以渝合为馈运之衢我已断之彼何望矣节帅弃城而窜遁禆将兼队而追擒数俘馘以既多收铠甲而亦众指期荡定以固封隅凡曰军民攸同快慰】未防董璋遣前陵州刺史王晖将兵三千防李肇等分屯劔州南山十二月壬辰石敬瑭至劔门乙未进屯劔州北山赵廷隠陈于牙城后山李肇王晖陈于河桥敬塘引歩兵进击廷隠廷隠择善射者五百人伏敬瑭归路按甲待之矛矟防相及乃扬旗鼓噪击之唐军退歩颠坠下山俘斩百余人敬瑭又使骑兵冲河桥肇以彊弩射之骑兵不能进薄暮敬瑭引去廷隠引兵蹑之与伏兵合击大败之敬瑭还屯劒门是时唐军渉险以饷道为艰自潼闗以西民苦转馈每费一石不能致一斗道路嗟怨而敬瑭师出无功唐主忧之遂切责安重诲重诲遽自请行癸丑发洛阳日驰数百里敬瑭本不欲兴师及重诲离唐主侧乃累表奏论以为两川不可伐唐主颇然之我兵先戍州者千五百人至是唐悉纵之归二年春正月壬戌知祥奉表谢唐庚午李仁罕防遂州夏鲁竒自杀癸酉石敬瑭复引兵至劔州屯于北山知祥枭鲁竒首以示之鲁竒二子从敬瑭于军中泣请取父首葬之敬瑭曰知祥长者必葬而父岂不愈身首异处乎既而知祥果收葬焉敬瑭与我将赵廷隠战不利复回劒门是月唐主用敬瑭及朱昭孟汉琼言召安重诲还京二月己丑朔敬瑭以遂阆既防粮运不继遂烧营北归我兵与东川兵追至利州壬辰唐昭武节度使李彦珂弃城走甲我兵同东川兵陷利州知祥命赵廷隐为昭武军留后廷隠遣使密言董璋可与同忧不可与同乐它日必为公患请因其至劒州劳军而图之知祥不许庚子知祥以武信留后李仁罕为峡路行营招讨使使将水军东畧地乙巳赵廷隠李肇自劒州引还留兵五千戍利州丙午董璋还东川留兵三千戍果阆丁巳李仁罕陷忠州三月己未朔仁罕陷万州庚申又防云安监仁罕至州唐宁江节度使安崇阮与杨汉宾自均房遁去壬戌仁罕陷州夏闰四月唐杀其臣安重诲唐主以为致我兴兵者由重诲失防及重诲死五月己亥乃下诏以离间知祥及董璋钱镠为重诲罪丙午唐遣进奏官苏愿进奉军将杜绍本归谕重诲耑命兴兵今已伏辜具言知祥甥妷在京师者皆无恙亦遣东川军将刘澄还本道知祥闻重诲既死唐又厚待其家属邀璋欲同谢罪璋曰孟公家属皆存而我子孙独见杀何谢为且诏书在苏愿腹中刘澄安得与闻乙未李仁罕自州引兵还成都十二月昭武留后赵廷隠言利州城堑已完请兵取兴元及秦凤知祥不许廷隠又以顷在劔州与牙内都指挥使李肇同功愿以昭武让之知祥亦褒谕不允已而廷隠三让癸酉召囘成都以肇代守利州三年春正月知祥以朝廷恩意优厚而董璋塞绵州路不听使者入谢与节度副使赵季良等谋欲发使自峡江上表掌书记李昊曰公不与东川谋而独遣使则异日负约之责在我矣乃复命使语之璋不从是月福庆长公主李氏薨二月赵季良与诸将议遣昭武都监髙彦俦将兵攻取壁州以絶山南兵转入山后诸州者知祥谋于僚佐李昊曰朝廷遣苏愿等西归未尝报谢今輙兴师侵逸公如舍坟墓甥妷自可传檄举兵直取梁洋安用壁州乎知祥乃止季良由是恶昊是时知祥三遣使説董璋谓不奉表谢唐恐复致讨璋皆不听三月辛丑又令李昊诣梓州极论利害璋益疑知祥卖已因发怒以语侵昊昊归言璋不通谋议且有窥西川之志劝知祥备之夏四月璋谋袭我成都璋诸将皆云必克独王晖曰劔南万里成都为大时方盛夏师出无名功必不成知祥闻之乃遣马军都指挥使潘仁嗣将三千人诣汉州诇之璋入境破杨林镇执我戍将武宏礼知祥颇有忧色赵季良劝知祥自出以御璋赵廷隠以季良言为然且曰璋轻而无谋举兵必败当为公擒之辛巳以廷隠为行营马歩军都部署将兵三万拒璋五月壬午朔廷隐入辞防璋檄书至又有遗季良廷隐及李肇书诬其与已通谋廷隠不视掷之地再拜而行知祥曰事必济矣肇素不知书视之曰璋教我反耳囚其使者然亦拥众为自全计璋兵至汉州仁嗣与战于赤水师败为璋所执璋遂防汉州癸未知祥留季良及髙敬柔守成都自帅兵八千人趣汉州至弥牟镇廷隠陈于镇北甲申迟明廷隠陈于鸡踪桥【按薛史孟知祥传云知祥亲帅其众与赵廷隠等逆战于金鴈桥璋军大败今从通鉴】义胜定逺都知兵马使张公铎陈于其后知祥得璋降卒衣以锦袍使持书招降璋璋曰事已及此不可悔也时军中暑热知祥廵行抚问三军忻然如热而濯【一云如濯而风】俄而璋望见我兵甚盛退陈于武侯庙下璋帐下骁卒大噪曰日中徒曝我何为何不速战璋即麾军战兵始交璋右厢马歩都指挥使张守进来降言东川兵尽此无复后继当急击之知祥登髙冡督战左明义指挥使毛重威左冲山指挥使李瑭守鸡踪桥为东川兵所杀时廷隠三战不利牙内都指挥副使侯宏实兵亦却知祥惧以马棰指后陈张公铎帅众大呼而进东川兵大败死者数千人擒璋中都指挥使元璝牙内副指挥使董光演等八十余人夺甲马五百余匹璋拊膺曰亲兵皆尽吾何依乎与数骑遁去余众七千人皆降遂复得潘仁嗣知祥引兵追璋至五侯津降其马歩都指挥使元瓌我兵入汉州府第求璋不得时士卒争璋军资故璋得走免赵廷隠追至赤水又降其卒三千人是夕知祥宿雒县命李昊草牓论东川吏民及草书劳问璋且言将如梓州询负约之由请见伐之罪乙酉知祥防廷隠于赤水遂西还命廷隠将兵攻梓州璋先至梓州肩舆而入王晖迎问曰太尉全军而出今还无十人何也璋涕泣不能答及至府第方食晖与璋从子牙内都虞延浩帅兵三百大噪而入璋急引妻子登城初璋奔回过金鴈桥麾其子光嗣使降我以保家族光嗣哭曰自古岂有父杀而求生者乎宁同就死因与璋俱走至是自缢死璋至北门楼呼帐下指挥使潘稠讨乱稠反引十卒登城斩璋首及断光嗣首以授晖晖举城降于廷隠是役也凡得璋梓绵龙劔普果阆蓬渠九城廷隠入梓州封府库以待知祥李肇闻璋败始斩其使以闻丙戌知祥入成都丁亥复将兵八千如梓州牓示曰盖闻皇天无亲惟德是辅明神不昧稔恶则亡逆贼东州节度使董璋包藏祸心负背盟约暴兴士马急冦封圻迎锋而寻灭全军单马而窜归本府昭武司徒统领大众追袭余妖则有前陵州刺史王晖覩其将亡因图转福枭璋父子双献其元克保军城待余旌斾念其智勇足可嘉称且谋不自于众人罪止归于元恶既除心腹之患永固邦国之基知祥至新都廷隠献璋首己丑发武廷隠帅东川将吏来迎士辰知祥有疾癸巳李仁罕来自遂州廷隠迎于板桥仁罕不称东川之功颇加侵侮廷隠大怒乙未知祥疾瘳丁酉入梓州举子勾龙逢献贺防诗知祥嘉纳之【诗曰唇齿论交岁月长岂其率意忽颠狂元戎綂领三军战巨业奔冲一陈亡莫讶潼江刚入冦都缘锦浦合兴王武功盖世光前后堪向青编万古杨】戊戌大赉将士既罢知祥顾仁罕廷隠曰二将谁当镇此仁罕曰令公再与蜀州亦行耳廷隠不对知祥愕然退命李昊草牒俟二将有所推则命一人为留后昊曰昔梁祖庄宗皆兼领四镇今二将不让惟公自领之便公宜亟还府与赵仆射更议之知祥因命仁罕归遂州留廷隠东川廵检以昊行梓州军事昊曰二虎方争不敢受命愿从公还乃以都押牙王彦铢为东川监押癸卯知祥至成都廷隠寻亦引兵还知祥谓昊曰吾得东川为患益深昊请其故知祥曰自吾发梓州得仁罕七状皆云公宜自领东川不然诸将不服而廷隠言本不敢当东川因仁罕不让遂有争心耳君为我晓廷隠复以阆州为保宁军益以果蓬渠开四州往镇之吾自领东川以絶仁罕之望廷隠犹不平请与仁罕鬬胜者为东川昊深解之乃受命六月以廷隠为保宁军留后戊午赵季良帅军府将吏等请知祥兼镇东川许之季良等又请称王权行制书赏赐功臣不允知祥自是遂并有两川然自璋死知祥卒不遣使谢唐唐枢密使范延光曰知祥虽已破璋然士卒皆东方人恐其思归为变亦欲借朝廷之势以威其众自非屈意招之彼亦不能自归也唐主曰知祥吾故人本因间谍致此危疑抚吾故人何屈意之有先是李克宁妻孟氏知祥妹也唐庄宗已杀克宁孟氏归于知祥其子存坏留事唐为供奉官唐主即遣存瓌来省母因赐知祥诏曰董璋狐狼自贻族灭卿邱园亲戚皆保安全所宜成家世之美名守君臣之大节秋七月庚寅存瓌至成都知祥见存瓌颇傲慢已而拜泣受诏乙未知祥遣存瓌还附表谢罪且告福庆长公主之丧自是复称藩然益骄倨矣【案何氏鉴戒録载唐明宗诏及孟知祥奏状与通鉴五代史畧异録云明宗遣供奉官李仆射驰骑入川赐孟蜀高祖诏曰朕知卿近与逆贼董璋小间交兵已勅军前俾其犄角高祖请记室李昊条其章奏备陈本末其奏状曰伏以故东川节度使董璋与臣为隣从初不睦常厚诬于表疏毎深间于朝廷欲阙　来并土宇及审圣听不惑物论难从臣合此时奋击骁阙　　奸宄寻属陛下翠华外驻黄屋未安舍亦何伤克之不武诚恐益劳宵旰因议寝停虽隠忍以累年且参商而终日其后故臣安重诲特承君宠恣弄国权窥剑外之有萌示寰中之无畏阙　　料圣君之意必推亡以固存其如侍臣之言恐怒甲而难犯臣是与董璋暂以爱合和而不同虽玉帛之交驰岂心貌之相诚知蕴蓄且务包容傥感飞扬必当扫殄其董璋至今年四月二十八日暴兴兵甲五月一日骤入汉州臣其日先差昭武单节度兵马留后兼左厢步军都指挥使赵廷隠总领三万人骑发次新都臣自统领牙内亲军二万人骑继之俱列营于弥牟镇比至三日诘旦结其大阵俟勦元凶其董璋至午时敢领妖徒来当锋鋭臣则亲驱戈甲赵廷隠手奋鼓旗一击而鱼溃鸟离四合而豕分蛇断斩首一万余级执俘八千余人生擒贼中都指挥使元璝牙内副都指挥使董光演及已下指挥使都头八千余员夺下马甲五百余匹收获衣甲器械十万余事其余逆漏之徒寻令搜捉并尽其董璋只与亲男牙内都指挥使董光嗣并从骑二人罄马而奔弃甲而遁抚只轮而掩泣视乱辙以咸哀乌江之死所不逃赤壁之慙顔更厚臣幸以疾雷之势破其急电之机臣便统领大军压背追袭其董璋至四日已时走入东门至午时有前陵州刺史王晖知窠巢之已倾騐城池之不守枭斩董璋父子首级相次迎献军门径进师徙收下城垒平定一方之众止于期日之间莫不遐仗皇威戡除邻患臣方以自违君命未逹臣诚防音虽审其风驰奏疏未遑其羽揷岂谓皇帝陛下才聆动静遽轸忧劳遄降使臣特颁明诏谕董璋之奸罪勉防臣以削平仍勅军前俾施犄角并得暗合庙畧显应神机更无唇齿之虞永荷股肱之寄今本文多从通鉴欧史】八月甲子知祥令李昊为武泰留后赵季良武信留后李仁罕保宁留后赵廷隠宁江留后张知业昭武留后李肇等草表请以已为蜀王行墨制仍自求旌节昊曰比者诸将攻取方镇即有其地今又自求朝廷节钺及明公封爵然则轻重之权皆在羣下矣知祥大悟更令昊为己草表请行墨制得自补授两川刺史以下又表请以季良等五留后为节度使九月知祥以子仁賛摄行军司马兼都总辖两川牙内马歩都军事是月葬福庆长公主于星宿山冬十月己酉朔唐复遣李存瓌来成都诏劔南自节度使刺史以下官听知祥差署讫奏闻朝廷更不除人又遣閤门使刘政恩为宣谕使来归福庆长公主之赙且为发哀册赠晋国雍顺长公主先是李严被诛之后唐除刺史輙以东兵卫送之夏鲁竒李仁矩武防裕各有牙队数千人及我兵克遂阆利黔梓六镇得东兵无虑二万人知祥厚给其衣食并表请家属至是唐主诏谕不许然亦不复徴兵还未防政恩复命知祥遣将朱湿朝唐四年春二月戊申知祥以墨制署赵季良等为五镇节度使癸亥唐命知祥以检校太尉兼中书令行成都尹劔南东西两川节度管内观察处置统押近界诸蛮兼西山八国云南安抚制置等使封蜀王是月王遣官修故蜀主王建墓禁樵采三月宴府僚于王氏宣华苑谓左右曰使衍不荒于政有贤臣辅之继岌小子岂能遽至此邪赵季良曰亦天时也不有所废君何以兴王大喜乙酉唐始下制除赵季良等为五镇节度使秋七月唐以工部尚书卢文纪礼部郎中吕珂为册礼使赐王一品朝服册文曰朕祗受天眷防荷帝图敷大信而仰法昊穹秉至公而俯临亿兆彰善瘅恶必分泾渭之流崇德报功敢忘山河之誓其有荣聨戚里任重侯藩佐白水而中兴为皇家而尽节虽旁缘诖误而竟保忠贞疏凿未通潮海之波澜蹔阻气霾既定拱辰之光耀如初表章皆验于推诚琛賮逺脩于述职得不显其丹赤懋以旌酬益敦鱼水之欢永契君臣之道爰求吉日乃降徽章尔孟知祥五纬佐天三山镇地七年乃辨真为梁栋之材十德俱全信是琮璜之器先皇帝经纶八极济活兆人李通首述其纬书邓禹常参于霸业同心同德竟扶归马之朝不伐不矜防恃濯龙之宠洎朕纂承凤纪繄尔镇守龙城铁石弥坚菁茅不匮山川险絶每防向日之心玉帛骏奔来助郊天之礼有臣若此当代何加董璋久作厉阶终萌逆节既辜恩于覆载欲嫁祸于勲贤叠以封章疏其隣道防刘我生聚离间我忠良尔外示叶同潜懐愤激衷罄言而诱谕彼既不囘伺良便以诛锄乃期自雪以至敢驱叛党径逼仁封吹虺毒以伤人奋豺牙而暴物尔则妙施成筭竟出全师鼙鼔才鸣旋闻落爪窠巢自溃已致噬脐梓州之妖气风驱涪州之狂波镜净解吾宵旰赖尔韬钤固当铭在景钟岂止光于信史况复备输恳欵益验倾防叙鲁馆之夤缘述沛中之事旧深心可见亮节期彰不有疾风焉知劲草倘无异数曷报崇庸由是并筑将坛显陞王爵兼两藩之奥壤啓一字之真封仍循益地之通规别改旌功之懿号赐之旌钺册以辂车虽加等之宠光尔皆不忝在睦亲之义分予亦无惭于戏天鉴甚明为善者降之福祉君恩不党立勋者厚以奬酬惟敬慎乎始终可延长于富贵勉承兑泽来镇坤维可授依前检校太尉兼中书令行成都尹劔南东西两川节度使管内营田观察处置统押近界诸蛮兼西山八国云南安抚制置等使仍封蜀王加食邑一千五百戸实封二百戸改赐忠贞匡国保大功臣散官勲如故仍令所司择日备礼册命主者施行八月乙巳朔文纪等至成都先是王自作九旒冕九章衣车服旌旗皆拟王者戊申王遂服衮冕备仪卫诣驿降阶北面受册升玉辂至府门乘歩辇而归王下教境内曰取威定霸乃公侯权变之方拾爵防勲乃皇王叙酬之典其或兵屯万旅地广三川周环列国之山河奄有全蜀之封部傥不从权而狥众则稽录効以报功今禀命于中朝得专制而行赏但念承世家之余庆受旌钺之殊荣自领成都于兹半纪穷奢极侈固断意而不为讲武教民在安边而有作往岁方勤述职务保永图不幸诸藩搆成深隙此际主兵将帅争陈排难之功运防宾僚咸展出竒之畧因兴武旅分荡渠魁累破竹以焚枯连开疆而拓土其次诸司奉职庶吏推诚咸着勲劳岂忘奬荅又昨圣上以显分忠佞遂降册封砺岳带河铭大君之异宠辂车珠冕表列国之殊荣仍示优崇俾行墨制上自藩方之任下及州县之官凡黜陟幽明许先行而后奏自可保不僣不滥之典赏立功立事之人必无患于不均庶有觊于允当布告遐迩咸使闻知九月立三庙冬十一月唐主殂十二月王闻赴制服大临谓僚佐曰宋王防弱为政者皆胥吏小人其乱可坐视也是时蛮人髙曩阁藏杨夹失朶儿只率众归附置碉门黎雅长河西鱼通宁逺六军民安抚司赐阁藏世勲二字世袭安抚明德元年春正月黄龙见犍为白鹊集玉局化白龟逰于宣华苑武泰节度使赵季良上表陈符瑞率文武百官劝进王曰德薄不足辱天命以蜀王而老于孤足矣季良曰将士大夫尽节效忠于殿下皆望攀鳞附翼今不正大统无以副军民推戴之心闰月己巳【蜀梼机云二十八日】王乃即皇帝位于成都国号蜀是日大风昼暝二月癸酉以赵季良为司空兼门下侍郎同平章事领武泰节度使如故中门使王处囘为枢密使李仁罕为卫圣诸军马歩军指挥使仍领武信节度使赵廷隠为左匡圣歩军都指挥使仍领保宁节度使张业为右匡圣歩军都指挥使仍领宁江节度使张公铎为捧圣控鹤都指挥使侯洪实为奉銮肃卫指挥副使掌书记母昭裔为御史中丞掌书记李昊观察判官徐光溥为翰林学士三月追尊曽祖佚为孝元皇帝庙号太祖祖察为孝景皇帝庙号世祖考道【蜀梼杌作巘欧史后蜀世家有云知祥父道今从之】为孝武皇帝庙号显宗遣使持书至洛称大蜀皇帝唐潞王从珂举兵于凤翔唐主遣西京留守王思同讨之防国安彦威与山南西道张防钊武定孙汉诏彰义张从宾静难康福五节度使合兵攻凤翔官军败溃夏四月庚午朔地震张防钊孙汉韶以兴元武定两镇来降帝命奉銮肃卫马歩都指挥使昭武节度使李肇将兵五千还利州右匡圣马歩都指挥使宁江节度使张业将兵一万屯大漫天以迎之辛巳受玉册玉寳御得贤门大赦改元曰明德【锦里耆旧传云改唐长兴五年为明德元年】追册晋国雍顺长公主李氏为皇后册夫人李氏为贵妃唐兴州刺史刘遂清尽撤三泉西县金牛桑林戍兵以归洛我兵因进取散関以南城镇甲申张业将兵入兴元洋州五月丁未唐阶州刺史赵澄来降己酉防钊汉韶举族迁成都壬戌取唐成州先是赵廷隠献取山南之计帝以兵罢民困不许至是乘势进逼渐次畧地山南六月幸大慈寺避暑观唐明皇僖宗御容宴羣臣于华严阁下唐文州都指挥使成延龟举州来附是月帝宴劳张防钊等防钊奉觞为夀帝手缓不能举觞初帝得风疾逾年至是遂病秋七月置永平军于雅州以孙汉韶为节度使复以防钊为山南西道节度使同平章事防钊固辞不行乙巳帝以七夕宴丹霞楼观宫人乞巧病遂增剧甲子立皇子东川节度使同平章事亲卫马歩都指挥使仁賛为太子仍监国召司空同平章事赵季良与李仁罕赵廷隠王处回张公铎侯洪实同受遗诏辅政是夕殂【二十六日】年六十一諡文武圣德英烈明孝皇帝庙号髙祖陵曰和陵先是有僧【一作道者非】自号醋头手携一灯檠所至处卓之呼曰不得灯灯便倒及帝登极数月即宴驾人以为验又帝初入蜀时有挽车过者问曰尔所载者防何对曰尽力不过两袋帝深恶之后果传两世云帝抚民以仁恵驭卒以恩威接士大夫以礼殁之日蜀人甚哀之
　　论曰同光之末庄宗罹祸明宗入立中原非复沙陀氏有也髙祖雄据西蜀肇造丕基庶防乘时之英杰议者輙以葭莩之戚君臣之谊责其不勤王不谢罪过矣若乃叱斩李严不动声色驱除董璋举无遗筭克定东川奄有山南殆亦所谓天授威武者与



</div>
    <div class="pagination">
<a href="十国春秋_page23.html">上一页</a><span>...</span><a href="十国春秋_page19.html">19</a><a href="十国春秋_page20.html">20</a><a href="十国春秋_page21.html">21</a><a href="十国春秋_page22.html">22</a><a href="十国春秋_page23.html">23</a><span class="current-page">24</span><a href="十国春秋_page25.html">25</a><a href="十国春秋_page26.html">26</a><a href="十国春秋_page27.html">27</a><a href="十国春秋_page28.html">28</a><a href="十国春秋_page29.html">29</a><span>...</span><a href="十国春秋_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
