<!DOCTYPE html>
<html>
<head>
    <meta charset="UTF-8">
    <title>朝鲜史略 - 第 6 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朝鲜史略 - 第 6 页/共 27 页</h1>
    <div class="content">　　王又自制太平颂织锦为纹以献又遣波寳餐金仁问【春秋第二子】如唐宿衞
　　仁问幼而就学博览羣书兼涉庄老浮图之説工书善射御晓音律识量宏逺时年二十三
　　新罗王胜曼薨【在位八年】初改元太和后行永徽年号始受百官朝贺及薨羣臣立金春秋为王
　　永徽五年　春秋真智王后孙龙春子
　　唐遣使备礼册王诏书有难解处有名牛头者能解之王曰见卿头骨可称强首【强首姓任忠州人】使制谢表文工而意尽王竒之
　　初其母梦见人有角者有娠及生首角而黡既壮知读书通晓义理不学佛而学儒甞娶冶家女父令改娶终不聴
　　新罗金庾信攻百济刀比川城克之
　　先是级餐末柙被虏于百济为佐平任子家后逃归庾信知其可用令反间于任子曰两国存亡可先知若子国亡则子依于我我国亡则我依于子任子曰子言已悉之可归报庾信末柙还言百济事甚悉于是并吞之谋益急
　　新罗王以金歆运【王婿柰勿王八世孙】为郎幢大监出屯百济阳山下济人乘夜来袭罗军惊骇歆运横马握槊以待大舍诠知曰贼起暗中虽死人无识者歆运曰既以身许国知与不知一也遂突阵杀数人而死大监秽破小监狄得亦相与战死步骑幢主寳用那闻歆运死曰彼骨贵势荣犹不畏死况予生而无益遂赴敌死王闻而伤悼各赠官时人作阳山歌以伤之又有沙梁人夫果骤徒兄弟亦死于战
　　百济王作望海亭与宫人荒淫躭乐佐平成忠极谏王怒囚之成忠上书曰臣甞观时察变必有兵革之事敌兵若来使陆不过沈岘
　　即炭岘在黄山今连山县
　　水不过入伎伐浦【即白江】据险隘以御之王不省死狱中百济王都井水及泗泚河水皆赤如血又有入王宫大呼百济亡
　　新罗创汉山州壮义寺
　　罗王欲伐百济请兵于唐不报忧形于色若有长春罢郎者曰皇帝已命蘓定方等领兵将以明年五月伐百济因忽不见王异之创寺以资防福长春罢郎甞战死百济者也
　　唐太宗以蘓定方为神丘道行军大縂管金仁问为副縂管帅水陆军伐百济敕新罗为声援王帅金庾信等出师百济王问战守便宜佐平义直以为先撃唐兵达率常永以为先撃罗军王犹豫未决问于兴首
　　尝以佐平得罪窜外
　　对曰白江炭岘我国要冲宜简勇士守之使唐兵不得入白江罗军不得过炭岘大王重闭固守待其粮尽卒疲然后奋撃破之必矣左右沮而不用及闻唐罗兵已过白江炭岘以阶伯为将帅死士五千拒之阶伯知必败尽杀家属至黄山猝遇罗兵鏖战力屈而死定方仁问等到伎伐浦济军不能御唐师乘胜进薄都城济王知不免叹曰悔不用成忠之防乃与太子孝率左右夜遁保熊津城【即今公城】王宫诸姬走大王浦嵓石上堕死者亦众
　　世号落花岩
　　于是王自熊津城诣定方降定方以济王义慈及太子孝泰隆演及大臣将士八千人渡海还百济亡自温祚开基歴三十王移都者四
　　温祚都慰礼城近肖古都汉城文周都熊川圣王都南扶余
　　凡六百七十八年唐以其地分置熊津马韩东明金涟kao徳安五都督府命刘仁愿留镇泗泚城
　　歴年图曰始祖乃以东明之为太子所忌惧不见容逃难奔窜间闗﨑岖至河南建邦设都虽万事草创尚能严兵固守御乐浪靺鞨吞马韩而灭之又能抗高句丽敌新罗成鼎足之势以基七百年之业非豪杰之主能然乎多娄作稻田赈穷民优礼大臣有人君之度然搆衅新罗争一小城数十年间兵革不息已娄脩好新罗得交隣之义盖娄虽史称恭顺纳叛臣而失邻和诬小民而乱其妻何足道哉肖古仇首歴年虽长无事可称古尔喜游畋未免禽荒之失然赈贫乏复租调定官制锢赃吏交隣脩好是足多者责稽汾西以千乘之尊不自慎重或死于敌兵或陨于贼手悲夫比流久在民间知民疾苦及其即位赈穷赒乏史称寛慈爱人庶矣而四十一年之间灾变屡见饥馑洊至民不聊生何哉契王在位才二年但比流代汾西而立其终也传汾西之子契王契王代比流而立其终也传比流之子近肖古尚有逊让之风近肖古与高句丽失和至杀其主挑怨速祸世为讐敌两国之间干戈烂漫而不已近仇首在位十年粗保其国枕流始信佛法迎胡僧创寺度僧欲以徼福逾年薨而佛不足信明矣辰斯喜土木甘游畋侈宫室池沼以畜珍竒玩物丧志田于狗原或旬或月卒死行宫惜哉阿莘穷兵黩武殆无虚歳民困兵革多奔敌国轻质国本于岛夷防不得嗣腆支久质于外王薨国有内难返而得国何其幸也久尔传之毗有毗有传之盖卤盖卤骄奢昏闇请上国欲伐强隣信敌间亲昵戏玩大兴工役惟宫室台榭是崇是饰至于蒸土筑城縁河树堰伐石作椁人力尽悴仓廪告匮尚不知堕于敌国之术国势鱼烂而敌兵奄至噬脐无及身死人手尚谁咎哉传曰国必自伐而后人伐之盖卤之谓矣文周嗣绪正卧薪甞胆之秋而优柔不断受制强臣身且不保三斤以童稚之年能命将讨贼复君父之讐快神人之愤是可称也而享年不永惜哉东城当国凶歉民饥不恤起临流阁极其壮丽游宴自恣闭宫门拒谏臣荒于游畋久而不返为贼臣所害武宁诛芍加得讨贼之义然失子民之道不能劳来安集为敌国驱民前史称仁慈寛厚何耶圣王初立能断大事国人称圣逮至末年与新罗谋伐高丽不得其志背旧好发忿兵遂死锋镝真所谓一朝之忿亡其身者也威徳虽无徳政享国悠久惠王即位二年而薨法王继绪崇信佛教禁屠杀放鹰鹞焚渔猎之具创寺度僧盖欲延祚也而逾年乃薨多见其惑也武王恃强骄骜侵掠新罗殆无宁歳干戈逓侵流尸蔽野唐皇诏谕戢兵外虽陈谢而内实不然晚年穿宫南池起望海楼游泗泚河般乐怠傲惟日不足国之不亡幸矣义慈之为太子也事亲以孝与兄弟以友及其即位虑囚原罪其为政粗足可观但其闇于大体无深谋逺略不知新罗唇齿之势妄兴干戈谋欲吞噬今年夺一城明年夺一城席累胜之威骄气遽溢视新罗为囊中之物欲取之心嚣然未已违帝诏无释忿之心结高丽絶朝贡之路犹且淫酗躭乐杜絶忠谏天怒于上屡出灾异丁宁谴告而犹不省悟晏然自肆不能保炭岘白江之险唐兵一至而社禝丘墟扶余氏不祀忽诸呜呼悲哉
　　故百济王义慈卒于唐帝赠衞尉卿葬于陈叔寳墓侧新罗王金春秋薨【在位八年】
　　子文武王立
　　唐龙朔元年
　　上諡曰武烈庙号太宗太宗统一三韩时和歳丰京城匹布直租五十石
　　民谓圣代后曰文明即金庾信之妺
　　初后姊寳姬梦登西兄山顶坐旋流徧国内觉与后言后戏曰愿买兄梦因与锦裙为值后武烈纳为后
　　唐遣蘓定方领水陆兵伐高句丽谕新罗王帅诸将会伐盖蘓文遣子男生守鸭緑唐将契苾何力撃破之耽罗国主徒冬音律【国主名】来朝新罗
　　初高厚高清等渡海泊躭津来朝新罗时客星见南方太史奏异国人来朝之象也王嘉其来朝称长子曰星主以其动星象也国号躭罗以来时初泊耽津故也
　　唐以新罗为鸡林州大都督府以王为大都督
　　故百济宗室福信等起兵迎立义慈之子丰【甞质倭国】为王据周留城唐留镇将军刘仁愿郎将刘仁轨与新罗将金钦伐之丰奔高句丽达率黒齿常之诣仁轨降常之百济西部人骁毅有谋略啸合逋亡据任存城复百济二国余城至是乃降入唐累从征伐积功为燕然大总管后周兴等诬告与赵懐节叛诏繋狱死
　　帝诏留仁轨镇守以义慈之子在京师者隆为熊津都督遣还本国
　　隆畏新罗不敢入旧国寄治高句丽死
　　高句丽泉盖蘓文死子男生代为莫离支
　　官名如唐中书令
　　其弟男建杀男生子献忠自为莫离支讨男生男生走保国内城遣子献诚于唐求内附
　　唐以李世勣为辽东道行军大总管郝处俊薛仁贵等副之帅师伐高句丽使金仁问徴兵于新罗王帅师次唐城州以金钦纯【庾信弟】金仁问为将徃助之【时庾信有病留】唐兵合新罗兵攻平壤城拔之高句丽王高臧降世勣执臧及其子福男徳男大臣男建等二十余万众还京师高句丽亡自始祖东明王立国于卒本歴二十八王移都者七
　　琉璃王都国内城山上王都丸都东川王都平壤故国原王复都丸都又移都平壤及东王城平原王移都长安城
　　共七百五年唐分高句丽百七十六城六十九万戸为都督府置安东都防府于平壤以薛仁贵为都防镇抚之后移三万八千三百戸于江淮之南及京西诸州空旷之地
　　歴年图曰始祖以英雄之资见忌于金蛙诸子逃难至卒本披草莱建邦国未遑制作然威徳日盛归附亦众降松让斥靺鞨取荇人灭沃沮雄据一方虎视三韩何成功之易也琉璃以遗腹在他国承袭难矣幸而得嗣降鲜卑灭濊貊辟国浸广然愤小罪而诛二臣恶好勇而杀太子是可叹已大武英明雄武拔怪由于微贱委豆智以军国仇都以贪鄙被斥勃素以智能见褒征盖马灭乐浪扶余奔窜而自避勾茶畏威而来降恢拓土宇国势愈昌独惜乎信夫人之谗有子如好童之贤而尚不自明以至于死迹其行事其晋献之流乎闵中方丧宴乐游畋享年不永慕本暴戻不仁戕杀谏臣得其善终者难矣太祖享国九十余年耋荒倦勤付托失人祸及忠臣爱子虽有辟土强国之功何足道哉次大以宠弟窥伺大器积有年纪及嗣位尚不悛心恣行诛杀天道好还其及也冝矣新大逃难出亡国人归心推戴立之宜先明荅夫弑逆之罪以伸大义也而徳其援立之功反宠任之故国川以英明之资奋有为之志诛权奸访遗逸聘巴素于草泽擢为国相推诚委任又赏举者诚衰世未有之盛举然后嗣不定死肉未冷于妃淫秽浊乱房闼山上烝于妃得国凟乱天伦所可道也言之丑也东川天性寛仁有人君之量乃何愎忠臣之諌侵犯上国骤胜辄骄及其一败窜身狼狈几于亡国乎中川虽无徳可称而能辨宠姬之诬杀之不疑何其断也西川御肃慎拔檀卢诸部震慑晚年猜忌推刃同气烽上防狠尤甚杀叔及弟愎谏自恣峻宇雕墙民困虐政卒及于祸美川早遯荒野备甞艰险宜有徳慧术智矣而无徳可称徒以侵犯上国为事故国原值慕容之变奔败鼠窜母妻见虏父尸亦发城郭宫室焚荡殆尽旄倪珍寳输掠无遗防不保社稷至于屈膝称臣纳质脩贡是宜卧薪甞胆之时也顾乃忘仇讐噬我唇齿搆衅百济血染敌锋惜哉小兽林立大学教子弟似可与有为而惑于异端邪説邀秦僧创佛寺奉之弥谨为东韩佞佛之始主故国壤侵强隣扰中国干戈糜烂犹且事佛求福福未获而遽夭惑哉广开土雄伟有竒才能战胜攻取长寿享年愈长国富兵强文咨安藏安原皆中材庸主阳原武略不竞国步日蹙平原遇旱而惧停无用之费捐不急之务劝农桑赈贫乏有足多者婴阳初即位有志安民然不知畏天事大之义党靺鞨侵上国隋文命将来讨举国震恐宜效顺悔罪之不暇方且伐新罗侵百济喜兵乐祸复致炀帝讨罪之举百万之众渡辽碣涉萨水捣巢覆穴不朝则夕不有文徳之应变感之内叛则国之存亡未可知也荣留昏愚暗弱贼臣蘓文有无将之心而不能辨之于早驯致坚冰之祸欲以弱制强防有不密祸不旋踵寳藏为蘓文所立权移于下政不已出国皆蘓文之国民皆蘓文之民专擅自恣穷凶极恶违帝诏囚王人罪逆贯盈唐太宗赫怒亲将六师讨之虽驻跸之役不得志而还高丽国势亦岌岌乎是虽蘓文之罪恶而亦寳藏不君之为也厥后太宗之憾不释频年命将出讨将欲再举此正君臣协力图存之时也而主昏于上臣虐于下奢侈无度国事日非蘓文诸子自相鱼肉至于诉中国为乡导虽以高宗中材之主遣一老将一举灭之如摧枯拉朽高氏七百年之宗社一朝丘墟悲夫




　　朝鲜史略卷二
<史部,载记类,朝鲜史略>
　　钦定四库全书
　　朝鲜史畧卷三
　　新罗纪
　　文武王
　　讳法敏大宗武烈王长子母文明王后庾信之妹
　　故髙句丽大兄剑牟岑收合残民迎致前王臧之庶子安胜于汉城为王请附王遣册为髙句丽王后封报徳王妻以外妺
　　丽记曰王之庶子又曰外孙册命之辞称王之正嗣未可讳也
　　倭国更号日本【以近日所出为名】
　　彗星七出北方
　　唐緫管薛仁贵遣僧琳润致书于王责其异圗王报书歴陈唐时忠勤明其不反唐兵不信进攻平壤我军大败大监阿珍含死之王遣级餐原川等上表乞罪置大舒发翰
　　古无是官王以庾信功大特设是官
　　金庾信卒年七十九王震悼赠甚厚命有司立碑纪功初庾信疾革王亲临存问王泣曰脱有不讳奈人民社稷何对曰今者三韩为一家百姓无二心可谓小康然自古继体之君鲜克有终甚可惧也愿亲君子逺小人使朝廷和于上民物安于下则臣死且无憾矣妻金氏大宗王女有子五人次子元述尝获罪出亡
　　平壤之战元述军败欲死其仆淡陵止之乃不死庾信以负家训白王欲斩元述元述惭惧遁于野闻庾信卒求见母母曰尔既不得为子于先君吾焉得为尔母乎遂不见元述叹曰为淡陵所误乃至于此遂入太白山后唐兵来攻买苏州城元述欲雪前耻赴敌力战有功以不容于父母不仕终其身后庾信妻金氏为尼圣徳王封为夫人赐租一千石
　　改用新歴
　　柰麻徳福入唐学厯术而还用其法
　　唐削王爵遣刘仁轨来讨
　　王纳髙句丽叛众又据百济故地帝大怒削王爵以王弟仁问为鸡林州大都督发兵讨之
　　王遣使谢罪献方物帝赦之复王官爵
　　仁问至中道还入唐
　　阿餐薛秀真献六阵兵法
　　颁百司及州郡铜印
　　靺鞨冦阿逹城城主素那死之
　　素那白城郡蛇山人其父沈那膂力过人百济人指为飞将素那雄豪有父风王遣素那于阿逹城俾御北鄙靺鞨猝入城素那奋刃大呼突击矢集其身如猬遂死人有吊者妻哭曰亡人常曰大丈夫固当死于王事今死其志也王闻之流涕
　　王以僧信惠义安为政官大书省又命僧义相创浮石寺于太白山【寺在荣州】
　　王薨【在位二十年统一三韩十一年】諡曰文武太子政明立王姿表英特聦明多智畧始一三韩克成前志然纳髙丽叛众据百济故地得罪于唐防不自保又从西教遗诏烧葬神文王
　　讳政明字日炤文武王长子母慈义后
　　立国学
　　髙句丽王臧卒于唐卭州
　　唐以臧为辽东都督朝鲜王遣归移东都防府于新城以统之臧至辽东谋叛帝召臧还卭州
　　髙氏遂絶
　　王纳金歆运女为妃
　　报徳王安胜族子大文据金马渚谋复故国王遣将讨平之以其地为金马郡是战也柰麻骤福之子弟监逼实将行语其妻曰二兄夫果骤徒既死王事吾何独畏死茍存及战独出奋撃数十人而死又级餐盘屈之子歩骑监令尝以名节自许及至椵岑城贼将结阵待之诸将皆引退令独曰临阵无勇礼经所诫遂赴敌力鬭死
　　史臣曰罗俗以进死为荣退死为辱死于王事者曰贵山曰箒项曰赞徳父子曰奚论曰讷催曰东所曰竹竹曰丕宁子父子曰金歆运曰秽破曰狄得曰宝用那曰盘屈曰官昌曰匹夫曰阿珍含曰素那曰金令曰逼实曰骤徒曰夫果曰脱起曰仙白曰悉毛此其章章者也百济之亡只有阶伯髙丽之亡无一死节者安能敌新罗哉至于新罗之亡效节不屈者王子一人而已谁曰国家之兴丧不系于忠节之有无乎
　　置州郡于百济旧地
　　赐文武官僚田有差
　　王置燕居引薛聦曰子有异闻为我陈之聦乃设花王蔷薇白头翁之説以讽之
　　其畧曰昔花王之始来也有一佳人名曰蔷薇朱顔玉齿鲜妆靓服愿荐枕于香帷又有一丈夫名曰白头翁布衣革带戴白持杖伛偻而来曰不识王有意乎王曰丈夫之言亦有道理而佳人难得如之何丈夫曰凡为君者莫不亲近老成而兴昵比妖艳而亡然而妖艳易合老成难亲是以夏姬亡陈西施灭呉孟轲不遇以终身冯唐郎潜而皓首自古如此吾其奈何王谢曰吾过矣
　　王曰请书之以为诫
　　聦字聦智父元晓为沙门淹该佛书既而反本自号小生居士娶瑶石宫寡夫人生聦聦生而明鋭既长博学能以方言解九经义训导后生又善属文
　　沙餐任强首卒强首始以文辞显用请唐兵平丽济之时其徃复文辞皆出其手文武王以其功特授沙餐及卒其妻乏食欲还乡里王赐租辞曰夫在之时受国恩多矣今縦未亡岂敢再辱厚赐不受而去
　　王薨【在位十一年】太子理洪立
　　孝昭王
　　讳理洪神文王子母神穆王后金氏　唐嗣圣九年
　　金仁问卒于唐
　　仁问七入唐宿卫凡二十二年
　　王薨【在位十年】王无嗣立王弟隆基
　　圣徳王
　　讳隆基后改讳兴光　嗣圣十九年
　　王亲制百官箴示羣臣
　　唐以大祚荣为渤海郡王及卒私諡曰髙王子武艺立渤海本栗末靺鞨祚荣父乞乞仲像保大白山东祚荣嗣骁勇善骑射髙句丽余烬稍稍归之乃建国号震国地方千里胜兵数万颇知书契尽得扶余沃沮卞韩朝鲜之地至后孙仁秀开大境宇有五京十二府六十二州遂为海东盛国至景哀王时契丹攻灭之以为东丹国其世子及大臣等皆降于髙丽
　　改详文司为通文博士掌词命又始造刻漏置刻漏典博士又置典祀典属礼部
　　太监守忠回自唐上文宣王十哲七十弟子画像置太学
　　王薨【在位三十五年】王教百官进言屡遣使如唐输欵廵问髙年给租赈民諡曰圣徳太子承庆立
</div>
    <div class="pagination">
<a href="朝鲜史略_page5.html">上一页</a><a href="朝鲜史略.html">1</a><a href="朝鲜史略_page2.html">2</a><a href="朝鲜史略_page3.html">3</a><a href="朝鲜史略_page4.html">4</a><a href="朝鲜史略_page5.html">5</a><span class="current-page">6</span><a href="朝鲜史略_page7.html">7</a><a href="朝鲜史略_page8.html">8</a><a href="朝鲜史略_page9.html">9</a><a href="朝鲜史略_page10.html">10</a><a href="朝鲜史略_page11.html">11</a><span>...</span><a href="朝鲜史略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
