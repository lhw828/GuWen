<!DOCTYPE html>
<html>
<head>
    <meta charset="UTF-8">
    <title>安南志略 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安南志略 - 第 1 页/共 14 页</h1>
    <div class="content">　　钦定四库全书　　　　　　史部九
　　安南志畧　　　　　　　　载记
　　提要
　　【臣】等谨案安南志畧二十卷元黎崱撰崱字景髙号东山安南国人东晋交州刺史阮敷之后世居爱州幼与黎琫为子因从其姓九嵗试童科仕其国至侍郎迁左静海军节度使陈键幕至元中世祖伐安南键率崱等出降其国邀击之键殁于军崱入朝授奉议大夫居于汉阳以键志不伸而名冺乃撰此志以致其意所纪安南事实与元史列传多有异同如李公蕴所夺是黎非丁张懐侯为国叔张宪侯为日烜兄子俱非壻遭兴道王之难者乃明诚侯而非义国侯皆可证史氏之讹又史于至元二十三年诏书内数安南罪有戕害遗爱语而不着其事今志载至元十九年授柴椿元帅以兵千人送遗爱就国至永平界安南勿纳遗爱惧夜先逃归世子废遗爱为庶人更足明史有脱漏其他山川人物叙述亦皆详赡洵可为参稽互考之助盖安南文字通于中国其开科取士制亦略同故所叙述彬彬然具有条理不在髙丽史下云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀







　　钦定四库全书
　　安南志畧卷一
　　元　黎崱　撰
　　郡邑
　　古南交周号越裳秦名象郡秦末南海尉赵佗击并之自立国僣号西汉初髙帝封为南越王歴数世其相吕嘉叛杀其王及汉使者孝武遣伏波将军路博
　　德平南越灭其国置九郡设官守任今安南居九郡之内曰交阯九真日南是也后歴朝沿革郡县不一五季间爱州人吴权领交阯后丁黎李陈相继篡夺宋因封王爵官制刑政稍效中州其郡邑或仍或革姑槩存之
　　大罗城路古交阯汉仍之唐置安南都防府其城在泸江西岸唐张伯义始筑张舟髙骈继增修之真宗时李公蕴在此建国陈继李以其属増龙兴天长长安
　　龙兴府旧多冈乡陈祖微时夜过溪桥既渡四顾桥不见矣未几陈氏有国人号其水曰龙溪改多冈为龙兴
　　天长府旧多塞乡陈祖所生地及其有国建行宫于此嵗一至示不忘本更名曰天长府潮水绕城岸边花木香气袭人画船往来仙境也
　　长安府本华闾峒丁部领所生地五季末丁氏立国于此
　　归化江路接西南界　　　宣化江路接特麻道
　　陀江路接金齿界　　　　谅州江路接左右两界北江路在罗城东岸泸江分通于海江有十桥皆杰丽
　　如月江路　　　　　　　南栅江路
　　大黄江路　　　　　　　烘路
　　快路
　　州【皆接广西云南界虽名州县其实洞也】
　　国威州在罗城南　　　　古州在江北
　　仙州古龙编　　　　　　富良州
　　思农州一云杨舎　　　　定边州一云眉州
　　万崖州一云明黄　　　　文州一云门州
　　七源州　　　　　　　　思浪州
　　太原州一云黄源　　　　通农州
　　渭龙州一云乙舎　　　　光州
　　罗顺州一云来臣　　　　道黄州【即平林场】
　　古州名
　　峯州呉曰新昌　　　　　长州
　　武峩州　　　　　　　　唐林州
　　县
　　武宁县　　　万载县　　　丘温县　　　新立县
　　恍县　　　　纸县　　　　歴县　　　　阑桥县
　　追延县　　　古勇县　　　供县　　　　窟县上坡县　　　门县
　　古县名
　　龙编西汉交州刺史所治旧名龙源后有蛟龙盘编于
　　木改曰龙编　　　　　羸【羸音莲音篓】
　　朱鸢汉县唐改鸢州置髙凌安定县
　　麊泠　　　　　　　　　曲昜【昜古阳字】
　　茍屚【屚与漏同】　　　　　　　安顺唐顺州
　　崇平唐安平　　　　　　海平唐宁海
　　古都　　　　　　　　　安定
　　清化府路西汉九真郡隋唐爱州其属邑今曰江曰场曰甲曰社
　　梁江　　　波笼江　　　荼江　　　贡江
　　采舎江　　安暹场　　　文场　　　古藤甲支明甲　　古甲　　　古战甲　　縁甲
　　典臾甲　　结帨甲
　　古县名
　　都厐【厐顔师古音聋】　　　　　　居风马援擒徴侧余党处无功汉九真都尉治　　　越裳一云九德
　　乂安府路西汉日南郡隋唐为驩州
　　幼津江　　明道江　　　　偈江　　　尚路社唐家社　　张舎社
　　演州路本西汉日南郡唐演州县曰扶演安人
　　巨赖江　　池袁江　　　孝江　　　多璧场巨蓝社　　髙家社　　　班剥社
　　布政府路本西汉日南郡象林县汉末邑人杀令自立国曰林邑唐元和初复隶安南府今名布政地山林重复栁子厚诗林邑东南山似防
　　阇黎江接占城界
　　山
　　佛迹山石上有足迹故名
　　繖圆山山形如伞
　　仙游山有盘石隠然有枰纹昔传仙奕于此樵女野合其上石覆且裂
　　武宁山俗传下有赵越王坟
　　普赖山至元丁未官兵筑木栅储粮于此
　　万刼山前控大江后山万重有茂林脩竹小桥流水之胜兴道王隠其中
　　杰特山入山径路花木繁茂玉泉潄石幽谷迎人翛然世境外
　　鞍子山一名安山或名象山髙出云雨之上
　　崱山有烟萝洞千岩俱胜絶善乐王常置弟子其间地觐山尤崄峻有古松俗传龙蟠其上陈太王建行宫于此
　　天养山秀且险潮汐始通舟楫王族构第其中以避国难
　　武林洞昔安南四世国主陈仁王弃位隠其中以成道号曰竹林道士有香海印诗集传于世
　　神投山罗城清化二郡界山也山连两岸海潮中流昔人径凿两岸三峯来往初李圣王攻占城欲济海烟浪不能渡祷于山神遂济军还即立祀此后诸山皆隶清化
　　龙岱岩一云宝台郁然独秀岩内事佛外悬阁宇清江横前红荷绕后松数里山万重昔传有大形防居洞中俗名蝙蝠岩
　　文场山岩石净白堪为水晶珠
　　卞山在海洋昔有立化者蜕骨贯石窍尚存
　　安获山出碑砚石旧志载豫章太守范甯遣使九真采石磬为学中用
　　东山临支明江髙且秀山洞上有窍登而逺望水天一色真嘉景也崱父中年休官自号思惟居士常隠其中
　　驱傩山髙旷多山每出焚舍有僧名奉符日夜诵大悲呪畏逺避免其害山多杂果人至任噉之挟归者则迷其归路
　　立石山孤石特起昔传有神人擎巨石为爱演二州界陀伎山有地园逺在海濵出墨石棊子色可爱余尝游之逢老者云此山百余里又有出白石棊子俗传仙人尝奕于此
　　香象山极髙广产名香犀象
　　崇山唐沈佺期流驩州从崇山向越裳诗朝登崇山下暮至越裳隂西从杉谷度北出竹溪深竹溪通明水杉谷古崇岑差池将不合缭绕复相寻桂叶藏金屿藤花闭石林天窗虚的的云窦下沈沈造化功偏厚真仙迹累临岂徒探怪异聊复缓归心
　　分山一云裂山安南占城以山为两国界俗传草木亦分南北而俯
　　金牛山古载石赤色其中有金夜光如萤
　　都隆岭有刘方败林邑王所
　　水
　　古载淹水泸渝水漏水西随水自越巂东南流至交阯龙门扬雄曰交阯荒裔水与天际
　　泸江水曰三带江至罗城白泸又通于海
　　歴江泸江分为绕罗城江有五桥皆杰丽至元丙子宋亡防政曽子渊归安南游歴江桥诗白首苏郎天一涯武皇仙去雁南来歴江桥上望天北今见秋风第几回
　　三带江归化江水自云南宣化江水自特磨道陀江水自撞龙因名焉
　　富良江宋郭逵败交阯处
　　大黄江至元甲申官军破安南处
　　大恶江一云大安
　　防吕渊水深多水怪
　　慈亷水九域志慈亷水在交阯者李仁祖居水边兄弟十人并慈孝因得名焉
　　龙门水古载交阯封谿县有龙门水深百寻大鱼登此化为龙不得则暴腮额
</div>
    <div class="pagination">
<span class="current-page">1</span><a href="安南志略_page2.html">2</a><a href="安南志略_page3.html">3</a><a href="安南志略_page4.html">4</a><a href="安南志略_page5.html">5</a><a href="安南志略_page6.html">6</a><span>...</span><a href="安南志略_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
