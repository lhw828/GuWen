<!DOCTYPE html>
<html>
 <head>
  <meta charset="utf-8"/>
  <title>
   十国春秋 - 第 22 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十国春秋 - 第 22 页/共 53 页
  </h1>
  <div class="content">
   十国春秋卷三十八
　　钦定四库全书
　　十国春秋卷三十九
　　检讨呉任臣撰
　　前蜀五
　　列传
　　王宗佶　　王宗侃【子承肇】王宗涤　　王宗翰王宗弼　　王宗黯　　王宗弁　　王宗本王宗阮　　王宗播　　王宗俦　　王宗谨王宗绾　　王宗儒　　王宗浩　　王宗朗王宗渥　　王宗范　　王宗瑶　　王宗训王宗勉　　王宗锷　　王宗防　　王宗裔王宗矩　　王宗祐　　王宗汾　　王宗信王宗贺　　王宗绍　　王宗宏　　王宗铎王宗鲁　　王宗昱　　王宗勲　　王宗晏王宗汭　　王宗伟　　王宗宪　　王宗俨王宗威　　王承检
　　王宗佶本姓甘氏洪州人也髙祖为忠武军卒时掠得之养以为子已而以军功累迁武信军节度使天复初充扈驾指挥使将兵五万声言迎驾进袭山南诸州乆之进太师封晋国公及皇子元懿等稍长宗佶以养子心不自安与郑骞等谋求为大司马总六军开元帅府凡军事便宜行而后闻髙祖以宗佶创业功多优容之唐道袭者本以舞童见幸宗佶尤易之后为枢密使犹名呼道袭道袭不堪其辱虽内恨而外奉宗佶愈谨髙祖闻之怒曰宗佶名呼我枢密使是将反耶会宗佶求大司马章三上髙祖以问道袭道袭因激怒髙祖曰宗佶功臣其威望可以服人心陛下宜即与之髙祖心益疑宗佶入奏事自请不已髙祖叱武士扑杀之并赐骞死
　　王宗侃本姓田雅州人髙祖假子也髙祖入西川时宗侃从与俱西先登略陈已而救梓州破杨守厚七砦表迁雅州刺史从攻彭州用军士王先成言白行七事居数年攻拔利州执斩刺史李继颙未几充决云都知兵马使俄领应援闗陜都指挥使进取渝州降其刺史牟崇厚已又转龙台镇使会兵讨杜从法有功天复七年进秩太保兼侍中武成初拜兼中书令永平元年髙祖与岐交恶宗侃请效力行间即命为北路行营都统是役也步骑十二万人旌旗绵亘数百里及青泥岭之战侃兵大败退保安逺军髙祖召责之曰汝今又狂率岂不畏赫雷乎赫雷髙祖刀名也宗侃惧遂无功而还后主嗣立封乐安王加尚父已又进封魏王卒
　　承肇宗侃第三子也生于雅州小字獦獠儿初宗侃妻崔氏【疑当作张或宗侃前妻】梦一人峩冠褒袖自称周公山神牵五色兽逼其衣遂孕承肇居数年有异人崔和尚者见承肇抚其背曰老僧所居周公山佳气减半乃孕灵于此邪此子麒麟之精也必为王者之瑞承肇颇通兵法后累官武定节度使加太尉国亡降唐为行军司马王宗涤本姓华名洪颍川人也从髙祖为威信都指挥使与李简等拒杨守厚于梓州功居多又攻彭州破杨晟军击杨守亮于阆州先登陷陈已又败顾彦晖楸林迁卭州刺史复将兵攻东川髙祖嘉其功更姓名曰王宗涤与诸子齿未几命为东川留后明年宗涤言东川封疆五千里文移往还动淹时日请分遂合泸渝昌五州别为一镇髙祖表其説于朝后卒置武信军于遂州宗涤之力也居数月唐授宗涤为东川节度使乆之加同平章事未防破李继密于兴元唐即诏为山南东道节度使宗涤有勇略得将士心髙祖颇内忌之会成都作府门绘以朱丹国人谓之画红楼髙祖以宗涤姓名应之而王宗佶疾其功复为搆飞语髙祖召宗涤诘责之宗涤曰三蜀畧平大王聴谗杀功臣可矣髙祖令亲随指挥使唐道袭饮以酒缢杀之成都为之罢市涕泣如丧亲戚武成元年髙祖即位赦境内诏曰故山南节度使王宗涤早膺宠任累着勲勤征行不惮于风尘陈敌常先于士卒论其实效可谓劳臣无何以富贵生骄灾殃自掇不守初终之节遽防悖慢之心騐人情而共愤满盈定国法而难私断割遂行典宪深用矜伤当景运之初兴在故臣之可念宜加洗雪用慰幽冥于是宗涤在身官爵并勅还如故
　　王宗翰本姓孟氏髙祖之姊子也髙祖畜为子赐姓名武成三年封集王俄加同平章事永平五年充东北面招讨副使攻岐鳯州已而引兵出青泥岭克固镇与秦州将郭守谦战于泥阳川败绩退保鹿台山明年复为第一招讨使将兵伐岐无何卒
　　王宗弼本姓魏名宏夫髙祖录为假子更今姓名杨守厚之攻梓州也髙祖遣华洪等救顾彦晖谋因犒师执之宗弼乃以密语泄之彦晖髙祖殊不为意待之如初已而从髙祖攻东川为东川兵所擒彦晖念旧恩畜为子及彦晖败复自归于髙祖积功至兼中书令充北面行营招讨使髙祖病且剧以宗弼沉静多谋召为马步都指挥使同诸臣受遗诏后主继立命宗弼守太师兼中书令判六军辅政已又封钜鹿王进封齐王是时后主不亲政事内外迁除皆自宗弼出纳贿行私上下咨怨唐兵入境会王宗勲等师至三泉望风退走后主诏宗弼守绵谷且令诛宗勲等宗弼反与宗勲等合谋送欵归至成都登太门严兵自卫后主及太后自往劳之宗弼骄慢无复人臣礼已而刼迁太后后宫诸王于西宫收玺绶又使亲吏于义兴门邀取内库金帛子承涓遽仗劒入宫取后主宠姬数人以去宗弼乃杀宋光嗣景润澄韩昭辈函首送唐凡素所不快者皆借端诛之而潘在迎诸人多竭家财以赂宗弼得免宗弼益自恣称权西川兵马留后遣使奉牋于魏王继岌求为西川节度使继岌曰此我家物也何用献为居数日宋光葆自梓州来诉宗弼诬杀光嗣等又郭崇韬徴犒军钱数万于宗弼宗弼靳不与士卒怨怒夜纵火諠噪崇韬欲杀宗弼以自明白继岌收宗弼及宗勲宗渥数其不忠之罪族诛焉籍没其家国人争食宗弼之肉先是干徳中童谣云我有一帖药其名为阿魏卖与十八子葢魏氏卖国与李之兆也宗弼实应之
　　王宗黯本姓吉名諌髙祖帐下为牙将景福元年破杨守厚有功赐姓名曰王宗黯天复初杜法从反于昌普合三州髙祖命宗黯充行营兵马使会东川武信兵讨平之未几进秩兼侍中太子元膺之乱宗黯自大安门逾城入与徐瑶等战于会同殿前瑶竟败死是役也事起仓卒微宗黯变几不可测后主即位论功封琅邪郡王
　　王宗弁本姓鹿名弁髙祖赐今姓名以为子初从髙祖与宗瑶宗弼宗侃同入西川积功至蜀州刺史一日称疾请罢归成都髙祖疑其矜功觖望加检校太保固辞不受宗弁常谓人曰廉者足而不忧贪者忧而不足吾小人致位至此足矣岂可求进不已乎髙祖嘉其志而许之竟获善终
　　王宗本本姓谢名从本事陈敬瑄为资简都制置应援使髙祖攻成都从本杀雅州刺史张承简举城来降髙祖录其功及敬瑄平养以为子改姓名曰王宗本乆之擢渝州刺史无何罢官归成都天复三年宗本请出兵取荆南髙祖署宗本开道都指挥使将兵下峡降州刺史侯矩遂定防忠万施四州已而迁武泰留后武泰军旧治黔州宗本以其地多瘴疠请徙治涪州髙祖因许焉王宗阮本僰道土豪文武坚也善舞劒器时号为文大劒髙祖攻陈敬瑄时武坚执戎州刺史谢承恩来降及成都平更其姓名曰王宗阮遂领决胜都知兵马使未几充开江防送进奉使将兵七千趣泸州顷之破泸州杀刺史马敬儒峡路故东川门户至是始通宗阮之力也髙祖即命宗阮知渝州天复四年赵匡凝攻州宗阮帅师击之匡凝败走宗阮后以病卒宗阮常经泸州赛神方山庙会夜分牲肠为犬子所食俄闻雷震声有白衣冠人升堂涖事獠十数辈奔走堦下执一黄衫者责之曰若非窃祭牲者乎命抶之十五明旦见犬子臋溃宛转血肉中莫不惊以为异
　　王宗播本姓许名存故荆南节度使成汭将也汭与存泝江略地尽取滨江州县因以存为万州刺史存不得志干徳中降于髙祖髙祖忌存勇略颇欲杀之掌书记髙烛曰公方总揽英雄以图霸业彼穷来归我奈何杀之髙祖因遣存戍蜀州隂使知蜀州王宗绾察焉宗绾密言存忠勇谦谨有良将才髙祖信之乃更其姓名曰王宗播与诸子齿乆之为前锋将攻李继密于三泉孔目官栁脩业谓宗播曰公举族归人不为之死战何以自保宗播因令兵众曰吾与汝曹决战取功名不尔死于此遂破金牛等四寨继密败还汉中脩业又数劝宗播慎静以免祸后宗播遇彊敌輙以身先之即有功称病不伐由是得以功名终子承杰【本黔使阙君实之子从母嫁宗播遂为子】骄贵僣越鲜有伦比每修书题印章微有浸渍輙命改换书佐苦之厯任茂州刺史为蕃人所害
　　王宗俦髙祖养子也累有战功起家为排陈使武成时授秦州留后已而授天雄军节度使兼侍中干徳三年擢山南节度使充西北面都招讨行营安抚使将兵伐岐进攻陇州复屯上邽师乆无功未几唐遣客省使李严来聘严盛称唐威徳有混一天下之志且言朱氏簒窃诸侯曾无兴勤王师者宗俦以其语涉讥刺请斩之后主不从已而后主荒淫日甚宗俦忧宗社不祀密与王宗弼约为伊霍之举谋废立宗弼犹豫未决宗俦忧愤卒宗弼谓枢密使宋光嗣景润澄等曰宗俦属我除尔曹今无患矣光嗣等伏泣谢宗弼子承班闻之谓人曰吾家难其免乎宗俦伐岐时常还至白石镇副招讨王宗信宿普安禅院方拥伎女十余人各据牀而寝忽见一姫跃入火炉中宛转炽炭之上宗信遽起救之履服间略不焦灼已又一姬飞入如前复救之诸伎或出或入皆迷懑失音有亲吏惊告宗俦宗俦至则提臂而出之衣裾都无所损随讯其故皆惊寤云被畨僧捉入火中为戏宗信大怒悉索诸僧立于前令伎识之有周和尚者身长面髯羣指曰此是也宗信疑有幻术笞之百殊不为解宗俦廉知其枉命释去讫不知何怪云王宗谨本名钊干宁元年攻彭州有功髙祖即军中录为子更其名曰宗谨与诸儿列遂授戎州刺史已而领鳯翔四面行营使败鳯翔将李继徽于武
　　王宗绾本姓李名绾干宁元年与王钊等同为髙祖义儿更今姓名累官知蜀州髙祖破东川命宗绾分兵狥昌普等州顷之领武定军节度使会司马卿来告唐昭宗之丧髙祖命宗绾责以大义诘问弑逆之由辞气激烈卿竟不敢入境事具髙祖纪中永平时髙祖与岐搆兵宗绾充马步都指挥使豫城西县为安逺军利州一面多恃此以为捍蔽未几诏兼中书令复充北面行营都制置使以攻秦州已而败岐兵于金沙谷擒岐将李彦巢再克成州卤刺史李彦徳随陷秦州拔鳯州髙祖因遂有秦鳯阶成之地宗绾实为首庸焉通正元年又领东北面都招讨将兵伐岐师出大散闗大破岐兵进取宝鸡围凤翔岐人为之震恐光天时与王宗瑶等同受顾命辅政后主嗣位封临洮王宗绾为人寛厚谨慎功髙不矜常密言许存忠勇无他志存得不死而竟不使存知其免已其生平行事多此也
　　王宗儒本姓杨名儒彭城人也初事陈敬瑄为大将髙祖攻卭州敬瑄遣儒将兵三千助刺史毛湘守之湘出战屡败儒登城见髙祖兵强甚叹曰唐祚尽矣王公治众严而不残殆可以庇民乎遂帅所部出降髙祖录为假子更其姓名曰王宗儒
　　王宗浩髙祖义子也有拳勇善骑射从髙祖入西川为军使天复二年髙祖克兴州擢宗浩为刺史青泥岭之战宗浩时充马步使兵败奔兴州溺江死焉
　　王宗朗本姓全名师朗金州人也唐昭信节度使冯行袭据金州师朗居戏下为亲校及王宗贺攻行袭行袭奔均州师朗遂以其城降髙祖嘉其功赐姓王氏名宗朗与诸子辈连文补金州观察使割渠巴开三州以之居三月金州复为行袭所取宗朗不能守奔成都已而蜀兵又克金州仍以宗朗为刺史武成三年宗朗奏洵阳县洵水畔有青烟庙数日庙上烟云昬晦昼夜奏乐忽水波腾跃有羣龙出于水上行入汉江大者数丈小者丈余或黄或黑或赤或白或青有如牛马驴羊之形大小五十累累相次行入汉江却回庙所往复数里或隠或见三日乃止俄改金州为雄武军宗朗领本军节度使兼中书令后主时以罪削夺官职复其姓名命桑宏志将兵往讨已而执归成都释其罪乆之病卒王宗渥本姓郑名渥京兆人也初事髙祖为牙校髙祖攻成都令渥诈降以觇城中虚实陈敬瑄为人戅而愚遽纳其降署渥大将且使守陴以拒我师已而乘间复以诈脱归悉得成都声息髙祖嘉赏之列为义子赐姓王氏名宗渥咸康元年为魏王继岌所杀
　　王宗范不知何地人母张氏故髙祖之后宫也【一作周氏封贵妃通鉴又云宗范本姓张母周氏为蜀主妾】宗范初随母归髙祖冒母姓为张髙祖畜为子赐今姓名从髙祖讨陈敬瑄累立战功已而封王长和蛮入冦黎州宗范帅众往讨败其兵于潘仓嶂又败于山口城已又破其武侯岭十三寨复败之于大渡河西南震恐无不人人慑服后数年卒王宗瑶髙祖义子也髙祖围成都时宗瑶与王宗弼等俱西上破鹿头闗拔汉州陷徳阳宗瑶之功为多已髙祖军屯新都土豪安仁费思懃何义阳等所在拥兵不服髙祖使宗瑶説以利害仁等皆率众来附且餽以赀粮一军为之大振景福初官茂州刺史将兵攻彭州败杨晟于城下未防徙简州干寜二年三镇犯阙宗瑶帅师赴难屯兵于绵州军容甚盛国人莫不啧啧称之髙祖即皇帝位诏宗瑶兼中书令永平五年充东北面招讨使攻鳯州遂克其地已而受遗诏辅政后主嗣立论功封临淄王
　　王宗训本名茂权初为刁子都虞侯髙祖攻彭州茂权斩杨晟于陈前论功受上赏赐名宗训与诸子比永平中累官武泰军节度使镇黔州宗训恃恩贪暴骄纵逾制不奉诏輙囘成都多所邀求髙祖见宗训大怒命衞士扑杀之
　　王宗勉本姓赵名章从杨晟为内外都指挥使彭州之围章率众出降髙祖与李绾等同录为子更其姓名曰王宗勉
　　王宗锷少饶技勇从髙祖入西川录为假子后主嗣位厯官定逺军使干徳末充招讨马步使帅二十一军屯洋州以备唐师后不知所终
　　王宗防故髙祖养子也初髙祖戏下为亲校进拔龙州杀刺史田昉有功累官至兼中书令髙祖弥留之际与王宗弼宗瑶宗绾等同受遗诏辅政后主即位封琅邪郡王
　　王宗裔亦髙祖养子厯官兼中书令后主初立封琅邪郡王
　　王宗矩易州人也本姓侯名矩天复时官防州刺史从荆南节度使成汭将兵救鄂州汭死奔还会王宗本统军下三峡矩举城以降髙祖嘉其功复命为州刺史改其姓名曰宗矩得齿诸子之列
　　王宗祐事髙祖为假子从入西川授彭州刺史已而将兵攻东川有功改卭州刺史唐昭宗之东迁也髙祖命宗祐为北路行营指挥使将兵迎车驾累官兼侍中永平元年兴师伐岐宗祐与王宗贺唐道袭为三招讨使青泥岭之役蜀兵败绩宗祐竟无功而归无何卒王宗汾亦髙祖义子永平时充行营都指挥使以伐岐进拔文州岐将李继败走
　　王宗信髙祖假子也积功至左神勇军使髙祖时无显绩后主嗣位命宗信与王宗昱宗晏为三招讨副王宗俦以伐岐进屯威武城厉兵秣马竟无所成功而还宗信性残毒酷喜杀人常镇鳯州有角觝人苏铎者委之巡警与麾下孙延膺素不相能一日铎被锦袍束带若有逺行状宗信登楼见之顾延膺问铎何往铎本岐人也延膺因譛曰铎受公畜养包藏祸心乆欲逃归敌境耳宗信大怒令执铎至断其舌脔斩焉将士无不寃之明年延膺谋叛亦被杀
　　王宗贺不知其所自起事髙祖赐姓名以为子官指挥使天复二年山南西道节度使王宗涤以罪死髙祖命宗贺权兴元留后居数年将兵击冯行袭于金州所向克捷永平元年与王宗祐等充招讨使伐岐青泥岭之战师尽殱焉俄加中书令会太子元膺之变宗贺与有定乱功乆之卒
　　王宗绍髙祖养子也厯官至左金吾大将军髙祖与岐王茂贞交恶命王宗祐等为三招讨使以伐之而以宗绍为之副帅步骑兵十二万人军容甚盛已而青泥岭之役大军败绩竟无成功后数年复会刘知俊围凤翔随召还未详其所终
　　王宗宏史失其爵里亦髙祖之养子天汉元年为东北面第二招讨以伐岐后事阙
　　王宗铎少从髙祖为假子起家兴州刺史永平四年兼北面制置指挥使攻岐阶州及固镇连破细砂等十一寨虏获无算明年拔阶州降其刺史李彦安是时髙祖始得秦凤阶州之地宗铎实与有功
　　王宗鲁【阙】　人也髙祖养以为子从入成都已而攻拔龙州杀刺史田昉乆之授利州团练使太子元膺之变宗鲁发兵陈西毬塲门颇有平乱功永平末置武兴军于凤州宗鲁遂领节度使
　　王宗昱不知其世系所出髙祖录为假子赐姓名与诸子等厯官天雄军节度使同平章事光天时充西面招讨副使是嵗进攻陇州不克明年同王宗俦等伐岐屯兵秦州俄进秩兼侍中后主东游会唐师入冦以宗昱领招讨使逆战于三泉为唐将康延孝所败后降唐王宗勲事髙祖为义子赐姓名干徳时后主东巡命宗勲为清道指挥使已而唐师入境与王宗俨宗昱为三招讨以拒之三泉之战兵既大败后主命王宗弼即军中诛宗勲等以作士气会宗弼遁归宗勲追及于白艻宗弼探诏书示之遂降于唐未几为魏王继岌所杀王宗晏髙祖时赐姓名为子官永寜军使干徳二年同王宗俦伐岐师次威武城无功后事不具见
　　王宗汭髙祖假子也后主时充招讨副使屯秦州唐师入境成都路絶宗汭与王承休由文扶而南经越不毛之地且战且行比至茂州余众裁二千而已未防归成都为魏王继岌所杀
　　王宗伟少髙祖帐下为养子天复初官劒州刺史已而迁利州制置使
　　王宗宪本姓许髙祖赐姓名录为子天复初官【阙】江军节度使【又案九国志王宗铢谪授司户防军曰若要头便斩去何能作措大官邪宗铢疑亦髙祖养子存以竢攷】
　　王宗俨未详何郡县人髙祖畜以为子起家指挥使永平中破岐长城等闗四寨有功干徳中后主幸秦州署宗俨随驾清道指挥使及唐师入冦与王宗勲宗昱为三招讨使已而降唐见杀
　　王宗威为髙祖义子累官至山南节度使兼侍中唐兵入境宗威以梁开通渠临五州迎降
　　王承检事髙祖赐姓名与诸孙齿干徳时官秦州节度使筑防蕃城至上邽山下获瓦棺内无尸惟存舌一片肉色红润坚如铁石复有髑髅一中藏古钱一枚有二蝇振然飞去下得石刻篆字曰大隋开皇二年渭州刺史张崇妻夫人王氏年二十五嫁于崇三年而娠恶其妊娠遂卒铭曰车道之北邽山之阳深深送玊郁郁埋香刻斯贞石焕乎遗芳地变陵谷崄列城隍干徳丙年壊者合郎是嵗为干徳六年丙子岁合郎故承检小字也论曰唐末中官典兵常养壮士为子以自衞诸将往往多效之沙陀氏至设义儿一军盛矣史言髙祖假子凡百二十人皆功臣虽冒姓连名而不禁昬姻今录其显名者宗信以下四十有一人着于篇余固不可得而概见云十国春秋卷三十九
　　钦定四库全书
　　十国春秋卷四十
　　检讨吴任臣撰
　　前蜀六
　　列传
　　冯涓　　　周庠　　　韦庄
　　冯涓字信之先世为婺州东阳人唐吏部尚书宿之孙也【一曰信都人】登唐大中四年宏辞科进士有声是嵗暹罗国筑高楼遣使厚赍金宝奏请撰记当世咸以为荣起家京兆府叅军防宰相杜审权有江西之拜制未出宻召涓语以延辟之命戒勿泄涓漏其言于友人郑賨賨捧刺遽谒贺审权审权鄙涓浅薄不复与选车发之日涓别霸桥审权略不展分惟长揖道勉而已由是隐商山数年昭宗时官祠部郎中擢眉州刺史时田陈拒朝命不令之任涓于成都墨池灌园自给着怀秦赋及蜀防引以见志高祖分藩西川表涓节度判官天复中两川赋重人多嚅嗫不敢发涓因献生日颂先述功徳继言生民重征之苦高祖媿谢曰如君忠谏功业何忧赉金帛加等又是时诸将多劝高祖乗岐王茂贞之衰攻取鳯翔涓曰梁晋虎争势不两立若并而为一举兵向蜀虽诸葛不能敌也鳯翔蜀之藩篱不若与和亲为便【鉴戒録载冯涓曰臣闻兴师者残兵力虚府库弊羣畜捐弓甲衰农桑动徳义兴诈伪故损国害人莫先于用兵也方今梁王朱全忠霸盛强据两京料其先取河东河东梁之敌国也势不两立傥一处为雄率天下之众一举西来纵诸葛重生五丁复出无以泥封大散石鏁劔门今秦庭实蜀之巨屏也去其屏窥见庭舘焉莫若与秦王和亲稍稍以麻布茗草给之不伤于大义济之以小利蜀但训兵秣马因敌料强足可以保天禄于三川固子孙于万叶潜令公主探其机宻窥彼室家俟便攻之一举而获可也】高祖善其言竟与茂贞连和梁主篡唐将吏皆诣高祖劝进谓天与不取反受其咎大王宜正皇帝位以号令西土涓独献议请以蜀王称制曰朝兴则未爽称臣贼在则不与为恶高祖卒自立为帝而见涓之辞严义正亦无以难也涓由是杜门不出永平初高祖屡兴兵旅涓上疏曰古之用兵非以逞威暴而肆杀戮葢以安民为先丰财为本汤武无忿怒之师高光有鱼水之士故能应天顺人吊民伐罪今自土德云衰朱梁逞虐雍都洛邑尽是荆榛江南山东各有割据鬭力则人各有力用兵则人各有兵陛下欲以一方之强举万全之防臣恐陛下之忧不在于秦雍而在于肘腋之下也歴官至御史大夫卒所着有南冠集龙吟集三卷长乐集十卷又撰檄龙文大虫牓崄竿歌皆有文采涓性滑稽语多讥诮【高祖常问击抡之戏剏自何人涓对曰丘八所制高祖为大笑又与司空王锴等小酌锴举令一字三呼两物相似曰乐乐乐冷淘似馎饦涓曰己已巳驴粪似马矢坐中大噱涓但长啸而已】生平尤工于章奏先是景福间高祖杀陈敬瑄田令孜命涓草表曰开柙出虎孔宣父不责它人当路斩蛇孙叔敖葢非利已专杀不行于阃外先机恐失于彀中一时为中朝所诵【涓子群玉唐昭宗时为山阳令】
　　周庠故唐龙州司仓也高祖为利州刺史庠以客从时杨守亮镇山南西道屡召高祖高祖惧不往谋于庠庠曰唐祚将终藩镇互相吞噬公勇而有谋得士卒心立大功者非公而谁然葭萌四战之地难以久安阆州地僻人富杨茂实陈田之腹心不修职贡若表其罪兴兵讨之可一战擒也【路振九国志作周博雅説王建云云今从通鉴】高祖从其言卒逐茂实而据之守亮不能制已而高祖与陈敬瑄相攻以成都尚彊退无所掠欲罢兵庠以为不可且曰卭州城堑完固食支数年足据以为根本高祖乃使庠草表请讨敬瑄以赎罪因求卭州得报可居无何唐僖宗命韦昭度讨敬瑄三年不能克朝议以息兵便高祖见罢兵制书曰大功垂成奈何弃之庠遂劝高祖请韦公还朝独取成都而有之则两川不足平由是昭度东还而高祖得奄有两川庠之谋为多累官御史中丞武成三年拜中书侍郎同平章事后主践阼内给事王廷绍等用事庠切谏不听俄进司徒同平章事领武平军节度使未几病卒子仁矩官驸马都尉粗有才藻而庸劣特甚国亡后与贫丐者伍令一人先道爵里于市肆间有哀之者曰获钱数百相与饮噉为乐成都人皆嗟叹之韦庄字端已杜陵人唐臣见素之后也曾祖少微宣宗中书舍人庄疎旷不拘小节幼能诗以艶语见长应举时遇黄巢犯阙着秦妇吟云内库烧为锦绣灰天街踏尽公卿骨人称为秦妇吟秀才【庄后作家戒不许垂秦妇吟障子】干宁【阙】年登进士第为判官晋秩左补阙高祖为西川节度副使昭宗命庄与李洵宣谕两川遂留蜀同冯涓并掌书记文不加而语多称情时有县令扰民者庄为髙祖草牒曰正当凋瘵之秋好安凋瘵勿使疮痍之后复作疮痍一时以为口实寻擢起居舍人天复间高祖遣庄入贡亦修好于梁王全忠谈言防中颇得全忠心随使押牙王殷报聘昭宗既遇弑全忠遣告哀使司马卿宣谕蜀土兴元节度使王宗绾驰驿上白高祖颇内怀兴复庄以兵者大事不可仓卒而行乃为高祖答宗绾书曰吾防主上恩有年矣衣襟之上宸翰如新墨诏之中泪浪犹在犬马尚能报主而况人之臣子乎自去年三月东还连贡二十表而絶无一使之报天地阻隔呌呼何及闻上至谷水臣僚及宫僚千余人皆为汴州所害至洛果遭弑逆自闻此诏五内糜溃方枕戈待旦思为主上报仇今使来不知以何宣告且令宗绾以此意谕之卿乃惶惧而返明年高祖立行台于蜀承制封拜以庄为安抚副使未几梁篡唐改元庄与诸将佐诣高祖劝进曰大王虽忠于唐唐已亡矣此所谓天与不取也于是帅吏民哭三日拥高祖即皇帝位进左散骑常侍判中书门下事凡开国制度号令刑政礼乐皆由庄所定顷之梁复通好高祖推高祖为兄庄得书笑曰此神尧骄李宻之意也其机敏多此累官至门下侍郎吏部尚书同平章事武成三年卒于花林坊塟白沙之阳是嵗庄日诵杜甫白沙翠竹江村暮相送柴门月色新之诗吟讽不辍人以为诗防焉諡曰文靖有集二十卷笺表一卷蜀程记一卷又有浣花集五卷乃庄弟蔼所编以所居即杜氏草堂旧址故名庄有美姬善文翰高祖托以敎宫人为词强夺去庄作谒金门辞忆之姬闻之不食而死【辞云空相忆无计得传消息天上嫦娥人不识寄书何处覔新睡觉来无力不忍把伊书迹满院落花春寂寂断肠芳草碧】庄又常取唐人丽句勒成又集其自序云谢元晖文集盈编止诵澄江之句曹子建诗名冠古惟吟清夜之篇是知美稼千箱两岐奚少繁九变大濩殊稀入华林而珠树非多阅众籁而紫箫唯一所以撷芳林下拾翠岩边沙之汰之始辨辟寒之宝载雕载琢方成瑚琏之珍故知颔下采珠难求十斛管中窥豹但取一斑思食马留肝徒云染指岂烹鱼去乙或至伤鳞自慙乎鼹鼠易盈非嗜其熊蹯独美然则律者既采繁者是除何知黒白之鵞强识淄渑之水左太冲十年三赋未必无瑕刘穆之一日百函焉能尽丽班张屈宋亦有芜辞沈谢应刘犹多累句虽遗妍可惜而备载斯难亦由执斧伐山止求嘉木挈瓶赴海但汲井泉等同于风月烟花各是其樝梨橘柚鱼兎虽存筌蹄是弃金盘饮露惟挹沆瀣之精花界食珍仅享醍醐之味庄文词甚多不具録
　　论曰冯涓韦庄皆翩翩萟苑之雄也或请以蜀王称制或劝以帝位抗梁议论较殊而其为主之心同矣周庠参賛帷幄雍容风议直言无隐卒秉国钧殆所谓社稷臣者非邪
　　晋晖　　　李师泰　　张造　　　綦母谏张防裕　　张琳　　　张劼　　　周德权李简　　　山行章　　李稠
　　晋晖许州人少有胆勇不务家人生业初与高祖为盗潜攻许昌民家事发夜遁伏武阳古墓中闻人呼墓中鬼曰颍州设无遮防盍同往乎墓中应曰蜀王在此不得相从二人私心独喜曰是谁为蜀王者已而有人将饭献高祖前曰只此为御饭也髙祖愈益喜晖呼高祖小字曰行哥状貎异人必有非常之举由是倾心事之唐僖宗幸蜀晖与高祖及韩建张造李师泰等各率一都奔行在僖宗得之大喜号随驾五都已而还长安使晖与高祖为神防军使将神策军宿卫光启二年僖宗复幸兴元高祖既以长劒五百前驱奋击负玉玺以行而晖亦与俱西同为清道斩斫使未几观军容使杨复恭斥田令孜之党出晖为集州刺史高祖即位晖积功封农郡王高祖常与饮极欢把臂叙旧事晖顿首曰武阳墓中言果不诬也高祖笑曰始念不及此通正元年卒高祖亲临吊恩礼有加
　　李师泰初与高祖及晋晖等为唐僖宗随驾五都久之出为忠州刺史最后从高祖于西川歴官蜀州刺史节度判官加司徒卒武成元年高祖勅有司议追赠礼初乹宁时师泰治第成都之锦浦里有巨冡甎甓甚固于甎外得金钱数十枚各重十七八铢径寸七八分圆而无眼去縁二分有规文隐起规内两面各铸蕃书二十一字亟遣使至青城山问道士杜光庭度其地形当石笋之南百歩所即知石笋故此墓之阙矣自后累见灵显高祖改置祠堂以龙神亨之遂无它异云
　　张造龙州人事唐僖宗拜卫将军葢随驾五都之一也已而授神策军使僖宗幸兴元时遣高祖帅兵屯三泉复命造与晋晖领四都兵屯黑衣修栈道以通往来未几为杨复恭所忌斥为万州刺史时秦宗权党常厚屯白帝为成汭将许存所破奔万州造百计拒之厚走绵州万州以是得全后从高祖官茂州刺史无何卒武成元年高祖录旧功勅有司追赠加恩
　　綦母谏荆南人汉廷尉綦母参唐著作郎綦母潜之后也高祖入蜀时谏戏下为亲校光启中高祖破阆州据其地谏说高祖养士爱民以待天下之变已而高祖与陈敬瑄相攻久持不下高祖欲罢兵归谏与周庠固以为不可卒用成功后累官至【阙】　　　卒
　　张防裕从高祖入西川为部将光启时高祖袭阆州逐刺史杨茂实而据之自称防御使军势颇日盛防劝高祖宜遣使奉表天子仗大义以号令西土事蔑不济高祖纳其言由是所向皆防遂启偏霸之业
　　张琳许州人也唐末官眉州刺史修通济堰溉田一万五千顷民被其惠歌曰前有章仇后张公疏决水利秔稻丰南阳杜诗不可同何不用之代天工已而事高祖为永平节度判官大顺初领卭南招安使及卭州杀刺史毛湘来降以琳知留后缮完城隍抚安彞獠经营蜀雅琳之功居多未几奏授节度副使将兵五万人攻东川论平东川功累升武信军节度使无何卒于官武成元年高祖即皇帝位诏曰张琳操持劲直才术纵横成今日之鸿基自斯人之懿绩不享朝天之禄遽兴失手之悲言念前功常思厚报宜追赠太尉以报幽魂其嗣子更加正官仍赐章绶
　　张勍初事高祖为牙校高祖入成都时署劼都虞候戒军士曰吾业已命张劼为虞候矣汝等无犯其令幸劼执而见我我尚活汝使其杀而后白吾亦不能诘也【一云高祖戒诸子曰入城之后但管富贵即不得恣横我适差张劼作斩斫马步使汝軰无得輙犯】及入城军士剽掠劼杀百人而后止后累官眉州刺史卒武成元年与张造等同加追赠劼为人勇断强项果于杀戮居恒率鞭人之胸典眉州日有女僧姿容明悟讲无量寿经劼欲逼辱之女僧以死拒因而诟詈劼命折其齿与父同况于蟇頥津其暴横有如此
　　周德权许州人【蜀梼杌又作汝南人】顺德皇后弟也从高祖至西川以战功迁眉州刺史乹宁中高祖与顾彦晖夺东川凡五十余战不决德权言于高祖曰公与彦晖争东川三年士卒罢于矢石百姓困于输挽东川羣盗多据州县为外应彦晖懦而无谋欲为偷安之计啗以厚利恃其救援故坚守不下今若遣人谕贼帅以祸福来者赏之以官不服者威之以兵则彼反为我用矣高祖从之彦晖遂势孤而败久之改眉州刺史梁既簒唐徳权上表曰案防文李祐西王逢吉昌土德兑兴丹莫当李祐者唐亡也西王者王氏兴于西方也逢吉昌者逢字如殿下之名也土德坤维也兑兴亦西方也丹莫当者丹朱也言朱梁不敢与殿下抗也愿稽合天命仰膺宝箓使天地有主人神有依高祖大悦曰成我者叔舅也高祖即位累迁太保中书令永平元年卒赠太师
　　李简故高祖牙将也大顺二年杨守厚攻梓州顾彦晖乞师于高祖高祖命华洪与简等帅师往援署行营都指挥使景福元年斩杨晟将吕荛有功已而遮击杨守忠干钟阳又破杨守厚于铜鉾斩获无筭后官卭州刺史卒武成元年勅加追赠
　　山行章一名章自言晋山涛之裔唐末官眉州刺史州旧无罗城行章合五县之力城之周遭八里有竒名曰卧牛城【四川名胜志云计一千八百六十五丈○又大顺二年卢拯撰眉川剏罗城记略曰象耳镇于后峩眉列乎前云云据此则行章以龙纪元年降蜀筑城当在降蜀之后已然考之列传大顺时眉州刺史乃徐耕非行章也此必行章创功于大顺之前而撰文在于后人毕功之日理或然也】陈敬瑄之乱也行章拒高祖于新繁师败复为高祖破于广都未几请降高祖帐下有战绩高祖围成都日忽梦一青衣神大张其口问于行章行章对曰青衣蜀地名也垒内故有青衣祠今成都易子而食守陴而哭祠庙不祀久矣神张口者是土地求飨于公亦启唇齿而露心腹之兆也已而逾十日成都果降乹宁四年授都押牙出镇黎州先是黎雅间有浅蛮曰刘王郝王杨王者西川嵗给绘帛三千匹使诇南诏虚实久之边将多与诸蛮相表里挟以为重至是高祖絶其旧赐颇廉得行章与交通状遂斩以狥
　　李稠其先京兆人父逢故唐左卫兵曹叅军稠初事梁为商州刺史未几来蜀防高祖开国预佐命功臣官左卫将军
　　论曰晋晖等诸人皆一时从龙为国家腹心爪牙其半不及见太平之盛者命也高祖故将尚有奉礼刘璋田威张全真盖获张行立韩在其人事迹缺略今不复载之于篇



　　十国春秋卷四十
　　钦定四库全书
　　十国春秋卷四十一
　　检讨吴任臣撰
　　前蜀七
　　列传
　　郑顼　　　潘岏　　　李纮
　　郑顼延陵人高祖建节西川以顼为节度押牙言论风采倾动一时景福元年朱全忠时为宣义节帅高祖命顼使于全忠全忠问劒阁道路险易顼极言其危峻全忠曰贤主人何以过得顼曰若不上闻恐误令公军机耳全忠大笑遣之武成初官宣徽北院使未几授内枢宻使輙拟发唐道袭奸盗状道袭以计去之出为果州刺史
　　潘岏蜀人也博学善持论美风仪高祖镇西川时署为押牙天复元年东平王全忠初兼四镇高祖使岏往聘以通彼我之懐岏至汴言辞宛转饮酒一石不乱每过饮礼容益庄全忠爱之酒酣谓岏曰押牙尚能作豪饮乎岏谢不敢全忠乃簇席间叵罗尊罍器皿次第注酌岏一饮而尽愈益温克全忠即彻诸物赐之意其归馆应倾写委顿已令人侦岏岏方簮笋箨冠子徐理所得酒器涤而藏之一时号为雅量
　　李纮仕高祖为将作监梁太祖殂命纮如汴吊之先是梁使来聘其印有大梁入蜀之文至是遂镂其印曰大蜀入梁之印纮有专对才国人颇称其不辱君命论曰郑顼文藻壮美应对有余潘岏三爵悠然德将无醉皆足称皇华之选若李纮吊问邻邦不抗不坠要于二子无媿矣
　　张格　　　许寂　　王锴　　　庾传素
　　张格字义师或云其小字世为河间人唐左仆射濬之次子也少负才俊迈而尚矫谲有父风乹宁三年濬仕居长水县别墅德王废立之际濬寓书诸藩图匡复及青州王师范起兵欲窜取濬为谋主事虽不果而梁王全忠将谋篡代宻讽张全义图焉乃令杨麟率健卒围其墅杀之时天复三年十二月也永宁县吏叶彦者张氏待之素厚当麟来彦侦知之奔告格曰相公之祸不可免郎君宜自为计格与濬父子持泣濬谓之曰留则并命去则遗种汝勿以吾为累格拜辞以行彦乃綂义士三十人送渡汉江而旋格由荆江上峡入成都高祖擢为翰林学士是时唐乱人士多依两川以避难高祖虽起戍伍为人饶智略善待士故所用皆唐名臣世族而待格恩礼尤异武成元年拜中书侍郎同平章事累加右仆射太傅梁使卢玭等来聘推高祖为兄印文有曰大梁入蜀之印格白高祖曰唐故事奉使四裔其印文此今梁以兄事陛下奈何以外域卑我高祖欲杀使者格曰梁有司过也不可絶两国欢格由是益见信任居无何太子元膺之变起时后主封郑王年最幼而顺圣太后为贤妃有宠隂令飞龙使唐文扆以金百镒贻格讽格请立郑王为皇太子格心动以为是可术取也乃夜为表示功臣王宗侃等诈言受宻防众皆署名而后主遂得立是时文扆居中用事格附比于外与司徒毛文锡等争权势若水火防高祖闻太子喧呼声心恶格而未有以发以贤妃内为之主竟不能去也及后主嗣皇帝位文扆既获罪死王宗弼方柄用贬格茂州刺史杨玢许寂潘峤軰皆坐格党谪官顷之再贬格维州司户自是格势渐诎矣干德六年复以格为中书侍郎同平章事在位无所短长国亡随唐工部尚书任圜入洛感叶彦旧恩访之彦已殁厚防其家格弟播小字兴师长水之难作奔于鳯翔唐昭宗赐姓名曰李俨命宣谕淮南亦异数也
　　许寂防稽人少栖四明山学易于晋徴君天复五年赵匡明来奔寂与俱行高祖闻其名而馆之及开国以为左谏议大夫判门下省武成初上求贤书曰歴朝之君乘时啓运莫不博访髦士详求硕画以武定祸乱以文致康熙故轩皇命六相虞舜举八元伯禹拜昌言成汤师一德周有多士文王以宁此前代之大经求贤之极挚也今百辟之中有谋可以防国勇可以荡冦或博究治体或精知化源未擢頴于明廷尚含光于庶位者伏望恢明圣之略开戸牖之图亲赐顾问以观其能寘之列位尽其献替俾官无败政人无滞才高祖嘉纳之俄以广成先生杜光庭荐与徐简夫同侍东宫不为元膺所礼未几擢吏部侍郎光天时后主即位坐张格党贬官久之复为礼部尚书乹德六年拜中书侍郎同平章事是时格再为宰相以宿憾杖杀中书吏王鲁柔寂谓人曰张公才高而识浅戮一鲁柔它人谁敢自保此取祸之端也唐师入境同王锴等降唐至洛以尚书致政葺园馆引水为溪架巨竹为浮梁谓竹可化龙号曰防龙桥后以疾卒寂初在四明山时被道服往还其间一日见有夫妇者提壶醖云今日离剡县甚瘁寂曰道路颇遥安得一日及此心窃异之俄而丈夫出一拍板抗声髙歌已而谈劒术自臂间推出二物展喝之即二口劒也跃起在寂头上盘旋交击寂惊惧寻为匣之饮毕就寝及旦乃空榻也日中复有头陀来访夫妇寂具道其事头陀曰我亦其人道士能学之乎寂辞曰少尚敎不愿为此头陀傲然而笑取寂浄巾拭足徘佪间已不见矣后再于华阳遇之始知三人皆劒侠云
　　王锴字鳣祥【阙】　人天复时奉使四川因留蜀官翰林学士已而迁御史中丞武成二年除中书侍郎同平章事永平元年高祖作新宫集四部书于中锴因劝高祖兴用文敎上奏记曰伏以羲王演卦神农造书陶唐克让是昌礼乐有虞濬哲乃正璿玑禹汤文武功齐天下故能卜世延逺垂无穷逮乎六国诸矦力政秦灭坟典以愚黔首遂使圣人糟粕扫地都尽汉承秦弊下武尊文萧何入关唯收图籍文帝修学校举贤良海内晏然兴崇礼义景帝躬履节俭选博士诸儒以备顾问麟书鳯纪填溢于未央玉版金绳充牣于秘府班固曰周称成康汉称文景宜哉武宣之世乃从礼官开金马石渠之署以议典礼乐置协律之官以分雅郑公卿大夫间作于世或纾下情以通讽谕或宣上德以尽忠孝孝成之世奏御者千有余篇献纳论思之盛敻古罕比世祖承防乱之余龙骧宛叶去暴诛乱拯溺救焚寛以用人明以率下兵革既息寰海乂宁乃起立太学招致鸿硕羣臣每有奏议必令史官撰集以传后世数引公卿讲论经义夜分乃寐不以为劳孝明师事桓荣躬亲文墨朝诵夜讲明达过人孝章崇尚文儒有太宗之遗风常于白虎殿防集羣儒推演乾坤考合隂阳上申圣人下述品物参于传记内别六经若披浮云而覩白日设华镫而入闇室诏武司马班固纂集其事名曰白虎通魏武博覧羣书特好兵法钞略书史名曰节要又注孙子十三篇尤好篇咏动为典则文帝八嵗能属文淹通古今贯穿经史及居帝位益尚谦和坐不废书手不释卷晋宣博学洽闻服膺儒敎当曹氏中微总摄伯揆万机之暇未尝废卷景文之间咸尽儒术宋高祖豁达大度渉猎典坟讨伐之中亦重文墨文帝广覧经史雅善书每诫诸子率以廉俭南齐高帝深沈大量清俭寛厚嗜学好文曾无喜愠常曰学然后知不足余恨无老成人得与周孔比德兼善草有飞动之势梁武该博多闻有文武之略在位冬月秉火执笔手为皴裂诸子悉有文艺聚书讨阅昼夜忘疲元帝好易韦编三絶东阁聚书十四万卷象牌玉轴辉映廊庑陈武倜傥雄杰过人穷防兵书躭玩史籍文帝留意经典举动端雅后魏道武立台省兴儒学五经各置博士讲问如市塾序成林北齐有文林学馆周武帝保定中书盈万卷平齐所得裁至五千卷置麟趾殿学士以掌著述隋平陈之后牛分遣搜访异书经史渐备凡三万余卷炀帝于东都观文殿东西厢贮书写正副各五十分为三品除秘书所掌而禁中之书在焉唐高祖綂一区宇刬革暴隋六合宅心四海归德躬行仁义以息乱阶太宗神睿圣文天资英武尝在藩邸命博学之士房龄杜如晦等一十八人为秦府僚佐大较儒术广聚经史及居帝位随才擢用于是文馆皆置学士宗开元五年于乹元殿置修书使召学士张说等防于集仙殿东廊下写四部书以充内库丽正殿名集贤其修书使为集贤殿学士自是图籍不独秘书省文崇文馆皆有之集贤所写则御书也分为四部一曰甲为经二曰乙为史三曰丙为子四曰丁为集两京各一本共二万五千九百六十卷经库书白牙轴黄带红牙籖史库书青牙轴缥带青牙籖子库书紫檀轴紫带碧牙籖集库书緑牙轴朱带白牙籖以为分别以大学士专掌之歴代以来咸有祖述废置沿革或有差异今但略举帝王故事及秘书之职幸冀垂覧焉干德中锴与庾传素同为宰相是时韩昭潘在迎軰日导后主宴游无度而锴等无所匡救依违而已及后主东巡还自阆州浮江而下麋费不赀羣臣多有直谏者锴方判六军诸卫事从后主周游不能拂衣去位唐师入成都李昊草降表上军闻而降书则锴实为之锴至洛阳唐授以【阙】州刺史锴与诸臣上表乞后主骸骨归葬蜀山有云生为万乘之君死在匹夫之手不允人颇称之锴家藏异书数千本多手自册黄又亲写释藏经若干卷每趋朝于白藤担子内钞书书法絶工其好学亦有足取者
　　庾传素仕高祖起家蜀州刺史累官至左仆射兼中书侍郎同平章事天汉元年为宦者唐文扆所譛罢为工部尚书未几改兵部后主即位加太子少保复兼中书侍郎同平章事传素再秉国钧无显绩国亡降唐授刺史传素领蜀州时有唐兴县郎吏杨防者事传素甚谨及传素为相除长马以酬之会坚辞曰会之吏役逺近皆知沗冐为官宁掩人口且舍数千家供待而博一虚名长马无益也时人称其有识
　　论曰张格援立宠嗣深结宫闱于大臣有慙德焉许寂温和而儒素王锴淹洽而有文黼黻太平宜矣廼社稷倾危勿之能救其罪均也庾传素保位旷官一筹莫展岂所云端揆之佐哉呜呼择相顾可不慎邪
　　毛文锡　　毛文晏　　潘炕　　　潘峭庾凝绩　　杨玢
　　毛文锡字平珪高阳人唐太仆卿范子也年十四登进士第已而来成都从高祖官翰林学士承防永平四年迁礼部尚书判枢宻院事先是峡上有堰或劝高祖【阙】乗江涨决之以灌江陵文锡谏曰高季昌不服其民何罪陛下方以德怀天下忍以隣国之民为鱼鳖食乎高祖乃止通正元年进文思殿大学士已又拜司徒判枢宻院如故天汉时宦官唐文扆同宰相张格为表里与文锡争权防文锡以女适仆射庾传素子宴亲族于枢宻院用乐不先奏闻高祖闻鼓吹声怪之文扆因极口摘其短贬文锡茂州司马子询流维州籍其家及国亡随后主降唐未几复事孟氏与欧阳烱等五人以小辞为后蜀主所赏文锡有前蜀纪事二卷茶谱一卷尤工艳语所撰巫山一段云词当世传咏之【辞曰雨霁巫山上云轻映碧天逺风吹散又相连十二晚峰前　暗湿啼猿树高笼过客船朝朝暮暮楚江边几度降神仙】毛文晏文锡母弟也有文才善制诰天汉间歴官翰林学士坐兄文锡党贬荣经尉久之复晋秩至兵部侍郎有西园集十卷昌城后寓集十五卷复纂咸通后麻制一卷东璧出言三卷行世
　　潘炕字凝梦其先河西人也为人有器量家人未常见其喜怒高祖时累授武泰节度使兼侍中永平三年炕弟峭罢内枢宻使高祖命以炕代之未几太子元膺与唐道袭战清风楼下中外恇扰一时鼎沸炕白高祖曰太子与道袭争权耳实无它志陛下宜面谕以安社稷高祖卒如其言而大乱始定元膺既死炕屡请立东宫为国本计其御变虑危多此也及后主得立为太子炕遂称疾告老国有大疑特遣使就问之国亡入唐官蜀州刺史子在迎为后主狎客别有传炕有妾解愁者负殊色善为新声高祖常至炕第见之谓曰朕宫无此人意固属之而炕輙对曰此臣下贱人不敢以尘至尊弟峭语炕曰独不戒緑珠之祸邪炕曰人生贵适意岂能爱死而自不足于心也人多服其有守
　　潘峭炕之弟也髙祖即皇帝位以峭为宣徽北院使俄迁内枢宻使永平二年太子元膺召羣臣宴防峭与翰林学士毛文锡不时至髙祖命逐文锡与峭及元膺变作复峭内枢宻使如故明年领武泰节度使同平章事乆之病卒
　　庾凝绩传素再从弟也仕髙祖为翰林学士承防天汉元年拜吏部尚书内枢宻使是歳髙祖病剧命中外财赋中书除授及诸司刑狱之事悉委凝绩主之后主即位宰相张格既再谪维州司户凝绩与格素不协至是奏徙格合水镇令茂州刺史顾承郾伺之承郾不用命凝绩中以公事抵罪其急睚眦有如此
　　杨玢【阙】　人髙祖时附宰相张格累官至礼部尚书后主嗣位格既贬茂州玢坐党谪荣经尉干徳中复为太常少卿防应圣节列山棚于得贤门有暴风摧陨于地又明日雷震应圣堂摧两柱玢上言曰陛下诞圣之日而山摧者非不骞不崩之义也在于得贤门者示陛下所用不得贤也应圣堂柱震摧者示陛下柱石非材也后主殊不为意遂至于亡
　　论曰二毛文采炳然多所譔述两潘敏于吏事颇知大体洵所谓玉友金昆者也凝绩以修郤为能度量不无少损若玢始以朋比蒙讥终以直言补阙庻乎获晩葢之休与
  </div>
  <div class="pagination">
   <a href="十国春秋_page21.html">
    上一页
   </a>
   <span>
    ...
   </span>
   <a href="十国春秋_page17.html">
    17
   </a>
   <a href="十国春秋_page18.html">
    18
   </a>
   <a href="十国春秋_page19.html">
    19
   </a>
   <a href="十国春秋_page20.html">
    20
   </a>
   <a href="十国春秋_page21.html">
    21
   </a>
   <span class="current-page">
    22
   </span>
   <a href="十国春秋_page23.html">
    23
   </a>
   <a href="十国春秋_page24.html">
    24
   </a>
   <a href="十国春秋_page25.html">
    25
   </a>
   <a href="十国春秋_page26.html">
    26
   </a>
   <a href="十国春秋_page27.html">
    27
   </a>
   <span>
    ...
   </span>
   <a href="十国春秋_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
