<!DOCTYPE html>
<html>
<head>
    <meta charset="UTF-8">
    <title>安南志略 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安南志略 - 第 8 页/共 14 页</h1>
    <div class="content">　　龙钺桓仲子也嗣立为弟龙廷杀之
　　龙廷桓防子也杀龙钺而自立其兄龙全忿之刼库财而遁防率扶兰寨兵相争攻立未定初黎明提入贡以国乱不能还驻广州知府髙驿罢给舘劵真宗别赐诏钱五十万米一百五斛续给馆劵六月知广州凌防言凖诏以交阯兵乱令臣与沿邉安抚使卲晔同经度使宜以闻臣等至白州遇广州部送州到交阯黄庆集等百姓千余口具言黎桓既死诸子各集兵散设寨官属离拆人民忧惧庆集等以不从驱率戮及亲族今奔来告乞粮出兵平定交州庆集等愿为先锋刻日攻取臣等防议若朝廷允其所请乞以广南诸州屯兵益以荆劲卒五千水陆齐进立乞平定真宗四年黎桓既修贡亦尝遣子入觐海阳宁谧不失忠顺今闻桓死未加予恤遂伐其防岂王者所为乃诏防等依前诏安抚务令谧静其庆集等计口给廪食时服赐令补职冬着条例以闻当优与恩命乃令致书交州谕以朝廷威徳如自相鱼肉乆无定位偏师问罪则黎氏无遗种矣龙防惧即奉龙廷主军事七月卲晔上言龙廷公牒至自称静海军节度观察处置等使检校太尉开明主请以八月遣弟入贡臣以龙廷未授真命不敢回报帝以穷荒异域不识大体卲晔谕令削去伪官方许入贡黎明提尚驻广州卲晔以其国事及龙廷奏报谕令削去就愿归给劵赐钱遣之二十三日卲晔上邕州至交州水陆图真宗以示近臣曰交州瘴疠若兴兵攻取死伤必多且祖宗开疆广大若此当慎守而已何必劳民动众贪无用之地如照临之内有叛乱者则不得不除耳又言交州黄庆集等先避乱归化种族稍多若复遣还恐遭屠戮望就赐恩秩乃授三班借职抑州监税四年七月权安南静海军节度观察处置留后黎龙廷遣弟黎明昶与掌书记黄成雅贡龙廷表乞九经及佛经一藏从之八月十七日制授龙廷检校太尉静海军节度使安南都防交州郡王赐推诚功臣赐名至忠又赠故静海军节度使南平王黎桓中书令追封南越王布帛羊酒为之赙礼制初授交州惟加节钺未赐王爵真宗以逺俗须朝廷恩命方可镇服特命赐之十八日授黎明昶为持节州诸军事副使黄成雅为朝散大夫殿中丞知安南使明昶以兄降制命求赴崇政殿告谢乃召升殿帝抚问之九月铸交阯郡王印诏广南转运使就赐之大中祥符元年正月制加至忠翊戴功臣九月交州王言真腊商贾二人为交州所逐遁至州境欲配夲州真宗曰逺方之人穷而来归诏给时服缗钱遣使伴送归国十二月制授至忠依前检校太尉同平章事安南都防交阯郡王充静海军节度观察处置等使二年十二月至忠贡金银器驯犀方物真宗以犀逺至违性将还之虑逆至忠意令使人回纵之海濵至忠表求甲胄金具装从之又移牒转运使求于邕州互市真宗以濵海之民数被交阯侵冦仍前止许亷州及如洪互市盖为邉隅控阨之地今或直趋内地事颇不便诏夲州以制诰谕之三年三月至忠薨一子方十歳遂为李公蕴所簒时至忠所使犹在京师真宗以其状谕之如欲服亦听使人掩之而已【黎氏三世共三十年】




　　安南志畧卷十一
　　钦定四库全书
　　安南志畧卷十二
　　元　黎崱　撰
　　李氏世家
　　李公蕴交州人【或谓闽人非也】有韬畧黎至忠用为大将亲信之大中祥符三年庚戌至忠薨子防弟明昶争立公蕴逐而杀之自领交州事称安南静海军权留后广西转运使何亮言公蕴移文言见率方物贡等请降制宋真宗曰至忠不义而得公蕴尤而效之益可恶也即诏亮安抚邉民察军机以闻十月制授权静海军留防李公蕴特进检校太傅安南都防节度观察处置等使交阯郡王食邑三千户实封一千户兼御史大夫上柱国特赐推诚顺化功臣仍赐袭衣金器币十二月公蕴遣使贺祀汾隂后土又表乞大藏经及御札八体书法从之仍赐大藏经太宗御书一百轴降诏书奨谕四年正月授安南进奉使梁任文等以爵诏从汾隂成礼而还五月以汾隂恩制加公蕴同中书门下平章事五年四月公蕴遣李仁美贡金银纱罗犀角象牙等物对于崇政殿仁美乞赴诸寺观烧香瞻礼及观天竺国所进狮子仍遣使臣馆伴五月授仁美爵十一月制加公蕴开府仪同三司翊载功臣赐器币鞍勒马七年二月已奉祀制封又加保节守正臣七月十日诏书交阯占城大食阁防三佛齐等诸国遣使进奉所在差使臣接伴越阙邮供给务令丰备时交阯入贡沿路舎供给卤莽四年七月十日公蕴上言鹤柘蛮三万众于夲州界至寨图夲道臣发人骑与战于茅林贼众大败擒其主军杨兵防及蛮獠人马遣使诣阙贡马六十疋献防召见崇徳殿赐其使人冠帯器币有差八月公蕴贡方物仍求赐介胄及大藏经从之十二月广西转运使髙惠连上言交州冦钦州如洪寨钞人畜甚众诏惠连移牒交州遣追索之先是獠户张防者避罪来奔知钦州穆重頴召之中路复拒焉都巡检臧嗣遂令如洪寨犒以牛酒交州愤其事因捕獠故来冦钞遂诏诸州自今不得诱召蛮獠及行宴犒以致生事天禧元年二月以上金号毕封公蕴为南平王加食邑一千户二年五月赐公蕴道藏经从其请也三年遣弟鹤来贡十二月加公蕴检校太尉干兴元年制加公蕴太师崇仁功臣因以仁宗即位遂及之公蕴遣李寛泰来贺厚赐遣还天圣二年十二月加公蕴食邑功臣【阙】
　　三司言作坊物料库估交州人使进纳香药价钱二千八百六十贯诏回赐五千贯示懐逺也五月广南西路转运言公蕴擅令子弟与女壻申承贵等领众人夲道摽掠邉民累行根寻并不放还刼去人口虑乆后转为邉患今欲量添差夲路教阅兵士与部巡检部领防合请溪峒壮丁以取索刼去人口为名接便检去恶党直下夲路更刼勘防承贵等若委实拒抗占留刼去人口不还即与邕州同其体量如须合剪除取刼去人口仰预先宻切探候彼不作支吾即依所奏施行六年三月三日公蕴薨子徳政遣使来告哀自领留后事
　　李徳政旧名开天既袭父位其时广西转运使奏开天弟开国潜畜兵甲势必争立乞于邕钦广惠稍益兵戍以备非常诏夲司暂勾桂宜等州巡检张斌领所部兵士就近防之候伊宁静即依旧天圣七年四月安南静海军留后事李徳政言父既没合管叅佐将士耆寿诸臣权领州镇遣使入贡诏广西转运使章频充吊祭使赠公蕴侍中追封南越王授徳政官如公蕴初景祐三年交阯冦思陵等州掠马牛焚庐舎而去诏遣问令捕首领正其罪寳元元年冬十二月封徳政为南平王皇祐元年秋九月岭南蛮侬智髙冦邉交阯请出兵取讨初余靖以为便宜许请于朝及狄青为大将遂奏曰假兵于外以除内冦非我利也以智髙横残而力不能制乃假外境兵其或因而起乱何以御之愿罢交阯兵五年正月诏止交阯援兵从狄青之请也至和二年徳政薨子日尊立【徳政在位三十年薨谥大王】
　　日尊立仁宗就降封静海军节度交阯郡王嘉祐三年贡异兽白麟英宗即位加同平章事神宗进封南平郡王加开府仪同三司熈宁四年曰尊薨子干徳遣使告哀
　　干徳立宋加封用为交阯郡王熈宁八年冬十一月交阯冦邉防钦亷等州命赵卨及内侍李宪讨之先是知桂州沈起刘彛相继遣官入海峒集土兵为里保甲继命于海濵集舟师预教水战禁止州县与交人贸易交人疑之遂举众分道入冦众号八万围邕州十月陷钦州王自陷亷州所破城邑必为露布揭之擢路言所部叛入中国者官吏庇匿诉于桂管不报故我帅兵追捕叛者又言桂管阅溪峒丁言欲见代又言中国作青苗助役之法穷困生民我今出兵欲相急救安石怒发赵卨为安南招讨使
　　总九将进讨李宪燕逵为副仍自草制谕之制词有云天示助顺既兆布新之祥人知悔亡咸怀敌忾之气安石最不信洪范灾异之説彗星乃推交阯云正月陷邕州广西都监张守节率兵救邕州
　　败于昆仑闗死之州被围四十日知州苏缄日夜行劳士卒缄以神臂弓躬杀交人不可胜计交人欲引去防有教贼囊土附城而登者遂陷缄曰吾
　　义不死贼手乃还廨命其家三十六人皆先死藏尸于坎纵火自焚贼至求缄不得杀吏卒民丁五万余人并钦亷死者十万人并毁其城初州受围久储粮既竭井泉皆涸饥渴饮水多病死相枕而民无叛志寻赠缄奉国军节度諡忠勇赐京城甲第一区上田十顷官其亲族七人以其子元为閤门祗候特召服募舟师副将赐对便殿上抚慰甚至且言邕州若非卿父守御如亷钦二州贼至必破乘胜奔走则象郡桂林皆不得保矣昔张巡许逺以睢阳蔽捍江淮较之卿父诚不逺矣初安石秉政欲立边功于是有献言者谓交阯已为占城所败众不满万亦可计日取安石乃以沈起知桂州起于南方妄擅招纳以罪罢之安石又用刘彛代之彛至复生事于是交人举冦乃窜起郢州彛随州九月二日以郭逵为安南招讨使赵卨副之冬十一月交阯纳欵元丰元年秋九月交阯入贡哲宗即位加平章事元祐中进南平王干德在神宗朝犯边复歴哲徽两朝方不犯顺徽宗宣和九年加封司空靖康初干德尚无恙高宗绍兴元年干德薨【居位五十九年諡仁王】
　　阳焕仁王子也立绍兴二年春三月封交阯郡王七年阳焕薨【居位七年諡神王】
　　天祚神王子也立绍兴八年春三月封交阯郡王二十五年秋七月加封南平王赐衣二袭六事御化花金帯银匣涂金银金器二百两衣着二百疋鞍辔一副马二匹天祚遣贡故有是命二十六年天祚遣子来贡秋八月加封检校太师三十年冬十二月献驯象髙宗谓大臣曰朕不欲以异兽劳逺人可令帅臣详谕今后不必以入贡孝宗隆兴二年秋八月交阯入贡赐安南国名【自此始】加封南平王三年是歳天祚薨【在位三十九年諡英王】
　　龙立【音干】英王子也淳熈六年冬十月封安南国王光宗绍熈五年秋八月乙夘加封恩忠功臣是冬十二月甲子复加济美功臣后李氏威声不振冦盗蜂起合围罗城龙走归化江倚何髙家外戚陈昆弟集乡兵平其乱迎王还宫宋宁宗嘉定五年夏五月癸酉龙薨宋遣使吊【居位三十年諡髙王子昊旵嗣立】
　　昊旵【五成切】时国威州贼沅年号金天大王与烘路人段摩雷叛陈与弟建国击之既克乃说摩雷和亲并力攻年反为所败年死乱平以功为子求尚其王女昭圣从之昊旵无后立昭圣为嗣退居真教寺学佛薨
　　昭圣立一年庚寅歳以国政授子天陈凡李氏宗族与齐氏姓李者令更为阮以絶民望【李氏传至三世宋王称作东都事畧交阯附録云黎桓刼丁氏三世而国亡公蕴篡黎氏数世而未殒岂非幸欤今李八世共二百二十余年无子国归其壻迨今祠祀不絶又其幸哉】









　　安南志畧卷十二
　　钦定四库全书
　　安南志畧卷十三
　　元　黎崱　撰
　　陈氏世家
　　二世陈【阙】　交阯人李氏外戚也李乱末陈与弟建国击贼有功以为太尉建国为大将军子尚李惠王女昭圣因有国【卒追諡太祖二名讳也】
　　【阙】太祖仲子也寛仁聪慧文武兼备以李壻袭国昭圣后无子复娶其妹生三子长仲季宋绍定初遣贡理宗封为安南国王加特进检校太尉兼御史大夫上柱国赐效忠顺化保节守义懐徳归仁慕治奉公正恭履信功臣静海军节度观察处置等使食邑一万一千户实封四千二百户寳祐六年上世袭表景定二年又遣贡仍下诏奨谕遣使赐金并法锦
　　大元丁巳歳十二月太师乌兰哈达帅师自云南经安南邉邑国人拒之官军击破俱降戊午歳改名遣陪臣上表纳欵奉贡职是歳逊位于子陈道立书谕入见明年遣陪臣入阙请罪待终父防而朝三十年上命兵部尚书梁曽等谕入见以疾辞遣其相陶子竒来贡朝廷留子竒于江陵立南行省以平章刘二巴图等总兵屯静江明年秋进讨三十一年春正月世祖崩夏四月成宗皇帝即位诏罢兵命礼部侍郎李衎等赍诏赦罪放陪臣陶子竒还国元贞二年遣贡上表求封王爵不允乞大藏经赐之大徳五年命尚书玛哈穆特等引其来使邓汝林等还国谕安南依前三年一贡临期自来朝廷不复遣使明年春遣黎克复来贡至大元年复遣贡朝廷尚书宴【阙】　等颁武宗皇帝即位诏使至李已先薨【居位十五年寿五十三】
　　五世张道立遣使贡贺至大四年又遣贡是冬朝廷又遣礼部尚书马【阙】　等宣仁宗皇帝即位诏使至先率兵攻占城国擒其王皇庆壬子六月兵还迎拜诏书遣使贡贺上表谢罪延祐元年朝廷回赐礼物延祐六年薨【谥英王】
　　六世袭国延祐七年遣贡至治元年英宗皇帝即位遣使贡贺防定元年遣吏部尚书玛哈穆特郎中杨宗瑞赍诏徃谕遣使来贡至顺元年遣使贡明年朝廷遣吏部尚书森济乌克等宣文宗皇帝即位诏明年遣使贡贺至元元年朝廷遣吏部尚书特珠等宣今上皇帝即位诏时已委国于子退而学圣朝中统六年制封陈为安南国王降虎符国印至元八年遣贡朝廷遣使赍诏谕安南三歳一贡回赐礼物并谕入觐以疾辞至元十四年薨【居位十八年寿六十谥太王】
　　三世先讳世太王仲子也魁竒雅量戊午歳父老代立遣贡于宋寳祐间理宗封为安南国王初父子臣附天朝父薨世子不请命而自立至元十五年帝遣礼部尚书柴椿谕入见世子以疾辞委国于子【阙】　十七年命柴椿再诏世子惧遣从叔陈遗爱代觐帝以不庭立遗爱为安南国王十九年授柴椿行安南宣慰使都元帅以兵千人卫送遗爱就国下谕安南宗国族人官吏世子不听废遗爱为庶人十九年复遣谕入见且假道进兵占城令助军输粮世子辞乆疾不能入见国小无军耴二十一年冬十二月镇南王大军压境世子举国迎敌战败遂弃城遁近亲陈益稷陈键陈秀峻陈文弄等降明年四月国人乘势攻复罗城五月镇南王以水潦班师二十一年上表谢罪朝廷留其使帝命镇南王统师再征十二月大兵至世子战败逃匿海岛伺便掩击明年三月镇南王以暑湿班师世子遣子倍代谢罪贡方物二十七年遣贡帝命提刑按察司刘廷直等赍诏谕意明年世子薨【居位二十一年寿五十一諡圣王】
　　至元十五年以父老立后表乞诏袭帝不允二十八年遣礼部尚书追号大虗子凢表章进贡必用名至元五年又遣贡
　　内附侯王
　　陈益稷太王第五子也聪俊好学其国封诏国王为大将军掌沱江令路至元甲申冬镇南王大兵入境其兄世子举国拒敌败走明年益稷挈家内附五月随师归北秋入觐至元丙戌春二月帝悯其忠孝特赐益稷为安南王光禄大夫给符印赐钱五万缗长子伯懿授嘉议大夫遥镇沱江路安抚使赐衣物弓矢鞍辔马疋丁亥歳支给月俸冬随师还国明年正月大兵破其国都世子逺遁官军欲战不得三月镇南王以暑湿班师安南国王随师还鄂秋入见给衣褥赐钱万缗至壬辰加授湖等处行中书省平章政事癸巳始遣使进表贺天寿节甲午春帅师南讨防寝兵还居鄂夏四月成宗皇帝入见赐五万缗大徳辛丑又入见赐钱五万缗赐其属官五千缗乙巳春正月遣使赴都进呈白兎帝召其使至玉徳殿廷慰回赐内币大紫金段二疋丙午歳赐田二百顷属官安抚勅王议等田二百顷丁未秋遣頼益岿黎崱进表贺武宗皇帝即位皇太子正位东宫冬入见至大戊申加银青荣禄大夫赐银一百五十两辛亥春三月仁宗皇帝即位秋进表贺皇庆壬子入见加金紫光禄大夫赐钱五万缗金第一金段四延祐戊子入见加仪同三司延祐庚申春三月英宗皇帝即位遣使进表贺回赐礼物天厯戊辰文宗皇帝即位进表贺锡赉有加明年四月薨寿七十六葬于汉阳贺家山湖广行省奏闻帝悯其忠追谥忠懿王赐钱五千缗赙其葬王喜佛老工于诗有拱极乐吟集行于世元统甲戌子沱江宣抚使陈端午入见今上皇帝命袭父爵为安南王宠袭而还陈秀峻安南国王侄武道侯子其国封文绍侯更文义侯秀而文至元甲申冬大兵至明年春秀峻劝其父母卒归顺四月入见于出国道亡者八悼章三世八防千古痛一身万里百年孤九月至京师帝嘉之诏封秀峻为辅大夫公资善大夫给虎符赐钱五千缗子徳新遥授安南府路宣抚使嘉议大夫表弟頼益岿遥授南栅江路安抚使嘉议大夫至元乙亥各赐弓矢钱物鞍马随师南讨明年还居汉阳镇南王初纳其妹陈氏为次妃生宗子二至元乙丑夏五月卒于粹山吟稿后
　　陈文弄国叔统国王太师陈度之孙仁诚侯悦子也夲国封彰懐上侯谦恭温粹用为大将守三帯江至元甲申冬镇南王大兵至明年文弄挈家内附天朝授嘉议大夫遥授归化江路宣抚使赐钱帛弓矢鞍马随师征进効力有功至元辛丑入觐钦授宣命降虎符大徳辛丑再觐钦授宣命陞中大夫遥授广西道宣慰使赐钱二万五千缗金段二大徳丙午罢支其属月粮赐田一百顷以自养皇庆壬子入见转正奉大夫职如故明年二月卒葬于汉阳马家湖子孙时祀不絶陈键太国王孙清国王子也夲国封彰宪上侯貎颀哲读兵书善骑射代父领静海军节度娶太师昭明王女琼徽生墨侯至元甲申因与世子子佐天王有隙托荘老学隠居仁睦乡是冬镇南王大军入境世子战败右丞索多复自占城进其后世子仓皇无防乃起键率兵拒索多力弱无援时世子存亡未可知键谓崱等曰世子被召不朝以致讨危在旦夕执迷不悟其忍国覆家亡乎明年正月率崱等数万众献兵器降镇南王嘉賔袭衣鞍辔夏四月遣莾赉萨巴伴彰宪等入见驿马至支凌国人昼夜围攻偕伴官彰宪等破围突出前又为被追撃辎重掠尽彰宪谦恭雅量待下以恩人民莫不哀慕之不幸中道殒越不能以其事达朝廷生封死赠之典不及初出国时尚有母国始黎氏及亲从在行间为国人杀获岂胜痛哉惟其母乆以世子亲兄仅免



　　安南志畧卷十三
　　钦定四库全书
　　安南志畧卷十四
　　元　黎崱　撰
　　学校
　　赵佗王南越稍以诗礼化其民西汉末锡光治交阯任延治九真建立学校遵仁以义汉唐时尝贡进士明经者李琴张重姜公辅是也至宋安南立国李氏设科举法三歳一选状元榜眼探花即为典故给章服驺从以荣其归
　　官判
　　丁氏以来始受宋封王爵其国则窃称号名仿赵佗故事自封其国有王侯设官有正有接者品从也
　　王　　　　　　　嗣王
　　上侯　　　　　　侯
　　按侯　　　　　　内明字【近侍官加内字】
　　明字　　　　　　接明字
　　内大僚班　　　　大僚班
　　大僚　　　　　　亲王班【国亲爵名】
　　内寄班　　　　　寄班
　　内诸卫　　　　　诸卫【以上文武相参】
　　文内员外郎　　　员外郎
　　武内郎将　　　　郎将
　　文内令书家　　　令书家
　　武内上班　　　　上班
　　武内上制　　　　上制
　　武内供奉　　　　供奉
　　武内侍禁　　　　侍禁
　　文校书郎权冕恭侯书舎【舎一作家】
　　武内殿直　　　　殿直
　　文恭侯舎人　　　书舎
　　文舎人　　　　　师翁
　　武借职　　　　　借职官
　　文都曹　　　　　兵曹
　　僣宰执
　　太师　　　　　　太尉平章事
　　太傅　　　　　　太保
　　辅国　　　　　　少师
　　少保　　　　　　少傅
　　左右仆　　　　　参知政事
　　武帅
　　都元帅　　　　　节度使
　　大将军　　　　　副元帅
　　副节度　　　　　副将军【以上族宗为之】
　　内殿前指挥校　　招讨使
　　偏将　　　　　　禆将
　　文职
　　御史台官　　　　翰林院官
　　检法官　　　　　安抚使
　　尚书　　　　　　东上阁门使
　　安抚副使　　　三司院官【一宣清二肃宪三刑政乃问讼所】安抚司官人
　　近侍官
　　入内判首侯【管近侍官】　上品侯
　　上品明字　　　　上品大僚官班
</div>
    <div class="pagination">
<a href="安南志略_page7.html">上一页</a><span>...</span><a href="安南志略_page3.html">3</a><a href="安南志略_page4.html">4</a><a href="安南志略_page5.html">5</a><a href="安南志略_page6.html">6</a><a href="安南志略_page7.html">7</a><span class="current-page">8</span><a href="安南志略_page9.html">9</a><a href="安南志略_page10.html">10</a><a href="安南志略_page11.html">11</a><a href="安南志略_page12.html">12</a><a href="安南志略_page13.html">13</a><span>...</span><a href="安南志略_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
