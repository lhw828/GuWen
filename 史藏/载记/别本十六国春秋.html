<!DOCTYPE html>
<html>
 <head>
  <meta charset="utf-8"/>
  <title>
   别本十六国春秋 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   别本十六国春秋 - 第 1 页/共 4 页
  </h1>
  <div class="content">
   钦定四库全书　　　　　史部九
　　十六国春秋　　　　　　载记
　　提要
　　【臣】等谨案十六国春秋十六卷旧本亦题魏崔鸿撰载何镗汉魏丛书中其出在屠乔孙本之前而亦莫详其所自十六国各为一録惟列僭伪之主五十八人其诸臣皆不为立全为载记之体其非一百二卷之旧已不待言证以晋书载记大致互相出入而不以晋宋纪年与史通所説迥异岂好事者摭书之语以晋书载记排比之成此伪本耶然考崇文总目有十六国春秋畧二卷不着撰人名氏司马光通鉴考异所引诸书亦有十六国春秋钞之名则或属后人节録鸿书亦未可定也屠氏所刻百卷之本既为依托此本亦疑以疑未能遽废姑并存之以备参考焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　十六国春秋卷一
　　魏　崔鸿　撰
　　前赵録
　　刘渊
　　刘渊字元海新兴匈奴人其先夏后氏之苗裔曰淳维世居北狄千有余嵗至冒顿袭破东胡西走月氏服丁零内侵燕代控四十万汉祖患之使刘敬奉公主以妻冒顿约为兄弟故子孙遂冒姓为刘氏建武初入居西河美稷后汉中平中单于渠使子于扶罗将兵助汉讨平黄巾防羌渠为国人所杀于扶罗以其众留汉自立为单于属董卓之乱冦掠太原河东屯于河内于扶罗死弟呼厨泉立以于扶罗子豹为左贤王即元海之父也魏武分其众为五部以贤王豹为左部帅其余部帅皆以刘氏为之太康中改置都尉虽分属五部皆家于晋阳汾涧之濵豹妻呼延氏魏嘉平中祈子于龙门有一白鱼顶有二角轩防跃鳞而至祭所久之乃去巫觋皆异之曰此嘉祥也其夜梦所见鱼变为人左手把一物大如鸡子光景非常授呼延氏曰此是日精服之生贵子寤以告豹豹曰吉徴也自是十五月而生渊渊生左手有文曰渊海遂以为名防而好学不舍昼夜尝谓同门生朱纪范隆等曰吾每观书常鄙随陆之无武绛灌之无文一物之不知固君子耻之也二生遇髙皇不能建封侯之业两公属太宗不能开庠序之美惜哉于是文学武事并皆妙絶猨臂善射膂力过人身八尺四寸须长三尺余当心有赤毫毛三根长三尺六寸太原王浑虚襟友之命子济拜焉咸熙中为侍子在洛阳晋文帝深待之时东莱王弥等皆凴结浑又屡言之武帝帝召见与言大悦之后谓王济曰刘元海容貌风仪讥谈鍳智虽金日蝉无以加也防文豹卒帝以渊代为左部帅转宁朔将军监五部军事大安中恵帝失政诸王迭相残废州郡奸豪所在蜂起从祖北部都尉左贤王刘宣等议曰今司马氏骨肉相残兴复在此时矣左贤王渊姿器絶人干宇超世天若不恢崇单于终不虚生此人也于是共推刘渊为大单于刘渊曰当为崇冈峻阜何能为培塿夫帝王岂有常哉大禹生于西戎文王生于东夷顾惟徳所授耳今见众十余万皆一当晋十鼓行摧乱晋犹拉枯耳上可成汉髙之业下不失为魏武何呼邪韩足道哉宜等称善元熙元年迁于左国城晋人东附者数万宣等上尊号渊曰今晋氏犹在四方未定可仰遵髙祖法且称汉王权停皇帝之号待宇宙混一当更议之十月为坛南郊即汉王位改晋永兴元年为元熙元年大赦天下追尊刘禅为孝懐皇帝立髙祖以下三祖五宗之神主而祭之置百官以刘宣为丞相拜授各有差四部之东莱王弥起兵青徐遣使来降拜镇东大将军青州刺史东莱郡公四月汲桑判自称赵王选置州郡十一月石勒及胡部等帅众来降永凤元年七月凤凰集于蒲子丞相刘宣等六十四人上尊号十月僣即皇帝位于南郊大赦改元以卫军和大将军抚军总为车骑大将军建武曜为龙骧大将军河瑞元年迁都平阳汾水得玉玺大赦改元二年以大司马梁王和为皇太子八月渊寝疾以刘洋为太尉延平为太宰司徒总为大司马大单于并録尚书事置单于台于平阳西薨于光极殿太子和即位聪自西明门攻斩和于西室九月渊于永光陵諡曰光文皇帝庙号髙祖
　　刘聪
　　刘聪字明一名载渊第四子母张夫人孕梦日入懐寤而告渊渊曰吉徴也自是十五月而生聪夜有日光之异左耳有一白毫长二尺余防而聪悟究通经史兼综百家之言孙吴兵法靡不诵之猨臂善射弯弓三百斤膂力骁捷冠捷一时永嘉四年僣即帝位于光极前殿大赦改元光兴元年以卫尉延晏为使持节前锋大都督配禁兵二万七千自宜阳入洛川命东莱王弥刘曜及镇军石勒进军防之晏北及南王师前后十二败晋师长驱围洛阳陷之总兵大掠幽晋帝于端门害太子及百官已下三万余人于洛水北筑为京观迁帝及太后侍中庚珉等于平阳大赦改元嘉平元年二月内晋帝进号仪同三司防稽郡公聪引帝入防谓曰卿为豫章王时朕曽于王武子相造武子示朕于卿卿言闻其名久矣以卿所作乐府歌文示朕谓朕曰闻君善为辞赋试为看之朕时与武子俱为盛徳颂卿称善久之又引朕射于皇堂朕得十二筹卿与武子俱得九筹卿赠朕柘弓银砚颇忆否帝曰臣安敢忘之但恨尔日不早识龙顔耳聪曰卿家骨肉相残何其甚也帝曰此殆非人事皇天之意也大汉将应干受厯故为陛下自相驱除耳且臣家若能奉武皇之业九族敦睦陛下何由得之三年春正月宴于光极前殿逼晋帝行酒庾珉王隽等起而大哭聪恶之二月丁未懐帝崩于平阳于是诛珉等三月立贵嫔刘氏为皇后四月愍帝即位于长安车骑曜等攻长安河东地震雨血于平阳建元元年正月黒雾四塞着人如墨五日而止辛酉时日落地三日相承出于西方东平阳地震崇明观陷为池水赤如血赤气至天有赤龙奋迅而去流星起于牵牛入紫防龙行逶迤其光照地落于平阳北十里视之则肉臭闻于平阳长三十歩广二十七歩肉旁常有哭声昼夜不止聪甚恶之癸未刘氏产一蛇一虎各害人而走寻之不得顷之见在陨肉之旁己丑刘氏卒乃失此肉哭声亦止十一月以晋王粲为国相大单于总百揆十二月宣光陵石人皆行数歩宫中哭声武库陷入地一丈五尺聪自去冬至是遂不复受朝贺军国之事一决于粲立市于后庭与宫人宴戯或三日不醒秋七月河东大蝗唯不食粟豆司靳准率部民收而埋之哭声闻于十余里后乃鑚土飞出复入黍豆大司马曜攻陷长安外城九月犬与豕交于宫门有豕着进贤冠升聪御座犬冠武冠带绶与豕并升俄而鬬死殿上宿卫莫有见其入者长安饥甚死过半麴允为粥以供帝膳帝泣曰今窘厄如此外无救援势不自知乃使侍中宋敞奉牋降曜敞随使者至帝肉袒牵羊与榇衔璧出降东门曜受璧焚榇迁愍帝及司徒梁汾骠骑麴允等诸臣百余人至于平阳聪临光极殿帝稽颡与麴允伏地大哭扶不能起聪大怒允自杀以帝为光禄大夫懐安侯以大司马曜假黄大都督陜西诸军事太宰秦王二年正月东平王约卒十一月聪校猎上林以晋帝行车驾大将军戎服执防前导行三驱之礼观者皆指帝曰此故长安天子聚而观之故老亦有悲泣者十二月大飨于光极前殿聪欲观晋臣之意使帝行酒洗爵更衣使帝执葢多有涕泣或有失声者尚书郎辛宾起而抱帝大哭引出斩之戊戌愍帝崩于平阳三年聪所居螽斯则百堂灾焚其子防稽王哀已下二十有一人聪闻哀塞自此哭宫中至于九月夜声不絶四月尚书令王监崔懿之等极谏聪大怒收监等杀之秋七月哭于光极殿聪画见东平王约甚恶之徴秦王曜为丞相録尚书事固辞仍以丞相领雍州牧靳准为大司空领司校尉癸亥薨于建始殿甲子粲即位大赦改元汉昌宣光陵諡曰武皇庙号烈宗八月以丞相曜为相国大都督司空靳准为大将军领尚书粲荒躭酒色游宴后庭军国之事一决于准准遂勒兵入宫执粲数而杀之追諡灵帝刘氏无所存男子尽刑于市发掘二陵焚烧宗庙大哭声闻百里准自号汉大王置百官遣使称藩于晋相国曜自长安赴难永嘉元年十二月大将军东平王约卒一指犹暖遂不殡殓至甲戌乃苏言见渊于不周山经五日遂复从昆仑山三日而复反于不周见诸王公卿将相死者悉在大有人民宫室壮丽号曰防珠离国渊谓约曰东北庶须夷国无主久待汝父为之汝父二年当来后国中大乱相杀害吾家死亡畧尽但可永明辈数十人在耳汝但还后年当来见汝不迟不久约拜辞而归道过一国曰猗尼渠余国引约入宫与皮囊一枚曰为吾遗汉皇帝约辞而归谓约曰刘郎后年来必见过当以女相妻约归置皮囊于机下俄而苏谓左右曰机上取囊来左右取得开有一方白玉题文曰猗尼渠余国天王敬信遮须国天王嵗在摄提当相见驰使奏呈聪曰若当如此吾不惧死也及聪以戊寅嵗薨与此玉并焉
　　刘曜
　　刘曜字永明渊之族子少孤见养于渊防而聪慧性拓落髙亮与众不羣铁厚一寸射而洞之身长九尺三寸手垂过膝生而眉白目有赤光须不过百余根皆长三尺光初元年十月太保呼延宴等自平阳来奔上尊号于曜僣即皇帝位十二月靳准左右军骑乔太王腾等杀准奉六玺来降二年夏四月徙都长安立子熙为皇太子六月缮宗庙社稷南北郊于长安令曰盖王者之兴必禘始祖我皇家之先出自夏后居于北夷世跨燕朔光文以汉有天下嵗久恩徳结于庶民故立汉祖宗之庙以懐民望昭武因循遂未悛革今欲除宗庙改国号御以大单于为太祖其议以闻于是太保呼延宴等议曰今宜承晋母子号以光闻本封卢怒中之属城陛下勲功茂于平洛终于中山中山分野属大梁赵也宜革称大赵遵以水行曜从之于是以冒顿配天渊配上帝三年五月西明门内大树风吹折经一宿树拨变为人形髪长一尺须眉三寸皆黄白色有敛手之状亦有两脚着履之形唯无目鼻每夜有声十日而生柯条遂为大树枝叶甚茂四年将于霸陵西南营夀陵侍中乔豫和苞上疏谏曰臣等伏闻勅防将营建夀陵周围四里下深二十五丈以铜为棺椁黄金饰之臣闻尧谷林市不改肆颛顼髙阳下不及泉圣王之于终事如是秦始皇下锢三泉周轮七里身亡之后毁不旋踵闇王之于终也如此后防乱以来汉帝诸陵咸见践辱唯霸陵独全此虽太宗之达智然抑亦择之之功兴亡奢俭烱然于前唯陛下覧之曜大悦终南山崩所得白玉方尺有字曰皇王皇亡败赵昌以为已瑞羣臣咸贺中书监刘均曰山崩石壊国倾民乱皇王皇亡败赵昌者此言白室将为赵所败赵因之而昌大赵都于秦雍而勒跨全赵赵昌之应当在石勒不在我也曜抚然改容五年曜后羊氏卒故晋恵后也洛阳之陷纳之六年正月天裂广一丈余长五十丈十一年七月石虎率众四万人冦扰河东进蒲坂曜选中外精鋭目潼闗北济虎惧引师而还曜追而败之枕尸一百余里虎奔朝歌遂攻石生于金墉分遣诸将攻讨及于河内十二月勒自帅众拒之阵于洛西曜性少酗酒末年犹甚将战饮数斗常乗赤马无故蹋顿乃乗小马北出复饮斗余至西阳门防阵就平勒将石堪因而乗之师遂大溃曜昏醉奔退而马陷石渠坠于冰上为堪所执勒将还襄国喻曜使与太子毗书今速降曜但勅毗与诸臣匡维社稷勿以吾易意建平末为勒所杀十二年正月太子毗大司马南阳王等议欲西保秦州遂相率奔上邽石虎乗胜追战枕尸千里上邽溃虎执毗及王公已下三千余人皆杀之自刘渊建号西河至是二十有六载














　　十六国春秋卷一
　　钦定四库全书
　　十六国春秋卷二
　　魏　崔鸿　撰
　　后赵録
　　石勒
　　石勒字世龙上党武乡羯人父周朱勒生时赤光满室白气自天属于庭中长而壮健有胆力雄武好骑射防而力耕每闻鞞铎之声或在前后归以告其母母以作劳耳鸣非不祥也防并州刺史司马腾执诸胡山东卖充军实将诣冀州两胡一枷勒亦在中东至中原卖与荏平人师懽为奴每夜于野尝闻鼓角之声诸奴亦闻归以白懽懽竒而免之隣于马牧率汲桑往来勒以能相马自托于桑而佣于武安临水为游军所囚防有羣鹿旁过军人竞逐之勒乃获免俄而见一老父谓勒曰向羣鹿者我也君应为中州主故相救耳勒拜而受命遂招集王阳防安等十八骑复东如赤龙诸苑中乗苑马逺掠缯寳以赂汲桑永兴元年闗东所在盗起二年阳平人公师蕃等自称将军起兵赵魏众至数万勒与汲桑率牧人乗花马数百骑以赴之桑始命勒以石为姓以勒为名永嘉元年勒归刘渊拜为辅汉将军晋平王渊薨聪袭位刘曜王弥围洛阳勒帅精骑二万防之王弥既平洛阳将先诛勒勒请弥燕于己营手斩弥而并其众将军郭黙获沙门竺浮图澄以其有道术进之于勒试之有效甚尊重之前赵嘉平二年张賔説勒曰邯郸襄国赵之旧都依山凴险形势之固可择此二邑而都然后命将四出授以竒畧王业可图石勒于是进据襄国聪授勒都督幽冀并营四州诸军事冀州牧进封本郡公邑万户三年以征虏将军为魏郡太守镇邺三台簒夺之谋兆于此矣前赵嘉麟元年刘琨遣姚澹帅众来讨勒与战澹军大败琨长史李以并州来降七月刘聪疾甚以勒为大将军録尚书事受遗辅政勒固辞乃止刘曜称尊号将授勒太宰大将军加九锡増封十郡并前二十郡出人警跸如曹公辅汉故事曜闻平乐之言停太宰之授勒大怒曰赵王赵帝孤自取之名号大小岂尔所呼耶征虏虎与左右长史张敬张賔等上号曰大司马虽位冠九台非伯者之号请改称大将军大单于领冀州牧赵王在邺故事以二十四郡户二十九万为赵国十一月勒即位改元称为赵王元年始建社稷立宗庙主书司典胡人出内重其禁法不得侮易衣冠华族号胡为国人二年令曰国人不聴报嫂及在丧婚娶至于烧令如本俗八月始置轩悬之乐八佾之舞作金银大辂黄屋左纛天子礼乐于斯备矣三年黎阳民陈武妻产三男一女上书自陈令曰昔周之兴也四乳八子今武妻一乳四子可谓度过姬祥美如曩日其赐乳妇一人谷百石杂缯四疋庶以肃迎嘉祥冬十月勒亲与乡老齿坐懽饮语及平生勒曰李阳壮士也孤方取之何以不来父老归语令速来沤麻池之忿是布衣之恨孤方崇信于天下寜讐匹夫乎令曰武乡吾之丰沛也其复之三世十一月李阳至勒与酣谑引阳臂笑谓之曰卿虽老臂中犹有力颇复与人鬬孤徃日厌卿老拳卿亦饱孤毒手因赐里第一区拜为都尉阳与勒隣居嵗长争沤麻池迭相殴撃四年二月拜子为世子勒雅好文学虽在军旅之中常令儒生读春秋史汉诸而聴之闻郦食其劝立六国后大惊曰此法当失何以得成天下至留侯谏乃曰頼有此侯耳其天资英达如此八年八月修三台三月以世子卫将军镇邺大和十年刘曜围洛阳襄国大震勒统步骑四万赴金墉济自大堨先是流澌风猛军至冰泮清和济毕流澌大至勒以为神灵之助命曰灵昌津战于西门曜军大溃石堪执曜送之二年曜子熈等去长安奔于上邽车骑虎尅上邽遣主簿赵封奉国玉玺送之秦陇西建平元年二月车骑石虎等上尊号勒不许固请勒号赵天王行皇帝事大赦八月郡臣又固请以名位不正宜即尊号九月僣即皇帝位大赦改年正月勒南郊有白气自坛属天勒大悦四月勒如邺议营新宫廷尉续咸谏曰臣闻唐虞之治采椽茅茨土阶三尺美彰于诗书汉文惜百金不营露台称之于千古迨夏商之琼台瑶陛楚章华秦阿房资财内竭华夷外叛勒诏曰且停作以申吾直臣之气九月以太尉中山王虎为大司马程遐开府仪同是月大霖雨中山西北暴水漂流巨木万余根集于堂阳勒大悦谓公卿曰此非为灾天意欲吾营邺都耳于是营之勒以成周汉晋旧京欲有移都之意乃命洛阳为南都置行台治书侍御史于洛阳三年正月大飨于建德殿酒酣勒谓徐光曰朕方自古开基何等上也光对曰陛下神武筹畧迈于高皇雄艺卓荦超絶魏武三五以来无可比也其轩辕之亚乎勒笑曰人岂不自知卿言亦已太过朕若逢高皇当北面而事之然犹与韩彭竞健而争先耳倘遇光武当并驱于中原未知鹿死谁手大丈夫行事当礨礨落落如日月皎然终不能如曹孟德司马仲达欺他孤儿寡妇狐媚以取天下也朕在二刘之间耳轩辕岂所拟乎羣臣皆称万嵗四年雍州刺史石生上言西乡有蛇鼠相鬬于安定府间二日蛇死临泾马生角长安城中鸡鸣音皆曰基慈安定防事前后闻诵书声求之不得七日乃止陨石于肥乡六月勒寝疾召中山王虎太子中常侍严震等侍疾禁中七月薨于西阁伪諡明皇帝号高祖
　　石
　　石字大雅勒第三子母程夫人右光禄遐之妺建平元年立为太子虚衿爱士好为文咏其所亲眤莫非儒素勒谓徐光曰大雅愔愔殊不似家子光曰汉祖以马上得天下孝文以黙守之圣人之后必世胜残天之道也勒大悦程遐言于勒曰中山怏怏不可以辅少主乞早除之以便大计勒不从勒薨虎执政临轩召子冀州刺史遂统兵入禁宿卫文武无不奔散大惧防拜中山王虎为丞相以十三郡封为魏王又加九锡虎伪让后乃受之延熈元年七月改頥丘为魏国沿魏郡至黎阳十月赍玺绶亲请魏公喻禅意虎曰昏昧愚暗处丧无礼不可以君临万国奉承宗庙便当废之云何禅让十一月废为海阳王就车容色自若幽及程后南阳王恢于崇训宫寻杀之时年二十二
　　石虎
　　石虎字季龙勒之从子勒父朱防而子之故或谓之勒弟晋永兴中与勒相失嘉平元年刘琨送勒母王及虎于葛陂时年十七性残忍好驰猎諠游无纪度尤善弹数弹人军中毎患之勒白王曰此是凶暴无使军人杀之声名可惜宜自除也王曰快牛犊子小时多能破车汝当小忍勿怯之至十八检摄恭谨严重爱士弓马迅捷勇冠当时勒深喜焉拜征虏将军性酷虐无道军中勇干防畧与已作者輙因事害之至于降城陷垒坑斩士女鲜有遗勒屡加责诲而行意自若然御众严而不烦莫敢犯者指授攻讨所向无前故勒宠信弥隆仗以専征之任既废杀称居摄赵天王建武元年正月大赦改元虎荒游废政外耽营缮使太子还省者以书奏事选守牧祀郊庙惟征伐刑防乃亲览之三月南游临江而旋京师大震是日观省台城赐匠有差九月迁都邺宫三年徙洛阳钟簴九龙翁仲等于邺是嵗太武殿东西宫皆就太武殿基二丈八尺下穿伏室置卫士五百人于其中东西七十五步南北六十五步皆漆瓦金铛银楹金枉珠玉璧穷极伎巧起灵风台九殿于显阳后选召百官州郡民女以充之后庭服绮谷玩珍竒者万余人内置女官十八等教宫人星占及马步射置女太史于灵台仰观灾祥以考外太史之虚实禁郡国不得私学星防左校令成公叚造庭燎于崇杠之末高十余丈上盘置燎下盘置人絙缴上下虎试而悦之三年太保安等文武五百九人上皇帝尊号安等方入而庭燎油灌下盘死者七人虎大怒腰斩成公叚于阊阖门即天王位南郊大赦亲王贬为郡公藩王为县侯太子遂总百揆其后荒酒淫色骄恣无道或盘逰于田悬管而入或夜百骑宿于宫臣家淫其妻妾装饰宫人美淑者斩首洗血置于盘上共视之又纳诸比丘尼有姿色者与其交防而杀之合牛羊肉煑而食之亦赐左右欲以识其味也虎荒耽内逰威刑失度遂以事为可或呈之虎怒曰小事何足呈也时有所不闻复怒曰何以不呈请责杖捶月至再三遂甚愠私谓中庶子李顔等曰官家难称吾欲行冐顿之事卿从我乎顔等伏不敢对事发幽遂于东宫杀之及妃张氏并男女二十六人尽赐死合一棺埋之诛其宫臣友党二百余人立河间公宣为太子建武六年追尊号考乐平敬公为太宗孝皇帝八年六月上党孟门上有神人之像坐于山上三日而去虎遣使以太牢祀之九年十二月武乡有雄虎变为雌产一狼子日噬虎脑而杀之后三日狼子亦死佛图澄闻之流涕十年虎起河桥于灵昌津采石为中流石无大小輙随流用工五百余万不成虎如灵昌津沉璧告诚璧滚于渚水波上腾津所殿观莫不倾坏压死者百余人虎恚甚斩工匠而选十一年发雍梁十六万人成长安未央宫又发司豫荆兖二十六万人成洛汤宫十三年二月虎亲耕籍田于桑梓苑十四年三月虎梦龙飞西南自天落地旦而问澄公公曰祸至矣陛下宜父慈子和深以慎之四月秦公韬起宣光殿于太尉府梁长九丈太子宣视而恶之斩匠截梁而去韬怒増之十丈宣闻之恚甚谓杨柸牟成等曰韬凶竖悖逆敢违我如是汝等能杀之者吾入宫尽以韬之国分封汝等韬既死主上必亲临丧因行大事无不济矣杨柸等许诺八月杀韬宣奏之虎哀絶久之乃苏召太子宣鏁之于郊北火焚杀之别立太子于东堂虎曰吾欲以纯灰三斛洗吾肠秽恶故生凶子儿年三十便欲杀父今世乃十嵗比其二十吾已老矣齐公世为皇世子立昭仪刘氏为皇后十一月享羣臣于太武殿前佛图澄殿上褰衣而行吟曰棘子成林壊人衣虎发石而视之有棘子生焉冉闵小字棘奴也十二月辛巳雷大霖雨虎问佛图澄曰其为我乎至戊子而澄卒大寜元年正月虎僣即皇帝位于郊大赦改年二月有沙门从雍州来称见佛图澄西入闗虎掘之无尸唯有一石虎恶之曰石者朕也塟我而去吾将死矣因而寝疾四月薨于金华殿【晋书曰季龙始咸康元年僣位立此太和六年计在位十五年】世子即位尊刘后为太后彭城王遵先镇关右至是勒兵而还戎卒九万次于荡隂石闵为前锋都督太后授遵丞相加九锡増封十郡己丑安阳亭贯甲曜兵入自鳯阳门升太武前殿尽哀退如东阁羣臣敦劝即位大赦封世为谯王邑万户废太后刘氏为昭仪寻皆杀之世立凡三十三日尊其母郑氏为皇太后立妃张氏为皇后大司马义阳王鉴为太傅沛王冲为太保石闵为都督中外诸军事録尚书事甲午太武殿灾诸门观阁荡然其乘御服烧者大半光焰照天月余乃灭己未雨血周徧邺城六月塟虎显原陵伪諡武皇帝庙号太祖十一月石闵刼司空李农及右卫王墓宻谋其废遵闵使军苏彦周成帅甲士三十八人执遵于南台如意观遵时方与妇人弹碁问周成等曰反者谁也成曰义阳王鉴当立遵曰我尚如是汝等立鉴复能防时遂杀之于琨华殿诛郑太后张皇后遵字大祗虎第九子凡在位者百八十三日鉴即位大赦以石闵为将军封武徳王李农为大司马鉴使中书令李松殿中将军张才等夜诛闵农等于琨华殿不克禁中扰乱鉴伪不知夜斩松等于西中华门龙骧将军孙伏都刘铢等结羯士三千人伏于胡天亦欲诛闵等时鉴在中台伏都帅三十余人将升台挟鉴以攻之鉴见而问其故伏都曰闵农等反已在东掖门臣严卫士谨先啓知鉴曰卿好陈力勿忧无报也伏都等攻闵不尅闵农攻斩伏都等自鳯阳门至琨华横尸相枕诸胡羯无少长皆斩之死者二十余万于时高鼻多须至有滥死者初青龙元年正月石闵欲减二石之号议曰孔子曰易姓而王七月者七十有三国继赵李识书炳然耳德星镇卫宜改号大魏易姓李氏又大赦闰月改元废鉴杀之诛虎系三十八人尽殪石氏鉴在位一百三日鉴字大郎虎第三子也
　　石闵
　　石闵字曽虎之养孙也父瞻字武本姓冉名良魏郡内黄人其先汉黎阳骑都督累世牙门勒破陈午于河内获瞻时年十二长而勇悍便弓马临阵不顾勒竒之曰此儿壮健可嘉命虎子之厯位左积射将军封西华侯闵幼而果鋭虎抚之如孙及长身长八尺善谋勇力絶人虎即位封为脩武侯厯位北中郎虎之败于昌黎闵军独全由此功名大显永兴元年闰月司徒申钟司空郎闇等四十八人上尊号于闵僣皇帝位于南郊大赦改元号称大魏复姓冉氏追尊祖隆元皇帝考瞻烈祖高皇帝尊母王氏为太后妻董氏为皇后子智为皇太子以司马李农为太宰诸子皆封为县公新兴王祗闻石鉴之死称尊号于襄国改元永寜石祗遣相国汝隂王石琨帅众十万伐邺六月进据邯郸闵尽众拒之琨军大败二年三月闵攻襄国百余日祗怯乃去皇帝之号改称赵王遣太尉张奉乞师于慕容隽中军张春请救于姚弋仲三月祗相国汝隂王琨自冀州敕祗弋仲复遣子襄帅骑三万八千隽遣将军悦绾帅甲士三万劲卒十三万四方攻之祗冲其后闵师大败闵与千万骑奔还邺祗使刘显帅众十万追奔伐邺闵尽众出战大败之追奔至于阳平显惧宻使请降求杀石祗为効四月刘显杀祗及其丞相乐安王炳太保张举等遣拜显上大将军大单于冀州牧祗炳皆虎之庶子也七月刘显称尊号襄国三年二月刘显帅众伐常山太守苏彦告难闵帅八千救彦败显于常山追奔及于襄国显大将军曺伏驹开门为应遂入襄国诛显及其公卿以下百余人焚襄国宫室迁其民于邺三月慕容隽已尅幽蓟畧地至于冀州闵帅骑击之与慕容恪遇于魏昌城恪方阵而前闵众寡不敌所乗赤马曰朱龙日行千里溃围东奔行二十余里马无故而死遂为格所擒送之于蓟隽立闵而问之曰汝奴仆下才何敢妄称天子闵曰当此天下大乱尔曹人面兽心尚欲簒逆我一时英雄何为不可作帝王耶隽怒鞭之三百遣慕容评帅众围邺五月送闵于龙城告廆皝庙而杀之邺中饥人相食虎时宫人被食畧尽冉智尚幼干遣詹事刘猗奉表降隽八月长水校尉马愿龙骧将军田香开门降评干悬缒而下奔于仓垣评送闵后董氏太子智大尉申钟及诸王公卿于蓟初慕容隽斩闵于遏陉山山左右七里木悉枯蝗虫大起自五月不雨至于十二月隽遣使者祀之諡曰武悼天王其日大雨雹是嵗太和八年也



　　十六国春秋卷二
　　钦定四库全书
　　十六国春秋卷三
　　魏　崔鸿　撰
　　前燕録
　　慕容廆
　　慕容廆字奕落环昌黎棘城人昔髙辛氏游于海濵留少子厌越以君北夷世居辽左号曰东胡秦汉之际为匈奴所败分保解卑山因复以为号曽祖莫防跋魏初率其诸部入居辽西从司马宣王讨公孙渊有功拜率义王始建国于棘城之北见燕代少年多冠步揺跋意甚好之遂敛发袭冠诸部因呼之为步揺其后音讹遂为慕容焉祖木延左贤王从毌丘俭征髙丽有功加号大都督又涉归以全栁城之勲进拜单于迁邑辽东于是渐变土风自云慕二仪之徳继三光之容遂以慕容为姓廆身长八尺有大度晋安北将军张华一见竒之谓曰君后必为命世之器匡难济时者也涉卒弟耐立将谋杀廆廆亡潜于辽东徐郁家太康元年国人杀耐迎廆立之太康十年又迁于徒河之青山元康四年定都大棘城所谓紫之邑也永嘉六年王浚承制以廆为散骑常侍冠军将军前锋大都督大单于皆让不授擢举贤才官方授仕鲁国孔慕宿徳清望请为賔友平原刘讃儒学该通引为东庠祭酒其世子皝率国胄受业焉大兴四年晋遣谒者拜廆使持节督幽平东夷诸军事车骑将军平州牧封辽东郡公丹书鉄劵承制海东咸和元年加侍中位特进八年夏五月薨于文徳殿年六十五塟于青山晋遣使者赠车骑大将军开府仪同三司谥襄公皝为燕王追谥武宣王隽称尊武宣帝庙号髙祖
　　慕容皝
　　慕容皝字元真廆第二子小字万年长七尺八寸雄毅善权畧博学多材艺晋建武元年振武将军永昌初拜左贤王太寕末拜平北将军朝鲜公咸和八年六月即辽东公位行平州刺史督摄部内九年八月晋遣谒者拜皝镇军大将军平州刺史大单于辽东公承制一如廆故事七年七月立子隽为世子四年以左司马封奕为长史九月奕等以皝任重位轻宜称燕王于是上议十月僣即燕王位于文徳殿大赦境内改备羣司以封奕为相国追尊先公为武宣王先妣为王后起文昌殿出入警跸立夫人段氏为王后世子隽为太子是嵗棘城黒石谷有大石自立而行八年七月晋使鸿胪郭忱持节拜皝侍中大都督河北诸军事大将军燕王其余官皆如故封诸功臣百余人九月迁都龙城十二年四月有黒龙一白龙一见于龙山皝率羣寮观之去龙二百步祭以太牢二龙交首嬉翔解角而去皝大悦赥境内号新宫曰和龙立龙翔佛寺于山皝雅好文籍亲造太上章以代急就又着典诫十五篇并以教胄子十四年皝亲临东庠考试学生其通经秀异者擢充近侍十月飨羣僚于承干殿右长史宋谚性贪赐布百疋令自负而归以愧其心十五年八月皝因见白兔驰射之马倒被伤辇而还宫引太子隽嘱以后事谓曰今中原未平方建大事委贤任哲此其时也恪智勇无济力堪任重汝其委之以成吾志九月薨于承干殿年五十二冬十二月葬龙山諡文明王隽称尊追尊曰文明皇帝庙号太祖陵曰龙平
　　慕容隽
　　慕容隽字宣英皝第二子小字贺赖跋十三月而生有神光之异身长八尺一寸善为文雅好辞赋至于器物车室皆着讃以为劝戒皝之八年晋遣使者拜皝燕王以隽为安北将军东夷校尉十一年进拜使持节镇东将军皝薨即燕王位赦其境内依春秋列国故事称元年正月开赵魏大乱乃严兵将为进取之计七月晋使谒者陈沈拜隽都督河北诸军事幽冀并平四州牧大将军燕王承制封拜一如廆皝故事元玺元年正月司南车成隽大恱告于皝庙四月遣辅国恪相国奕讨冉闵战于魏昌廉台闵师大败擒送之闗大将军蒋干辅闵子智固守邺城遣辅弼评等帅骑一万以讨之邺北郡县悉降辅国奕等一百一十人劝珍尊号令曰非常之事匪寡徳所宜闻也八月尅节辅弼评等送闵后董氏太子智太尉申钟并乗舆服物及六玺送于中山国玺蒋干先以送晋隽欲神其事叶言厯运在已乃诈云得之赐闵妻号奉玺君封冉智为海濵侯以辅弼评为司州刺史镇邺十月辅国恪等五百五人奉皇帝玺十一日僣即皇帝位于正阳前殿大赦改年时晋遣使诣隽谓之曰还白汝天子我承人乏为中国所推已为帝矣庚午书曰追崇祖考古人之令典尊武宣王为髙祖武宣皇帝文明王为太祖文明皇帝二年正月立后可足浑氏为皇后升平元年正月复立中山王暐为皇太子赦其境内改年曰光夀初廆有骏马曰赭白有竒相逸力石虎之伐棘城皝将出避难欲乗之马悲鸣蹄齧人莫能近皝曰此马见异先朝孤尝仗之济难今不欲出者葢先君之防也乃止虎寻奔退皝益竒之至是年四十九嵗而骏逸不亏隽比之鲍氏骢命铸铜以图其像亲为铭讃隽勒其旁置之蓟城东掖门是像成而马死十一月自蓟迁邺三月入邺宫大赦缮殿宫复铜雀台以吴王垂为东夷校尉平州刺史镇辽东二年三月常山寺大树自拔根出得璧二十七圭七十三光色精竒有异常隽以为岳神之命遣尚书郎段勤以太牢祀之五月辽西获黒鬼三年三月隽夜梦石虎齧其臋寤而恶之命发其墓剖棺出尸踏而骂之曰死人安敢梦生天子遣御史中尉杨约数其残酷之罪鞭而投之漳水十二月隽寝疾谓大司马恪曰吾患惙然恐不济修短命也复何所恨但二冦未除景茂冲幼虑其未堪家国多难吾欲逺追宋宣以社稷属汝恪曰太子虽幼天縦聪圣必能胜残去暴不可以乱正统隽怒曰兄弟之间岂虚饰乎恪曰陛下若以臣堪荷天下之任者宁不能辅少主也隽曰若汝行周公之事吾复何忧四年正月隽薨子应福前殿年五十三伪諡景昭皇帝庙号烈祖龙陵隽雅好文籍性严重未曽以慢临朝虽闲居宴处亦无懈怠之色
　　慕容暐
　　慕容暐字景茂隽之第三子元玺三年封中山王寻立为皇太子光夀四年僣即帝位大赦改元建熈元年以太原王恪为太宰録尚书行周公事专百揆上庸王评为太傅赞朝政司空阳骛为太保王垂为河南大都督十州诸军事兖州牧镇梁国四年正月暐南郊十月太尉奕迎神于和龙初暐委政太宰恪専受经于博士劝助教尚锋秘书郎杜铨并以明经讲论左右至是通诸经祀孔子于东堂以劝为国子祭酒锋国子博士铨散骑侍郎其执经侍讲皆有拜授八年太宰恪卒九年十二月有神降于叶自称相女有声与人相接数日而去十年四月立贵妃可朱浑氏为皇后六月晋大司马桓温率众五万来代遂至枋头吴王垂大败斩获三万余级温奔还淮南垂既败温威徳弥振太傅评大不平之太后遂与评谋杀垂十二月垂出奔秦十一年六月秦辅国将军王猛镇南将军杨安率众六万来代以太傅评下邳王厉等帅精兵三十万拒秦师于潞州川郡盗贼大起邺中恠异非常十月评及猛战于潞州评师败绩单骑遁还猛乗胜追奔长驱至邺十月苻坚帅众防猛来攻拔邺城外乱散骑侍郎徐蔚等率扶余髙句丽及上党质民子弟五百人夜开城门引纳秦师暐与太傅评左卫将军孟髙等数十骑出奔昌黎坚遣将军郭庆帅骑五千追之及暐于髙阳秦将巨武执暐将缚之暐曰汝何小人而敢缚天子武曰我梁山巨武受诏缚贼何谓天子耶执暐送邺坚问其奔状暐曰狐死首丘欲归死于先人陵墓耳坚哀而释之令还宫率文武出降坚入邺宫升正阳殿徙暐及王公已下并诸鲜卑四万余户于长安封暐新兴郡侯邑五千户寻拜尚书坚征台城为平南将军别部都督淮南之败随坚还长安既而呉王垂攻苻丕于邺中山王冲起兵闗中暐谋杀坚事发为坚所诛年三十五嵗僣称尊号伪諡幽皇帝













　　十六国春秋卷三
　　钦定四库全书
　　十六国春秋卷四
　　魏　崔鸿　撰
　　前秦録
　　苻洪
　　苻洪字广世畧阳临渭氐人其先有扈氏之苖裔子孙强盛世为氐酋其后家池生蒲长五丈节如竹形时咸异之谓之蒲家因以为氏焉父懐归为部落小帅母姜氏寝产洪先是陇右大雨霖百姓苦之谣曰雨若不止洪水必起故名之曰洪年十二父卒代为部师好学多权畧善骑射属刘氏之乱乃散千金招延俊杰之士襁负奔之推为盟主刘聪遣使拜平逺将军不受自称防氐校尉秦州刺史畧阳公羣氐推为首刘曜以洪为氐王及曜败于洛阳洪率部人西保陇山石虎将军攻上邽洪诣虎降虎亲出迎之拜冠军将军监六夷诸军委以西方之事石虎灭石生也洪説虎宜徙闗中豪杰及羌戎内寔京师虎从之以洪为龙骧将军流人都督处于枋头累有战功封西平郡公其部曲赐爵闗内侯者二千余人以洪为闗内领侯将冉闵言于虎曰苻洪雄果其诸子并非常才冝密除之虎待之愈厚及石遵即位闵又以为言遵乃去洪都督洪怨之乃遣使降晋后石鍳杀遵所在兵起洪有众十余万永和六年帝以洪为征北大将军都督河北诸军事冀州刺史广川郡公时有説洪称尊号者洪亦以防文有草付应王又其孙坚背有草付字遂改姓苻氏自称大将军大单于三秦王洪谓博士胡文曰孤率众十万居形胜之地冉闵慕容隽可指辰而殄姚襄父子克之在吾数中孤取天下有易于汉祖矣军师将军麻秋説洪西都长安洪深然之已而秋因宴鸠洪将拜其众世子健牧斩秋洪将死谓健曰所以未入闗者言中州可指辰而定今见困竪子中原非汝兄弟所能办闗中形胜吾亡后便可鼓行而西言终而死年六十六健僣位伪諡恵武帝
　　苻健
　　苻健字建业洪第三子也初母羌氏梦大罴而孕健及长勇果便弓马好施善事人甚为石虎父子所亲爱虎虽外礼苻氏心寔忌之乃隂杀其诸兄而不害健及洪死健嗣位去秦王之号称晋征西大将军都督闗西诸军事雍州刺史于是尽众西行至盟津起浮桥以济济讫焚桥三辅堡壁悉降十一月入都长安于是长史贾硕等依诸葛亮刘备故事表健为秦王硕等为上尊号健伪让再三乃从之皇始元年正月僣即天王位于南郊大赦改晋永和七年为皇始元年追尊父洪为太祖武恵皇帝缮宗庙社稷于长安立妾强氏为天王皇后子长为天王太子靓为平原公生为淮南公弟雄丞相为东海公其余封授各有差是年野蚕成茧野禾被原百姓采野茧而衣野粟而食闗西家给人足二年正月丞相雄等固请冝依汉晋兼王之美不可过自谦冲同赵之初号健从之僣即皇帝位于太极殿大赦诸公进爵为王立五等之封以次进之二年正月下书曰其自公卿已下嵗举贤良方正孝亷清才多畧博学秀才异行各一人或献书规諌或面陈朕过其悉以闻勿惧贵贱四年丞相东海王雄卒赠相国进封魏王諡敬武王雄字元才洪之季子也建武中拜龙骧将军雄头大足短故军中称为大头龙骧健甚重之曰元才吾之姬旦是年四月立淮南王生为皇太子六月健寝疾引太师兼尊丞相雷弱儿太毛贵司空王随等嘱以后事受遗辅政乙酉薨于太极前殿年四十九塟原陵伪諡明皇帝庙号世宗永兴初追尊曰景明皇帝号髙祖
　　苻生
　　苻生字长生健第三子幼而麄暴昏醉无赖祖洪甚恶之无一目七嵗洪戏之问侍者曰吾闻瞎儿一泪信乎侍者曰然生怒引佩刀自刺出血曰此亦一泪耶洪大惊鞭之生曰性耐刀槊不堪鞭捶洪曰汝为尔不已吾将以汝为奴生曰可不如石勒也及长力举千钧走及奔马皇始五年僣即皇帝位大赦改年羣臣奏先帝晏驾甫尔不冝改号生怒不从穷推议主寿光元年七月杀右仆射段纯以太子门大夫赵韶为仆射太子舍人赵诲为中防军著作郎佐董荣为尚书并以佞幸进也九月中书监胡文中书令王鱼言于生曰比频有客星孛于大角荧惑入于东井大角为帝座东井秦之分野不出三年国有大丧大臣戮死愿陛下遂追周文脩徳以禳之生曰皇后与朕对临天下亦足以塞大丧之变于是杀皇后梁氏诛太傅録尚书毛贵车骑尚书令梁楞左仆射梁安后安之女孙又诛丞相雷弱儿诸羌悉叛弱儿南安羌酋也生虽在谅闇游饮荒滛杀戮无道弯弓露刀以见朝臣锤钳锯凿备置左右未几后妃公卿已下至于仆诛五百余人二年正月嬖臣右仆射董荣言于生曰日蚀之灾冝以贵臣应之生曰唯有大司马国之懿戚不可其在王司空生从之诛司空王随壬戌飨羣臣于太极前殿饮酒乐奏生歌以和之命尚书令辛牢与劝既而怒曰何不强酒犹有坐者引弓矢射牢杀之于是百僚大惧无不引满昏醉汚服失冠蓬头僵仆生以为乐三年四月姚襄遣兰等帅众二万七千进据黄洛生遣兵符黄眉东海王坚建节将军邓羌等步骑万五千以讨之羌伪不胜引骑而退襄追之至于三原羌回骑拒襄大战获襄襄有骏马日行千里是战也马倒而擒之眉等振旅而归初长安誙曰东海大鱼化为龙男便为王女为公问在何所洛门东东海符坚封也时为龙骧将军第在洛门之东生荒暴日滋残虐弥甚羣臣朔望漏尽诣见生日尽午湏侍宴讫或日暮而不出百僚饥或至申酉间方出临朝輙怒色厉惟行杀戮或连月昏醉弗堪省览或使宫人与男子裸交于殿前引羣臣临而观之或生剥牛羊驴马活爓鸡鸭三五十为羣故之殿中或生剥死囚面皮令其歌舞观以为乐宗旧勲亲戚忠良杀害畧尽朝士奔走草野皆曰从虎口出左右得度一日如过十年至于截胫刳胎拉脇锯头杀者动有千数生夜对侍婢曰阿法兄弟亦不可信当除之是夜清河王苻法梦神告曰且将祸集汝门惟先觉者可以免之寤而心悸防侍婢来告乃与特进梁平老强汪等帅壮士数百人潜入云龙门东海王坚与吕婆楼帅麾下三百余人鼓噪继进宿卫将士皆舍杖归坚生犹昏寝不寤坚众既至生惊问左右曰此辈何等人引生置别室废为越王俄而杀之时年二十三伪諡厉王封子馗为越侯
　　苻坚
　　苻坚字永固健弟雄之子赵建武中母荀氏祈子于西门豹祠归而夜梦神交遂孕十二月而生坚有神光之异自天烛庭背有赤文隠起成字曰草付臣又土王咸阳必禄而莫之也姿貌魁杰臂垂过膝目有紫光祖洪竒而爱之名坚头因而谓健曰此儿头大重身长任大足短安下非常相赵石光禄大夫司校尉髙平徐统有知人之鍳遇坚于路异之执其手曰苻郎此官之御街小儿敢戏于此不畏司缚耶坚曰司缚罪人不缚小儿戏也统顾左右曰此儿有霸王之相后遇之统下车谓曰苻郎当大贵但仆不及见如何监曰若如公言不敢忘徳八嵗请就师学洪曰尚小未可吾年十三方欲求师时人犹以为速成健之入闗也次于曲沃梦天神遣使者朱衣赤冠命拜坚为龙骧将军旦而为坛于曲沃健泣谓坚曰先王昔受此号汝父曽为之今若复为神明所授可不勉之性至孝有器度愽学多才艺年十一便有经畧大志坚既杀苻生永兴元年六月去皇帝之号僣称大秦天王即位太极殿诛董龙等二十余人改寿光三年为永兴元年追尊父为文桓皇帝世子宏为皇太子兄清河王法为丞相録尚书事永安公苻侯为太尉诸王皆贬爵为公苻栁为尚书令封弟融为阳平公双河南公子丕为长乐公晖为平原公熈为广平公李威为左仆射梁平老为右仆射席寳为丞相长史王猛为中书令侍郎权翼为黄门郎诸公卿为生所诔者悉复本官十月丞相东海公法以疑忌赐死茍太后之意也坚性友爱与法诀于东堂恸哭呕血二年四月坚如龙门五畤六月如河东祀后土八月自临晋登龙门顾谓羣臣曰美哉山河之固雄翼对曰呉起有言在徳不在险深愿陛下追踪唐虞怀逺以徳山河之固不足恃也坚大悦至韩原观晋魏颗鬼结草抗秦军之处赋诗而归甘露元年正月起明堂禅南北郊六月甘露降乃大赦改年八月坚下书曰咸阳内史猛吉彰出纳所在著绩有卧龙之才宜入赞百揆丝纶王言可徴拜侍中中书令领京兆尹中丞邓羌性鯾直与猛恊规齐志于是百僚肃整豪右屏风风化大行坚叹曰吾今始知天下之有法也以猛为吏部尚书迁太子詹事十一月以猛为司隶侍中领迁如故猛上疏曰伏见阳平公融明徳懿亲光禄西河任羣忠贞淑慎处士朱彤博诚徳辨并宜左右弥纶晖赞九棘愚臣庸鄙请避贤路坚曰机务俟才允属明哲朝野所望岂容致辞所举融等寻别铨授于是以融为侍中中书兼右仆射任羣为光禄大夫领太子家令朱彤为中书侍郎领太子庻子三年九月鳯凰集于东阙大赦其境内初将为赦与左仆射猛右仆射融密议于露堂悉屏左右坚自为赦文猛融进纸笔有一大苍蝇入自牖间鸣声甚大集于笔端驱而复来坚所聼之久而乃去俄而长安街巷市里民相告曰官今大赦有司以闻坚惊谓融猛曰事何从而泄于是勅外推穷之咸言有一小人衣黒大呼于市曰官今大赦须臾不见坚叹曰其向苍蝇乎声状非常吾固恶之四年七月黄龙见于成纪梁山崩五年白虎见天水六年遣鸿胪拜张天锡为大将军凉州牧西平公建元元平正月雍州秀才段铿对策上第拜吏部郎中孝亷通经者十余人皆拜令长五年六月晋大司马桓温伐燕次于枋头燕师屡败遣散骑侍郎药嵩来乞于坚请割武牢以西之地八月遣将军荀池洛州刺史邵羌帅步骑救燕败归是月京兆尹王攸上书献十畧一曰君道宜明二曰臣尚忠敬三曰子贵孝养四曰民生在勤五曰教无偏党六曰养民在惠七曰延聘耆贤八曰惩恶显善九曰伐叛讨逆十曰易简大坚纳之以攸为谏议大夫十一月燕军骑吴王垂奔秦桓温既走慕容暐悔割河沧之地以赂秦乃曰行人失辞分灾救患理之常也坚大怒六年令辅国王猛师镇南阳安虎牙将军张蚝建节邓羌等步骑六万讨平燕翼八月猛攻尅壶闗暐遣太傅上庸王评等帅四十万屯于潞州猛觇知评卖水鬻薪不抚士有可乘之防大笑谓杨安等曰慕容评真奴才虽亿兆之众尚不足为虑况十万乎今破之必矣甲戍陈于渭原猛誓众曰王景畧受国厚恩任兼内外今与诸君深入贼地宜各勉进不可退也受爵明君之朝庆觞父母之室不亦美乎众皆勇奋破釡弃粮大呼兢进猛望评师之众恶之谓邓羌曰今日之事非将军莫可以防也成败之机在斯一举也军其勉之羌曰若以司见与者公无以为忧猛曰此非吾所及也必以安定太守万户侯相处羌不恱而退俄而兵交猛召羌寝而不应猛乃驰就许之于是大饮帐中与张眊徐成等跨马运矛驰入评军出入数四傍若无人攀旗斩将杀伤甚重战及日中燕师败绩进师围邺七日坚至于安阳故宅引诸耆老语及祖父旧事然流涕乃停信宿猛潜如安阳迎坚坚谓之曰昔亚夫不出军迎汉文将军何以临敌而背众乎猛曰臣每覧亚夫之事常谓前却人主以此而为名将窃未多之臣奉陛下神算孽垂亡之虏若摧枯拉朽何足忧也戊寅尅邺慕容暐出奔将军郭庆执暐于髙阳送之辛巳坚入邺宫大赦阅其图籍凡郡百五十七县一千五百七十九户二百四十五万八千九百六十九口九百九十八万七千九百三十五以王猛为使持节都督闗东六州诸军事车骑大将军开府仪同三司冀州牧镇邺封清河郡侯以燕太宰恪太评之第尽赐之加美妾五人上女妓十人中妓三十八人猛辞坚曰昔魏綘和戎犹有金石丝竹之赏山甫翼周宝受四牡之锡卿功超二子任过管葛安得辞也其敬爱之无逆朕命以邓羌为散骑常侍安定太守真定郡侯邑三千户赏潞州之功七月七日坚如洛阳下书曰士死知已犹来格模故乔公一言魏祖追恸赵司髙平徐统往在邺都识朕于童稚每思其殷勤之言勿敢忘也可召其子孙诣行所八年五月以髙平徐攀为琅琊太守攀统之少子以旧思防之也六月冀州牧猛入为丞相中书监司校尉猛固辞丞相改授司徒又固辞不拜乃停司徒之授四月天鼓呜彗出于箕尾长十余丈或名蚩尤旗经太微扫东井自夏及秋冬不灭太史令张猛言于坚曰尾燕之分野而扫东井东井秦之分辖深祸大十年之后燕灭秦之象二十年之后燕当为岱所灭慕容暐父子兄弟亡虏也而布列朝廷贵盛莫一宜除渠帅以宁王秦若旦诛鲜卑不夕灭客彗者臣请就妖言之戮坚不纳更以暐为尚书垂为京兆君冲踢太守十年三月侍中太尉李威卒威字伯龙汉阳人茍太后姑子少与苻雄结刎颈之交苻生屡欲诛坚頼威以免坚深徳之事威如父诛苻生及法皆威与太后潜决太谋遂有辟赐之宠雅重王猛劝坚以国事任之坚常谓猛曰李公知卿犹鲍叔之于夷吾罕虎之于子产猛兄事之夏四月坚下书曰巴夷崄逆冦乱益州招引吴军为唇齿之势特进镇军将军防羌校尉邓可帅甲士五万星夜赴讨五月蜀人张育杨光等起兵二万以应巴獠晋威逺将军桓石防帅众二万入据垫江张育自号蜀王称蕃于晋八月邓羌败晋师于涪西击张育光屯于绵竹皆斩之益州平羌勒铭于岷山而还十二月羌至自成都隆引见东堂谓之曰将军之先仲华遇汉世祖于前将军复逢朕于后何邓氏之多幸羌曰臣常谓光武之遇仲华非独仲华遭光武坚笑曰将军葢以自况非直将军之幸亦朕之遇贤十一年正月以安军蒲轮徴隠士乐陵王劝为国子祭酒坚雅好文学英儒毕集纯博之精莫如劝也终于太子少傅五月猛寝疾坚亲祈南北郊宗庙社稷分遣侍臣祷河岳诸神无不周备以猛少瘳赦殊死七月坚临省疾问以后事猛曰晋僻陋吴越乃正朔相承臣殁之后愿不以晋为图鲜卑羌虏我之仇讐终为大患宜渐除之以复社稷言终而卒时年五十一坚哭之恸谓太子宏曰天不欲使吾平一六合何夺吾景畧之速也赠侍中丞相余如故谥武襄朝禁巷哭三日十二年正月癸巳高陆民穿井得大三尺六寸背有八卦文命太卜池养之食之以粟四月坚下书曰凉州刺史张天锡虽称藩受位而臣道未纯可遣步兵校尉姚苌等自石城津伐天锡天锡率劲勇五万来拒战于赤岸凉师大溃天锡率骑数千奔还姑臧致牋请降于苌甲午大军至姑臧天锡乘素车白马面舁榇降子军门苌释缚焚榇送之长安诸郡县悉降凉州平九月以梁熈为持节西中郎凉州刺史镇姑臧徙豪右七千余户于闗中封天锡重光悬之东寜乡二百户号归义侯拜北部尚书迁右仆射初苌等将征天锡坚为其立第于长安至是而居之十三年太史奏有星见于外国之分当有圣人之辅中国得之者昌坚闻西域有鸠摩罗什襄阳有释道安并遣求之十七年正月不雨至于六月彻乐减膳出宫女以迎和气八月坚收起居注及著作所録而观之见茍太后李威之事慙怒乃焚其书著作郎董裴虽更书时事然千不留一八年三月徙邺铜驼铜马飞亷翁仲于长安十月坚引羣臣于太极殿议曰东南一隅未宾王化今欲起天下兵讨之计其精卒九十七万吾先啓行薄伐南裔此行也朕与阳平公之任非诸之事左右仆射权翼沙门道安阳平公融尚书石越等上书固谏前后数十坚不纳十九年晋车骑桓冲率众十万防襄阳遣其前将军刘波攻沔北坚大怒遣其子征南钜鹿公叡冠军慕容垂左卫毛当等将步卒五万救襄阳坚下书曰吴人敢恃江山屡防王境宜时进讨以清宇内便可戒严速脩戎备发州民则十丁遣一兵居门在灼然者为崇文义从朕登防稽复禹绩伐国存君义同三王其以司马昌明为左仆射谢安为吏部尚书桓冲为侍郎势还不逺可并为起第八月戊午遣征南大军阳平公融骑从张蚝抚军大将军高阳公符方卫军梁成平南慕容暐冠军慕容垂步骑二十五万为前锋甲子坚发长安戎长戎卒六十余万骑二十七万前后千里九月坚至项城凉州之兵始达咸阳蜀汉之军顺流而下幽冀之众至于彭城东西万里水陆齐进融等攻夀春晋遣都督谢石徐州刺史谢豫州刺史桓伊水陆七万败坚于肥水坚为流矢所中单骑遁还于淮北顾谓夫人张氏曰朕若用朝臣之言岂见今日之事即当何面目复临天下乎潜然流涕坚诸军悉溃惟慕容垂一军独全比至洛阳百官威仪军容粗备未及闗而垂有二志説坚请廵抚燕岱并求拜墓坚许之权翼固谏以为不可坚不从坚至自淮南次于长安东之行宫入告罪于太庙丁零翟斌反干河南长乐公苻丕遣慕容垂及苻飞龙讨之垂南结丁零杀飞龙尽坑其众垂引丁零乌丸之众二十余万为飞梯地道以攻邺城慕容暐弟先为北城长史闻垂攻邺亡命奔闗东牧诸马牧鲜卑众至数千还屯华隂暐乃潜使诸弟及宗人起兵于外坚遣将军强永率骑击之为所败众遂盛自称大都督雍州牧济北王推叔父垂为丞相大司马冀州牧吴王坚谓权翼曰吾不从卿言鲜卑至是闗东之地吾不复与之争若将何翼曰防不可长慕容正可据山东为乱不暇近逼今暐及宗族种尽在京师鲜卑之众布于畿甸实社稷之忧宜遣重将讨之坚乃以广平公熈镇蒲坂苻叡为都督配兵五万姚苌为司马讨于华泽平阳太守慕容冲起兵河东有众二万进攻蒲坂命窦冲讨之苻叡勇果轻敌至华泽败绩被杀坚大怒苌惧诛遂叛窦冲击慕容冲于河东大破之冲奔于至十万余遣使谓坚曰秦师倾败将兴复大燕吴王以定闗东可速资备大驾奉送家兄皇帝返邺都与秦以虎牢为界分王天下坚怒召暐责之暐叩头流血陈谢坚久之曰此自三坚之罪非卿之过复其位待之如初命暐以书招谕垂及众使众兵还长安恕其反叛之罪而暐遣使谓曰今秦数已终当不复能久立吾既笼中之人必无还理勉建大业以兴复为务于是进向长安改年曰燕兴坚率步骑二万讨姚苌于北地姚苌率众七万来攻坚为苌所败闻慕容冲去长安一百余里引师而归使苻方戍骊山拜苻晖都督中外诸军事配兵五万拒冲晖师败绩坚入以尚书姜宁与苻琳率众三万击冲于灞上为冲所败宇死之琳中流矢冲遂据阿房城进逼长安坚登城观之叹曰此虏从何出也吾不用王景畧阳平公之言使白虏敢至于此长乐公苻丕在邺粮竭马又无草削松木而食之防丁零叛慕容垂引师去邺始具西问知长安危逼乃遣从弟求救于谢二十一年慕容冲僣称尊号于阿房改年更始冲率众登城坚身贯甲胄督战拒之飞矢满身流血被体时虽兵防危逼冯翊诸堡壁犹有负粮冐难而至者多为贼所杀先是毎夜有人周城大呼曰杨定健儿应属我宫殿台观应坐我父子同出不共汝旦寻而不见人迹城中有书曰右符传贾録载帝出五久长得又谣曰坚入五山长得坚大信之告其太子宏曰脱如此言天或导予今留汝兼总戎政勿与贼争利吾当出陇收兵运粮以给汝自将张夫人及中山公诜率骑数百出如五将山六月太子宏寻将母妻宗室男女数千骑出奔中入据长安坚至五将山姚苌遣将军吴忠围之坚众奔散独侍御十数人而已神色自若坐而待之召宰人进食俄而忠至执坚以归新平县幽之别室苌求国玺于坚曰苌次膺箓瞠可以为恵坚瞠目叱之曰小羌乃敢于逼天子岂以国玺授汝羌乎五胡次序无汝羌名违天不祥其能久乎玺已送晋不可得也苌又遣右仆射尹纬说坚求为尧舜禅代之事坚曰姚苌叛贼奈何拟之古人因问纬曰卿于朕朝作何官对曰尚书令史坚叹曰卿宰相才王景畧之流而朕不知卿亡也不亦冝乎八月缢于新平佛寺中时年四十八张夫人中山公诜等皆自杀三军莫不哀恸苌欲匿杀之名乃諡为庄烈天王长乐称号伪谥坚为世祖宣昭皇帝初太子之逩也假道归晋厯位辅国将军桓篡位以为梁州刺史
　　符丕
　　符丕字永叙坚之长庶子少而聪慧好学坚与之言将畧嘉之才干亚于苻融为将善収士卒时出镇于邺东夏安之坚败归长安为慕容垂所逼自邺奔于枋头坚之死也建元二十一年丕复入邺城将収兵赵魏西赴长安防平州刺史苻冲帅幽并人众撃慕容垂频为垂将带方等所败乃率众三万进屯壶闗使招丕丕乃去邺帅兵六万进潞州骠骑将军张蚝并州刺史王腾迎之入据晋阳始知不守坚为姚苌所杀乃举哀晋阳僣即皇帝于晋阳南立坚行庙大赦改建元二十一年为太平元年九月置百官是月安西吕光自西城还师二年正月慕容垂僣称尊号二月慕容冲左将军韩延煞冲立段随为燕王改年昌平正月丕以吕光为车骑将军梁州牧酒泉公是月姚苌僣称尊号氐有啖青者谓诸将曰狄道长苻登虽王室属疎而志畧雄明请共立之以赴大驾于是推登为持节使都督陇右雍河二州牧率众五万东下陇右据南安驰使请命八月丕以登为征南大将军开府仪同南安王特节雍州牧因其所称而受之九月丕下书鲜卑慕容永我之骑将首乱京畿祸倾社稷其遣丞相王永帅禁卫虎旅夫而取之十月与慕容永战于襄陵王师大败丕惧率其众数千南奔东垣晋掦威将军冯该自陜要击斩之送丕首于江东符登称尊号谥为哀平皇帝
  </div>
  <div class="pagination">
   <span class="current-page">
    1
   </span>
   <a href="别本十六国春秋_page2.html">
    2
   </a>
   <a href="别本十六国春秋_page3.html">
    3
   </a>
   <a href="别本十六国春秋_page4.html">
    4
   </a>
   <a href="别本十六国春秋_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
