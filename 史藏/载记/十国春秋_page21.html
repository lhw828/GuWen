<!DOCTYPE html>
<html>
<head>
    <meta charset="UTF-8">
    <title>十国春秋 - 第 21 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 21 页/共 53 页</h1>
    <div class="content">　　钦定四库全书
　　十国春秋卷三十五
　　检讨呉任臣撰
　　前蜀一
　　髙祖本纪上
　　髙祖姓王名建字光图许州舞阳人也为人隆眉广颡龙睛虎视机略拳勇出于流辈先世故为饼师建少年无赖以屠牛盗驴贩私盐为事里人谓之贼王八常葬父发地数尺而瘗棺輙跃出有神人语之曰此天子地汝小民何容卜葬建不聴竟葬之棺复跃出如是者三乃克葬未防被罪系许昌狱吏纵之去亡匿武当山遇僧处洪以相术奇建曰子骨法甚贵盍从军自求豹变建感其言因军于忠武久之节度使杜审权抜为列校从讨王仙芝有功会建所乘马死剖之得一小蛇于心间私自异之【五国故事云建为忠武军部将讨尚君长于山东力战马毙剖之得蛇于马腹由是自负今从蜀梼杌】黄巢陷长安唐僖宗走成都忠武军将鹿晏以兵八千属监军杨复光讨贼巢败走复光以其兵为八都都将将千人建与晏皆为一都头【通鉴云杨复光沥酒为盟分忠武军八千人为八都遣牙将鹿晏晋晖王建韩建张造李师泰厐从等八人将之复光帅之以撃朱温败之遂克邓州○十国纪年曰上公八都而下立有七人姓名其一人诸书不可见故也】复光死晏率八都兵西迎僖宗于蜀所过剽略行至兴元逐节度使牛勗【一作牛丛】自称留后以建等领属州刺史时中和三年十二月也明年建与晋晖韩建张造李师泰等各率一都赴行在僖宗得之大喜以属十军观军容使田令孜令孜养建等为假子赐与巨万拜诸衞将军号随驾五都冬十一月唐遣禁兵讨晏晏弃兴元转掠襄邓还据许州诏遂以为忠武节度使光启元年僖宗还长安使建与晋晖等将神策军宿衞会河中王重荣与令孜争盐池重荣召晋兵犯京师僖宗复出奔凤翔二年春三月移幸兴元以建为清道斩斫使负玊玺以从行至当涂驿李昌符等焚栈道栈道防断建控僖宗马冒烟熖中过宿坂下僖宗枕建膝寝既觉涕泣解御袍赐之曰以其有泪痕也锡以金劵及至兴元命建遥领壁州刺史故事将帅无遥领州镇者实自建为始云是时令孜以天子播越由已致之惧且得罪西川节度使陈敬瑄令孜同母弟也令孜因求为西川监军荐枢密使杨复恭代为观军容使顷之复恭斥令孜之党出建为利州刺史【蜀梼杌作防御使今从通鉴又五代史云建攻利州刺史王珙弃城走与此略异】三年山南西道节度使杨守亮忌建骁勇数数召建往建不从乃召集亡命及溪洞彛落有众八千人防嘉陵江而下以袭阆州逐其刺史杨茂实【五代史作执其刺史杨行迁蜀梼杌云攻陷阗州杀杨行迁今从通鉴】自称防御使守亮寖不能制牙将张防説建曰公乘天子微弱专据方州若唐室复兴公无种矣宜遣使奉表天子仗大义以行师事无不济部将綦母諌亦説建养士爱民以观天下之变建皆嘉纳之会东川节度使顾彦朗与建相亲敬瑄恐其相昵也谋于令孜令孜曰王八吾儿也以一介召之可置麾下乃折简招建曰中原多故惟三蜀可以偷安陈公恢廓无疑吾父子辅之万全必矣建闻命大喜因至梓州谓彦朗曰十军阿父召我我欲至成都见陈公以求一镇即以其家属托彦朗选精兵二千与从子宗鐬假子宗瑶宗弼宗侃宗弁等驰之成都行至鹿头闗西川叅谋李乂谓敬瑄曰王建虎也柰何延之入室【蜀梼杌载李乂曰建今之奸雄狼顾久矣必不为人下若为将校亦非公之利今从通鉴】敬瑄悟亟遣人止之且增修守备建大怒破闗而进败汉州刺史张顼于绵竹遂取汉州彦朗闻之出兵相助列军于学射山敬瑄命偏将句惟立逆战建击败之于蚕北又拔徳阳敬瑄遣使来让对曰十军阿父召我未及门而拒之重为顾公所疑退无归矣令孜登楼慰谕建与诸将截髪罗拜曰今既无归且辞阿父作贼是时彦朗以其弟彦晖为汉州刺史发兵助攻成都三日不克而退还屯汉州敬瑄告难于朝僖宗命中使和解之又令李茂贞以书来谕皆不从文徳元年春三月建将兵攻彭州敬瑄救之乃解还于是大掠西川十二州皆被其患是月昭宗即位建与敬瑄方相攻贡赋中絶建谓部将曰吾在军中久观用兵者不依天子之重则众心易离今不若疏敬瑄之罪表请朝廷命大臣为帅而佐之则功庶可成乃使周庠草表请讨敬瑄以赎罪因求卭州而彦朗亦表请赦建罪移敬瑄它镇以靖两川昭宗新立方愤藩镇多跋扈会得奏夏六月以韦昭度兼中书令充西川节度使兼两川招抚制置等使【蜀梼杌云乃诏宰相韦昭度为成都尹今从通鉴】徴敬瑄为龙武统军敬瑄益治兵讲武治黄头军三都是时建军新都绵竹土豪何义阳安仁费思懃等所在拥兵自保众或万人少者千人建遣假子宗瑶説之稍稍率众来附给以资粮建军复振秋七月昭度至成都备旌节于城下敬瑄不受代昭度谓之曰新使在此何闭门为敬瑄令左右诟城下曰有铁劵具在宁可违先帝命乎【费着器物谱曰敬瑄劵文承防乐朋作其略曰烹巨鼇者鼎大于沧海斩长鲸者剑倚于青天既立异勋克膺殊宠李晟免其十死子仪成其九功镇以金镛赐其铁劵又田令孜劵文略曰人臣之绩古今莫俦爵位不足以荅元勳竹帛不足以纪大节式遵盛典用表殊庸宣赐骆谷扈从定难中兴社稷功臣仍恕十死敬瑄以中和三年十月受赐令孜以四年十一月受赐】冬十二月丁亥唐署韦昭度为行营招讨使以山南西道节度使杨守亮副之东川节度使顾彦朗为行军司马割邛蜀黎雅置永平军拜建节度使治卭州充行营都指挥使【蜀梼杌云建发兵于剑门敬瑄不受代昭度于城东置行府以建为衙内都指挥使今从锦里耆旧传及通鉴】以讨敬瑄戊子削敬瑄官爵龙纪元年春正月戊申建大破眉州刺史山行章于新繁卤获万余人横尸四十里行章仅以身免先是田令孜以故将杨晟假威戎节度使使守彭州建再攻彭州敬瑄遣行章将兵五万屯新繁以救之至是战败晟亦惧徙屯三交敬瑄复发兵七万益行章与建相持蒙阳百余日【锦里耆旧传载是年五月三郊军败退归府城王司徒据汉州城出军把断北路乂弥牟镇下先锋寨新都县下中军寨今从通鉴】冬十二月甲子建败行章及西川骑将宋行能于广都行能奔还成都行章退守眉州壬申请降于建大顺元年春正月壬寅建攻卭州敬瑄遣其将杨儒助刺史毛湘守之未防儒来降建録以为子更其姓名曰王宗儒乙巳建留永平节度判官张琳为卭南招安使引兵还成都敬瑄分兵布寨于犀浦郫导江等县发城中民户一丁书则穿壕运石夜则登城击析唐行营招讨使韦昭度营于唐桥【鉴戒录云昭度于城南荷圣寺置行府】建营于东阊门外建事昭度甚谨辛亥简州将杜有迁执刺史员防嵩来降建以有迁知州事二月己未资州将侯元绰执刺州杨戡来降建以元绰知州事夏四月乙丑敬瑄遣蜀州刺史任从海将兵二万救卭州战败欲以蜀州来附敬真杀之以徐公鉢代为蜀州刺史丙寅嘉州刺史朱实举州来降丙子僰道土豪文武坚执戎州刺史谢承恩来降六月丁巳茂州刺史李继昌帅众救成都己未建击斩之辛酉资简都制置应援使谢从本杀雅州刺史张承简举城来降秋八月建退屯汉州九月卭州食尽刺史毛湘谓都知兵马使任可知曰吾不忍负田军容吏民何罪尔可持吾头归建也壬戌可知斩湘及二子来降甲戌建持永平旌节入卭州以张琳知留后冬十月建引兵还成都蜀州将李行周逐徐公鉢举城来降二年春二月唐以韦昭度讨陈敬瑄三年不克且聚诸道兵十余万馈运不继议欲息兵三月乙亥制复敬瑄官爵【十国纪年作二月乙巳今从通鉴】令建与顾彦朗各帅众归镇是时敬瑄置徴督院括富民财以供军逼以桎梏捶楚民不聊生又城中乏食民有潜入行营贩米入城者截同径寸半深五分每筒百余钱饿殍狼藉死者相继军民彊弱相陵将吏斩之勿能禁乃更为防腰邪劈酷法而为者不止民多谋出降敬瑄悉捕其族党杀之至是建见罢兵制书曰大功埀成奈何弃之因密谋于幕僚周庠庠力劝建请韦公还朝独取成都克而有之上策也建遂表称陈敬瑄田令孜罪不可赦愿毕命以图成功【十国纪年载是年四月朝议以建不奉诏而不能制更授西川行营招讨制置使按此命葢在昭度还朝之后也今不从】昭度无如之何建乘间説昭度曰公以数万之众困两川之人而师久无功罪将安归且唐室多故东方诸镇迭相吞噬兵接都畿真腹心之疾也相公当归相天子静中原以固根本敬瑄疥癣耳责建可办此西蛮之国不足以留公昭度迟疑未决庚子建阴令东川将唐友通等擒昭度亲吏骆保【锦里耆旧传作骆别鹤北梦琐言作骆志今从五代史蜀梼杌】苍头保禄于军门脔而食之建入白曰军士饥须此为食尔【一云诬其盗军粮】昭度大恐遽留符节与建牒建知三使留后兼行营招讨使即日东还建送至新都跪觞马前泣拜而别昭度方去建即以兵扼剑门两川由是阻絶建还攻成都环城烽堑亘五十里有狗屠王鹞者请诈得罪亡入城中见敬瑄令孜谬言建兵罢食尽将遁去已而鬻茶于市又阴为吏民称建英武军势彊盛由是敬瑄等懈于守备而众心多危惧秋八月建攻敬瑄甚急顾谓牙将韩武曰城破我与公逓为节度使武等益力战敬瑄出兵輙败时威武节度使杨晟数数馈以食建乃分兵据新都彭州道絶辛丑令孜登城呼建曰老夫与八哥相厚何嫌而至此建曰军容父子之恩心何可忘然兵讨不受代者天子命也太师改图建复何求于是令孜夜入建军以节度观察印牌授建建泣谢请为父子如初壬寅敬瑄开门出迎癸卯建入城自称西川留后安抚军人百姓放敬瑄归花林坊宅令孜归碧鸡坊宅已而表敬瑄子陶为雅州刺史以令孜为监军使敬瑄随陶之官癸丑分遣士卒就食诸州敬瑄将佐有器干者建皆礼而用之九月东川节度使顾彦朗卒军中推其弟彦晖知留后冬十月癸未唐遣少师薛廷珪命建为检校司徒成都尹剑南西川节度副大使知节度事管内观察处置云南八国招抚等使【通鉴作西川节度使今从五代史及蜀梼杌】甲申废永平军建既得西川留心政事容纳直言好施乐士谦恭简素用人各尽其才然多忌好杀诸将有功名者多因事诛之十二月唐以顾彦晖为东川节度使遣中使宋道弼赐旌节杨守亮令绵州刺史杨守厚【五代史作常厚今从通鉴】囚道弼以攻梓州癸夘彦晖求救于建甲辰建遣华洪李简王宗侃王宗弼讨守厚自彦朗死建欲图并东川而未有以发及洪等行密戒曰兵已破守厚彦晖必出犒师汝曹于行营报宴挟与俱来无烦吾再举也宗侃破守厚七砦守厚走归绵州以唐旌节还道弼而出之彦晖已得节具犒礼诸将报宴会宗弼以建谋泄之彦晖彦晖辞疾不出建计不得发而图彦晖之心愈益迫矣景福元年威武节度使杨晟与杨守亮等约兴兵来攻二月丁丑晟出兵掠新繁汉州之境使其将吕荛将兵二千会杨守厚攻梓州建遣行营都指挥使李简击荛斩之辛丑建遣族子嘉州刺史宗裕雅州刺史王宗侃威信都指挥使华洪茂州刺史王宗瑶将兵五万攻彭州晟逆战而败宗等围之守亮遣其将符昭救晟径趋成都营三学山建亟召洪还洪疾驱而至后军尚未集以数百人夜去昭营数里多击更鼓昭以为建军大至引兵宵遁三月守亮假子左神策勇胜三都都指挥使杨子实子迁子钊自渠州引兵救晟子实等知守亮必败壬子帅众二万来降是月晟遗杨守贞杨守忠杨守厚书使攻东川以解彭城之围守贞等从之时神策督将窦行实戍梓州守厚密诱之为内应及守厚至涪城行实事泄顾彦晖斩之守厚遂遁去俄守贞守忠军至无所归盘桓绵剑间建遣亲校吉谏袭守厚破之癸亥李简邀守忠于钟阳斩获三千余人夏四月简又破守厚于铜鉾斩获三千余人降万五百人守忠守厚皆走秋八月辛丑李茂贞攻拔兴元杨复恭杨守亮杨守信杨守贞杨守忠满存奔阆州冬十二月壬午建遣华洪击守亮于阆州破之是嵗陈敬瑄同子陶自雅州罢归寓居新津以一县租赋赡焉二年春正月东川留后顾彦晖既与建有隙李茂贞欲抚之请唐更赐彦晖节唐诏彦晖为东川节度使茂贞又奏遣知兴元府事李继密救梓州未防建军败东川凤翔之兵于利州彦晖求和请与茂贞絶二月甲戌唐加建同平章事建屡请杀陈敬瑄田令孜昭宗不许夏四月乙亥建使人告敬瑄谋作乱杀之新津又告令孜通凤翔书下狱死【蜀梼杌云敬瑄废处雅州以其子为刺史既行建遣杀于三江令孜仍监其军复以令孜阴附凤翔擒下狱饿死锦里耆旧传曰景福元年春有诏贬田令孜授湖南监军陈敬瑄于雅州安置王司徒虑其生变缢令孜于府城斩敬瑄于新津具表疏其恶今从通鉴】干寜元年夏五月建久攻彭州不下城中人相食【锦里耆旧传云彭城内窘蹙初年米每斗五千第二年十千三年粮尽百姓递相啗食】彭州内外都指挥使赵章出降建用王先成言筑龙尾道属于女墙丙子建兵登城杨晟犹帅众力战刁子都虞候王茂权斩之【锦里耆旧传五月庚申杨晟自刎城门开今从通鉴又锦里耆旧传云自景福元年五月二十日围城至三年五月二十三日首尾三年】获彭城马步使安师建建欲使为将师建泣谢曰师建誓与杨司徒同生死不忍复戴日月【北梦琐言师建曰某受杨司徒提拔不敢惜死】乃杀之礼葬而祭之更赵章姓名曰王宗勉王茂权名曰宗训秋八月绵州刺史杨守厚卒其将常再荣举城来降二年春三月建创徴杂税绫一疋一百文绢一疋七十文布一疋四十文猪每头一百文夏五月三镇拥兵犯阙【王行瑜李茂贞韩建也】秋九月遣简州刺史王宗瑶等将兵往援甲戌军绵州冬十一月雅州刺史王宗侃防利州执刺史李继颙斩之十二月甲申凤翔将阆州防御使李继雍蓬州刺史费存渠州刺史陈璠各帅所部兵来奔建起自利阆亲骑军四百余人皆拳勇之士执紫旗各有名号凡战不利輙麾紫旗以副之莫不披靡又中军有隠语剑曰夺命龙刀曰小逡巡枪曰肩二斧曰铁餻糜甲曰小斤使弓曰潘尚书弩曰百步王箭曰飞郎鼓曰圣牛儿锣曰响八旗曰愁眉锦铁蒺藜曰冷尖西川一军纪律精严所向无敌时杨晟既死建复有事于东川表言顾彦晖不发兵赴难而掠夺辎重且遣泸州刺史马敬儒以防峡路请兴兵致讨戊子华洪大破东川兵于楸林斩其将罗璋卤获数万遂拔楸林寨进围梓州丙申建攻东川别将王宗弼为东川兵所擒【九国志曰王宗弼掠地飞乌为顾彦晖所获】彦晖畜以为子戊戌通州刺史李彦昭将兵二千来降三年春正月王宗攻拔龙州杀其刺史田昉闰月丁亥果州刺史张雄来降夏五月昭宗命宦者袁易简来梓州和解两川建虽奉诏还成都然犹连兵未解时荆南节度使成汭与其将许存泝江尽取滨江州县武泰节度使王建肇【欧阳五代史作黔南节度使王肇今从通鉴】弃黔中退保丰都存复引兵拔渝涪二州汭以其将赵武为黔州留后存为万州刺史武数攻丰都建肇不能守与存皆降于建未防建更许存姓名曰王宗播秋八月癸丑唐以建为凤翔西面行营招讨使四年春二月戊午建遣卭州刺史华洪彭州刺史王宗祐将兵五万攻东川以戎州刺史王宗谨为凤翔西面行营先锋使败凤翔将李继徽等于武【继徽本姓杨名崇本李茂贞假子也】庚申建以决云都知兵马使王宗侃为应援闗峡都指挥使将兵八千趣渝州决胜都知兵马使王宗阮为开江防送进奉使将兵七千趣泸州辛未宗侃取渝州降其刺史牟崇厚癸酉宗阮拔泸州斩其刺史马敬儒峡路始通凤翔将李继昭救梓州留偏将守剑门王宗播击擒之夏四月唐以右諌议大夫李洵判官韦庄为两川宣谕使和解顾彦晖及建诏建罢兵五月丙戌建以节度副使张琳守成都自将兵五万攻东川更华洪姓名曰王宗涤六月李茂贞表建侵伐隣封连兵累嵗甲寅唐贬建南州刺史乙夘以覃王嗣周为凤翔节度使【一作郯王】徙茂贞为西川节度使癸亥建克梓州南寨执其将李继宁丙寅宣谕使李洵等至梓州己巳见建于张把砦建不奉诏指执旗者曰战士之情不可夺也建与彦晖五十余战九月癸酉朔遂围梓州是月茂贞不受代唐复以建为西川节度使同平章事冬十月壬子知遂州侯绍帅众二万乙夘知合州王仁威帅众千人戊子凤翔将李继溥以援兵二千皆降于建建攻梓州益急初彦晖假子瑶【一作顾彦瑶疑误】顾城已危谓诸将吏曰事公当生死以之指其所佩宾铁剑曰事急而有叛者当齿此至是城将破庚申彦晖聚宗族将吏及瑶共饮遣王宗弼自归于建酒酣命瑶杀已及同饮者瑶然后自杀城遂陷【锦里耆旧传作九月平定东川今从通鉴】建入梓州城中兵尚七万人乃命王宗绾分兵狥昌普等州以王宗涤为东川留后于是并有两川之地十二月壬戌建自梓州还戊辰至成都是岁南诏防隆舜为其臣杨登所弑子舜化立遣使欵黎州修好唐欲报以诏书建曰小彛不足辱诏臣在西南彼何敢犯塞从之五年春正月唐以兵部尚书刘崇望同平章事充东川节度使夏五月昭宗闻宗涤已为东川留后召崇望还仍以宗涤为留后秋八月甲子唐改是年为光化元年己丑王宗涤言东川封彊五十里文移往来动逾数月请分遂合泸渝昌五州别为一镇建为表请于朝冬十月丁巳唐诏王宗涤为东川节度使是嵗江滨池鱼死者无算令以车运之郭外二年夏五月甲午唐诏置武信军于遂州以遂合等五州之六月唐以王宗佶为武信节度使从建请也秋八月建遣决云军使田师偘帅三指挥使收获阆州进克巴蓬壁三州三年春二月庚申唐诏建私门立防加兼中书令三月移师偘军镇渝州夏六月癸亥唐加王宗涤同平章事秋七月甲寅唐命建以西川节度使兼东川武信军两道都指挥制置等使是嵗赐爵琅琊王光化四年春三月东川节度使王宗涤以疾求代王表族子马步使宗为留后唐改封王为西平王夏四月丁丑唐改元天复闰六月道士杜从法以妖妄诱昌普合三州民作乱王遣王宗黯将兵会东川武信兵往讨未防龙台镇使王宗侃等击灭之冬十一月韩全诲等刼唐帝如凤翔东平王朱全忠引兵至凤翔问罪于岐王李茂贞会全诲徴兵于我而全忠亦来乞师王外修好于全忠罪状茂贞复阴遣人劝茂贞坚守许以出兵为援以武信节度使王宗信前东川节度使王宗涤等为扈驾指挥使将兵五万声言迎驾实袭山南诸州也
　　天复二年春二月我兵至利州昭武节度使李继志弃镇奔凤翔王以剑州刺史王宗伟为利州制置使三月发舟师三万五千人以锁峡口秋八月王宗佶等假道于兴元山南西道节度使李继密【五代史作继业今从通鉴】遣兵戍三泉以拒我师辛丑前锋将王宗播攻之不克退保山寨已而令兵卒曰吾与汝曹决战取功名不尔死于此遂破金牛黒水西县褒城四寨时军校秦厚攻西县矢贯左目达于右目镞不出王自舐其创浓溃镞出宗播屯兵马盘寨继密战败奔还汉中我军乘胜至城下王宗涤帅众先登遂克兴元继密请降得兵三万人马五千匹宗涤入屯汉中唐诏宗涤为山南西道节度使是日王疑宗涤得众心命亲随马军都指挥使唐道袭缢杀之以指挥使王宗贺权兴元留后九月戊申武定节度使李思敬以洋州来降【亦作拓拔思敬葢赐姓李也】冬十月拔兴州以军使王宗浩为兴州刺史王于是并有山西南道是嵗大水嘉州漂荡尤甚
　　天复三年春正月唐帝还长安王贡茶布等十万是月唐令所在收捕宦官王杀它囚以应诏于是西川监军鱼全禋致仕枢密使严遵美获全夏四月王出兵秦陇乘岐王茂贞之弱也先是王遣判官韦庄入贡于唐亦修好于梁王全忠至是全忠使押牙王殷报聘王与之宴殷言蜀甲兵诚多但乏马耳王作色曰当道江山险阻骑兵无所施然马亦不乏当共阅之乃集诸州马大阅于星宿山官马八千私马四千部队甚整殷大叹服王以骑将起家故得蜀之后于文黎维茂等州多市蕃马十年之间遂及兹数秋八月庚辰唐加王守司徒进爵蜀王冬十月王乘江陵成汭之变命王宗本为开道指挥使攻下防忠万施四州议者以瞿唐为蜀险要王乃弃归峡屯军防州于是并有三峡之地以王宗本为武泰留后徙武泰军治涪州从宗本请也
　　天复四年春二月梁王全忠表请唐帝迁都帝遣间使以御札告难于王【通鉴考异载昭宗赐王建诏云正月二十日朕登楼二十二日东军兵士拥胁朕东去云云】王以卭州刺史王宗祐为北路行营指挥使将兵会凤翔兵迎车驾至兴平遇汴兵不得进而还王始自用墨制除官言俟车驾还长安表闻夏四月梁王全忠刼迁唐帝于洛阳闰月唐帝御光政门赦天下改元天祐王与唐絶而不知故仍称天复年号五月山南东道节度使赵匡凝遣水军攻我防州知渝州王宗阮击败之万州刺史张武作铁絙絶江中流立栅于两端谓之曰鏁峡六月王及岐王茂贞李继徽合兵讨朱全忠全忠拒之河中是时诸将多劝王攻取凤翔王以问节度判官冯涓涓曰兵者凶器残民耗财不可穷也今梁晋虎争势不两立若并而为一举兵向蜀虽孔明复生不能敌也凤翔蜀之藩蔽不若与之和亲结为昏姻无事则务农训兵保固疆塲有事则觇其机事伺衅而动可以万全王曰茂贞虽庸才然有强悍之名与全忠力争则不足自守则有余为吾屏障所利多矣由是与茂贞结好丙子茂贞遣判官赵锽来聘为其从子天雄节度使继崇乞昏王以女妻之茂贞数求货及甲兵于我王皆与焉秋八月朱全忠弑唐帝于椒殿太子子祝即位王率将吏百姓举哀制服是嵗大旱褒梁之境赤地数千里民有相食者山中竹无巨细皆放花结实民采之舂米而食赖以存活
　　天复五年夏五月甲申忠义节度使赵匡凝遣使修好于我以拒梁王全忠秋八月王遣前山南西道节度使王宗贺等将兵击昭信节度使冯行袭于金州行袭时附全忠也九月丁夘荆南节度使赵匡明为汴兵所逼帅众二万弃城西奔是月王宗贺等所向皆捷丙子冯行袭弃金州奔均州其将全师朗以城降【李昊蜀书髙祖纪作全行思后主纪林思谔王宗播王承规传俱作全行宗桑志传又作全行朗新唐书冯行袭传复作金行全今从十国纪年为全思朗按孟蜀后主实录云金州招安指挥使全师郁世居金州疑即师朗之族昆弟也】王更师朗姓名曰王宗朗补金州观察使割渠巴开三州以之冬十月唐改昭信军为戎昭军【唐原置昭信军于金州是时已为蜀所有】十一月唐遣告哀使司马卿来宣昭宗之丧至是始入蜀境掌书记韦庄为王谋使武定节度使王宗绾谕之曰蜀将士世受唐恩去嵗闻乘舆东迁凡上二十表皆不报寻有士卒自汴来闻先帝已罹全忠弑逆蜀将士方日夕枕戈思为先帝报仇不知今兹使来以何事宣谕舍人宜自图进退卿乃还是月壬申赵匡明至成都王以客礼遇之十二月冯行袭复取我金州王宗朗不能守焚其城邑奔于成都
　　天复六年秋八月乙酉岐王茂贞遣其子侃为质于我王以侃知彭州冬十月丙戌王始立行台于成都东向舞蹈号恸称自大驾东迁制命不通请权立行台用李晟郑畋故事承制封拜仍以牓帖告谕所部藩镇州县是时置镇江军于忠州领防忠万三州【一曰以防忠万施四州为属郡】天复七年春三月唐帝【昭宣帝】襌位于梁夏四月壬戌梁王全忠更名晃【薛史云时将受禅下教以本名二字异帝王之称故改名】甲子称皇帝改元开平遣使来谕王拒而不纳与农王杨渥驰檄诸道欲与岐王李茂贞晋王李克用会兵讨梁四方知其非诚实皆不应是时巨人见青城山夏六月凤凰见万嵗县黄龙见嘉阳江诸州各上言甘露白鹿白雀之瑞又会昌庙岸侧穴中生四各二三寸背有金书王字大吉王遗书晋王各请帝一方晋王复书不许曰誓于此生靡敢失节秋九月王会将佐议称帝皆曰大王虽忠于唐唐已亡矣此所谓天与不取者也判官冯涓独劝王以蜀王称制王不从用安抚副使掌书记韦庄之谋帅吏民哭三日己亥即皇帝位【按欧阳五代史刘恕十国纪年皆云天复七年九月即位明年改元宋庠纪年通谱亦云天祐四年秋称帝次年改元今从之若九国志则云此年七月即帝位明年改元蜀梼杌则云天复七年僭即伪位改元武成薛史唐余传则云天祐五年建自帝于成都年号武成俱误也】国号大蜀帝以夘年生至是丁夘即位左右献兎子上金牀之防帝命饰金为坐诏蜀人以金徳王用承唐运辛丑以前东川节度使兼侍中王宗佶为中书令韦庄为左散骑常侍判中书门下事阆州防御使唐道袭为内枢密使【五代史作唐袭今从通鉴蜀梼杌】任知己潘峭为宣徽南北院使郑骞为御史中丞张格王锴为翰林学士周博雅为成都尹立次子秘书少监宗懿为遂王以族子宗为太傅王宗侃为太保兼侍中以唐观军容使严遵美为内侍监授唐室旧臣王进等三十二人官爵有差又宋玭等百余人咸见信用帝虽目不知书而好与儒生谈论颇解其理是时唐衣冠之族多避乱在蜀帝礼而用焉使修举政事故典章文物有唐之遗风冬十月下诏改堂宇防舍为宫殿其略曰帝君之居上应辰象朝贡臻集华夏会同宫阙殿阁之深严台省府事之宏壮须分名号以美【一作正】观瞻况我肇启丕图有嘉瑞允协上之贶式光万世之基至于厨廐之标题仓库之曹列并宜从革用永维新遂以大衙门为宣徳门狮子门为神兽门大防为会同殿毬塲门为神武门毬塲防为神武殿蜀王殿为承干殿清风楼为寿光阁西亭子防为咸宜殿九顶堂为承干殿会仙楼为龙飞楼西亭门为东上阁门亭子西门为西上阁门节堂南门为日华门行库角门为月华门万里桥门为光夏【一作下】门笮桥门为坤徳门大东门为万春门【一作万里春门】小东门为瑞鼎门大西门为干正门小西门为延秋门北门依旧大门子城南门为崇礼门【一作宗礼】中隔为神雀门东门为神政门西门为兴义门鼓角楼为大定门北门为大安门中隔为武门昌桥为应兴桥旧宅为昭圣宫堂为金华殿摩诃池为龙跃池【摩诃池乃陈人萧摩诃所开】设防为韶光殿【或作韵光似误】军资库为国计库衙库为内藏库衙内麴佑库为齐天库衙内杂库为广润库赏设库为常盈库赏设行库为殿前库南仓为天富仓赡军东库为左金藏库北仓为大仓甲仗库为天武库旧三使院为彰信门尚书省于旧使院置御史台于府司置府城为皇城使防城使司依旧两马步使为左右街使厢虞候为街巡使后槽为飞龙廐客使为客省使乐营为教坊使厨为御食厨防门添置三十六防神策营为粮料司六军为支计院成都府移于子城外从便处置立府所司新西宅为天启宫堂为玊华殿是嵗遣官祭盐井玊女之神其神出半面享之初帝见倮体妇人于盐井告曰若当为吾国土地主富贵至矣故有是命



　　十国春秋卷三十五
　　钦定四库全书
　　十国春秋卷三十六
　　检讨呉任臣撰
　　前蜀二
　　髙祖本纪下
　　武成元年春正月癸酉朔帝登兴义楼有僧抉一目以献帝命饭万僧报之学士【一作户部侍郎】张格曰小人无故自残赦其罪幸矣不宜复崇奬以败风俗帝乃止丁丑以韦庄为门下侍郎【一作吏部侍郎】同平章事辛巳郊祀天地壬午大赦境内改元武成【赦文曰圆葢方舆万彚共资其覆载春生夏长四时不息于推迁所以茂成嵗功宁遂物性帝王取象文质递兴遵革故之令猷敷鼎新之至理朕上膺睠命俯狥乐推宗庙告防孝思即展郊丘备礼严配式遵钦成享国之符允叶奉天之道祀羣咸秩有感必通云龙方覩于在天雷雨须闻于作解且汤开三面延景祚六百余年汉革五刑继丕图二十四世皆以恤辜宥罪劝善兴仁特行涤荡之恩用致洽平之化自唐朝运改土徳数终初乃召冦以纒兵竟至迁都而灭国贤良涂炭朝市丘墟生人既失其所天大事须归于有土遂至蛮夷沥欵士庶倾心谓蜀都同章武之时兼汉嗣絶山阳之号共陈天命属在朕躬一从践位以来益轸临深之惧每念生民涂戻刑政犹繁因告于穹旻合流恩于属县纪年定厯既均鸿名布泽行春式和阙气可大赦天下改唐天复八年为大蜀武成元年正月十日昧爽已前大辟罪已下罪无轻重已发觉未发觉已结正未结正见击囚徒常赦不原者咸赦除之惟十恶五逆屠牛铸钱故意杀人揑窠造印结聚徙党逃走背军合和毒药私盐茶麴持仗行刼官典犯枉法赃兼渝滥身名冒授官爵囹圄之内官吏用情致令寃滥不问有赃不在赦限左降官不问罪轻重并与量移其有情无狡蛊事不阙邪者委中书门下酌量矝贷使与矝复授官州县典吏及诸色人配流在逺已经惩断者并宜释罪放归兼有军人百姓先因公事关连逃避诸州县镇不敢归还者亦任却归本贯所在不得勘问扰搅朕自授旗誓众仗钺平戎廓定封彊安保生聚克成帝业实用武功每思将帅之劳宜奬初终之効其在城及东川山南武定武信武泰等道并两路前军诸镇都头节级将士等一时即位日虽已各有颁赐既经大礼更示殊恩应都知兵马使已下至节级官健今有优给各有等第处分稼穑虽登黎元未泰每于旦夕常所焦劳将渐致于昭苏已累行其矜放但念方屯师旅难阙赋征缘同切于乂安宜共资其赡给自去年八月已后十月已前继有指挥并蠲逋欠非无惠泽下及烝人尚虑疲羸未息艰苦畿内诸州及诸州府应徴今年夏税每贯量放二百文今年正月九日已前应在府及州县镇军人百姓先因侵欠官中钱物或保累填陪官中收没屋舍庄田除已有指挥及有人经管收买外余无人射买者有本主及妻儿见在无处营生者并宜给还却据元额轮纳本户税赋冬选之人例闻羁旅常思任用以救栖迟兼劝进官僚人数不少朕昨才登宝位更布防思或擢在班行或委之州县凡选用略尽搜罗其间或有谬结前衔妄称入仕既未辨其真伪又可哀其困穷是用铨衡兾分玊石切在精研选士摭实推公自执规绳勿随请托但曾经赴任委不败官不犯刑章又无赃汚告赤圆备考课分明便仰依次注官铨司不得稽滞如有失坠告赤无以自明但有失坠时公凭及于本任官处取得文解者并准例叅选然而自唐朝兵革之后逾滥尤多附势力者未必有材抱孤直者或闻无位自今已后委有司博求干济慎择端良谙熟吏途详明法律先能洁已方可理人就中令录之尤难切在铨衡之精选或有节度刺史上表论荐皆须审诸行事显著才能保无苛虐之心方允奏陈之命如闲失举必罪所知诸州府或有贤良方正能直言极諌达于教化明于吏才政术精详军谋宏逺韬光待用藏器俟时或智辨过人或辞华出格或隠山林之迹或闻乡里之称仰所在州府奏闻当与量材叙用自唐室倾沦梁围篡夺上国俄成于茂草中原莫有其遗民三百年之文物一空数千里之生灵无主星辰既紊运祚俄迁指王气之东沉听颂声之西起率土之黔黎老幼竟献臣心满朝之文武忠贤皆陈天意克隆基业合重奬酬应内外文武官等或赐功臣名号或与一子出身兼劝进官资以旌勋业并当续有处分朕顷事唐臣常居亲衞受藩镇封崇之贵着册书钟鼎之勲至于朝右公卿方面侯伯皆契忘家之誓俱同许国之诚其殁身王事之中遇祸贼庭之内言念及此痛愤良深应自僖宗朝凡在有功文武大臣显忠孝者并委中书门下追赠仍搜访骨肉量材录用又在阆州起义之日应有随驾大将効命功臣或遘疾以沦亡或当锋而天枉皆是捐躯为主临难丧生殊功无日而暂忘遗烈千年而不冺并委中书门下抄录次第各与追赠有子孙者特授官荣所兾泽彼幽明仁霑存没又自朕剖符之始分门已来副子委用之心匡赞勲庸之士同共甘苦竭节输诚推公不避于流言临事唯思于尽瘁则有故武信军节度使张琳故山南节度使王宗涤故茂州刺史张造故蜀州刺史李师泰故卭州刺史李简故眉州刺史张勍故汉州刺史宗都知兵马使刘璋奉礼葢获张全真张行立韩在田威等并宜追赠朕自临蜀国实庇齐民皆资先哲之威灵获王故都之城邑方慿幽赞以永天休上荅功宜尊旧号先主昭烈皇帝宜委中书门下追崇尊号阙备册仪忠武侯诸葛亮别加美谥追赠王爵应有名山大川灵祠圣迹皆丰防所系水旱是习并宜追赠公侯用酬贶朕爰自统临八国同心诸藩部落首领已下宜差使臣各赐诏勅分物宣谕其见在鸿胪礼院入朝藩客等各赐分物续有勅旨处分刺史县令身皆受职宠在分忧非惟效荅于恩荣亦在保全于终始将申保国只计安人其有徭役不均刑法不中乡县凋税赋逋悬必当分命使臣大明黜陟若清廉可奬课绩有闻或就转官资或超加任用并举劝惩之命以彰悔过之名太仓及诸州县受纳斛斗并仰太府寺准旧例校勘逐年给付所司除本分耗剰外不得加一升一合致百姓积累逋悬如有固违必行朝典其有外州逺县官吏等輙徴估价并许百姓诣阙论诉不计官职髙卑并正刑名处分在京百司禁囚徒推劾业成皆招本罪本官详断只据所申倘陷深文便行极法或恐推司人吏抑遇代书既不坐其本情实虑遭其枉法自今后委御史台常加觉察若有寃滥便具奏闻必当别遣推穷重行惩断致理之原无先养老化民之本尤在恤孤或矜黄髪之中或念白华之节衰老者宜加矝防孤惸者亦在抚安应国内有耆老年八十已上赐米二石九十已上赐米三石百嵗已上赐米五石兼绵绢酒肉有差并仰所在长吏切加安存其有不幸者量与津置殡送仍抚其孤弱义夫节妇孝子顺孙并加旌表门闾终身优假国之教化庠序为先民之威仪礼乐为本废之则道替崇之则化行其国子监正令有司约故亊速具修之兼诸州应有旧文宣王庙各仰崇释以时释奠应是前朝旧制或有开国新规制勅之所未该教化之所未备或刑法不中或伦序有乖则谏臣不可不言宰执不可不奏且谤木之设本俟诤臣匦函所收先览寃状所以凡闻利病悉要闻知自今已后或事有便宜理非允当并须旋具论奏共议改更必当留折槛以旌贤无或慎触鳞而避事应南郊行事亚献终献摄事行礼官吏等改转优赐并候绩勅处分应飞龙闲廐内作器仗诸杂工巧黄衣三衞四色细仗掌扇黄钟典彭等亦各委所司分析姓名申奏当议优赏附马都尉普恩之后仍各赐一子八品正员官赦内有未该恩例及合条事件各仰所司启请施行开国之初既勤行子徳惠改元之后尤企望于乐推惟是革弊从新去华务实有利于民者不得不用有害于政者不得不除公平必致于民安富庶自成于国霸恩虽不恡法且无私赦宥者各仰自新厘革者皆宜共守俾从涤荡永致清平敢以赦前该恩亊相告者以其罪罪之挟藏军器亡命山泽百日不前后罪如初赦书准日行五百里仍付所司牒至准赐勅故牒】二月甲辰以张格为中书侍郎同平章事帝谓曰不恃权不行私惟至公是守宰相之事也格为相輙迎合主意胜已者必以计排去之以王宗佶为太师罢政事宗佶于帝假子为最长恃功骄恣多树党友帝心恶之故罢甲子我兵入归州执梁刺史张瑭三月癸已王宗佶既罢相怨望阴畜死士谋作乱上表以为臣官预大臣亲则长子国家之事休戚是同今储贰未定必生厉阶陛下若以宗懿才堪继承宜早行册礼以为臣元帅兼总六军倘以时方艰难宗懿冲幼臣安敢持谦不当重事陛下既正位南面军旅之事宜委之臣下臣请开元帅府铸六军印征戍徴发臣悉专行太子视膳于晨昏微臣握兵于环衞万世基业惟陛下裁之帝隠忍未发会唐道袭以语激帝怒己亥宗佶入见辞色悖慢帝再谕之不退叱衞士扑杀之贬其党御史中丞郑骞为维州司户衞尉少卿李纲为汶川尉皆赐死于路夏五月遣将将兵会岐兵五万攻梁雍州晋张承业亦将兵应之六月丙辰梁将刘知俊及佑国节度使王重师大破岐兵于幕谷我兵及晋兵皆引归是月立遂王宗懿为皇太子羣臣上帝尊号曰英武圣皇帝灌州奏武部郎中张道古卒秋七月驺虞见武定八月丙子册立皇后周氏冬十月立后宫张氏为贵妃徐氏为贤妃其妹为徳妃庚戌讲武于星宿山步骑三十万是嵗帝以降生日为寿春节诸僧进辟支佛牙道士献武成混元图【佑圣国师光业道门威仪杨徳辉是日以此事相嘲】诏重建百神庙于梓橦县先是唐大将军呉行鲁置百神之庙于路侧已而燬于火及帝登极梦神大求祠宇遂有是命
　　武成二年秋七月梁平淮指挥使李洪自立为襄州留后以附于我房州刺史杨防亦举城来附八月命皇太子宗懿判六军创天武神机营开永和府妙选朝士为僚属辛酉梁均州刺史张敬方克我房州以御史中丞王锴为中书侍郎同平章事九月丁酉梁将陈辉陷襄州城执我降将李洪杨防送洛阳杀之冬十月甲子司天监胡秀林献永昌厯诏行之冬十二月蜀州刺史王宗弁称疾罢归杜门不出是嵗广都嘉禾合穗昌明县道士李懐杲谋乱伏诛
　　武成三年春三月皇太子与内枢密使唐道袭有隙互诉于帝帝恐其交恶乃以道袭为山南西道节度使同平章事道袭荐宣徽北院使邓顼为内枢密使顼受命日即欲按道袭昆弟盗用内库金帛道袭惧奏顼褊急不可大任丙午出顼为果州刺史以宣徽南院使潘炕为内枢密使夏五月岐王李茂贞求巴剑二州帝曰吾奉茂贞勤亦至矣若与之地是弃民也乃以丝茶布帛七万与之六月下诏劝农桑曰昔刘先主入蜀武侯劝其闭闗养民十年而后举兵震揺闗内朕以猥托居人上爰念蒸民久罹千戈之苦而不暇力于农桑之业今国家渐宁民用休息其郡守县令务在惠绥无侵无扰使我赤子乐于南亩而有风七月之咏焉六月癸亥汉州刺史孟彦晖奏金径寸游于西湖莲叶之上画图以闻秋七月门下侍郎兼吏部尚书同平章事韦庄卒八月洵阳水中有龙五十如牛马驴羊之形行入汉江五色相间冬十月麟见壁州十一月更皇太子宗懿名曰元坦庚戌封从子宗鐬为昌王族子宗寿为嘉王假子宗范为王宗翰为集王诸皇子宗仁为普王宗辂为雅王宗纪为褒王宗智为荣王宗泽为兴王宗鼎为彭王宗杰为信王宗衍为郑王追封族子宗为通王十二月庚午以御史中丞周庠户部侍郎判度支庾传素为中书侍郎同平章事辛巳大赦改明年元曰永平是嵗檄淯井土刺史罗元楚申饬监务
　　永平元年春正月丙戌朔日食【李昊蜀书作丁亥朔日食今从梁太祖实录】初帝女普慈公主嫁岐王从子秦州节度使李继崇已而遣宦者宋光嗣以绢书言继崇骄矜嗜酒醉害贤良民心思乱愿归侍省免死危邦帝亟召公主归宁辛亥公主至成都帝留之不遣始与岐絶三月岐王聚兵临东鄙帝谓羣臣曰自茂贞为朱温所困吾常振其乏絶今乃负恩为寇谁为吾击之兼中书令王宗侃请行帝以宗侃为北路行营都统以兼侍中王宗祐太子少师王宗贺山南节度使唐道袭为三招讨使左金吾大将军王宗绍为宗祐之副帅步骑十三万伐岐壬辰宗侃等发成都旌旗数百里夏四月乙卯朔岐兵冦兴元唐道袭击却之五月帝如利州命皇太子监国六月癸丑朔至利州诸将击岐兵屡破之秋七月帝西还留御营使昌王宗鐬屯利州八月庚申朔帝至于成都甲子岐王使刘知俊李继崇将兵击我乙亥王宗侃王宗贺唐道袭王宗绍与之战于青泥岭我师败绩马步使王宗浩奔兴州溺死于江道袭奔兴元先是步军都指挥使王宗绾城西县号安逺军至是宗侃宗贺等收散兵走保其地知俊继崇追而围之众议欲弃兴元道袭曰无兴元则无安逺利州遂为敌境矣吾必以死守之帝以昌王宗鐬为应援招讨使定戎团练使王宗播为四招讨马步都指挥使将兵救安逺军壁于廉让之间与唐道袭合击岐兵大破之于明珠曲明日又战于鳬口斩其成州刺史李彦琛九月筑栁堤冬十月帝如利州以援宗侃等命皇太子监国决云军虞候王琮败岐兵执其将李彦太俘斩三千五百级乙夘捉生将彭君集破岐二寨俘斩三千级王宗侃遣禆将林思谔自中巴间行至泥溪见帝告急帝命开道都指挥使王宗弼将兵救安逺及刘知俊战于斜谷破之十一月太保中书令周徳权卒壬辰王宗弼败岐兵于金牛拔十六寨俘斩六千余级擒其将郭存等丙申昌王宗鐬王宗播败岐兵于黄牛川擒其将苏厚等丁酉帝自利州如兴元援军既集安逺军望其旗宗侃等鼓噪而出与援兵夹攻岐兵大破之拔二十一寨斩其将李延志等己亥岐兵解围遁去唐道袭先伏兵于斜谷邀击又破之庚子帝西还十二月丁巳帝至成都羣臣加上尊号曰英武睿圣光孝皇帝加皇后尊号曰昭圣皇后是嵗始作新宫命集四部书选名儒专掌其事以为内枢密使潘炕为武泰军节度使炕从弟宣徽南院使峭为内枢密使铸永平元宝钱【钱文自上至右顺行后通正等钱皆同】
　　永平二年春正月羣臣又加上尊号曰英武睿圣神功文徳光孝皇帝封汉张鲁为扶义公诸葛亮为安国公二月【阙】　朔帝幸龙华禅院召僧贯休坐赐茶药防段丁巳梁遣光禄卿卢玭阁门副使少府少监李元来聘【通鉴作正月辛酉今从五代史梁太祖本纪】推帝为兄书曰夫唐虞致治遵禅让之明文汤武开基允人神之至愿必有神器是膺皇图况古今迭代之期英杰兴隆之数莫不上闗天命下顺人心启王霸之宏基为子孙之大计咸遵轨辙并载简编且念与皇帝八兄顷在前朝各封异姓土茅分裂皆超将相之尊鱼鴈往来久约兄弟之契懽盟甚固功业相推俄隔絶于音尘止因缘于间谍以至时衰土徳运应金行虽手足胼胝粗平多难而星辰符瑞谬付厥躬当百辟之羣情极四方之积患受都河洛用荅乾坤寻闻皇帝八兄奄有西陲尽朝三蜀别尊位号复统髙深一时皆贺于推崇两国愿通于情好徴曹刘之往制各有君臣追楚汉之前踪常分疆宇所冀同清华夏俱活生灵载籍具存恢张无爽去嵗密闻风旨遐慰寤思愤岐陇之猖狂逼褒斜之封徼欲资牵制用速扫除遂委永平军节度使刘鄩【全蜀艺文志作刘关今从锦里耆旧传】特遣行人先道深意旋已径差精甲将击妖巢合数镇之妖雄鼓六师之威势寻闻退遁殆至灭亡允谐犄角之谋尤得辅车之利近并览同华奏报皆进呈褒祥书题具悉事机良多叹沃今专驰卿列备达衷懐重论金石之交别卜埙箎之分山河共永日月长悬瞻伫好音言不尽意【别幅云马一十匹计红耳叱驋马一匹金玉閙装四埀鞍辔一副紫叱驋马一匹白玊装鞍辔一副白骢马一匹金镀閙装鞍辔一副乌叱驋马一匹金镀龙凤五埀银鞍辔一副乌叱驋马一匹金镀银閙装鞍辔一副白骢马一匹金镀银閙装鞍辔一副青叱驋马一匹里花五埀银鞍辔一副青叱驋马一匹陷金玊五埀鞍辔一副驑叱驋马一匹金镀閙装五埀银鞍辔一副红耳叱驋马一匹金镀五閙装银鞍辔一副又玊犀腰带杂物等计黄排方□琳腰带一条头尾顺鉠十二事通牡丹犀排方腰带一条头尾顺鉠十二事金香一十斤麝香五十剂犀一十株琥珀二十斤玳瑁二百斤金棱琉璃椀十只银棱秘色钞锣二面金花银装厨子一对金花浑银裹龙凤仪注枪四条金花银褁龙凤仪注枪四十条铜甲二副并副防兠鍪全又药物十三味计茯苓一十斤茯神一十斤酸枣仁五十斤玊盐五斤新罗人参一十斤牛膝一十斤枳殻一十斤五味子五斤赤箭一十斤鹿茸一十对颗枣一千枚羚羊角五对牛黄一百铢　右件乐物等或来从燕市或贡自炎方或馨香能助于熏炉或华妙可资于寳玩光函星斗药有君臣愿申两国之情重固千年之约愧非缛礼粗达深衷特希检留幸甚谨白】是月尚食使欧阳柔治田令孜故第穿地得玊玺以献其文曰有徳承天其祚永昌初令孜盗唐国宝至蜀而瘗之至是为柔所得三月诏中书侍郎同平章事张格编纂开国以来实录夏四月维州羌董琢反遣保銮军使赵绰讨平之五月剑州木连理丙寅门下侍郎同平章事王锴罢为兵部尚书己丑大赦境内六月麟见文州遣梁使卢玭等还汴帝答梁王书曰大蜀皇帝致书于大梁皇帝阁下窃念早嵗与皇帝共逢昌运同事前朝俱荣倚注之恩并受安危之寄岂期王室如燬大事莫追横流泛灔于八方衰衅凌【阙】于九庙此际与皇帝同分茅土共綂邦家扶危者力既不宣握兵者计无所出建沗列同盟之分幸居平蜀之功所宜治兵甲以固封疆聚征赋以修进贡望皇使而经年不至指云乡而就日无期逺闻皇帝应天顺人开基立极极生灵于涂炭示恩信于豚鱼东南之王气咸归河洛之殊祥毕至四门尽辟百度惟贞竟无意于兴邦止施仁而济物以此内量分限不在经纶七十州自可指挥八千里半因开拓遂至万民叶议八国来朝爰徴史册之文亦有变通之説且东汉乱离之后三国齐兴西州微弱之时六雄竞起俱非恃强逼禅皆以行道济时雍容于揖让之前轻重于英雄之内况西蜀开山之国烧栈为谋称雄虽处于一隅避位曾安于二帝鼎峙之规模尚在山呼之气象犹存永言梁蜀之欢合认弟兄之国今防皇上逺寻旧好专降嘉音俱无间谍之嫌再叙始终之约疑虑则春氷共泮开通则东海可归光荣遽破于子孙畅遂咸敷于朝野今则尽焦劳而励已用勤俭以帅贤常瞻偃草之风以继用天之道又防厚加赐贶别降珍奇十骥聨镳六龙并驾称徳曾参于万乘呈才皆过于千金载观恋主之心益励懐恩之志寳带辍异方之贡名香加逺国之琛奇锋利逾于雪霜雅器价齐于金王入用多慙于未识捧持方喜于初观望恩而一日三秋仰徳而跬步千里自此荣遵天路继遣星槎缄章不候于飞鸢裂帛岂劳于系鴈忻荣慰喜并集此时敬以专使卢卿等囘略陈所志幸望开览【又谢信物等曰右件鞍马及腰带甲胃枪剑麝脐琥珀玳瑁金棱椀越瓷器并诸色药物等皆大梁皇帝降使赐贶雕鞍撼玊坚甲烁金十围希世之珍六辔絶尘之用枪森蛇□剑耀龙锋金棱含宝椀之光秘色抱青瓷之响上药非蜀都所纪名香从外国称奇逺有珍华并由惠好顾酬谢而増媿仰渥泽以难胜捧阅品名实惭祗受】是月梁主晃为其子友珪所弑秋八月汉州什邡县获古铜牌一【蜀梼杌作铜牌石记今不从】上有王建王元膺以下六十二字【欧阳史云有文二十余字今从五国故事及全蜀艺文志】县民郭逈持以献帝改什邡县曰通计更太子元坦名曰元膺字昌美以符铜牌膺昌之文【欧阳史云建以为符防因取以名其诸子今不从○又通鉴载此事在七月今从蜀梼杌系于八月之下】识者曰膺者胸也胸者凶也非为吉兆帝以元膺年少又命学士为文诫之曰吾提三尺剑化家为国亲决庶狱人无枉滥恭俭畏慎勤劳慈惠无一事纵情无一言伤物故百官吏民爱朕如父母敬朕如天地汝襁褓富贵不知创业之艰难更汝之名上应图防勿骄勿矜勿勿忌惟敬惟诫惟谦惟和内睦九族外安百姓赤心待羣臣恩信爱士卒刑罚人之命也无狥爱憎奸邪国之贼也无信谗搆絶畋游之娯察声色之祸然后能保我社稷君我民臣吾蚤莫戒朂恐汝遗忘当置于几案出入观省九月辛巳改剑南东川曰武徳军十二月黄龙见富义江又见大昌池戊寅行营都指挥使王宗汾攻岐文州拔之守将李继防走是时升云安监为安州诏行正象厯
　　永平三年春正月麟见永泰二月壬午大赦丙申唐道袭自兴元归复为枢密使皇太子元膺廷疏其恶以为不应复典机要帝不悦庚子以道袭为太子少保是月梁朱友珪伏诛均王友贞立于大梁更名瑱夏四月以兵部尚书王锴为中书侍郎同平章事遣将作监李纮如梁吊丧印文曰大蜀入梁之印【先是卢玭来聘其印文曰大梁入蜀之印特刻印以报之】五月驺虞见壁山有二鹿随之是月天狗堕于成都鸡鸣时有声如雷电光流数丈或明或灭占曰其下杀万人【二十三日丑时】六月丙子以道士杜光庭为金紫光禄大夫左諌议大夫封蔡国公进号广成先生秋七月丙午皇太子元膺召诸王大臣宴饮集王宗翰内枢密使潘峭翰林学士承防毛文锡不至丁未太子入白于帝帝命遂峭文锡以前武泰节度使兼侍中潘炕为内枢密使会唐道袭诬太子作乱徴兵入宿衞太子帅徐瑶常谦等攻道袭于清风楼下遂至城西斩之帝召兼中书令王宗侃王宗贺前利州团练使王宗鲁发兵讨乱陈于西毬塲门兼侍中王宗黯自大安门梯城而入与瑶谦战于会同殿前瑶败死【按十国纪年丁未元膺令军使喻全殊帅天武兵自衞戊申徐瑶常谦及左大昌军使王承燧等各帅所部兵奉元膺攻唐道袭道袭自私第被甲乘马过王宗贺门邀之宗贺曰兵起无名且不奉诏公宜缓行元膺遣天武将唐据帅亲兵逐道袭至城西斩之又欧阳史云元膺召大将徐瑶常谦出兵率拒袭与袭战神武门袭中流矢坠马死又九国志曰建将七夕出游先一日元膺召诸军使及诸王宴饮邸第中且议七夕从行之礼而集王宗翰等不至诘朝元膺入白建曰潘峭毛文锡离间兄弟将图不轨又曰及闲唐袭徴兵乃遣伶官安息香谕军使全殊率天武甲士以自衞明日徐瑶常谦与懐胜军使严璘等协谋以所部兵挟元膺以逐唐袭又曰建急召宗侃宗贺及诸军使令以兵讨防乃逐唐袭至城西斩之尽杀屯营兵又自大安门登陴以入攻瑶谦等三书都有异同今从司马氏通鉴】己酉太子为衞士所杀诏追废太子元膺为庶人庚戌赠唐道袭太师谥忠壮复以潘峭为内枢密使冬十月潘炕请立太子贤妃徐氏及飞龙使唐文扆宰相张格合谋立郑王宗衍甲午立宗衍为皇太子受册毕潘炕以朝廷无事称疾请老许之国有大疑仍遣使就问是岁白龙见卭州江又犀浦县田中有小龙一青黑色剖为两片寻失去
　　永平四年春正月丙子命皇太子判六军开崇勲府【蜀梼杌作崇贤府今从通鉴】置僚属后更名天策府荆南兵寇州刺史王成先击却之时镇江节度使嘉王宗寿镇中州成先请甲宗寿但以白布袍给之成先帅之逆战渤海王髙季昌纵火舟焚浮桥招讨副使张武举铁絙拒之舟不得进会风反荆南兵溺死者甚众渤海王乘小舟而遁成先密遣人奏不给甲之状宗寿获其人召成先斩之夏四月帝徙镇江军治州秋八月武泰节度使王宗训镇黔州贪暴不法擅还成都庚辰宗训入见多所邀求帝命衞士敺杀之戊子以内枢密使潘峭为武泰军节度使同平章事翰林学士承防毛文锡为礼部尚书判枢密院或劝帝乗夏秋江涨决峡堰以灌江陵文锡固谏以为不可帝乃止九月帝幸宝厯寺后妃皆从是日重阳节宫女四人为僧所匿明日得于民家与僧二十二人同斩化桥下冬十月前内枢密使潘炕卒十一月麟见昌州乚巳长和骠信郑仁旻入寇黎州帝遣防王王宗范兼中书令王宗播嘉王宗寿为三招讨以击之丙辰败之于潘仓嶂斩其清平官赵嵯政壬戌又败之于山口城十二月乙亥破其武矦岭十三寨辛巳又败之于大渡河俘斩数万级【锦里耆旧传云杀退溺河者不知其数归降者三千余人斩获坦绰布爕清平官等收夺器甲马牛军资财用八千余事】宗范将作浮梁济河帝召令还成都癸未兴州刺史兼北路制置指挥使王宗铎攻岐阶州及固镇破细砂等十一寨斩首四千级甲申指挥使王宗俨破岐长城等闗四寨斩首二千级是时大足县南产龙马日行千里【后因名其地为藏马岩】永平五年春正月己亥帝御得贤门受蛮俘大赦初黎雅蛮刘昌嗣郝鉴杨师泰号防金堡三王名虽内属而潜通南诏【即长和蛮】为之诇导帝数以漏泄军谋斩于成都市毁防金堡自是南诏不复犯边秋九月以兼中书令王宗绾为北路行营都制置使兼中书令王宗播为招讨使攻秦州兼中书令王宗瑶为东北面招讨使同平章事王宗翰为副使攻凤州冬十一月己未夜宫中火自得成都以来宝货贮于百尺楼悉为煨烬诸军都指挥使兼中书令王宗侃等率衞兵入救帝闭门不内庚申旦火犹未熄帝出义兴门见羣臣命有司敛太庙神主分廵都城言讫复入宫闭门将相皆献帷幕饮食壬戌大赦己巳王宗翰引兵出青泥岭克固镇与秦州将郭守谦战于泥阳川我兵败退保鹿台山辛未王宗绾等败秦兵于金沙谷擒其将李彦巢乘胜趋秦州王宗铎克阶州降其刺史李彦安甲戌宗绾克成州擒其刺史李彦徳我军至上染坊秦州节度使李继崇遣其子彦秀奉牌印迎降【鉴戒录云遂迎驸马及降无敌王刘知俊并战将郭守迁郭守存聂璝孙礼陈彦词毛昌业邵云等五十余员马三千余匹兵士九千户六万悉归于蜀】宗绾入秦州表排陈使王宗俦为留后是时梁叛将刘知俊在岐攻邠州半嵗不克闻秦州已降知俊妻子皆迁成都随解围还凤翔夜帅亲兵七十人斩关而出庚辰奔于我军【十国纪年云知俊奔秦州庚戌来降今从通鉴】宗绾自河池两当进兵会王宗瑶攻凤州癸未克之我于是有秦凤阶成四州之地十二月丁未帝御大安门受秦凤阶成之俘大赦境内改明年元曰通正置武兴军于凤州割文兴二州之以前利州团练使王宗鲁为节度使时大霖雨帝祷于奇相之祠震防氏女窃黄帝珠沈江而死为此神是嵗起寿昌殿于龙兴宫绘帝象于壁又起扶天阁绘诸功臣象
　　通正元年春正月以李继崇为武泰军节度使兼中书令陇西王梁遣使来聘【太平广记梁祖使封舜卿聘于蜀时岐阳睚眦闗路不通遂泝汉江而上路出全州全帅致筵于公署舜卿素轻其山川多所傲睨及执斚索令曰麦秀两岐伶人骇为未闻以他曲代之舜卿揺首曰不可又再呼麦秀两岐主人慙怒杖其乐将次至汉州伶人已知全州事忧之及饮会又曰麦秀两岐如是三呼不能应有乐将王新殿前曰畧乞侍郎一唱舜卿唱未遍已入乐工之指下矣其乐工白师曰此是大梁新翻西蜀未有请冩谱一本飞递入蜀具言经过二州事洎舜卿至蜀长吹麦秀两岐于殿前施芟麦之具引数十辈贫儿防缕衣裳挈筐笼而拾麦仍合声唱其词凄楚舜卿惭恨而退及复命厯梁汉安康等道不敢更言两岐字】二月翰林学士庾传昌卒三月农郡王晋晖薨铸通正元宝钱秋八月以王宗绾为东北面都招讨武信节度使刘知俊为第一招讨天雄节度使王宗俦为第二招讨匡国军使唐文裔为第三招讨将兵十万出秦州以伐岐建文思殿命清资五品正员购羣书实之以内枢密使毛文锡为文思殿大学士黄龙见大昌池九月庚申新宫成在旧宫之北冬十月甲申宗绾等出大散闗大破岐兵俘斩万计遂取寳鸡己丑宗播等出故关至陇州庚寅岐保胜节度使李继岌帅其众二万弃陇州来奔我兵进攻陇州以继岌为西北面行营第四招讨知俊会宗绾等围凤翔岐兵不出时大雪帝召知俊等军还成都复李继岌姓名曰桑志以唐文裔为天雄军节度使镇秦州己亥大赦十二月戊申再大赦改明年元曰天汉国号大汉以广成先生杜光庭为户部侍郎是嵗有大秃鹙鸟翔于摩诃池上或云即鶢鶋又沟港城隍悉开白莲花识者以为不祥
　　天汉元年春正月封张仪为昌化王张飞为灵应王邓艾为彰顺王铸天汉元宝钱夏五月祀黄帝于南郊翼日祀地只于方丘六月赐百官飞雪丸是月导江令黄璟奏天大雷雨江神忽成巨堰羣臣入贺【杜光庭贺牋曰伏覩导江县令黄璟奏六月二十六日江神移堰事伏以大禹濬江发洪源于龙冡李氷创堰分白浪于城道彼灵津资乎民用而涸胫泛肩之誓表则有常若怀山沃日之灾崩腾难制立虞垫溺必害蒸黎昨者夏潦渤兴狂波未息顾岷江之下濑便逼帝都当灌口之上游遽彰神力于是震霆嶪地白雨通宵驱阴兵而鼔噪连天簇灵炬而荣煌逺曙山转石巨堰仪成浸涌顿灭于京江奔蹙尽移于硖路仰由圣感仍假英威见天地之合符睹神明之致祐编于简册冠彼古今叨奉奬私増抃跃】秋七月庚戌以桑志为西北面第一招讨王宗宏为东北面第二招讨己未以兼中书令王宗侃为东北面都招讨武信节度使刘知俊为西北面都招讨八月庚寅贬司徒判枢密院事毛文锡茂州司马流其子司封员外郎询于维州籍没其家贬文锡弟翰林学士文晏为荣经尉罢左仆射兼中书侍郎同平章事庾传素为工部尚书以翰林学士承防庾凝绩权判内枢密院事先是飞龙使唐文扆居中用事张格附之与文锡争权会文锡将以女适传素子宴亲族于枢密院用乐不先表闻帝闻乐声怪之文扆从而譛焉故有是命冬闰十月戊申以庾凝绩为吏部尚书内枢密使十一月丙子朔日南至祀昊天上帝于圜丘大风拔木幙帷皆裂刘知俊既为都招讨使诸将皆旧功臣多不用知俊命故伐岐无功帝阴忌其才唐文扆又数毁之因诬以谋叛十二月辛亥斩知俊于炭市癸丑大赦改明年元曰光天是嵗戎州蛮胡连等反七州捕盗使王球讨平之
　　光天元年春正月乙亥朔大赦复国号曰蜀铸光天元宝钱皇太子宗衍嗜酒色游戏帝尝自夹城过闻太子与诸王鬬鸡击毬唱呼之声叹曰吾百战以立基业此辈其能守乎由是恶张格而贤妃为之内主竟不能去二月癸亥信王宗杰暴薨宗杰有才畧屡陈时政帝内懐废立意其死也帝深疑之三月西域番僧满多三藏来游峨眉山旋归西国夏四月癸夘朔立皇子宗平为忠王宗特为资王岐王复遣使求好于我有狐见寝室鸺鹠鸣于帐中是时峨眉山婆罗花色尽白五月召北面行营招讨使兼中书令王宗弼囘成都以为马步都指挥使帝自永平末得疾昏瞀至是增剧以宗弼沉静有谋故召还文州进白鹰茂州进白兔羣臣议曰陛下本命为兔鹰兎相刑未可并处请退鹰留兎帝疾必痊不从乙亥帝召大臣入寝殿示手书曰朕比遭乱离以干戈定秦蜀赖卿等忠勤夹辅遂正名号奄有神器兢兢业业惧不负荷幸赖天地之灵庙社之贶方隅底定民黎乐康二气叶和五谷丰稔然万防之大夙夜勤劳遘此笃疾药石勿救太子虽幼有贤徳次不当立卿等固请于外妃后笃爱朕未能违立为储君勉力匡襄无坠我邦家之休命又谓曰太子若不堪大业当置诸别宫幸勿杀之王氏子弟诸公可择而辅也徐妃兄弟止优以俸禄勿令掌兵以速其祸时唐文扆久典禁兵欲乘变去诸大臣遣人守宫门王宗弼等三十余人日至朝堂不得入会文扆党内皇城使潘在迎泄其谋于宗弼宗弼等排闼入言文扆之罪以天策府掌书记崔延昌权判六军事召皇太子入侍疾丙子贬文扆为眉州刺史翰林学士承旨王保晦坐附会文扆削职流泸州丙申诏中外财赋中书除授诸司刑狱案牍悉委庾凝绩处分都城及行营军旅之事委宣徽南院使宋光嗣主之丁酉夺文扆官爵流雅州辛丑以宋光嗣为内枢密使与兼中书令王宗弼宗瑶宗绾宗防并受遗诏辅政初帝因唐制置枢密使耑用士人及文扆得罪帝以诸将多许州故人恐不为幼主用故以光嗣代之自是宦者始用事六月帝复病痢痛楚日坐锦囊中壬寅帝病中顾左右曰朕见百姓无数列牀前诟曰重赋厚敛以至伤害而死今已得诉于帝矣朕实不知下民如此今若之何【按五国故事蜀中毎三月为蚕市至时货易毕集阎闾填委建常登楼望之见鬻桑者不一顾左右曰条桑甚多傥税之必厚获利由是言出于外民惧尽伐其桑柘焉此亦重赋厚敛之一端】顷之帝殂时梁贞明四年也一曰帝疑信王暴死徐妃及张格阴使尚食进鸡烧饼帝中毒而逝【北梦琐言云曹处琪言建疑信王暴卒唐文扆与徐妃张格使尚食进鸡烧饼因寘毒按刘恕据旧史贬文扆后二十七日蜀主始殂孙氏之言似误】帝故武人而雅好儒臣礼遇有加居恒谓左右曰吾为神策军将时宿衞禁中见天子夜召学士出入无间非将相可及今我恩顾比当时裁十分之一耳又自奉虽俭素颇性爱整洁有西川衞前军将李思益者衣服鲜丽左右咸怪之帝曰思益要为我光扬军府随与江货场勾当以助衣装之费常于作院见匠人裹小朶帽子前如鹰觜后露脑枕即命截去其帽又或登楼见行人戴褴蓆帽輙鄙之曰破头烂额是何佳事其好尚多此也在位十二年年七十有二谥神武圣文孝徳明惠皇帝庙号髙祖葬永陵
　　论曰先主负骁雄之资奋不世出之畧智驱田陈力并杨顾北问罪于岐陇南御侮于长和功綦茂矣而衅起萧墙戮及嗣子何遇之酷也卒之艳妻方处母爱子抱舍长立少不再传而失国岂所称贻厥孙谋以燕翼子者乎呜呼废立之际顾不重与














　　十国春秋卷三十六
　　钦定四库全书
　　十国春秋卷三十七
　　检讨吴任臣撰
　　前蜀三
　　后主本纪
　　后主名衍字化源旧名宗衍及即位去宗名衍髙祖十一子衍为最防葢贤妃徐氏所生也为人方頥大口垂手过膝顾目见耳颇知学问童年即能属文甚有才思尤酷好靡丽之辞当集艳体诗二百篇号曰烟花集凡有所着蜀人皆传诵焉初封郑王为左奉驾军使元膺死徐妃与宦者唐文扆教相士言衍相极贵又讽宰相张格赞成之【宋居白幸蜀记云衍母徐氏以金百镒遗宰相张格言上已许衍为太子愿相公助之】由是得立为皇太子髙祖既晏驾光天元年六月癸卯嗣皇帝位时年十八尊母贤妃【幸蜀记作贵妃今从五代史】为顺圣皇太后徐淑妃为翊圣皇太妃册立髙氏为皇后【蜀梼杌云立妃周氏为皇后按通鉴纲目干徳三年春正月蜀废其后髙氏则此为髙后明矣】以宋光嗣判六军诸卫事乙夘杀唐文扆王保晦命西面招讨副使王全昱杀唐文扆于秦州免左保胜军使领右街使唐道崇官时文扆既死太傅门下侍郎同平章事张格内不自安或劝格称疾俟命礼部尚书杨玢自恐失势谓格曰公有援立功不足忧也庚午贬格茂州刺史玢荣经尉吏部侍郎许寂户部侍郎潘峤皆坐格党贬官格寻再贬维州司户庾凝绩奏徙格于合水镇令茂州刺史顾承郾伺格隂事王宗侃妻以格同姓欲全之谓承郾母曰戒汝子勿为他人报仇承郾从其言凝绩恨之因公事抵承郾罪秋七月封兼中书令王宗弼为钜鹿王宗瑶为临淄王宗绾为临洮王宗播为临颍王宗裔宗防及兼侍中宗黯皆为琅邪郡王【江左以琅邪之王为衣冠巨族故三人皆封于琅邪】甲戌封王宗侃为乐安王丙子以兵部尚书庾传素为太子少保兼中书侍郎同平章事帝不亲政事内外迁除皆出宗弼宗弼纳贿多私上下咨怨宋光嗣通敏善希合帝宠任之国由是衰八月以诸王为军使甲子昭圣皇后殂乙丑以内给事王廷绍欧阳晃李周辂宋光葆宋承蕰田鲁俦等为将军及军使干预国政司徒周庠切谏不聴晃患所居之隘纵火焚西隣军营明旦召匠广其居帝不问上大行皇后尊谥曰顺徳九月内枢密使宋光嗣以判六军让王宗弼许之冬十月诏选良家女二十人备后宫十一月壬申神武圣文孝徳明惠帝于永陵庙号髙祖十二月谒永陵辛酉诏来年正月有事于南郊改明年元曰干徳是嵗麟见于青神县长泉里帝以为已祥即其地命建院焉
　　干徳元年春正月辛巳帝祀南郊大赦国内羣臣上尊号曰圣徳明孝皇帝二月云南遣使来朝三月丙戌北路行营都招讨武徳节度使王宗播等自散闗击岐渡渭水破岐将孟铁山会大雨而还分兵戍兴元鳯州及威武城戊子天雄节度使同平章事王宗昱攻陇州不克以仗内教坊使严旭为蓬州刺史旭强取士民女子内宫中以是得官帝奢纵无度日与太后太妃游宴贵臣之家及游近郡名山所费不可胜纪太后太妃各出教令卖刺史令录等官夏四月召天策府诸将无得擅离屯戍五月丁卯朔左散旗军使王承愕承勲承会违命帝皆原之自是禁令不行夏六月双虹入福感寺后堂光彻廊宇良乆而没秋七月庚辰应圣节【十五日为后主诞生日】堋口镇将王彦徽得白龟于罗真人宫内以进冬十二月雄武节度使兼中书令王宗朗有罪削夺官爵复其姓名曰全师朗命武定节度使兼中书令桑志讨之是嵗铸干徳通宝钱【泉志作干徳元宝】改龙跃池为宣华苑【即摩诃池也蜀梼杌云改龙跃池为宣华池路振九国志曰蜀主干徳元年改龙跃池为宣华苑今从之】干徳二年春正月戊辰桑志克金州执全师朗献于成都帝释之三月筑子城西北夹寨堤引水入大内御沟东流出仁政楼夏六月以司徒兼门下侍郎同平章事周庠同平章事充永平军节度使闰月庚申朔立髙祖原庙于万嵗桥帝帅后妃百官用防味作鼓吹祭之华阳尉张士乔上疏以为非礼帝怒欲诛之太后以为不可削官流黎州士乔赴水死乙卯下诏北巡以礼部尚书兼成都尹韩昭为文思殿大学士位在翰林承防上昭无文学以便佞得幸遂擢是职秋八月戊辰帝发成都以同平章事王锴判六军诸卫事帝被金甲冠珠帽执戈矢而行旌旗戈甲连亘百余里不絶百姓望之谓为灌口祅神后妃饯于升仙桥遂以宫女二十人从行至汉州驻西湖与宫人泛舟奏乐饮宴弥日雒县令段融上言不宜逺离都邑当委大臣征讨不从九月次安逺城【蜀梼杌云九月驻军西县按西县即安逺军也】冬十月帝如武定军数日复还安逺十一月戊子朔以兼侍中王宗俦为山南节度使西北面都招讨行营安抚使天雄节度使同平章事王宗昱永宁军使王宗晏左神勇军使王宗信为三招讨以副之将兵伐岐出故闗壁于咸宜入良原丁酉宗俦攻陇州岐王自将万五千人屯汧阳癸夘禆将陈彦威出散闗败岐兵于箭筈岭我兵食尽引还宗昱屯秦州宗俦屯上邽宗晏宗信屯威武城庚戌帝发安逺城【蜀梼杌云自西县还至益昌泛舟巡阆中】十二月庚申至利州阆州团练使林思谔来朝请幸所治从之癸亥浮江而下龙舟画舸照耀江水所在供亿人不堪命壬申至阆州舟子皆衣锦绣帝自制水调银汉之曲命乐工歌之州民何康女美而将嫁帝取之赐其夫家帛百疋夫一恸而卒癸未至梓州是嵗汉主岩通好于我
　　干徳三年春正月甲寅帝还成都废其后髙氏帝荒淫无度创为流星辇凡二十轮以牵骏马又雅好蹴鞠引锦步障以翼之往往击毬其中渐至街市而不知常诸名香昼夜相继乆而厌之更皂角以乱其气结缯为山及宫殿楼观于其上又别立二防亭于前列诸金银锜斧之属取御厨食料烹燀于其间帝乃凭防楼视之号曰当面厨为风雨所败则易新者或乐饮缯山陟旬不下山前穿渠通禁中间乘船夜归令宫女秉蜡炬千余照之水面如昼是月井监使马全义复开陵州熖阳洞【録异记曰熖阳洞古老相传在陵州阳山之上从来隠蔽人莫知处干徳元年辛巳正月十六日癸卯井监使保义军使太保马全章中夜梦一人紫衣束带巍冠古服状若道流揖之俱行至崖壁所告之曰此熖阳洞也闭塞多年能开发防持可以福利邦国又指其地近开小径亦可防之勿使常人践踏及旦全章往寻其所果见土势防防以杖导之深不可测即令本军节级侯广之勾当人夫劚掘见三重石门其内并是细砂其洞自东入西深三丈九尺濶五尺三寸其洞完全是石洞门第一重髙六尺濶五尺二寸第二重门髙五尺五寸濶三尺七寸第三重门髙四尺七寸濶三尺五寸第三重门内从顶至尺一向髙六尺一寸其门三重相去各三四尺镌凿精巧殆非人功第三重门内南畔石房濶七尺四寸髙四尺八寸深四尺二寸其后别有一小洞元有一片石遮掩其门旁通其缝以灯烛照之深不知其底北畔石房深四尺二寸濶四尺六寸髙五尺其房内有石牀一所西畔小石房深二尺濶二尺五寸髙三足一寸西北畔石牀长三尺八寸濶八尺二寸西北畔石灶模长二尺三寸门额濶七寸灶深八寸周围三尺五寸从洞门向东一直至塩井面相去四十一丈八尺洞门面正东全章召得当井监天师院主内大徳道士费省真顾问云天师院见有元和年刺史李正卿着天师圣徳碑云天师以东汉建安二年自沛游蜀占干为分野见阳山气象指门弟子曰此山直下有咸泉焉今騐此洞正当井上即是熖阳洞也】夏五月命宣华苑内延袤十里搆重光太清延昌会真之殿清和迎仙之宫降真蓬莱丹霞怡神之亭飞鸾之阁瑞兽之门土木之功穷极奢巧帝时与诸狎客妇人嬉戯其中为长夜之饮六月避暑大慈寺观唐明皇僖宗御容宴羣臣于华严阁秋七月帝以七夕与宫人乞巧于丹霞楼
　　干徳四年春二月帝御文明殿试制科策文曰炎汉致治始策贤良巨唐思皇爰求茂异讲邦国治乱之体陈天人精祲之原岂角虚文盖先硕徳朕念守器之重识为君之难思得奇才以凝庶绩因举故事以绍前修子大夫抱道逢时投书应诏必有长策以副虚懐何以使三农乐生五兵不试刑狱无枉赋敛无加以何策可以定中原以何道可以卜长世朕当亲览汝无面从白衣蒲禹卿对策切直执政皆切齿欲诛之帝以其言有益擢为右补阙三月命士民皆着大裁帽蜀人富而喜遨俗竞为小帽而帝好戴大帽【五国故事云人谓泥首包羞之兆】酒肆倡家无所不到索笔题曰王一来恶人识之故有是令夏四月夺军使王承纲女承纲请之帝怒流之茂州【蜀梼杌云潘昭与承纲有隙奏其出怨言故被贬】承纲女剪髪赎父罪不许遂自杀秋七月肥遗见于红楼【幸寅逊修王氏开国记以肥遗为旱魃非也肥遗蛇名见则大旱出山海经○红楼蜀端门楼也】九月帝以重阳节曲宴羣臣于宣华苑夜分未罢帝唱韩琮栁枝辞内侍宋光浦咏胡曾诗声节凄惋帝闻之不乐遂罢宴是嵗自五月不雨至九月林木皆枯千里赤地所在盗起
　　干徳五年春正月云南进江猪三月帝以上已节宴怡神亭自执板唱霓裳羽衣内臣严凝月等竞歌后庭花思越人之曲妇女杂坐履舄交错酣饮达旦夏四月幸浣花溪龙舟防舫十里绵亘自百花潭至万里桥游人士女珠翠夹岸日正午暴风骤起雷电冥晦有白鱼跃起变为蛟形腾空而去溺者数千人帝惧车驾还宫时帝以文思殿大学士韩昭内皇城使潘在迎武勇军使顾在珣为狎客陪侍游宴或为艳歌相唱和谈嘲谑浪鄙俚亵慢以是为常复命大内造村坊市肆令宫嫔着青衫县帘鬻食男女杂沓交易而退帝与妃嫔輙为笑乐【鉴戒录云帝或昼作神夜为狼虎潜入诸宫内惊动嫔妃老小奔走往往致卒】又枢密使宋光嗣等专防国事恣行威虐务狥主之欲以盗国权宰相王锴庾传素各保持宠禄无敢规正在迎每劝诛谏者无使讪谤是月晋王存勗称皇帝国号唐改元同光秋七月天富仓米中生虫如小蜂尾后如米粒曵之而行八月嘉州司马刘赞献陈后主三阁图帝虽不罪亦不能用是月帝受道箓于苑中以杜光庭为传真天师崇真馆大学士起上清宫塑王子晋像尊为圣祖至道玊宸皇帝又塑髙祖及帝像侍立于左右又于正殿塑元皇帝及唐诸帝备法驾朝之【五国故事云蜀人以为朝唐之列圣葢归中原之兆○时后主躬自享荐城中士女游观阗咽谓之召唐魂】九月诏置贤良方正博通经史明达吏治识洞兵机沉滞邱园五科令黄衣选人白衣举人投策就试庚戌重阳节宴近臣于宣华苑酒半行嘉王宗寿乘间言社稷将危状继以陨涕韩昭辈共以谐笑溷之冬十月以韩昭为吏部侍郎判三铨昭受赂狥私选人诣鼓院挝鼓上诉又为嘲语曰嘉眉卭蜀侍郎骨肉导江青城侍郎亲情果阆二州侍郎自留巴蓬集壁侍郎不惜帝闻言召问昭对曰此皆太后太妃国舅之戚非臣之亲帝黙然彗星见舆长丈余司天监言国有大灾诏于玊局化置道塲以答天变右补阙张云疏言百姓怨气上彻于天故彗星见此乃亡国之徴非祈禳可弭帝怒流云黎州卒于道是嵗梁亡
　　干徳六年春正月禁民戴危脑帽其制狭中仅可覆额俛首即坠在位者以为不祥多恶之三月己亥朔宴近臣于怡神亭君臣酣饮喧哗自恣知制诰李龟正切諌不聴夏四月己巳朔唐遣客省使李严来聘严朝见笏记曰伏自朱温肆逆运属昭宗三年痛别于西秦一旦逼迁于东洛诛残南北焚宫闱虽列藩悉是其唐臣无一处不从其伪命由是大唐中兴皇帝念髙祖太宗之业倐尔隳张愤朱温崔之徒同谋簒弑遂乃神机逈发心鼎独燃竭沧溟而誓戮鲸鲵芟林莽而决除虎兕十年对垒万陈交锋虑乆困于生灵乃选挑其死士才过汾水缚王彦章于马前旋及彛门斩朱友贞于楼上剑霜未匣枪雪犹辉段凝统八万雄师倒戈伏死赵嵒知一人应运引颈待诛遂使贼将寒心谋夫拱手取乾坤只劳于八日救涂炭遂定于四维备振皇威咸遵帝力今则秦庭贡表两浙称臣淮南陈附拜之仪回纥备朝天之礼甫安宇宙便息干戈未尽枭凶方议除翦岂谓大蜀皇帝柔怀逺迩居安虑危嘉我帝祚中兴羣妖悉灭特遣苏张之士来追唐蜀之欢吾皇逈感于蜀皇复礼逺酬于厚礼则叨承造获奉皇华载驰得面于天顔战汗不任于地局严与后主语盛称唐主威徳有混一天下之志且言朱氏簒窃诸侯曾无勤王者王宗俦以其语侵我请斩之帝不从是时帝令枢密使宋光嗣置酒召严从容问中国事严对曰前年皇帝建大号于邺宫自郓趋汴定天下不旬日而梁之降兵犹三十万东渐于海西极甘凉北慑幽陵南逾闽岭四方万里莫不臣妾而淮南杨氏承累世之彊鳯翔李公恃先朝之旧皆遣子入侍稽首称藩至于荆湖吴越修贡赋効珍奇愿自比于列郡者至无虚日皇帝乃怀之以徳而震之以威天下之势不得不一也光嗣曰荆湖吴越非予所知若鳯翔则蜀之姻亲也其人反覆其可信乎又闻契丹日益强盛大国其可无虑乎严曰契丹之强孰与伪梁光嗣曰比梁差省耳严曰唐灭梁如拉朽况其不及乎唐兵布天下发一镇之众可以决胜旦夕天子存而不论者盖不欲穷兵黩武也国人闻严应对愈益奇之宣徽北院使宋光葆上言晋王有凭陵我国家之意宜选将练兵屯戍边鄙积糗粮治战舰以待帝乃以光葆为梓州观察使充武徳军节度留后五月戊申帝遣李严还【唐庄宗实录同光二年七月戊午蜀遣欧阳彬朝阙贡十月癸巳遣客省使李严充蜀川回信使三年戊辰严自西川回鉴戒録云同光初庄宗灭梁将行大礼蜀遣翰林学士欧阳彬持礼入洛顾太尉逺为之副焉庄宗复遣李客省严衔厥命以通好又锦里耆旧传欧阳彬通聘洛京庄宗遣李严来修好故笏记有云吾皇逈感于蜀皇复礼逺酬于厚礼是李严未至之前蜀已有入洛之使今从李昊蜀书】初唐因严来以马市珍玩锦绣而国法禁锦绮珍奇不得入中国其粗恶者乃聴往易谓之入草物严还以闻唐主怒曰衍岂免为入草人乎严来时帝与严俱朝上清宫而成都士庶帘帷珠翠夹道不絶严见其人物富盛君臣骄盈至是因言帝实童騃荒纵昵比小人用事之臣王宗弼宋光嗣等谄谀专恣黩货无厌大兵一临瓦解土崩可翘足而待唐主深以为然遂坚攻取两川之计秋七月以礼部尚书许寂为中书侍郎同平章事八月戊辰以右定逺军使王宗锷为招讨马步使帅二十一军屯洋州乙亥以长直马军使林思谔为昭武军节度使戍利州以备唐己亥唐遣李彦稠来使【蜀梼杌云干徳六年九月唐庄宗遣李稠来通好市珍玩锦绣衍不许以马落草庄宗怒曰衍岂免落草乎今不取又按十国纪年作李彦稠】庚戌前山南节度使兼中书令王宗俦以帝失徳与王宗弼潜谋废立不克忧愤而卒宗弼谓枢密使宋光嗣景润澄等曰宗俦教我杀尔曹今无患矣光嗣辈俯伏泣谢宗弼子承班【承班官太尉工小辞】曰吾家难乎免矣乙卯以前镇江军节度使张武为峡路应援招讨使冬十月置左右龙武四十军为亲军以骁勇万二千人充之兵械给赐皆优异他军命宣徽北院使王承休为龙武军马步都指挥使禆将安重霸副之旧将无不愤耻十一月乙未命翰林学士兵部侍郎欧阳彬为唐国通好使【唐庄宗实录同光二年七月戊午蜀主遣户部侍郎欧阳彬来使致书用敌国礼今从蜀书】辛丑遣李彦稠东还丙午以唐修好罢威武城戍召闗宏业等二十四军还成都戊申又罢武定武兴招讨刘潜等三十七军辛酉罢天雄军招讨命王承骞等二十九军还成都十二月乙丑朔复以右仆射张格兼中书侍郎同平章事初格之得罪中书吏王鲁柔乘危相迫至是用事杖杀之罢金州屯戍命王承勲等七军还成都庚午以宦者王承休为天雄军节度使封鲁国公以龙武军为承休牙兵先是承休言秦州多美女请择以献因有是命乙亥以前武徳节度使兼中书令徐延琼为京城内外马步都指挥使延琼以外戚代王宗弼居旧将之右众多不平辛卯改明年元曰咸康是嵗徙普王宗仁为卫王雅王宗辂为豳王褒王宗纪为赵王荣王宗智为韩王兴王宗泽为宋王彭王宗鼎为鲁王忠王宗平为薛王资王宗特为莒王宗辂宗智宗平皆罢军使咸康元年春正月甲午朔受朝贺大赦铸咸康元宝钱【洪遵泉志曰通正天汉光天干徳钱皆重三铢独咸康重三铢三参李孝美钱谱曰五钱并泾七分重五铢形制粗恶】三月帝谒永陵自为夹巾或裹尖巾其状如锥民庶皆效之还宴怡神亭妃嫔皆戴金莲花冠衣道士服酒酣免冠其髻髽然更夹面连额渥以朱粉号醉妆夏四月帝曲宴羣臣忽举觞不悦曰北有后唐南有蛮诏朕不能吊伐是所忧也特进顾在珣曰朝廷有十臣在陛下何忧太子洗马林罕因着十在文以进六月诏增闰十二月厯纸印造施行初颁厯无闰月及是见唐厯置闰遂续补焉秋七月丙午帝应圣节列山棚得贤门下有暴风摧折陨于地明日雷震应圣堂倾其两柱九月帝奉太后太妃祷青城山宫人皆衣云霞之衣帝自制甘州曲令宫人唱之其辞哀怨闻者凄【辞曰画罗裙能结束称腰身栁眉桃脸不胜春薄媚足精神可惜许沦落在风尘后主之意本以神僊而在凡尘耳后降中原宫妓多沦落人间始騐其语】又厯丈人观都观丹景山金华宫至徳寺朝上清宫设醮祈福谒髙祖塑像帝与太后太妃各制辞勒石【游丹景山金华宫太后诗云碧烟红雾扑人衣露宿苍苔石径危风巧解吹松上曲蝶娇频采脸边脂同寻僻境思携手暗指遥山学画眉好把身心清净处角冠霞帔事希夷太妃诗云丹景山头宿梵宫玉轮金辂驻遥空军持无水注寒碧兰若有花开晚红武士尽排青嶂下内人皆在讲筵中我家帝子传王业积善终期四海同】遂至彭州阳平山汉州三学山薄暮观圣灯赋诗而还【太后看圣灯诗云防祷游防境元妃夙志同宝香焚静夜银烛辽空泉嫩云根月钟敲树杪风印金标圣迹飞石显神功偶望天涯极临看日脚红猿来斋室上僧集讲筵中顿觉超三界浑疑澄六通愿成修偃事社稷保延洪太妃诗云圣灯千万炬旋向碧云生细雨不暗好风吹更明磬敲金地响僧唱梵天声若説无心法此光如有情】及天苴驿各又赋诗【太后诗曰为寻灵境散幽情千里江山蹔得行所恨烟光看未足却驱金辇入龟城太妃诗云翠驿江亭近玊京梦魂犹自有青城比来出看江山景却被江山看出行】帝嵗常猎子来山至是又徧幸诸山为乐天雄节度使王承休请帝东游帝将如秦州羣臣諌者甚众王宗弼亦上表谏帝投其表于地太后涕泣不食止之不能得前秦州节度判官蒲禹卿上疏极諌凡二千言亦不聴承休妻严氏有殊色帝私焉故鋭意欲行庚子唐以魏王继岌充西川四面行营都统郭崇韬充东北面行营都招讨制置等使帅李令徳李绍琛张筠毛璋董璋李严等将兵六万入冦又以任圜李愚叅预军机【通鉴载庚子以魏王继岌为都统郭崇韬为都招讨伐蜀又以荆南节度使高季兴充东南面行营都招讨使鳯翔节度使李继曮充都供军转运应接等使同州节度使李令徳充行营副招讨使陜州节度使李绍琛充蕃汉马步军都排陈斩斫使兼马步军都指挥使西京留守张筠充西川管内安抚应接使华州节度使毛璋充左厢马步都虞侯邠州节度使董璋充右厢马步都虞侯客省使李严充西川管内安抚使都统置中军以供奉官李从袭充中军马步都指挥监押髙品李廷安吕知柔充魏王牙通谒辛丑以工部尚书任圜翰林学士李愚并防预都统军机】冬十月庚申朔召百官赏纵栀花于芳林园花出青城山其瓣六出而红青特为异种癸亥帝发成都【蜀梼杌作甲子今从通鉴】甲子至汉州武兴节度使王承捷飞驿言东朝兴圣令公统兵西上帝疑羣臣同谋沮已大言曰吾方欲耀武遂东行有羣鸦泊于旗杆其鸣甚哀又亲祷张恶子庙探籖得逆天者殃四字帝殊不为意在道与成都尹韩昭翰林学士李浩弼中书舎人王仁酬答吟咏无虚日【王氏见闻录上梓潼山少主有诗云乔岩簇冷烟幽迳上寒天下瞰峨嵋岭上窥华岳巅驰驱非取乐按幸为游边此去将登涉歌楼路几千宣令从官继和中书舍人王仁和曰防仗拂寒烟鸣驺在半天黄云生马足白日下松巅盛徳安疲俗仁风扇逺边前程问成纪此去尚三千至剑州西二十里夜过一磎山忽闻军人振革鸣金声动谿谷有鸷兽自业林间跃出千万人中攫取一夫而去少主至行宫寻命从臣赋诗王仁诗曰剑牙钉舌血毛腥窥算劳心岂暂停不与大朝除患难惟于当路食生灵从教户口资嚵口未委三丁税防丁今日帝王亲出狩白云嵒下好藏形翰林学士李洪弼进诗曰岩下年年自寝讹生灵飡进意如何爪牙众后民随减溪壑深来骨已多天子纪纲犹被弄客人穷独固难过长途莫怪无人迹尽被山王税杀他少主览诗大笑通白卫岭韩昭进诗曰吾王巡狩为安边此去秦亭尚数千夜照路岐山店火晩通消息戍瓶烟为云巫峡虽神女跨鳯秦楼是谪仙八骏似龙人似虎何愁飞过大漫天少主和曰先朝神武力开边画断封疆四五千前望陇山登剑防后凭巫峡锁烽烟轩王尚自亲平冦嬴政徒劳爱学仙想到隗宫寻胜处正应莺语暮青天王仁和曰龙斾飘飖指极边到时犹更二三千登髙晓蹋巉岩石冒冷朝冲断续烟自学汉王开土宇不同周穆好神仙秦民莫到无恩及大散闗东别有天】帝次梓潼大风发屋太史曰此风发当千里外有破国称臣者帝不省时唐排陈斩斫使李绍琛与李严将骁骑三千步兵万人为前锋招讨判官陈乂至宝鸡称疾乞留学士李愚厉声曰乂见利则进惧难则止可斩也由是唐军无敢顾望者【册府元龟载继岌檄曰舍过论功王者示好生之道转祸为福圣人垂善变之文矧彼蜀民代承唐徳宗朝以兵兴河塞乆驻金銮僖宗时以盗起中原曾停玊辂蜀之乃祖乃父或士或民而皆内禀忠贞外资骁果武负闗张之气文传扬马之风迎大驾以涉岷峨合诸军而定闗辅忠义冠乎日月勲业着乎山河凡在幽遐皆所传达不幸龟龙忽去蛇豕寻生逐此匪人据斯重地蜀主先父出身陈许拥众巴庸接王室之频迁保边隅而自大葢属昭宗皇帝方兹播越正切抚绥洗彼瑕疵润之雨露绾红旗碧幢之葢兼鳯池鸡树之荣狂兕逢山渐展横行之志鸣枭出穴曾无返哺之声拔本塞源见利忘义加以结连同恶聚集羣凶当天步艰难莫展扶持之节及坤维暂絶却为僣伪之谋烈士闻之抚膺懦夫见之攘臂洎兹余裔益奋残妖阉竖擅权而勋贤结舌不稼不穑奢侈者何啻千门内淫外荒涂炭者已余万室而更纳其短见侮我大朝辄横拒辙之臂拟举投罗之翼我皇帝仰膺防再造皇图四时顺而玊烛明万彚安而金绳正维兹蜀土敢隔朝风连营亏恤养之恩比屋困烦苛之政每闻残酷深所悯伤是命车徒以申吊伐步卒则矗如山列车骑则迅若雷奔振雄声而聒动乾坤腾鋭气而动摇河岳彼若率兵赴死我则无阵不摧彼若据垒偷生我则无城不拔却虑髙低士庶逺近封巡不早回翔终同覆灭故今晓示贵在保全应三川管内有以藩镇降者即授之节度有以州郡降者即授之刺史有以镇县降者即付之主守有能见机知变诛斩伪命将帅以其藩镇城池降者亦以其官授之如列阵交锋之际有以万人已上降者授之节度五千人已上授之大郡三千人已上授之次郡一千人已上授之主将有蜀城将校斩伪主首领降者授以方镇如蜀主王衍首过自新以三川归国即授之方面其同谋将校当加列爵有旧在本朝文武官或负罪流落在蜀者苟能率众归朝一切不问大军所行之处不得焚烧庐舍剽掠马牛所有降人倍加安抚所罪者一人僣伪所救者万姓疮痍况蜀主宗枝成都父老较其罪状良可矜寛只如伪梁挟我皇威窥吾大宝为四十年之巨冦覆十九叶之丕基昨国家平定中原只诛元恶列藩牧伯咸不替移国境生灵无一搔扰蜀中遐僻亦合传闻各宜审计变通速谋归向云云】丁丑绍琛冦威武城指挥使唐景思城使周彦禋叛降于唐【册府元龟云康延孝至故镇威武城指挥使唐景思吴铎王权思部下兵四百降于延孝其军吏邹彦禋都指挥使李璠见城危方出归投初无降意皆伏诛】绍琛掠威武粮二十万斛纵我败兵万余人因倍道趣秦州是日郭崇韬至散闗指其山曰我辈进无成功不复得还于此今日当尽力一决且馈运将竭计惟先取鳯州因其粮为便诸将皆言蜀地险固宜按兵观衅李愚曰蜀人苦其主荒淫莫为之用乘其人情崩离风驱霆击彼自破胆势不可缓也防绍琛捷至崇韬乃麾兵大进戊寅王承捷以鳯兴文扶四州印节叛降于唐唐得兵八千人粮四十万斛崇韬大悦曰平蜀必矣即以都统牒命承捷充武兴军节度使己卯帝至利州威武败卒奔还始信唐兵之来王宗弼宋光嗣言于帝曰东川山南兵力尚完陛下但以大军扼利州唐人安敢悬兵深入从之庚辰以随驾清道指挥使王宗勲王宗俨兼侍中王宗昱为三招讨逆战是时从驾兵自绵汉至深渡千里相属皆怨愤曰龙武军粮饷倍于他军他军安能御敌绍琛等兵过长举兴州都指挥使程奉琏将所部兵五百叛降于唐且请先治桥栈以待由是唐兵无险阻之患辛巳兴州刺史王承鉴弃城走【唐庄宗实录甲申魏王至故镇康延孝収兴州十国纪年辛巳承鉴出奔甲申继岌郭崇韬至威武城今从之】绍琛遂克兴州崇韬以唐景思摄兴州刺史乙酉成州刺史王承朴弃城走三招讨与绍琛等遇于三泉大战我兵败绩斩首五千级【欧阳史云为先锋康延孝所败】唐得三泉粮十五万斛军食遂优足帝闻宗勲等之败自利州倍道西走断桔柏津浮梁由绵谷还留中书令判六军诸卫事王宗弼将大军守利州且诏斩三招讨宗勲等绍琛昼夜兼行趣利州是时武定留后宋光葆遗郭崇韬书请唐兵不入境当举巡属内附茍不如约当背城决战以报本朝崇韬抚纳之己丑魏王继岌至兴州光葆以梓绵剑龙普五州武定节度使王承肇以洋蓬璧三州山南节度使王宗威以梁开通渠麟五州阶州刺史王承岳以阶州皆送欵降唐崇韬致书宗弼等为开陈利害绍琛将及利州宗弼弃城西归宗勲等三招讨追及于白艻宗弼探诏书示之曰宋光嗣令我杀尔曹因相持泣共合谋降于继岌十一月庚寅朔丙申帝至于成都百官及后宫迎谒七里亭帝杂宫人作回鹘队以入丁酉御文明殿与羣臣相对涕泣无一言以救国患戊戌绍琛至利州修桔柏浮梁昭武节度使林思谔先弃城奔阆州甲辰魏王继岌至剑州武信节度使兼中书令王宗寿以遂合渝泸昌五州降唐乙巳宗弼驰归成都登太门严兵自卫【通鉴作甲辰今从锦里耆旧传】帝及太后往劳之宗弼骄慢无复人臣礼是夜刼迁帝与太后后宫诸王于西宫【一作天啓宫】收帝玺绶别遣人取内库金帛器玩并诸王节相宅内宝物丙午自称权西川兵马留后绍琛进至绵州仓库民居已为我兵所燔又断绵江浮桥无舟楫可渡绍琛谓李严曰吾悬军深入利在速战乘蜀人破胆之时但得百骑过鹿头闗彼且迎降不暇若俟修缮桥梁必留滞数日或教王衍坚闭近闗折吾兵势倘延旬浃则胜负难料矣乃与严乘马浮渡江遂入鹿头闗丁未进据汉州居三日后军始至宗弼遣使以币马牛酒劳军且以帝手书召李严曰公来吾即降或谓严公首建伐蜀之策至成都祸且不测严不从欣然驰入京城抚谕吏民告以大军继至戊申宣唐主勅曰朕以蜀部封疆本是我唐境土爰从兵革逺阻江山当伪梁簒弑之时致宗庙震惊之难遂滋割据益逐便安虽行建号之谋乃是从权之道况复蜀主先父素是本朝旧臣常懐忠孝之心每俟兴隆之运惟期恢复却効倾输朕以初殄冦讐重兴社稷抚谕之恩既广忧勤之意常深须务绥和贵谐混一遂令元子兼命宰臣逺安徯后之心既协来王之愿遐想王师行李已及彼地城池逺降诏书明行示谕料其素志必契夙心当符鱼水之欢永保山河之誓伪蜀文武官僚等或本朝旧族或当代英贤或抱节于军戎或著名于乡曲乆从暌隔常轸情怀宜知乃睠之恩各励输诚之节今以降勅命诫约诸道兵帅如西川果决归降到城不得惊扰但思効顺勿致怀疑帝引严见太后以母妻为托宗弼犹乘城为守备严悉命撤去楼橹己酉魏王继岌至绵州帝命翰林学士李昊草降表【表曰臣闻沧海澄波纳百谷朝宗之水皇风扇物来万方向化之人葢由负罪不诛衔寃获免郑伯沐焚棺之惠许男荷解之仁得不顶戴穹旻仰祈渥泽恭惟皇帝陛下承干启运握镜开图发机而上应天心恤物而下从民欲继十八祚崇隆之徳髙步泰阶应一千年挺特之风广施王道混车书于天下走声教于域中而臣僻在遐方逺居蜀郡承先父经营之业为巴人主者之司但荒聋瞽之迷罔顾危亡之患玉帛既乖于正朔苞茅是阙于荐羞殊不知唐徳维新元功再造致王师之逺辱劳雄武以遐临太阳出而氷雪自消睿泽敷而黔黎尽泰臣自知罪衅不敢逭逃命戎士以倒戈挈壶浆而塞路遂即舁棺麾下束手马前向丹阙以驰防掩黄沙而听命岂谓魏王布惠真宰垂仁入臣境无犯纎毫问臣罪不加一二传陛下好生之防阐尧天宥恶之文释残生于扑蛾之灯全必死于戏鱼之鼎使肌骨重生于圣日焦枯再沐于天波然则尽节输诚安足以赎臣之罪涂肝碎胆不足以报君之恩幸得捧日倾心归王向化积惧而锋铓聚首推忠而丹赤贯心今则已逺龟城将趋鳯阙虽亡家国喜归有道之朝纵别乡园幸在太平之化臣以正月二日与母亲并姨舅兄弟骨肉等发离当道奔赴京师攀望圣慈无任瞻天仰　　徳惶惧战越死罪之至○表称乙酉年不书年号】又命中书侍郎同平章事王锴草降书曰臣先人受职坤维作藩唐室一开土宇垂四十年属梁孽挺灾皇纲解纽不能助逆遂至从权勉狥舆情止王三蜀逮臣纂绍罔敢怠遑自保土疆以安生聚皇帝陛下嗣唐虞之业兴汤武之师廓定中区奄征不服梯航毕集文轨大同臣方议改图便期纳欵遽闻致讨实抱惊危今则委千里封疆尽归王土冀万家臣妾咸沐皇恩舆榇有归负荆请罪望播日月之照特寛斧钺之诛颙伫徳音用安反侧遣兵部侍郎欧阳彬奉之以迎魏王继岌及都招讨崇韬【册府元龟载衍上继岌牋曰衍叩头言伏以五帝三王竟归于代谢有家垂国孰免其废兴茍大命之革新愿转祸而为福衍诚惶诚恐叩头伏以衍先人顷以受唐封册列土坤维自霸一方于兹三纪乃者因宫门之搆逆偶中国以丧君勉副推崇遂开兴业衍谬为世子获绍旧基而以防冲不得负荷寻遇大唐皇帝中兴圣运再造鸿图辉赫大明照临下土存修嘉好仰恃恩明感覆焘于尧天将驰驱于禹贡忽审王师讨伐部内震惊靡敢当锋幸思归命伏惟殿下位尊上嗣徳宝元良腾少海之波澜动前星之秀彩亲乘象辂劳履劒闗已得万民之欢心坐恕斯人之死罪今则完全府库守遏邑居率文武以陈诚舆棺榇而纳欵伏惟殿下特宏哀鉴保证奏闻亦存诸典刑贮在肺腑庶防先人之灵犹享血食之祀免支离于眷属得敬养于庭闱惟圣君之明慈系殿下之造衍无任危迫殆越战惧激切之至谨差私署检校司空行尚书兵部侍郎欧阳彬军使韩知权等奉牋以闻】宗弼称我国君臣乆欲归命而内枢密使宋光嗣景润澄宣徽使李周辂欧阳晃荧惑少主皆斩之函首送魏王军前又责文思殿大学士礼部尚书成都尹韩昭佞谀枭于金马坊门【锦里耆旧传齐王宗弼斩东院开府宋光嗣西院开府景润澄北院开府欧阳晃成都尹韩昭等出牓示奉魏王教令宋光嗣等乆居内庭恣行权柄幻惑少主减削三军仰处斩讫奏】而内外马步指挥使徐延琼果州团练使潘在迎嘉州刺史顾在珣及诸贵戚多惶惧倾家赀伎妾以赂宗弼得免死辛亥魏王至徳阳宗弼遣使奉牋称已迁少主于西第安抚军城敬俟王师【册府元龟云宗弼遣顔守伦上牋云蜀主衍已出府第举家迁西宅宗弼权称西川兵马留后安抚军城以王师】又使子承班载宫人珍宝献魏王继岌及崇韬求节镇继岌留其物而遣之是时李绍琛留汉州八日以待都统甲寅继岌至汉州宗弼迎谒乙卯至成都【舍于王宗弼之别墅○是时中书令王宗范上牋曰臣生居颍许因先父建光启中讨陈敬瑄在蜀司空平章事王锴上牋曰臣因天复三年奉使西川遇车驾刼迁洛阳因留蜀部俱见册府元龟】丙辰李严引帝及百官仪卫出降于升迁桥【蜀梼杌云魏王至七里亭衍备亡国礼以降按旧五代史云升迁桥在成都北五里又册府元龟作降于升仙桥】帝白衣衔璧牵羊草绳萦首百官王锴等衰绖徒跣舆榇号哭俟命继岌受璧崇韬解焚榇承制释罪君臣东北向拜谢丁巳唐大军入城继岌居东内崇韬止天策府崇韬禁军士侵掠市不改肆是后也唐举兵凡七十日【庄宗实录及薛氏五代史皆云自兴师出洛至定蜀城计七十五日按唐兵九月戊申离洛城十一月丁巳入成都实七十日也】得节度十州六十四县二百四十九兵三万铠仗钱粮金银缯锦以千万计又继岌选苑中马得二十许匹曰麝香騟曰锦耳骢曰骆十二曰趂日骢曰偏界王曰防氷騟曰长命骝曰孙儿骢曰笼菘白曰八百哥曰掠地云曰锦地龙曰雪面娘曰月影三曰玉尾騟曰撒沙骝曰天花落曰旋风白曰窣地娇曰六尺金曰衔蝉奴初帝有马数百皆上驷也至是比选更为逸足之尤者又得南诏俘蛮数十人及故唐判官徐蔼曽使南诏者魏王因遣蔼持金帛招抚南诏悉还所俘谕以威徳十二月己巳【锦里耆旧传作闰十二月己丑朔今从通鉴】崇韬白继岌收王宗弼宗勲宗渥【一作宗俨】斩之并杀宗弼子驸马都尉承班牓曰窃以前件人等擅废本主专杀内臣潜取资财将为已物爰自收降城邑又无犒赏三军俱是元凶须加显戮闰十二月丁酉唐主诏我国所署官四品以上降授有差五品以下悉纵归田里【按五代防要云后唐同光三年闰十二月勅初平伪蜀应伪署官员等官至太师太傅及三少并太尉司徒司空侍中中书令左右仆射已上并宜降至六尚书临时更约高卑为六行次第阶至开府特进金紫者文班降至朝议大夫武班降至银青爵如是旧署将相已上与开国男三百户余并不许有封爵其有功臣名号并须削去如检校官至郎中员外郎兼侍御史已下如是伪署节镇率先向化及立功效者委行营都统缘事迹奬任如刺史除停罢外有见任政绩可称者但许称使君不得更有检校及兼官其伪署班行正官四品已上依此降绌五品已上如不曽经本朝授官又无族望可称者材智有闻即许于府县官中量材任使如无材智可录者并宜放归田里若西班有称统军上将军者若本是功臣子孙及将相之后并据人材髙下与诸卫小将军率府副率中郎将次第授任如是小将军以下堪任使者委西川节度使补衙前押衙已下职所有归降官除军前任使下并称前衔续据才行任使今本文姑从通鉴】又下诏慰帝曰固当裂土而王必不薄人于险三辰在上一言不欺帝捧诏欣然曰不失为安乐公唐同光三年春正月戊午朔前戎州刺史萧懐武眉州刺史鲜于臯举兵被诛庚申魏王遣李继曮李严部送帝与宗族及宰相王锴张格庾传素许寂翰林学士李昊等并将佐家族数千人以东三月乙巳帝至长安唐庄宗有诏止之是月伶人景进白庄宗曰魏王未至康延孝初平王氏族党不少闻车驾东征恐骤为变盍除之庄宗乃遣中使向延嗣赍勅害帝勅曰王衍一行并从杀戮已印画矣枢密使张居翰覆视就殿柱楷去行字改家字由是百官及王氏仆役获免者千余人夏四月丁亥朔己丑延嗣至长安杀帝及宗族于秦川驿尽得蜀中珍宝帝时年二十八也【时有蜀僧逺公伤废国诗云乐极悲来数有涯歌声才歇便兴嗟牵羊废主寻颀国指鹿奸臣尽丧家丹禁夜凉空鏁月后庭春老谩开花两朝帝业都成梦陵树苍苍噪暮鵶】六月百官至洛阳平章事王锴等皆量授诸州府刺史少尹判官司马惟永平节度使马全不食而卒天成三年王宗寿上唐明宗书求王氏宗族之明宗嘉其忠封后主顺正公许以诸侯礼长安南之三赵村初髙祖立后主为嗣铸铜钟于佛寺谓其下曰吾立此钟为太子故也令其洪逺必东宫将来之庆裁及八日而钟陨于地龙首摧落后主果八年而亡【北梦琐言又云先是司天监胡秀林进厯移闰正月近臣曰宜用唐国闰月因改闰十二月街衢卖厯者云只有一日也是冬蜀果灭】髙祖以唐大顺二年入成都为西川节度使天复七年九月建号明年改元【按旧五代史王建以龙纪元年入成都天祐五年建号改元此薛氏之误也今悉以九国志前蜀书运厯图为据】后主以咸康元年国灭父子二世凡三十五年
　　论曰予作前蜀后主纪而深有感于兴亡之际焉夫庄宗非司马文王之比继岌崇韬非会艾俦也且是时唐仅得天下之半强藩割据经畧未遑假后主勤修政事辑睦邻封防以货财结以情好尚可迁延国祚更待真主奈何阉人秉钧于外朝母后司晨于阃内嬉游山川宣淫郡国秦川之变骤罹非辜自古蜀亡未有如王氏祸之烈者也可不哀哉

　　十国春秋卷三十七
<史部,载记类,十国春秋>
　　钦定四库全书
　　十国春秋卷三十八
　　检讨呉任臣撰
　　前蜀四
　　列传
　　髙祖顺徳皇后周氏　顺圣皇太后徐氏
　　翊圣皇太妃徐氏　　贵妃张氏　夫人萧氏后主废后髙氏　　　皇后金氏　元妃韦氏贵妃钱氏　　顺妃苏氏　　昭仪李氏【李玊箫】宫人刘氏
　　顺徳皇后周氏许州人也武成元年髙祖即帝位册立为皇后永平初加尊号曰昭圣天光元年髙祖晏驾后哀毁骨立后数月而殂合葬永陵谥曰顺徳升祔太庙母弟徳权以后故起家刺史积功至太保中书令有传顺圣皇太后徐氏唐眉州刺史徐耕女也耕性仁恕当田令孜陈敬瑄守成都日耕为内外都指挥使所全活常至数千人令孜谓之曰公掌生杀而不刑一人有异志邪耕不得已夜戮俘囚数人以复命耕有二女皆国色相工语耕曰公不乆当大富贵因出二女相之相工曰青城山王气彻天不十年有真人承运此女当作后妃君贵由二女致也长女即太后【鉴戒录作长女为太妃次女为太后非是】太后事髙祖为贤妃与妹淑妃皆以色进专房用事交结宦官唐文扆等干与外政太子元膺之死髙祖以雅王宗辂已信王宗杰才敏拟择一人立之而贤妃欲立其子郑王即后主是也使文扆讽宰相张格赞成之后主遂得立及嗣皇帝位尊贤妃为顺圣皇太后淑妃为翊圣皇太妃耕亦累官骠骑大将军太后太妃各出教令卖官自刺史以下每一官阙必数人并争而入钱多者得之又日挟后主游宴贵臣之家或周览近郡名胜如丈人观金华宫三学山诸地饮酒赋诗所费不赀常游青城山宫人衣服皆画云霞飘然望之若仙后主自作甘州曲以述其状卒用是败唐师入汉州后主驰驿召唐臣李严引太后见之且以为托已而归唐唐庄宗遣向延嗣族诛王氏于秦川驿太后临刑呼曰吾儿以一国迎降反以为戮信义俱弃吾知尔祸不旋踵矣翊圣皇太妃徐氏耕次女也髙祖时进位淑妃宫中称为花蕋夫人亦曰小徐妃光天元年夏六月尊为皇太妃咸康元年随后主降唐明年李继曮等部送入洛行至天回驿太妃与太后赋诗凄惋不可聴闻已而秦川之祸与太后同毕命焉
　　贵妃张氏梓州郪县人太子元膺其所出也武成中进号贵妃一云元膺母为白氏髙祖后宫又有马姬宋姬陈姬乔姬褚姬不具述
　　夫人萧氏髙祖之后宫也容态明悟絶有宠爱鳯翔将李彦【阙】来降署指挥使更姓名曰王丞弇以萧氏赐之无何丞弇死萧氏寡而无子唐转运接应使李继曮故岐王子随魏王入成都陈昭符者密求萧氏以献抱衾之夕继曮隔屏窥之惊为妍妙诘其由来则已为王丞弇所偶亟止之曰丞弇背恩投蜀诚不可容然向者吾从子行于义不可遂令送之归
　　废后髙氏兵部尚书髙知言女也后主为太子时髙祖册立髙氏为皇太子妃乆而无宠后主嗣帝位立为皇后干徳初韦妃入宫后尤被疏薄不见答于后主遂坐是废遣还家知言惊仆不食而卒
　　皇后金氏名飞山成都人也父业农家颇饶无子与媪相敬如宾媪怀孕十余月娩身时忽大风雨见赤龙绕庭而生后是日有山飞至后家因名焉年十六姿容絶世兼擅绘事干徳初选入掖庭及髙后废册立为皇后寻亦坐废贵妃钱氏为力辨复正位中宫咸康元年随后主降唐死之
　　元妃韦氏故徐耕女孙也有殊色后主适徐氏见而悦之太后因纳之宫中后主不欲娶于母族托言韦昭度孙初为婕妤累封至元妃
　　贵妃钱氏事后主累封贵妃皇后金氏以复位故深徳之未几从后主降唐而死
　　顺妃苏氏未详其家世后主时累封至顺妃
　　昭仪李氏名舜梓州人酷有辞藻后主立为昭仪世所称李舜夫人也所着蜀宫应制诗随驾诗钓鱼不得诗诸篇多为文人赏鉴同时宫人李玊箫者宠幸亚于舜后主常宴近臣于宣华苑命玊箫歌已所撰月华如水宫词侑嘉王宗寿酒声音委婉抑扬合度一座无不倾倒宗寿惧祸亦为之尽觞【词曰辉辉赤赤浮五云宣华池上月华新月华如水浸宫殿有酒不醉真痴人】
　　宫人刘氏不知何地人鬒髪如云而有色秦川之变行刑者将免之刘氏曰家国丧亡义不受辱遂就死髙祖子卫王宗仁　　庶人元膺　　豳王宗辂
　　赵王宗纪　　　　　韩王宗智　　宋王宗泽
　　鲁王宗鼎　　　　　信王宗杰　　薛王宗平莒王宗特
　　宗仁髙祖之长子也生母为马氏防以疾废累官校书郎武成三年封普王干徳六年徙封卫王
　　元膺字昌美髙祖第二子贵妃张氏所生也初名宗懿起家秘书少监封遂王【欧阳史作简王今从蜀国春秋】已而立为皇太子未几更名元坦永平中得铜牌于什邡髙祖以为符防又命改名曰元膺元膺为人猳喙龋齿蛇眼黑色目视不正性猜忍颇多材艺能射钱中孔尝自抱画毬掷马上驰而射之无不中当为太子时年方十有七嵗判六军创天武神机营开永和府置官属号为贵重髙祖以元膺年少任大命道士广成先生杜光庭为之师且属其选纯静有徳者使侍东宫光庭荐名儒许寂徐简夫二人元膺未尝与之言日与乐工羣小嬉戏无度内枢密使唐道袭者髙祖之嬖臣也元膺心易之屡谑于朝髙祖惧其不相能乃出道袭为兴元节度使已而道袭罢归复典机要元膺廷疏其过失髙祖殊不悦会七夕前一日元膺召诸王大臣置酒道袭亦在坐间而王宗翰及潘峭毛文锡不至元膺怒曰集王不来峭与文锡教之耳集王谓宗翰也大昌军师徐瑶常谦素为元膺所亲信酒行屡目道袭道袭惧而走明日元膺入白髙祖峭文锡离间诸王髙祖怒命贬逐峭与文锡顷之元膺出而道袭入髙祖以其事告之道袭曰太子谋作乱欲召诸王诸将以兵锢之然后举事尔髙祖疑之道袭请召屯营军入卫元膺初不为备闻召兵以为将诛已乃与伶官安悉香军将喻全殊率天武兵自卫捕峭文锡至挝之几死囚诸东宫又捕成都尹潘峤囚诸得贤门明日徐瑶常谦与懐胜军使严璘等协谋以所部兵挟元膺以逐道袭元膺介马麾兵过王宗贺之门召与同进宗贺曰兵起无名不敢奉命由是元膺攻道袭于清风楼道袭帅屯拒战中流矢逐至城西见杀髙祖乃遣王宗侃宗贺宗黯等发兵讨为乱者瑶战死兵皆溃去谦与元膺匿跃龙池舰中明日出丐食国人识之以告髙祖遣宗翰往招谕之未至而元膺同谦已为卫士所杀髙祖疑宗翰杀之大恸不已会张格呈慰谕军民牓读至不行斧钺之诛将误社稷之计收涕曰朕何敢以私害公追废元膺为庶人宗翰奏诛手刄太子者元膺左右坐死数十人初梓潼县祠蛇神曰张恶子元膺被诛之夕司祝者忽梦为恶子所责言我乆淹成都今始方归何祠宇荒如是由是蜀人相传元膺为庙蛇之精
　　宗辂髙祖第三子【一云第四子】为后宫宋氏所生武成三年封雅王元膺之死髙祖以宗辂貌已及宗杰有敏才欲择一人立之已而不果干徳六年徙封豳王罢军使宗纪髙祖第四子也【一云第三子】武成时封褒王干徳中改封赵王
　　宗智髙祖第五子也母为陈妃初封荣王后徙封韩王宗泽髙祖第六子也【一云第九子】为后宫褚姬所生武成三年封兴王干徳时改封宋王罢军使
　　宗鼎与宗泽宗平同母或云出自翊圣太妃髙祖第七子也【一作第八子】武成中封彭王后主继立诸王皆为军使宗鼎谓昆弟曰亲王典兵祸乱之本今主少臣强谗间将兴缮甲训兵非吾辈所宜为也因固辞军使经营书舎植松竹自娱而已干徳六年徙封鲁王后与宗辂宗纪宗智宗泽宗平宗特俱死于秦川驿
　　宗杰髙祖第八子【一作第七子】乔妃故其母也武成三年封信王元膺之死潘炕屡请立太子髙祖以宗杰于诸子最材贤颇欲立之防顺圣太后有宠后主卒得逾诸兄而立光天元年宗杰屡陈时政髙祖贤其才阴懐废立之意无何暴薨髙祖深疑之
　　宗平髙祖第九子【一云第阙子】宗泽同母弟也光天元年封忠王干徳时改封薛王罢军使
　　宗特髙祖第十子【一作第六子】与宗智同母光天元年封资王干徳六年徙封莒王髙祖凡十一子后主其最少子也名字见于史册者宗智或作宗献宗平或作宗贤宗特或作宗时与宗霸今一以欧阳氏蜀世家为据云髙祖从子宗鐬　　族子宗寿　　宗裕
　　宗鐬髙祖从子也少有智勇髙祖戏下为亲校当西川之乱田令孜驰驿召髙祖西上宗鐬与王宗瑶等实帅兵定焉已而陈敬瑄中悔遂进兵破鹿头闗拔汉州陷徳阳攻成都宗鐬之力居多武成中赐爵昌王乆之领御营使永平元年蜀师与岐战大败于青泥岭退保安逺军髙祖命宗鐬为应援招讨使黄牛川之役大殱岐兵执其将苏厚髙祖以为能甚嘉赏之居无何以病死
　　宗寿字永年王氏族人也【一云许州民家子】髙祖以同姓录为子宗寿工琴奕为人恬退喜道家之术武成中赐爵嘉王乆之领镇江节度使后主嗣立进太子太保奉朝请以链丹养气自娱后主每淫乱宗寿独切諌之常于九日侍酒宣华苑乘间极言社稷将危流涕不已潘在迎韩昭等曰嘉王从来酒悲乃与诸狎客共以谩言谑嘲之坐上喧然后主不能省复命宫人李氏歌已所撰新词侑宗寿酒宗寿一饮而尽葢惧祸也在迎请即以宫人赐宗寿后主曰王必不纳无多溷耳遂止未几改武信军节度使唐师入冦所在迎降魏王继岌以书招之宗寿初不肯降已而以遂合渝泸昌五州送欵继闻后主衔璧大恸从后主东迁至岐阳以贿赂守者得入见后主后主泣下霑襟曰早从王言岂有今日后主死宗寿至渑池闻唐庄宗遇弑亡入熊耳山明宗天成二年诣洛上书求后主宗族明宗以为忠署宗寿保义军行军司马追封后主为公许葬以诸侯礼宗寿悉得王氏十八丧而之出葬日宗寿步行以从寻为淄州刺史复为平卢节度使以寿终宗寿颇能文居恒与能仁院僧卯书札二十余帙墨迹多贮冲妙观中又宗寿常得古铁鉴于江原下有篆文十二字曰龙宫宝藏神和子铸永年万嵗平时晦不可睹一日忽光彩照见市舍一青衣小儿丱角蹲酒家楼亟令人访之小儿随至曰此神物也吾失此已百年君当见还因剖腹纳镜长揖而去人咸以为镜妖后宗寿善辟谷延年法或谓得之青衣云
　　宗裕亦髙祖族子唐昭宗时从髙祖镇西川官嘉州刺史已而与王宗侃等围杨晟于彭州攻城畧地为战功之最未几领马步使天复元年代王宗涤为东川留后已又改汉州刺史居无何卒宗裕性谦谨髙祖平东川时诸将多争功宗裕立枯树下未尝自伐时号枯树太保【一云宗裕黩货以白金作铤牛革裹之其子諌曰牛革着物难开宗裕叱之曰何更开也】武成三年追封通王
　　后主子承祧　　承祀
　　承祧后主长子也失其封爵与豳王宗辂等同死秦川驿
　　承祀后主次子也亦失其封号与承祧同死
　　髙祖女普慈公主
　　普慈公主髙祖女也防而敏慧髙祖絶怜爱之天复时岐王遣判官赵锽来聘为其从子继崇求昬髙祖遂以公主妻焉导从鲜丽相望千里乆之继崇骄矜嗜酒多无礼于公主公主遣宋光嗣以帛书上髙祖求还髙祖乃诈言后殂驰使召公主哭临永平元年公主至成都留之不遣岐王怒遂与髙祖交恶青泥岭之战实公主有以启之




</div>
    <div class="pagination">
<a href="十国春秋_page20.html">上一页</a><span>...</span><a href="十国春秋_page16.html">16</a><a href="十国春秋_page17.html">17</a><a href="十国春秋_page18.html">18</a><a href="十国春秋_page19.html">19</a><a href="十国春秋_page20.html">20</a><span class="current-page">21</span><a href="十国春秋_page22.html">22</a><a href="十国春秋_page23.html">23</a><a href="十国春秋_page24.html">24</a><a href="十国春秋_page25.html">25</a><a href="十国春秋_page26.html">26</a><span>...</span><a href="十国春秋_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
