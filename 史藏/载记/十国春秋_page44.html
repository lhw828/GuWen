<!DOCTYPE html>
<html>
 <head>
  <meta charset="utf-8"/>
  <title>
   十国春秋 - 第 44 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十国春秋 - 第 44 页/共 53 页
  </h1>
  <div class="content">
   王崇范事继冲为支使纳土后遣崇范诣阙贡金器五百两银器五千两锦绮二百叚龙脑香十斤锦绣帷幕二百事宋太祖擢崇范节度判官终于其职
　　李景威　　　梁延嗣
　　李景威荆州长阳人也文献王时未知名及仕贞懿王擢水手都指挥使继冲代保朂节镇景威时为帐下亲校防湖南张文表之乱周保权求救于宋宋命慕容延钊等徃讨复诏江陵发水军赴潭州继冲遣景威将兵三千人以待未几宋师假道荆南声言兵过城外景威曰兵尚权谲城外之约其可信乎以臣观之直欲乗衅伐我耳方今精卒数万训练甚备莫若严兵整旅以御之臣虽不才愿尽以相付少监孙光宪固谓不可景威出而叹曰吾言不用大事去矣何用生为因扼吭而死宋太祖闻之曰忠臣也命王仁赡厚防其家先是景威语继冲云旧传江陵诸处九十九洲满百则王者兴武信王之初江心深浪中忽生一洲今此洲遽尔漂没若可忧也继冲殊不为意遂至于亡国
　　梁延嗣京兆长安人【三楚新录云复州景陵人】唐同光中将兵守复州监利【按五代史云监利故属复州梁割江陵据此则武信王得监利之后始属荆州矣】武信王之朝唐也庄宗欲隂图之既疾趋归遂以兵攻监利星沙二县延嗣兵败为王所获至文献王立擢为大校承制授归州刺史已又领复州团练使仍掌亲军厯事贞懿王及保朂保朂疾革召延嗣语之曰我疾遂不起兄弟中孰可寄后事者延嗣曰公不念贞懿王乎先王寝疾以军府付公今先王子继冲长矣保朂曰子言是也即以继冲判内外兵马继冲之得立延嗣功居多焉及继冲纳土延嗣与孙光宪实劝之宋以归顺功授复州防御使充湖南前军步军都指挥使兼排陈使后因郊礼自复州入朝太祖慰抚之曰使高氏不失富贵尔之力也改濠州防御使有善政诏书褒美延嗣颇知书好接士常暴疾禳于城隍神是夕梦神人告以九九之数俄疾愈年八十一卒延嗣起家行伍居恒讳健儿士卒之语一日与孙光宪同赴毬埸光宪上马左右掖之者颇众延嗣在后戏曰孰谓大卿年老而弥壮邪良由扶持力尔光宪囘顾曰非是众扶葢是老健延嗣不胜怒论者少之
　　论曰江陵之失也景威絶吭以殉可谓忠矣延嗣力劝纳欵俾高氏终保富贵其殆谯周之流欤然而为延嗣易为景威难事故未可成败论也景威真浊世之佼佼者哉
　　温克修　　王处士
　　温克修故江陵司药库吏也唐天复中与术者向隠处隠告以江陵更变且无定主五年后东北上有人依稀国亲镇此邦二十年他日又曰东北来者二十年后更有一人五行不管此程更逺及武信王为荆南留后先是赐姓曰朱随复本姓果符国亲之説天成二年唐军围江陵时文献王以王子守城克修因以隠言白之文献王未之信也明年武信王薨凡二十一年而文献王袭位人以为其言有验
　　王处士者不知何许人文献王时居江陵以善卜名周晋王柴荣之禾贵也以布衣与大商颉跌氏货殖荆南一日过处士卜方布卦忽一蓍跃出卓然而立处士大惊曰吾家筮法十余世矣每受高曾遗言凡卜筮自跃而出者其人贵不可言况复卓立不倾得非为天下主乎遽起再拜荣虽阳为诘责而私心甚喜后果承郭氏之后践皇帝位一如处士言
　　僧齐已　　僧文了　　荆南僧
　　僧齐已益阳人本佃户胡氏子也【俗名胡得生】七嵗居大沩山寺与诸童子牧牛天性頴悟常以竹枝画牛背为诗诗句多出人意表众僧竒之劝令落发为浮图时都官郑谷在袁州以诗名齐已携所诗徃谒有云自封修药院别下着僧牀谷览之曰将改一字方可相见经数日再过称已改得云别扫着僧牀谷嘉赏焉结为诗友又齐已有早梅诗中云昨夜数枝开谷为防定曰数枝非早不若一枝佳耳人以谷为齐已一字师久之居长沙道林寺湖南幕府号能诗者徐仲雅廖匡图刘昭禹辈靡不声名借甚而仲雅尤傲忽虽王公不避独见齐已必悚然不敢以众人相遇齐已故赘疣至是爱其诗者或戏呼之曰诗囊无何将逰蜀武信王习齐已名遮留之龙徳元年礼齐已于龙兴寺署为僧正时降手牍慰藉良厚然居恒多鬰鬰不乐僧虚中贻诗云老负峨嵋月闲防云水心盖伤其志也齐已既托迹江陵惟事笔墨自娯乃作渚宫莫问篇十五章以述懐顷之唐秦王从荣召入侍中秋大宴齐已窥从荣藏异志有东林莫碍渐高势四海正防当路时之句几以讽刺得罪已而脱归荆南頼武信王匿之获免其不屈节侯王如此梁震晚年酷好吟咏尤与齐已善互相酬荅齐已竟终于江陵自号衡岳沙门【一云齐已于豫章西川金鼓寺寂有塔存焉龙盘其书堂也】有诗八百首孙光宪序之命曰白莲集齐已常于沩山林下遇一僧于指甲下出二剑凌空跃去盖剑侠也时时为人道之又同僧仰山住豫章观音院作粥疏曰粥名良药佛所赞掦义冠三檀功标十利更祈英哲各遂愿心既备清晨永资白业禅流称其辞谓当与食时五观并传
　　文了吴僧也雅善烹茗擅絶一时武信王时来逰荆南延住紫云禅院目试其艺王大加欣赏呼为汤神奏授华定水大师人皆目曰乳妖
　　荆南僧失其名氏以鬻香为业清泰中货平等香贫富无二价居常絶不市香和合而箧中所贮都梁鬰金辄取售无筭人莫测其从来皆疑为仙者
　　荆南仙女
　　荆南仙女者平江节度使王保义女也儿时聪頴不凡五嵗通黄庭内外经及长善琵琶一夕梦涉水登山颠见金银宫阙中有仙人披羽服自称曰麻姑传以乐曲自是每夕辄梦遇之即指授音律嵗余得百余调都非人间所曾有其尤者名独指商以一指弹一曲更为擅竒已而适文献王子保节复梦麻姑至曰即当相邀明日庭中闻云鹤音乐仙女奄然而逝








　　十国春秋卷一百三
　　钦定四库全书
　　十国春秋卷一百四
　　检讨吴任臣撰
　　北汉一【五代史作东汉十国纪年及通鉴作北汉今从之】
　　世祖本纪
　　世祖姓刘名旻髙祖之母弟也同为章懿皇后所出【薛史云崇髙祖从弟晋阳见闻要录云仲弟今据欧阳史曰母弟】初名崇为人美须髯目重朣子少无赖嗜酒好博常黥为卒髙祖事晋为河东节度使署崇马步都指挥使髙祖即帝位除太原尹未几迁北京留守同中书门下平章事隐帝时改河东节度使累加兼中书令隐帝年少政在大臣郭威为枢密使有大功而与崇素不相能崇与属吏郑珙谋乃罢上供征赋籍民为兵以自固干祐三年隐帝遇弑崇业谋举兵会枢密使威反状已白而隐帝诸大臣不即推尊之故未敢即立谬请立崇子赟为嗣是时人皆知威非实意而崇独私心喜曰吾儿为帝吾又何求乃罢兵【按汉隐帝实录初议立徐帅太后遣中使驰谕刘崇请崇入纉大位崇知立其子上章谦逊恐无此事今不取】威少贱黥其颈上为飞雀世谓之郭雀儿至是见崇使者具道所以立赟之意因自指其颈以示使者曰自古岂有雕青天子幸公无以我为疑崇益喜信以为然太原少尹李骧劝其以兵下太行控孟津俟变崇大骂骧离间父子命牵出斩之幷杀其妻以其事白于太后以明无他已而威果代汉是为周太祖降封赟湘隂公崇遣牙将李奉书于周求赟归太原周主报以湘隂比在宋州今方取归京师必令得所公勿为忧但能同力相辅当加王爵永镇河东崇知赟不得归始有自立意干祐四年春正月戊寅帝即位于晋阳仍用干祐年号所有者幷汾忻代岚宪隆沁辽麟石诸州之地【案通鉴刘崇所有者幷汾忻代岚宪隆蔚沁辽麟石十二州之地欧史职方考则云自太原以北十州为东汉而无隆蔚二州之名要而论之晋髙祖割山前七州山后九州以畀契丹而蔚州实在其中则通鉴以蔚州为北汉有者误也至隆州乃北汉所置备载地理表中今列其名以补欧史之阙】以节度判官郑珙为中书侍郎观察判官赵华为户部侍郎并同平章事以次子承钧为侍卫亲军都指挥使太原尹以节度副使李存瓌为代州防御使裨将张元徽为马步军都指挥使陈光裕为宣徽使是日周杀湘隂公赟于宋州帝以地狭民贫祭祀祖祢畧如家人礼不建宗庙月俸宰相百缗节度使三十缗其余薄有资给是时辽将潘耀尼称君命遗书皇子承钧帝令承钧复书言本朝沦亡绍袭帝位愿循晋室故事求援北朝许之丙戌发兵屯隂地黄泽团柏丁亥以承钧为招讨使与副招讨使白从晖都监李存瓌将兵万人侵周晋州帝闻湘隂公死大恸哭为李骧立嗣岁时祭之二月戊戌我兵五道攻晋州周节度使王晏闭城不出承钧令将士蚁附登城晏伏兵奋撃我师败绩副兵马使安元宝降周癸卯移军攻隰州周隰州刺史许迁遣步军都指挥使孙继业迎撃于长寿村执我牙将程筠杀之未几我兵薄州城攻数日不克遂引还丁巳遣通事舎人李使于辽乞兵为援三月甲戌至于辽辽主乌云【即辽世宗也通鉴作永康王】与帝约为父子之国使伊喇摩哩来报聘己卯周遣败卒二百六十余人还太原各赐衫袴巾履夏四月辽遣使来告周使田敏约岁输钱十万缗帝命宰相郑珙以厚赂谢辽自称侄皇帝致书于叔天授皇帝五月辛未珙卒于辽甲戌定难节度使李彛殷称藩于我六月辽主遣燕王苏页政事令髙勲【辽史作燕王徳克哷枢密使髙勲】册命帝为大汉神武皇帝妃为皇后又以黄骝九龙十二稻玉帯报聘帝更名旻秋七月翰林学士卫融等诣辽谢册礼且请兵九月招讨使李存瓌自团柏撃周辽欲引兵来会与诸将议于九十九泉诸将皆不欲南行辽主强之癸亥行次新州之西火神淀燕王蘓页及伟王之子太宁主乌逊作乱杀其君乌云丁卯齐王苏页代立上尊号曰天顺皇帝改元应厯自火神淀入幽州遣刘承训来告哀帝命枢密直学士王得中如辽贺即位复以叔父事之请兵以撃晋州随遣使如辽行吊礼冬十月辛卯周潞州巡检使陈思让败我兵于虒亭甲辰辽遣彰国节度使萧禹厥率兵五万来会帝帅兵二万出隂地关攻晋州【五代史王峻传曰刘旻攻晋州峻为行营都部署至陜州留不进太祖遣使者翟守素驰至陜州谕峻欲亲征峻屛左右谓守素曰晋州城坚不可近而刘旻兵鋭亦未可当臣所以留此非怯也葢有待尔且陛下新即位四方藩鎭未有威徳以加之岂宜轻举而兖州慕容彦超反迹已露若陛下出汜水则彦超入京师陛下何以待之守素驰还贝道峻言是时太祖已下诏西幸闻峻语遽自提其耳日几败吾事乃止不行】丁未军于城北三靣置寨周巡检使王万敢龙防都指挥使史彦超虎捷指挥使何徽共拒之十二月乙巳王峻引兵救晋州晋州南有蒙阬最险要峻忧我兵据之是日闻前锋已度蒙阬喜曰吾事济矣【王峻传曰峻军出自綘州前锋报过蒙阬峻喜谓其属曰蒙阬晋绛之险也旻不分兵扼之使吾过此可知其必败也】帝攻晋州久不克会大雪我军乏食契丹兵思归闻峻至烧营宵遁峻入晋州乃遣行营都指挥使仇超等将兵追于霍邑纵兵奋撃我兵大败坠崖谷死者无筭周将药元福曰刘旻悉发其众挟契丹而来志吞晋绛今气衰力惫狼狈而遁不乘此剪扑必为后患王峻遣使止之遂解去契丹兵至晋阳士马什丧三四禹厥耻无功钉大将一人于市旬日而斩焉帝始息意于进取是时内供军国外奉契丹赋役繁重民不聊生逃入周境者甚众干祐五年春正月遣兵侵周府州为防御使折徳扆所败【杀二千余人】二月庚子徳扆入冦陷岢岚军以兵戍之是月帝置宁化军于岚州界又置雄勇鎭于其北备周师也夏四月丙戌朔日食六月壬寅帝以周人犯边遣使求援于辽辽主命中台省右相髙模翰赴之冬十月甲申朔遣使于辽进葡萄酒十二月癸未髙模翰及我兵团晋州是嵗麟州刺史杨崇训归欵于周初崇训父信受命于周为刺史及信卒崇训以州来降至是为羣羌所围叛去【后复归于我】
　　六年春闰正月壬午遣使谢辽以髙模翰却周军故也三月庚辰朔南唐遣使贡辽因附书于我辽主诏达其贡丁酉遣使进辽毬衣及马夏五月壬寅遣使如辽言石晋树嗣圣皇帝圣徳神功碑为周人所毁请再刻许之秋八月遣使如辽乞援九月庚子贡药于辽十一月辽葬贞烈皇太后于祖陵帝遣使会葬冬十二月乔赟侵周府州折徳扆拒于城下我师败绩
　　干祐七年春正月周主殂于滋徳殿丙申晋王荣即皇帝位帝闻周主晏驾遣使于辽谋大举伐周二月辽遣武定节度使政事令杨衮【辽史作政事令耶律徳勒】将铁马万骑及奚诸部兵五六万人号称十万来会于晋阳【晋阳见闻录云衮帅骑六七万号十万来会】帝自将兵三万以义成节度使白从晖为行军都部署武宁节度使张元徽为前锋都指挥使【周世宗实录作张晖领三千骑为前锋非是】与契丹兵南出团柏丁巳我兵屯梁侯驿昭义节度使李筠遣牙将逆战于太平驿张元徽斩其将穆令均筠遁归上党三月我兵乘胜逼潞州引兵而南是时周主新即位以谓我国幸周有大丧必不能出兵宜自将以撃其不意周臣多劝其山陵有日人心易摇不宜轻动周主曰以吾兵力之强破旻如泰山压卵耳【五代史冯道传刘旻攻上党周世宗曰刘旻少我谓我新立而国有大丧必不能出兵以战且善用兵者出其不意吾当自将撃之道乃切諌以为不可世宗曰吾见唐太宗平定天下敌无大小皆亲征道曰陛下未可比唐太宗世宗曰刘旻乌合之众若遇我师如山压卵道曰陛下作得山定否世宗怒起去卒自将击旻】遂鋭意亲行癸巳前锋与我兵遇于髙平南之髙原【周世宗实录云甲午贼陈于髙平南之髙原今从十国纪年作癸巳】我兵少却周主趣诸军亟进帝以中军陈于巴公原张元徽居东偏杨衮军西偏而周师亦列为三陈李重进白重賛将左樊爱能何徽将右向训史彦超居中央张永徳以禁兵卫周主周主介马自督战衮望周师谓帝曰勍敌也未可轻动帝奋髯曰时不可失请公勿言衮怒而去时东北风方盛俄而遽转南风副枢密使王延嗣使司天监李义白帝云时可战矣帝从之号令东偏先进王得中叩马谏曰义可斩也南风势急非北军之利宜少待帝怒即麾元徽战元徽撃右军兵始交周将爱能徽引骑兵先遁右军溃于是步卒数余人弃甲来降元徽呼万歳声振川谷敌兵大骇周主忽赫怒跃马入陈引五千人直冲帝之牙帐帝方张乐饮酒示闲暇及其奄至殊惊惶失次周主因亲犯矢石督战士士莫不以一当百奋勇争先周将赵匡马仁瑀马全乂及永徳等摧锋陷陈势不可遏帝趣元徽进兵会马踬元徽为周兵所杀我军由是气夺帝自麾赤帜收军军骤退不能止亘相蹂躏遂大败日暮帝收余兵万人阻涧而守是时刘词将周之后军未至及战已胜而词军继至复乘胜撃我兵王延嗣死之帝又大败辎重器甲乗舆服御物皆为周人所获【五代会要云周广顺三年六月河南河北诸州旬日无乌既而聚泽潞之间山谷中集于林木压树枝折至显徳元年河东刘崇为周师所败伏尸血流故先萌其兆】丁酉周主至潞州帝自髙平被褐戴笠乘契丹所赠黄骝率百余骑由雕窠岭间道驰去夜失道山谷间得村民为乡导误趋平阳行百余里乃觉遂杀导者昼夜兼行所至得食未举箸或传周兵至辄仓皇而去帝衰老力惫伏马上驰骤殆不能支仅得循他道以归是役也衮畜怒按兵西偏不战故独全军而返【陶岳五代史补曰刘崇覩周世宗兵少诏诸将曰吾观周师易与耳契丹之众宜弗使但以本军决胜不惟破敌亦足使契丹见而心服乃使人谓契丹主将曰柴氏与吾主客之势已见必不烦足下余力敢请勒兵登髙观之可也契丹不知其谋从之洎世宗之入阵也三军皆贾勇争进契丹望而畏之故不敢救今从薛氏五代史】帝归为黄骝治廐饰以金银食以三品料号自在将军庚子帝收散卒缮甲兵完城堑以备周杨衮将其众北屯代州帝遣王得中送衮归因求救于辽辽主遣得中还报许发兵救晋阳壬寅周以符彦卿为河东行营都部署郭崇副之向训为都监李重进为马步都虞史彦超为先锋将步骑二万发潞州入冦又命王彦超韩通自隂地关入与彦卿合又以刘词为随驾都部署白重賛副之是月昭圣皇太后李氏殂于汴京西宫夏四月盂县降周乙卯汾州防御使董希顔叛降于周丙辰辽州刺史张汉超叛降于周周主初遣符彦卿等内侵但欲耀兵晋阳城下洎周师入境百姓争言我国赋役过重愿供军须助攻太原周主始有兼幷之意既而周诸军数十万剽掠不已百姓失望更保聚山谷辛酉宪州刺史韩光愿岚州刺史郭言举城降彦卿壬戌周王彦超等陷石州执我刺史安彦进癸亥沁州刺史李廷诲降周庚午周主发潞州趋大原癸酉忻州监军李勍叛杀我刺史赵臯及辽通事扬讷呼举城降周周以勍为忻州刺史五月乙亥辽遣南院大王塔喇来援丙子周主至大原旗帜环城四十里是日代州防御使郑处谦举城降周先是杨衮疑处谦有二心使骑兵守城门处谦杀之闭门拒衮衮奔归辽辽主以其无功囚之处谦遂叛丁丑周置静塞军于代州以处谦为节度使契丹屯数千骑于忻代间为我援兵庚辰周主遣符彦卿撃之彦卿入忻州契丹退保忻口丁亥周置宁化军于汾州以石沁二州焉丁酉挞烈败彦卿于忻口周代州将桑珪等诬郑处谦通辽杀之时王得中自辽返留代州珪幷执送于周军周将史彦超与契丹战死周主初来攻晋阳彦卿彦超北控忻口以断契丹援路而晋阳城方四十里周师去城三百步围之匝百计攻之不能克彦卿既数为契丹所挫至是复以身殉周主于是徴怀孟蒲陜丁夫数万亟攻晋阳会久雨士卒皆罢病乃议引还【按周世宗实录会大雨军士劳苦又闻忻口之师不振帝数日忧沮不食遂决还京之意又晋阳见闻录云六月旦周师南辕反斾惟数百骑间之以步卒千人长枪赤甲趫防跳梁于城隅晡晚杀行而抽退今从周世宗实录】甲辰周杀我枢密直学士王得中乙巳周主班师发太原周匡国节度使药元福言于周主曰进军易退军难周主曰一以委卿帝出兵追之元福乃勒兵成列而殿我师败绩周尽弃所得州县惟桑珪据代州不下【珪既叛我又不敢归周故婴城自守】帝遣兵攻拔之是役也周主与帝相拒于髙平豫令前泽州刺史李彦崇将兵守江猪岭遏帝归路彦崇闻樊爱能等南遁引兵退至是帝果自其路走太原周主贬彦崇为率府副率指樊爱能何徽等责之曰若軰累朝宿将非不能军正欲以朕为奇货卖与刘旻耳悉斩以徇壬申帝以髙平之败已而被围忧愤成疾悉以国事委皇子侍卫都指挥使承钧六月癸亥塔喇献所获军实于辽秋七月乙酉我国人有为契丹误掠者遣使请于辽辽主诏悉归之九月丙申以周人盗边告于辽冬十一月辽彰国节度使萧迪里太保许从赟奏忻代二州之捷于辽是月帝疾革命皇子承钧监国寻殂【案大定录周显徳二年春旻病死纪年通谱干祐八年冬崇死辽史应厯五年十一月乙未朔汉主崇殂皆乙卯年也又周世宗实录及薛居正五代史僣伪亦云显徳二年十一月刘崇卒惟王保衡晋阳见闻要录云甲寅年春南伐败归夏周师攻围旻积忧劳成心疾是冬卒保衡故旻旧臣言当足信今从其説】帝生于唐干宁三年乙卯歳年六十【晋阳见闻要录云乙卯生卒年六十一当是衍一字】庙号世祖在位凡四年
　　论曰世谓世祖常致书于周求立子赟而不得后方称帝推其志是不以丧君为雠而以杀子为雠也要之赟得立则汉祀未斩赟故不独为世祖子矣惧刘氏之馁而保一隅以图存其志洵有足悲者髙平之战仅以身免所以亡者天耳然则歴四君而卜年三十呜呼夫岂尽人力也哉



　　十国春秋卷一百四
　　钦定四库全书
　　十国春秋卷一百五
　　检讨吴任臣撰
　　北汉二
　　睿宗本纪
　　睿宗名钧初名承钧世祖次子也以后唐天成元年丙戌生防而頴异性孝谨颇好学工书世祖既晏驾承钧谓服丧以日易月非礼也始行三年丧礼奉表于辽自称曰男辽主裕噜【辽穆宗也】答之以诏呼为儿皇帝遣骠骑大将军知内侍省事刘承训册命承钧为天子更名钧时年二十九也【晋阳见闻要录九国志皆云承钧立时年二十九】仍称干祐不改元
　　干祐八年春二月庚子朔日食庚申遣使如辽请加上天顺皇帝尊号不许夏六月丁未蜀主遣使约出兵攻周许之
　　干祐九年夏四月神武皇帝于交城北山上庙号六月甲子遣使于辽议军事是冬服除改明年为天会元年【九国志云承钧立服丧三年至干祐九年服除改十年为天防元年】
　　天会元年春正月己丑朔大赦以子继恩为太原尹翰林学士卫融为中书侍郎同平章事内客省使段常【一云本作恒宋避讳也】为枢密使侍卫都指挥使蔚进掌亲军潜结江南西川为外援夏五月辛卯遣使贡方物于辽秋七月初立七庙于髙祖旧第号显圣宫【七庙当是前汉髙祖邦文祖湍徳祖昂翼祖僎显祖琠髙祖暠世徳旻也未审是非又天福十二年祖庙中有光武皇帝亦在不祧今七庙数不知与否】冬十月癸亥麟州刺使杨崇训举城降周周以为麟州防御使十一月辽遣大同节度使侍中髙勲将兵会李存瓌撃周至潞州城下而还帝知契丹不足恃而不敢遽絶赠勲甚厚十二月唐使者陈处尧自契丹来游太原【十国纪年作唐兵部郎中处常晋阳见闻录云陈处尧如契丹乞兵因来游今从其説】帝厚礼之留数日北还
　　天会二年春正月丙子周建雄节度使杨廷璋败我兵于隰州城下时周隰州刺史孙议暴卒廷璋檄都监闲廐使李谦权知州事未几我兵至攻城久不下廷璋潜与谦约各募死士百人袭我营我兵惊溃遂解还夏六月壬子周昭义节度使李筠防石会关遂防六寨乙卯周李谦溥陷孝义冬十一月遣使如辽告周复来侵乙丑再遣使如辽十二月庚辰又遣使如辽是冬国中大雪国人唱曰生怕赤真人都来一夜春【人以为宋受命之应】天会三年夏四月戊戌辽以南京留守萧思温为兵部都总管撃周师是月周攻契丹防益津胡桥淤口三关辽主遣使来告急五月乙巳朔周师陷瀛莫二州帝谕发兵挠周边遣使日驰七百里会周主南归乃止庚戌周李重进将兵出土门入冦己巳败我兵于百井斩首二千余级六月周李筠入冦陷辽州获我刺史张丕辛巳周杨廷璋侵边降我堡寨十三是月周主殂梁王宗训立冬十一月辽师谋会我兵攻周鎭定二州
　　天会四年春正月乙巳周禅位于宋宋改元建隆夏四月周昭义节度使李筠起兵拒宋遂杀泽州刺史据其城已而遣牙将刘继冲【左编又作衙校刘忠】判官孙孚奉表称臣执其监军周光逊闲廐使李廷玉送于我乞兵为援帝欲谋于辽继冲述筠意请无用契丹兵帝即率本国兵自将出团柏谷羣臣饯于汾水仆射赵华独言筠举事轻易未可为恃帝至于太平驿封筠西平王【一作陇西郡王】筠见帝仪卫不备非如王者心甚悔因自陈受郭氏恩不敢爱死帝与周世雠亦不悦其説遂使宣徽使卢賛监其军筠心益不平与賛多不协乃留长子守节居潞而自引众南向帝闻賛与筠异遣平章事卫融和解之是月遣河阳节度使范守图将兵援筠夏五月乙亥朔日有食之癸卯宋将石守信败李筠于长平壬子以潞州归附遣使告辽丁巳宋帝亲征筠丁卯宋石守信髙怀徳大破筠兵卢賛死焉筠走保泽州宋帝列栅围之六月辛未泽州陷李筠赴火死卫融被执宋帝以铁挝撃融首不死释之【后擢为太府卿】帝惧引师归乙酉宋帝攻潞州丁亥李守节以潞州降宋甲午宋将折徳扆败我兵于沙谷砦【斩首五百级】是月宋兵围石州帝遣使告辽辽诏阿喇率四部来援复命萧思温以三部兵助之秋九月壬寅宋昭义节度使李继勲冦平遥县俘获甚众十月乙酉宋晋州兵马钤辖荆罕儒袭汾州死焉【石进二十九人坐不救死】天会五年冬十二月乙未李继勲大败我兵执辽州刺史傅廷彦及其弟勲【是时帝结代北诸部侵麟州夏州李彛兴遣李彛玉会诸镇兵来御乃引还】
　　天会六年春二月我兵侵晋潞二州为宋守将所败三月宋诏我降人徙家于邢洺计口给粟夏四月宋命郭进控西山武守琪戌晋州李谦溥守隰州以备我师是月太原民潜逃降宋者四百七十人秋七月捉生指挥使路贵等十一人降宋宋并补内殿直
　　天会七年春二月遣使如辽言我国欲巡边徼乞张声援秋七月宿卫殿直行首王隐刘绍赵鸾【一作刘昭赵峦】等谋乱事觉伏诛辞连枢密使常出常为汾州刺史寻缢杀之是月以宋师将侵边告辽八月宋王全斌【宋史作邢州王全赟】入冦攻乐平拱卫指挥使王超防指挥使元威侯霸荣率所部千八百人降之侍卫都指挥使蔚进马军都指挥使郝贵超与契丹悉兵徃救三战皆败绩乐平遂陷宋改乐平为平晋军以降卒为效顺军赐以钱帛由是静阳十八砦相率降宋九月我以契丹兵攻平晋军宋雒州防御使充西山巡检郭进将兵来撃契丹兵遂引归【是役也初有军校自西山诣汴诬讼郭进不法事宋太祖送进令杀之会我兵侵平晋军进语其人曰汝敢论我信有胆气今贯汝罪汝能掩杀敌兵即当荐汝如败可自投河东其人踊跃赴战遂败我兵进即奏闻以还其职】冬十月丙申以宋侵告辽以抱腹山人郭无为同平章事帝自潞州之败日惧宋师至既以赵为相又召无为参议中书复以五台山僧继颙署鸿胪卿防预国政已又以与无为议论不合乃出汾州而机务悉委无为掌之十二月帝遣从子侍卫亲军使刘继文如辽辽拘之不遣先是世祖凡举事必禀命于辽歳使不絶及帝立礼文多略辽主乃遗书来责擅改元援李筠杀段常三罪【宋史云契丹主遣使责钧曰尔不禀我命其罪三擅改年号一也助李筠有所觊觎二也杀段常三也】帝惶恐遣继文谢曰父为子隐愿赦之自是契丹使不来而使往辄见留羣臣悉以使北为惧乙亥卫州刺史杨璘为宋折徳扆所擒是歳宋改元干徳
　　天会八年春正月宋帝谋取我国宰相赵普谏曰太原当西北二靣太原既下则二边之患我独当之不如俟削平诸邦太原弹丸黒子之地将何所避从之戊戌帝以宋将来袭驰告辽二月宋遣曹彬会李继勲及兵马钤辖康延沼马步军都军头尹训率兵入防攻辽石二州帝遣郝贵超往援战于辽州城下我师大败辽州刺史杜延韬与拱卫都指挥使冀进兵马都监侯美籍部兵三千人举城降宋【案宋太祖本纪杜延韬降在二月戊甲朔】宋赐延韬等袭衣银带器币鞍勒马命降卒以效顺怀恩为名壬子辽西南靣招讨使塔喇以六万骑来援壬申我兵败宋兵于石州遣使告辽三月耀州团练使周审玉等四人叛降宋【一作周玉今从宋史】宋赐审玉袭衣金带绢千匹银五百两鞍勒马仍赐名承瑨以为左千卫大将军领汾州团练使夏四月乙巳以撃退宋军遣使谢辽宋遣马军都校刘光戌潞州以备我师是歳蜀主昶遣使赍帛书通好于我畧曰早岁曾奉尺书寻达睿听丹素备陈于翰墨欢盟已保于金兰洎传吊伐之嘉音实动辅车之喜色至境上为宋疆吏所获
　　天会九年春二月壬寅朔日当食不亏
　　天会十年春正月宋安国节度使罗彦瓌等败我兵于静阳执守将鹿英以归夏六月甲辰月犯心前星秋七月遣使贡辽金器铠甲冬十月帝母皇太后【阙】氏殂庚辰辽遣使来赙吊十二月复取宋辽州戊辰遣使贡于辽
　　天会十一年春三月五星聚奎招收指挥使阎章以石盆砦诣宋镇州降夏四月鸿唐砦招收指挥使樊晖杀监军成昭叛降宋六月戊午朔日有食之
　　天会十二年春正月偏成砦招收指挥使任恩等百五十人诣宋晋州降三月宋镇州守将破我马鞍山砦秋七月乌玉砦主胡遇等百三十九人诣宋镇州降帝自李筠败狼狈而归又失辽之欢心势力窘弱忧瘁得疾卧勤政阁召郭无为执手以后事畀之戊申遂殂【辽史作秋七月辛丑汉主殂】年四十三养子继恩立上諡曰孝和皇帝庙号睿宗帝嗣位之后勤于为政爱民礼士故虽兵戈不息而境内粗安初宋太祖常因界上谍者谓帝曰君家与周世雠宜其不屈今我与尔无所间何谓困此一方民若有志于中国宜下太行以决胜负帝遣谍者复命曰河东土地兵甲不足以当中国之十一然钧非家世叛者区区守此葢惧汉氏之不血食也太祖哀其言笑谓谍者曰为我语钧开尔一路以为生故终其世不至大举加兵焉【谍者十国纪年作邪州人葢留】
　　少主本纪
　　少主继恩本姓薛氏父钊晋初为防圣营卒娶世祖女生继恩高祖典禁兵以钊从子婿也除其军籍置之门下钊无才能但衣食之而无所用髙祖后领方镇爵位通显妻以世祖女视永宁公主故姊妹行也【高祖女封永宁公主宋承渥尚公主】常贵倨居中钊罕得见钊怏怏一日乘醉求见引佩刀刺之世祖女奋衣得脱伤而不死钊即自裁时继恩尚幼世祖以睿宗无嗣令养为子已而世祖女再适何氏生继元未几何死世祖女亦殁睿宗复抚继元为子睿宗平日恒语郭无为继恩殊非济世才【继恩事孝和尽恭及为太原尹选软不治】无为黙然不对睿宗既殂继恩告哀于契丹后嗣皇帝位帝服缞裳视事寝处居勤政阁而孝和帝故执事百司宿卫皆在太原府廨帝怨无为初不助己且恶其专政加守司空外示优礼而内实疎之时天会十二年七月也是月辽遣使来吊祭八月戊辰宋闻我国有丧以内客省使卢怀忠等二十二人将禁兵赴潞州昭义节度使李继勲为行营前军都部署侍卫步军都指挥使党进副之宣徽使曹彬为都监棣州防御使何继筠为前锋部署怀州防御使康延沼为都监建雄节度使赵賛为汾州路部署绛州防御使司超副之隰州刺史李谦为都监帅兵大入九月庚子帝命刘继业马峰等领军扼团柏谷峰至铜锅河【宋史作洞涡河今从宋纪事本末】李继勲前锋将何继筠撃破我兵斩首三千级遂夺汾河桥薄太原城下焚延夏门左胜军使李琼叛降宋宋赐琼袭衣金带鞍勒马帝大惧帝欲逐郭无为月余不能决帝时独处一室行丧左右亲信无得从者或劝召之帝犹豫不决己酉供奉官侯霸荣率十余人挺刃入阁反扄其戸帝惊起绕屛走霸荣以刃揕其胸弑之【欧阳史云继恩置酒会诸大臣宗子饮罢卧阁中侯霸荣率十余人挺刃入阁闭户而杀之今从宋史】无为使人梯屋入杀霸荣幷其党帝立裁六十余日幷人疑无为授意于霸荣亟杀之以灭口而左右卒莫能明也无为与羣臣议立帝之弟继元平章中书事张昭敏独曰少主非刘氏故嗣位不终今宜立宗姓以慰民望世祖嫡孙继文久留契丹歴险危宜迎立之可以固宗社结强援无为不从以继元易制遂立之【李焘长编云继恩皤腹多髯长上短下乗马即魁梧徒步即侏儒昏定晨省无违礼】
　　英武帝本纪
　　英武帝继元当天会初授检校司徒归义府都督已而加太保迁右金吾卫大将军充大内都防检少主时复进太师兼太原尹既袭位仍称天会不改元复修好契丹于十二年十一月遣使告即位且乞师辽主乌里乃遣塔喇为兵马总管将诸道兵救之宋亦诏谕我国令降约以平卢节度使授帝又别赐郭无为诏许以安国节度使无为得诏色动劝帝纳欵帝不从初宋使谍者惠璘诈称殿前指挥使负罪来奔无为知其谋署为供奉官至是宋师入境璘即奔赴至岚谷为候吏所获送太原帝命无为鞠之释不问会有李超者发璘奸状上闻无为怒幷超斩之以灭口未几宋李继勲等闻契丹兵来皆引去我兵因大掠晋绛二州是月帝疑孝和后郭氏杀其故后氏遂遣嬖臣杀后于丧次帝为人残忍而无礼宫中嫔御遭罹逼辱无复嫌间而世祖子十人镐锴等皆以幽囚死
　　天会十三年春二月宋帝将自汴先遣李继勲赵賛郭进司超等帅兵赴晋阳是役也宋帝问其臣魏仁浦曰朕欲亲征太原何如仁浦对曰欲速则不达惟陛下重之宋帝不听三月宋帝至于太原以我太谷令梁文陟为太子洗马祁令张续为右賛善大夫及城下李继勲已先败我兵宋帝命筑长连城围之立砦于城四靣继勲军于南赵賛军于西曹彬军于北党进军于东帝命刘继业等乘晦突门犯东西砦战败遁归宋帝又命壅汾晋二水以灌城幷人大恐会城中有积草漂出塞之得无害郭无为复劝帝出降帝犹恃辽为援未之许也一日因宴羣臣无为痛哭于庭曰奈何以空城抗百万之师乎引佩刀欲自刺冀动众心帝遽降阶执其手引升坐而止甲寅遣使乞封册于辽且趣援甲子遣使进白麃于辽是月宋又遣海州刺史孙方进围沧州守陴者声言旦夕契丹兵至夏四月契丹兵分道入援宋何继筠逆战于阳曲北韩重赟【一作重斌】逆战于定州契丹兵大败宋帝命以所获首级铠甲示太原城下宪州判官史昭文【宋史作推官】岚州刺史赵各以城降宋五月遣李匡弼李元素等如辽贺天清节【按辽史有刘继文然继文尚留契丹至十四年放回今不从】闰月辽主遣韩知璠【辽史作知范】册立帝为大汉皇帝知璠习兵事居围城中昼夜督察尽心固守宋骁将石汉卿等多战死我兵亦屡败一日我兵自西长连城出将焚其攻战之具反为宋师撃却之斩首万余级是夜谍者忽传呼壁外帝降宋帝令卫士擐甲将开壁门八作使赵璲曰受降如受敌讵可中夜轻出宋帝乃止契丹复遣南大王来援宋都指挥使李怀忠曰敌势已困若选劲兵急攻破在旦夕殿前都虞候赵廷翰请先登以尽死力宋帝不许曰汝曹皆我所训练无不以一当百所以备肘腋同休戚也我宁不得太原岂忍驱汝曹冐锋刄蹈必死之地乎众皆感泣时宋师顿兵甘草地中会暑雨军士多疾太常博士李光賛请班师曰蕞尔晋阳岂须亲讨重劳飞挽取怨黔黎岂若回銮汴都屯兵上党使夏取其麦秋取其禾既寛力役之征便是荡平之防宋帝以问赵普普亦以为然乃分兵屯鎭潞迁太原民万余戸于山东河南遂引兵还帝命决城下水注之台骀驿水已落而城多摧圯韩知璠叹曰宋师之引水浸城也知其一不知其二若先浸而后涸则幷人无噍类矣帝又籍宋所弃军储得粟三十万茶绢各数万丧败之余赖此少济是月郭无为伏诛初太原之围南城为汾水所陷宋帝至长隄观焉无为谋出降因请自将夜撃宋师帝选精甲千人付无为自登延夏门送之无为行至北桥値风雨而止至是阉人卫徳贵告其事且言无为献地之谋踪迹屡露罪不可赦乃有是处分
　　天会十四年春正月契丹归我使臣十六人仍诏世祖孙继文为平章事李匡弼为枢密使时韩知璠归国言我国庶事多梗而无辅臣政事令赵髙勲亦言晋阳为父子国尽拘其使无谓也遂有是命已而左右譛继文帝乃出继文为代州刺史李匡弼为宪州刺史继文随迁鴈门节度使夏四月辛未朔日食冬十二月以僧继颙为大师兼中书令庚午遣使贡于辽
　　天会十五年冬十月癸亥朔日有食之癸未遣使贡于辽十二月辽主子隆绪生
　　天会十六年春二月癸亥以辽主皇子生遣使往贺秋九月丁巳朔日食冬十二月乙卯大雨雪是岁大饥天会十七年春正月遣使贡于辽夏六月遣使以宋事告辽冬十二月帝杀其从兄【一作弟】大内都检继钦戊戌帝将改元遣使禀命于辽是岁僧继颙卒追封定王广运元年春正月改元二月庚辰朔日有食之是月辽命涿州刺史耶律察密贻书于宋之雄州请通好宋命知州孙全兴答书许之
　　广运二年春二月癸亥遣鴈门节度使皇从兄继文贡辽方物三月辽与宋求成【辽遣克实克舒苏以书如宋结成宋遣郝荣信吕端报聘自是吉凶庆吊并遣使往还】遣使来告命我通好于宋无妄兴师帝闻命恸哭谋出兵攻契丹宣徽使马峰固谏乃止夏六月辽主册帝为大汉英武皇帝赐御衣玉带鞍马等物甲子彗星见东方长四丈秋七月辛未朔日食是时筑隆州城于祁县东三十里备宋师
　　广运三年秋八月癸卯遣使于辽言天賛皇帝天清节我国设无遮会饭僧祝厘己酉以宋事告辽是月宋侍卫都指挥使党进宣徽北院使潘美及杨光美牛思进米文义【一作宋文义】率兵分五道入冦又遣郭进郝崇信王政忠阎彦进齐超孙晏宣安守忠齐延琛穆彦超【一作璋】等分冦忻代汾沁辽石等州【宋史云郭进入忻代路郝崇信王政忠入汾州路阎彦进齐超入沁州路孙晏宣安守忠入辽州路齐彦琛穆彦璋入石州路】诸将所至克捷败我兵于太原城北是时我谍者赵训为宋青州将所擒宋帝释之给服装放归九月壬午帝乞援师于辽辽主命南府宰相耶律舒冀王迪里来援戊子复遣驸马都尉卢俊至辽告急是月我师遇党进于太原城北败绩失其兵马千余郭进掠我山北民三万七千人冬十月宋辽州监押马继恩入太原境烧燔四十余砦掠牛羊数千郭进陷寿阳掠我民九千人穆彦超入太原境掠我民二千人党进又败我兵于太原城下是月宋帝崩晋王光义即位改元太平兴国召诸将还辛丑以宋师退遣使谢辽十二月丁未以宋师复至掳掠军储告辽且乞赐粮为助
　　广运四年春三月癸亥耶律舒迪里归献援师所获宋俘戊辰辽主诏以粟三十万来助【宋史新编云契丹主粟三十万斛助北汉】夏五月遣使谢辽且以宋事告秋七月壬申以宋人侵我告辽丙子辽遣使助战马八月贡辽葡萄酒冬十月乙酉复遣使以宋事告辽是歳胡桃砦指挥使史温等叛附宋宋帝谓齐王廷美曰太原我必取之夏州定难节度使李继筠来侵吴堡砦斩首七百级掠牛羊千计执我砦主侯遇
　　广运五年
　　广运六年春正月宋始议兴兵宋臣薛居正等多以为不可【宋史云宰相薛居正曰昔周世宗举兵太原倚契丹之援坚壁不战以至师老而归及太祖破契丹于鴈门关南尽驱其民分布河洛之间虽巢穴尚存而危已甚得之不足以辟土舎之不足以为患愿熟虑之太宗曰今者事同而势异彼弱而我强昔先王破契丹徙其人而空其地者正为今日事也】曹彬曰以国家兵甲精鋭剪太原之孤垒如摧枯拉朽尔宋帝意乃决【先是宋太祖方征河东白云先生陈抟谏止之会军已兴及兵还果无功至是抟复来始云河东可取】命潘美为北路都招讨使帅崔彦进李汉琼刘遇曹翰米信田重进分道围汾沁岚诸州又以郭进为太原石岭关都部署以断燕蓟援师时夏州定难节度使李继筠亦遣将李光逺光宪统番汉兵渡河略太原境以张宋军之势乙酉辽遣塔玛长夀使宋问兴师侵我之故宋帝曰河东逆命所当问罪若北朝不援和约如故不然则战二月甲子宋帝自帅师来攻发汴京令齐王光美扈从丁卯帝以宋师压境遣使乞援于辽戊寅宋帝次澶州有太仆寺丞宋捷者迎谒道左宋帝见其姓名喜曰吾其捷矣三月庚辰朔辽主遣南府宰相耶律舒为都统冀王迪里为监军来援又命南院大王色珍以所部从枢密副使耶律穆济督之丙戌辽主诏北院大王锡达伊实王萨哈勒等以兵戍燕己丑帝复以蜡丸帛书告宋兵入境于辽辽命大将军哈布尔大同节度使耶律善补以本路兵南援丁酉耶律舒等与宋将郭进遇于白马岭时契丹兵阻大涧沙与诸将欲待后军至而战冀王迪里监军穆济等以为急撃之便沙不能夺迪里等以先锋渡涧未半为宋人所撃兵溃迪里及其子乌格实之子达尔图鲁卜部节度使图敏【一作令稳都敏】黄皮室详衮唐古等五将俱没士卒死伤甚众会南院大王色珍兵至万矢俱敌军始退【是时宋田祚钦防石岭屯军恣为奸利郭进不能禁钦祚复数加凌侮进武人刚烈不能堪遂缢而死钦祚以卒中风闻宋太宗悼惜良久赠安国节度使寻诏以牛思进代之】夏四月辛亥帝以行军事宜奏辽驸马都尉卢俊自代州驰状于辽告急宋帝发镇州宋行营都监折御卿分兵攻岢岚军遂陷岚州癸亥宋解晖等陷隆州庚午宋帝次太原驻汾东行营辛未至于太原城潘美等屡败我兵进筑土城长围四合矢石如雨昼夜不息宋帝督益急城无完堞我师外援弗至饷道又絶国人大惧宋帝屡以手诏谕帝降使者至城守陴者辄不纳壬申宋帝至城西督诸将士薄城下列陈于前蹲甲交射矢集城上如猬毛时宋捕我城中人告云帝以十钱购一矢凡聚百余万宋帝笑曰此为我畜也五月庚辰宣徽使范超叛降宋为宋兵所杀壬午马军都指挥使郭万超叛逾城降宋自是亲信之臣多亡城中益危迫宋帝移城南复手诏谕帝曰越王吴王献地归朝或授以大藩或列于上将臣僚子弟皆享官封继元速降当保冨贵城上有答白云如人状【九国志载宋筑长堤壅汾灌城竢考】癸未前枢密使马峰入见流涕歴数兴亡之理是夜帝乃遣客省使李勲奉表请降宋帝赐勲袭衣金带银器锦防银鞍勒马复遣通事舎人薛文宝赍诏答之夜漏未尽宋帝至城北张乐宴从臣于城台甲午迟明帝率官属缟衣纱防待罪台下宋帝释之赐袭衣玉带金银鞍勒马三匹金器五百两银器五千两锦防二千段文武官各赐衣金银带器币鞍勒马诏升台帝叩头言臣闻车驾亲征即愿束身归罪葢亡命者惧死逼臣不得降尔宋帝籍军中亡投我者数百人选其巨室以从军法余赐服及钱帛分诸将授帝检校太师右卫上将军封彭城郡公宰相李恽等授官有差皇从兄继文驸马都尉卢俊皆出奔于辽宋馆帝于行宫所给赐甚厚命中使康仁宝监之帝献官伎百余人于宋以赐将校宋凡得州十军一县四十一【或作州十县四十今从李焘续通鉴长编】戸十三万五千二百二十兵三万命刘保勲知太原府改太原为平晋县宋帝因作平晋诗令从臣和焉【又命撰平北汉碑文】先是宋太宗将至晋阳语侍者我以端午日当置酒髙会于太原城中及帝降果五月五日也太原前临台骀泽后倚悬罋山坚而难防太宗随命毁旧城以杜尾大之患【陆游笔记曰太平兴国四年平太原降为幷州废旧城徙州于榆次今太原则又非榆次乃三交域也城在旧城西北三百里亦形胜之地本名故军又常为唐明镇有晋文公庙甚盛平太原后三年帅潘美奏乞为幷州从之于是徙晋文公庙以庙之故址为州治又徙阳曲县于三交而榆次复为县】又以榆次县为幷州遣使分部徙太原民居之纵火焚大原卢舎老幼趋城门不及焚死者甚众未几令康仁宝防刘氏亲属百余人赴汴所过续食赐京城甲第一区歳时优赉有加太平兴国六年太宗诏加彭城公开府仪同三司雍熈三年建房州为保康军以帝为节度使淳化中薨遗奏以六歳子三猪为托赠中书令追封彭城郡王赗赙加等三猪赐名守节授西京作坊副使【东京事畧作西京作坊使】世祖自干祐四年称帝歴四主二十九年而亡英武帝美风仪善谈论颇通禅学居潜邸时常假僧继颙紫檀如意每接僧则顶防具三衣秉此挥谭名为握君践阼后御下最刻臣下有忤意必族其家其被杀伤者自故相张昭敏以下不可胜纪及穷蹙始降宋太宗终保全之尝谓近臣曰晋司马昭以刘禅思蜀之对戏之云何乃似却正之言此不仁之甚也亡国之君皆暗懦所至茍有逺识岂至灭亡此可愍伤何反戏侮乎刘继元朕所俘者待之若賔客犹恐不慰其意尔守节后为崇仪使改右屯卫将军天禧四年特迁右武卫将军改右骁卫将军
　　论曰欧阳五代史言孝和帝殁于天会十三年英武帝嗣位即改元广运皆非也尝稽定王刘继颙碑文为右谏议大夫杨梦申所撰中云天会十二年今皇帝践阼之初年也十七年继颙卒末署广运元年歳次甲戌九月丙午朔而李恽千佛楼碑铭亦署广运二年歳次乙亥八月庚午朔梦申与恽本北汉臣此最可信者予故得据之以编汉年云至两主逾年皆不改元葢当时汉隐帝周世宗孟蜀后主已行其事于北汉又何异焉




　　十国春秋卷一百五
&lt;史部,载记类,十国春秋&gt;
　　钦定四库全书
　　十国春秋卷一百六
　　检讨吴任臣撰
　　北汉三
　　列传
　　睿宗后郭氏　　郭姫
　　英武帝后氏【马氏】
　　睿宗后郭氏天会时常养英武帝兄弟为子会英武帝故后氏以小过被谴既而遇他疾死帝疑后寘之死也内颇不平及即位遣嬖臣范超图杀后后方缞服哭孝和帝于柩前超执而缢杀之幷灭刘氏子孙无遗类郭姬者故医僧女僧与妇通而生姬有殊色睿宗纳之宫中嬖之将册立为妃枢密使常以姬所出非偶恐贻笑隣国遂中止婣族亲戚又多阻抑不尽用姬时时望于执政常之获罪人以为姬有力焉
　　英武帝后氏素与孝和后不相协未几以病薨英武帝嗣位追封为皇后继后马氏左仆射峰女也不知所终
　　湘隂公赟【附巩廷美杨温】
　　湘隂公赟世祖子也髙祖爱之以为己子【路振九国志云刘崇之长子曰赟少慧黠高祖怜之録为己子】干祐元年拜武宁军节度使二年加同平章事郭威既败慕容彦超于北郊隐帝遇弑威入京师谓诸大臣密相推戴及见宰相冯道等道殊无意威不得已见道下拜而道犹受拜如平时徐劳之曰公行良苦威意色皆沮以为大臣未有推己意又难于自立因与王峻入白太后推择汉嗣羣臣乃共奏曰武宁节度使赟髙祖爱以为子宜立为嗣乃遣太师冯道率百官往迎【周太祖实录云十一月己丑太祖奏遣前太师冯道往彼谕防太祖将奉表于徐州未知所遣枢密直学士王度请行许之宰臣百寮表秘书监赵上交赍诏同目首涂】道揣威意不在赟直前问曰公此举由衷乎威指天为誓道既行语左右曰吾平生不作谬语人今谬语矣【五代史阙文曰按道亷智自将阳愚逺祸恐不肯触周祖未之机其徒欲归美而云耳】道见赟传太后意召之赟行至宋州威已自澶州为兵士拥还京师王峻虑赟左右生变遣侍卫马军指挥使郭崇威以兵七百骑卫赟崇威至宋州赟登楼问崇威所以来之意崇威曰澶州军变惧未察之遣崇威防卫非恶意也赟召崇威崇威不敢进冯道出与崇威语崇威乃登楼见赟时防圣指挥使张令超帅步兵为赟宿卫判官董裔説赟曰观崇威视瞻举措必有异谋道路皆言郭威已为天子而陛下深入不止祸其至哉请急召令超谕以祸福使夜以兵刼崇威所属士卒明日掠雎阳金帛募士卒北走太原彼新定京邑未暇追我此防之上也赟犹豫未决是夕崇威密诱令超归郭氏尽夺赟部下兵郭威以书召道先归留其副赵上交王度奉赟入朝太后道乃辞赟先还赟谓道曰寡人此来所恃者以公三十年旧相是以不疑道黙然赟客将贾贞等数目道欲图之赟曰勿草草事岂出于公邪道已去崇威乃幽赟于外馆杀贾贞董裔及牙内都虞侯刘福孔目官夏昭度等郭威已监国太后乃下诰曰比者枢密使威志安宗社议立长君以徐州节度使赟髙祖近亲立为汉嗣乃自藩镇召赴京师虽诰命已行而军情不附天道在北人心靡东适当改卜之初俾应分土之命赟可降授开府仪同三司检校太师上柱国封湘隂公赟卒以杀死【按通鉴周广顺元年正月戊寅杀湘隂公于宋州五代史曰幽死】初赟自徐州入也命右都押牙巩廷美【一作延美非】元从教练使杨温守徐州廷美温闻赟不得立乃奉赟妃董氏闭城拒命周太祖拜王彦超权武宁节度使下诏谕廷美温许以刺史复贻湘隂公书曰爰念斯人尽心于主足以赏其忠义何由责以悔尤公可达意更示委曲廷美温不从干祐四年三月彦超克徐州廷美温皆见杀
　　论曰欧阳公言常见周招廷美等诏书四皆言廷美等曽已送欵于周后惧罪而复叛然廷美等欵状卒不见则周诏亦不足据也当周汉革命之时中原已非刘氏有矣而廷美温独以区区孤城为赟坚守以死迹其始终亦何媿死节之士哉朱子作通鉴纲目书曰湘隂公故将巩廷美等举兵徐州其深得春秋之防夫
　　世祖诸子镐锜锡锴铣
　　世祖孙彭城郡王继文　　继钦
　　世祖子十人见于史籍者湘隂公孝和帝外曰镐曰锜曰锡【一作承锡】曰锴曰铣于英武帝皆为诸父镐与锜锡视诸昆弟最有贤行英武帝用羣小譛幽之别室未逾年俱瘐死锴铣亦随被杀独铣以佯愚获免锜或作铙一曰锜与铙为二人云
　　继文世祖嫡孙也为人魁梧有气局沈毅寡言歴官侍卫亲军使天会时契丹来问罪輙拘繋行人数辈睿宗乃命继文往贺因请命亦被留不发未几辽主怒解尽归使者十六人厚礼以遣而继文与焉时英武帝嗣位三年也辽主仍移书令以继文同平章事继文归秉国政左右害其宠多譛毁之已而出为代州刺史国亡复奔契丹封彭城郡王终于其国
　　继钦世祖诸孙也累官大内都检初睿宗以英武帝弟兄幼弱委继钦掌禁卫事以为副及英武帝立亲旧多所诛放继钦谢病请罢英武帝曰继钦但事先帝岂肯为我尽力邪黜居交城寻遣人杀之
　　论曰镐锜锡铣贤足亢宗继文继钦才堪御侮孝和舎昆从之羣英立异姓以为后卒至本支既拨邦国沦亡莒人灭鄫实有以自取之矣
　　定王继颙　　刘继业　　刘继忠
　　继颙故燕王刘守光子也守光之死以孽子得不杀削髪为浮图后居五台山为人多智数善商财利自世祖时颇已赖之睿宗嗣位用宗姓例拜鸿胪卿继颙能讲华严经手执香如意紫檀镂成芬馨满室四方争为供施多积畜以佐国用五台当契丹界上继颙常得其马以献号添都马岁率数百匹又游华岩见地有宝气乃于团柏谷置银冶募民凿山取矿烹银官收十之四国用多于此取给即其地建宝兴军英武帝立继颙知后宫多内宠献首饰数百副加都綂进太师兼中书令天会十七年卒追封定王
　　刘继业本姓杨氏太原人父信事高祖为麟州刺史继业弱冠事世祖以骁勇闻屡立战功国人号为杨无敌睿宗赐刘姓比于诸子累官建雄军节度使广运时继业扞太原城东南面杀伤宋师无筭及英武帝降宋继业犹据城苦战宋太宗素闻其勇欲生致之谕英武帝令招继业随遣亲信徃为开陈祸福继业乃北靣再拜大恸释甲入汴京太宗抚慰良久复其姓止名业授左领军卫大将军顷之拜代州刺史败契丹兵于鴈门杀其将萧彻尔后数年与契丹耶律色珍战陈家谷败死赠太尉子六人延朗延浦延训延瓌延贵延彬事具宋史【续通鉴又云继业本名杨重贵世祖赐今姓名】刘继忠少主之弟也亦睿宗养子赐姓刘氏睿宗疾革郭无为建议尽斥公族出继忠守忻州继忠自称尝使契丹得冷痼病定襄地寒愿留养晋阳时少主监国责其观望趣令就道继忠颇有怨语或以白少主寻缢杀之
  </div>
  <div class="pagination">
   <a href="十国春秋_page43.html">
    上一页
   </a>
   <span>
    ...
   </span>
   <a href="十国春秋_page39.html">
    39
   </a>
   <a href="十国春秋_page40.html">
    40
   </a>
   <a href="十国春秋_page41.html">
    41
   </a>
   <a href="十国春秋_page42.html">
    42
   </a>
   <a href="十国春秋_page43.html">
    43
   </a>
   <span class="current-page">
    44
   </span>
   <a href="十国春秋_page45.html">
    45
   </a>
   <a href="十国春秋_page46.html">
    46
   </a>
   <a href="十国春秋_page47.html">
    47
   </a>
   <a href="十国春秋_page48.html">
    48
   </a>
   <a href="十国春秋_page49.html">
    49
   </a>
   <span>
    ...
   </span>
   <a href="十国春秋_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
