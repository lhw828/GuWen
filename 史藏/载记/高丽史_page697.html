<!DOCTYPE html>
<html>
<head>
    <meta charset="UTF-8">
    <title>高丽史 - 第 697 页/共 739 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高丽史 - 第 697 页/共 739 页</h1>
    <div class="content">辛禑元年判三司事。 二年都堂以禑命欲宥在贬康舜龙郑思道廉兴邦成大庸郑寓尹虎郑梦周等议已定莹出猎不与其议及还录事请署其案莹怒曰: "国家大事必大臣合议然后行何不预告遽取署耶 " 遂不署。 莹侄女壻判事安德麟擅杀人杨广道按廉杨以时械送宪司。 时莹判巡卫府事都堂以莹故欲轻德麟罪移系巡卫府莹怒曰: "德麟杀无罪人宪司可断决。 　我在巡卫岂宜推鞫 " 遂还宪司。
#高丽史113卷-列传26-崔莹-007

倭屠连山开泰寺元帅朴仁桂败死。 莹闻之自请击之禑以老止之莹曰: "　尔倭寇肆暴如此今不制后必难图。 若遣他将未必制胜兵不素炼亦不可用。 臣虽老志则不衰但欲安宗社卫王室耳。 愿　率麾下往击。" 请之再三禑许之。 莹不宿而行。 时贼使老弱乘舟示若将还潜遣勇锐数百深入寇掠所过望风无敢当者至鸿山大肆杀虏势甚盛。 莹与杨广道都巡问使崔公哲助战元帅康永兵马使朴寿年等趣鸿山将战莹先据险隘。 三面皆絶壁唯一路可通。 诸将畏怯不进莹身先士卒尽锐突进。 贼披靡。 有一贼隐林薄射莹中唇血淋　神色自若射贼应弦而倒。 乃拔所中矢。 莹益力遂大破之　斩殆尽。 遣判事朴承吉献捷禑大喜赐承吉白金五十两遣三司右使石文成赐莹衣酒鞍马又遣医鱼伯评赍药治创。 莹凯还禑命宰枢郊迎具杂戱仪卫如迎诏礼。 及入见禑赐酒问曰: "贼众几何 " 对曰: "未能的知其数然不多。" 诸相又问曰: "贼若多此老几不生矣。" 论功拟拜侍中莹固辞曰: "为侍中则不可轻出于外。 待倭寇平然后可。" 乃封铁原府院君。 论赏将士有差。 柳荣莹妻之侄莹爱荣。 朝廷欲悦其意超拜荣密直副使商议。 荣卽遂也。 后莹麾下进鸿山破阵图禑命李穑制赞。 三年莹与李仁任诛池奫。 判书文天式将聘于元丞相纳哈出莹谓天式曰: "丞相若问奫死宜以病殁对。" 天式曰: "愿诸公勿使复有如此之乱。" 莹　服寻以老病辞禑不听。
#高丽史113卷-列传26-崔莹-008

倭乘夜入寇窄梁焚战舰五十余　海明如昼死者千余人万户孙光裕中流矢乘剑船仅免。 莹尝戒光裕曰: "耀兵窄梁江口愼勿出海。" 是日光裕　出窄梁大醉熟眠贼突至遂见败。 贼又寇江华府万户金之瑞府使郭彦龙遁入摩利山贼大掠虏之瑞妻而去。 禑遣罗世李元桂康永朴寿年赵思敏等击贼于江华莹为都统使次升天府以备之。 贼　江华退寇守安通津童城等县所过一空。 至童城语曰: "无人呵禁诚乐土也。" 莹与庆复兴仁任等次敬天议备御之策莹叹曰: "倭寇肆虐如此。 元帅举何颜乎 " 遂泫然泣下。 元帅石文成但问歌妓来否观者叹崔石忧乐不同。 莹又曰: "光裕违吾节度使贼跳梁至此。 贼初寇江华阻江安集使妄报贼退使我缓不及击。 若官军早报则贼如槛中虎耳。" 乃囚安集于巡卫府。 之瑞遣人告莹曰: "贼已载妇女玉帛置德积岛复以三十七　来寇请遣援兵。" 莹不听曰: "汝府有骑兵千余何所用哉  贼取汝妻曾不奋击坐视江华陆沈。 今又请兵欲以与贼乎 " 又谓诸相曰: "远道元帅提不　之兵暂失期会尙置军法　在畿甸领巨舰五十战士千余不战而败走者乎  贼入江华遽　兵渡江使一府萧然赤地者乎  释此不诛何以号令吾欲断罪第嫌专杀耳。" 遂请禑治之。 乃下光裕之瑞彦龙于狱以李希椿为江华万户金仁贵为府使。 时有童子自贼中逃还诸将召问贼状曰: "贼常言所可畏者唯白首崔万户耳。 鸿山之战崔万户至则士卒争先跃马蹴踏之甚可畏也。" 莹言: "乔桐江华实要害之地豪强争占土田军资不继。 请罢私田充军食。" 禑然之乃徙乔桐老幼于内地留壮者治农桑。 又令诸元帅出麾下士各十人又发爱马宫司仓库人为兵使戍江华。 莹点阅怒部伍不整遣人请曰: "臣愿斩队伍长。" 禑曰: "都统使无乃已杀乎  重则杖之轻则原之。"
#高丽史113卷-列传26-崔莹-009

一日禑敎巡卫府曰: "孙光裕金之瑞郭彦龙之罪当以军法论。 然方大旱其　减死籍其家流远。" 先是金缜为庆尙道元帅大集一道名妓与麾下士昼夜　飮。 缜嗜烧酒军中号曰烧酒徒。 卒伍偏裨少　其意辄鞭辱众忿怨。 及倭焚掠合浦营众曰: "可使烧酒徒击贼我辈焉能战 " 却立不进缜单骑遁走遂大败。 于是废缜为民流昌宁县寻徙嘉德岛斩合浦都千户李东　金元谷。 至是莹见下敎叹曰: "金缜孙光裕等皆败军宜杀以徇。 向曲法原缜今又释光裕等政刑如此何以为国 " 禑又赐缜衣马召还莹不可曰: "缜不抚士卒见贼逗　以至败军得保首领幸矣。 今返厚赐召还后有树功者何以待之  赏罚人主大柄不可顚倒。" 禑乃止时以旱雩且遍祷诸寺莹　言于都堂曰: "今政刑紊乱有功不赏有罪不刑天岂雨哉 " 又僧徒以端午施食通衢士女　集。 莹见之诘僧曰: "若施食鬼神当依山野净处今方夏月设食臭秽衢路。 是汝欲聚美妇诲*　{淫}耳。 将系狱。" 僧徒惧四散。
#高丽史113卷-列传26-崔莹-010

以京都滨海畏倭寇欲迁内地议可否。 众虑后祸皆欲迁莹独陈征师固守之策。 禑不听命筑宫城于铁原。 莹曰: "今迁都非特防农扰民。 且启海寇　　之心国将日蹙非计也。 请奉太后徙居铁原殿下留此鎭之。" 禑曰: "太后徙居予岂可独留 " 莹曰: "太后年齿已暮脱有不虞起居尤难。" 禑然之事遂寝。 莹又曰: "京城大广虽有十万兵未易守也。 请筑内城备不虞。" 睦仁吉曰: "不可动土。" 禑曰: "以拘忌废筑城可乎  舍此欲都何处  宜及农隙兴工役。"
#高丽史113卷-列传26-崔莹-011

四年倭船大集窄梁入升天府声言将寇京城中外大震戒严。 禑分命诸军屯东西江兵卫列于宫门以待贼至发坊里兵登城候望。 莹督诸军军于海　赞成事杨伯渊副之。 贼　知之以为得破莹军则京城可窥乃经诸屯舍不与角趣海　直向中军。 莹曰: "社稷存亡决此一战。" 遂与伯渊进击之。 贼逐莹莹奔我

太祖率精骑直进与伯渊合击大破之。 莹见贼披靡率麾下从旁击之贼殆尽。 余党夜遁夜城中闻莹奔益汹汹莫知所之禑欲出避百官装束累重会宫门以待之。 及诸元帅使人来献捷京城解严百官毕贺朝廷以为莹功赐安社功臣号。
#高丽史113卷-列传26-崔莹-012

五年新定君马垧秀与其子占匿良民事觉系狱。 会因　变虑囚诸相欲释之莹曰: "垧秀奴使良人至三十广占土田过百顷乡愿莫甚岂宜得生 " 仁任使堂吏成牒曰: "凡匿民役使及犯死罪者其田　属军须。" 吏以告莹莹　声叱之曰: "此事已有定法而不能遵必欲曲法宥匿民者又争占犯罪者土田何用牒为 " 仁任　　。 莹坐司平鞫垧秀罪报都堂都堂稽留不决莹怒不出者数日。 竟杖垧秀一百七幷杖其子致远希远皆流之垧秀道死。 庆复兴黄裳禹仁烈诣莹第。 时郑地与倭战于顺天兆阳败绩。 莹谓复兴等曰: "诸相何不忧国倭寇陆梁至此。 一郑地虽勇其如众寇何 " 诸相有惭色。 禑遣诸将击倭。 莹曰: "臣无家累关心虽死于贼无所悔恨。 但臣之名稍闻他邦若死于贼恐伤国体。 然倭寇侵暴如此臣不忍坐视生灵之鱼肉。 国之安危在臣一举请率麾下士出征。" 都堂饯诸帅莹独不赴曰: "近门下府请禁迎饯岂可以宰相先犯令乎 " 俄而烽火再举。 禑曰: "不可重外而轻内。" 命莹勿往。
#高丽史113卷-列传26-崔莹-013

莹麾下士李仁茂朴卫等三十余人诉云: "升天府西海道之战有功未受爵赏。" 莹以为滥悉囚司平府。 禑命原之莹执不可禑曰: "吾欲原之卿何强耶 " 莹不获已释之。 政堂文学许完同知密直尹邦晏使其妻依禑乳　张氏　内宰枢林坚味都吉*敷请去之。 禑命坚味等归私第禁出入。 坚味等奔告莹及复兴仁任曰: "完等欲杀吾二人以及诸公祸将作矣。" 夜完等矫旨召莹者再三。 莹恐祸及己率麾下兵与复兴仁任等会兴国寺大陈甲兵集两府百官耆老议请鞫张氏。 禑趣召莹莹辞曰: "今有举国　望事上若从众意臣将入见。" 禑曰: "卿被疾累日不朝思一见之且欲问　望事。" 莹欲入诸相止之曰: "奸　在内不可轻进。 公去则此军必乱军乱国不静矣。" 莹从之。 两府台谏诣阙请下张氏按治禑不听。 莹等囚张氏族党康侑权元顺元甫等鞫之。 禑怒以为宫中事非两府台谏所知必因宦寺而泄下宦者郑鸾凤狱李得芬金实勒归私第令莹罢兵曰: "卿欲御何贼拥兵不来耶  卿尝自谓累代忠臣。 忠心安在 " 莹曰: "臣若赴召兵士必从引兵诣阙则臣罪当诛且臣岂不欲进死阙下恐非上意故不敢尔。 臣身虽微所系甚大若死于奸人之手国家危矣。" 禑默然有*闲召复兴仁吉入禑泣曰: "此女养我卽吾母也。 子之于亲岂不欲其生也  卿等旣以我为君我独不能救一乳　乎  其释勿治。" 复兴亦垂泪无如之何。 禑使人问太后曰: "古亦有黜乳母者乎 " 太后曰: "岂可论古今有无。 当因时制宜耳。" 复兴仁吉对亦如太后言。 禑不听。 台省百官请鞫张氏又不听。 密使人语大司宪禹玄宝曰: "可率百官以退。" 玄宝曰: "臣虽退百官必不从。 请速下张氏。" 百官具张氏罪奏太后太后曰: "岂可以一女之故令举国　望乎 " 趣张氏出张氏入禑前不出禑亦不忍。 太后谓禑曰: "我欲徙别宫不闻此事。" 遂命辇将出禑意解乃送张氏于仁任家谕令不杀削国大夫人爵莹诣阙谢曰: "殿下去邪不疑臣敢不喜独责臣为不忠臣实　望。" 禑曰: "事急不觉失言深悔之。" 门下评理金庾谓莹曰: "以臣抗君无乃不可乎 " 莹怒白禑下庾狱流合浦。 台谏重房上*　力争乃流张氏斩完邦晏侑权顺甫及张氏养女壻上护军孙元美杖流元美兄知春州事元迪寻斩张氏。
#高丽史113卷-列传26-崔莹-014

六年莹兼海道都统使。 白禑曰: "臣任事旣多今又都统海道恐不能堪。 且战舰　百　戍卒仅三千臣若行师当用兵万余仓　　竭何以供亿 " 禑曰: "备御事剧不获已以卿兼之其无固辞且以今日军需饷万余兵诚难矣。 请卿用三千使一当百。" 莹曰: "臣已老不得以时上谒今幸进见请陈一言。 愿殿下操心　　无或豫怠百姓安危皆系上心如何。" 莹与诸将出屯东西江以备倭莹得疾。 诸将曰: "公之疾剧矣。" 莹曰: "将军将兵出外岂可以疾为念 " 医进药却之曰: "吾旣老死生有命何必服药求生 " 禑欲以陪仆贱者为近臣以问莹莹曰: "小人得官必纵恣不可授。" 乃止。 时  大明督进岁贡金银马匹细布侍中尹桓等议自宰相至庶人出布有差以办。 莹曰: "今士民多故生业不遂。 又令出布其弊不　。 且征求无厌岂能尽从。 宜先遣使请　贡额不得已然后为之。" 禑录莹功赐铁*券敎曰: "盖闻武王卽位肇颁报功之典太公受封卽有赏功之语。 　又功疑惟重尧舜之理所以为后世之不可及欤。 惟卿实我世臣卿之祖先事我先王文章政事咸有可观。 卿高爽之资刚毅之气卓冠一时有光前烈故其武功无与为比。 庚寅以来水陆御贼始以智勇闻于中外我先考选充侍卫。 日见亲信超授护军。 逆贼赵日新作乱卿　御有功及天子诏先考募勇士卿上体先考之心血战江淮之*闲名闻中国显扬国美。 红贼　入西鄙卿为先锋克捷有功又与诸将收复京都复安社稷。 先考以兴王寺为行宫逆贼金镛潜令金守夜半入宫杀害臣僚卿忘身奋忠悉除凶党。 逆贼崔濡诬奏天子奉德兴君废先考领兵入界卿承命往督诸将克成大功。 耽罗哈赤杀官吏以叛卿奉命　征歼厥巨魁秋毫不犯民获按堵。 及予卽位以来倭贼益张民之多难甚于前日卿躬先赴敌破贼鸿山烧船西海挫敌立威所向无前。 升天府之战密迩京邑宗社安危在于呼吸。 卿节度诸军贼虽下岸　步卽溃城中安焉不知有贼。 杨伯渊洪仲元潜谋结党欲危社稷卿奋义一扫逆类。 其功之重可胜言哉。 观今将帅之中战多而功大惟卿一人而已。 又　尽忠奋义尊主庇民宰相中眞宰相矣。 田民赏赐通例也。 然卿之淸白出于天性必固辞不受故但赐铁*券以玉为轴表异数也。 呜呼功大而赏微予实　焉。 卿或有犯虽至于九终不之罪至于十犯亦当末　子孙亦如之。 后之君臣尙体予意。"
#高丽史113卷-列传26-崔莹-015

七年拜守侍中赠其父纯忠雅亮廉俭辅世翊赞功臣壁上三韩三重大匡判门下事领艺文春秋馆事上护军东原府院君母智氏为三韩国大夫人。 禑欲出游莹谏曰: "今饥馑　臻民不聊生农务方兴不可盘游无度以病民也。" 禑曰: "先祖忠肃王亦好游豫。 予之出游独不可乎 " 莹曰: "先王之时民安岁登犹可游豫。 今日则臣知其不可。" 禑游龙首山乘醉驰马而坠莹泣谏曰: "忠惠王好色然必以夜不令人见。 忠肃王好游然必以时不令民怨。 今殿下游戱无度坠马伤体臣备位宰相不能匡救何面目见人 " 禑曰: "自今改之。" 京城物价　贵商贾争锥刀利。 莹疾之凡市物先令京市署定其价识以税印始许买卖。 无印识者将钩脊筋杀之。 于是悬大钩于市以示之。 市人震栗事竟不行。 时议迁都汉阳。 莹曰: "谶书所载往事皆验不可不信当速移都。" 人皆重迁议遂寝。 城门都监发五部丁夫修都城未几颓坏。 莹怒曰: "都监员多不能监检若此耶 " 遂劾尹顺等罢遣丁夫。 禑赐莹田敎曰: "往岁倭贼深寇杨广全罗卿能指挥诸将焚贼舡于鎭浦复有云峯之捷。 功大如山带砺难忘。 尝屡赐土田卿皆　不收税。 今赐父墓傍近高阳县田二百三十结长源亭田五十余结。"
#高丽史113卷-列传26-崔莹-016

八年有投匿名书于李仁任壻姜筮家云: "王之卽位不无嫌疑且甚无道曹敏修林坚味廉兴邦都吉敷文达汉等谋去李仁任崔莹立定昌君瑶为王。" 前判事金克恭闻以语人其人以告坚味。 坚味意克恭所为执而鞫之克恭不胜　楚诬服狱官令克恭写字与匿名书笔　顿殊。 仁任颇疑之坚味必欲罪克恭狱官不敢辨。 白莹曰: "克恭造虚事惊惑国家谋害大臣罪不容诛。 判事张子忠闻克恭言不告于国私告定昌君典校副令郑矩为克恭壻亦知而不告。 克恭则宜戮及妻　矩子忠可杖流。" 使宦者金实白禑曰: "今欲族克恭愿上勿禁定昌君亦不宜在朝请幷流之。" 于是　克恭以徇籍其家没妻子为奴婢流矩子忠于远地。 庆尙江陵全罗三道因倭寇失业民多饿死。 莹令诸道置施与场择慈良者主之出官米作　粥赈之麦熟然后已。 莹欲造战舰发诸道军又募僧徒。 召语僧录曰: "僧亦欲御侮乎 " 曰: "僧所以安以国家无虞也。 国有变僧何独安 " 莹曰: "吾昔为六道都统使大作战舰八百余　欲扫淸海寇。 不图李海等冒请先王分领其船卒以败功。 孙光裕领江口船舰一遇倭贼烧毁殆尽。 今欲改造然方农月不可使民欲役以僧徒。 唐太宗征本国本国发僧军三万击破之。 今若造战舰御寇功岂细哉 " 使司宰令李光甫造战舰督役甚急人多怨咨不踰年造巨舰百三十余　分守要害。 自后倭寇稍息民反喜之。 莹辞职寻领三司事。 禑移都汉阳莹曰: "迁都欲以安国。 愿殿下毋轻忽夙夜恐惧不坠先业。"
#高丽史113卷-列传26-崔莹-017

十年判门下府事禑尝赐田莹辞以仓　虚竭不受乃自出米二百硕补军饷至是复出谷八十硕以补之。 乞退乃拜门下侍中。 谢病不起上都统使印乞释兵柄。 禑遣知申事廉廷秀慰谕勉令视事。 莹赴都堂极言诸相侵夺兼幷之害遂具禁约共署之。 目诸相曰: "后复有如前日者乎 " 又曰: "予旣老矣昧于事理所行有不合义者请勿含默以警老人。" 禑　游夜深乃还。 莹闻之泪盈睫。 莹尝与李成林李子松廉兴邦等为造成都监判事营寿昌宫及宫成莹等贺。 禑使宦者李匡言曰: "大厦五年而成。 何以报卿等 " 莹因告曰: "今倭寇蚕食田制日紊民生困悴丧邦无日不与大臣图议国政　比群小游田无度臣将安仰以尽臣职乎 " 匡入告禑　然曰: "谨闻敎矣。" 复判门下府事。
#高丽史113卷-列传26-崔莹-018

十一年禑与莹　于郊外赐鞍马。 又　于海州莹从之。 自京城至海上转输供顿络绎百里寺人内竖恃宠纵暴折辱按廉守令西海吏民皆不堪苦散走按廉李须丧马徒行泥　中。 一道嗟怨禑乐而忘返。 莹面争极言其弊禑然之还至白州欲观鱼于延安府大池莹立马前谏曰: "臣麾下士数千余人马毙者多。 　供顿未办。 遽幸湫隘之邑民害可胜言耶 " 禑乃止。 一日禑至郑梦周第梦周方宴耆老。 莹奉觞以进禑曰: "予非为飮酒来。 闻父王时老相皆会如见父王来。" 又曰: "木从绳则直君听谏则明。 卿何不陈利害也  飮酒诚非好事。" 莹免冠谢曰: "殿下此言国家之福也。 愿殿下念而不忘。 且臣昨所献书在乞赐举行。" 禑曰: "梦与卿对敌战胜视吾所乘马乃驴也。 此何祥耶 " 尹桓李仁任洪永通曹敏修李成林李穑等稽首曰: "昔元世祖以梦驴为吉常系殿庭欲梦而不得。 今殿下梦之何吉如之  *大平之业可立待也。 但臣等老恐不及见。" 禑大悦痛飮赐莹弓曰: "欲与卿平定四方耳。" 时莹及我

太祖威名闻于

上国朝廷使臣张溥周倬等至境问我

太祖及李穑。 禑令莹出屯于郊以我

太祖为东北面都元帅不令溥等见之。 莹寻复领三司事。
#高丽史113卷-列传26-崔莹-019

十二年禑　于西海道。 知凤州事柳蟠因供顿多*　{敛}民财。 莹恶其害民杖之。 十三年张方平等至辽东不得入而还。 左侍中潘益淳谓莹曰: "公先王所倚重三韩所属望。 今国家危矣　力图之 " 莹叹曰: "执政嗜利积恶自速祸败老夫将若之何 " 时有人自辽东逃来告都堂曰:

"帝将求处女秀才及宦者各一千牛马各一千。" 都堂忧之莹曰: "如此则兴兵击之可也。" 十四年禑与莹密议诛林坚味廉兴邦复拜莹侍中莹与我

太祖入政房欲尽黜林廉所用。

太祖曰: "林廉执政日久。 凡士大夫皆其所举。 今但问才之贤否耳恶咎其旣往 " 莹不听。

太祖又遣人谓莹曰: "罪魁已族凶徒已除。 自今宜止刑杀布德惠。" 莹又不听。 杨广道安抚使崔有庆捕诛林廉家奴八人遣人报都堂。 莹以狱辞不明且诛杀不尽大怒欲斩其使,

太祖固止之。 禑欲纳莹女使人谕之。 莹不可曰: "臣女鄙陋且非醮妇所生。 常置侧室不可配至尊。 殿下必欲纳之老臣剃发入山矣。" 泣且固拒。 麾下郑承可安沼等逢迎禑意遂纳之。 翼日至莹第赐马莹献鞍马衣　。 封其女为宁妃。 禑尝惮莹正直不往其第自此宠爱宁妃屡往焉。 先是西北面都安抚使崔元沚报云: "辽东都司遣承差李思敬等到鸭绿江张榜曰: '户部承

圣旨。 铁岭　北　东　公元属开原所管军人汉人女眞达达高丽仍属辽东。'" 莹与诸相议攻定辽卫及请和诸相皆欲请和。 赵琳又至辽东不得入而还。 莹集百官议献铁岭　北可否百官皆曰: "不可。"
#高丽史113卷-列传26-崔莹-020

禑独与莹密议攻辽莹劝之。 公山府院君李子松诣莹第力言不可莹托以党附坚味杖流寻杀之。 元沚又报辽东都司遣指挥二人以兵千余来至江界将立铁岭卫,

帝已设官置站。 禑泣曰: "群臣不听吾攻辽之计使至于此。" 遂征八道兵莹阅兵于东郊。 俄而后军都督府遣辽东百户王得明来告立铁岭卫。 莹告禑令杀辽东旗军持榜文至两界者二十一人只留思敬等五人令所在羁管。 禑托以西猎遂与宁妃及莹往西海道次凤州召莹及我

太祖曰: "欲攻辽阳卿等宜尽力。"

太祖反复极陈其不可禑颇然之。 夜莹复入曰: "愿毋纳他言。" 禑次平壤督征诸道兵作浮桥于鸭绿江使大护军裴矩督之船运林廉等家财于西京以备军赏又发中外僧徒为兵。 于是加莹八道都统使敏修为左军都统使,

太祖右军都统使。 与诸将发平壤莹曰: "今大军在途若淹旬月大事不成。 臣请往督。" 禑曰: "卿行则谁与为政 " 莹固请禑曰: "卿往寡人亦往矣。" 有人自泥城来告: "辽东兵悉赴征胡城中但有一指挥耳若大军至不战而下。" 莹大喜厚赐其人。 有僧称道诜谶曰: "设文殊会则敌兵自屈。" 莹信之乃设会于穴洞莹再三请曰: "殿下还京。 老臣在此指挥诸将。" 禑曰: "先王遇害以卿南征也。 予何敢一日不与卿共处乎 " 师次威化岛左右军都统使上书请班师。 莹曰: "二都统使在可自来奏。 退师之语我不敢出诸口。" 禑亦不听督令进兵。 时亡元余　遁逃沙漠徒立虚号莹遣裴厚约与为援夹攻辽东。 其虑事粗略举措狂妄类此。 左右军都统使复遣人诣莹请速许班师莹不以为意。 我

太祖举大义谕诸将回军禑与莹奔还京。 诸军进屯近郊上书请去莹。 禑不听削敏修等爵以莹为左侍中。 诸军遂入城莹拒战令安沼等率精兵御之望风卽溃。 莹势穷走花园不胜愤怒以　洞刺守门者乃入。 诸军围花园数百重大呼请禑出莹。 莹在八角殿不肯出。 诸军一时毁垣　入于庭郭忠辅等三四人直入殿中索莹。 禑执莹手泣别莹再拜随忠辅而出。

太祖谓莹曰: "若此事变非吾本心。 然攻辽之举非唯逆大义国家危殆人民劳苦寃怨至天故不得已焉。 好去好去。" 相对而泣。 遂流于高峯。
#高丽史113卷-列传26-崔莹-021

初莹欲囚赴征诸将妻子事迫竟不行。 赞成事宋光美密直副使赵珪安沼郑承可等逃匿。 沼承可被执囚巡军。 诸将会议移配莹合浦幷流光美于原州沼于安边承可于宁海判密直印原宝于咸昌同知密直安柱于凤州知密直郑熙启于阴竹。 皆莹所亲信者也。 辛昌立复执莹囚巡军令王安德郑地柳曼殊郑梦周成石璘赵浚鞫莹及内愿堂僧玄麟等。 玄麟始与莹谋发僧兵及回军又与莹拒战者。 遂流莹于忠州。 杖流赵珪于角山密直使赵琳于　州斩承可沼光美原宝于流所。 后复执莹囚巡军。 典法判书赵仁沃李济等上*　曰: "崔莹事我玄陵定乱兴王驱僧北鄙。 逮奉上王却倭寇于升天以存社稷。 　群凶于今春以济生民。 功则大矣。 然闇于大体不顾群议决策攻辽获罪

天子几至覆国。 所谓功不掩罪者也。 愿殿下念事大畏天之意明正其罪以告祖宗之灵以解

天子之怒以开三韩万世之*大平。" 门下府郞舍许应等上*　曰: "崔莹以开国功臣之后遇知玄陵奋其忠义。 岁癸卯德兴将以　代宗莹出万死以正国统。 至上王朝海寇猝犯畿甸莹督诸军力战却之以安社稷。 林坚味等浊乱朝政　丧王室天怒于上民怨于下莹奋忠义而廓淸之。 诚社稷之臣也。 然不学无术加以老　昧于事大之礼劝上西幸立威*　{胁}众独断自用遂发攻辽之师得罪天子流毒生民几覆社稷。 前功尽　。 以莹之功不幸有此叛逆之罪诚一国所不忍。 然在天下之议所谓人得而诛之者也。 愿殿下断以大义　命决罪以谢

天子。" 昌从之遂斩莹年七十三临刑辞色不变。 死之日都人罢市远近闻之街童巷妇皆为流涕。 尸在道傍行者下马。 都堂赙以米豆布纸。
#高丽史113卷-列传26-崔莹-022

莹刚直忠淸临阵对敌神气安闲矢石交于左右略无惧色。 　军严峻期以必胜战士却一步便斩之。 以故大小百战所向有功未尝一败。 初莹年十六父临终戒之曰: "汝当见金如石。" 莹佩服不事产业居第甚隘陋处之怡然服食俭素屡至空　。 见乘肥衣轻者不　如犬豕。 虽身都将相久典兵权关节不到世服其淸。 务持大体不究细理。 终身将兵麾下士卒所识面者不过数十。 在鞍马*闲往往赋咏为乐。 一夕与诸相飮联句庆复兴唱云: "天是古天人不古。" 莹对云: "月为明月相无明。" 见人不义必深恶痛。 斥仁任坚味提调政房专权自恣安烈等同心用事。 有人求官莹曰: "汝学工商自可得官。" 盖讥秉政者用行贿辈也。 入政房必择有功能者用之如无可举者辄退不与。 诸相或有谋产业争田民　私　纪纲者莹皆欲矫之。 尝谓仁任曰: "国家多难公为首相何不忧虑  但以家产为念。" 仁任默然。 每赴都堂正色直言不少隐。 左右无应者独自　　而已。 尝语人曰: "吾于国事中夜思之诘朝语同列则诸相无与我同心者不如致仕闲居。" 性少戆且无学术事皆断以己意喜杀立威罪不至死亦多不免。 谏大夫尹绍宗论莹曰: "功盖一国罪满天下世以为名言。" 谥武愍。 子潭大护军。
#高丽史113卷-列传26-郑地-000

郑地。
#高丽史113卷-列传26-郑地-001

○郑地初名准提罗州人。 刑貌魁伟性宽厚幼有大志。 好读书通大义与人解说豁如也。 出入常以书籍自随。 恭愍二十三年检校中郞将李禧上书请习水战。 王慨然曰: "禧草野之臣尙献策如此。 百官卫士中曾无一人如禧者耶 " 卫士柳爰廷进曰: "中郞将郑准提尝草平寇策第未献耳。" 地以速古赤适侍殿陛王顾问地卽取诸囊中以献。 王览之大悦。 以地为全罗道安抚使禧为杨广道安抚使　兼倭人追捕万户。 崔臣吉朴德茂等亦上书如李郑策。 以德茂为京畿倭人追捕副使。 谓宰相曰: "今爵禧等卿等勿以为异。 冀其成功激人心耳。 他日无功亦当不赦。" 又授地麾下士八十五人禧麾下士六十七人添设职令密直司给地禧千户空名牒二十百户牒二百。 时地与禧再三上*　凡数十条其略: "以为深陆之民不闲舟楫难以御倭但签生长海岛及自请水战者令臣等将之期以五年可淸海岛。 若都巡问使则徒费军饷扰民生乞罢之。" 王召巡察使崔莹议之。 莹初巡察六道造战舰二千　欲令诸道军捕倭民皆厌苦破家逃散者十之五六。 至是以地等建白事遂寝。 辛禑三年夏倭寇顺天乐安等处。 地以礼仪判书为顺天道兵马使击之斩十八级擒三人遣判事郑良奇献捷禑喜赐良奇白金五十两其母米十硕地鞍马罗绢。 冬又击倭斩四十余级擒二人遣判事郑龙献捷禑赐龙布二百五十匹马一匹。
#高丽史113卷-列传26-郑地-002

四年倭寇灵光光州同福等处地与都巡问使池涌奇助战元帅李琳韩邦彦等追及玉果县贼入弥罗寺。 我军围而火之遂纵击贼自焚死殆尽获马百余匹。 是战地之功居多。 捷至赐地及涌奇银各五十两。 倭又寇潭阳县地与涌奇击之斩十七级寻为全罗道巡问使。 八年为海道元帅。 倭舶五十　入鎭浦。 地击走之追至群山岛获四　。 九年又与倭战大破之。 禑赐金带一腰白金五十两。 时方春疾疫大兴舟师物故大半有死海上者辄出陆以葬士卒无不感咽。 地有疾禑遣散骑河忠国赍酒问慰。 地帅战舰四十七　次罗州木浦贼以大船百二十　来庆尙道沿海州郡大震合浦元帅柳曼殊告急。 地日夜督行或自棹棹卒益尽力。 到蟾津征集合浦士卒贼已至南海之观音浦使　之以为我军　懦。 适有雨地遣人祷智异山神祠曰: "国之存亡在此一举。 冀相予无作神羞。" 雨果止。 贼旗帜蔽空剑戟耀海四围而前。 地叩头拜天俄而风利中流举帆船疾如飞至朴头洋。 贼以大船二十　为先锋　置劲卒百四十人。 地进攻先败之浮尸蔽海。 又射余贼应弦辄倒。 遂大败之。 发火　焚贼船十七　。 兵马使尹松中箭死。 地谓将佐曰: "吾尝汗马破贼多矣未有如今日之快也。" 捷音至禑大喜遣李克明安沼连赐宫　以劳之。 军器尹房之用奉使日本还道遇倭贼被获锁颈置船底。 及是战贼曰: "若不胜必先斩之。" 战罢贼徒尽歼而之用乃免。 地以病辞未几知门下府事。 请造战舰于诸道以备倭从之。 寻为海道都元帅杨广全罗庆尙江陵道都指挥处置使。
#高丽史113卷-列传26-郑地-003

</div>
    <div class="pagination">
<a href="高丽史_page696.html">上一页</a><span>...</span><a href="高丽史_page692.html">692</a><a href="高丽史_page693.html">693</a><a href="高丽史_page694.html">694</a><a href="高丽史_page695.html">695</a><a href="高丽史_page696.html">696</a><span class="current-page">697</span><a href="高丽史_page698.html">698</a><a href="高丽史_page699.html">699</a><a href="高丽史_page700.html">700</a><a href="高丽史_page701.html">701</a><a href="高丽史_page702.html">702</a><span>...</span><a href="高丽史_page698.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
