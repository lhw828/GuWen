<!DOCTYPE html>
<html>
<head>
    <meta charset="UTF-8">
    <title>十国春秋 - 第 12 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 12 页/共 53 页</h1>
    <div class="content">　　论曰李神福战无不克义在忘私匪独以勇畧胜也张训用兵以断陶雅辑民以寛刘威静以待动台蒙柔以御疆视古名将何让焉李遇一言之失遂发祸机李简时怀内愤而卒获考终其亦有幸不幸也夫











　　十国春秋卷五
<史部,载记类,十国春秋>
　　钦定四库全书
　　十国春秋卷六
　　检讨吴任臣撰
　　吴六
　　列传
　　柴再用　　　　　　秦裴
　　刘金【子仁规】　　　　　李友
　　李厚　　　　　　　刘存【陈知新】
　　柴再用汝阳人也始名存孙儒戏下与小校某者结为死友有告小校反儒斩之并执存至诘何故反不对又问曰与彼结死友反则同反耳公诛之复何问焉儒大竒之曰汝果不反吾再用汝因令改今名已而儒败归太祖为都押牙勇敢善战所向克防干宁二年助李厚击却汴兵授寿州团练副使说降贾公铎冯敬章论功寻迁光州刺史天祐二年梁王全忠过光州谓再用曰下我以汝为蔡州刺史不下且屠城再用严设守备戎服登城见全忠谬为礼拜伏甚恭曰光州城小兵弱不足以辱王之威怒王茍先下寿州敢不从命全忠遂留旬日而去既而全忠逾淮再用掠其后军俘斩数千计获辎重财货无筭未几改指挥使五年破吴越将张仁杰于鱼荡先登陷陈恢复东洲是日交战时再用舟忽坏长矟浮之仅得济家人为饭僧千人以酬福再用悉取其食犒兵曰士卒济我僧何力焉顷之宣州观察使李遇不受代再用帅兵纳王坛且征遇来朝卒以计杀遇已又将兵讨刘崇景大破楚师于万胜冈复有功武义元年高祖建吴国拜左龙武统军居数年除武昌军节度使已又改马军都指挥使以戎服入朝被劾久之累加德胜军节度使兼中书令太和七年夏六月病卒先是史官王振询其战功再用曰鹰犬微効皆社稷之灵余何功之有竟不报又常按家乐于后苑有人窃于门隟窥之再用召至后苑曰隟风恐伤尔眸子其为人长者如此或云再用为牙将时会天大雷电家人皆伏匿再用独危坐不动俄见襦袴者四人舁再用坐败牀出庭中已复大震屋折有龙出焉又武义时再用常在听事独坐忽有防至庭下拱立如拜揖状再用怒呼左右左右皆不至即自起逐之而屋梁顿折所坐牀几尽糜碎人莫不竒其事【九国志云再用累歴藩镇敦尚素俭车马导从不过十人亦一时之良将】
　　秦裴初从太祖为牙校引兵三千攻昆山防之戍其地光化元年浙将顾全武攻陷苏州裴独守昆山不可下裴常使羸兵执旗帜壮者彀弓弩每发矢必洞中重铠全武为之却者数矣已而食尽乃降彭城王镠诘其久拒状裴对曰力屈而降非心降也裴义不敢负杨公王善其言而释之居浙四年得复还未几授升州刺史烈祖时西南行营都招讨使将兵击钟匡时于江西裴既至洪州军于蓼洲诸将请阻水立寨裴不许俄匡时将刘楚至果据其地诸将以咎裴裴曰匡时骁将独楚一人若师众守城不可猝防吾正欲以要害诱致之耳顷之破寨执楚进围洪州饶州刺史唐宝请降裴遂陷洪州获匡时及其司马陈象以归论克敌功改洪州制置使以指挥使朱思勍范思从陈璠从戍江西三人者故烈祖腹心也会徐温等内忌三人遣别将至裴所杀之裴由是郁郁不自得无何卒
　　刘金曲溪人【一云楚州山阳人】太祖引兵至天长金与高霸等悉众来属居三十六英雄之一官濠州团练使威名大震为濠人所称天祐二年十一月卒太祖以其子仁规知濠州仁规颇苛刻用事未协众心官至清淮军节度使卒子崇俊复刺史濠州凡三世典濠梁为一时之盛【滁州菱谿傍为金故宅址】
　　李友【吴越备史作宥】合肥人太祖起淮南友戏下有胆勇善抚士卒大顺元年将兵二万屯青城畧地常州已进防苏州走浙将沈粲争先排陈勇冠一军迁尚书苏州刺史无何孙儒陷苏州友见杀赠太保
　　李厚蔡州人故孙儒遗兵也太祖收儒兵数千防甲以皂衣号黑云都厚为黑云队长以骁勇名朱延寿知寿州厚实在兵间会汴兵数万临城下甚急延寿军制军中每旗二十五骑命厚统十旗往击不胜将斩之厚称众寡不敌愿益兵更往不胜则死都押牙柴再用亦为之请乃益以五旗厚殊死战汴兵遂披靡败走是时厚兵不满千而破汴之劲卒数万淮南人无不骇服厚官至楚州团练使天祐十三年光州王言作乱高祖命厚讨平之即以厚权知光州事久之卒
　　刘存泌阳人也骁悍善用兵事太祖积功至舒州团练使天复三年副李神福攻杜洪于鄂州不能下天祐元年神福还广陵存代为招讨使明年将兵廹鄂城下焚其城城中兵突围而出诸将请亟击之存曰击之复入则城愈固听其去城可取也是日城破禽洪送广陵太祖乃以存为鄂岳观察使未几充西南面都招讨使取岳州乘胜与岳州刺史陈知新将舟师伐楚大败于浏阳存知新皆见执楚武穆王数闻二人名欲活之存与知新大骂曰昔岁宣城脱吾刃下今日之败乃天亡我我肯事汝以求活邪我岂负杨氏者武穆王知不可屈乃杀之岳州复入于楚知新时以刺史为团练使积官光禄大夫检校尚书左仆射兼御史大夫存在舒州时常辟儒生霍某为团练判官已而以谗言缢之于狱至是存征湖南有舒州人梦霍生自司命祠中出抚掌大笑曰吾罪得雪矣时霍生妇兄马邺为黄州刺史有夜叩齐安门者曰舒州霍判官将往军前与使君借马守陴者以告邺叹曰刘公枉杀霍生今此人往矣宁无祸乎数日存果败绩死焉
　　论曰柴再用厚以持躬有功不居社稷之臣也秦裴力屈降敌不忘故主卒还本国辟土江西其品有足嘉者二刘二李一时雅称名将而杀身成仁义无茍免存尤合于圣贤之道矣
　　吕珂　　贾令威　瞿章　　贾公铎
　　李涛　　袁祯　　丁袗　　周隐
　　吕珂扬州人事太祖以勇敢闻累有战功擢黑云都指挥使其卒也子师周代其职奔于湖南别有传
　　贾令威盱眙人也骁果有勇名太祖官庐州日发兵至广陵令威与刘金帅其所部中道来属戏下为亲军太祖兵遂日益盛焉
　　瞿章事太祖积功至先锋指挥使干宁初权刺史黄州会汴将朱友恭引兵来攻章弃城保武昌寨未几为友恭所执遂失黄州
　　贾公铎【九国志作贾铎】上蔡人也初从秦宗权已而叛宗权渡淮遇故人冯敬章之袭破蕲州推敬章为帅公铎自为牙将堑城厉兵以自固干宁中朱延寿奄至城下围蕲州会公铎方猎不得还伏兵林中命勇士二人衣羊皮夜入延寿所掠羊羣潜入城约夜半开门举火为应复衣皮反命公铎如期至城南门门中火举力战突围而入延寿曰吾常恐其溃围而出今反溃围而入邪如此城安可猝防乃白太祖求军中与公铎有旧者持誓书金帛往说之许以昏寿州团练使柴再用请行临陈与语为陈利害公铎及敬章请降太祖以敬章为左都押牙公铎为右监门卫将军
　　李涛赵州人太祖时署涛为牙将秦彦之攻太祖也军势甚盛亲校李宗礼言众寡不敌请坚壁自守徐图还师涛时在行间怒曰吾以顺讨逆何论众寡大军至此去将安归涛愿帅所部为前锋保为公破之太祖壮其志多伏精兵为三覆以待之卒破彦师禽获无筭涛一言之力也天祐十年充招讨使攻吴越于临安战败被执顺义元年复归授右雄武统军卒
　　袁祯陈州人初从太祖为银枪都使太祖之克蔡俦也张颢来归分祯帐下祯以颢反覆请诛之以杜后患不听颢后卒以弑逆死时人皆多祯有先见
　　丁袗字德祥金坛人也太祖击秦宗权袗以勇应募论功授都押牙从禽孙儒迁都知兵马使会太祖多猜忍袗不自安乞病归袗不贪财不嗜酒不掩人善宁静自守泊如也至宋干德初年九十一而终
　　周隐舒州人也性戅直忠于所事而不识物情太祖时官淮南节度判官太祖疾革命隐召烈祖隐直前曰宣州司马轻易信谗喜击毬饮酒非保家主也余子皆幼未能驾驭诸将庐州刺史刘威从王起细防当不负王不若使权领军府俟诸子长以授之太祖不应左右牙指挥徐温张颢言于太祖曰王平生出万死冒矢石为子孙立基业安可使它人有之太祖曰吾死瞑目矣乃命隐趣召长子渥来及烈祖得嗣立大骂隐曰君卖人国家复何面目见杨氏乎遂杀之由是将佐皆不自安论曰吕珂贾令威瞿章贾公铎李涛诸人皆兴陵从戎之杰也袁祯识悖主之奸丁袗擅保身之哲可谓知几其神矣周隐谋之不臧直言贾祸惜哉


　　十国春秋卷六
　　钦定四库全书
　　十国春秋卷七
　　检讨吴任臣撰
　　吴七
　　列传
　　刘信　　　　　　　吕师造
　　王绾　　　　　　　王茂章
　　米志诚　　　　　　苗璘
　　刘信兖州中都人也初为羣盗战败奔广陵事太祖数有功太祖遇之厚常召信计事醉不能言太祖嫚骂之信即仗一劒弃去左右请追之太祖曰信岂负我者邪醉而去醒当复来明日果至累官至镇南军节度使天祐十五年王祺攻防州谭全播久不下会祺病高祖命信充防州行营招讨使代之信昼夜急攻不能克使人说全播取质纳赂而还时徐温同平章事怒曰信以十倍之众攻一城不得而反用说客降之何以威敌国笞其使者而遣之曰吾以笞信也且授信子英彦兵三千谓若父居上游之地统雄兵不能克敌是反也汝可以此兵往与父同反又使升州内指挥使朱景瑜与之俱曰全播守卒皆农夫饥窘逾年妻子在外重围既解相贺而去闻大兵再往必皆逃遁全播所守者空城耳往必克之信大惶惧济师遂破防州人有诬信逗留隂纵全播将反者信闻之因自献防至金陵见温温与信博信敛骰子厉声祝曰刘信背吴愿为恶彩茍无二心当成浑花温遽止之一掷六子皆赤温惭自以巵酒饮信然终疑之已而楚攻荆南荆南来求救命信帅歩兵趣潭州荆南兵解去武义元年加征南大将军唐庄宗灭梁遣谏议大夫薛昭文使闽假道洪州信燕劳之谓昭文曰皇帝知有信否昭文曰主上新平河南未熟公名信曰汉有韩信吴有刘信一等人也君还语天子当来较射于淮上因指牙旗银首百歩外举酒属昭文曰幸而中此愿为我饮一发中之未几唐师伐蜀温急召信至广陵以为左统军托以内备而实夺其地居无何卒南唐受禅以旧故赠太师长子彦英事高祖掌亲兵第四子彦贞仕南唐有传
　　吕师造扬州人从太祖起淮南为都将天复元年李神福攻杭州浙将顾全武列八寨以待之神福使师造伏兵青山下阳退兵以诱全武伏发全武被执天祐初复从周本援衢州刺史陈璋会浙兵来取衢州师造谓本曰敌去我咫尺而陈不动是轻我也必击之本虽不尽用其言是日中道破浙军师造实与有力焉未几充南面都统军使攻苏州无功已又从周本南伐败苑玫于上高迁池州团练使久之楚冦鄂州高祖命师造为水陆行营应援使以拒楚师未至楚师解去改饶州刺史师造歴事太祖父子南北征伐多在行间所向輙摧锋排陈累官光禄大卿检校太保兼御史大卿师造在池州日颇事聚敛常嫁女于扬都资装甚厚使家人送之夜泊竹篠江上有道人忽跃入舟中穿舟而过随其所经火即大发复越后舫火亦从之惟一老婢髪尺余人与舟了无所损道士亦复不见人咸异之
　　王绾合肥人仕太祖为涟水防遏使迁海州副使天复中青州王师范以沂密内叛乞师太祖太祖遣台蒙及绾将兵援之已防密州将进攻沂州城谍者侦城中尽偃旗息鼔绾谓此不可击也诸将坚欲攻之绾不能止乃设伏林间以待顷之攻沂者果不克敌兵乘势追之绾伏发得以济师其用兵多此武义元年加镇东大将军已迁百胜军节度使卒
　　王茂章庐州合肥人也幼从太祖起淮南常侍左右为亲校为人骁果刚悍质畧无威仪临敌务以身先士卒太祖壮之梁王全忠遣从子友宁攻王师范于青州师范乞兵太祖太祖遣茂章帅歩骑七千救之师范以兵背城为两栅友宁夜击其一栅栅中告急趣茂章出战茂章按兵不动友宁已破一栅连战不已迟明茂章度友宁兵已困乃出战大败之遂斩友宁以其首报太祖是时梁王全忠方攻郓中闻友宁死以兵二十万倍道而至茂章闭垒示怯伺汴兵怠毁栅而出驱驰疾战战酣退坐召诸将饮酒已而复战全忠登高望见之得青州降人问饮酒者为谁曰王茂章也全忠叹曰使吾得此人为将天下不足平矣汴兵又败茂章军还汴兵急追之茂章度不可走遣裨将李防裕以众一旅设覆于山下以待之留军不行解鞍而寝防裕疾呼曰追兵至矣宜速走防裕以死遏之茂章曰吾亦战于此也防裕三请茂章乃行而防裕卒战死汴兵以故不能及茂章得全军以归茂章累官润州团练使太祖薨烈祖自宣州入立以茂章代守其地烈祖之去宣州也欲取帷幕及亲兵以行【一云袭位后反求宣州故时物】茂章惜不与烈祖怒既袭王位以兵攻之茂章奔于杭州吴越武肃王以为镇东节度副使避梁王全忠家讳【梁王曾祖名茂琳】更其名曰景仁已而领宁国节度使未几梁王称帝素知景仁名遣人召之景仁间道归梁路过抚州危全讽方与我治兵相攻乃陈兵与景仁登城望之景仁曰我素事吴吴兵三等如公此众可当其下将尔非得益十万不可而全讽卒以此败人皆称景仁为知兵景仁既至汴仍以为宁国军节度使加同中书门下平章事久之未有以用使参宰相班奉朝请而已居数年梁太祖以为北面招讨使与晋人战大败于柏鄕梁太祖曰吾亦知之葢韩勍李思安轻汝为客而不受节度尔梁末帝立以景仁为淮南招讨使使攻庐寿军过独山山有武皇帝祠景仁再拜号泣而去战于霍山梁兵败走景仁殿而力战以故梁兵不甚败景仁归汴病疽卒赠太师
　　米志诚事太祖为牙校勇敢有膂力时朱瑾以善槊名志诚以善射名军中同推为骁将安仁义叛与王茂章执仁义于润州久之为都押牙袭梁颍州不能下高祖时充行营都指挥使败楚将苑玫有功已又同柴再用破刘崇景等于万胜冈累迁泰宁军节度使朱瑾之杀徐知训也志诚从十余骑至天兴门问瑾所向闻瑾已死乃引归徐温疑其助瑾必欲杀之严可求惧事不克诈称袁州大防召将吏入贺伏甲禽志诚斩之并其诸子
　　苗璘不知其世系太祖时以裨将从刘存攻杜洪于鄂州时汴将曹延祚等将兵援洪兵势颇盛有降卒言汴军虚实谓郓军易与尔开道军未易当也璘乃帅敢死士自击开道军破之禽其将士三百人狥鄂州城外洪气沮遂以此败干贞初累官右雄武军使同静江军使王彦章攻楚岳州与楚将许德勲战于道人矶师败为楚所执未几求和于楚复归国病卒
　　论曰刘信吕师造王绾皆桓桓如虎如貔之臣也王茂章有专阃才而不竟其用畏祸出亡事非得已米志诚横罹屠戮刑匪其罪东海之恶可胜数邪若苗璘者鄂州之役其功固不可没云
　　周本【子邺】　李德诚　　王安　　　王舆
　　周本舒州宿松人汉南郡太守瑜之后瑜葬宿松即墓为祠子孙居其旁者犹数十家本少孤贫有膂力常独格虎杀之初为宣州节度使赵锽将勇冠军中太祖既破锽获本释之即帐下为牙将每奋跃先登攻坚摧锋犯矢石身无完肤战罢輙自烧铁烙其创饮防言笑自若累迁至淮南马歩使两浙将陈璋据衢州归欵为浙兵所困不得出太祖遣本迎璋既至浙人解围出璋而列兵不动本遂以璋还裨将吕师造以浙兵近我而不动请击之本曰吾受命迎陈使君陈君至吾事讫矣何战为且彼近而不动必有以待我也击可胜乎待其先动击未晚也顷之浙人蹑我军至中道宿夜半本阳惊弃辎重走而设伏于旁浙人果急追伏发前后夹击尽殱其众天祐六年抚州刺史危全讽率诸州兵十万来寇洪州屯象牙潭楚人围高安以援全讽江西守将刘威警书至高祖谋可将者于列官严可求荐本时本方帅军攻苏州不能下耻之称疾卧家可求自往强起本本曰姑苏之役非彼疆我弱也徒以我将帅权轻下皆专命故无功今必见用勿置副贰乃可许之得精兵七千晨夜兼行高祖初命其解高安围本曰楚人非欲取高安第为全讽声援尔今先败全讽楚人必弃高安走何足击哉乃驰至象牙潭亟击之大破其军禽全讽楚人亦遁吉州刺史彭玕信州刺史危仔昌皆弃城去江西之地始定本之初至也即挥兵进刘威欲留宴犒不许或曰敌兵盛宜审观形势何遽如此本曰贼众加我十倍使我兵知之战先夺气矣急乘其锋用之乃可有功已而果如所料高祖竒其能遂用为信州刺史居数年闽楚吴越将兵二万来攻信州信州兵不满数百逆战不利吴越兵围之数匝本命啓闗张虚幕于门内召僚佐登城楼作乐宴饮飞矢雨集畧不为动吴越疑有伏兵解围去其临陈决防多此也唐庄宗入洛高祖遣司农卿卢苹往聘还言唐主问我国名将存否而本预焉由是召入为雄武统军俄出镇寿州改德胜军节度使后加安西大将军太尉中书令西平王本不知书然能尊崇儒士遇僚属以礼士民爱之性朴拙无它才惟军旅之事若生知者齐王诰将受禅徐玠周宗等以本及李德诚名位隆重讽之使率羣臣劝进本已昏老其少子祚惧家祸代署表上之本初不知犹谓所亲曰我受吴室厚恩老矣复能推戴异姓乎临川王蒙既降爵为公废居和州闻将传禅乃杀监守者与亲信两骑走诣本本即欲出见之祚固执不可本怒曰我家郎君也奈何不使我一见祚拒闭中门令外执蒙告之蒙遂诛死本随众至建康劝进由是愧恨属疾数月卒年七十七本晚好饮酒乐施予或谓公春秋高宜少储积为子孙计本曰吾系芒屩事武皇帝位至将相何人所遗乎既死太常凖令废朝三日南唐先主以本旧将宜讲求优典礼官言前朝常为汾阳王郭子仪废朝五日命即用其礼谥曰恭烈葬给卤簿本刺史信州时入觐阳都一夕遇私讳日独宿外舎张灯而寐未熟闻室中有声视之见火炉冉冉而上直抵于屋良久乃下飞灰勃然明日浮埃覆物亦无它怪广陵人传为异事
　　邺本长子也少骁勇从本征讨有战功本在信州畧地至建州道径险阨被围垂困邺跃马救之手刅数十人翼本而出建人骇惧溃去及临川王蒙被执叹愤逾月国人以此称其有义已而仕南唐典亲军累官滁州刺史庐州节度使暴猛狠戾常蓄飞扬之志南唐先主以本故特优容之升元六年卒
　　李德诚广陵人也【一云西华人】少事宣州节度使赵锽为给使太祖攻宣州锽既败左右皆散惟德诚与韩球从之不去城中复推立裨将周进思拒太祖锽使德诚入城说进思降将行暴得疫疾委顿不克往乃改命球球至进思所进思斩之掷其首城外德诚是日即愈人咸异之锽死太祖义其人妻以宗女常从征讨积功为江南马歩军使与诸将围安仁义于润州诸将每见仁义临城督战必嫚骂之德诚独否及城防仁义操弓矢坐城上忽见德诚至曰汝见我不失礼且有竒相它日必大贵吾以为汝功因掷弓矢就执太祖即拜德诚润州刺史未几徙江州已转抚州节度使武义元年加平南大将军中书令顷之改百胜军节度使太和中又为镇南军节度使南唐受禅拜太师封南平王进封赵王德诚事杨氏最久至南唐为佐命臣首率百官劝进初无大功劳特以际会至高位富贵寿考世罕及者然为人谦恭沉厚终始如一自洪州觐金陵南唐先主遣内夫人逆劳于道百官班谒于都门入对日朝堂设次以待升元四年卒年七十八南唐先主废朝五日諡曰忠懿有子二十八人建勲为相建封为将妻杨氏封滕国君当世荣焉初南唐信王景达先娶德诚女先主复姓有司以同姓非礼先主制曰南平王国之元老昏不可离信王妃可氏南平亦异数云
　　王安庐州庐江人少事太祖戏下太祖常临战升高冢望敌安捧唾壶侍侧左右皆注目前视忽有武士持矟径趣太祖莫能御者安置壶于地引弓射之一发而殪徐纳弓弢中复捧壶立色不变太祖喜抚其背曰汝器度如此它日必富贵积功至袁州刺史南唐禅代用为百胜军节度使防州与岭南地接南汉使者往来节度使当燕劳问遗而安名犯汉主祖讳南唐先主乃更赐名会升元五年卒年七十有三
　　王舆【或作璵】镇东大将军绾之弟也初为小校从周本攻危全讽临战本视贼水栅部分诸将指旁山头一小营谓舆曰尔往为我取彼舆唯唯不即往本曰尔惮往邪舆曰公必不以舆为不武请得此栅攻之舎而趣彼何为本大喜曰尔亦知此为必争之地邪乃命之舆乘轻舟袭破其前锋遂排栅入诸军继进贼大溃积功迁至诸军都虞侯睿帝时甚见倚任久乃出为光州刺史先是兄绾子传拯为海州都指挥使叛附唐闻舆在光州遣使通问舆执其使以闻因求罢郡进控鹤都虞侯已为左宣威统军歴镇海节度留后金吾卫大将军南唐禅代舆从睿帝至润州移镇鄂州雅与监军甄廷坚不相得会廷坚被诬告有二志南唐先主遣使械廷坚属吏未至舆刺知之密告廷坚因为谋曰今独可即日归阙待罪毋与中使遇廷坚恐惧不暇为它谋遂从其计获免由是人推其长者中主时加同平章事保大二年卒年七十四舆少从军攻润州为巨弩所射中右耳矢自左耳出复中旁一人犹立死舆扶归营卧百余日故无恙至老不聩又攻颍州夜梦道士告之曰但有流星下坠能避当富贵及倚营门驱士卒登城城上机石发中营门及铠之半皆糜碎而舆不伤舆曰所梦流星是也世莫不竒之舆亦颇以此自负
　　论曰周本李德诚俱杨氏勋臣位列通显或则抱徐广流涕之心或则效范云劝进之术迹虽不殊而其志亦畧异焉王安以器度称王舆以长厚见歴仕二姓功绩烂然要未可与南平同日语矣
　　十国春秋卷七
　　钦定四库全书
　　十国春秋卷八
　　检讨吴任臣撰
　　吴八
　　列传
　　冯铎　　　　　　　朱瑾
　　李承嗣【子禅】　　　　　彭彦章
　　冯铎泗州涟水人也善骑射侃侃若儒者与里人张雄同为武宁军偏将并见疑于节度使时溥二人惧祸乃合兵三百渡江壁白下取苏州据之稍稍啸会战舰千余兵五万乃自号天成军镇海节度使周宝之败奔常州闻高骈将徐约兵锐甚诱使击雄与之苏州雄与铎匿众海中使别将赵晖据上元资以舟械宝兵散多降晖众至数万雄即以上元为西州欲治台城为府旌旗衣服僣拟王者太祖围扬州毕师铎厚赍宝币以防雄与连和雄率军浮海屯东塘时秦彦在扬州以仆射告身授雄又以尚书告身授铎已而不战解兵归晖数剽江道雄击杀之坑其众自屯上元大顺初唐以上元为升州诏授雄刺史未几卒雄善驭众人多思之为立庙景福二年铎代为刺史干宁二年举州附太祖久之表授武宁军节度使铎外虽纳好然倚兵舰完利谋取润州遣客尚公廼进说太祖太祖不从会大将田頵在宣州募工治舰隂图铎铎介宣扬之间益内疑不自安而州数有怪大风发屋巨木飞舞州人骇曰州且易主矣师铎乃帅军南向以袭頵頵逆战于曷山铎大败收残士欲入海太祖惧复振遣人迎犒东塘好谓曰胜负用兵常事也今众尚彊一战之衂何苦自弃海岛吾府虽隘足容君使将吏各得其所若欲扬州我且让公铎举军尽哭太祖从十余人摇飞舻常服不持兵入其军执手慰勉遂以铎归表为淮南节度副使铎由是不复叛
　　朱瑾宋州下邑人唐天平节度使宣之从父弟也瑾少从宣居郓州补军校倜傥有大志兖州节度使齐克让爱其为人以女妻之瑾行亲迎乃选壮士为舆夫伏兵于舆中夜至兖兵发遂禽克让自称留后唐僖宗即拜瑾泰宁军节度使瑾与宣已破秦宗权于汴州朱全忠责瑾诱宣武军卒以归遣朱珍攻瑾取曹州又攻濮州而全忠自攻宣于郓瑾兄弟往来相救凡十余年大小数十战与全忠屡相胜败全忠得宣将贺瓌何怀宝及瑾兄琼乃将琼等至兖城下告瑾曰汝兄败矣今琼等已降不如蚤自归瑾伪曰诺乃遣牙将胡规持书币诣军门请降全忠悦自就延寿门与瑾语瑾曰愿得琼来送符印全忠信之遣客将刘捍送琼至瑾伏壮士董怀进桥下单骑迎琼挥手语捍曰请琼独来琼前怀进突出禽之遂闭门责琼先降斩之掷其首城外【琼江南野史作琪今从五代史】全忠度不可下遂留兵围之而去瑾婴城自守而宣亦败于郓州乃乞师于河东河东将李承嗣史俨以骑兵五千救之全忠已破宣还急趣兖瑾城中食尽与承嗣等掠食丰沛间汴兵奄至瑾将康怀贞等以城降瑾引麾下兵走沂州沂州刺史尹处宾不纳次走海州汴兵急追之遂同承嗣俨奔太祖淮南人壮之呼其小字为朱愍哥太祖闻瑾来大喜逆之高邮解玉带赠之表瑾领武宁军节度使以为行军副使而瑾妻竟为全忠所得后为尼时我兵多淮人淮人轻弱不任战得瑾劲骑而兵益振是嵗汴将葛从周厐师古攻寿州太祖用瑾大破其兵于清口斩师古累表瑾行营副都统领平卢军节度使同中书门下平章事太祖薨烈祖及高祖相继立皆年少徐温与其子知训专政畏瑾欲除之瑾亦时时谋杀知训常以月旦遣爱妾候知训知训强通之妾归自诉瑾殊不平屡劝高祖诛徐氏以去国患高祖不能为既而知训恶瑾位加已上以泗州建静淮军出瑾为节度使瑾益恨之将行召之夜饮明日知训过瑾谢瑾复置酒自捧觞命宠妓以歌侑酒且献所爱马为寿知训喜瑾延之升堂呼其妻出拜知训方答拜瑾以笏击踣之伏兵自户突出杀之初瑾以二恶马系庭中知训入而释马使相踶鸣故外人莫闻其变瑾携其首驰示高祖曰今日为吴除患矣高祖惧以衣掩面曰舅自为之【瑾与太祖朱夫人同姓故呼为舅】此事非吾敢知遽起入内瑾忿然曰婢子不足与成大事以知训首击柱提劒而出府门已阖因逾垣折其足瑾顾路穷大呼曰吾为万人去害而一身死之遂自刎徐知诰在润州闻乱以兵趣广陵族瑾家瑾妻陶氏临刑而泣其妾曰何为泣乎今行见公矣陶氏收泪欣然就戮闻者哀之陶故浔阳公雅之女也瑾名重江淮人畏之其死也尸之广陵北门路人私共瘗之是时民多病疟皆取其坟上土以水服之云病輙愈更易新土渐成高坟徐温等恶之发其尸投于雷公塘后温病梦瑾挽弓射之温惧网其骨葬塘侧立祠其上先是瑾常患疽医工视之色惧瑾曰但理之吾非以病死者于是果然卒年五十二【韵府云瑾兵黥双鴈于颊号鴈子都】
　　李承嗣鴈门人故河东骁将也为汴兵所逼同史俨从朱瑾南奔太祖署为淮南行军副使是时汴将葛从周屯寿州厐师古营清口侵淮淮人大恐太祖欲先趣寿州承嗣言不如先向清口师古败从周自走此制敌之上防也已而果如所料太祖置酒高会赏承嗣钱万缗表领镇海军节度使天复二年太祖引兵攻汴以承嗣权知淮南军府事境内无扰承嗣之力也高祖时改淮南行军副使参预军府之事已出为楚州刺史太祖待承嗣及俨甚厚第舎姬妾咸择其尤者赐之故二人为太祖父子尽力屡立功竟先后死不复归俨累官滁州刺史承嗣常与淮南副使陆洎友善天祐二年九月承嗣过洎洎因言夕梦骑兵召至一大府署曰阳明府入门趣阶下一紫衣秉笏取书宣云洎三世为人慈孝可阳明府侍郎判九州都监事来岁季秋十有七日莅任随遣骑送归明年九月承嗣复诣洎曰君比当上事何无恙也洎曰府中已办诘朝当行承嗣曰吾素以长者重君今无乃近妄乎洎曰惟君与我有缘它日必当卜隣承嗣嘿然去俄而洎卒葬于茱萸湾后数年承嗣葬于洎墓之北其言遂騐
　　禅承嗣少子也和雅练达有父风居广陵宣平里中一日昼寝庭前有白蝙蝠绕庭而飞家童軰以帚扑之不能中久之出户外忽不见是年禅妻卒輀车出入之路即飞翔所至处也人咸异之
　　彭彦章庐陵人吉州刺史玕之弟也天祐初彦章为袁州刺史与抚州危全讽等连兵攻洪州大将周本既击败全讽遂乘胜攻袁州执彦章以归高祖署为百胜军使武义元年吴越兵自东洲入冦命彦章与禆将陈汾拒之已而战浪山江彦章师败绩汾拥兵不之救彦章死焉高祖为诛汾籍没家赀命以其半赐彦章家禀其妻子终身
　　李俨　　　赵匡凝　　钟匡时　　雷彦恭谭全播
　　李俨唐宰相张濬少子也初名休一名播仕昭宗起家校书郎歴官左金吾将军天复二年赐今姓名以为江淮宣谕使赍御札自巫峡间道潜行拜太祖东面行营都统中书令进爵吴王以讨朱全忠已而全忠克凤翔又杀濬于长水俨遂留广陵不敢归俨在广陵太祖甚尊崇之待以王人之礼始至时太祖建制敕院凡国有封拜輙先告于俨然后下太祖即世诸将复诣俨承制授烈祖为农郡王久之贫困无所依寓居海陵颇与朱瑾交好徐知训之死也徐温疑俨通谋遂被杀国人寃之【按九国志云李俨本左仆射张濬之少子名播起家校书郎昭宗赐其姓名来使欲征兵复讐行密与全忠书云选张述于谏省俾衔命于敝藩授秩执金赐编属籍李昊蜀书张格传云弟休仕唐为御史奉使扬州闻长水之祸改姓名曰李俨今以九国志为允】
　　赵匡凝字光仪蔡州人也父德諲事秦宗权为申州刺史宗权反德諲攻下襄阳已而以山南东道七州降朱全忠全忠表为行营副都统河阳保义义昌三节度行军司马会其兵以攻蔡破之德諲功多未几卒匡凝因自立时成汭死雷彦防袭取荆南匡凝遣其弟匡明逐彦防全忠表匡凝荆襄节度使以匡明为荆南留后是时唐衰藩镇不复奉朝廷独匡凝兄弟贡赋不絶匡凝为人气貌甚伟性方严喜自修饰颇好学问聚书数千卷为政有威惠汴人攻兖州朱瑾求救于河东河东将李承嗣史俨将兵救瑾瑾败与承嗣等俱南奔晋王李克用遣人以书币假道于匡凝来聘求归承嗣等晋王使者为汴人所得全忠大怒是时汴兵已破兖州遣氏叔琮康怀贞等攻匡凝叔琮取泌随二州怀贞取邓州匡凝惧请盟乃止全忠已弑昭宗将谋代唐畏匡凝兄弟不从遣使告之匡凝对使者流涕答曰受唐恩深不敢妄有它志全忠遣杨师厚攻之而自以兵殿汉北匡凝战败以轻舟奔太祖师厚进攻荆南匡明遂奔于蜀匡凝至广陵太祖见之戏曰君在镇时轻车重马岁输于梁今败乃归我乎匡凝曰仆世为唐臣岁时职贡非输贼也今以不从贼之故力屈归公惟公生死之耳太祖厚遇之及太祖薨烈祖稍不礼之烈祖方宴食青梅匡凝顾烈祖曰勿多食发小儿热诸将以为倨慢迁匡凝海陵后为徐温所杀匡明卒于蜀
　　钟匡时洪州高安人父传为镇南军节度使会危全讽韩师德等分据诸州传皆不能节度以兵攻之稍听命独全讽守抚州不可下乃自率兵攻其城城中夜火起诸将请急攻之传曰吾闻君子不迫人之危乃扫地祭天向城再拜祝曰全讽不降非民之罪愿天止火全讽闻之明日乃亦听命请以女妻匡时传居江西三十余年累官太保中书令封南平王天祐三年传卒匡时自称留后请命于唐全讽曰听钟郎为节度三年吾将自为之已而传养子延规与匡时争立乞兵烈祖烈祖遣秦裴等攻匡时匡时败被执归于广陵未几全讽起兵江西谋复钟氏故地全讽为大将周本所败江西遂入于竟内
　　雷彦恭武贞节度使满之子也满据朗州引沅水堑其城上为长桥为不可攻之计又凿深池府中客有过者召宴池上指池水曰蛟龙水怪皆窟于此葢水府也酒酣取坐上器掷池中因裸而入取其器嬉水上久之乃出治衣复坐意气自若其无頼剽掠固天性然也天祐初满卒彦恭嗣为节度使附于太祖亦常攻刼为荆湖患已而楚王马殷发兵攻彦恭彦恭恃堑为阻逾年不能破五年夏楚兵陷朗州彦恭以轻舟来奔高祖以为淮南节度副使楚人禽其弟彦雄等十人送梁斩于汴市澧朗遂入于楚彦恭后卒广陵
　　谭全播南康人也常与同邑卢光稠雅相爱光稠状貌雄伟无它材能而全播勇敢有识畧然独竒光稠为人唐末羣盗起南方全播谓光稠曰天下汹汹此真吾等之时无徒守此贫贱为也乃相与聚兵为盗众推全播为主全播曰诸军徒为贼乎而欲成功也若欲成功当得良帅卢公堂堂真君等主也众阳诺之全播怒防劒击木三斩之曰不从吾令者如此木众惧乃立光稠为帅是时王潮攻陷岭南全播攻潮取其防韶二州又遣光稠弟光睦攻潮州光睦好勇而轻进全播戒其持重不听度其必败乃为竒兵伏其归路光睦果败走潮人追之全播以伏兵邀击大败之遂取潮州是时刘隐起南海击走光睦以兵数万攻韶州光稠大惧谓全播曰防韶皆公取之今日非公不能守也全播曰吾知刘隐易与尔乃选精兵万人伏山谷中阳治战地于城南告隐战期以老弱五千挑战战酣伪北隐急追之伏兵发隐遂大败光稠第战功全播悉推诸将光稠心益贤之天祐六年光稠来附于高祖亦以防韶二州请命于梁梁太祖为置百胜军以光稠为防御使兼五岭开通使又建镇南军以为留后未几光稠病以符印属全播全播不受光稠卒全播立其子延昌而事之延昌好游猎其将黎球闭门拒延昌延昌见杀球因谋杀全播全播惧称疾不出已而梁拜球防御使球暴病死其将李彦图自立全播益惧遂称疾笃杜门自絶彦图疑之使人觇其动静全播阳为病剧状以自免彦图死州人相率诣全播第叩门请之全播乃起遣使请命于梁拜防御使全播治防州七年有善政高祖遣刘信攻破防州获全播于雩都遂以之归广陵命为右威卫将军领百胜军节度使未几卒年八十五










　　十国春秋卷八
<史部,载记类,十国春秋>
　　钦定四库全书
　　十国春秋卷九
　　检讨吴任臣撰
　　吴九
　　列传
</div>
    <div class="pagination">
<a href="十国春秋_page11.html">上一页</a><span>...</span><a href="十国春秋_page7.html">7</a><a href="十国春秋_page8.html">8</a><a href="十国春秋_page9.html">9</a><a href="十国春秋_page10.html">10</a><a href="十国春秋_page11.html">11</a><span class="current-page">12</span><a href="十国春秋_page13.html">13</a><a href="十国春秋_page14.html">14</a><a href="十国春秋_page15.html">15</a><a href="十国春秋_page16.html">16</a><a href="十国春秋_page17.html">17</a><span>...</span><a href="十国春秋_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
