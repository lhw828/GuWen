<!DOCTYPE html>
<html>
 <head>
  <meta charset="utf-8"/>
  <title>
   十六国春秋 - 第 10 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   十六国春秋 - 第 10 页/共 20 页
  </h1>
  <div class="content">
   郦绍
郦绍范阳涿鹿人也仕宝濮阳太守魏太祖定中山以郡迎降
卢偃
卢偃范阳涿鹿人也父谌晋司空刘琨从事中郎偃与子邈并仕于垂偃为营丘太守邈为范阳太守皆以儒雅见称
卢晏
卢晏博学善隶书有名于世仕垂给事黄门侍郎营丘成周二郡太守子寿太子洗马燕灭入魏为鲁郡太守
仇欵
仇欵冯翊重泉人也石虎末徙邺南枋头仕暐为乌丸护军长水校尉生二子长曰嵩小曰腾嵩仕垂殿中侍御史徙居中山初嵩长女有姿色充冉闵宫闱闵破遂入于儁转赐卢豚生子鱼后有宠于魏
韦阆
韦阆字友观京兆杜陵人也世为三辅冠族祖楷晋建威将军长乐清河二郡太守父逵仕垂吏部郎大长秋卿阆少有器望值慕容氏政乱避地蓟城魏征拜咸阳太守转武都太守卒于官
晁崇
晁崇字子业辽东襄平人也家世史官崇善天文术数知名于时仕垂太史郎从宝败于参合因留仕魏太祖甚见亲待[详具魏书]
段干
段干鴈门原平人仕垂广武令子霸魏太祖略地至鴈门霸年幼见执因被宫刑干乃率乡曲归降于魏
公孙表
公孙表字玄元燕郡广阳人也好纵横刑名之言为慕容冲尚书郎垂破长子随入中山仕为从官宝走乃归魏为博士歴太宗时为大将被僇死[详见魏书]
刘生
刘生颇解卜筮慕容氏嫁女于魏遂为公主家臣仍随入魏赐妻生子
房谌[一作湛]
房谌清河东武城人也仕垂为太尉掾随慕容氏迁于齐子孙因以家焉遂为清河绎幕人
王宪
王宪字显则北海剧人祖猛为苻坚丞相父休河东太守宪幼孤随伯父永在邺丕称尊号以永为丞相永为慕容永所杀宪奔清河匿于民家垂引为安南将军河州刺史
张珍
张珍字文表中山无极人仕宝度支尚书
杨结
杨结清河人也仕垂至中山相生二子珍继皆知名于世
许茂
许茂髙阳新城人也仕垂为髙阳太守
王髙
王髙魏郡人家贫徒有四壁夫妇二人昼则佣耕夜则伐草烧砖以卧
陈刃
陈刃河北人仕垂失其官爵
卢副鸠
卢副鸠昌黎徒河人也仕垂为尚书令临泽公
房堪
房堪常山人仕垂贵乡太守

卷五十三 后秦録一
姚弋仲
姚弋仲南安赤亭羗人也其先有虞氏之苗裔昔禹封舜少子于西戎世为羌酋其后烧当雄于洮罕之间当七世孙填虞汉中元末冦扰西州为扬虚侯马武所败徙出塞北虞九世孙迁郍率种人内附汉朝嘉之假冠军将军西羌校尉归顺王处之于安南赤亭郍元孙柯回为魏征[晋书作镇]西将军助魏将绊姜维于沓水以功假绥戎校尉西羌都督回生弋仲少而聪猛英果雄毅不营产业唯以收恤为务众皆畏而亲之永嘉之乱东徙榆眉戎夏襁负随之者数十万人自称雍州刺史护羌校尉扶风公刘曜平陈安以弋仲为平西将军封平襄侯邑于陇上及石虎克上邽弋仲说之曰明公拥[晋书作握]兵十万功髙一时正是行权立策之日陇上多豪秦风猛劲道隆后服徳洿先叛宜徙陇上豪强虚其心腹以实畿甸虎纳之启勒以弋仲行安西将军六夷左都督后豫州刺史祖约奔勒勒礼待之弋仲上疏曰祖约残贼晋朝逼杀太后不忠于主而陛下宠之臣恐奸乱之萌此其始矣勒善之后竟诛约勒死虎遂执权思弋仲之言乃徙秦雍豪杰于闗东弋仲率部众数万迁清河之滠头拜奋武将军西羌大都督封襄平县公虎既废宏自立弋仲称疾不贺虎累召之乃至[或作赴]正色谓虎曰奈何把臂受托而反夺之乎虎惧其强正而不之责虎永兴元年迁使持节十部六夷大都督冠军大将军弋仲性清俭鲠直不修威仪屡献谠言无所回避虎甚重之朝之大议靡不参决公卿以下皆惮而推下之武城左尉虎宠姬之弟也曾入弋仲营扰其部众弋仲执而数之曰尔为禁卫逼胁我为大臣目所亲见不可纵也命左右斩之尉叩头流血左右固请乃止其刚直不回皆此类也虎末年谪戍梁犊反败李农于荥阳遂东掠陈留诸郡虎大惧驰使召之弋仲率其众八千余人屯于南郊轻骑至邺乃求见虎虎病不时引见入领军省以己所食食之弋仲怒不食曰召我击贼当面授方畧岂来觅食耶且吾不知主上存亡若一见我虽死无恨左右言之虎引见弋仲让之曰儿死[晋书有来字]愁耶乃至于疾小儿[晋书作儿小]时不能使好人辅相至令相杀儿自有过责其下人太甚故相聚反耳且汝病久所立儿小若不差天下必乱当先忧此不烦忧贼也犊等因思归之心共为奸盗所行残贼此成[晋书作或]禽耳老羌为汝效死前锋一举了之弋仲性狷直人无贵贱皆汝之虎亦不之责乃于坐授使持节侍中征西大将军赐以铠马弋仲曰汝看老羌堪破贼否遂被甲跨马于庭中策马南驰不辞而出与石斌等击犊于荥阳大破之斩犊首而还讨其余党尽灭之虎以功命劔履上殿入朝不趋进封西平郡公冉闵之乱弋仲据滠头拥众数万不附于闵弋仲子曜武将军益武卫将军若帅禁兵数千斩闗奔滠头弋仲率众攻闵次于混桥阴有据闗右之志遣其子襄帅众五万击蒲洪洪逆击破之及石祗称尊号于襄国以弋仲为右丞相待以殊礼闵攻围襄国百余日祗危急乃遣中军将军张春乞师于弋仲弋仲遣子襄帅骑二万八千救祗戒之曰冉闵弃仁背义屠灭石氏我受人厚恩当为复仇老病不能自行汝才十倍于闵若不枭擒以来不须复见我也自是弋仲遣使与燕连和告于慕容儁儁遣御难将军悦绾将兵三万会襄襄击闵于长芦泽大破之而归弋仲怒襄之不擒闵也杖之一百弋仲部曲马何罗博学有文才张豺之辅石世也背弋仲归豺豺以为尚书郎豺败复归弋仲咸劝杀之弋仲曰正是招才纳竒之日当收其力用不足害之以为参军其寛恕如此石祗为刘显所杀弋仲复与燕连和常诫诸子曰我本以晋室大乱石氏待我厚故欲讨其贼臣以报其徳今石氏已灭中原无主自古以来未有羌人作天子者我死之后汝便归晋家当竭力臣节无为不义之事乃遣使降晋晋永和七年拜弋仲为使持节六夷大都督督江淮诸军事车骑大将军开府仪同三司大单于封髙陵郡公八年春卒年七十三弋仲薨后柩为苻生所得生以王礼葬之于天水冀县及苌僣位追谥景元皇帝庙号始祖墓曰髙陵寘园邑五百家

卷五十四 后秦録二
姚襄
姚襄字景国弋仲之第五子也年十七身长八尺五寸臂垂过膝雄武多才艺能明察善抚纳士民敬爱之咸请为嗣弋仲以襄非长子不许请者日以数千乃授之兵石祗僣号署襄为使持节骠骑将军领护乌桓校尉豫州刺史新昌公晋永和七年遣使拜持节平北大将军都督并州诸军事并州刺史即丘县公[晋书作平丘郡公]八年春弋仲死襄秘不发丧率戸六万南攻阳平元城发干皆破之杀掠三千余家屯于碻磝津以太原王亮为长史天水尹赤为司马畧阳伏子成为左部帅南安敛岐为右部帅畧阳王黒郍为前部帅强白为后部帅太原薛讃畧阳权翼为参军襄与秦兵战败亡三万余户南至荥阳始发丧行服又与秦将髙昌李厯战于麻田马中流矢死襄弟苌下马以授襄襄曰汝何以自免苌曰但令兄济此竖子必不敢害苌会救至俱免夏四月襄帅众归晋送其五弟为质诏襄屯谯城襄单骑渡淮见安西将军豫州刺史谢尚于寿春尚闻其名命去仗卫幅巾待之一面交欵欢若平生会镇西将军张遇反于许昌使其党王恩据洛阳尚遂帅襄与遇战于许昌之诫桥王师败绩襄少有髙名雄武冠世好学博通雅善谈论英济之称着于南夏江东人士莫不重之徙屯厯阳以燕秦方强未有北伐之志乃夹淮广兴屯田训励将士
永和九年冬十月中军将军扬州刺史殷浩在寿春惮襄威名会襄部曲有欲归浩者襄杀之浩于是遂欲诛襄乃先囚襄诸弟频遣刺客刺襄刺客皆以情告襄待之如旧浩潜遣安北将军魏憬帅众五千余人袭襄襄斩憬并其余众浩愈恶之使龙骧将军刘启守谯迁襄于梁国蠡台表授梁国内史既而魏氏子弟往来寿春襄益猜惧遣参军权翼使浩浩曰身与姚平北共为王臣休戚同之平北每举动自専甚失辅车之理岂所望也翼曰平北英姿絶世拥兵数万逺归晋室者以朝廷有道宰辅明哲故也今将军轻信奸言自生疑贰愚谓猜嫌之端在此不在彼也浩曰平北姿性豪迈生杀自由纵放小人夺掠吾马王臣之体固如是乎翼曰平北归命圣朝岂肯妄杀无辜奸仇之人亦王法所不容也杀之何害浩曰然则掠马何也翼曰将军谓平北威武自强终为难制校兵练众将惩不恪故取马欲以自卫耳浩笑曰何至是也乃遣翼还先是浩师次寿春潜诱苻健大臣梁安雷弱儿等使杀健许以关右之任会健杀其大臣健兄子苻黄眉自洛阳西奔浩以安等事捷意健已死请进屯洛阳修复陵园使襄为前锋引兵北行时冠军将军刘洽镇鹿台建武将军刘遯据仓垣浩将至诈令部众夜遁阴伏甲以邀襄襄潜知之及明果遣谢万追襄进次山桑襄纵兵逆击浩兵大败惧弃辎重走保谯城俘斩万余军储器械皆为襄所收掠士卒多亡叛襄使兄曜武将军益守山桑垒复如淮南浩复遣龙骧将军刘启及王彬之攻益于山桑襄自淮南来援启彬之皆败死襄进据芍陂鼓行济淮屯于盱眙招掠流民众至七万分置守宰劝课农桑遣使诣建康罪状殷浩并自陈谢
永和十年江西流民郭斁[一作敞]等千余人执晋唐邑内史陈留刘任降于襄朝廷大震以吏部尚书周闵为中军将军屯中堂豫州刺史谢尚自洛阳还卫京师縁江备守襄将佐部曲皆北人咸劝襄北还襄从之方轨北行
永和十一年春正月襄自称大将军大单于夏五月进攻外黄晋冠军将军髙季遣将邀击之襄众大败遂收散卒勤恤抚之于是复振进据许昌将如河东以图闗右
永和十二年夏四月襄自许昌攻周成于洛阳月余不克长史王亮谏曰明公英略葢世兵强民附今顿兵坚城之下力屈威挫或为他冦所乘此危亡之道也宜还河北以宏逺畧襄曰洛阳虽小山河四塞之固亦是用武之地吾欲先据洛阳然后开建大业俄而亮卒襄哭之甚恸曰天将不欲成吾事乎王亮舍我去也秋七月丁邜太白犯镇星在桞占曰当有大兵八月晋太尉征西大将军桓温自江陵讨襄己亥进次伊水上襄撤围拒之匿精锐于水北林中遣使谓温曰承亲帅王师以来襄今奉身归命愿勑三军小却当拜伏道左温曰我自开复中原展敬山陵无豫君事欲来者便前相见在近无烦使人温司马许逊曰不得见襄而有大功见襄走入太玄中温问曰太玄是何等也答曰南为丹野北为太玄襄必西北走也襄果距水而战温结陈而前亲被甲督战襄众大败死者数千人部将张骏杨凝等皆为温所获徙于寻阳襄帅麾下数千骑奔于洛阳北山如逊所言其夜百姓弃妻子随襄者五千余人出据阳乡赴者又四千余户襄勇而爱人虽屡战败众知襄之所在辄扶老携幼奔驰归赴军中传言襄病创已死许洛士女为温所得者无不北望挥涕襄西走温追之不及先是宏农杨亮归襄襄待以客礼后自襄所奔温温问襄之为人亮曰神明器宇孙策之俦而雄武过之其见重如此襄奔平阳秦并州刺史尹赤复以众降襄襄遂据平阳秦大将军冀州牧张平击败之乃与平约为兄弟各罢兵
晋升平元年春三月襄徙北屈将图闗中夏四月自北屈进屯杏城遣从兄辅国将军兰略地鄜[一作敷]城遣兄曜武将军益及左将军王钦卢各将兵招集北羌胡及秦民归之者五万余戸秦苻生遣苻飞龙拒战兰败为飞龙所执襄引兵进据黄落生又遣卫大将军苻黄眉平北将军苻道龙龙骧将军苻坚建节将军邓羌帅歩骑万五千要之襄欲出战沙门智通固谏曰去年太白犯镇今岁彗星复扫闗右不利出师宜励兵收众更思后举襄曰二雄不并立冀天不弃徳以济黎元吾计决矣惑众者斩五月邓羌帅其歩骑五千来压垒门而陈襄怒悉众出战羌阳不胜而走襄遂长驱进击战于三原败绩为苻坚所杀时年二十七弟苌率其余众降生生以公礼葬襄及苌僭号追谥魏武王封襄孙延定为东城侯

卷五十五 后秦録三
姚苌
姚苌字景茂弋仲有子四十二人苌第二十四子也少聪敏[一作哲]多权略廓落任率不修行业诸兄皆竒之随襄征伐每参大谋初襄冦洛阳梦苌服衮衣升御座诸酋长皆侍立因谓诸将佐曰吾梦如此此儿志度不恒或能大起吾族甚器异之襄死苌帅诸弟奔降于苻生苻坚嗣立以苌为扬武将军转左卫将军陇东汲郡河东武都武威巴西扶风七郡太守宁幽兖三州刺史复为扬武将军歩兵校尉潞川之战累有殊功封益都侯邑三百戸苻坚冦晋以苌为龙骧将军都督益梁二州诸军事坚谓苌曰朕本以龙骧建业龙骧之号未尝假人今特以相授山南之事一以委卿卿其勉之坚左将军窦冲曰王者无戏言此将不祥之征也惟陛下察之坚黙然淮南之败苌奔归长安慕容泓起兵叛坚坚遣子卫大将军苻叡讨之署苌为司马叡既败死苌遣龙骧长史赵都叅军姜协诣坚谢罪坚怒杀之苌惧奔于渭北遂如马牧于是西州豪杰尹详赵曜王钦卢牛双狄广张干龎演等紏扇羌豪帅其戸口归苌者五万余家咸推苌为盟主苌将拒之校尉尹纬说曰今百六之数既臻秦亡之兆已见以将军威灵命世必能匡济时艰故豪杰驱驰咸同推仰明公宜降心从议以副羣望不可坐观沈溺而不拯救之苌从之遂自称大将军大单于万年秦王大赦境内殊死已下建元白雀称制行事以尹详龎演为左右长史南安姚晃及尹纬为左右司马天水狄伯支焦虔梁希龎魏任谦为从事中郎姜训阎遵为掾属王据焦世蒋秀尹延年牛双张干为叅军王钦卢姚方成王破虏杨难尹嵩裴骑赵曜狄广党删等为将帅夏四月慕容冲与苻坚相攻冲众甚盛苌将西上恐冲遏之遣使通和以子崇为质于冲五月苌进屯北地厉兵积粟以观时变先是苻坚徙晋人李详等数千户于敷陆至是来降华阴北地新平安定羌胡降者十余万户六月坚自帅歩骑二万击苌军于赵氏坞使护军将军杨璧等分道来攻苌兵屡败斩苌弟镇军将军尹买军中无井士卒有渇死者会天大雨营中水深三尺绕营百歩之外寸余而已苌军复振帅众七万击秦坚复遣杨璧等来拒为苌所败获璧及左将军徐成镇军将军毛盛等将吏数十人皆礼而遣之冬十月苌闻慕容冲攻长安会羣僚议进趋之计皆曰大王宜先取长安建立根本然后经营四方以制天下苌曰不然燕因懐旧之士以起兵若功成事捷咸有东归之思安能久固秦川吾当移屯岭北广收资实须秦敝燕回然后垂拱取之兵不血刄坐定天下此卞庄得二之义也乃留长子兴守北地使宁北将军姚穆守同官川自将其众攻新平新平太守茍辅欲降之辽西太守冯杰等谏曰昔田单以一城全齐今秦之州镇犹连城过百奈何遽为叛臣乎辅喜曰此吾志也但恐久而无救郡人横被无辜诸君能尔吾岂顾生哉于是凭城固守苌为土山地道辅亦于内为之或战地下或战山上苌众死者万余人辅乃诈降开门诱苌苌将入城觉之而返辅伏兵邀击几为所获死者复万余人坚寜朔将军宋方帅骑三千从云中将赴长安苌自二县邀击破之方单骑奔免司马田晃帅其余众来降
白雀二年春正月苌留诸将攻新平克之因引兵击安定擒秦安西将军苻珍岭北诸城悉来降附夏四月茍辅帅民五千口出城苌围而坑之男女无遗六月苻坚为慕容冲所逼走入五将山冲入长安司隶校尉权翼尚书赵迁大鸿胪皇甫覆光禄大夫薛讃扶风太守段铿等文武数百人来奔秋七月苌自故县如新平闻坚在五将山遣骁骑将军吴忠率骑围之坚兵皆散走忠遂执之送诣新平幽于别室苌使求传国玺坚瞋目叱之复遣右司马尹纬说坚求禅代坚不许乃遣人缢坚于新平佛寺冬十月慕容冲遣尚书令车骑大将军髙葢帅众五万来侵战于新平南大破之葢帅麾下数千来降拜散骑常侍
建初元年春正月苌如安定三月慕容冲帅众东下长安空虚前荥阳太守髙陵赵糓等招杏城卢水胡郝奴帅户四千入于长安郝奴称帝以糓为丞相渭北皆应之扶风王麟有众数千堡据马嵬奴遣弟多攻之夏四月苌自安定伐麟破之麟奔汉中苌执多而进攻奴奴惧请降拜镇北将军六谷大都督五月苌僭即皇帝位于长安大赦境内殊死已下改元建初国号大秦改长安为常安时晋太元十一年也追尊父弋仲为景元皇帝母曰徳皇后谥兄襄为魏武王立妻虵氏为皇后子兴为皇太子署寘百官苌自谓以火徳承苻氏木行服色如汉氏承周故事徙安定五千余戸于长安起殿于祋祤故城西北七十五里鳯游乡上又有御泉池水遂宴羣臣于殿内秋七月苻丕遣平凉太守金熈安定都尉没奕干与苌左将军姚方成战于孙丘谷方成兵败苌以弟征虏将军绪为司隶校尉镇长安自将至安定击熈等大破之八月苌弟硕徳统所部羌居陇上闻苌起兵自称征西将军聚众于冀城以应之以兄孙详为安逺将军据陇城从孙训为安西将军据南安之赤亭与秦秦州刺史王统相持苌自安定引兵会硕徳攻统天水屠各略阳羌胡应之者二万余家秦略阳太守王皮来降九月王统以秦州来降因享将士于上邽拜硕徳为使持节都督陇右诸军事征西将军秦州刺史领护东羌校尉镇上邽南安人吉成诜[晋书作古成诜]说苌散金帛招贤士苌说之拜尚书郎冬十月苌还安定修徳政布恵化省非急之费以救时敝闾阎之士有毫介之善者皆显异之十一月苌复如秦州为苻登所败语在登传是年造二刀长七尺一铭曰雌一铭曰雄隶书有冦即鸣又造一刀铭曰中山长三尺七寸隶书
建初二年春正月徙秦州豪杰三万户于安定夏四月征西将军硕徳为杨定所逼退屯泾阳定与苻纂共攻之战于泾阳硕徳大败苌自阴宻救之纂退保敷陆秋七月苻登军于瓦亭苌攻拔彭沛谷堡谷奔杏城苌还阴宻以太子兴镇长安遂与登相拒八月登冯翊太守兰椟与苻师奴离贰慕容永乘衅攻之椟遣使请救苌将赴之尚书令姚旻左仆射尹纬谏曰苻登近在瓦亭将乘虚袭吾后陛下未宜轻举苌曰苻登众盛非旦夕可至且登迟重少决每失时机闻吾自行正当广集兵资必不敢轻军深入比两月间吾必[一作已字]破贼而还登虽至无能为也九月进次泥源[一作渥源]师奴率众来拒大战破之尽俘其众屠各董成等皆降冬十月苌进击慕容永于河西永走兰椟复列兵拒守苌攻之十二月擒椟收其士马遂如杏城左将军姚方成攻拔登秦州刺史徐成执之以归苌乃掘苻坚尸鞭挞无数裸剥衣裳荐之以棘坎土而埋之
建初三年春正月苌军武都与苻登相持慕容永征西将军王宣率众来降初闗西豪杰以苻氏既终苌雄畧葢世天下之事可旦夕而定苌既与登相持屡战互有胜负逺近咸懐去就之计惟征虏将军齐难冠军将军徐洛生辅国将军刘郭单冠威将军弥姐婆触龙骧将军赵恶地镇北将军梁国儿等守忠不贰并留子弟守营供继军粮身将精卒随苌征伐时诸营既多故号苌军为大营大营之号自此始也冬十月苌还安定苻登率众万余围苌四面大哭苌命营中哭以应之登众乃退十一月天大雪苌下书深自责罚散后宫文绮珍寳以供戎事身食一味妻不重彩将帅死王事者加秩二等士卒战没皆有褒赠立太学礼先贤之后
建初四年春正月苌以登频战辄胜谓坚之神助亦于军中立坚神主而祷之曰往年新平之祸臣行襄之命非苌之罪臣兄襄从陜北渡假路求西狐死首丘欲暂见乡里陛下与苻黄眉要路拒击不遂而没襄勅臣行弑非臣罪也苻登陛下踈属尚欲复雠况臣为兄报耻于情理何负且陛下假臣龙骧之号诏臣曰朕以龙骧建业卿其勉之眀诏昭然言犹在耳陛下虽过世为神岂假手于苻登而图臣忘前征时言耶今为陛下立神像可归休于此勿追计臣过听臣至诚也登进师来攻既而升楼遥谓苌曰自古及今安有臣弑君而反立像求福望有益乎因大呼曰弑君贼姚苌何不自出吾与汝决之何为枉害无辜苌惮而不应苌自立坚神像战未有利军中每夜惊恐乃严鼓斩像首以送登夏四月苌与苻登战数败乃遣子中军将军崇袭大界登要击之败于安丘秋七月登攻右将军吴忠等于平凉忠等败绩八月登进据茍头原攻逼安定诸将劝苌决战苌曰与穷冦竞胜兵家之下吾将以计取之乃留尚书令姚旻守安定夜袭登辎重于大界拔之诸将欲因登骇乱击之苌曰登众虽乱怒气犹盛未可轻也遂止苌以安定地狭且逼苻登使征西将军硕徳镇安定徙安定三千余户于阴宻遣弟征南将军靖镇之冬十月立社稷于长安百姓年七十已上有徳行者拜为中大夫岁赐牛酒十二月雷恶地帅众来降拜为镇东将军
建初五年春正月苌攻苻登扶风太守齐益男于新罗堡克之益男败走登遂攻苌天水太守张业生于陇东苌还救之登乃引去夏四月登将魏褐飞自称大将军冲天王帅氐胡数万人攻安北将军姚当成于杏城雷恶地复叛应之攻镇东将军姚汉得于李润苌议将讨之诸将皆曰陛下不忧六十里苻登乃忧六百里魏褐飞何也苌曰登非可卒殄吾城亦非登所能卒图恶地智畧非常人也若南引褐飞东结董成[通典作咸]甘言羙说以成奸计得杏城李润而据之控制逺近相为羽翼长安东北非复吾有乃潜引精兵一千六百赴之褐飞恶地众至数万氐胡赴之者首尾不絶苌每见一军至辄有喜色羣臣怪而问之苌曰褐飞等扇诱司志种类甚繁吾虽克其渠帅余党未易猝灭今乌集而至吾得乘胜席卷一举而覆其巢穴东北无复忧[一作余]也褐飞等见苌兵少悉众来攻苌固垒不战示之以弱潜遣中军将军崇率精骑数百出其不意以乘其后褐飞兵遂扰乱苌遣镇逺将军王超平逺将军谭亮率歩骑追击飞众大溃斩褐飞及将士万余恶地请降苌待之如初恶地每谓人曰吾自谓智畧杰出一时校数诸雄如吾之徒皆应跨据一方虎啸千里而每遇姚公智力摧屈固其分也恶地猛毅清肃不可干以非分岭北诸豪皆敬惮之苌命姚当成于所营之地每栅孔中莳树一根以[或作一字]旌战功岁余问之当成曰营地太小已广之矣苌曰吾自束髪已来与人战鬬未尝如此之快以千六百人破三万众国之事业由此克举小乃为竒大何足贵贰城胡曹寅王逹献马三千匹以寅为镇北将军并州刺史逹为镇逺将军金城太守苌性简率羣下有过或面加辱骂太常权翼言曰陛下宏逹自任不修小节驾御羣雄包罗俊异弃嫌録善有髙祖之量然轻慢之风所宜除也苌曰吾之性也吾于舜之羙未有片焉汉祖之短已收其一若不闻谠言安知过也南羌窦鸯率戸五千来降拜安西将军苌下书有复私雠者皆诛之将吏亡灭者各随所亲以立后赈给长育之秋七月郑县荀曜聚众数千来附苌以曜为镇东将军豫州刺史建初六年夏四月苌与苻登相持镇东将军荀曜[晋书作茍曜]拥众一万据逆万堡宻信引登至于马头原五月苌率众逆战为登所败右将军吴忠死之苌复收众前战征西将军硕徳谓诸将曰主上慎于轻战每欲以计取之今战旣失利而更前逼贼必有由也苌闻而谓硕徳曰登用兵迟缓不识虚实今轻兵直进径据吾东此必荀曜竖子与之连结也事久变成其祸难测所以速战者欲使竖子谋之未就好之未深散败其事耳进战果大破之登退屯于郿其兖州刺史强金槌以新平来降苌将轻骑数百入槌营羣下谏之苌曰槌既去登又欲图我将安所归且彼初来欵附宜推心以相结吾复以不信疑之何以御物乎羣氐果有异谋槌不从而止以其子逹为质冬十二月苌如阴宻攻苻登勅太子兴曰荀曜好奸多变将为国害闻吾北行必来见汝汝执诛之曜果见兴于长安兴遣尹纬让而诛之苌败登于安定城东苌寘酒髙会诸将皆曰若值魏武王不令此贼至今陛下将牢太过耳苌笑曰吾不如亡兄有四身长八尺五寸臂垂过膝人望而畏之一也当十万之众与天下争衡望麾而进前无横阵二也谈古知今讲论道义驾驭英雄收罗儁异三也董帅大众上下咸悦人尽死力履险若夷四也所以得建立功业驱策羣贤者正望算畧中有片长耳羣臣咸称万岁
建初七年春正月苌下书令留台诸镇各寘学官勿有所废考试优劣随才擢叙二月苻登骠骑将军没奕干率戸六千来降拜使持节车骑将军髙平公三月苌寝疾命征西将军硕徳镇李润左仆射尹纬守长安召太子兴诣行营征南将军方成言于兴曰今冦贼未灭上复寝疾王綂苻胤等皆有部曲终为人患宜尽除之兴于是诛苻胤王綂王广毛盛徐成乃赴召及至苌怒曰王綂兄弟皆吾州里无他逺志徐成等昔在秦朝并为名将天下少定吾方用之奈何辄更诛害令人丧气秋八月苌疾小瘳下书兵吏从征伐戸在大营者世世复其家无所复豫
建初八年秋七月苻登攻窦冲于野人堡冲求救于苌苌议击之尹纬言于苌曰太子仁厚之称着于遐迩而英畧未着宜遣太子亲行击之可以渐广威武防窥觎之原苌从之乃戒兴曰贼徒知汝转近必相驱入堡聚而掩之无不克矣比至胡空堡冲围自解登闻兴向胡空堡引还兴因袭击平凉大获而归咸如苌策使兴还镇长安下书除妖谤之言及奸秽有相劾举者皆以其罪罪之八月晋平逺将军护氐校尉杨佛嵩率胡属三千余户来降晋龙骧将军杨佺期及赵睦追之九月苌遣中军将军崇帅兵赴佛嵩大败晋师斩赵睦以佛嵩为镇东将军冬十月苌如长安至于新支堡疾笃舆疾而进梦苻坚将天官使者鬼兵数百突入营中苌惧走入宫宫人迎苌刺鬼误中苌阴鬼相谓曰正中死处拔矛出血石余寝而惊悸遂患阴肿迎医刺之出血如梦乃发狂言或称臣或称苌杀陛下者臣兄襄非臣之罪愿不枉臣十二月己亥至长安召太尉旻尚书左仆射晃右仆射尹纬将军姚大目尚书狄伯支等入禁中受遗诏辅政苌曰吾气力转微将不能复临天下卿等善相吾子勉成大业谓太子兴曰有毁此诸公者慎勿受之汝抚骨肉以仁接大臣以礼待物以信遇民以恩四者不失吾无恨矣晃涕泣问取苻登之策苌曰今大业垂成兴才智足办奚所复问庚子苌卒于永安宫时年六十四在位八年伪谥武昭皇帝庙号太祖葬称原陵初苌为左卫将军随杨安伐蜀昼寝水旁上有神光焕然左右异之游至梓潼岭见一神人谓之曰君早还秦秦无主其在君乎苌请其姓氏曰张恶子也言讫不见至是果据秦称帝即其地立张相公庙祠之

卷五十六 后秦録四
姚兴上
姚兴字子略苌之长子也苻坚时为太子舍人苌在马牧兴自长安冐难奔苌苌立为皇太子苌出征讨常留统后事及镇长安甚有威恵与中书舍人梁喜洗马范朂等讲论经籍不以兵难废业时人化之晋太元十八年冬十二月苌死兴秘不发丧以叔父绪镇安定硕徳镇阴宻弟崇守长安硕徳将佐言于硕徳曰公威名素重部曲最强今易世之际朝廷必相猜疑非永安之道也不如且奔秦州观望事势硕徳曰太子志度寛明必无他虑今苻登未灭而骨肉相攻所谓追二袁之踪授首于人吾有死而已不忍为也遂往见兴兴优礼而遣之
皇初元年春正月兴自称大将军以尹纬为长史狄伯支为司马率众伐苻登咸阳太守刘忌奴据避世堡以叛兴袭擒之夏四月苻登自六陌趋废桥始平太守姚详据马嵬堡拒之登众甚盛兴虑详不能遏乃自将精骑廹登遣尹纬领歩卒赴详详用纬计据废桥以抗登登兵争水不能得渇死者十二三因急攻纬纬将出战兴遣狄伯支谓纬曰兵法不战而制人者葢为此也苻登穷冦宜持重以待之不可轻战纬曰先帝登遐人情扰惧今不因思奋之力枭殄逆竖大事去矣纬敢以死争遂与登战大破之其夜众溃登单骑奔雍五月辛丑兴始发丧行服僭即皇帝位于槐里大赦境内殊死已下改元皇初遂如安定先是苻登使弟安成王广守雍太子崇屯胡空堡及闻登败皆弃城走登无所投据遂奔平凉收集余众入马毛山秋七月兴自安定如泾阳与登战于山南斩登散其歩众使归农业徙阴宻三万戸于长安以登后李氏赐姚晃分大营戸为四寘四军以镇之安南将军强熈镇逺将军杨多叛推窦冲为盟主所在扰乱兴帅诸将讨之军次武功多兄子良国杀多而降冲弟彰武与冲离贰冲奔强熈熈闻兴将至率户三千奔于秦州冲复走汧川汧川氐仇髙执送之冲从弟綂率其余众来降冬十二月兴遣使与燕结好送太子慕容寳之子敏于燕
皇初二年春正月封叔父征虏将军绪为晋王征西将军硕徳为陇西王弟中军将军崇为齐公右将军显为常山公又封叔父征南将军靖等及功臣尹纬齐难杨佛嵩等并为公侯其余文武封爵各有差夏五月鲜卑薛勃屯于贰城为魏所伐遣使请救兴使弟齐公崇率众赴之魏军引还薛勃复叛崇伐而执之大收其士马而还秋七月魏太祖[拓跋珪]因慕容寳入冦遣右司马许谦诣秦乞师八月兴遣镇东将军杨佛嵩入援于魏而佛嵩稽缓不进太祖乃命许谦为书以遗佛嵩曰夫仗顺以翦逆乘义而攻昧未有非其运而显功无其时而着业慕容氏无道侵我疆埸师老兵疲天亡期至是以遣使命军必望克赴将军据方召之任总熊虎之师事与机会今其时也因此而举役不再驾千载之勲一朝可立然后髙会云中进师三魏举觞称寿不亦绰乎佛嵩乃倍道兼行及至谦与佛嵩盟曰昔殷汤有鸣条之誓周武有河阳之盟所以藉神灵昭忠信夫亲仁善邻古之令轨歃血割牲以敦永穆今既盟之后言归于好分灾恤患休戚是同有违此盟神祗斯殛寳既败走佛嵩乃还是月兴追尊庶母孙氏为皇太后配飨太庙
皇初三年杨盛保仇池遣使请命拜使持节镇南将军仇池公鲜卑越质诘归率户二万叛乞伏干归来降兴处之成纪拜使持节镇西将军平襄公陇西王硕徳讨平凉胡金豹于洛城克之初上邽姜乳据本州岛以叛自称秦州刺史硕徳进兵讨之乳率众来降兴以硕徳为秦州牧领护东羌校尉徙镇上邽征乳为尚书安南将军强熈及畧阳豪族权干城帅众三万共围上邽硕徳击破之熈南奔仇池遂假道奔晋硕徳西讨千城于畧阳干城来降兴令郡国各岁贡清行孝亷一人时慕容永既为慕容垂所灭其所署河东太守栁恭等各阻兵自守兴遣晋王绪讨之恭等依河拒守绪不得济镇东将军汾阴薛疆先据杨氏堡引绪从龙门济河遂入蒲坂恭势屈请降徙新平安定新户六千于蒲坂遂以绪为并冀二州牧镇蒲坂
皇初四年秋九月兴母虵氏卒鲜卑薛勃复叛奔岭北上郡贰川杂胡皆应之遂围安逺将军详于金城兴遣齐公崇及尹纬讨之薛勃自三交趋金城崇列营犄之而租运不继三军大饥纬言于崇曰辅国将军弥姐髙地建节将军杜成等皆诸部之豪位班三品督运稽留令三军乏絶宜眀寘刑书以惩不肃遂斩之诸部大震租入者五十余万兴率歩骑二万亲讨薛勃勃惧弃其余众奔髙平公没奕干干执而送之兴泫氏男买得欲因兴葬母虵氏杀兴会有告之者兴未之信遣李嵩诈往买得具以告嵩嵩还以闻兴乃赐买得死诛其党与兴下书禁百姓造锦绣及滛祀兴率众冦晋湖城晋宏农太守陶仲山华山太守董迈皆降遂至陜城进冦上洛拔之遣齐公崇冦洛阳晋河南太守夏侯宗之固守金墉攻之不克乃陷柏谷徙流民西河严彦河东裴岐韩袭等二万余戸而还兴下书令士卒战亡者守宰所在埋藏之求其亲近为之立后武都氐屠飞啖鐡等杀陇东太守姚回掠三千余家据方山以叛东平公绍等讨之斩飞鐡遣司马狄伯支迎流民曹会牛寿万余戸于汉中兴留心政事包容广纳一言之善咸见礼异京兆杜瑾冯翊吉黙始平周寳等上陈时事皆擢叙美官天水姜龛东平淳于岐冯翊郭髙等皆耆儒硕徳经明行修各门徒数百教授长安诸生自逺而至者万数千人兴每于听政之暇引龛等于东堂讲论道艺错综名理给事黄门侍郎吉成诜中书侍郎王尚尚书郎马岱等以文章雅正叅管机宻于是学者咸劝儒风盛焉
皇初五年兴长水校尉姚珍奔西秦是年兴建南台武库朝堂于长安又立西宫名宫门曰黄龙门
弘始元年秋七月遣齐公崇镇东将军杨佛嵩冦洛阳晋河南太守陇西辛恭靖婴城自守雍州刺史杨佺期请救于魏八月魏太祖遣太尉穆崇将六万骑救之九月兴班命郡国百姓因荒自卖为奴婢者悉免为良人兴以日月薄蚀灾眚屡见去皇帝之号降称天王下诏令羣公卿士将牧守宰各降一等太尉公赵旻等五十三人上疏諌曰伏惟陛下勲格皇天功济四海威灵振于殊域声教暨于遐方虽成汤之隆殷基武王之崇周业未足比喻方当廓靖江吴告成中岳岂宜过垂冲损违皇天之眷命乎兴曰殷汤夏禹徳冠百王然犹顺守谦冲未居崇极况朕寡昧安可处之乃遣旻告于社稷宗庙大赦境内殊死已下改元弘始赐孤独鳏寡粟帛有差年七十已上加衣杖简省法令清察狱讼守令之政绩者赏之贪残者诛之始平太守周班槐里令李靔皆以黩货伏诛于是逺近肃然冬十月辛恭靖固守洛阳百余日魏救未至崇等遂拔洛阳恭靖被执送至长安见兴不拜兴谓恭靖曰朕将任卿以东南之事可乎靖厉色曰吾寜为国家鬼不为羌贼臣兴怒囚之别室自淮南已北诸城多送任请降乃以东平公绍为都督山东诸军事豫州牧镇洛阳兴下书听祖父母昆弟得相容隠晋王绪陇西王硕徳以兴降号同让王爵兴弗许京兆韦华[晋帝纪作韦礼]谯郡夏侯轨始平龎眺等率襄阳流民一万余戸叛晋来奔兴引见东堂谓华曰晋自南迁承平已久今政教风化何如华曰晋主虽有南面之尊而无总御之实宰辅执政政出多门权去公室遂成习俗刑网峻急风俗奢宕自桓温谢安已后未见寛猛之中兴大悦拜华中书令兴如河东时晋王绪镇河东兴待以家人之礼下书封先朝旧臣姚驴硙赵恶地王平马万载黄世等为五等子男命百僚举殊才异行之士刑政有不便于时者悉除之兵部郎金城边熈上陈军令烦苛宜遵简约兴览之称善乃依孙吴誓众之法以损益之兴立律学于长安召郡县散吏以授之其通眀者还之郡县论决刑狱若州郡县所不能决者谳之廷尉兴尝临咨议堂听断疑狱于时号无寃滞晋王绪陇西王硕徳固让王位许之绪硕徳威权日盛兴恐奸佞小人从中沮惑乃简清正君子为之辅佐兴以司隶校尉郭抚扶风太守强超长安令鱼佩槐里令彭明仓部郎王年等清勤贞白下书褒羙之增抚邑一百戸赐超爵闗内侯佩等进位二级
弘始二年夏五月兴遣使聘魏魏遣谒者仆射张济报聘于兴兴遣征西大将军陇西公硕徳率陇右诸军入自南安陜伐西秦西秦王乞伏干归帅军来拒次于陇西秋七月兴潜引军赴之干归败走降其部众三万六千收铠马六万匹军无私掠百姓懐之兴进军枹罕干归奔金城班赐王公已下徧于卒伍兴之西伐髙平公没奕干欲乘虚袭安定长史皇甫序切谏止之干自恨失言阴欲杀序八月干归以穷蹙来降拜镇逺将军都督河南诸军事河州刺史归义侯使还镇苑川复以其故部众配之冬十月兴下书将帅遭大丧非在疆场险要之所皆听奔赴及朞乃从王役临戎遭丧听假百日若身为边将家有大变交代未至敢輙去者以擅去官罪罪之十一月兴遣晋将刘暠等二百三十七人归于建康魏军袭没奕干干弃其部众率数千骑与刘勃勃[魏书作赫连屈丏]奔于秦州兴见勃勃仪貌竒之拜骁骑将军魏军进次瓦亭长安大震诸城闭门固守魏平阳太守王尘[一作贰尘]入侵河东兴于是练兵讲武大阅于城西干勇壮异者召入殿中引见羣臣于东堂大议伐魏之策羣臣咸谏以为不可兴不从司隶校尉常山公显进曰陛下天下之镇不宜亲行可使诸将分讨授以庙算之胜[一作策]兴曰王者正以廓土靖乱为务吾焉得而辞之
弘始三年春三月连理树生于庙庭逍遥园有葱变为茝咸以为羙瑞兴令占之曰应有智人来入中国夏五月魏安人焦朗遣使说陇西公硕徳曰吕氏自武王弃世兄弟相攻政纲不立兢为威虐百姓饥馑死者过半今乘其簒夺之际取之易于反掌不可失也硕徳言于兴遂帅歩骑六万伐凉遣乞伏干归率骑七千从之秋七月硕徳从金城济河直趋广武径仓松至姑臧部将姚方国言于硕徳曰今授师三千后无继援师之难也宜曜劲锋示其威武彼以我逺来必决死拒战可一战而平也凉王吕隆遣辅国吕超龙骧吕邈等逆战大败生擒邈俘斩万计隆婴城固守别将吕他等率众二万五千以东苑来降先是吐蕃秃髪傉檀据西平沮渠蒙逊据张掖李暠据炖煌各制方域与吕隆共相攻伐至是各遣使修表奉献八月凉将姜纪率数十骑来奔说硕徳曰吕隆孤城无援明公以大军临之其势必请降然彼徒文降而已未肯遂服也请给纪歩骑三千与王松怱因焦朗华纯之众伺其衅隙隆不足取也不然今秃髪在南兵强国富若兼姑臧而据之威势益盛沮渠蒙逊李暠不能抗必将归之如此则为国家之大敌矣硕徳乃表纪为武威太守配兵三千屯据晏然硕徳围姑臧累月城中多谋外叛硕徳抚纳夷夏分置守宰节食聚粟为持久之计九月吕隆遣使奉贡请降兴答报嘉羙拜隆镇西大将军凉州刺史建康公是年河东蒲坂阿育王寺时出光明人咸异之掘得佛骨于石凾中照耀殊常
弘始四年春二月癸丑立子泓为太子大赦境内殊死已下赐男子为父后者爵一级三月晋襄城太守司马休之中郎刘敬宣髙雅之俱奔洛阳各以子弟为质并求救于兴兴与之符信使于闗东募兵得数千人复还屯彭城间夏四月西秦乞伏干归遣其子炽盘来朝兴署为兴晋太守五月兴大发诸军遣弟安北将军义阳公平尚书右仆射狄伯支等率歩骑四万伐魏平等军次河东兴遣光逺将军党娥立节将军雷星建忠将军王次多等帅杏城及岭北突骑自和寜赴援越骑校尉唐小方积弩将军姚梁国[一作良国]率闗中劲卒为平后继晋公绪统河东见兵为前锋节度东平公绍率洛东之兵始平太守详率朔方见骑并集平望以会于兴司隶校尉常山公显及尚书令晃辅太子泓守长安髙平公没奕干权镇上邽中军将军广陵公钦权镇洛阳兴帅戎卒四万七千自长安赴平平攻魏干壁六十余日壁中众少失井陷之六月太祖将兵逆击遣毘陵王顺及豫州刺史长孙肥等三军六万骑为先锋秋七月太祖躬帅将士亲征八月次于永安平募遣骁将帅精骑二百觇魏虚实长孙肥逆击尽擒之匹马不返平遂退走太祖急追之乙巳及于柴壁平婴城固守魏军围之兴乃悉举其众救平将据天渡运粮馈平太祖闻兴将至问尚书右兵中郎中山李先曰兴屯天渡平据柴壁相为表里今欲殄之计将安出先曰臣闻兵以正合战以竒胜如闻姚兴欲屯兵天渡利其粮道及其未到之先遣竒兵先邀天渡柴壁左右严设伏兵备其表里然后以陛下神策观时而动兴欲进不得退又乏粮夫髙者为敌所栖深者为敌所因[一作囚]兵家所忌今秦皆犯之可不战而取也太祖从之乃増筑重围内以防平出外以拒兴入魏广武将军安同曰汾东有蒙坑东西三百余里蹊径不通兴来必从汾西直临柴壁如此则虏声势相接重围虽固不能制也不如为浮梁渡汾西筑围以拒之虏至无所施其智力矣太祖以为然遂截汾曲为南北浮桥乘西岸筑围兴至蒲坂惮魏之强久乃进兵甲子太祖帅歩骑三万余人渡蒙坑南四十里逆击兴兴晨行北引未及安营魏军猝至兴众怖扰太祖遣毘陵王顺以精骑冲击获兴甲骑数百斩首千余级兴退南走四十余里魏引兵还平亦不敢出但使人烧围数百歩而已魏知兴气已挫乃分兵四据险要南絶蒙坑之口东杜新坂之隘守天渡屯贾山令平水陆絶路将坐甲而擒之又縁汾带冈树栅数十重[一作里]以卫刍牧者使平不得近柴壁九月兴从汾西北下营凭壑为垒欲以自固又遣数千骑乘西岸窥视魏军[一作营]乃束柏材从汾水上流纵之欲以毁浮桥[一作梁]魏军皆钩取以为薪蒸太祖度兴必攻西围乃命修堑増广之至夜兴攻西围梯短不及弃之堑中而还又分其众临汾为垒叩逼水门与平相望魏因截水中兴内外隔絶士卒丧气冬十月平粮尽矢竭势甚窘急夜悉众突西南围求出兴列兵汾水西举烽皷噪为平接应太祖简诸军精锐屯于汾西固守南桥絶塞水口兴夜闻声望平力战突免平闻外皷望兴攻围引接故但呌呼虚相应和莫敢逼围平不得出计穷力尽乃将二妾帅麾下三十骑赴汾水死兴安逺将军不蒙世扬威将军雷重等将士四千余人多从平赴水太祖使善游者泅水钩捕无一人得免平众三万余人皆敛手受缚又擒尚书右仆射狄伯支越骑校尉唐小方积弩将军姚梁国立节将军雷星建义将军康宦北中郎将康猥兴从子伯禽已下四品将军已上四十余人获先亡臣王次多靳懃等并斩以狥兴逺来赴救自观其穷力不能救举军恸哭声振山谷数日不止频遣使求和于魏太祖不许兴乃下书令军士战没者皆厚加褒赠魏军乘胜进攻蒲坂晋公绪固守不战会柔然谋伐魏太祖闻之戊申引兵而还庚戌兴徙河西豪右万余户于长安十二月晋辅国将军袁虔之宁朔将军刘寿冠军将军髙长庆龙骧将军郭恭等贰于桓玄惧而来奔兴临东堂引见谓虔之等曰桓玄虽名晋臣其实晋贼才度定何如其父卒能办成大事否虔之曰玄藉世资雄据荆楚属晋朝失政盗窃宰衡安忍无亲多忌好杀位不才授爵以爱加无公平之度以臣观之不如其父逺矣今已握朝权必将簒逆既非命世之才正可为他人驱除耳此天以机便授之陛下愿速加经畧廓清吴楚兴大悦以虔之为大司马余皆拜授有差虔之固辞请疆场自效改授假节寕南将军广州刺史

卷五十七 后秦録五
姚兴中
弘始五年春正月兴立昭仪张氏为皇后封子懿为上庸公弼为广平公洸为陈留公宣为长乐公谌为博陵公愔为南阳公璞为平原公质为范阳公逵为清河公裕为陇西公国儿为章武公二月兴遣兼大鸿胪梁斐以新平张构为副拜秃髪傉檀为车骑将军广武公沮渠蒙逊为镇西将军沙州刺史西海侯李暠为安西将军髙昌侯遣镇逺将军荆州刺史赵曜率众二万西屯金城建节将军王松怱帅骑助吕隆守姑臧松怱至魏安为傉檀弟文真所围众溃执松怱送于傉檀傉檀大怒送松怱还归罪文真深自陈谢兴下书録马嵬战时将吏尽擢叙之其堡戸给复二十年兴性俭约车马无金玉之饰自下化之莫不敦尚清素然雅好游畋颇损农要京兆杜延以仆射齐难无匡辅之益着丰草诗箴之冯翊相云作徳猎赋以讽兴皆览而善之赐以金帛终弗能改晋顺阳太守彭泉以郡来降兴遣杨佛嵩率骑五千与镇逺将军赵曜迎之遂陷南乡擒建威将军刘嵩畧地至梁园而还秋七月秃髪傉檀及沮渠蒙逊互出兵攻吕隆隆患之秦之谋臣言于兴曰隆藉先世之资専制一方今虽饥窘尚能自支若将来丰赡终非吾有凉州险絶土田饶沃世难先违道隆[一作清]后服不如因其饥弊而取之兴遂遣兼散骑常侍席确诣凉州征隆弟超入侍隆遣之乃因超表请内徙兴遣尚书左仆射齐难及镇西将军姚诘镇逺将军[一作左贤王]乞伏干归镇逺将军赵曜等帅歩骑四万迎隆于河西八月难等至姑臧隆素车白马迎于道旁隆因劝难攻沮渠蒙逊蒙逊使臧莫孩拒之前军败绩难乃与蒙逊结盟而还以司马王尚行凉州刺史配兵三千镇姑臧尚绥抚遗黎导以信义百姓懐其恵化翕然归之以将军阎松为仓松太守郭将为番禾太守分戍二城徙隆宗室僚属及民万户于长安以隆为散骑常侍超为安定太守自余文武随才擢叙沮渠蒙逊遣弟拏贡其方物
弘始六年春二月南凉秃髪傉檀畏秦之强乃去年号罢尚书丞郎官遣叅军闵尚[一作闗尚]入贡兴许之求领凉州兴不许北部鲜卑并遣使贡欵桓玄遣使来聘请辛恭靖何澹之兴留恭靖而遣澹之谓曰桓玄不推计厯运将图簒逆天未忘晋必将有义举以吾观之终当倾覆卿今驰往必逢其败相见之期迟不云逺未几恭靖诳守者踰墙而逃归于江东安帝嘉之拜咨议叅军寻而病卒三月丙寅魏擒兴寜北将军太平太守衡谭掠三千余众而去兴遣大将军陇西公硕徳及别将姚敛成姚寿都等率众三万伐仇池公杨盛于仇池寿都等入自宕昌敛成从下辩而进盛遣其弟寿拒敛成从子斌拒寿都寿都逆击擒斌尽俘其众杨寿等惧帅众请降硕徳还师晋汝南太守赵策委守来奔冬十一月鸠摩罗什至长安
弘始七年春正月兴居罗什于逍遥园以国师礼待之奉之如神甚见优宠亲帅羣臣如逍遥园引诸沙门于澄玄堂听什演说佛经遂大营塔寺起逍遥宫殿庭左右有楼阁髙百尺相去四十丈以麻绳大一围两头各经楼上会日令二人各从楼内出从绳上行以为佛神相遇什七岁出家日诵千言率多谙解无不究通兼辨夏言既览旧经多有乖谬不与梵本相应兴使沙门僧栔僧迁法敛道流道标道恒僧叡僧肇昙顺等八百余人更出大品什持胡本兴执旧经以相考校其新文异旧者皆会于理义续出诸经并诸论三百余卷今之新经皆什所译兴既托意于佛公卿已下莫不钦附沙门自逺而至者五千余人有大道者五十人起造浮图于永贵里立波若台于中宫作须弥山四面有崇岩峻壁珍禽异兽山林草木精竒怪异仙人佛象人所未识见者皆以为竒时沙门坐禅者恒有千数州郡化之奉佛者十室而九夏五月陇西公硕徳及冠军将军徐洛生等帅众伐仇池公杨盛频败盛兵遣建武将军赵琨自宕昌而进又遣其将军敛俱冦汉中拔固城徙流民郭陶等三千余家于闗中秋七月杨盛请降遣子难当及僚佐子弟数十人为质硕徳引还署盛为使持节散骑常侍都督益宁二州诸军事征南大将军开府益州牧武都侯时刘裕诛桓玄迎复安帝玄卫将军新安王桓谦临原王桓怡雍州刺史桓蔚左卫将军桓谧中书令桓胤将军何澹之等来奔裕遣叅军衡凯之诣常山公显请通和好显遣其司马吉黙报之自是聘使不絶晋求南乡等诸郡兴许之羣臣咸谏以为不可兴曰天下之善一也刘裕拔起细微能讨诛桓玄匡辅晋室内厘庶政外修封疆吾何惜数郡不以成其羙乎遂割南乡顺阳新野舞阴等十二郡归晋
弘始八年夏六月陇西公硕徳自上邽入朝兴为之大赦及归送之至雍乃还班告境内及在朝文武立名不得同叔父绪及硕徳名以彰殊礼太史令郭黁言于兴曰戌亥之岁当有妖冦起于西北宜慎其锋起兵如流沙死者如乱麻戎马悠悠会陇头鲜卑乌桓居不安国朝夕疲于奔命时所在有泉水涌出传云饮则愈病后多无验屡有妖人自称神女乃命戮之有雀数万头鬬于兴庙毛羽折落多有死者月余乃止识者曰今雀鬬庙上子孙当有争乱者乎又兴殿后有声如牛吼有二狐入长安一登兴殿屋走入宫一入于市求之不得兴大阅自杜邮至于羊牧秃髪傉檀献马三千匹羊三万头兴以为忠乃署傉檀为都督河右诸军事车骑大将军凉州刺史镇姑臧征凉州刺史王尚还长安凉州人申屠英等遣主簿胡威诣长安请留尚兴弗许引威见之威流涕谓兴曰臣州奉戴王化于兹五年土宇僻逺王威不接衔胆栖冰孤城独守者仰恃陛下灵威俯仗良牧仁政克自保全以至今日忽违天人之心以华土资戎狄若傉檀才望应代臣岂敢言窃闻乃以臣等贸马三千匹羊三万口如所传实者是为贱人贵畜无乃不可乎茍以马供军国直烦尚书一符臣州三千余家戸输一匹朝下夕办何故以一方委此奸胡昔汉武倾天下之资力开建河西隔絶诸戎以断匃奴右臂所以终能屠大宛王母寡今陛下方布政玉门化流西域奈何以五郡之地资之玁狁忠诚华族弃之虐虏岂惟臣州士民坠于涂炭恐方为圣朝旰食之忧兴悔之遣西平车普驰止王尚复遣使谕傉檀会傉檀已至姑臧普先以状告之傉檀遽逼遣王尚遂入姑臧尚既至长安坐匿吕氏宫人擅杀逃人薄禾等禁止南台凉州别驾宗敞治中张穆主簿边宪胡威等上疏理尚曰臣州荒裔邻带冦雠居泰无垂拱之安运否离倾覆之难自张氏颓基徳风絶而莫扇吕数将终枭鸮以之翻翔羣生婴罔极之痛西夏有焚如之祸幸皇鉴降眷纯风逺被刺史王尚受任垂灭之州策成难全之地[一作际]轻身率下躬俭节用劳逸丰约与众同之劝课农桑时无废业然后振王威以扫不庭回天波以荡氛秽则羣逆冰摧不俟朱阳之曜若秋霜陨箨岂待劲风之威何定逺之足髙营平之独羙经始甫尔会朝算改授使希世之功不终于必成易失之机践之而莫展当其时而明其事者谁不慨然既逺役遐方劬劳于外虽效未酬恩而在公无阙自至京师二旬于今出车之命莫逮萋菲之责惟深以取吕氏宫人裴氏及杀逃人薄禾等为南台所禁天鉴玄镜蹔免囹圄讥绳之文未离简墨裴氏年垂知命首髪二毛嫠居本家不在尚室年迈姿陋何用送为边藩要捍众力是寄禾等私逃罪应宪墨以杀止杀安边之义也假若以不送裴氏为罪者正阙奚官之一女子耳论勲则功重言瑕则过微而执宪者吹毛求疵忘劳记过斯先哲所以泣血于当年微臣所以仰天而洒泪且尚之奉国厯事二朝能否效于既往优劣简在圣心就有微过功足相补宜弘罔极之施以彰覆载之徳[一作恩]臣等生自西州无翰飞之益久沈伪政絶进趋之途及皇化既沾投竿之心冥发遂策名委质位忝吏端主辱臣忧故重茧披欵惟陛下亮之兴览之大悦谓黄门侍郎姚文祖曰卿知宗敞乎文祖曰与臣州里西方之英儁也兴曰有表理王尚文义甚佳当王尚研思耳文祖曰尚在南台禁止不与宾客交通敞寓于杨桓非尚明矣兴曰若尔桓为措思乎文祖曰西方评敞甚重优于杨桓敞昔与吕超周旋陛下可试问之兴因召超谓曰宗敞文才何如可是谁軰超曰敞在西方时论甚羙方敞魏之陈徐晋之潘陆兴即以表示超曰凉州小地寜有此才乎超曰臣以敞余文比之未足称多琳琅出于昆岭明珠生于海滨若必以地限人则文命大夏之弃夫姬昌东夷之摈士但当问其文彩何如不以区宇格物兴大悦乃赦尚之罪以为尚书冬十一月乞伏干归来朝
弘始九年春正月兴朝羣臣于正徳殿以乞伏干归寖强难制留为主客尚书署其世子炽盘行西夷校尉监其部众夏四月晋以平北将军苻宣为梁州督护将兵入汉中梁州别驾吕莹汉中徐逸席难起兵应宣南梁州刺史王敏攻之宣求援于仇池公杨盛盛遣军临浕口南敏退屯武兴盛复通于晋夏六月兴以太子泓録尚书事秋七月慕容超遣御史中丞封恺来聘请母及妻复遣中书令韩范奉表称藩八月兴使员外散骑常侍韦宗报聘于超冬十月兴河州刺史彭奚念叛降于秃髪傉檀兴以乞伏炽盘行河州刺史慕容超复使左仆射张华给事中宗正元献大乐伎一百二十人于秦兴还超母妻厚其资礼而遣之燕司徒北地王慕容锺右仆射济阳王慕容嶷髙都公慕容始皆来奔华山地涌沸广袤百余歩烧生物皆熟厯五月乃止蠕蠕社仑与兴和亲送马八千匹始济河兴安北将军刘勃勃忿兴与魏交好乃杀髙平公没奕干以叛收其众数万邀留社仑马侵掠岭北诸镇改姓赫连氏僭称大夏天王先是魏太祖遣贺狄干送马千匹求婚于秦兴许之以魏别立后遂止狄干而絶婚故有柴璧之战至是兴复与魏通和乃遣使请以骏马千匹赎狄伯支等而遣贺狄干还魏魏许之放狄伯支姚伯禽唐小方姚梁国康宦等还长安兴皆复其爵位故勃勃因之而叛九月蜀谯纵略有益寜之地僭称尊号晋襄城太守刘敬宣帅众五千伐之纵遣使诣秦称藩
弘始十年春三月秃髪傉檀沮渠蒙逊迭相攻击傉檀遂东招河州刺史西羌彭奚念奚念阻兵以叛夏五月蜀谯纵又与卢循潜通上表请桓谦为助欲顺流东伐刘裕兴以问谦谦曰臣之累世着恩荆楚若得因巴蜀之资顺流东下民必翕然响应兴曰小水不容巨鱼若纵之才力自足办者亦不假君以为羽翼宜自求多福遂遣之谦至成都虚懐下士纵疑之置于龙格使人守之谦泣谓诸弟曰姚主之言神矣兴以傉檀内外多难欲因而取之使尚书郎韦宗往觇时势复使中军将军广平公弼后军将军敛成镇逺将军乞伏干归等率歩骑三万伐傉檀左仆射齐难等率歩骑二万讨赫连勃勃吏部尚书尹昭谏曰傉檀恃其崄逺轻敢违逆不若诏沮渠蒙逊及李暠使相攻击待其困毙然后取之不必烦中国之兵此卞庄之举也兴不从弼等济自金城部将姜纪言于弼曰今王师声讨勃勃傉檀犹豫未为严防请给轻骑五千袭掩其垒则山泽之民皆为吾有孤城独守可坐而克也弼不听进拔昌松长驱至姑臧傉檀婴城自固出竒兵击弼弼败退据西苑傉檀遣镇北俱延镇逺敬归等来追弼复大败失甲士七千余弼固垒不出傉檀攻之不克狄七月兴遣卫大将军常山公显率骑二万为诸军节度至髙平闻弼败绩兼道赴之显遣善射者孟钦等五人挑战于凉风门弦未及发傉檀材官将军宋益等率众迎击斩钦于阵显乃委罪敛成遣使谢傉檀抚慰河外引师而还傉檀遣徐宿诣兴谢罪赫连勃勃闻秦兵且至退保河曲左仆射齐难以勃勃既逺纵兵野掠勃勃潜师袭击斩首七千余人难引而还追至木城遂为勃勃所擒复虏将士万三千人八月刘敬宣既入峡遣巴东太守温祚以二千人出外水自帅益州刺史鲍陋辅国文处茂龙骧时延祖由垫江转战而前攻纵败之纵遣使乞师于兴兴遣平西将军姚赏南梁州刺史王敏率众二万赴之敬宣等引还
弘始十一年春正月兴遣弟平北将军冲征虏将军狄伯支辅国将军敛曼嵬镇东将军杨佛嵩率歩骑四万讨赫连勃勃进至岭北冲欲回师袭击长安伯支不从而止惧其谋泄遂鸩杀伯支以灭口谯纵遣使贡其方物兴遣兼司徒韦华持节策拜纵为大都督相国蜀王加九锡备物典策一如魏晋故事承制封拜悉如王者之仪二月兴如平凉冯翊人刘厥聚众数千据万年作乱太子泓遣镇军将军彭白狼帅东宫禁兵讨之斩厥赦其余党诸将咸请露布表言广其首级泓不许曰主上委吾后事不能式遏冦逆当责躬请罪尚敢骄矜自为功乎兴自平凉如朝那闻冲谋逆赐死以庶人礼葬之三月兴还长安夏四月赫连勃勃帅骑二万来攻掠取平凉杂胡七千余户进屯依力川六月南燕慕容超为刘裕所伐遣尚书令韩范诣秦乞师兴遣卫将军强帅歩骑一万随范往就东平公绍于洛阳并兵救燕勃勃袭击败之强还长安秋七月兴自将讨勃勃至贰城遣安逺将军详及辅国将军敛曼嵬镇军将军彭白狼分督租运诸军未集而勃勃率骑乘虚奄至兴欲留歩军轻就详营众咸惶惧羣臣固以为不可兴弗纳尚书郎韦宗希旨劝兴行兰台侍御史姜楞越次而进曰韦宗倾险不忠沮败国计宜光腰斩以谢天下脱车驾动轸六军骇惧人无守志取危之道也宜遣单使以征详等兴黙然右仆射韦华等谏曰若车驾轻动众心骇惧必不战自溃详营亦未必可至也惟陛下图之兴遂遣别将姚榆生逆之勃勃伏兵夹击禽之又遣左将军姚文宗率禁兵拒战中垒将军齐莫统氐兵为之后继文宗与莫皆勇果兼人以死力战勃勃乃退留禁兵五千配详助守贰城兴还长安谯纵遣其侍中谯良太常杨轨来朝请大举入冦江东纵以桓谦为荆州刺史谯道福为梁州刺史帅众二万东冦江陵兴遣前将军茍林率骑兵会之桓谦于道召募义旧民投之者二万余人进屯支江林亦进屯江津谦江右贵族部曲徧于荆楚晋之将士多懐异心晋荆州刺史刘道规会诸将士告之曰桓谦今在近道闻诸长者颇有去就之计吾东来文武足以济事若欲去者本不相禁因夜开城门逹旦不闭众咸惮服莫有去者会雍州刺史鲁宗之自襄阳奔赴道规单马迎之遂留守江陵委以心腹自率军攻谦诸将皆曰今逺出讨谦其胜难必茍林在江津伺人动静若来攻城宗之未必能固脱有蹉跌大事去矣道规曰茍林愚愞无他竒计以吾去未逺必不敢向城吾今取谦往至便克沈疑之间已自还返谦败则林破胆矣岂暇复来攻城乎且宗之独守何为不支数日乃驰往攻谦水陆并进谦等舟师大陈兼列歩骑以待之大战于支江谦众败绩乘轻舸奔就茍林道轨追获斩之还至涌口讨林林惧引归道规遣咨议叅军刘遵率众来追俘获数千余人九月刘遵斩林于巴陵冬十月兴以国用不足増闗津之税盐竹山木皆有赋焉羣臣咸谏以为天植品物以养羣生王者子育万邦不宜节约以夺其利兴曰能踰闗梁通利于山水者此皆豪富之家吾损有余以补不足有何不可遂行之
弘始十二年春二月西秦乞伏干归以众叛攻陷金城执太守任兰兰厉色责干归以背恩负义干归怒而囚之兰遂不食而死三月赫连勃勃遣尚书胡金纂将万余骑攻平凉兴如贰城因救平凉纂众大败生擒纂勃勃又遣兄子罗提攻陷定阳执北中郎将姚广都坑将士四千余人兴将曹炽曹云王肆佛等各将数千戸避勃勃内徙兴处肆佛于湟山泽炽云于陈仓勃勃冦陇右攻陷白崖堡遂趋清水略阳太守姚寿都委守奔秦州勃勃虏其众一万六千户而去兴自安定追之至寿渠川不及引还夏六月晋河间王子司马国璠章武王子司马叔道来奔兴谓之曰刘裕方诛桓玄匡复晋室卿等何故来对曰裕与不逞之徒削弱王室臣宗门有能自修立者莫不害之方为国患甚于桓玄是以避之来实非欵诚所以避死耳兴嘉之拜国璠建义将军杨州刺史叔道平南将军兖州刺史赐甲第于长安秋九月西秦乞伏干归来攻失略阳南安陇西诸郡

卷五十八 后秦録六
姚兴下
弘始十三年春正月兴子广平公弼有宠于兴委以朝政天水姜纪遂倾心謟附之纪本吕氏叛臣阿谀奸诈好间人之亲戚时弼为雍州刺史权镇安定纪宻与弼谋令倾心亊常山公显党树左右以求入朝兴遂征弼为尚书令侍中大将军既居左右虚襟引纳收结朝士势倾东宫国人恶之会兴以勃勃干归作乱西北傉檀蒙逊擅兵河右畴咨将帅之臣欲得重将镇抚二方陇东太守郭播言于兴曰岭北二州镇戸皆数万若得文武之才以绥抚之足以靖塞奸路兴曰吾每思得亷颇李牧镇抚四方便宜行事然任非其人恒致负败卿试举之播曰清洁善抚边则平陆子王元始雄武多竒畧则建威王焕赏罚必行临敌不顾则奋武彭蚝兴曰蚝令行禁止则有之非绥边之才也始焕年少吾未知其为人播曰广平公弼才兼文武宜督镇一方愿陛下逺鉴前车近悟覆辙兴不从乃以太常索棱为太尉领陇西内史乞伏干归感而悦之遣使送所掠守宰谢罪乞降兴以勃勃之难权宜许之遣鸿胪署干归征西大将军河州牧河南王及其子炽盘镇西将军左贤王平昌公兴如三原顾谓羣臣曰古人有言闗东出相闗西出将三秦饶隽异汝颍多竒士吾应天明命跨据中原自流沙已东淮汉已北未尝不倾已招求冀匡不逮然明不照下弗感悬鱼至于智效一官行着一善吾厯级而进之不使有后门之叹卿等宜明扬侧陋相助为吾举之可也右仆射梁喜对曰奉旨求贤弗敢休倦未见弼亮大才王佐之器可谓世之乏贤兴曰自古帝王之兴莫不将则孙吴相兼萧邓终不采将于往贤求相于后哲随时任才皆能制治卿自识拔不明旁求不至奈何厚诬四海乎羣臣咸悦太史令任猗言于兴曰白气出于北方东西竟天五百里当有破军杀将流血之征也二月安逺将军姚详镇杏城为赫连勃勃所逼粮尽矢竭委守南奔至于大蘓勃勃平北将军鹿奕干要之众尽溃散遂为所执死之兴遣卫大将军常山公显迎详显闻详败留屯杏城遂以显为都督安定岭北二镇诸军事颍川太守平都自许昌来朝言于兴曰刘裕敢懐奸计屯聚芍陂有扰边之心宜遣烧之以散其谋兴曰裕甚轻弱安敢窥吾边疆茍有奸心不在其身其在子孙乎召尚书杨佛嵩谓之曰吴儿不自知乃有非分之意待至孟冬当遣卿帅精骑三万烧其积聚嵩曰陛下若任臣以此役者当从肥口济淮直趋寿春举大众以屯城纵轻骑以掠野使淮南萧条兵粟俱了足令吴儿俯仰回惶神爽飞越兴大悦会客星入东井所在地震前后一百五十六公卿抗表请罪兴曰灾谴之来咎在元首近代或归罪三公甚无谓也朕当考躬省已以思宋景之义公等何愆宜悉冠履以复厥位
弘始十四年夏四月西秦乞伏干归为部下所杀其子炽盘新立羣臣咸劝兴取之兴曰干归先已返善方当懐抚因丧伐之非朕之本心也冬十月仇池公杨盛阻兵谋叛侵扰祁山遣建威将军赵琨率骑五千为前锋立节将军姚伯寿统歩卒为之后继前将军恢左将军文宗出自鹫峡镇西将军秦州刺史嵩出自羊头峡右卫将军胡翼度从阴宻出汧城分道讨盛兴将轻骑五千自雍赴之与诸将会于陇口天水太守王松怱言于嵩曰先王神略无方威武絶世冠军徐洛生猛毅兼人佐命夹辅再入仇池无功而还非杨氏智勇所能全也直是地势崄固使之然耳今以赵琨之众使君之威凖之先朝实未见成功使君具悉形便何不表闻嵩不从盛率众与琨相持伯寿畏惧弗进琨众寡不敌为盛所败兴斩伯寿引兵而还嵩乃具陈松怱之言兴善之赏帛百疋遂以杨佛嵩为都督岭北讨虏诸军事安逺将军雍州刺史率岭北见兵讨赫连勃勃发数日兴谓羣臣曰佛嵩骁猛果锐每临敌对冦不可制抑吾每节之配兵不过五千人今众旅既多遇贼必败且去已逺追之不及吾深忧之将若之何其下咸以为不然未几果为勃勃所执絶吭而死
弘始十五年春正月兴立昭仪齐氏为皇后下书以故丞相绪太宰硕徳太傅旻大司马崇司徒尹纬等二十四人配享于苌庙兴以大臣屡丧令所司更详临赴之制所司白兴依故事东堂发哀兴不从每大臣死皆亲临之三月庚午遣使至魏复修和好夏四月太尉索棱以陇西降西秦乞伏炽盘刘裕以西阳太守朱龄石为益州刺史帅师讨谯纵于成都秋七月平之斩纵传首建康
弘始十六年夏五月贰原氐羌仇常叛兴遣后将军敛成镇军将军彭白狼北中郎将洛都讨之成等为常所败甚惧诣赵兴太守姚穆归罪穆欲送杀之成恐奔赫连勃勃兴遣东平公绍与广平公弼率禁卫诸军镇抚岭北辽东侯弥姐亭地率其部人南居阴宻刼掠百姓弼收亭地送之杀其众七百余人徙二千余戸于郑城兴寝疾妖贼李宏反于贰原仇常复以兵应之兴舆疾往讨斩常执宏而还徙常部人五百余戸于许昌左将军文宗有宠于太子泓广平公弼深嫉忌之诬文宗有怨言以侍御史亷桃生为证兴怒赐文宗死自是羣臣累足不敢复言弼之短弼宠爱方隆所欲施行无不信纳乃以嬖人天水尹冲为给事黄门侍郎唐盛为治书侍御史兴左右机要皆其党人渐欲广树爪牙弥缝其阙右仆射梁喜侍中任谦京兆尹尹昭乘间言于兴曰父子之际人所难言然君臣之义不薄于父子臣等理不容黙并后匹嫡未始不倾国乱家广平公弼奸凶无状潜有陵夺之心陛下宠之太过假其威权倾险无頼之徒莫不辐辏其侧市巷讽议皆言陛下将有废立之计诚如此者臣等有死而已不敢奉诏兴曰安得有此喜等复曰若无之则陛下爱弼适所以祸之愿去其左右减其威权非但弼有泰山之安社稷宗庙亦有盘石之固矣兴黙然不应大司农窦温司徒左长史王弼皆密疏劝兴立弼为太子兴虽不从亦不责也兴疾笃太子泓以兵屯于东华门侍疾于咨议堂广平公弼潜谋为乱招集党与数千人披甲伏于其第候兴死欲杀泓自立抚军将军东平公绍及侍中任谦右仆射梁喜冠军将军姚讃京兆尹尹昭辅国将军敛曼嵬并典禁兵宿卫于内姚裕遣使告上庸公懿于蒲坂并密信诸兄在藩镇者论弼逆状懿流涕告将士曰上今寝疾臣子所宜冠履不整而广平公弼拥兵私第不忠于储宫正是孤狥义亡身之日诸君皆忠烈之士亦当与孤同狥斯举将士闻之莫不奋怒攘袂曰惟殿下所为生死不敢有二于是尽赦囚徒散布帛数万疋赐其将士建牙誓众将赴长安镇东将军豫州牧陈留公洸治兵于洛阳平西将军平原公谌治兵于雍皆欲赴长安讨弼会兴疾瘳升前殿朝见羣臣征虏将军刘羗泣言于兴曰陛下寝疾数旬奈何忽有此事兴曰朕过庭无训使诸子不睦愧于四海卿等各陈所懐以安社稷京兆尹尹昭曰广平公弼恃宠不虔阻兵懐贰自宜寘之刑书以明宪典陛下若含忍未便加法者且可削夺威权使散居藩国以纾窥觎之祸全天性之恩兴谓右仆射梁喜曰卿以为何如喜曰臣之愚见如昭所陈兴以弼文武兼才未忍致法免其尚书令以将军公就第上庸公懿等闻兴疾瘳各罢兵还镇陈留公洸及弟平原公谌等皆抗表罪弼请致之刑法兴不许时魏遣使来聘且请婚于兴会平阳太守姚成都入朝兴谓之曰卿久处东藩与魏邻接应悉彼事形今来求婚吾已许之终能分灾共患逺相接援否成都曰魏自柴壁克捷以来戎甲未曾损失士马桓桓师旅充盛今修和亲兼以婚姻之好岂但分灾共患而已实亦永安之福也兴大悦遣散骑常侍尚书吏部郎严康报聘并致方物懿洸宣谌皆来入朝使裕言于兴曰懿等今悉在外欲有所陈兴曰汝等正欲论弼事耳吾已知之不复烦见也裕曰弼茍有可论陛下所宜垂听若懿等言违大义便当肆之刑辟奈何逆拒之于是引见懿等于咨议堂宣流涕曰先帝以大圣起基陛下以神武定业方隆七百之祚为万世之羙安可使弼谋倾社稷宜委之有司肃明刑宪臣等敢以死请兴曰吾自处之非汝等所忧也抚军东曹属姜虬上疏曰广平公弼懐奸积年谋祸有岁倾陷羣竖为之画足衅成逆着取嗤戎裔昔文王之化刑于寡妻今圣朝之乱起自爱子虽欲含忍其瑕掩蔽其罪而逆党犹繁扇惑不已弼之乱心何由可革宜斥散凶徒以絶祸端兴以虬表示梁喜曰天下之人莫不以吾儿为口实将何以处之喜曰信如虬言陛下宜早裁决一旦祸机窃发悔之晩矣兴黙然不忍诛弼免官而已太子詹事王周亦虚襟引士树党东宫弼恶之每规陷害周抗志确然不为之屈兴嘉其守正以为中书监
弘始十七年春二月晋荆州刺史司马休之据江陵雍州刺史鲁宗之据襄阳与刘裕相攻遣使求援兴遣征虏将军姚成王及建义将军司马国璠率骑八千赴之成王进次南阳司马休之等为刘裕所败引归休之遂与鲁宗之及谯王司马文思新蔡王司马道赐寜朔将军梁州刺史马敬辅国将军竟陵太守鲁轨寜朔将军南阳太守鲁范来奔三月广平公弼恨宣之毁已遂譛宣于兴会宣司马权丕至长安兴责丕以不能匡辅将诛之丕性倾巧因诬宣罪状以求自免兴大怒遣使就杏城收宣下狱使弼将三万人镇秦州京兆尹尹昭言于兴曰广平公与皇太子不平今拥强兵于外陛下一旦不讳臣恐社稷必危小不忍乱大谋者陛下之谓也兴弗纳复以弼为中军大将军配兵三千屯于渭北赫连勃勃攻杏城兴遣弼救之至冠泉而杏城陷守将姚逵死之兴如北地弼次于三树遣弼及辅国将军敛曼嵬向新平兴还长安秋九月赫连勃勃遣其将赫连建帅众冦贰县遂入平凉守将姚恢与建战于五井平凉太守姚周都为建所获进兵新平广平公弼讨之战于龙尾堡大破之擒建送于长安初勃勃攻彭双方于石堡方力战拒守积年不能克至是闻建败引师而去司马休之等至长安兴谓之曰刘裕崇奉晋帝岂便有阙乎休之曰臣前下都琅邪王徳文泣谓臣曰刘裕供御主上克薄珍竒以事势推之方为社稷之忧未可测也乃署休之为镇军将军扬州刺史宗之等并有拜授扬武将军安乡侯康宦驱掠白鹿原氐胡数百家奔上洛上洛太守宋林拒之商洛人黄金等起兵攻宦宦率众归罪兴赦之复其爵位时白虹贯日荧惑在瓠瓜星中一夜忽然三失不知所在后八十日出于东井留守盘旋是岁大旱赤地昆明池水竭童謡讹言国内諠扰有术士言于兴曰将有不祥之事终当自消时兴药动广平公弼称疾不朝聚兵于第兴闻之怒甚收弼党殿中侍御史唐盛孙元等杀之太子泓言于兴曰臣诚不肖不能缉谐兄弟致弼构造是非仰惭天日此皆臣之罪也陛下若以臣为社稷之忧除臣而国家安愿赐臣死若垂天性之恩不忍加臣刑戮者乞听臣守藩兴惨然改容召姚讃梁喜尹昭敛曼嵬于咨议堂密谋收弼东平公绍时屯兵雍城驰遣告之数日不决弼党汹惧兴虑其为变乃收弼囚之中曹穷治党与将杀之泓流涕固请乃止兴谓梁喜曰太子天性平和心少猜忌必能容纳羣贤保全吾子于是赦弼党与兰台令张泉夕言于兴曰荧惑入东井旬纪而返未余月复来守心王者恶之宜修仁虚已以答天谴兴纳之冬十月壬子兴遣散骑常侍姚敞等送女西平公主于魏太宗[拓跋嗣]以后礼纳之铸金人不成乃以为夫人而宠遇甚厚
弘始十八年春正月正旦兴朝羣臣于太极前殿沙门贺僧恸泣不能自胜众咸怪之贺僧者莫知其所从来言事皆有効验兴甚神礼之尝与隠士数人预于燕会兴使鲁宗之将兵冦襄阳未至而卒其子辅国将军轨引兵攻晋晋雍州刺史赵伦之击败之二月兴如华阴使太子泓监国入居西宫兴疾笃遂还长安泓欲出迎宫臣谏曰今主上疾笃奸臣在侧广平公弼希冀非常变故难测今殿下若出进则不得见主上退则有弼等[一作不测]之祸安所归乎自宜深抑情理以寜社稷泓曰臣子闻君父疾笃而端居不出何以自安对曰全身以安社稷孝之大者也泓从之乃止迎于黄龙门樽下弼党见兴升舆咸懐危惧黄门侍郎尹冲等先谋欲因泓出害之尚书姚沙弥谓冲曰若太子有备不来迎侍当奉乘舆直趋广平公第宿卫将士闻乘舆所在自当来奔谁与太子共守乎且吾属以广平公之故已陷身于逆节将何所自容今奉乘舆南幸因以举事是仗大义非但救广平公之祸吾属前罪亦可申雪冲等不从欲随兴入宫作乱复未知兴之存亡疑而不发兴既入宫命太子泓録尚书事使东平公绍及右卫将军胡翼度典兵禁中防制内外遣殿中上将军敛曼嵬收弼第中甲仗纳之武库兴疾转笃其妹南安长公主问疾不应兴少子耕儿出告其兄南阳公愔曰上已崩矣宜速决计愔即与其党尹冲姚武伯等率甲士攻端门敛曼嵬勒兵拒战胡翼度率禁兵闭四门愔等遣壮士登门縁屋而入及于马道泓侍疾在咨议堂遣敛曼嵬率殿中兵登武库拒战太子右卫率姚和都帅东宫兵入屯马道南愔等既不得进遂烧端门兴力疾临前殿赐弼死禁兵见兴喜跃贯甲争进赴贼贼众骇扰和都勒东宫兵自后击之愔等奔溃逃于骊山其党建康公吕隆奔雍尹冲及弟尹泓奔于建康兴引绍及赞梁喜尹昭敛曼嵬等入内寝受遗诏辅政明日遂卒时晋义熈十二年也年五十一在位二十二年伪谥文桓皇帝庙号髙祖葬于偶陵
先是魏太史奏荧惑在瓠瓜中忽亡不知所在于法当入危亡之国先为童謡妖言然后行其祸罚太宗召名儒十余人使与太史议荧惑所诣崔浩对曰按春秋左氏传神降于莘以其至之日推知其物庚午之夕辛未之朝天有阴云荧惑之亡当在二日庚之与午皆主于秦辛为西夷今姚兴据长安荧惑必入秦矣众皆怒曰天上失星人间安知所诣浩笑而不应后八十余日荧惑出东井留守勾已久之乃去秦大旱昆明池竭童謡讹言国人不安间一岁而秦亡众乃服浩之精妙

卷五十九 后秦録七
姚泓
姚泓字符子兴之长子也孝友温和明识寛裕而无经世之畧又愞弱多病兴欲以为嗣狐疑不决久之立为太子兴每征伐游巡常留总后事博览经传尤善谈论雅好诗咏尚书王尚黄门郎叚章尚书郎富允文以儒术侍讲胡义周夏侯稚以文章游集受经于博士淳于岐岐病在家泓以师者人之表范传先圣之训加在三之义不可不重乃亲诣省疾拜于床下自是公卿见师傅莫不下拜时尚书王敏右丞郭播以刑政过寛议欲峻制泓曰人情挫辱则激厉之心生政教烦苛则茍免之行立上之化下如风靡草君等叅赞朝化弘昭政轨不务仁恕之道惟欲严法酷刑岂是安上驭下之理乎敏等乃止初兴如平凉冯翊刘厥聚众数千据万年叛泓遣镇军将军彭白狼率东宫禁兵讨之斩厥赦其余党诸将咸劝泓曰殿下神算电发荡平丑逆宜露布表言广其首级以慰逺近之情泓曰主上委吾后事使吾式遏冦逆吾绥理失和以长冦奸方当引咎责躬归罪行间安敢过自矜诞以重罪责乎左仆射韦华闻之谓河南太守慕容筑曰皇太子实有恭恵之徳社稷之福也泓弟广平公弼有夺嫡之谋泓恩抚如初未尝见于颜色东平公绍每为弼羽翼泓亦推心宗事弗以为嫌绍亦感之归心于泓守其忠烈
永和元年春正月兴卒泓秘不发丧捕南阳公愔及建康公吕隆大将军尹元等皆诛之命齐公恢杀安定太守吕超恢初犹豫久乃杀之泓疑恢有阴谋恢自是懐贰阴聚兵甲欲谋作乱泓既发丧僭即皇帝位大赦境内殊死已下改元永和庐于咨议堂既葬即吉乃亲庶政内外百僚增位一等下令文武各尽直言凡政有不便于时事有益于宗庙者其各极言勿有所隠初兴徙李閠羌三千余户于安定寻徙新支至是羌酋党容率所部叛还泓遣抚军将军赞讨之容惧请降徒其酋豪数百户于长安余悉遣归李閠北地太守毛雍据赵氏坞以叛东平公绍讨擒之时长乐公宣镇李閠未知雍败遣部将姚佛生等来卫长安众既发宣叅军韦宗奸謟好乱闻毛雍叛说宣曰主上新立威徳未着勃勃强盛侵害必深国家之难未可量也殿下居维城之任不可不为深虑邢望地形险固总三方之要若能据之虚心抚集非但克固维城亦伯王之资也宣从之率戸三万八千弃李閠南保邢望宣既南移诸羌据李閠以叛东平公绍进讨破之宣诣绍归罪绍怒杀之初宣在邢望泓遣姚佛生谕宣佛生反赞成宣计绍数其罪并杀之泓下书士卒死王事者赠以爵位永复其家将封宫臣十六人五等子男抚军将军赞谏曰东宫文武自当有守忠之诚未有赫然之效何受封之多乎泓曰悬爵于朝所以劝惩来效标明盛徳元子遭家不造与宫臣同此百忧独享其福得不愧于心乎赞黙然东平公绍进曰陛下不忘报徳封之是也古者敬其事命之以始可须来春然后议之乃止夏四月西秦乞伏炽盘遣别将昙逹等来攻上邽上邽刺史姚艾不能守遁走五月并州定阳二城胡数万落叛泓入于平阳攻立义将军成都于匃奴堡推匃奴曹弘为大单于所在寇掠残贼无遗征东将军懿自蒲坂讨之战于平阳大破之执弘送长安徙其豪右万五千于雍州仇池公杨盛攻陷祁山执建节将军王总进逼秦州后将军平救之盛引退平与上邽守将嵩追盛及于竹岭抚军将军赞率陇西太守姚秦都略阳太守王焕以禁兵赴之赞至清水嵩为盛所败嵩与秦都王焕皆战死赞至秦州退还仇池先是天水冀县石鼓鸣声闻数百里野雉皆雊秦州地震者三十二所殷殷有声者八处岩岭崩坠人舍倾壊咸以为不祥及嵩将出羣僚固谏止之嵩曰若有不祥此乃命也安所逃乎遂及于难识者以为秦州泓之故乡今失秦州将灭之征也赫连勃勃率骑四万袭上邽二旬克之攻陷阴密执秦州刺史姚军都[一作平都]坑将士五千余人军都瞋目厉声数勃勃残忍之罪不为之屈勃勃怒杀之又杀将军姚良子及将士万余人既克阴密遂进兵侵雍岭北杂户悉奔五将山征北将军恢弃安定率户五千奔新平安定人胡俨华韬等率众拒恢恢单骑奔归长安立节将军弥姐成建武将军裴岐为俨所杀勃勃使镇东将军羊茍儿等率鲜卑五千余人镇安定镇西将军谌委镇东走勃勃据雍抄掠郿城东平公绍及征虏将军尹昭镇军将军姚洽等率歩骑五万讨之征北将军恢以精骑一万为之后继军次横水勃勃退保安定胡俨闭门拒之杀羊茍儿及所将鲜卑数千人复以安定来降绍进兵蹑勃勃战于马鞍陂败之追至朝那不及而还杨盛复遣兄子倦入冦长虵平阳氐茍渇聚众千余据五丈原以叛遣镇逺将军姚万恢武将军姚难等讨之为渇所败镇西将军谌等讨渇擒之泓使辅国将军敛曼嵬前将军姚光儿讨杨倦于陈仓倦奔散闗勃勃复遣兄子提南侵池阳车骑将军姚裕前将军彭白狼建义将军虵玄击郄之秋九月晋太尉刘裕总督大军来伐师次彭城遣冠军将军檀道济龙骧将军王镇恶入自淮淝攻漆丘项城新野太守朱超石寜朔将军胡藩趋阳城振武将军沈田子建威将军傅弘之趋武闗建武将军沈林子彭城内史刘遵考将水军出石门自汴入河攻仓垣以冀州刺史王仲徳督前锋诸军开巨野入河泓别将王茍生以漆丘降镇恶徐州刺史姚掌以项城降道济遂入颕口诸屯守将皆望风欵附惟新蔡太守董遵固守不降道济攻拔之缚遵而致诸军门遵厉色言曰王者伐国待士以礼君奈何以不义行师以非礼待国士乎道济怒杀之进克许昌获颕州太守姚坦及大将军杨业沈林子自汴入河襄邑人董神虎聚众千余降裕板为叅军加扬武将军领兵从戎林子与神虎共攻仓垣克之兖州刺史韦华以郡降神虎伐其功擅还襄邑林子执数其罪杀之东平公绍闻晋师之至还长安言于泓曰晋兵已过许昌豫州安定孤逺卒难救卫宜迁诸镇戸内实京畿可得精兵十万足以横行天下假使二冦交侵犹不亡国如其不尔晋侵豫州夏冦安定将若之何事机已至宜在速决左仆射梁喜曰齐公恢雄勇有威名为岭北所惮镇人已与勃勃深仇理应守死无贰勃勃终不能越安定逺冦京畿若无安定虏马必至于郿城今闗中兵马足以拒晋无为预自削弱也泓从之吏部郎懿横宻言于泓曰恢于广平之难有忠勲于陛下自陛下龙飞绍綂未有殊赏以答其意今外则致之死地内则不豫朝权安定人自以孤危逼冦思欲南迁者十室而九若恢拥精兵数万鼓行而向京师得不为社稷之忧乎宜征还朝廷以慰其心泓曰恢若懐不逞之心征之适所以速祸耳不从王仲徳水军入河将逼滑台魏兖州刺史尉建畏愞帅众弃城北渡仲徳入滑台宣言曰晋本欲以布帛七万疋假道于魏不谓魏之守将弃城遁去太宗[讳嗣]闻之遣叔孙建公孙表自河内向枋头因引兵济河斩尉建于城下投尸于河呼仲徳军人问以侵冦之状仲徳使司马竺和之对曰刘太尉使王征虏自河入洛清扫山陵非敢为冦于魏也魏之守将自弃滑台去王征虏借空城以息兵行当西引于晋魏之好无废也何必扬旗鸣鼓以耀威乎太宗使建以问裕裕逊辞谢之曰洛阳晋之旧都而羌据之晋欲修复山陵久矣诸桓宗族司马休之兄弟鲁宗之父子皆晋之蠧也而羌收之以为晋患今晋将伐之欲假道于魏非敢为不利也冬十月晋师进至成皋征南将军陈留公洸时镇洛阳驰使请救泓遣越骑校尉阎生率骑三千赴之武卫将军姚益男将歩卒一万助守洛阳又遣征东将军并州牧懿南屯陜津为之声援寜朔将军赵玄为洸部将说洸固守金墉可以坐制其弊洸司马姚禹与道济濳通主簿阎恢杨虔等皆禹之党嫉玄忠诚咸共毁之洸遂遣玄率精兵千余南守柏谷坞广武将军石无讳东戍巩城以拒晋师会阳城及成皋荥阳虎牢诸城悉降道济等长驱而进无讳至石闗奔还玄为晋司马荥阳毛徳祖所杀姚禹踰城奔道济甲子进逼洛阳丙寅洸遂出降道济获四千余人议者欲尽坑之以为京观道济曰伐罪吊民正在今日皆释而遣之时阎生至新安益男至湖城闻洛阳已陷留屯不进十二月征东将军并州牧懿崄薄惑于信受司马孙畅奸巧倾佞好乱乐祸说懿袭长安诛东平公绍废泓而代之懿以为然乃帅众至陜津散榖以赐河北夷夏欲虚损国储招纳和戎诸羌树已私恵懿左常侍张敞侍郎左雅固谏曰殿下以母弟之亲居方面之重安危休戚与国同之汉有七国之难实頼梁王今吴冦内侵四州倾没西虏扰边秦凉覆败朝廷之危有同累卵正是诸侯勤王之日且榖者国之本也而殿下无故散之虚损国储将若之何若朝廷问殿下者何辞以报懿怒鞭杀之泓闻之召绍等宻谋于朝堂绍曰懿性识鄙浅从物迁移造此谋者必孙畅耳但驰使征畅遣抚军将军赞据陜城臣向潼闗为诸军节度若畅奉诏而至臣当遣懿帅河东见兵共平吴冦如其逆衅已成违拒诏勅便当名其罪于天下声鼓以击之泓曰叔父之言社稷之计也乃遣赞及冠军将军司马国璠建义将军虵玄屯陜津武卫将军姚驴屯潼闗懿遂举兵称帝传檄州郡欲运匃奴堡谷以给镇人寜东将军姚成都拒之懿乃卑辞招诱深自结托送佩刀为誓成都不从送以呈泓懿遣骁骑将军王国率甲士数百攻成都成都击擒之遣使让懿曰明公以母弟之亲受推毂之寄今社稷危如缀旒宜恭恪忧勤匡辅王室而更包藏奸宄谋危宗庙三祖之灵其肯佐明公乎此镇之粮一方所寄镇人何功而欲给之王国为虵画足国之罪人已就囚执听诏而戮之成都方纠合义众以惩明公之罪复须大兵悉集当与明公会于河上耳相见在近明公其三思之于是宣告诸城谕以顺逆晓以祸福秣马厉兵征发义租河东之兵无诣懿者懿深患之亦发诸城兵惟临晋数千戸叛以应懿成都引兵济自蒲津击临晋叛户大破之懿等震惧镇人安定郭纯王奴等起兵围懿绍入蒲坂执懿囚之诛孙畅等是年泓尚书东武侯敞敞弟镇逺将军僧光右将军定世自洛阳奔降于魏
  </div>
  <div class="pagination">
   <a href="十六国春秋_page9.html">
    上一页
   </a>
   <span>
    ...
   </span>
   <a href="十六国春秋_page5.html">
    5
   </a>
   <a href="十六国春秋_page6.html">
    6
   </a>
   <a href="十六国春秋_page7.html">
    7
   </a>
   <a href="十六国春秋_page8.html">
    8
   </a>
   <a href="十六国春秋_page9.html">
    9
   </a>
   <span class="current-page">
    10
   </span>
   <a href="十六国春秋_page11.html">
    11
   </a>
   <a href="十六国春秋_page12.html">
    12
   </a>
   <a href="十六国春秋_page13.html">
    13
   </a>
   <a href="十六国春秋_page14.html">
    14
   </a>
   <a href="十六国春秋_page15.html">
    15
   </a>
   <span>
    ...
   </span>
   <a href="十六国春秋_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
