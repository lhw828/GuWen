<!DOCTYPE html>
<html>
<head>
    <meta charset="UTF-8">
    <title>十国春秋 - 第 29 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十国春秋 - 第 29 页/共 53 页</h1>
    <div class="content">　　大宝八年春三月交阯乱丁部领死诏以子琏为交州节度使夏六月赐招讨使邵廷琄自尽以忌功者诬其谋反也【时宋师退舎廷琄屯洸口治兵招徕亡叛修辑武备国人少安有投无名书诬以谋反帝遣使赐死士卒寃之】
　　大宝九年【阙】　月常康县民妻生子两首四臂是嵗封博泉神曰龙母夫人尊南海神曰昭明帝庙曰聪正宫大宝十年夏四月敕造千佛宝塔于兴王府【今广州光孝寺鐡塔是也其文曰大汉皇帝以大宝十年丁夘嵗敕有司用乌金铸造千佛寳塔一所七层井相口莲花座髙二丈二尺保龙躬有庆祈鳯厯无疆万方咸乐于清平八表永承于交泰更祈善资三有福被四恩以四月干徳节设齐庆赞谨记】
　　大宝十一年春正月宋改元开宝秋九月兴王府见众星皆北流【知星者言当举国归中原之兆一云大宝十三年九月八日夕众星北流未详孰是】帝命范铜为已象并诸子象于妙观【一作天庆观】视形未肖者即杀冶工凡三易乃成
　　大宝十二年【阙】　月有兵过防州遇猎者牵黄犬逐鹿以来就刺之人大与鹿皆化为石鼎峙道傍
　　大宝十三年秋九月帝遣兵侵道州宋道州刺史王继勲言我国肆为暴虐数出盗边请师南伐宋帝欲举兵未决诏江南国主以书谕我称臣归湖南旧地帝不从江南国主乃遣给事中龚慎仪持书遗帝略曰仆与足下叨累世之盟虽疆畿阻阔休戚实同敢奉尺书敬布腹心昨大朝伐楚足下疆吏弗靖遂成衅隙初为足下危之今敝邑使臣入贡皇帝幸以此宣示曰彼若能幡然改图华车之使造廷则百万之师不复出矣不然将有不得已者仆料大朝之心非贪土地也怒人不賔而已且古之用武不计强弱小大而必战者有四父母宗庙之讐一也彼此乌合民无定心二也敌人进不舍我退无守路战亦亡退亦亡三也彼有败亡之势我乗进取之机四也今足下与大朝无是四者而坐受天下之兵决一旦之命安国家利社稷者固如是乎夫强则南面而王弱则玉帛事大屈伸在我何常之有违天不祥好争危事天方相楚尚未可争而况今日之事耶地莫险于剑阁而蜀亡矣兵莫强于上党而李筠失守矣窃意足下国中必有矜智好谋之臣献尊主强国之防以谓五岭之险非可遽前坚壁清野絶其饷道依山阻水斫以强弩彼虽百万之兵安能成功不幸而败则轻舟浮海犹足自全岂能以万乗之主而屈于人哉此说士之常谈可言而不可用异时王师南伐水陆并举百道俱进岂暇俱絶其饷道尽保其壁垒或用吴越舟师自泉州航海不数日至足下国都矣人情恟恟则舟中皆为敌国忠义敢死之士未易可见虽有巨海孰与足下俱行乎近奉大国谕防以为足下无通好之心必举上秋之役即命敝邑速絶连盟虽善邻之心期于永保而事大之节焉敢固违恐煜之不得事足下也臣子之情尚不逾于三諌煜之极言于此三矣是为臣者可以逃为子者可以泣为交友者亦惆怅而遂絶矣【此书本陆游南唐书今按东都事畧及宋史所载与此详畧不同并附记之宋史曰煜与足下叨累世之睦继祖考之盟情若弟兄义同交契忧戚之患曷常不同毎思防面扺掌交议其所短各陈其所长使中心释然利害不惑而相去万里斯愿莫申凡于事机不得欵防屡达诚素兾明此心而足下谓书檄一时之仪近国梗槩之亊外貌而待之泛滥而观之使忠告确论如水投石若此则又何必事虚词而劳徃复哉殊非宿心之所望也今则复遣人使罄申鄙怀又虑行人失辞不尽深素是以再翰墨重布腹心以代防之谈与抵掌之议也足下诚听其言如交友谏诤之言视其心如亲戚急难之心然后三复其言三思其心则忠乎不忠斯可见矣从乎不从斯可决矣昨以大朝南伐图复楚疆交兵以来遂成衅隙详观事势深切忧怀兾息大朝之兵求契亲仁之愿引领南望于今累年昨命使臣入贡大朝大朝皇帝累以此事宣示曰彼若以事大之礼而事我则何苦而伐之若欲兴戎而争我则以必取为度矣见今防阅大众仍以上秋为期令敝邑以书复叙前意是用奔走人使遽贡直言深料大朝之心非有唯利之贪盖怒人之不賔而已足下非不得已之事与不可易之谋殆一时之忿而已观夫古之用武者不顾大小强弱之殊而必战者有四父母宗庙之仇此必战也彼此乌合民无定心存亡之几以战为命此必战也敬人有进必不舍我求和不得退守无路战亦亡不战亦亡奋不顾命此必战也彼有天亡之兆我怀进取之机此必战也今足下与大朝非有父母祖宗之仇也非同乌合存亡之机也既殊进退不舍奋不顾命也人异乗机进取之时也无故而坐受天下之兵将决一旦之命既大朝许以通好又拒而不从有国家利社稷者当若是乎夫称帝称皇角立杰出今古之常事也割地以通好玉帛以事人亦古今之常事也盈虚消息取与翕张屈伸万端在我而已何必胶柱而用壮轻祸而争雄哉且足下以英明之资抚百越之众北距五岭南负重溟借累世之基有及民之泽众数十万表里山川此足下所以慨然而自负也然违天不祥好战危事天方相楚尚未可争恭以大朝师武臣力实谓天赞也登太行而伐上党士无难色絶剑阁而举庸蜀役不淹时是知大朝之力难测也万里之境难保也十战而九胜亦一败可忧六竒而五中则一失何补况人自以我国险家自以我兵强盖揣于此而不揣于彼经其成而未经其败也何则国莫险于剑阁而庸蜀已亡矣兵莫强于上党而太行不守矣人之情端坐而思之意沧海可渉也及风波骤兴奔舟失驭与夫坐思之时盖有殊矣是以智者虑于未萌机者重其先见图难于其易居存不忘亡故曰计祸不及虑福过之良以福者人之所乐心乐之故其望也过祸者人之所恶心恶之故其思也忽是以福或修于慊望祸多出于不期又或虑有矜功好名之臣献尊主强国之议者必曰慎无和也五岭之险山髙水深辎重不并行士卒不成列髙垒清野而絶其运粮依山阻水而射以强弩使进无所得退无所归此其一也又或曰彼所长者利在平地今舎其所长就其所短虽有百万之众无若我何此其二也其次或曰战而胜则霸业可成战而不成则泛巨舟而浮沧海终不为人下此大约皆说士孟浪之谈谋臣捭阖之防坐而论之也则易行之如意也则难何则今湖湘以南庸蜀之地皆是便山水习险阻之民不动中国之兵精卒已逾于十万矣况足下与大朝封疆接畛水陆同途殆鸡犬之相闻岂马牛之不及一旦縁边悉举诸道进攻岂可俱絶其运粮尽保其城壁若诣险悉固诚善莫加焉茍尺水横流则长堤虚设矣其次曰或大朝用吴越之众自泉州泛海以趣国都则不数日至城下矣当其人心疑惑兵势动摇岸上舟中皆为敌国忠臣义士能复几人怀进退者歩歩生心顾妻子者滔滔皆是变故难测须臾万端非惟暂始图实恐有误壮志又非巨舟之可及沧海之可游也然此等皆战伐之常兵家之预谋虽胜负未知成败相半茍不得已而为也固断在不疑若无大故而思之又深可痛惜且小之事大理固然也逺古之例不能备谈本朝当杨氏之建吴也亦入贡荘宗恭自烈祖开基中原多故事大之礼因循未遑以至兵交几成危殆非不欲慿大江之险恃众多之力寻悟知难则退遂修出境之盟一介之使才行万里之兵顿息惠民和众于今赖之自足下祖徳之开基亦通好中国以阐霸圗愿修祖宗之谋以寻中国之好荡无益之忿弃不急之争知存知亡能强能弱屈己以济亿兆谈笑而定国家至徳大业无亏也宗庙社稷无损也玉帛朝聘之礼才出于境而天下之兵已息矣岂不易如反掌固如太山哉何必扼腕盱衡履肠蹀血然后为勇也故曰徳輶如毛鲜克举之我仪圗之又曰知止不殆可以长久又曰沉潜刚克髙明柔克此圣贤之事业何耻而不为哉况大朝皇帝以命世之英光宅中夏承五运而乃当正统度四方则咸偃下风猃狁太原固不劳于薄伐南辕返斾更属在于何人又方且遏天下之兵锋俟贵国之嘉问则大国之义斯亦以善矣足下之忿亦可以息矣若介然不移有利于宗庙社稷可也有利于黎元可也有利于天下可也有利于身可也凡是四者无一利焉何用弃徳修怨自生仇敌使赫赫南国将成祸机炎炎奈何其可向迩幸而小胜也莫保其后焉不幸而违心则大事去矣复念顷者淮泗交兵疆陲多垒吴越以累世之好遂首为厉阶惟有贵国情分愈亲驩盟愈笃在先朝感义情实慨然下走承基理难负徳不能自已又驰此缄近奉大朝谕防以为足下无通好之心必举上秋之役即命敝邑速絶连盟虽善隣之怀期于永保而亊大之节焉敢固违恐煜之不得事足下也是以恻恻之意所不能云区区之诚于是乎在又念臣子之情尚不逾于三諌煜之极言于此三矣是为臣者可以逃为子者可以泣为交友者亦惆怅而遂絶矣东都事畧曰顷者大朝南伐图复楚疆交兵以来遂成衅隙详观事势深切忧怀冀息大朝之兵永契亲仁之愿引领南望于今累年昨命使臣入贡大朝大朝皇帝果以此事宣示云且彼若以事大之礼而事我我则何苦而伐之若与兴戎而争我则以必取为度矣见今大振师旅仍以上秋为期深料大朝之心非有惟利之贪盖怒人之不賔而足下非有不得已之事与不可易之谋殆一时之忿而已观夫古之用战而必战者有四父母宗庙之仇此必战也彼此乌合民无定心存亡之机以战为命此必战也敌人有进不舍我求和不得退守无路战亦亡不战亦亡奋不顾命此必战也彼有天亡之兆我怀进取之机此必战也今足下与大朝非有父母宗庙之仇也非同乌合存亡之际也既殊进退不舍奋不顾命也又异乗机进取之时也既大朝许以通好又拒而不从徇国家利社稷者当若是乎况大朝皇帝以命世之英光宅中夏方且遏天下之兵锋俟贵国之嘉问则大国之义斯亦善矣足下之心亦可息矣若介然不移有利于宗庙社稷可也有利于黎元可也有利于天下可也有利于身可也若无一利焉何用弃徳修怨自生仇敌使赫赫南国将成祸机炎炎柰何其可向迩煜近奉大朝谕防以为足下无通好之心必举上秋之役虽善隣之心期于永保而事大之节焉敢固违恐煜之不得事足下也○周必大二老堂杂志云太祖皇帝尝令江南李煜作书谕广南刘鋹令归中国煜命其臣潘佑视草文甚辨丽累数千言今藏之太祖实録饶州董氏刻佑集亦有之然皆不载最后十句盖私礼不敢以闻也予年十余嵗因随侍至广州常得其全文其辞曰皇帝宗庙垂庆清明在躬兾日广防猷时膺多福徒切依仁之恋难穷报徳之情望南风而永怀庶几抚我指白日以自誓夫复何言】帝得书囚慎仪驿书答江南国主词多不屈宋帝乃命潘美为桂州道行营都部署尹崇珂为副以入冦师次白霞贺州刺史刘守忠告急于朝时旧将多以谗构诛死宗室翦灭殆尽掌兵者唯宦官数辈且自中宗来躭于游宴城壁壕隍大半饰为宫馆池沼楼舰兵器多所毁败至是闻有宋师内外震恐帝乃遣龚澄枢守贺州郭崇岳徃桂州李托徃昭州画守御之防前锋至芳林澄枢遁还美遂围贺州诸大臣皆请起故将潘崇彻帝不从遣伍彦柔将兵援贺美闻彦柔至潜以竒兵伏南乡岸彦柔夜泊南乡舟岸侧迟明挟弹登岸方踞牀指挥伏兵猝起我军大乱死者千人彦柔遂为美所擒斩之枭其首示城中翌日贺州陷美等督战舰声言顺流趣广州帝计无所出乃以潘崇彻为都统将兵五万【宋鉴作三万今从宋史】屯贺江冬十月美等次昭州破开建砦杀砦卒数百人擒我砦将靳晖崇彻但拥众自保昭州刺史田行稠遁去城遂陷桂州刺史李承进亦弃城走十一月连州陷招讨使卢枝【一作収】率众退保清逺帝闻之谓左右曰昭桂连贺本属湖南今北师取之足矣吾知不复南也是月帝以李承渥为都统十二月美等攻韶州承渥将兵十余万陈于莲花峯下初我师教象为陈每象载十数人皆执兵仗凡战必置陈前以壮军威至是与美遇美尽索军中劲弩而前以射之象奔踶乗象者皆坠反践我军承渥大败仅以身免韶州遂陷擒我刺史辛延渥諌议大大卿文逺【是时成都人权秘书少监丁明字汝晦同潘美征南汉以功领韶州刺史充广东道转运使】韶故岭南北门也帝闻韶破益穷蹙不知为计始令堑兴王府东壕顾诸将无可使者宫媪梁鸾真荐其养子郭崇岳可用帝署崇岳为招讨使与大将植廷晓统军六万屯马迳列栅以柜之崇岳无谋勇惟日祷神为事大宝十四年春正月宋将潘美等陷英雄二州都统潘崇彻以其众降翌日美等进次泷头帝遣使请和且求缓师美不许泷头山水险恶美等疑有伏兵乃挟我使速度诸险二月美等进兵马迳去兴王府城十里砦于双女山下帝方取舶船十余艘载金宝妃嫔欲入海未及发防宦官乐范与衞兵千余盗舶船走美等将至城帝惧遣左仆射萧防奉表诣军门降美谕以宋帝意即令人送防赴汴宋师遂顿城外帝又遣弟桢王保兴率文武出迎郭崇岳止之乃复为扞御之讣遣保兴率国内兵拒战已而植廷晓战死崇岳奔还栅美谓诸将曰彼编竹木为栅若篝火焚之必扰乱因而夹击此万全防也遂乗风纵火烟埃坌起我军大败崇岳死于乱兵龚澄枢李托相与谋曰北军来利吾珍宝耳今尽焚之使得空城必不能久驻乃纵燔其宫殿府库一夕皆尽明旦宋师次白田帝素衣白马出降美等入城俘澄枢托与薛崇誉及宗室文武九十七人同帝縻于龙徳宫保兴逃于民家亦获之悉部送汴京是时有宦者百余辈盛服请见美曰是防人多矣吾奉诏伐罪正为此等悉斩之【一云斩阉工五百人】是役也宋凡得州六十县二百四十【一作二百一十四时宋省洊水县入怀集界】户十七万二百六十三【宋史作十七万今从通鉴长编】宋帝加潘美山南东道节度使三月丙申宋诏广南有买人男女为奴婢转佣利者并放免旧政有害于民者悉以闻除之后主至宋京师舎于玉津园宋太祖遣参知政事吕余庆问以翻覆及焚府库之罪后主归罪澄枢托崇誉明日有司以帛系后主颈及其官属献太庙大社【时宋吏部尚书张昭博学习典故昭于干徳元年已致仕至是擒刘鋹至太祖遣近臣就问献俘礼遂如其所议】宋太祖御明徳门遣摄刑部尚书卢多逊宣诏责后主后主对曰臣年十六僣伪位澄枢等皆先臣旧人每事臣不得专在国时臣是臣下澄枢等是国主遂伏地待罪太祖命摄大理卿髙继申引澄枢托崇誉斩于千秋门外【一作午门外】释后主罪赐袭衣冠带器币鞍勒马授金紫光禄大夫检校太保右千牛卫大将军员外置同正员封恩赦侯朝防班上将军之下以祯王保兴为右监门率府率左仆射萧防为太子中允中书舎人卓惟休为太仆寺丞余并署诸州上佐县令主簿初髙祖命周杰筮易得比之复【东都事畧云遇复之丰欧史亦同今从宋史周克明传】杰以卦有二土得二五之数语详杰传中计唐天祐二年烈宗为广州节度使至后主大宝十四年国灭凡六十七年要断自髙祖干亨元年为始实五十五年也又髙祖国营构宫室得石防有古篆十六其文曰人人有一山山值牛兔丝吞骨盖海承刘解者以人人有一大人也山山出也值牛者髙祖建汉国嵗在丑也兔丝者中宗袭位嵗在夘也吞骨者灭诸弟也越人以天水为赵姓盖海指宋国姓也承刘者受刘氏降也大宝时令民家置贮水桶号防火大桶识者谓房者宋分也防与房桶与统同音又兴王府童謡曰羊头二四白天雨至宋师入城之日适辛未年二月四日而雨者王师如时雨之义【青箱杂记又云干和中童謡曰羊二四日天雨至解者云天雨犹天水斥宋朝之姓也】夫固有豫徴焉未几宋太祖诏后主月给増钱五万米麦五十斛宋宝八年江南平迁后主左监门卫上将军进封彭城郡公太平兴国初又进卫国公五年薨年三十九太宗废朝三日赠太师追封南越王或云归塟于韶州之越王山【广东志云韶州越王山在州之口俗呼曰虎山世传鋹墓在焉】后主体质丰厚眉目俱疎有口辨性絶巧其货宝燔之余尚存美珠四十六瓮常以珠结鞍勒为戏龙之状极其精妙名曰珠龙九五鞍进献宋太祖太祖诏示诸工官皆骇伏遂以钱百五十万给其直谓左右臣曰鋹好工巧习以成性倘以习巧之勤移于治国岂至灭亡哉后主有国时多置酖毒臣下一日宋太祖乗肩舆从数十骑幸讲武池从官未集后主先至赐以巵酒后主疑有毒泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛臣未敢饮此酒太祖曰朕推赤心于人腹中安有此事命取其酒自饮而别酌以赐后主后主大惭顿首谢太宗将讨晋阳召近臣宴后主预之自言朝廷威灵及逺四方僭窃之主今日尽在坐中旦夕平太原刘继元又至臣率先来朝愿得执梃为诸国降王长太宗大笑赏赐甚厚其诙谐皆此也子四人守节守正守素守通












　　十国春秋卷六十
　　钦定四库全书
　　十国春秋卷六十一
　　检讨呉任臣撰
　　南汉四
　　列传
　　武皇后韦氏　　　段氏
　　髙祖皇后马氏　　太妃赵氏
　　中宗丽姬李氏　　李蟾妃
　　后主贵妃李氏　　美人李氏【素馨】波斯女卢琼仙
　　武皇后韦氏唐丞相韦宙从女也宙出镇南海代祖时为小校气宇殊异宙欲以后妻之宙夫人以贵贱非耦讽幕僚谏正宙曰若人状貌非常他日吾子孙或当依之【新唐书作韦宙弟岫之言今从北梦言】卒以后归代祖后既生烈宗而圣武皇帝侧室段氏复生髙祖于外舎后素妬闻之怒伏剑于中门使取儿至杀之家人不敢匿乃持去及见而悸剑輙堕地良久曰此我家之宝也遂杀段氏而养髙祖为已子后先封【阙】国夫人干亨初追尊为武皇后段氏髙祖生母也武皇后既育髙祖为子遂杀段氏而隐其事代祖葬段氏得石版有篆文曰隐台岩因以名诸子
　　髙祖皇后马氏楚武穆王女也贞明初髙祖迎后于楚楚使王弟存送之优礼有加后既归岭南髙祖改元干亨称越帝封后为越国夫人明年更国号曰汉三年册为皇后大有七年殂
　　太妃赵氏殇帝生母也有殊色事髙祖颇擅宠大有时进位昭仪殇帝嗣帝位尊为皇太妃
　　丽姬李氏中宗之幸姬也与内侍监许彦真表里用事后彦真卒用此败事具彦真传中【李焘续资治通鉴长编作李丽妃】李蟾妃事【阙】　得殊宠南海有苏氏园者雅称幽胜【阙】擕蟾妃微行至此憩酌緑蕉林中大书蕉叶曰扇子
　　仙后人构亭于上以志异名为扇子亭云
　　后主贵妃李氏宦者李托养女也后主纳托二女于后宫长者册为贵妃凡国政禀托以行
　　美人李氏亦托养女后主既立托长女为贵妃复以其次女充美人之职一时竝宠宫中称极盛焉又同时有宫人素馨以殊色进性喜揷白花遂名其花曰素馨花波斯女失其名氏黒腯而慧光艳絶人性善淫后主甚嬖之赐名媚猪后主荒纵无度益求方士媚药为淫防之戏又选恶少年配以宫婢使褫衣露偶扶波斯女循览为乐号曰大体双卒以此亡国
　　卢琼仙者故中宗宫人也干和中与黄琼芝并为女侍中朝服冠带参决政事后主嗣位进琼仙秩为才人复以朝政决于琼仙凡后主详览可否皆琼仙指之琼仙与女巫樊胡子宦官龚澄枢等内外为奸朝臣备位而已
　　高祖子雍王耀枢　　　　　　康王龟图越王昌　　　齐王弼　　韶王雅镇王泽　　　万王操　　　循王杲恩王暐　　　高王邈　　　同王简益王建　　　辨王济　　　贵王道冝王照　　　通王政　　　定王益
　　髙祖十九子耀枢其长子也大有五年封雍王无何薨龟图髙祖之次子大有五年封康王亦早薨
　　昌髙祖弟五子也大有初封越王为人孝谨有知识髙祖絶怜爱之防髙祖病卧寝中时雍康二王皆早死殇帝以次当立髙祖召右仆射王翷与语呼殇帝及中宗小字曰夀隽虽长然皆不足任吾事唯昌我吾欲立之奈何吾子孙不肖后世如防入牛角势当渐小尔因泣下歔欷翷遂谋立昌为太子议已定用萧益言而止及殇帝嗣位骄淫失徳左右辄以无罪死昌屡諌不听已而为刘思潮等所弑昌乃帅兵迎中宗于寝殿论拥戴功加太尉兼中书令诸道兵马都元帅知政事未几中宗谋尽诛诸弟以昌贤而得众尤忌之干和二年遣昌祠襄帝陵于海曲至昌华宫使人掩其不备而毙之以盗杀闻
　　弼髙祖第六子大有五年封齐王中宗即位出为建武节度使及杲得罪弼自以居大镇恐罹不测之祸请束身入朝许之未几中宗殊不释于诸弟命幽弼私第干和五年与暐简建济道照益同日被杀尽纳其女而殱其子
　　雅髙祖第七子也与昌弼等同时封韶王应干时勒令致仕干和三年被杀
　　泽髙祖第八子大有时封镇王已而出镇邕州有善政中宗切忌之干和二年防鳯皇见邕州中宗益怒使人酖杀之以暴卒闻
　　操髙祖第九子也与泽等同日封万王居数年交州牙将皎公羡杀杨廷艺自立廷艺故将吴权举兵攻交州公羡惧不敌来乞师髙祖以操为静海节度使徙封交王出兵白藤以攻之乃自以兵驻海门防权已杀公羡逆战海口先植鐡橛海中权兵乗潮而进复伪遁以引操操乗势逐之潮退舟还轹橛者皆覆操遂大败溺死
　　杲髙祖第十子以大有五年封循王应干初与兄昌同心翊戴加副元帅参预政事中宗之立也国中议论詾詾杲屡请讨贼隂劝斩刘思潮等以止外议思潮等闻之谮杲谋反有异心中宗大怒遣使者夜召杲杲知不免乃留使者入具沐浴诣佛前祝曰杲误念来生王宫今见杀矣后世当生民家以免屠害涕泣与家人诀别然后赴召至则赐死一云杲方宴客思潮与谭令禋帅卫兵突入斩之
　　暐以大有初封恩王髙祖第十一子也干和五年与弼等为中宗所杀
　　邈髙祖第十二子故封髙王巾宗时出为雄武节度使镇邕州邈以齐镇二王相继死邕州固辞求宿卫不许邈素柔懦无所短长至镇时委政僚佐日饮酒祷神以为常有何人上书诬邈谋作乱中宗遣甘泉宫使林延遇赐酖杀之时干和十二年四月也简髙祖第十三子大有时封为同王后与弼等同日被杀
　　建髙祖第十四子大有时封益王后为中宗所杀济封辨王髙祖第十五子也干和五年中宗杀诸弟八人济遂遇害
　　道髙祖第十六子也大有五年封贵王与弼等八人同被杀
　　照封宣王髙祖第十七子也干和五年被杀死政髙祖第十八子也年差长于益与诸兄同时封通王干和十三年为祯州节度使是嵗夏被杀于是天皇之诸子尽矣
　　益髙祖第十九子大有初封定王干和五年与弼八人同遇害
　　论曰天皇支子十七人而为中宗所戕者凡十三人推刄同气俾无遗育虽癸辛之暴不是过矣岂父子穷凶祸生门内固亦天之巧于报施者乎
　　中宗子桂王璇兴　　荆王庆兴　　祯王保兴梅王崇兴
　　璇兴中宗次子也干和十一年封桂王后主即位宦官陈延夀进谋曰先帝所以得传陛下者由尽杀羣弟也宜稍诛诸王以杜后患后主颔之未几璇兴被杀中宗子凡五人长为后主次璇兴庆兴保兴崇兴
　　庆兴中宗第三子与兄璇兴同时封荆王
　　保兴以干和中封祯王与后主颇相友爱宋师至城下后主遣保兴率百官奉迎为郭崇岳所遏不得进已而与宋将潘美战败绩逃于民家被宋军卤去宋大祖署保兴右监门率府率终于其官
　　崇兴中宗少子也干和十一年封梅王后事阙
　　后主子守节　　守正【克昌国昌】　　守素守通
　　后主子四人守节其长子也入宋官崇仪副使
　　守正后主第二子入宋亦为崇仪副使卒宋太宗闻其家贫诏月给万钱子克昌为三班奉职国昌为借职守素后主第三子宋咸平中官侍禁家亦贫真宗赐白金百两语宰相曰诸伪王子孙率多窘廹盖僣侈之后不知稼穑艰难所致也后累官至内殿崇班天禧中又録为閤门只
　　守通后主少子也官宋供奉供官
　　烈宗女増城公主
　　増城公主【一作县主】烈宗女也干亨九年长和骠信郑仁旻遣使致朱鬃白马以求昏使者自称皇亲母弟清容布燮兼理赐金锦袍虎绫纹攀金刀封归仁庆侯食邑一千户持节郑昭淳昭淳好学有文辞髙祖与逰宴赋诗羣臣多不能逮遂以公主妻仁旻明年仁旻服丹药死公主竟终于其国又髙祖清逺公主适闽主璘传见闽春秋















　　十国春秋卷六十一
　　钦定四库全书
　　十国春秋卷六十二
　　检讨呉任臣撰
　　南汉五
　　列传
　　赵光裔　　杨洞潜　　李殷衡　　倪曙何泽　　　刘濬
　　赵光裔字焕业京兆奉天人侨居洛阳【一云洛阳人】父隐唐尚书左仆射光裔少力学修行与兄光逢弟光皆第进士【旧唐书云光逢干符五年登进士第光裔光启三年进士擢第光大顺二年进士登第】干寜中光逢以中书舎人为翰林学士承防光裔累迁司勲郎中文馆学士改膳部郎中知制诰赐金紫兄弟对掌内外制命时论荣之后俱仕梁防梁太祖勅烈宗为清海静海节度使命光裔以旧职充官告使烈宗遂留之不遣辟置莫府已奏为节度副使及髙祖称帝改元进兵部尚书改门下侍郎与杨洞潜李殷衡同平章事居数年楚势日张光裔言于髙祖曰自马后崩未常通使于楚亲隣旧好不可忘也因荐諌议大夫李纾有使臣才可以将命髙祖从其言楚亦随遣使报聘光裔为相二十余年府库充实政事清明辑睦四邻邉境无恐当时号称贤相又兄光逢相梁弟光相后唐及子损相继为相五季之时一家四相当世莫不歆羡初光裔自以中朝甲族耻事霸国常怏怏思归髙祖乃习为光裔手书遣使间道至洛阳召其二子损益并其家属皆至光裔殊惊喜出不意故为之尽心
　　杨洞潜字昭始兴人也先世自唐祭酒润生遂寜太守回回生勉由蜀逾岭因家焉勉生垂垂生轸轸生洞潜防好经史爽有政畧唐末为邕管廵官秩满客南海烈宗师事之表荐试大理评事清海建武节度判官时时为烈宗画防取湖南容管颇为楚人所惧由是显名髙祖继立洞潜首言刺史不宜用武流当广延中州人士置之莫府选为刺史俾宣政教则民受其福从之是时镇南将黎求者【一作球】杀其帅卢延昌自立无何求暴死牙将李彦图代知留后事洞潜力请兴师取韶州刺史廖爽遂战败奔楚已而楚武穆王又来争岭南西道髙祖复用洞潜等谋累战俱防遂尽有五管诸地以功表洞潜为节度副使御史中丞居二年梁以右散骑常侍韦戬来和楚汉之难洞潜力劝髙祖联姻楚国以靖边隅干亨元年髙祖即皇帝位擢兵部侍郎同平章事洞潜以梁使赵光裔故宰相光逢之弟逊使位居已上髙祖嘉其意从焉洞潜遂乗间陈吉凶礼法请立学校贡举设铨选国家制度粗有次叙顷之髙祖作水狱以毒罪人洞潜极諌不听大有中又命秦王度募宿卫兵千人中多市井无赖子弟洞潜諌曰秦王国之冡嫡宜亲端士使治军旅已过矣况昵羣小乎髙祖曰小儿辈教以戎事乃过烦公虑一日卫士掠商人金帛商人不敢诉洞潜见之叹曰政乱如此安用宰相为因谢病归久之不召卒
　　李殷衡世为赵郡人唐相徳孙也仕梁太祖为右补阙平二年充岭南官告副使至则烈宗留之幕府署节度判官不时遣还干亨初官礼部侍郎同平章事居无何终于其职先是故唐宰相刘瞻者殷衡姊婿也有子赞幼孤而性不慧殷衡教之读书每督以棰楚不进一夕赞遁入嵩山遇白衣叟语之曰与汝开心聪明必过人十倍自是日诵一卷兼有文藻俄登进士第梁时充崇政院学士犹数数念殷衡不忘亦一异云
　　倪曙字孟曦福州候官人唐中和时及第有赋名官太学博士黄巢之乱避归故乡防闽王从子延彬刺泉州雅好賔客曙与徐寅陈郯等赋诗饮酒为乐未几西逰岭表烈宗招礼之辟置幕中髙祖即位擢为工部侍郎进尚书左丞干亨五年诏同平章事无何以病卒所着赋一卷行世
　　何泽韶州曲江人也事烈宗为清海军从事长于诗赋有俊才子成尤工小词入周与陶谷齐名【按通鉴注及欧阳史唐荘宗时洛阳令何泽系广州人先时清海节度使刘陟荐于梁擢进士第后歴唐晋官至太常少卿中间爵里不同似非一人也姑为阙疑】
　　刘濬字伯深其先滑州胙人也父崇望相唐昭宗世父崇龟大顺时出为清海军节度岭南东道观察处置等使濬从崇龟流寓广州因占籍焉烈宗据畨禺辟濬居莫府议论多所商定与周杰等同为賔客髙祖即位拜宗正卿兼工部侍郎干亨中髙祖练兵于潮欲以侵闽濬言于杨洞潜力行諌沮髙祖不听引兵侵民屯于汀漳境上为闽人所败而归大有九年洞潜既病死乃擢濬中书侍郎同平章事以代之濬在位清简执持劝高祖养民息兵子孙在广南多有显者
　　论曰五季时中原扰攘独岭海承平小安民不受兵光裔洞潜之功居多殷衡为卫公之后左右霸主无咎无誉曙泽用文采显濬以清执称声施百粤亦庶几名臣选焉
　　陈用拙　　王定保　　周杰　　赵损
　　黄损
　　陈用拙本名拙连州人用拙其字也少习礼乐工诗歌长遂以字显唐天祐元年擢进士第授著作郎心恶梁王全忠所为假使节南归加烈宗清海节度同平章事烈宗留用之未几梁王全忠簒位改元平用拙力劝仍奉天祐年号烈宗多其义而不能用遂掌书记摄观察判官比烈宗病革用拙撰表请髙祖权知留后髙祖继立益信任之干化四年奉使呉越呉越武肃王与语嘉其专对赉以金帛甚厚用拙逊谢归以献髙祖髙祖自立为皇帝擢用拙吏部郎中知制诰乆之卒有诗集八卷传于世尤精音律着大唐正声琴籍十卷中载琴家论操名及古帝王名士善琴者又以古调缺徴音补新徴音谱若干卷
　　王定保南昌人举唐光化三年进士第南逰湖湘不为马氏所礼已而为唐容管廵官遭乱不得还烈宗招礼之辟为幕属及髙祖欲称帝惮定保不从先遣定保出使荆南及即位而定保回知其心未善也预使倪曙迎劳之且告以建国事定保曰建国当有制度吾入南门清海军额犹在其不见笑于四方乎髙祖笑曰朕备定保乆矣而不思此宜其讥也大有初官寜逺军节度使十三年冬代赵损为中书侍郎同平章事不逾年卒定保善文辞髙祖常作南宫极土木之盛定保献南宫七竒赋以美之一时称为絶论所着摭言十九卷定保妻呉氏唐侍郎子华女也定保既无北归意吴遂缁服终身誓不改适
　　周杰精于厯筭唐开成中登进士起家文馆校书郎擢水部员外郎迁司农少卿常以大衍厯数有差因敷衍其法着极衍二十四篇以究天地之数时天下方乱杰以天文占云惟岭南可以避地乃遣弟鼎求为封州録事参军天复中杰携家来南烈宗习其名招至莫府待之上賔数问天道灾变杰自以年老常防名中朝耻以星术事人时或称疾不起烈宗亦未之罪也髙祖即帝位强起之令知司天监事命占国祚享年几何杰以周易筮之遇比之复断曰卦有二土土数生五成于十二五相比以嵗言之当五百五十【一云杰筮易得复之丰曰凡二卦皆土为应土之数五二五十也上下各五将五百五十乎】高祖大喜赐赉有加逮后主降宋适得五十五年盖杰举成数以避害谬称十为百也大有中迁太常少卿卒年九十余子茂元有传赵损光裔长子也仕髙祖为翰林学士承防尚书左丞及光裔殁高祖复以损为门下侍郎同平章事大有十三年卒
　　黄损字益之连州人少负大志栖隐静福山罕与俗接为学以该通擅长尤工诗赋遇佳山水留题殆遍自谓所学未广乃担囊游洞庭诸名胜结交天下士意豁如也尝着三书隂符谷之言号曰三要梁初应进士举徧投三书公卿间识者谓此王佐才也已而登龙徳二年进士第归自京师适岭南与中朝隔絶遂家居不复入汴髙祖既嗣立颇加亲任损献十防乞居幕府自效中间多指切权贵众皆疾之逾年授永州团练判官累进尚书左仆射髙祖取湖南诸州其防皆自损出也未几髙祖建南薫殿雕沉香为龙柱务极工巧少不如意辄诛工匠前后十余人损极諌致忤髙祖意防宰相缺羣臣多推损髙祖谓左右曰我殊不喜此老狂无何婴足疾退居永州北沧塘湖上诗酒自娱竟病卒或曰一夕遁去莫知其存亡子若孙肖象事之越三十二年损忽归家索笔题诗而出人皆以为神仙云先是损学于庐山与桑维翰宋齐邱友善每论天下事二人自以为不及常同逰五老峰暂憩盘石上遇老叟长啸而至指维翰曰公当位宰相然而狡狡则不得其死谓齐丘曰亦至宰相然而忍忍则不得其死独异损曰子有道气可隐居若求富贵不过偏方一名宦尔后卒如叟言损常与都官员外郎郑谷僧齐已定近体诗诸格为湖海骚人所宗有桂香集若干卷射法一卷
　　论曰用拙欲遵天祐之号定保不与建国之谋杰耻言星术溷迹羲和矫矫之风俱有足嘉者赵损继秉国钧不永所事黄损才大遇啬未展其能惜哉



</div>
    <div class="pagination">
<a href="十国春秋_page28.html">上一页</a><span>...</span><a href="十国春秋_page24.html">24</a><a href="十国春秋_page25.html">25</a><a href="十国春秋_page26.html">26</a><a href="十国春秋_page27.html">27</a><a href="十国春秋_page28.html">28</a><span class="current-page">29</span><a href="十国春秋_page30.html">30</a><a href="十国春秋_page31.html">31</a><a href="十国春秋_page32.html">32</a><a href="十国春秋_page33.html">33</a><a href="十国春秋_page34.html">34</a><span>...</span><a href="十国春秋_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
