<!DOCTYPE html>
<html>
<head>
    <meta charset="UTF-8">
    <title>高丽史 - 第 549 页/共 739 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高丽史 - 第 549 页/共 739 页</h1>
    <div class="content">  ○贞海县世传太祖时梦熊驿吏韩姓者有大功赐号太匡割高丘县地置县为其乡贯。 显宗九年来属后置监务。
#高丽史56卷-志10-地理1-015

○天安府太祖十三年合东西兜率为天安府置都督[谚传术师艺方启太祖云: "三国中心五龙争珠之势若置大官则百济自降。" 太祖乃登山周览始置府。]成宗十四年改为　州都团练使穆宗八年废团练使。 显宗九年复旧名为知府事高宗四十三年避兵入仙藏岛后出陆忠宣王二年汰诸牧府改为宁州恭愍王十一年复为天安府。 别号任欢属郡一县七。

  ○温水郡本百济汤井郡新罗文武王升为州置摠管后废州为郡。 高丽初改今名显宗九年来属明宗二年置监务。 有温泉。

  ○牙州本百济　述县新罗景德王改名阴峯为汤井郡领县。 高丽初改为仁州成宗十四年置刺史穆宗八年废刺史显宗九年来属后更今名置监务别号宁仁。[成庙所定。]

  ○新昌县本百济屈直县新罗景德王改名祈梁为汤井郡领县高丽初更今名显宗九年来属。 恭让王三年筑城县西獐浦收旁近州县租载舟浮海达于京师始置万户兼监务。 有道高山。

  ○　岁县本百济甘买县新罗景德王改名驯雉为大麓郡领县。 高丽初更今名显宗九年来属别号　川。

  ○平泽县古河八县高丽称今名来属。

  ○礼山县本百济乌山县新罗景德王改名孤山为任城郡领县。 太祖二年更今名显宗九年来属后置监务。

  ○稷山县本慰礼城百济始祖温祚王开国建都后高勾丽取之改为蛇山县新罗因之为白城郡领县。 高丽初更今名显宗九年来属后置监务。[高丽改河阳仓为庆阳县置令兼任　场官。]

  ○安城县本高勾丽柰兮忽新罗景德王改为白城郡。 高丽初更今名显宗九年属水州后来属明宗二年置监务。 恭愍王十年红贼入松都王南巡贼遣先锋招降杨广道州郡所至莫敢挫其锋唯县人佯为降附设宴　之乘其醉斩魁首六人贼由是不敢南下。 十一年以功升知郡事割水原任内阳良甘弥呑马田薪谷四部曲以与之。 后金镛受赂以三部曲还属水原。
#高丽史56卷-志10-地理1-016

○嘉林县本百济加林郡新罗景德王改加为嘉。 成宗十四年置林州刺史显宗九年更今名置令忠肃王二年以元阿　海平章妻赵氏内乡升知林州事。 属郡一县四。

  ○西林郡本百济舌林郡[一云南阳。]新罗景德王改今名。 高丽因之显宗九年来属后置监务。 忠肃王元年以县人李彦忠有劳于忠宣升知西州事。 有熊津溟所。

  ○庇仁县本百济比众县新罗景德王改今名为西林郡领县。 高丽因之显宗九年来属后置监务。

  ○鸿山县本百济大山县新罗景德王改名翰山为嘉林郡领县。 高丽初更今名显宗九年仍属明宗五年以韩山监务来兼。

  ○蓝浦县本百济寺浦县新罗景德王改今名为西林郡领县。 显宗九年来属后置监务辛禑六年因倭寇人物四散至恭让王二年始置鎭城招集流亡。

  ○韩山县本百济马山县新罗因之为嘉林郡领县。 高丽更今名仍属明宗五年置监务后升为知韩州事。
#高丽史56卷-志10-地理1-017

○富城县本百济基郡新罗景德王改为富城郡。 高丽因之仁宗二十二年置县令明宗十二年县人逼令尉幽之有司奏除官号。 忠烈王十年以县人大护军郑仁卿有功升知瑞山郡事三十四年升为瑞州牧忠宣王二年汰诸牧降为瑞宁府后又降知瑞州事属县二。

  ○地谷县本百济知六县新罗景德王改名地育为富城郡领县。 高丽更今名仍属。

  ○苏泰县本百济省大兮县新罗景德王改今名为富城郡领县。 高丽仍之显宗九年属运州。 忠烈王时宦者李大顺有宠于元以县为居乡升知泰安郡事。
志卷第十。

#高丽史57卷-志11-00-000

志卷第十一。 高丽史五十七。

正宪大夫工曹判书集贤殿大提学知  经筵春秋馆事兼成均大司成臣郑麟趾奉  敎修。
#高丽史57卷-志11-地理2-000

地理二。
#高丽史57卷-志11-地理2-001

○庆尙道在三韩为辰韩在三国为新罗及太祖幷新罗百济置东南道都部署使置司庆州。 成宗十四年分境内为十道以尙州所管为岭南道庆州金州所管为岭东道晋州所管为山南道睿宗元年称庆尙晋州道。 明宗元年分为庆尙晋陜州两道十六年为庆尙州道神宗七年为尙晋安东道其后又改为庆尙晋安道。 高宗四十六年以和登定长四州没于蒙古割道之平海德原盈德松生隶溟州道。 忠烈王十六年又以德原盈德松生移隶东界忠肃王元年定为庆尙道领京一牧二府三郡三十县九十二。
#高丽史57卷-志11-地理2-002

○东京留守官庆州本新罗古都。 始祖赫居世王开国建都国号徐耶伐或称斯罗或称斯卢后称新罗脱解王九年始林有　怪更名　林因以为国号基临王十年复号新罗。 太祖十八年敬顺王金傅来降国除为庆州二十三年升为大都督府改其州六部名梁部为中兴部沙梁为南山部本彼为通仙部习比为临川部汉祗为加德部牟梁为长福部。 成宗六年改为东京留守十四年称留守使属岭东道。 显宗三年废留守官降为庆州防御使五年改安东大都护府二十一年复为东京留守。 时锐方所上三韩会土记有高丽三京之文故复置之。 神宗五年东京夜别抄作乱攻劫州郡遣师讨平之七年以东京人造新罗复盛之言传檄尙淸忠原州道谋乱降知庆州事夺管内州府郡县乡部曲分隶安东尙州高宗六年复为留守。 忠烈王三十四年改称　林府辛禑二年府与金州争使营。 都评议使奏金州贼杀按廉且置营岁月不及　林。 　近海滨倭贼可畏乞移置　林禑从之。 别号乐浪[成庙所定。]有赫居世王陵金庾信墓又有瞻星台[新罗善德女主所筑。]奉德寺[新罗惠恭王铸大锺重铜一十二万斤撞之声闻百余里]属郡四县十领郡五。[防御郡四知事郡一。]

  ○兴海郡本新罗退火郡景德王改为义昌郡高丽初改今名显宗九年来属明宗二年置监务恭愍王十六年以国师千熙之乡升知郡事。 别号曲江又号鳌山。

  ○章山郡本押梁小国[一云押督。]新罗祗味王取之置郡景德王改为獐山郡。 高丽初更今名显宗九年来属明宗二年置监务。 忠宣王卽位避王嫌名改庆山忠肃王四年以国师一然之乡升为县令官。 恭让王二年以王妃卢氏之乡升知郡事别号玉山。

  ○寿城郡本新罗　火郡[一云上村昌郡。]景德王改为寿昌郡。 高丽初更今名显宗九年来属恭让王二年置监务兼任解颜。

  ○永州高丽初合新罗临　郡道同临川二县置之[一云高郁府。]成宗十四年为永州刺史显宗九年来属明宗二年置监务。 后升为知州事别号益阳[成庙所定。]又号永阳。[丽季升本州岛梨旨银所为县。]

  ○安康县本新罗比火县景德王改今名为义昌郡领县。 显宗九年来属恭让王二年置监务。[新罗*婆裟王{婆娑王}取音汁伐国置音汁火县后合属于县。]

  ○新宁县本新罗史丁火县景德王改今名为临　郡领县。 显宗九年来属恭让王二年置监务。[景德王改买熟次县为　白县后合属于县。]

  ○慈仁县本新罗奴斯火县景德王改今名为獐山郡领县。 显宗九年来属。

  ○河阳县成宗十四年为河州刺史。 显宗九年改今名来属后置监务。

  ○淸河县本高勾丽阿兮县新罗景德王改名海阿为有邻郡领县。 高丽初更今名显宗九年来属。

  ○延日县本新罗斤乌支县[一作乌良友。]景德王改名临汀为义昌郡领县。 高丽初更今名显宗九年来属恭让王二年置监务以管军万户兼之。

  ○解颜县本新罗雉省火县[一云美里。]景德王改今名为獐山郡领县。 显宗九年来属恭让王二年置监务以寿城监务兼之。

  ○神光县本新罗东仍音县[一云神乙。]景德王改今名为义昌郡领县。 显宗九年来属。

  ○杞溪县本新罗芼兮县[一云化　。]景德王改今名为义昌郡领县。 显宗九年来属。

  ○长　县本新罗只沓县景德王改名　立为义昌郡领县。 高丽更今名来属后置监务。
#高丽史57卷-志11-地理2-003

○蔚州本屈阿火村新罗婆娑王取之置县景德王改名河曲[一作河西。]为临关郡领县。 高丽初更今名显宗九年置防御使。[景德王改于火县为虞风县栗浦县为东津县皆合属。 太祖时郡人朴允雄有大功乃倂河曲东津虞风等县置兴礼府后降为恭化县又改知蔚州事。 一云罗季有鹤来鸣故称神鹤城。 一云戒边城一云皆知边一云火城郡。] 别号鹤城[成庙所定。]属县二。

  ○东莱县本新罗居柒山郡景德王改为东莱郡。 显宗九年来属后置县令。 有温泉。

  ○　阳县本新罗居知火县景德王改今名为良州领县。 显宗九年来属仁宗二十一年置监务后改为彦阳。
#高丽史57卷-志11-地理2-004

○礼州本高勾丽于尸郡新罗景德王改为有邻郡。 高丽初更今名显宗九年置防御使高宗四十六年以卫社功臣朴松庇内乡升为德原小都护府后升为礼州牧忠宣王二年汰诸牧改为宁海府别号丹阳。[成庙所定。] 有观鱼台属府一郡三县二。

  ○甫城府[一云载岩城。]新罗景德王改柒巴火县为眞宝县又改高勾丽助揽县为眞安县高丽初合二县置府显宗九年来属。

  ○英阳郡[英一作延。]本古隐县后改今名。 显宗九年来属明宗五年置监务别号益阳。[首比部曲元属于县文宗朝移属蔚珍以附近还属。]

  ○平海郡本高勾丽斤乙于高丽初改今名显宗朝来属明宗二年置监务。 忠烈王时县人佥议评理黄瑞随驾入元翊戴回还以功升知郡事别号箕城。 有温泉。
</div>
    <div class="pagination">
<a href="高丽史_page548.html">上一页</a><span>...</span><a href="高丽史_page544.html">544</a><a href="高丽史_page545.html">545</a><a href="高丽史_page546.html">546</a><a href="高丽史_page547.html">547</a><a href="高丽史_page548.html">548</a><span class="current-page">549</span><a href="高丽史_page550.html">550</a><a href="高丽史_page551.html">551</a><a href="高丽史_page552.html">552</a><a href="高丽史_page553.html">553</a><a href="高丽史_page554.html">554</a><span>...</span><a href="高丽史_page550.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
