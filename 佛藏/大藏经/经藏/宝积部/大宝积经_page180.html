<!DOCTYPE html>
<html>
<head>
    <meta charset="UTF-8">
    <title>大宝积经 - 第 180 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大宝积经 - 第 180 页/共 194 页</h1>
    <div class="content">　　黑暗所覆愚痴者　　生于垢浊及我人
　　怜愍诸有起慈心　　过百千劫勤修行
　　开发正觉菩提岸　　唯愿除断我今疑
　　善能出入神通门　　隐显自在巧行住
　　证得无我破我相　　毁坏诸法亦非空
　　佛于世中无染著　　真实正行及正思
　　微妙寂灭离诸垢　　唯愿为我决此疑
　　世尊昔日修行时　　施戒忍进无暂废
　　禅定智慧亦常修　　利益群生无有比
　　诸功德聚难思量　　深大如海无穷尽
　　善能往来亦善住　　唯愿为我作归依
　　往昔无垢修大慈　　怖鸽归投救不舍
　　剜身割股血滂流　　称肉与鹰而代之
　　全身上秤谓敌彼　　而鸽尚重身犹轻
　　大明善巧以行慈　　唯愿为我决疑惑
　　须弥动摇众星落　　诸天宫殿尽破亡
　　四大海水一朝枯　　阿修罗宫处天上
　　假使日轮坠于地　　明月处空忽瞑冥
　　诸佛正觉两足尊　　所言真诚无有二

　　尔时尊者摩诃迦叶。说偈赞已。复白佛言。大德世尊。何因缘故。世间有是微妙光明。复何因缘。忽现如是未曾有瑞。众相明了。尔时世尊。告大迦叶言。迦叶。汝今不应咨问是事。何以故。如是境界。非诸声闻缘觉所知。若我说是光明义者一切世间天人阿修罗。皆当惊疑入迷没处。是故汝今不应问也。时大迦叶。复白佛言。世尊。唯愿大慈。怜愍一切诸天人故。利益一切诸天人故。安乐一切诸天人故。说此光明甚深因缘。令我开解。尔时世尊。告迦叶言。汝宜谛听善思念之。吾为汝说。大迦叶言。善哉世尊。愿乐欲闻。唯垂敷演。时佛复告大迦叶言。迦叶。今我文殊师利。入彼普明无垢庄严三昧。三昧力故放斯光明。遍照十方过恒沙等诸佛国土。为大集彼无量无边不可数不可量阿僧祇。诸大菩萨摩诃萨等。而来至此娑婆世界。彼等皆已顶礼我足。右绕三匝。处在虚空高一多罗树。皆各于彼大莲花座。结加而坐。
　　尔时尊者大迦叶。复白佛言。世尊。今有何等菩萨摩诃萨威神德力。而雨如是微妙花香。复出如是百千音乐。不鼓自鸣。佛告大迦叶言。迦叶。是为十方诸菩萨等威神力故。而雨如是胜妙花香。乃至于上虚空之中。无量乐音皆自鸣也。迦叶复言。世尊。我于是中。乃至不见彼一菩萨。云何世尊。更言十方诸菩萨等。迦叶。一切声闻辟支佛等。终不能见彼诸菩萨摩诃萨众。何以故。迦叶。是中声闻辟支佛等。于大慈悲。非其所住故。若能住是慈悲地中。斯则能为利益他事。则亦能行布施持戒忍辱精进禅定智慧。诸波罗蜜等。若已受正位。终不能行此诸菩萨所行之处。迦叶。斯诸菩萨摩诃萨等。一切皆入隐身三昧。是故一切声闻辟支佛。不能见彼诸菩萨等。唯除诸佛及大菩萨。住斯地者乃能见耳。迦叶。初住大乘诸菩萨等。尚不能见。何况一切声闻辟支佛。而能得见。若得见者无有是处。
　　尔时大迦叶复白佛言。世尊。菩萨摩诃萨。具足几法修何善根。获何功德。而能入是隐身三昧。佛言迦叶。菩萨摩诃萨。成就十法即能获是隐身三昧。何等为十。一者志性和柔深住正信。二者恒不舍离一切众生。三者毕竟成满大慈悲心。四者觉了一切不著众相。五者虽复思求一切佛法。终不妄取。六者亦不思想一切声闻辟支佛智。七者世间所有尽皆能舍。乃至身命尚无吝惜。岂况余物而不施者。八者虽行无量生死烦恼。而不染著诸有为行。九者常修无量布施持戒忍辱精进禅定智慧。而不分别诸波罗蜜。十者常生是心。我当安立一切众生于菩提已。然后方当坐佛树下。不取菩提及众生相。迦叶。是为菩萨摩诃萨具足十法。便能获得隐身三昧。
　　尔时尊者大迦叶复白佛言。希有世尊。快说斯事。世尊。乃能作如是说。世尊。一切声闻辟支佛。尚皆未曾一发是心。我当安置一切众生于阿罗汉地。况佛法乎。佛言迦叶。如是如是。是故一切声闻辟支佛。悉无能入菩萨所行隐身三昧。此三昧名尚自不知。云何能入。若能入者无有是处。
　　尔时尊者大迦叶复白佛言。世尊。我等今者。深愿见彼诸大菩萨摩诃萨等。所以者何。斯诸大士难可会遇。佛言迦叶。汝宜且住。当须待我文殊来者。彼诸菩萨当从定出。汝等然后乃见之耳。虽然迦叶。汝亦得是无量百千诸三昧门。今当摄心求彼菩萨摩诃萨等。为在何处。住何威仪。作何事业。时大迦叶蒙圣教已。承佛威神及己通力。即入二万诸三昧门。如是思求彼诸菩萨。今在何所住何威仪。为行步耶。而竟不见为住立耶。而亦不见为倚卧耶。而亦不见为端坐耶。而亦不见。乃至不知。以何语言作何事业。来何所从。去何所至。于是起定前白佛言。甚奇世尊。甚奇世尊。我已经历二万定门。求诸菩萨竟无所见。世尊。彼诸菩萨摩诃萨等。尚未证知萨婆若处。已得如是微妙三昧。何况当证无上菩提。世尊。诸善男子善女人。其有见闻如斯神变。而不疾发阿耨多罗三藐三菩提心者。无有是处。世尊。能得如是隐身三昧。菩萨摩诃萨。为欲度彼一切众生。被精进铠。然终不得离是妙定。佛告迦叶。如是如是。如汝所说。是中一切声闻辟支佛。尚非境界。况余众生。
　　尔时尊者舍利弗。作如是念。世尊称我声闻人中智慧第一。我今宁可求诸菩萨。今在何所住何威仪。作何事业。若得睹见不亦善乎。时舍利弗如是念已。承佛威神及自力故。即入三万诸三昧门。周旋观察彼诸菩萨。今为何所住何威仪。乃至不知如毫厘相。
　　尔时尊者须菩提。作如是念。我今亦当求诸菩萨。为何所在住何威仪。造作何事。若睹见者不亦善乎。时须菩提作是念已。承佛威神及自力故。即入四万诸三昧门。周遍推求彼诸菩萨。为何所在住何威仪。乃至不见行住坐卧。从何所来去何所至。然后出定前至佛所。头面礼足。白言世尊。世尊记我声闻人中无诤三昧最为第一。是三昧门我亦已得。如是世尊。我若入定。正使有人具大神力。能以百亿四天下为一大鼓。取须弥山为一大槌。于我定时。令一大人住在我前。执彼大槌挝击大鼓。无暂休废。乃至经劫。如是鼓声尚不入耳。何况乱心能令我出。若彼鼓声能为定患。牵我起者永无是处。世尊。我今所得无诤三昧。弘普若是。我向经历四万三昧。周遍推求彼诸菩萨。终不能见。乃至不睹一人暂时往来之相。如是世尊。有诸菩萨摩诃萨辈。念求如是不思议智。为一一众生。于恒河沙劫。生地狱中备受众苦。世尊。彼求菩萨道故。虽经众苦。而不舍离如是甚深不思议智。如是世尊。若我今日漏心未尽。未得解脱。于诸佛法有所未知者。令我当来常在生死。更不舍离彼不思议大妙乘也。于是世尊。赞须菩提言。善哉善哉。诚如汝言。汝以信故作如斯说。令汝此身不取涅槃者。以斯善根。于当来世过恒沙劫。汝当得作转轮圣王。正法治世。然后乃成阿耨多罗三藐三菩提。又须菩提。今此三千大千世界众生数类。宁为多不。须菩提言。甚多。世尊。甚多。世尊。佛言。如是如是。须菩提。是诸世界所有众生。成就智慧如舍利弗。解空第一如须菩提。苦行超伦如大迦叶。即令如是诸大声闻。共尽知见求彼菩萨。若于一劫。若于百劫。若于千劫。乃至无量恒河沙劫。亦不能见。若能见者。无有是处。何以故。须菩提。彼诸菩萨凡所为作。非是一切声闻辟支佛所行境界。是故二乘终不能见。说此法时。是众会中八万四千天人。皆发阿耨多罗三藐三菩提心。三千世界六种震动。尔时文殊师利。于己住室如是思惟。今此十万亿百千数诸大菩萨。皆已集会。吾当复召诸天大众。咸令云集。如是可乎。时文殊师利。既思惟已。即以神力。如意化成八万四千亿那由他妙宝莲花。大如车轮。纯金为茎白银为叶。胜藏罗网。毗琉璃宝。是诸花中。皆有化佛及诸菩萨。结加趺坐莲花台上。身紫金色。三十二相八十种好。威德巍巍光明普照。时彼莲花。上升四天王天三十三天。夜摩天兜率天。化乐天他化自在天。及诸梵天乃至有顶。如是略说遍此三千大千世界。乃至百亿须弥。百亿四天下。欲界天宫。色界天宫。彼化莲花无不遍至。是诸化处及菩萨众。出大音声遍告三千大千世界。而说偈言。
　　世尊明慧日　　希有出世间
　　譬如忧昙花　　难遇复过是
　　释师子人雄　　今者现于世
　　班宣深妙法　　永拔众苦源
　　诸天虽快乐　　谁能保长久
　　任业还三涂　　复受众苦毒
　　所习诸欲事　　贪爱独增长
　　三界本无乐　　而愚耽著之
　　已获最上难　　所谓诸佛出
　　愚痴放逸人　　焉觉苦不断
　　汝等当速求　　见佛闻正法
　　若圣涅槃已　　虽悔难可追
　　魔网深可怖　　汝等为放逸
　　既被羁罗已　　宁有解脱期
　　独有求佛法　　汝为众生资
　　汝等但速求　　三十二妙相
　　佛能救世间　　余无可依者
　　世雄甚希有　　大慈难思量
　　无量亿数劫　　所行不可量
　　集功德智慧　　成就释师子
　　阐扬微妙法　　甚深难觉知
　　何处有众生　　及我人寿命
　　如是破常见　　断已自无余
　　放舍一切相　　为众生说此
　　宣明真实际　　世间绝心行
　　唯彼空无相　　无愿亦无作
　　虚空本无形　　不起亦不灭
　　无来亦无去　　智者之所说
　　无尽无所生　　本净无所有
　　无相貌可见　　无思想能说
　　众生本无生　　云何得言死
　　寂灭无众生　　众生在何处
　　言音为说法　　法不住言音
　　亦不可文字　　世尊如斯说
　　诸处遍推求　　不见风水火
　　地亦无分别　　慧眼之所宣
　　色受及与想　　行识同虚空
　　假言彼五阴　　其实无积聚
　　眼耳鼻舌身　　心意等诸根
　　虽说本性空　　空亦不可得
　　色声香味触　　及以种种法
　　斯由分别生　　分别体空寂
　　欲界与色界　　及彼无色天
　　皆说如幻化　　虚伪不真实
　　如是诸世尊　　为众生说法
　　欲求出众苦　　速归大导师

　　彼诸化佛。说此偈时。于是三千大千世界。咸得闻之。有九十六亿欲色诸天。远尘离垢得法眼净。二万天子。厌离众欲。三万二千天子。皆发阿耨多罗三藐三菩提心。一万行菩萨乘诸天子。得无生法忍。尔时彼化如来。所可劝召。无量无边阿僧祇亿那由他百千诸天大众。于须臾间悉皆云集。释迦如来应供正遍觉所。稽首足下。右绕三匝退住一面。以天花香。所谓优钵罗花。钵头摩花。拘物头花。分陀利花。曼陀罗花。摩诃曼陀罗花。及诸花鬘末香涂香。奉散世尊。及余供养。复以种种天妙乐音。歌咏称赞满彼虚空。时大集众。其数甚多难可称计。周遍充满此四天下。无有空地如一杖头而不遍者。是诸天人具大威德。所散诸花满四天下。积至于膝。

　　　　大宝积经卷第一百二



　　　　大宝积经卷第一百三

　　　　隋天竺三藏达摩笈多译

　　善住意天子会第三十六之二开实义品第二

　　尔时大集众中。有上首天。所谓善住意天子。善寂天子。惭愧天子。与如是等九十六亿诸天子俱。一切皆行菩萨之道。咸共往诣文殊师利所。至其门外右绕七匝。绕七匝已。然后雨天曼陀罗花。其所雨花遍覆虚空。高十由旬成花网台。形如宝塔。时文殊师利持此花台。供养世尊。供养已。即以神力。令此三千大千世界一切国土。虚空之中花网遍覆。是花光明。普照三千大千世界。皆大明盛。复雨天曼陀罗花。尔时文殊师利菩萨摩诃萨。闲雅安详从精舍出。更以神力。令所居地。自然而有七宝妙座。其座巍巍具足庄严。文殊师利敛容整服。升此宝座。时善住意天子。见文殊师利升宝座已。即以顶礼文殊师利足。退住一面。一切诸天。亦皆顶礼文殊师利足。尔时文殊师利。如是思惟。谁于今日。堪任与我在世尊前对扬深法。谁为法器。能受如是不思议句。甚难证句。无处所句。无所著句。无戏论句。不可得句。不可说句。甚深句。真实句。无碍句。不可坏句。空句。无相句。无愿句。如如句。实际句。法界句。无形貌句。不取句。不舍句。佛句法句僧句。智慧满足句。三界平等句。一切法无所得句。一切法无生句。师子句。勇猛句。无句句。如斯说已谁听者乎。于是文殊师利。复更思惟。今此唯有善住意天子。已于过去供养多佛。入深法忍具足辩才。当能与我处世尊前共谈实义。尔时文殊师利如是念已。即语善住意天子言。天子。汝今已得甚深法忍。又能具足无碍辩才。今当与我诣世尊所。对论如是深妙义乎。时善住意天子。报文殊师利言。大士我如是说。彼若于我无有语言。不为演说。不存咨问。亦无报答。无佛法众。断灭三乘。无生死无涅槃。不合不散。不启不发。不出声音。除诸文字。如是说者我当共谈。文殊师利语善住意天子言。天子。我如是说。彼能于我。无听无闻。无读无诵。无受不持。不思不念。不取不舍。不觉不知。不闻我言。不为他说。所以者何。诸佛菩提本无文字。无心离心。无有觉悟。虽假名说其名亦空。善住又言。大士。今者且为诸天子说。斯诸天子。于大士说乐欲听闻。文殊师利言。天子。我终不为乐听者说。又亦不为闻受者说。所以者何。凡有听受则为取著。云何取著。所谓我著。人著。众生著。寿命著。士夫著。以取著故便有听受。如是听受。当知彼住三种缚中。何谓三缚。一见我缚。二见众生缚。三见法缚。天子。若无如是三种见缚。而听法者。当知彼住三种净中。何谓三净。一不见自身。不分别。不思念。不证知。二不见说者。不分别。不思念。不证知。三不见所说。不分别。不思念。不证知。天子。是则名为三种净也。天子。若有能作如是听者。是平等听非不平等。
　　尔时善住意天子赞文殊师利言。善哉善哉。快作斯说。大士。若有能作如是说者。当知即是不退转说。文殊师利言。且止天子。汝今不应妄想分别菩萨退转。何以故。若使菩萨有退转者。彼终不能成等正觉。所以者何。是菩提中无退法故。善住复言。大士。若如是者。当于何处有斯退转。文殊师利言。天子。当知从贪欲故有退转。从嗔恚故有退转。从愚痴故有退转。从有爱故有退转。从无明故有退转。乃至从十二有分生死所生故有退转。从因故有退转。从见故有退转。从名故有退转。从色故有退转。从欲界故有退转。从色界故有退转。从无色界故有退转。从声闻行故有退转。从辟支佛行故有退转。从分别故有退转。从执著故有退转。从相故有退转。从取相故有退转。从断见故有退转。从常见故有退转。从取故有退转。从舍故有退转。从我想故有退转。从众生想故有退转。从寿命想故有退转。从士夫想故有退转。从福伽罗想故有退转。从思想故有退转。从系缚故有退转。从颠倒故有退转。从我见故有退转。从我见为根本六十二见故有退转。从诸盖故有退转。从诸阴故有退转。从诸入故有退转。从诸界故有退转。从佛想故有退转。从法想故有退转。从僧想故有退转。如是乃至。我当成佛。我当说法。我度众生。我当破魔。我得智慧。从是诸想故有退转。如是天子。若能不分别如来十力。不分别四无所畏。不分别十八不共法。不分别一切根力觉道。不分别诸相好。不分别庄严佛国。不分别声闻。不分别菩萨。乃至不分别一切分别退转者。是名不退转。
　　尔时善住意天子。复白文殊师利言。大士。若如是者当于何处得不退转。文殊师利言。天子当知。从通达佛慧故。得不退转。从空故不退转。从无相故不退转。从无愿故不退转。从如如故不退转。从法性故不退转。从实际故不退转。从平等故不退转。善住意言。大士。若如是说。一切诸分别无分别。二俱不异。所以者何。皆从思惟分别生故。是故得言彼有退转。又问如是退转为有法耶为无法乎。文殊师利言。非有非无如是退转。善住意言。大士若尔。何处退转。文殊师利言。若有若无。是虚妄取。是颠倒取。是不如取。彼则不取亦非不取。以是义故。得言退转。而彼退法不可说有。不可说无。何以故。若有无中有退转者。彼即为过。所以者何。若有法退转则堕常边。无法退转则堕断边。然世尊说不住常中。不住断中。非断非常。世尊所说。天子。若彼于先不真实想。而彼证知。则名非断非常。天子。是为菩萨退转法门。说是法时。十千天子得无生法忍。

　　文殊神变品第三

　　尔时善住意天子。白文殊师利言。大士。今可俱行诣如来所。奉见顶礼咨受未闻。亦因此时如法问难。文殊师利言。天子。汝莫分别取著如来。善住意言。大士。如来何在而言莫著。文殊师利言。即在现前。善住意言。若如是者我何不见文殊师利言。天子。汝今若能一切不见。是则名为真见如来。善住意言。若现前者。云何诫我莫取如来。文殊师利言。天子。汝谓今者现前何有。善住意言。有虚空界。文殊师利言。如是天子。言如来者即虚空界。何以故。诸法平等如虚空故。是故虚空即是如来。如来即是虚空。虚空如来无二无别。天子。以是义故。若人欲求见如来者。当作斯观。如实真际觉了。是中无有一物可分别者。
　　尔时文殊师利菩萨摩诃萨复以神力。化作三十二所重阁宝堂。辇轩具足。四面正方。四角有柱。周匝栏楯。宝网交络。殊特妙好。高显巍巍。具足庄严甚可爱乐。诸堂阁内咸有胜床。众宝所成天衣覆上。其床各有化菩萨坐。具三十二大人之相。尔时文殊师利。普现如是庄严事已。遂更与彼莲花化佛。并化菩萨。及此宝辇重阁殿堂诸菩萨众。俱往佛所。绕佛七匝。并亦围绕比丘众已。踊在虚空。光明普照众会道场。四面而住。尔时文殊师利。后善住发。忽然在前。先至佛所。善住意天子反更后到。白言大士。吾发在前。更在后至。仁从何路乃至于斯。文殊师利言。天子。假使供养满恒河沙诸如来等。稽首为礼。终不见吾往来进止。尔时花台诸化菩萨。及宝堂中诸菩萨众。同声说偈赞叹如来。
　　已曾供养过恒河　　不可思议诸世尊
　　炽然修行求菩提　　是故超出天人上
　　光明妙色三界雄　　牟尼众相实奇特
　　为众宣说甚深法　　无有寿命及人我
　　世尊行施持净戒　　忍辱精进具修禅
　　智慧清净三界表　　我礼彼岸最胜尊
</div>
    <div class="pagination">
<a href="大宝积经_page179.html">上一页</a><span>...</span><a href="大宝积经_page175.html">175</a><a href="大宝积经_page176.html">176</a><a href="大宝积经_page177.html">177</a><a href="大宝积经_page178.html">178</a><a href="大宝积经_page179.html">179</a><span class="current-page">180</span><a href="大宝积经_page181.html">181</a><a href="大宝积经_page182.html">182</a><a href="大宝积经_page183.html">183</a><a href="大宝积经_page184.html">184</a><a href="大宝积经_page185.html">185</a><span>...</span><a href="大宝积经_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
