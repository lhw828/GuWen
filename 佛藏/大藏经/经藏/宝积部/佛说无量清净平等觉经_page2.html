<!DOCTYPE html>
<html>
 <head>
  <meta charset="utf-8"/>
  <title>
   佛说无量清净平等觉经 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   佛说无量清净平等觉经 - 第 2 页/共 2 页
  </h1>
  <div class="content">
   于佛前住自说　　愿使我刹如此
　　所散华止虚空　　合成盖百由旬
　　其柄妙严饰好　　悉遍覆众会上
　　诸菩萨都往至　　诸尊刹难得值
　　如是人闻佛名　　快安隐得大利
　　吾等类得是德　　诸此刹获所好
　　计本国若如梦　　无数劫净此土
　　见菩萨绕世尊　　威神猛寿无极
　　国觉众甚清净　　无数劫难思议
　　时无量世尊笑　　三十六亿那术
　　此数光从口出　　遍照诸无数刹
　　则回光还绕佛　　三匝已从顶入
　　色霍然不复现　　天亦人皆欢喜
　　廅楼亘从坐起　　正衣服稽首问
　　白佛言何缘笑　　唯世尊说是意
　　愿授我本空莂　　慈护成百福相
　　闻是诸音声者　　一切人踊跃喜
　　梵之音及雷霆　　八种音深重声
　　佛授廅楼亘决　　今吾说仁谛听
　　众世界诸菩萨　　到须阿提礼佛
　　闻欢喜广奉行　　疾得至得净处
　　已到此严净国　　便速得神足俱
　　眼洞视耳彻听　　亦还得知宿命
　　无量觉授其决　　我前世有本愿
　　一切人闻说法　　皆疾来生我国
　　吾所愿皆具足　　从众国来生者
　　皆悉来到此间　　一生得不退转
　　若菩萨更兴愿　　欲使国如我刹
　　亦念度一切人　　令各愿达十方
　　速疾超便可到　　安乐国之世界
　　至无量光明土　　供养于无数佛
　　其奉事亿万佛　　飞变化遍诸国
　　恭敬已欢喜去　　便还于须摩提
　　非有是功德人　　不得闻是经名
　　唯有清净戒者　　乃逮闻此正法
　　曾更见世尊雄　　则得信于是事
　　谦恭敬闻奉行　　便踊跃大欢喜
　　恶骄慢弊懈怠　　难以信于此法
　　宿世时见佛者　　乐听闻世尊教
　　譬从生盲冥者　　欲得行开导人
　　声闻悉或大乘　　何况于俗凡诸
　　天中天相知意　　声闻不了佛行
　　辟支佛亦如是　　独正觉乃知此
　　使一切悉作佛　　其净慧智本空
　　复过此亿万劫　　计佛智无能及
　　讲议说无数劫　　尽寿命犹不知
　　佛之慧无边幅　　如是行清净致
　　奉我教乃信是　　唯此人能解了
　　佛所说皆能受　　是则为第一证
　　人之命希可得　　佛在世甚难值
　　有信慧不可致　　若闻见精进求
　　闻是法而不忘　　便见敬得大庆
　　则我之善亲厚　　以是故发道意
　　设令满世界火　　过此中得闻法
　　会当作世尊将　　度一切生老死

　　佛语阿难。无量清净佛。为诸菩萨阿罗汉说经竟。诸天人民中。有未得须陀洹道者。则得须陀洹道。中有未得斯陀含道者。则得斯陀含道。中有未得阿那含道者。则得阿那含道。中有未得阿罗汉道者。则得阿罗汉道。中有未得阿惟越致菩萨者。则得阿惟越致菩萨。阿弥陀佛。辄随其本宿命求道时。心所喜愿大小随意。为说经辄授之。令其疾开解得道。皆悉明慧各自好喜。所愿经道莫不喜乐诵习者。则各自讽诵经道。通利无厌无极也。诸菩萨阿罗汉中有诵经者。其音如雷声。中有说经者。如疾风暴雨。时诸菩萨阿罗汉。说经行道皆各如是。尽一劫竟终无懈倦时也。皆悉智慧勇猛。身体皆轻。便终无有痛痒。极时行步坐起。皆悉才健勇猛。如师子中王。在深林中。当有所趣。向时无有敢当者。无量清净佛国。诸菩萨阿罗汉。说经行道皆勇猛。无有疑难之意。则在心所作。为不豫计。百千亿万倍。是猛师子中王也。如是猛师子中王。百千亿万倍。尚复不如我第二弟子。摩诃目揵连勇猛。百千亿万倍也。无量清净国。诸菩萨阿罗汉。皆胜我第二弟子摩诃目揵连也。佛言。如摩诃目揵连勇猛。于诸佛国诸阿罗汉中。最为无比。如摩诃目揵连。飞行进止。智慧勇猛。洞视彻听。知八方上下去来现在之事。百千亿万倍都合为一智慧勇猛。当在无量清净佛国。诸阿罗汉中者。其德尚复不如无量清净佛国。一阿罗汉智慧勇猛者。千亿万倍也。是时坐中有一菩萨。字阿逸菩萨。阿逸菩萨。则起前长跪叉手。问佛言。阿弥陀佛国中。诸阿罗汉。宁颇有般泥洹去者不。愿欲闻之。佛告阿逸菩萨。若欲知者。如是四天下星。若见之不。阿逸菩萨言。唯然皆见之。佛言。而我第二弟子。摩诃目揵连。飞行四天下。一日一夜遍数星。知有几枚也。如是四天下。星甚众多。不可得计。尚为百千亿万倍。是四天下星也。佛言。如天下大海水。减去一渧水。宁能令海水为减不。阿逸菩萨言。减大海水。百千亿万斗石。水尚复不能令海减少也。佛言。阿弥陀佛国。诸阿罗汉中。虽有般泥洹去者。如是大海。减一小水耳。不能令诸在阿罗汉为减知少也。佛言。减大海水一溪水。宁能减海水不。阿逸菩萨言。减大海百千万亿溪水。尚复不能减海水。令知减少也。佛言。阿弥陀佛国。诸阿罗汉中。有般泥曰去者。如是大海减一溪水耳。不能减诸在阿罗汉。为减知少也。佛言。而大海减一恒水。宁能减海水不。阿逸菩萨言。减大海水百千万亿恒水。尚复不能减大海水。令减知少也。佛言。阿弥陀佛国。诸阿罗汉。般泥曰去者无央数。其在者。新得阿罗汉者。亦无央数。都不为增减也。佛言。令天下诸水。都流行入大海中。宁能令海水为增多不。阿逸菩萨言。不能令海水增多也。所以者何。是大海为天下诸水众善中王也。故能尔耳。佛言。无量清净佛国亦如是。悉令八方上下无央数佛国。无央数诸天人民。蜎飞蠕动之类。都往生无量清净佛国者。其辈甚大众多。不可复计。无量清净佛国。诸菩萨阿罗汉众比丘僧。都如常一法不异为增多也。所以者何。无量清净佛国为最快。八方上下无央数诸佛国中。众菩萨中王也。无量清净佛国。为诸无央数佛国中之雄国也。无量清净佛国。为诸无央数佛国中之珍宝也。无量清净佛国。为诸无央数佛国中之极长久也。无量清净佛国。为诸无央数佛国之众杰也。无量清净佛国。为诸无央数佛国中之广大也。无量清净佛国。为诸无央数佛国中都自然之无为也。无量清净佛国。为最快明好甚乐之无极也。无量清净佛国独胜者何。本为菩萨求道时。所愿勇猛。精进不懈。累德所致。故乃尔耳。阿逸菩萨则大欢喜。长跪叉手言。佛说无量清净佛国。诸阿罗汉。般泥洹去者甚众多。无央数国土快善之极。明好最姝无比。乃独尔乎。佛言。无量清净佛国。诸菩萨阿罗汉所居。七宝舍宅中。有在虚空中居者。中有在地居者。中有意欲令舍宅最高者。舍宅则高。中有意欲令舍宅最大者。舍宅则大。中有意欲令舍宅在虚空中者。舍宅则在虚空中。皆自然随意在所作为。中有殊不能令其舍宅。随意所作为者。所以者何。中有能者。皆是前世宿命求道时。慈心精进益作诸善。德重所能致也。中有不能致者。皆是前世宿命求道时。不慈心精进。作善少德小。悉各自然得之。所衣被服饮食。俱自然平等耳。是故不同。德有大小别。知勇猛令众见耳。佛告阿逸菩萨。若见是第六天上天王所居处不耶。阿逸菩萨言唯然皆见之。佛言。无量清净佛国土。讲堂舍宅。倍复胜第六天王所居处。百千亿万倍也。无量清净佛国。其诸菩萨阿罗汉。悉皆洞视彻听。悉复见知八方上下去来现在之事。复知诸无央数。天上天下人民。及蜎飞蠕动之类。皆悉知心意所念善恶。口所欲言。皆知当何岁何劫中。得度脱得人道。当往生无量清净佛国。知当作菩萨道得阿罗汉道。皆豫知之。无量清净佛国。诸菩萨阿罗汉。其项中光明。皆悉自有光明所照大小。其诸菩萨中。有最尊两菩萨。常在无量清净佛左右座边。坐侍政论。无量清净佛。常与是两菩萨共对坐。议八方上下去来现在之事。无量清净佛。若欲使令是两菩萨。到八方上下无央数诸佛所。是两菩萨便飞行。则到八方上下无央数诸佛所。随心所欲至到何方佛所。是两菩萨。则俱飞行则到飞行駃疾如佛。勇猛无比。其一菩萨名廅楼亘。其一菩萨名摩诃那光明智慧最第一。其两菩萨项中光明。各焰照他方。千须弥山佛国常大明。其诸菩萨项中光明。各照千亿万里。诸阿罗汉项中光明。各照七丈。佛言。其世间人民。善男子善女人。若有一急恐怖遭县官事者。但自归命是廅楼亘菩萨。无所不得解脱者也。

　　　　佛说无量清净平等觉经卷第二



　　　　佛说无量清净平等觉经卷第三

　　　　后汉月氏国三藏支娄迦谶译
　　佛告阿逸菩萨。无量清净佛项中光明极大明。其日月星辰。皆在虚空中住止。亦不复回转运行。亦无有精光。其明皆蔽不复现。无量清净佛光明照国中。及焰照他方佛国常大明。终无有当冥时也。其国中无有一日二日也。无有十五日一月也。无有五月十月也。无有五岁十岁也。无有百岁千岁也。无有万岁亿岁亿万岁十亿万岁也。无有百千亿万岁也。无有千亿亿万岁也。无有一劫十劫也。无有百劫千劫也。无有万劫十万劫也。无有千万劫也。无有百千亿万劫也。佛言。无量清净佛光明。光明无极。无量清净佛光明。却后无数劫。无数劫。重复无数劫。无数劫不可复计劫。劫无央数。终无有当冥时也。无量清净国土及诸天。终无有坏败时也。所以者何。无量清净佛。寿命极长国土甚好。故能尔耳。佛言。无量清净佛尊寿。劫后无数劫常无央。无般泥洹时也。无量清净佛。于世间教授。意欲适度八方上下。诸无央数佛国。诸天人民。及蜎飞蠕动之类。皆欲使往生其国悉令得泥洹之道。其诸有作菩萨者。皆欲令悉作佛。作已悉令转。复教授八方上下。诸天人民。及蜎飞蠕动之类。皆复欲令悉得作佛。作佛时复教授无央数。诸天人民。蠕动之类。皆令得泥洹道去。诸所可教授弟子者。展转复相教授转相度脱。至令得须陀洹斯陀含阿那含阿罗汉辟支佛道。转相度脱皆得泥洹之道悉如是。无量清净佛。常未欲般泥曰也。无量清净佛。所脱度展转如是。复住无数劫。无数劫不可复计劫。终无有般泥洹时也。八方上下。无央数诸天人民。蜎飞蠕动之类。其生无量清净佛国者。不可复胜数。诸作阿罗汉。得泥洹之道者。亦无央数。都不可复计也。无量清净佛恩德。诸所布施。八方上下无穷无极。甚深大无量。快善不可言也。无量清净佛智慧教授所出经道。布告八方上下。诸无央数。天上天下。甚多不原。其经卷数甚大众。不可复计。都无极也。佛告阿逸菩萨。若欲知无量清净佛寿命无极时不也。阿逸菩萨言。愿皆欲闻知之。佛言明听。悉令八方上下。诸无央数佛国中。诸天人民。蜎飞蠕动之类。皆使得人道。悉令作辟支佛阿罗汉。共坐禅一心。都合其智慧。为一勇猛。共欲计知无量清净佛寿命。知寿几千亿万劫岁数。皆无有能计知极无量清净佛寿者也。佛言。复令他方面各千须弥山佛国中。诸天人民。及蜎飞蠕动之类。皆复得人道。悉令作辟支佛阿罗汉。皆令坐禅一心。共合其智慧。都为一勇猛。共欲数无量清净佛国中。诸菩萨阿罗汉。计千亿万人。皆无有能数者也。佛言。无量清净佛。年寿甚长久浩浩。浩浩照明善甚深无极无底。谁当能信知其者乎。独佛自知耳。阿逸菩萨闻佛言。即大欢喜。长跪叉手言。佛说无量清净。佛寿命甚长。威神大智慧光明。巍巍快善。乃独如是乎。佛言。无量清净佛。至其然后般泥洹者。其廅楼亘菩萨。便当作佛总领道智典主教授。世间八方上下。所过度诸天人民。蜎飞蠕动之类。皆令得佛泥洹之道。其善福德。当得复如大师无量清净佛。住止无央数劫。无央数劫不可复计劫。不可复计劫。准法大师。尔乃般泥曰。其次摩诃那钵菩萨。当复作佛典主智慧都总教授。所过度福德。当复如大师无量清净佛。止住无央数劫。常复不般泥洹。展转相承。受经道甚明。国土极善。其法如是。终无有断绝。不可极也。
　　阿难长跪叉手问佛言。佛说无量清净佛国中。无有须弥山者。其第一四天王。第二忉利天。皆依因何等住止乎。愿欲闻之。佛告阿难。若有疑意于佛所耶。八方上下无穷无极无有边幅。其诸天下大海水。一人升量之。尚可枯尽得其底。佛智亦如是。八方上下。无穷无极。无有边幅。佛言。我智慧所知见。诸已过去佛。如我名字释迦文佛者。复如恒水边流沙。一沙一佛。甫始诸来欲求作佛者。如我名字释迦文佛者。复如恒水边流沙。一沙一佛。佛正坐直南向。视见南方今现在佛。如我名字释迦文佛者。复如恒水边流沙。一沙一佛。八方上下。去来现在诸佛。如我名字释迦文佛者。各如十恒水边流沙。一沙一佛。其数如是。佛皆悉豫见知之。佛言。往昔过去无央数劫已来。一劫十劫。百劫千劫。万劫亿劫。万亿劫亿万劫。劫中有佛。诸已过去佛。一佛十佛。百佛千佛。万佛亿佛。亿万佛中有佛佛。各各自有名字。名字不相同类。无有如我名字者。甫始当来劫。诸当来佛。一劫十劫。百劫千劫。万劫亿劫。万亿劫亿万劫。劫中有一佛十佛。百佛千佛。万佛万亿佛。亿万佛中有佛。佛各自有名字。名字各异。不同诸佛名字。时乃有一佛。如我名字释迦文佛耳。诸八方上下。无央数佛国。今现在佛。次他方异佛国。一佛国十佛国。百佛国千佛国。万佛国亿佛国。万亿佛国亿万佛国。佛国中有佛。各各自有名字。名字各异多多。复不可同。无有如我名字者。八方上下。无央数诸佛中。时时乃有如我名字释迦文佛耳。八方上下去来现在。其中间旷绝甚远悠悠。无穷无极。佛智亘然甚明。采古知今。前知无穷却睹未然。豫知无极。都不可复计。甚无央数佛。威神尊明。皆悉知之。佛智慧道德合明。都无有能问佛经道穷极者。佛智慧终不可斗量尽也。阿难闻佛言。则大恐怖衣毛皆起。阿难白佛言。我不敢有疑意于佛所也。所以问佛者。他方佛国皆有须弥山。其第一四王天。第二忉利天。皆依因之住止。我恐佛般泥曰后。傥有诸天人民。若比丘僧比丘尼优婆塞优婆夷。来问我无量清净佛国。何以独无须弥山。其第一四王天。第二忉利天。皆依因何等住止乎。我等应答之。今我不问佛者。佛去后。我当持何等语答报之乎。独佛自知之耳。其余人无有能为解之者。以是故问佛耳。佛言阿难。若言是也。第三焰天。第四兜率天。上至第七梵天。皆依因何等住止乎。阿难言。是诸天皆自然在虚空中住止。无所依因也。佛言。无量清净佛国。无有须弥山者亦如是。第一四王天。第二忉利天。皆自然在虚空中住止。无所依因也。佛言。佛威神甚重自在所欲作为。意欲有所作不豫计也。是诸天皆常自然在虚空中住止。何况佛威神尊重。自在所欲作为乎。阿难闻佛言。则大欢喜。长跪叉手言。佛智慧知八方上下去来现在之事。无穷无极无有边幅。甚高大妙绝。快善极明好甚无比。威神尊重不可当也。佛告阿逸菩萨。其世间人民。若善男子善女人。欲愿往生无量清净佛国者有三辈。作功德有大小转不能相及。佛言。何等为三辈。其最上第一辈者。当去家舍妻子断爱欲。行作沙门就无为道。当作菩萨道。奉行六波罗蜜经者。作沙门。不当亏失经戒。慈心精进。不当嗔怒。不当与女人交通。斋戒清净心无所贪慕。至精愿欲生无量清净佛国。当念至心不断绝者。其人便今世求道时。则自于其卧睡中。梦见无量清净佛。及诸菩萨阿罗汉。其人寿命欲终时。无量清净佛。则自与诸菩萨阿罗汉。共翻飞行迎之。则往生无量清净佛国。便于七宝水池莲华中化生。则自然受身长大。则作阿惟越致菩萨。便则与诸菩萨。共番辈飞行。供养八方上下。诸无央数佛。则智慧勇猛。乐听经道其心欢乐。所居七宝舍宅。在虚空中。恣随其意在所欲作为。去无量清净佛近。佛言诸欲往生无量清净佛国者。精进持经戒。奉行如是上法者。往生无量清净佛国者。可得为众所尊敬。是为上第一辈。佛言。其中辈者。其人愿欲往生无量清净佛国。虽不能去家舍妻子断爱欲行作沙门者。当持经戒无得亏失。益作分檀布施。常信受佛语深当作至诚忠信。饭食沙门。而作佛寺起塔。烧香散华然灯。悬杂缯彩。如是法者。无所适贪。不当嗔怒。斋戒清净慈心精进断欲念。欲往生无量清净佛国。一日一夜不断绝者。其人于今世。亦复于卧睡梦中。见无量清净佛。其人寿欲尽时。无量清净佛。则化令其人自见无量清净佛及国土。往生无量清净佛国者。可得智慧勇猛。佛言。其人奉行施与。如是者。若其然后中复悔。心中狐疑。不信分檀布施作诸善后世得其福。不信有无量清净佛国。不信往生其国中。虽尔其人续念不绝。暂信暂不信。意志犹豫无所专据。续结其善。愿名本续得往生其人寿命病欲终时。无量清净佛。则自化作形像。令其人目自见之。口不能复言。便心中欢喜踊跃。意念言。我悔不知益斋作善。今当生无量清净佛国。其人则心中悔过。悔过者过差少。无所须及。其人寿命终尽。则生无量清净佛国。不能得前至无量清净佛所。便道见无量清净佛国界边自然七宝城。心中便大欢喜。道止其城中。则于七宝水池莲华中化生。则受身自然长大。在城中于是间五百岁。其城广纵各二千里。城中亦有七宝舍宅。舍宅中自然内外皆有七宝浴池。浴池中亦有自然华绕。浴池上亦有七宝树重行。皆复作五音声。其饮食时。前亦有自然食。具百味食。在所欲得。其人于城中快乐。其城中比如第二忉利天上自然之物。其人于城中不能得出。复不能得见无量清净佛。但见其光明。心中自悔责。踊跃喜耳。亦复不能得闻经。亦复不能得见诸比丘僧。亦复不能得见知无量清净佛国中诸菩萨阿罗汉状貌何等类。其人若如是比而小适耳。佛亦不使尔身诸所作自然得之。皆心自趣向道入其城中。其人本宿命求道时。心口各异言念无诚。狐疑佛经。复不信向之。当自然入恶道中。无量清净佛哀愍。威神引之去耳。其人于城中。五百岁乃得出。往至无量清净佛所闻经。心不开解。亦复不得在诸菩萨阿罗汉比丘僧中听经。以去所居处舍宅在地。不能令舍宅随意高大在虚空中。复去无量清净佛甚大远。不能得近附无量清净佛。其人智慧不明。知经复少。心不欢乐意不开解。其人久久。亦自当智慧开解知经。明健勇猛心当欢乐。次当复如上第一辈。所以者何。其人但坐其前世宿命求道时。不大持斋戒亏失经法。心意狐疑不信佛语。不信佛经深。不信分檀布施作善后世当得其福。复坐中悔。不信往生无量清净佛国。作德不至心。用是故为第二中辈。
　　佛言。其三辈者。其人愿欲生无量清净佛国。若无所用分檀布施。亦不能烧香散华然灯悬缯彩作佛寺起塔饮食沙门者。当断爱欲无所贪慕。慈心精进不当嗔怒。斋戒清净。如是清净者。当一心念欲生无量清净佛国。昼夜十日不断绝者。寿终则往生无量清净佛国。可复尊极智慧勇猛。佛言。其人作是已后。若复中作悔心。意用狐疑。不信作善后世当得其福。不信往生无量清净佛国。其人虽尔续得往生。其人寿命病欲终时。无量清净佛。则令其人于卧睡梦中。见无量清净佛国土。其人心中欢喜。意自念言。我悔不知益作善。今当生无量清净佛国。其人但心念是。口不能复言。则自悔过。悔过者过差减少。悔者无所复及。其人命终。则生无量清净佛国。不能得前至。便道见二千里七宝城。心中独欢喜。便止其中。复于七宝水池莲华中化生。则自然长大。其城亦复如前城法。比第二忉利天上自然之物。其人亦复于城中五百岁。五百岁竟乃得出。生无量清净佛所。心中大欢喜。其人听闻经。心不开解。意不欢喜。智慧不明。知经复少。所居舍宅在地。不能令舍宅随意高大在虚空中。复去无量清净佛。亦复如是。第二辈狐疑者。其人久久。亦当智慧开解知经。勇猛心当欢乐。次如上第一辈也。所以者何。皆坐前世宿命求道时。中悔狐疑。暂信暂不信。不信作善后得其福德。皆自然得之耳。随其功德有铉不铉。各自然趣向。说经行道卓德万殊超不相及。佛言。其欲求作菩萨道生无量清净佛国者。其然后皆当得阿惟越致菩萨。阿惟越致菩萨者。皆当有三十二相紫磨金色八十种好。皆当作佛。随心所愿。在欲于何方佛国作佛。终不更泥犁禽兽薜荔。随其精进求道。早晚之事事同等耳。求道不休会当得之。不失其所欲愿也。佛告阿逸菩萨等诸天帝王人民。我皆语若曹。诸欲生无量清净佛国。虽不能大精进禅持经戒者。大要当作善。一者不得杀生。二者不得盗窃。三者不得淫侄犯爱他人妇女。四者不得调欺。五者不得饮酒。六者不得两舌。七者不得恶口。八者不得妄言。九者不得嫉妒。十者不得贪欲。不得心有所悭惜。不得嗔怒。不得愚痴。不得随心嗜欲。不得心中中悔。不得狐疑。当作孝顺。当作至诚忠信。当作受佛经语深。当信作善后世得其福。奉持如是其法不亏失者。在心所愿可得往生无量清净佛国。至要当斋戒一心清净昼夜常念欲往生无量清净佛国。十日十夜不断绝。我皆慈愍之。悉令生无量清净佛国。佛言。世间人欲以慕及贤明。居家修善为道者。与妻子共居。在恩好爱欲之中忧念。若多家事匆务。不暇大斋戒一心清净。虽不能得离家。有空闲时自端正心。意念诸善专精行道。十日十夜殊使不能。尔自思惟熟计。欲度脱身者。下当绝念去忧。勿念家事。莫与女人同床。自端正身心断爱欲。一心斋戒清净。至意念生无量清净佛国。一日一夜不断绝者。寿终皆得往生其国。在七宝浴池莲华中化生。可得智慧勇猛。所居七宝舍宅。自在其意所欲作为。可次如上第一辈。佛语阿逸菩萨言。诸八方上下。无央数诸天人民。比丘僧比丘尼。优婆塞优婆夷。其往生无量清净佛国众等大会。皆共于七宝浴池中。都共人人。悉自于一大莲华上坐。皆自陈道德善。人人各自说其前世宿命求道时。持经戒所作善法。所从来生本末。其所好喜经道。知经智慧。所施行功德。从上次下转皆遍。以知经有明不明。有深浅大小。德有优劣厚薄。自然之道别知。才能智慧猛健。众相观照礼义和顺。皆自欢喜踊跃。智慧有勇猛。各不相属逮。佛言。其人殊不豫益作德。为善轻亏。不信之然。徙倚懈怠。为用可尔。至时都集说经行道。自然迫促。应答迟晚。道智卓殊超绝。才妙高猛。独于边羸。临事乃悔。悔者已出。其后当复何益。但心中悷悢慕及等耳。
　　佛言。无量清净佛国。诸菩萨阿罗汉众等。大道聚会自都集。拘心制意端身正行。游戏洞达。俱相随飞行。幡辈出入。供养无极。欢心喜乐。乐共观经行道。和好文习。才猛智慧。志若虚空。精进求愿。心终不复中回意终不复转。终无有懈极时。虽求道外若迟缓。内独駃急疾。容容虚空中。适得其中。中表相应。自然严整。捡敛端直。身心净洁。无有爱欲有所适贪。无有众恶瑕秽。其志愿皆安定殊好。无增缺减。求道和正。不误倾邪。准望道法。随经约令。不敢违失蹉跌。若于绳墨。游于八方上下。无有边幅。自在所欲。至到无穷无极。咸然为道。恢廓慕及旷荡。念道无他之念。无有忧思。自然无为。虚无空立。淡安无欲。作德善愿。尽心求索。含哀慈愍。精进中表。礼义都合。通洞无违。和顺副称。苞罗表里。过度解脱。敢升入于泥洹。长与道德合明。自然相保守。快意之滋滋真。真了洁白。志愿高无上。清净定安。静乐之无有极。善好无有比。巍巍之耀照照。一旦开达明彻。自然中自然相。自然之有根本。自然成五光至九色。五光至九色参回转。数百千更变。最胜之自然。自然成七宝。横揽成万物。光精参明俱出好。甚姝无有极。其国土甚姝好若此。何不力为善。念道之自然。著于无上下。洞达无边幅。捐志虚空中。何不各精进。努力自求索。可得超绝去。往生无量清净阿弥陀佛国。横截于五道。恶道自闭塞。升道之无极。易往无有人。其国土不逆违。自然之随牵。何不弃世事行求道德。可得极长生。寿乐无有极。何为用世事。饶共忧无有常。世人薄俗。共争不急之事。共于是处剧恶极苦之中。勤身治生用相给活。无尊无卑。无富无贫。无老无少。无男无女。皆当共忧钱财。有无同然。忧思适等。屏营愁苦。累念思虑。为之走使。无有安时。有田忧田。有宅忧宅。有牛忧牛。有马忧马。有六畜忧六畜。有奴婢忧奴婢。衣被钱财金银宝物。复共忧之。重思累息。忧念怀愁恐。横为非常。水火盗贼。怨家债主。所漂烧系唐突没溺。忧毒怔忪无有解时。结愤心中慉气毒怒。病在胸腹忧苦心离。心坚意固适无纵舍。或坐摧藏终亡身命。弃捐之去莫谁随者。尊贵豪富有此忧惧。勤苦若此。结众寒热与痛共居。小家贫者穷困乏无。无田亦忧欲有田。无宅亦忧欲有宅。无牛亦忧欲有牛。无马亦忧欲有马。无六畜亦忧欲有六畜。无奴婢亦忧欲有奴婢。无衣被钱财什物饭食之属。亦忧欲有之。适有一少一。有是少是思有齐等。适小具有便复儩尽。如是苦生。当复求索。思想无益不能时得。身心俱劳坐起不安。忧念相随勤苦若此。焦心不离恚恨独怒。亦结众寒热与痛共居。或时坐之终身夭命。亦不肯作善为道。寿命尽死。皆当独远去。有所趣向。善恶之道莫能知者。或时世人父子兄弟。夫妇家室中外亲属。居天地之间。当相敬爱。不当相憎。有无当相给与。不当有贪。言色当和。莫相违戾。或傥心争有所恚怒。今世恨意微相嫉憎。后世转剧至成大怨。所以者何。今世之事。更欲相患害。虽不临时应急相破。杀之愁毒结愤精神。自然克识不得相离。皆当对相生。值更相报复。人在世间爱欲之中。独来独去死生。当行至趣苦乐之处。身自当之无有代者。善恶变化。殃咎异处。宿豫严待。当独升入远到他处。莫能见者去在何所。善恶自然追逐往生。窈窈冥冥别离久长。道路不同会见无期。甚难甚难复得相值。何不弃众事。各劢强健时。努力力为善。力精进来度世。可得极长寿。殊不肯求于道。复欲何须待欲何乐乎。如是世人。不信作善得善。不信为道得道。不信死后世复生。不信施与得其福德。都不信之。亦以谓之不然。言无有是。但坐是故且自见之。更相看视。前后转相承受。父余教令。先人祖父。素不作善。本不为道。身愚神闇。心塞意闭。不见天道。殊无有能。见人生死。有所趣向。亦莫能知者。适无有见善恶之道。复无有语者。为用作善恶福德。殃咎祸罚。各自竞作为之用。殊无有怪也。至于生死之道转相续。颠倒上下。无常根本。皆当过去不可常得。教语开导。信道者少。皆当生死无有休止。如是曹人。朦冥抵突。不信经语。各欲快意。心不计虑。愚痴于爱欲。不解于道德。迷惑于嗔怒。贪猥于财色。坐之不得道。当更勤苦极。在于恶处生。终不得止休。息痛之甚可伤。或时家室中外。父子兄弟夫妇。至于生死之义。更相哭泪转相思慕。忧念愤结恩爱绕续。心意痛著对相顾思。昼夜无有解时。教示道德心不开明。恩爱情欲不离。闭塞蒙蒙交错覆蔽。不得思计。心自端正决断世事。专精行道便旋至竟。年寿命尽不能得道。无可奈何。总猥愦譊皆贪爱欲。如是之法。不解道者多。得道者少。世间匆匆无可聊赖。尊卑上下豪贵贫富。男女大小各自匆务。勤苦躬身各怀杀毒。恶气窈冥。莫不惆怅。为妄作事。恶逆天地。不从仁心。道德非恶。先随与之。恣听所为。其寿未至。便顿夺之。下入恶道。累世勤苦。展转愁毒。数千万亿岁。无有出期。痛不可言。甚可怜愍。佛告阿逸菩萨等诸天帝王人民。我皆语若曹。世间之事人用。是故坐不得道。若曹熟思惟之。恶者当纵舍远离之。从其善者。当坚持之勿妄为非。益作诸善。大小多少爱欲之荣。皆不可常得。犹当别离无可乐者。劢佛世时。其有信爱佛经诸深。奉行道德。皆是我小弟也。其有甫欲学佛经戒者。皆是我弟子也。其有欲出身。去家舍妻子。绝去财色。欲来作沙门。为佛作比丘者。皆是我子孙。我世甚难得值。其有愿欲生无量清净佛国者。可得智慧勇猛。为众所尊敬。勿得随心所欲。亏负经戒。在人后傥有疑意不解经者。复前问佛。佛当为若解之。阿逸菩萨长跪叉手言。佛威神尊重。所说经快善。我曹听佛经语。皆心贯思之。世人实尔。如佛所语无有异。今佛慈哀。我曹开视天道教语生路。耳目聪明长得度脱。若得更生。我曹听佛经语。莫不慈心欢喜踊跃开解者。我曹及诸天帝王人民。蜎飞蠕动之类皆蒙佛恩。无不得解脱忧苦者。佛诸教戒甚深。无极无底。佛智慧所见知。八方上下去来现在之事无上无边幅。佛甚难得值。经道甚难得闻。我曹皆慈心于佛所。今我曹得度脱者。皆是佛前世求道时。慊苦学问。精进所致。恩德普覆。所施行福德。相禄巍巍。光明彻照。洞虚无极。开入泥洹。教授经典。制威消化。愍动八方上下。无穷无极。佛为师法尊绝群圣。都无能及佛者。佛为八方上下诸天帝王人民作师。随其心所欲愿。大小皆令得道。今我曹得与佛相见。得闻无量清净佛声。我曹甚喜。莫不得黠慧开明者。佛告阿逸菩萨。若言是实当尔。若有慈心于佛所者。大喜实当念佛。天下久久。乃复有佛耳。今我于苦世作佛所出经道。教授洞达。截断狐疑。端心正行。拔诸爱欲。绝众恶根本。游步无拘。典总智慧。众道表里。揽持维纲。昭然分明开示五道。决正生死泥洹之道。佛言。若曹从无数劫以来。不可复计劫。若曹作菩萨道。欲过度诸天人民。及蜎飞蠕动之类。以来甚久远。人从若得道度者无央数。至得泥洹之道者亦无央数。若曹及八方上下。诸天帝王人民。若比丘比丘尼优婆塞优婆夷。若曹宿命从无数劫以来。展转是五道中。死生呼嗟。更相哭泪。转相贪慕。忧思愁毒。痛苦不可言至今世死生不绝。乃至今日与佛相见共会值是乃闻无量清净佛声甚快。善哉助汝曹喜。亦可自厌死生痛痒。生时甚痛甚苦甚极。至年长大亦苦亦极。死时亦痛亦苦亦极。甚恶臭处不净洁了无有可者。佛故悉语。若曹亦可自决断臭处恶露。若曹亦可端心正身益作诸善。于是常端中外。洁净身体。洗除心垢。自相约捡。表里相应。言行忠信。人能自度脱。转相扶接。拔诸爱欲。精明至心。求愿不转。结其善道根本。虽精进苦一世。须臾间耳。今世为善。后世生无量清净佛国。快乐甚无极。长与道合明。然善极相保守。长去离恶道痛痒之忧恼。拔勤苦诸恶根本。断诸爱欲恩好。长生无量清净佛国。亦无有诸痛痒。亦无复有诸恶臭处。亦无复有勤苦。亦无淫泆嗔怒愚痴。亦无有忧思愁毒。生于无量清净佛国。欲寿一劫十劫。百劫千劫万亿劫。自恣若意。欲住止寿无央数劫。不可复计数劫。恣汝随意皆可得之。欲食不食。恣若其意。都悉自然。皆可得之。次于泥洹之道。皆各自精明求索。心所欲愿。勿得狐疑心中悔。欲往生者。无得坐其过失。在无量清净佛国界边。自然七宝城中。谪五百岁。阿逸菩萨言。受佛严明重教。皆当精进一心求索。请奉行之不敢疑怠。

　　　　佛说无量清净平等觉经卷第三



　　　　佛说无量清净平等觉经卷第四

　　　　后汉月氏国三藏支娄迦谶译
　　佛告阿逸菩萨等。若曹于是世。能自制心正意。身不作恶者。是为大德善。都为八方上下最无有比。所以者何。八方上下无央数佛国中。诸天人民。皆自然作善。不大为恶易教化。今我于是世间为佛。于五恶五痛五烧之中作佛为最剧。教语人民。令绝五恶。令去五痛。令去五烧。降化其心。令持五善得其福德度世长寿泥洹之道。佛言。何等为五恶。何等为五痛。何等为五烧中者。何等为消化五恶令持五善者。何等为持五善得其福德长寿度世泥洹之道。佛言。其一恶者。诸天人民下至禽兽蜎飞蠕动之类。欲为众恶。强者伏弱。转相克贼。自相杀伤。更相食啖。不知为善。恶逆不道。受其殃罚。道之自然。当往趣向。神明记识。犯之不贳。转相承续。故有贫穷下贱乞丐孤独人。有聋盲喑哑愚痴弊恶。下有尪狂不及逮之属。其有尊贵豪富。高才明达智慧勇猛。皆其前世宿命。为善慈孝。布恩施德。故有官事王法牢狱。不肯畏慎作恶入法。受其过谪重罚致剧。求望解脱难得度出。今世有是目前现在。寿终尤剧。入其窈冥。受身更生。譬若王法剧苦极刑。故有自然泥犁禽兽薜荔。蜎飞蠕动之类属。贸身形。改恶易道。寿命短长。魂神命精。自然入趣。受形寄胎。当独值向。相从共生。转相报偿。当相还复。殃恶谪罚。众事未尽。终不得离。展转其中。世世累劫。无有出期。难得解脱。痛不可言天地之间自然有是。虽不临时卒暴至。应时恒取自然之道。皆当善恶归之。是为一大恶。为一痛。为一烧。勤苦如是。愁毒呼嗟。比如剧火起烧人身。人能自于其中。一心制意端身正行。独作诸善。不为众恶者。身独度脱得其福德。可得长寿度世上天泥洹之道。是为一大善。
　　佛言。其二恶者。世间帝王。长吏人民。父子兄弟。室家夫妇。略无义理。不从政令。转淫奢骄慢。各欲快意。恣心自在。更相欺调。殊不惧死。心口各异。言念无实。佞谄不忠。谀媚巧辞。行不端正。更相嫉憎。转相谗恶陷入恶枉。主上不明。心不察照。任用臣下。臣下存在。浅度能行。知其形势。在位不正。为其所调。妄捐忠良。不当天心。甚违道理臣欺其君。子欺其父。弟欺其兄。妇欺其夫。室家中外。知识相绍。各怀贪淫。心独恚怒。蒙聋愚痴欲益多。有尊卑上下。无男无女。无大无小。心俱同然。欲自厚己。破家亡身。不顾念前后。家室亲属。坐之破族。或时家中内外。知识朋友。乡党市里愚民。转共从事。更相利害。争钱财斗。忿怒成仇转争胜负。悭富焦心。不肯施与。专专守惜。爱宝贪重。坐之思念。心劳身苦。如是至竟。无所恃怙。独来独去。无一随者。善恶祸福。殃咎谪罚。追命所生。或在乐处。或入毒苦。然后乃悔。当复何及。或时世人。愚心少智。见善诽谤恚之。不肯慕及。但欲为恶。妄作非法。但欲盗窃。常怀毒心。欲得他人财物。用自供给。消散摩尽。赐复求索。邪心不正。常独恐怖。畏人有色。临时不计。事至乃悔。今世现在。长吏牢狱。自然趣向。受其殃咎。世间贫穷。乞丐孤独。但坐前世宿命。不信道德。不肯为善。今世为恶。天神别籍。寿终入恶道。故有自然泥犁禽兽薜荔。蜎飞蠕动之类。展转其中。世世累劫。无有出期。难得解脱。痛不可言。是为二大恶二痛二烧。勤苦如是。比如火起烧人身。人能自于其中。一心制意端身正行。独作众善。不为众恶者。身独度脱。得其福德。可得长寿度世上天泥洹之道。是为二大善。
　　佛言。其三恶者。世间人民。寄生相因。共依居天地之间。处年寿命。无能几岁。至有豪贵者。贤明善人。下有贫贱尪羸愚者。中有不良之人。但怀念毒恶。身心不正。常念淫泆。烦满胸中。爱欲交错。坐起不安。贪意悭惜。但欲唐得。眄睐细色。恶态淫泆。有妇厌憎。私妄出入。持家所有。相结为非。聚会饮食。自共作恶。兴兵作贼。攻城格斗。劫杀截断。强夺不道。取人财物。偷窃趣得。不肯治生。所当求者。不肯为之。恶心在外。不能专作。欲击成事。恐势迫胁。持归给家。共相生活。恣心快意。极身作乐。行乱他人妇女。或于其亲属不避。尊卑长老。众共憎恶。家室中外。患而苦之。亦复不畏县官法令无所避。录如是之恶。自然牢狱。日月照识。神明记取。诸神摄录。故有自然泥犁禽兽薜荔。蜎飞蠕动之类。展转其中。世世累劫。无有出期。难得度脱。痛不可言。是为三大恶三痛三烧。勤苦如是。比若火起烧人身。人能自于其中。一心制意。端身正行。独作众善。不为众恶者。身独度脱。得其福德。可得长寿度世上天泥洹之道。是为三大善。佛言。其四恶者。诸恶人不能作善。自相坏败。转相教令。共作众恶。主为传言。但欲两舌恶口。骂詈妄语。相嫉更相斗乱。憎嫉善人。败坏贤善。于傍快恶。复不孝顺供养父母。轻易师父知识。无信难得诚实。自言尊贵有道。横行威武。加卷力势。侵克易人。不能自知。为恶无自羞惭。自用颇健。令人承事敬畏。复不敬畏天地。神明日月。亦不可教令作善。不可降化。自用偃蹇。谓常当尔。亦复无忧哀心。亦不知恐惧。恣意憍慢如是。天神记识。赖其前世宿命。颇作福德。小善扶接。营护助之。今世作恶。福德尽儩。诸善鬼神各去离之身独空立。无所复依。受重殃谪。寿命终身恶绕归。自然迫促。当往追逐。不得止息。自然众恶。共趣顿乏。其有名籍。在神明所。殃咎引牵。当值相得。当往趣向。受过谪罚。身心摧碎。神形苦极。不得离却。但得前行。入于火镬。当是时悔复何益。当复何及。天道自然。不得蹉跌。故有泥犁禽兽薜荔。蜎飞蠕动之属。展转其中。世世累劫。无有出期。难得解脱。痛不可言。是为四大恶四痛四烧。勤苦如是。比如火起烧人身。人能于其中。一心制意端身正行。独作众善。不为众恶者。身独度脱。得其福德。可得长寿度世上天泥洹之道。是为四大善。
　　佛言。其五恶者。世人徙倚懈惰。不肯作善。不念治生。妻子饥寒。父母俱然。欲呵教其子。其子恶心。嗔目应怒。言令不和。违戾反逆剧于野人。比若怨家。不如无子。妄遍假贷。众共患厌。尤无返复。无有报偿之心。穷贫困乏。不能复得。辜较谐声。放纵游散。串数唐得。自用赈给。不畏防禁。饮食无极。吃酒嗜美。出入无有期度。鲁扈抵突。不知人情。睢眄强制。见人有喜。憎嫉恚之。无义无礼。自用职当。不可谏晓。亦复不忧念父母妻子有无。又复不念卒报父母之德。亦复不念师父之恩。心常念恶。口常言恶。日不成就。不信道德。不信有贤明先圣。不信作善为道可得度世。不信世间有佛。欲杀罗汉斗比丘僧。常欲杀人。欲杀父母兄弟妻子宗亲朋友。父母兄弟妻子宗亲朋友。憎恶见之。欲使之死。不信佛经语。不信人寿命终尽死。后世复生。不信作善得善。不信作恶得恶。如是曹人。男子女人。心意俱然。违戾反逆。愚痴蒙澒。嗔怒嗜欲。无所识知。自用快善。为大智慧。亦不知所从来。生死所趣向。不肯慈孝。恶逆天地。于其中间。求望侥幸。欲得长生。躬得不死。会当归就。生死勤苦善恶之道。身所作恶。殃咎众趣。不得度脱。亦不可降化令作善。慈心教语。开导生死善恶所趣有是。复不信之。然苦心与语。欲令度脱。无益其人。心中闭塞。意不开解。大命将至。至时皆悔。其后乃悔。当复何及。不豫计善。临穷何益。天地之间。五道分明。恢廓窈窕。浩浩茫茫。转相承受。善恶毒痛。身自当之。无有代者。道之自然。随其所行。追命所生。不得纵舍。善人行善。从善慈孝。从乐入乐从明入明。恶人行恶。从苦入苦。从冥入冥。谁能知者。独佛知见耳。教语人民。信用者少。生死不休。恶道不绝。如是世人。不可悉道。故有自然泥犁禽兽薜荔。蜎飞蠕动之类。展转其中世世累劫。无有出期。难得解脱。痛不可言。是为五大恶五痛五烧。勤苦如是。比如火起烧人身。人能自于其中。一心制意端身正行。言行相副。所作至诚。所语如语。心口不转。独作众善。不为众恶者。身独度脱。得其福德。可得长寿度世上天泥洹之道。是为五大善。佛告阿逸菩萨等。我皆语若曹。是世五恶。勤苦如是。令起五痛。令起五烧。展转相生。世间人民。不肯为善。欲作众恶。敢有犯此诸恶事者。皆悉自然。当更具历入恶道中。或其今世。先被病殃。死生不得。示众见之。寿终趣入至极大苦。愁痛酷毒。自相焦然。转相烧灭。至其后共作怨家。更相伤杀。从小微起至大困剧。皆从贪淫财色。不肯忍辱施与。各欲自快。无复有曲直。欲得健名。为痴欲所迫。随心思想。不能得也。结愤胸中。财色缚束。无有解脱。不知厌足。厚己诤欲。无所省录。都无义理。不随正道。富贵荣华。当时快意。不能忍辱。不知施善。威势无几。随恶名焦。身坐劳苦。久后大剧自然随逐。无有解已。王法施张。自然纠举。上下相应。罗网纲纪。[煢-(冗-几)][煢-(冗-几)]忪忪。当入其中。古今有是。痛哉可伤。佛语阿逸菩萨等。若世有是佛。皆慈愍哀之。威神摧动。众恶诸事。皆消化之。令得去恶就善。弃捐所思。奉持经戒。莫不承奉。施行经法。不敢违失度世无为泥洹之道。快善极乐。甚明无极。佛言。若曹诸天帝王人民。及后世人。得佛经语熟思惟之。能自于其中端心正行。其主上为善率化。捡御其下。教语人民。转相敕令。转共为善。转相度脱。各自端守。慈仁愍哀。终身不殆。尊圣敬孝。通洞博爱。佛语教令。无敢亏负。当忧度世泥洹之道。当忧断截生死痛痒。拔恶根本。当忧断绝泥犁禽兽薜荔。蜎飞蠕动之类。恶苦之道。当劢佛世。坚持经道。无敢失也。佛言。若曹当作善者。云何第一急。当自端身。当自端心。当自端目。当自端耳。当自端鼻。当自端口。当自端手。当自端足。能自捡敛。莫妄动作。身心净洁。俱善相应。中外约束。勿随嗜欲。不犯诸恶。言色常和。身行当专。行步坐起不动。作事所为。当先熟思虑计之。揆度才能。视瞻圆规。安定徐作为之。作事仓卒。不豫熟计。为之不谛。亡其功夫。败悔在后。唐苦亡身。至诚忠信。得道绝去。佛言。若曹于是。益作诸善。布恩施德。能不绝道禁。忍辱精进一心智慧。展转复相教化。作善为德。如是经法。慈心专一。斋戒清净。一日一夜者。胜于无量清净佛国。作善百岁。所以者何。无量清净佛国。皆积德众善。无为自然。在所求索。无有诸恶大如毛发。佛言。于是作善。十日十夜者。其得福。胜于他方佛国中人民。作善千岁。所以者何。他方佛国。皆悉作善。作善者多。为恶者少。皆有自然之物。不行求作便自得之。是间为恶者多。为善者少。不行求作不能得也。人能自端制作善。至心求道。故能尔耳。是间无有自然。不能自给。当行求索勤苦治生。转相欺怠调作好恶。得其财物归给妻子。饮苦食毒劳心苦身。如是至竟。心意不专周旋不安。人能自安静为善。精进作德。故能尔耳。佛言。我皆哀若曹及诸天帝王人民。皆教令作诸善。不为众恶。随其所能辄授与道。教戒开导悉奉行之。则君率化为善。教令臣下。父教其子。兄教其弟。夫教其妇。室家内外亲属朋友。转相教语作善为道。奉经持戒各自端守。上下相捡。无尊无卑。无男无女。斋戒清净。莫不欢喜。和顺义理。劝乐慈孝。自相约捡。其有得佛经语。悉持思之不当所作。如犯为之则自悔过。去恶就善。弃邪为正。朝闻夕改。奉持经戒。剧如贫人得宝。佛所行处。所在郡国。辄授与经戒。诸天日月星辰诸神。国王傍臣长吏人民。诸龙鬼神。泥犁禽兽。承奉行之。则君改化为善。斋戒精思。净自湔洒。端心正行。居位严剽。教敕率众为善。奉行道禁。令言令止。臣事其君。忠直受令。不敢违负。父子言令孝顺承受。兄弟夫妇宗亲朋友。上下相令顺言和理。尊卑大小转相敬事。以礼如义不相违负。莫不改往修来。洒心易行端正中表。自然作善所愿辄得。感善降化自然之道。求欲不死则可得长寿。求欲度世则可得泥洹之道。佛言。佛威神尊重。消恶化善莫不度脱。今我出于天下。在是恶中。于苦世作佛。慈愍哀伤教语开道。诸天帝王。傍臣左右。长吏人民。随其心所欲愿乐。皆令得道。佛诸所行处。所更过历郡国县邑。丘聚市里莫不丰熟。天下太平。日月运照。倍益明好。风雨时节。人民安宁。强不凌弱。各得其所。无恶岁疾疫。无病瘦者。兵革不起。国无盗贼无有怨抂。无有拘闭者。君臣人民莫不欢喜。忠慈至诚各自端守。皆自然守国。雍和孝顺莫不欢乐。有无相与布恩施德。心欢乐与皆相敬爱。推财让义。谦让于先。前后以礼敬事。如父如子。如兄如弟。莫不仁贤。和顺礼节都无违诤。快善无极。佛言。我哀子曹欲度脱之。剧父母念子。今八方上下。诸天帝王人民。及蜎飞蠕动之类。得佛经戒奉行佛道。皆得明慧心悉开解。莫不得度过度脱忧苦者。今我作佛。在于五恶五痛五烧之中。降化五恶。消尽五痛。绝灭五烧。以善攻恶拔去毒苦。令得五善明好。烧恶不起。我般泥洹去后。经道稍稍断绝。人民谀谄淳为众恶。不复作善。五烧复起。五痛剧苦。复如前法。自然还复。久后转剧不可悉说。我但为若曹。小道之耳。佛告阿逸菩萨等。若曹各思持之。展转相教戒。如佛经法无敢犯也。阿逸菩萨长跪叉手言。佛所说甚苦痛。世人为恶。甚剧如是如是。佛皆慈哀悉度脱之。皆言受佛重教。请展转相承。不敢犯也。佛告阿难。我哀若曹。令悉见无量清净佛及诸菩萨阿罗汉。所居国土。若欲见之不。阿难则大喜。长跪叉手言。愿皆欲见之。佛言。若起更被袈裟西向拜。当日没处。为无量清净佛作礼。以头面著地言。南无无量清净平等觉。阿难言诺受教。则起更被袈裟西向拜。当日所没处。为无量清净佛作礼。以头脑著地言。南无无量清净平等觉。阿难未起。无量清净佛。便大放光明威神。则遍八方上下。诸无央数佛国天地。则皆为大震动。诸天无央数天地。须弥山罗宝。摩诃须弥大山罗宝。诸天地大界小界。其中诸有大泥犁小泥犁。诸山林溪谷幽冥之处。皆则大明悉雨大开辟。则阿难诸菩萨阿罗汉等。诸天帝王人民。悉皆见无量清净佛。及诸菩萨阿罗汉国土七宝已。心皆大欢喜踊跃。悉起为无量清净佛作礼。以头脑著地。皆言南无无量清净三藐三佛陀。无量清净佛。放光明威神已。诸无央数天人民。及蜎飞蠕动之类。皆悉见无量清净佛光明。莫不慈心欢喜作善者。诸有泥犁禽兽薜荔。诸有考治勤苦之处。则皆休止不复治。莫不解脱忧苦者。诸有盲者则皆得视。诸跛躄蹇者则皆得走行。诸病者则皆愈起。诸尪者则皆强健。愚痴者则皆更黠慧。诸有淫泆嗔怒者皆悉慈心作善。诸有被毒者毒皆不行。钟鼓琴瑟箜篌乐器。诸伎不鼓皆自作音声。妇女珠环皆自作声。百鸟畜兽皆自悲鸣。当是之时。莫不欢喜得过度者。则时尔日。诸佛国中诸天人莫不持天上华香来下。于虚空中悉皆供养。散诸佛及无量清净佛上。诸天各共。大作万种自然伎乐。乐诸佛及诸菩萨阿罗汉。当是之时。甚快乐不可言。
　　佛告阿难阿逸菩萨等。我说无量清净佛及诸菩萨阿罗汉国土自然七宝。当无有异乎。阿难长跪叉手言。佛说无量清净佛国土快善。如佛所说无有一异。佛言。我说无量清净佛功德国土快善。昼夜一劫尚复未竟。我但为若曹小说之耳。阿逸菩萨则长跪叉手问佛言。今佛国从是间当有几。阿惟越致菩萨。往生无量清净佛国。愿闻之。佛言。若欲知者明听著心中。阿逸菩萨言受教。佛言。从我国当有七百二十亿。阿惟越致菩萨。皆往生无量清净佛国。一阿惟越致菩萨者。前后供养无央数诸佛。以次如弥勒皆当作佛。及其余诸小菩萨辈者。无央数不可复计。皆当往生无量清净佛国。佛告阿逸菩萨。不但我国中诸菩萨当往生无量清净佛国。他方异国复有佛亦复如是。第一佛名光远照。其国有百八十亿菩萨。皆当往生无量清净佛国。他方异国。第二佛佛名宝积。其国有九十亿菩萨。皆当往生无量清净佛国。他方异国。第三佛名儒无垢。有二百二十亿菩萨。皆当往生阿弥陀佛国。他方异国。第四佛名无极光明。其国有二百五十亿菩萨。皆当往生无量清净佛国。他方异国。第五佛名于世无上。其国有六百亿菩萨。皆当往生无量清净佛国。他方异国。第六佛名勇光。其国有万四千菩萨。皆当往生无量清净佛国。他方异国。第七佛名具足交络。其国有十四亿菩萨。皆当往生无量清净佛国。他方异国。第八佛名雄慧王。其国有八菩萨。皆当往生无量清净佛国。他方异国。第九佛名多力无过者。其国有八百一十亿菩萨。皆当往生无量清净佛国。他方异国。第十佛名吉良。其国有万亿菩萨。皆当往生无量清净佛国。他方异国。第十一佛名慧辩。其国有万二千菩萨。皆当往生无量清净佛国。他方异国。第十二佛名无上华。其国有诸菩萨无央数不可复计。皆阿惟越致。皆智慧勇猛。各供养无央数诸佛。以一时俱心愿欲往生。皆当生无量清净佛国。他方异国。第十三佛名乐大妙音。其国有七百九十亿菩萨。皆当往生无量清净佛国。佛言。是诸菩萨。皆阿惟越致。诸比丘僧中。及小菩萨辈无央数。皆当往生无量清净佛国。不独是十四佛国中诸菩萨当往生也。都八方上下无央数佛国。诸菩萨辈。各各如是。皆当往生无量清净佛国。其无央数。都共往会无量清净佛国。大众多不可复计。我但说八方上下无央数佛名字。昼夜一劫尚未竟。我但复说佛国诸比丘僧众菩萨。当往生无量清净佛国人数。说之一劫不休止尚未竟。我但为若曹。总揽都小说之耳。
　　佛语阿难阿逸菩萨等。其世间帝王人民。善男子善女人。前世宿命行善所致相禄。乃当闻无量清净佛声。慈心欢喜我代之喜。佛言。其有善男子善女人。闻无量清净佛声。慈心欢喜。一时踊跃。心意清净。衣毛为起拔出者。皆前世宿命作佛道。若他方佛故。菩萨非凡人。其有人民男子女人。闻无量清净佛声。不信有佛者。不信佛经语。不信有比丘僧。心中狐疑。都无所信者。皆故从恶道中来。生愚蒙不解宿命。殃恶未尽。未当得度脱故。心中狐疑不信向耳。佛言。我语若曹。若曹所当作善法。皆当奉行信之。无得以我般泥洹去后故。若曹及后世人。无得复言。我不信有无量清净佛国。我故令若曹悉见无量清净佛国土。所当为者若自求之。我具为汝曹。道说经戒顺法。若曹当如佛法持之。无得毁失。我持是经以累汝曹。汝曹当坚持之。无得为妄增减是经法。我般泥洹去后。经道留止千岁。千岁后经道断绝。在心所愿皆可得道。佛言。师开导人耳目。智慧明达。度脱人令得善。舍泥洹之道。常当慈孝。于佛如父母。常念师恩。当念不断绝。则得道疾。佛言。天下有佛者甚难得值。人有信受师法经语深者。亦难得值。若有沙门。若师为人说佛经者。甚难得值。佛说是经时。则万二千亿诸天人民。皆得天眼彻视。悉一心皆为菩萨道。则二百二十亿诸天人民。皆得阿那含道。则八百沙门。皆得阿罗汉道。则四十亿菩萨。皆得阿惟越致。佛说经已。诸菩萨阿罗汉。诸天帝王人民。皆大欢喜。前趣为佛作礼绕佛三匝。以头面著佛足而去。

　　　　佛说无量清净平等觉经卷第四
  </div>
  <div class="pagination">
   <a href="佛说无量清净平等觉经.html">
    上一页
   </a>
   <a href="佛说无量清净平等觉经.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
