<!DOCTYPE html>
<html>
<head>
    <meta charset="UTF-8">
    <title>佛说无量寿经 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说无量寿经 - 第 2 页/共 3 页</h1>
    <div class="content">　　神力演大光　　普照无际土
　　消除三垢冥　　明济众厄难
　　开彼智慧眼　　灭此昏盲闇
　　闭塞诸恶道　　通达善趣门
　　功祚成满足　　威曜朗十方
　　日月戢重晖　　天光隐不现
　　为众开法藏　　广施功德宝
　　常于大众中　　说法师子吼
　　供养一切佛　　具足众德本
　　愿慧悉成满　　得为三界雄
　　如佛无量智　　通达靡不遍
　　愿我功德力　　等此最胜尊
　　斯愿若克果　　大千应感动
　　虚空诸天人　　当雨珍妙华

　　佛语阿难。法藏比丘说此颂已。应时普地六种震动。天雨妙华以散其上。自然音乐空中赞言。决定必成无上正觉。于是法藏比丘。具足修满如是大愿。诚谛不虚超出世间深乐寂灭。阿难。法藏比丘于彼佛所。诸天魔梵龙神八部大众之中。发斯弘誓建此愿已。一向专志庄严妙土。所修佛国开廓广大超胜独妙。建立常然无衰无变。于不可思议兆载永劫。积殖菩萨无量德行。不生欲觉嗔觉害觉。不起欲想嗔想害想。不著色声香味触之法。忍力成就不计众苦。少欲知足无染恚痴。三昧常寂智慧无碍。无有虚伪谄曲之心和颜软语先意承问。勇猛精进志愿无惓。专求清白之法。以慧利群生。恭敬三宝奉事师长。以大庄严具足众行。令诸众生功德成就。住空无相无愿之法。无作无起观法如化。远离粗言自害害彼彼此俱害。修习善语自利利人彼我兼利。弃国捐王绝去财色。自行六波罗蜜。教人令行。无央数劫积功累德。随其生处在意所欲。无量宝藏自然发应。教化安立无数众生。住于无上正真之道。或为长者居士豪姓尊贵。或为刹利国君转轮圣帝。或为六欲天主乃至梵王。常以四事供养恭敬一切诸佛。如是功德不可称说。口气香洁如优钵罗华。身诸毛孔出栴檀香。其香普熏无量世界。容色端正相好殊妙。其手常出无尽之宝。衣服饮食珍妙华香。诸盖幢幡庄严之具。如是等事超诸人天。于一切法而得自在。阿难白佛。法藏菩萨。为已成佛而取灭度。为未成佛。为今现在。佛告阿难。法藏菩萨。今已成佛现在西方。去此十万亿刹。其佛世界名曰安乐。阿难又问。其佛成道已来为经几时。佛言。成佛已来凡历十劫。其佛国土自然七宝。金银琉璃珊瑚琥珀车磲玛瑙合成为地。恢廓旷荡不可限极。悉相杂厕转相入间。光赫焜耀微妙奇丽。清净庄严超逾十方一切世界。众宝中精。其宝犹如第六天宝。又其国土无须弥山及金刚围一切诸山。亦无大海小海溪渠井谷。佛神力故欲见则见。亦无地狱饿鬼畜生诸难之趣。亦无四时春秋冬夏。不寒不热常和调适。尔时阿难白佛言。世尊。若彼国土无须弥山。其四天王及忉利天。依何而住。佛语阿难。第三炎天。乃至色究竟天。皆依何住。阿难白佛。行业果报不可思议。佛语阿难。行业果报不可思议。诸佛世界亦不可思议。其诸众生功德善力。住行业之地。故能尔耳。阿难白佛。我不疑此法。但为将来众生。欲除其疑惑。故问斯义。佛告阿难。无量寿佛威神光明最尊第一。诸佛光明所不能及。或有佛光照百佛世界。或千佛世界。取要言之。乃照东方恒沙佛刹。南西北方四维上下亦复如是。或有佛光照于七尺。或照一由旬二三四五由旬。如是转倍乃至照一佛刹。是故无量寿佛号无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。其有众生遇斯光者三垢消灭身意柔软。欢喜踊跃善心生焉。若在三涂勤苦之处。见此光明皆得休息无复苦恼。寿终之后皆蒙解脱。无量寿佛光明显赫照曜十方诸佛国土。莫不闻知。不但我今称其光明。一切诸佛声闻缘觉诸菩萨众。咸共叹誉亦复如是。若有众生。闻其光明威神功德。日夜称说至心不断。随意所愿得生其国。为诸菩萨声闻大众。所共叹誉称其功德。至其然后得佛道时。普为十方诸佛菩萨。叹其光明亦如今也。佛言。我说无量寿佛光明威神巍巍殊妙。昼夜一劫尚不能尽。
　　佛语阿难。无量寿佛。寿命长久不可称计。汝宁知乎。假使十方世界无量众生皆得人身。悉令成就声闻缘觉。都共集会禅思一心竭其智力。于百千万劫悉共推算。计其寿命长远劫数。不能穷尽知其限极。声闻菩萨天人之众。寿命长短亦复如是。非算数譬喻所能知也。又声闻菩萨。其数难量不可称说。神智洞达威力自在。能于掌中持一切世界。佛语阿难。彼佛初会。声闻众数不可称计。菩萨亦然。能如大目揵连。百千万亿无量无数。于阿僧祇那由他劫。乃至灭度。悉共计挍。不能究了多少之数。譬如大海深广无量。假使有人。析其一毛以为百分。以一分毛沾取一渧。于意云何。其所渧者于彼大海。何所为多。阿难白佛。彼所渧水比于大海。多少之量非巧历算数言辞譬类所能知也。佛语阿难。如目连等。于百千万亿那由他劫。计彼初会声闻菩萨。所知数者犹如一渧。其所不知如大海水。又其国土。七宝诸树周满世界。金树。银树。琉璃树。颇梨树。珊瑚树。玛瑙树。车磲树。或有二宝三宝乃至七宝转共合成。或有金树。银叶华果。或有银树。金叶华果。或琉璃树。玻梨为叶华果亦然。或水精树。琉璃为叶华果亦然。或珊瑚树。玛瑙为叶华果亦然。或玛瑙树。琉璃为叶华果亦然。或车磲树。众宝为叶华果亦然。或有宝树。紫金为本。白银为茎。琉璃为枝。水精为条。珊瑚为叶。玛瑙为华。车磲为实。或有宝树。白银为本。琉璃为茎。水精为枝。珊瑚为条。玛瑙为叶。车磲为华。紫金为实。或有宝树。琉璃为本。水精为茎。珊瑚为枝。玛瑙为条。车磲为叶。紫金为华。白银为实。或有宝树。水精为本。珊瑚为茎。玛瑙为枝。车磲为条。紫金为叶。白银为华。琉璃为实。或有宝树。珊瑚为本。玛瑙为茎。车磲为枝。紫金为条。白银为叶。琉璃为华。水精为实。或有宝树。玛瑙为本。车磲为茎。紫金为枝。白银为条。琉璃为叶。水精为华。珊瑚为实。或有宝树。车磲为本。紫金为茎。白银为枝。琉璃为条。水精为叶。珊瑚为华。玛瑙为实。行行相值。茎茎相望。枝枝相准。叶叶相向。华华相顺。实实相当。荣色光曜不可胜视。清风时发出五音声。微妙宫商自然相和。又无量寿佛。其道场树高四百万里。其本周围五千由旬。枝叶四布二十万里。一切众宝自然合成。以月光摩尼持海轮宝众宝之王。而庄严之。周匝条间垂宝璎珞。百千万色种种异变。无量光炎照曜无极。珍妙宝网罗覆其上。一切庄严随应而现。微风徐动出妙法音。普流十方一切佛国。其闻音者得深法忍。住不退转。至成佛道。不遭苦患。目睹其色。耳闻其音鼻知其香舌尝其味。身触其光。心以法缘。一切皆得甚深法忍。住不退转至成佛道。六根清彻无诸恼患。阿难。若彼国人天。见此树者得三法忍。一者音响忍。二者柔顺忍。三者无生法忍。此皆无量寿佛威神力故。本愿力故。满足愿故。明了愿故。坚固愿故。究竟愿故。
　　佛告阿难。世间帝王有百千音乐。自转轮圣王。乃至第六天上伎乐音声。展转相胜千亿万倍。第六天上万种乐音。不如无量寿国诸七宝树一种音声。千亿倍也。亦有自然万种伎乐。又其乐声无非法音。清畅哀亮微妙和雅。十方世界音声之中最为第一。
　　又讲堂精舍宫殿楼观皆七宝庄严自然化成。复以真珠明月摩尼众宝。以为交露覆盖其上。内外左右有诸浴池。或十由旬。或二十三十。乃至百千由旬。纵广深浅各皆一等。八功德水湛然盈满。清净香洁味如甘露。黄金池者底白银沙。白银池者底黄金沙。水精池者底琉璃沙。琉璃池者底水精沙。珊瑚池者底琥珀沙。琥珀池者底珊瑚沙。车磲池者底玛瑙沙。玛瑙池者底车磲沙。白玉池者底紫金沙。紫金池者底白玉沙。或二宝三宝。乃至七宝转共合成。其池岸上有栴檀树。华叶垂布香气普熏。天优钵罗华。钵昙摩华。拘物头华。分陀利华。杂色光茂弥覆水上。彼诸菩萨及声闻众。若入宝池。意欲令水没足。水即没足。欲令至膝。即至于膝。欲令至腰。水即至腰。欲令至颈。水即至颈。欲令灌身。自然灌身。欲令还复。水辄还复。调和冷暖自然随意。开神悦体荡除心垢。清明澄洁净若无形。宝沙映彻无深不照。微澜回流转相灌注。安详徐逝不迟不疾。波扬无量自然妙声。随其所应莫不闻者。或闻佛声。或闻法声。或闻僧声。或寂静声。空无我声。大慈悲声。波罗蜜声。或十力无畏。不共法声。诸通慧声。无所作声。不起灭声。无生忍声。乃至甘露灌顶众妙法声。如是等声。称其所闻欢喜无量。随顺清净离欲寂灭真实之义。随顺三宝力无所畏不共之法。随顺通慧菩萨声闻所行之道。无有三涂苦难之名。但有自然快乐之音。是故其国名曰极乐。阿难。彼佛国土诸往生者。具足如是清净色身。诸妙音声神通功德。所处宫殿衣服饮食。众妙华香庄严之具。犹第六天自然之物。若欲食时。七宝应器自然在前。金银琉璃车磲玛瑙珊瑚虎珀明月真珠。如是众钵随意而至。百味饮食自然盈满。虽有此食实无食者。但见色闻香。意以为食。自然饱足。身心柔软无所味著。事已化去时至复现。彼佛国土清净安隐微妙快乐。次于无为泥洹之道。其诸声闻菩萨人天。智慧高明神通洞达。咸同一类形无异状。但因顺余方故有人天之名。颜貌端正超世希有。容色微妙非天非人。皆受自然虚无之身无极之体。
　　佛告阿难。譬如世间贫穷乞人在帝王边。形貌容状宁可类乎。阿难白佛。假令此人在帝王边。羸陋丑恶无以为喻。百千万亿不可计倍。所以然者。贫穷乞人底极厮下。衣不蔽形食趣支命。饥寒困苦人理殆尽。皆坐前世不殖德本。积财不施富有益悭。但欲唐得贪求无厌。不信修善犯恶山积。如是寿终财宝消散。苦身积聚为之忧恼。于己无益徒为他有。无善可怙无德可恃。是故死堕恶趣受此长苦。罪毕得出生为下贱。愚鄙斯极示同人类。所以世间帝王人中独尊。皆由宿世积德所致。慈惠博施仁爱兼济。履信修善无所违诤。是以寿终福应得升善道。上生天上享兹福乐。积善余庆今得为人。遇生王家自然尊贵。仪容端正众所敬事。妙衣珍膳随心服御。宿福所追故能致此。
　　佛告阿难。汝言是也。计如帝王。虽人中尊贵形色端正。比之转轮圣王。甚为鄙陋。犹彼乞人在帝王边。转轮圣王威相殊妙天下第一。比忉利天王。又复丑恶不得相喻。万亿倍也。假令天帝比第六天王。百千亿倍不相类也。设第六天王。比无量寿佛国菩萨声闻。光颜容色不相及逮。百千万亿不可计倍。
　　佛告阿难。无量寿国其诸天人。衣服饮食华香璎珞。诸盖幢幡微妙音声。所居舍宅宫殿楼阁。称其形色高下大小。或一宝二宝。乃至无量众宝。随意所欲应念即至。又以众宝妙衣遍布其地。一切人天践之而行。无量宝网弥覆佛上。皆以金缕真珠百千杂宝奇妙珍异。庄严绞饰周匝四面。垂以宝铃。光色晃曜尽极严丽。自然德风徐起微动。其风调和不寒不暑。温凉柔软不迟不疾。吹诸罗网及众宝树。演发无量微妙法音。流布万种温雅德香。其有闻者尘劳垢习自然不起。风触其身皆得快乐。譬如比丘得灭尽三昧。又风吹散华遍满佛土。随色次第而不杂乱。柔软光泽馨香芬烈。足履其上陷下四寸。随举足已还复如故。华用已讫地辄开裂。以次化没清净无遗。随其时节风吹散华。如是六反。又众宝莲华周满世界。一一宝华百千亿叶。其叶光明无量种色。青色青光。白色白光。玄黄朱紫光色亦然。炜烨焕烂明曜日月。一一华中。出三十六百千亿光。一一光中。出三十六百千亿佛。身色紫金相好殊特。一一诸佛。又放百千光明。普为十方说微妙法。如是诸佛。各各安立无量众生于佛正道。

　　　　无量寿经卷上



　　　　佛说无量寿经卷下

　　　　曹魏天竺三藏康僧铠译
　　佛告阿难。其有众生生彼国者。皆悉住于正定之聚。所以者何。彼佛国中无诸邪聚及不定之聚。十方恒沙诸佛如来。皆共赞叹无量寿佛威神功德不可思议。诸有众生闻其名号。信心欢喜乃至一念。至心回向愿生彼国。即得往生住不退转。唯除五逆诽谤正法。
　　佛告阿难。十方世界诸天人民。其有至心愿生彼国。凡有三辈。其上辈者。舍家弃欲而作沙门。发菩提心。一向专念无量寿佛。修诸功德愿生彼国。此等众生临寿终时。无量寿佛与诸大众。现其人前。即随彼佛往生其国。便于七宝华中自然化生。住不退转。智慧勇猛神通自在。是故阿难。其有众生。欲于今世见无量寿佛。应发无上菩提之心。修行功德。愿生彼国。
　　佛语阿难。其中辈者。十方世界诸天人民。其有至心愿生彼国。虽不能行作沙门大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向愿生彼国。其人临终。无量寿佛。化现其身。光明相好具如真佛。与诸大众现其人前。即随化佛往生其国。住不退转。功德智慧次如上辈者也。
　　佛语阿难。其下辈者。十方世界诸天人民。其有至心欲生彼国。假使不能作诸功德。当发无上菩提之心。一向专意乃至十念。念无量寿佛愿生其国。若闻深法欢喜信乐不生疑惑。乃至一念念于彼佛。以至诚心愿生其国。此人临终。梦见彼佛亦得往生。功德智慧次如中辈者也。
　　佛告阿难。无量寿佛威神无极。十方世界无量无边不可思议诸佛如来。莫不称叹于彼东方恒沙佛国。无量无数诸菩萨众。皆悉往诣无量寿佛所。恭敬供养及诸菩萨声闻大众。听受经法宣布道化。南西北方四维上下亦复如是。尔时世尊而说颂曰。
　　东方诸佛国　　其数如恒沙
　　彼土诸菩萨　　往觐无量觉
　　南西北四维　　上下亦复然
　　彼土菩萨众　　往觐无量觉
　　一切诸菩萨　　各赍天妙华
　　宝香无价衣　　供养无量觉
　　咸然奏天乐　　畅发和雅音
　　歌叹最胜尊　　供养无量觉
　　究达神通慧　　游入深法门
　　具足功德藏　　妙智无等伦
　　慧日照世间　　消除生死云
　　恭敬绕三匝　　稽首无上尊
　　见彼严净土　　微妙难思议
　　因发无量心　　愿我国亦然
　　应时无量尊　　动容发欣笑
　　口出无数光　　遍照十方国
　　回光围绕身　　三匝从顶入
　　一切天人众　　踊跃皆欢喜
　　大士观世音　　整服稽首问
　　白佛何缘笑　　唯然愿说意
　　梵声犹雷震　　八音畅妙响
　　当授菩萨记　　今说仁谛听
　　十方来正士　　吾悉知彼愿
　　志求严净土　　受决当作佛
　　觉了一切法　　犹如梦幻响
　　满足诸妙愿　　必成如是刹
　　知法如电影　　究竟菩萨道
　　具诸功德本　　受决当作佛
　　通达诸法门　　一切空无我
　　专求净佛土　　必成如是刹
　　诸佛告菩萨　　令觐安养佛
　　闻法乐受行　　疾得清净处
　　至彼严净土　　便速得神通
　　必于无量尊　　受记成等觉
　　其佛本愿力　　闻名欲往生
　　皆悉到彼国　　自致不退转
　　菩萨兴志愿　　愿己国无异
　　普念度一切　　名显达十方
　　奉事亿如来　　飞化遍诸刹
　　恭敬欢喜去　　还到安养国
　　若人无善本　　不得闻此经
　　清净有戒者　　乃获闻正法
　　曾更见世尊　　则能信此事
　　谦敬闻奉行　　踊跃大欢喜
　　憍慢弊懈怠　　难以信此法
　　宿世见诸佛　　乐听如是教
　　声闻或菩萨　　莫能究圣心
　　譬如从生盲　　欲行开导人
　　如来智慧海　　深广无崖底
　　二乘非所测　　唯佛独明了
　　假使一切人　　具足皆得道
　　净慧如本空　　亿劫思佛智
　　穷力极讲说　　尽寿犹不知
　　佛慧无边际　　如是致清净
　　寿命甚难得　　佛世亦难值
　　人有信慧难　　若闻精进求
　　闻法能不忘　　见敬得大庆
　　则我善亲友　　是故当发意
　　设满世界火　　必过要闻法
　　会当成佛道　　广济生死流

　　佛告阿难。彼国菩萨。皆当究竟一生补处。除其本愿。为众生故。以弘誓功德而自庄严。普欲度脱一切众生。阿难。彼佛国中。诸声闻众身光一寻。菩萨光明照百由旬。有二菩萨最尊第一。威神光明。普照三千大千世界。阿难白佛。彼二菩萨其号云何。佛言。一名观世音。二名大势至。是二菩萨。于此国土修菩萨行。命终转化生彼佛国。阿难。其有众生生彼国者。皆悉具足三十二相。智慧成满深入诸法。究畅要妙神通无碍。诸根明利。其钝根者成就二忍。其利根者得阿僧祇无生法忍。又彼菩萨。乃至成佛不更恶趣。神通自在常识宿命。除生他方五浊恶世。示现同彼如我国也。佛语阿难。彼国菩萨承佛威神。一食之顷往诣十方无量世界。恭敬供养诸佛世尊。随心所念。华香伎乐缯盖幢幡。无数无量供养之具。自然化生应念即至。珍妙殊特非世所有。转以奉散诸佛菩萨声闻大众。在虚空中化成华盖。光色晃耀香气普熏。其华周圆四百里者。如是转倍。乃覆三千大千世界。随其前后以次化没。其诸菩萨佥然欣悦。于虚空中共奏天乐。以微妙音歌叹佛德。听受经法欢喜无量。供养佛已未食之前。忽然轻举还其本国。佛语阿难。无量寿佛。为诸声闻菩萨大众颁宣法时。都悉集会七宝讲堂。广宣道教演畅妙法。莫不欢喜心解得道。即时四方自然风起。普吹宝树出五音声。雨无量妙华随风周遍。自然供养如是不绝。一切诸天皆赍天上百千华香万种伎乐。供养其佛及诸菩萨声闻大众。普散华香奏诸音乐。前后来往更相开避。当斯之时。熙然快乐不可胜言。佛告阿难。生彼佛国诸菩萨等。所可讲说常宣正法。随顺智慧无违无失。于其国土所有万物。无我所心无染著心。去来进止情无所系。随意自在无所适莫。无彼无我无竞无讼。于诸众生得大慈悲饶益之心。柔软调伏无忿恨心。离盖清净无厌怠心。等心胜心。深心定心。爱法乐法喜法之心。灭诸烦恼。离恶趣心。究竟一切菩萨所行。具足成就无量功德。得深禅定诸通明慧。游志七觉修心佛法。肉眼清彻靡不分了。天眼通达无量无限。法眼观察究竟诸道。慧眼见真能度彼岸。佛眼具足觉了法性。以无碍智为人演说。等观三界空无所有。志求佛法具诸辩才。除灭众生烦恼之患。从如来生解法如如。善知习灭音声方便。不欣世语乐在正论。修诸善本志崇佛道。知一切法皆悉寂灭。生身烦恼二余俱尽闻甚深法心不疑惧。常能修行其大悲者。深远微妙靡不覆载。究竟一乘至于彼岸。决断疑网慧由心出。于佛教法该罗无外。智慧如大海。三昧如山王。慧光明净超逾日月。清白之法具足圆满。犹如雪山。照诸功德等一净故。犹如大地。净秽好恶无异心故。犹如净水。洗除尘劳诸垢染故。犹如火王。烧灭一切烦恼薪故。犹如大风。行诸世界无障阂故。犹如虚空。于一切有无所著故。犹如莲华。于诸世间无染污故。犹如大乘。运载群萌出生死故。犹如重云。震大法雷觉未觉故。犹如大雨。雨甘露法润众生故。如金刚山。众魔外道不能动故。如梵天王。于诸善法最上首故。如尼拘类树。普覆一切故。如优昙钵华。希有难遇故。如金翅鸟。威伏外道故。如众游禽。无所藏积故。犹如牛王。无能胜故。犹如象王。善调伏故。如师子王。无所畏故。旷若虚空。大慈等故。摧灭嫉心不望胜故。专乐求法心无厌足。常欲广说志无疲倦。击法鼓。建法幢。曜慧日。除痴闇。修六和敬。常行法施。志勇精进心不退弱。为世灯明最胜福田。常为师导等无憎爱。唯乐正道无余欣戚。拔诸欲刺以安群生。功德殊胜莫不尊敬。灭三垢障游诸神通。因力缘力。意力愿力。方便之力。常力善力。定力慧力。多闻之力。施戒忍辱。精进禅定。智慧之力。正念止观诸通明力。如法调伏诸众生力。如是等力一切具足。身色相好功德辩才。具足庄严无与等者。恭敬供养无量诸佛。常为诸佛所共称叹。究竟菩萨诸波罗蜜。修空无相无愿三昧不生不灭诸三昧门。远离声闻缘觉之地。阿难。彼诸菩萨。成就如是无量功德。我但为汝略言之耳。若广说者。百千万劫不能穷尽。
　　佛告弥勒菩萨诸天人等。无量寿国声闻菩萨。功德智慧不可称说。又其国土。微妙安乐清净若此。何不力为善。念道之自然。著于无上下。洞达无边际。宜各勤精进。努力自求之。必得超绝去。往生安养国。横截五恶趣。恶趣自然闭。升道无穷极。易往而无人。其国不逆违。自然之所牵。何不弃世事。勤行求道德。可获极长生。寿乐无有极。然世人薄俗。共诤不急之事。于此剧恶极苦之中。勤身营务以自给济。无尊无卑。无贫无富。少长男女共忧钱财。有无同然。忧思适等。屏营愁苦。累念积虑。为心走使无有安时。有田忧田。有宅忧宅。牛马六畜奴婢钱财衣食什物。复共忧之。重思累息忧念愁怖。横为非常水火盗贼怨家债主。焚漂劫夺消散磨灭。忧毒忪忪无有解时。结愤心中不离忧恼。心坚意固适无纵舍。或坐摧碎身亡命终。弃捐之去莫谁随者。尊贵豪富亦有斯患。忧惧万端勤苦若此。结众寒热与痛共俱。贫穷下劣困乏常无。无田亦忧欲有田。无宅亦忧欲有宅。无牛马六畜奴婢钱财衣食什物。亦忧欲有之。适有一复少一。有是少是。思有齐等。适欲具有便复糜散。如是忧苦当复求索。不能时得思想无益。身心俱劳坐起不安。忧念相随勤苦若此。亦结众寒热与痛共俱。或时坐之终身夭命。不肯为善行道进德寿终身死当独远去。有所趣向善恶之道莫能知者。世间人民父子兄弟夫妇家室中外亲属。当相敬爱无相憎嫉。有无相通无得贪惜。言色常和莫相违戾。或时心诤有所恚怒。今世恨意微相憎嫉。后世转剧至成大怨。所以者何。世间之事更相患害。虽不即时应急相破。然含毒畜怒结愤精神。自然克识不得相离。皆当对生更相报复。人在世间爱欲之中。独生独死独去独来。当行至趣苦乐之地。身自当之无有代者。善恶变化殃福异处。宿豫严待当独趣入。远到他所莫能见者。善恶自然追行所生。窈窈冥冥别离久长。道路不同会见无期。甚难甚难复得相值。何不弃众事。各曼强健时。努力勤修善。精进愿度世。可得极长生。如何不求道。安所须待欲何乐乎。如是世人。不信作善得善为道得道。不信人死更生惠施得福。善恶之事都不信之。谓之不然终无有是。但坐此故且自见之。更相瞻视先后同然。转相承受父余教令。先人祖父素不为善不识道德。身愚神闇心塞意闭。死生之趣善恶之道。自不能见无有语者。吉凶祸福竞各作之。无一怪也。生死常道转相嗣立。或父哭子或子哭父。兄弟夫妇更相哭泣。颠倒上下无常根本。皆当过去不可常保。教语开导信之者少。是以生死流转无有休止。如此之人。曚冥抵突不信经法。心无远虑各欲快意。痴惑于爱欲。不达于道德。迷没于嗔怒。贪狼于财色。坐之不得道。当更恶趣苦。生死无穷已。哀哉甚可伤。或时室家父子兄弟夫妇。一死一生更相哀愍。恩爱思慕忧念结缚。心意痛著迭相顾恋。穷日卒岁无有解已。教语道德心不开明。思想恩好不离情欲。惛曚闭塞愚惑所覆。不能深思熟计心自端政专精行道决断世事。便旋至竟年寿终尽不能得道。无可奈何。总猥愦扰皆贪爱欲。惑道者众。悟之者寡。世间匆匆。无可聊赖。尊卑上下贫富贵贱。勤苦匆务各怀杀毒。恶气窈冥为妄兴事。违逆天地不从人心。自然非恶先随与之。恣听所为待其罪极。其寿未尽便顿夺之下入恶道。累世怼苦展转其中。数千亿劫无有出期。痛不可言甚可哀愍。
　　佛告弥勒菩萨诸天人等。我今语汝世间之事。人用是故坐不得道。当熟思计远离众恶。择其善者勤而行之。爱欲荣华不可常保。皆当别离无可乐者。曼佛在世当勤精进。其有至愿生安乐国者。可得智慧明达功德殊胜。勿得随心所欲。亏负经戒在人后也。傥有疑意不解经者。可具问佛当为说之。弥勒菩萨长跪白言。佛威神尊重。所说快善。听佛经者贯心思之。世人实尔如佛所言。今佛慈愍显示大道。耳目开明长得度脱。闻佛所说莫不欢喜。诸天人民蠕动之类。皆蒙慈恩解脱忧苦。佛语教诫甚深甚善。智慧明见八方上下去来今事莫不究畅。今我众等。所以蒙得度脱。皆佛前世求道之时谦苦所致。恩德普覆福禄巍巍。光明彻照达空无极开入泥洹。教授典揽威制消化。感动十方无穷无极。佛为法王尊超众圣。普为一切天人之师。随心所愿皆令得道。今得值佛。复闻无量寿声。靡不欢喜。心得开明。
　　佛告弥勒。汝言是也。若有慈敬于佛者。实为大善。天下久久乃复有佛。今我于此世作佛。演说经法宣布道教。断诸疑网。拔爱欲之本。杜众恶之源。游步三界无所拘阂。典揽智慧众道之要。执持纲维昭然分明。开示五趣度未度者。决正生死泥洹之道。弥勒当知。汝从无数劫来修菩萨行。欲度众生其已久远。从汝得道至于泥洹。不可称数。汝及十方诸天人民一切四众。永劫已来展转五道。忧畏勤苦不可具言。乃至今世生死不绝。与佛相值听受经法。又复得闻无量寿佛。快哉甚善吾助尔喜。汝今亦可自厌生死老病痛苦恶露不净无可乐者。宜自决断端身正行益作诸善。修己洁体洗除心垢。言行忠信表里相应。人能自度转相拯济。精明求愿积累善本。虽一世勤苦须臾之间。后生无量寿佛国快乐无极。长与道德合明。永拔生死根本。无复贪恚愚痴苦恼之患。欲寿一劫百劫千亿万劫。自在随意皆可得之。无为自然。次于泥洹之道。汝等宜各精进求心所愿。无得疑惑中悔自为过咎。生彼边地七宝宫殿。五百岁中受诸厄也。弥勒白佛。受佛重诲。专精修学。如教奉行不敢有疑。
</div>
    <div class="pagination">
<a href="佛说无量寿经.html">上一页</a><a href="佛说无量寿经.html">1</a><span class="current-page">2</span><a href="佛说无量寿经_page3.html">3</a><a href="佛说无量寿经_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
