<!DOCTYPE html>
<html>
<head>
    <meta charset="UTF-8">
    <title>佛说如来不思议秘密大乘经 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说如来不思议秘密大乘经 - 第 3 页/共 11 页</h1>
    <div class="content">　　时彼持国转轮圣王。于彼佛所得闻正法。示教利喜生欢喜心适悦庆快。持以无价真珠妙宝。及王者所有一切受用。悉以献佛而为供养。乃至尽寿修诸梵行奉持五戒。是时王诸宫嫔。于彼佛所闻正法已。心大适悦踊跃欢喜。各以身所著衣及庄严具。覆于佛上。乃至尽寿修诸梵行奉持五戒。悉发阿耨多罗三藐三菩提心。时持国转轮圣王。快得善利增益法财。已与诸宫嫔眷属。各各至诚顶礼佛足。及苾刍众亦悉礼敬绕七匝已。即时入于大楼阁中。踊升虚空自在而行。还极清净大国城中。
　　复次持国转轮圣王。于后一时择月圆日。严驾出游众花大园。而为玩赏。鼓吹清音奏妙歌乐。恣其所乐嬉戏游从。是时有二最上宫女。一名无毁。二名无比。同诣欢喜池中。清净澡沐出已衣覆。处于莲花师子之座。是二宫女。即于座中各有一童子。自然化生跏趺而坐。童子端严色妙无比。相好圆具人所乐观。于刹那间即各踊身住于虚空。是时空中有贤圣言。此二童子。一名法思。一名法慧。故此二名由斯而立。彼法思童子。于其无毁宫女坐中化生。彼法慧童子。于其无比宫女坐中化生。时二童子。在虚空中亦加趺坐。异口同音说伽陀曰。
　　仁者我今得善利　　所谓发生菩提心
　　既发心已遇世尊　　起清净心而信礼
　　大海深广难彻底　　生死轮转无休息
　　有情广渡生死流　　彼菩提心不舍离
　　有世界名无毁身　　有世尊名时分王
　　我从彼来求法门　　乐见牟尼功德聚
　　我时各各加趺坐　　分从二母坐中生
　　我父持国大圣王　　故来合掌伸敬礼
　　愿父伺察听我说　　阿庾多劫善得法
　　乃至圆成大菩提　　所得于中不弃舍
　　一切唯佛出世难　　父母难得居法位
　　法中善友刹那逢　　清净妙宝随意现
　　欲及精进不放逸　　出家得利具正知
　　勤修利益心调柔　　惭愧多闻具善戒
　　慈悲调寂为有情　　普令获得深法忍
　　精进勤力无著心　　成熟摄受诸群品
　　心离相故得调畅　　于其身命不顾惜
　　思惟正法如救然　　愿获诸佛胜功德
　　父王最上难得者　　我所称赞最上法
　　我从彼佛刹中来　　还归彼佛本因处
　　我等已住菩萨位　　普能摄受诸善法
　　刹那获得五神通　　随念随观意能晓

　　时彼持国转轮圣王。与宫嫔眷属并二童子智者菩萨。以神通力处虚空中。同诣世尊无边功德宝众庄严王如来会中。到已各各顶礼佛足。一切众会普伸尊敬。是时彼佛。观二童子是真佛子。乐欲听受菩提道法。佛知其意。即为宣说甚深正法。佛言。善男子。当知诸法从缘所生。中无主宰亦无作者。知内是空外无所行。诸法皆空虚假无实。于见于作应悉清净。犹如虚空而无所取。彼佛世尊如是多种。广为宣说清净法时。会中有七十六那庾多及三俱胝人。得无生法忍。是时持国转轮圣王。在佛会中经七昼夜作供养已。与其诸子并宫嫔眷属。于刹那间还本所居。时彼轮王后于一时。独处栴檀楼阁之中。登于莲花师子之座。窃作是念。我此千子悉已安住阿耨多罗三藐三菩提法。然于其中何者最先得成阿耨多罗三藐三菩提果。我宜设法以验其事。作是念已即敕侍人。用以七宝妙巧作瓶。如其分量善施作已。即命各书千子名字置宝瓶中。复以七宝作妙莲花。于其花中安置宝瓶。然后于七昼夜广以微妙香花涂香粖香等及鼓吹歌音。严伸供养瓶中名字。是时空中有十千天人。助发种种妙供养事。如是供养七昼夜已。普召宫嫔眷属及王千子并二童子咸集其前。复以贤妙金床安置宝瓶。安已即时敕遣侍人。于宝瓶中取其名字。侍人如命瓶中最先取一名字。前奉于王其名乃是清净慧太子。然后次第遍取其名。即时于刹那间而此大地六种震动。所有宫嫔先各执持诸妙乐器。不鼓自鸣出妙歌音。寂慧。当知彼时清净慧太子。最先瓶中取其名者。岂异人乎。即是此贤劫中。过去俱留孙如来。次于瓶中取一名字。其名最胜军太子者。即是过去俱那含牟尼如来。次于瓶中取一名字。其名寂诸根太子者。即是过去迦叶如来。次于瓶中取一名字。其名一切义成太子者。寂慧。当知即我身是。次于瓶中取一名字。其名宝带太子者。即当成佛号慈氏如来。次于瓶中取一名字。其名牛王太子者。即当成佛号师子如来。次于瓶中取一名字。其名电天太子者。即当成佛号大幢如来。次于瓶中取一名字。其名贤王太子者。即当成佛号妙花如来。次于瓶中取一名字。其名净光吉祥太子者。即当成佛号花氏如来。次于瓶中取一名字。其名莲华眼太子者。即当成佛号善宿如来。次于瓶中取一名字。其名无垢光太子者。即当成佛号妙眼如来。次于瓶中取一名字。其名净池太子者。即当成佛号妙臂如来。次于瓶中取一名字。其名慧王太子者。即当成佛号明焰如来。次于瓶中取一名字。其名善庄严太子者。即当成佛号明味如来。次于瓶中取一名字。其名增长分太子者。即当成佛号导师如来。次于瓶中取一名字。其名净严王太子者。即当成佛号持胜功德如来。次于瓶中取一名字。其名吉祥密太子者。即当成佛号胜财如来。次于瓶中取一名字。其名妙光身太子者。即当成佛号智积如来。次于瓶中取一名字。其名勇健太子者。即当成佛号宝积如来。次于瓶中取一名字。其名宝称太子者。即当成佛号普光明如来。寂慧。当知如是等广说。彼千子中相继而取。乃至取一名字。其名大峰庄严太子者。即当成佛号无边功德宝称如来。寂慧。唯一名字在宝瓶中。最后取之。其名无边慧太子。而此太子于千子中居最小位。是时诸兄或轻侮言。我等诸兄当成佛时。已作佛事已度有情。汝于最后当何所作。
　　时无边慧太子说伽陀曰。
　　佛法无边如虚空　　有情及慧亦无尽
　　行愿清净戒薰修　　当听我说此行愿
　　诸兄寿量若干数　　王者众会数若干
　　如我寿量总聚之　　愿当尔许声闻众
　　太子说是伽陀已　　空中天人赞善哉
　　正士意乐净周圆　　利益有情无穷尽

　　寂慧。当知彼时最小无边慧太子者。当得成佛号乐欲如来。于贤劫中最后成佛。寂慧。所有贤劫中诸佛寿量及声闻众。彼乐欲如来而悉当得。是彼如来善乐欲故。是故如来名为乐欲。
　　复次寂慧。汝且观是菩萨摩诃萨。善巧方便圆具净戒。无毁大愿满足胜行。彼诸太子九百九十九人。乃至无边慧太子。如上功德皆悉成就。
　　是时彼千太子。俱谓二童子菩萨言。汝此法思法慧二善男子。往昔发何殊胜愿力。今如是邪。法思童子言。诸仁者。我与汝等皆如金刚手。菩萨相续胜行。不离一切如来无上秘密。不离一切佛法听受信解。法慧童子言。今我诸兄具胜愿力。愿我与汝悉证菩提。成菩提已。我皆劝请转妙法轮。如其愿力。于彼佛所受菩提记。寂慧。当知彼时持国转轮圣王者岂异人乎。即是然灯如来应供正等正觉。往昔因中居轮王位时。彼轮王千太子者。即是此贤劫之中千佛如来。从俱留孙如来。至乐欲如来(古经不译但云楼至)彼时法思童子。于无毁宫女坐中化生者。即是金刚手大秘密主菩萨摩诃萨神力所化。彼时法慧童子。于无比宫女坐中化生者。即是尸弃梵王。寂慧。彼时持国转轮圣王诸宫嫔者。即是今此会中诸菩萨众。彼诸宫嫔。尔时得王千子成熟化度。而悉不退转于阿耨多罗三藐三菩提心安住大乘。彼诸宫嫔。次第当于此贤劫中受菩提记。寂慧。汝复应观缘生之法理不相违。善根诸因及发心胜行果无坏失。今此会中诸菩萨大士。皆能增长最胜意乐。

　　　　佛说如来不思议秘密大乘经卷第五



　　　　佛说如来不思议秘密大乘经卷第六

　　　　译经三藏朝散大夫试光禄卿光梵大师赐紫沙门臣惟净等奉　诏译

　　菩提道品第六

　　佛告寂慧菩萨言。若诸菩萨摩诃萨。欲证阿耨多罗三藐三菩提果者。当学彼诸大士所行。非但以其语言得最胜道。要当真实修行。乃得菩提正道。此中云何名菩提道。谓于一切众生无诸损害。随起慈心勤修波罗蜜多。以四摄法普摄一切。修四梵行。勤行三十七品菩提道法。圆满六种神通事业。以善方便摄化众生。长养一切善根法行。此说是名大菩提道。
　　复次寂慧。菩提道者。所谓意乐信重深心。清净正直无谄心平等故。行平等法不作诸罪故。无诸怖畏。彼菩提道增长法故。即是布施波罗蜜多。彼菩提道向安乐道故。即是持戒波罗蜜多。彼菩提道无损害故。即是忍辱波罗蜜多。彼菩提道建立诸法故。即是精进波罗蜜多。彼菩提道无杂乱故。即是禅定波罗蜜多。彼菩提道善了知故。即是般若波罗蜜多。彼菩提道通达出生无碍智故。即是大慈。彼菩提道无退转故。即是大悲。彼菩提道作欢喜故。即是大喜。彼菩提道随入真实故。即是大舍。彼菩提道去除荆棘故。即能远离贪嗔害疑等染法。彼菩提道顺安乐法故。即心无障碍。彼菩提道离险恶故。即不著色声香味触。彼菩提道离邪外法故。即善观蕴处界。彼菩提道能降诸魔故。即能除去一切烦恼。彼菩提道是广大法故。即能远离声闻缘觉作意。彼菩提道顺正法故。即能随顺先佛如来应供正等正觉。彼菩提道广能积集大法宝故。即善随顺一切智宝。彼菩提道常开明故。即能显发无碍智光。彼菩提道为善说者故。即得诸善知识共所摄受。彼菩提道离高下想故。即无违顺。彼菩提道离尘暗故。即无嗔忿疲懈。彼菩提道向善趣故。即能远离诸不善法。彼菩提道善住安乐方故。毕竟趣证大涅槃法。寂慧。当知此如是等。皆是菩萨所行大菩提道。若非趣非道者。所谓一切声闻缘觉此中真实建立菩萨摩诃萨。悉令成就阿耨多罗三藐三菩提果。

　　如来身密不思议品第七之一

　　尔时寂慧菩萨摩诃萨。前白金刚手菩萨大秘密主言。大秘密主。为我略说如来秘密。此中云何。是为如来秘密之法。金刚手菩萨告寂慧菩萨言。善男子谛听谛听。我今承佛威神。为汝宣说如来秘密。有其三种。何等为三。一者身密。二者语密。三者心密。云何名为如来身密。寂慧。当知所谓如来于无思惟无分别中。而能示现诸威仪相。善男子。若天若人或有见如来坐生尊重者。即令彼等见如来坐。或有天人乐见行者。即令彼等见如来行。或有天人乐见住者。即令彼等见如来住。或有天人乐见卧者。即令彼等见如来卧。或有天人乐闻说法生尊重者。即令彼等见佛说法。或有天人乐见寂默者。即令彼等见佛寂默。或有天人乐禅定者。即令彼等见佛在定。或有天人乐出定者。即令彼等见佛出定。或有天人乐见不瞬观视者。即令彼等见佛不瞬观视。或有天人乐神变者。即令彼等见佛神变。或有天人乐欲观佛金色相者。即令彼等见金色身。或有乐见白银色者。水精色者。琉璃色者。玛瑙色者。珊瑚色者。琥珀色者。赤珠色者。白珠色者。青黄赤白等诸色者。如月色者。如日色者。如火色者。如光聚色者。如帝释色者。如梵王色者。如雪色者。如雌黄色者。如朱砂色者如水色者。如无忧树花色者。如瞻波迦花色者。如苏摩那花色者。如婆师迦花色者。如俱母陀花色者。如钵讷摩花色者。如奔拿利迦花色者。如众妙花色者。如毗沙门天王色者。如持国天王色者。如初开莲花色者。如吉祥藏宝色者。如摩尼宝色者。如帝青宝色者。如虚空净光色者。此如是等种种色相。乃至无边功德色相。随诸信乐。如来各各皆令彼等悉得见佛诸色相身。
　　复次寂慧。乃至三千大千世界。如殑伽沙数等一切众生。皆得人身。彼彼众生。各于如来形显色相及威仪事。随所思惟信解。皆得成办。如一众生。如是信解亦然。彼彼一切众生。皆于如来形显色相及威仪事。思惟信解皆得成办。又复众生心所信解。而各差别。寂慧。以是缘故。如来普令一切众生各随信解威仪事等。心生欢喜随信解已。令诸众生了知如来威仪事等。亦非如来若身若心有所动乱。亦无发悟而能善知一切众生。往昔行业心意差别。是故如来随应普现威仪事等。譬如清净圆镜置诸方所光照众色。随安挂处一切影像悉于中现。所照平等无增无减。而是圆镜无所思惟亦无分别。寂慧。如来亦复如是。了知一切众生心意。随所现相悉令欢喜。而佛如来无所思惟。亦无分别复无发悟。此即是名如来身密。复次寂慧。如来身者。非蕴处界之所成立。非业所成非烦恼生。不从父母胞胎所生。非羯逻蓝等大种所生。非血肉染污筋骨联续出入息等资养所生。
　　复次寂慧。如来身者即非身也。所谓法身如虚空身。非色相身。离诸戏论无所行身。若诸众生乐见色相。而生信重所应度者。如来乃现色身诸对碍境。若诸众生乐法离相生信重者。于一切处一切种类无对碍境。天眼亦复不能观见。寂慧。当知一佛会中所有大众其见各异。或有众生见佛身者或不见者。或远处即见近处不见。或近处即见远处不见。或远处亦不见近处亦不见。或专注心见散乱心不见。或散乱心见专注心不见。或他观即见自观不见。或自观即见他观不见。或梦境中见寤已不见。或觉寤已见梦中不见。或定中见出定不见。或出定见定中不见。或善相即见不善相不见。或不善相见善相不见。或发悟心见无发悟心不见。或无发悟心见发悟心不见。或加行心见无加行心不见。或无加行心见加行心不见。此如是等。及余无量种相观如来身。彼色界天子。身相寂静所行寂静。善威仪道住等引心。善寂善调然目睢动。亦复不能观如来身分量色相。何以故。如来身者具无量种庄严色相。与虚空等。以其法身所成性故。譬如虚空广大无际。如来身相广大亦然。又如虚空遍入一切处一切处通达。如来身相亦复如是。遍入一切处一切处通达。又如虚空离诸戏论。如来身相亦复如是离诸戏论。又如虚空普能滋养一切众生。如来身相亦复如是。普能滋养一切众生。又如虚空无其种类亦无分别。如来身相亦复如是。无其种类亦无分别。又如虚空随入一切色相光明。如来身相亦复如是。随入一切色相光明。又如虚空所有一切色相光明悉住其中。如来身相亦复如是。一切众生色相光明住佛身中。又如虚空一切药草树林悉依止故而得滋长。如来身相亦复如是。悉能滋长一切众生所有善根。又如虚空非常非无常。而不可以语言宣说。如来身相亦复如是。非常非无常。而不可以语言宣说。亦复不能观其顶相。
　　复次寂慧。我不见有世间一切天人魔梵沙门婆罗门等。而能观见如来应供正等正觉最胜顶相。所以者何。寂慧。当知我念一时世尊如来成道未久。在波罗奈国仙人堕处鹿野苑中。转妙法轮。是时东方有佛世尊。号瞻波迦花色世界名如幻。国名调冤。彼有菩萨名曰风持。来此娑婆世界。瞻礼亲近世尊释迦牟尼如来。到已头面顶礼佛足。右绕七匝住立佛前。尔时风持菩萨。承佛威神即作是念。今佛世尊身相广大无量无边。不能观其顶相。我今或可于佛世尊身量边际求以度量。风持菩萨作是念已。自见其身长六万八千由旬。见佛身相长八百四十万由旬。复作是念。我今或以自所得者游戏神力。而可度量如来身相分量边际邪。作是念已。即时菩萨承佛威神。以自通力乃往上方。过百俱胝殑伽沙数等佛土。有世界。名大莲华。佛号莲华吉祥藏王如来。现住说法教化众生。菩萨到已审谛观察。不能得见如来顶相。亦复不能度量佛身分量边际。时风持菩萨。前诣世尊莲华吉祥藏王如来所。头面礼足右绕七匝住立佛前。白佛言。世尊。我所来此其远近邪。彼佛告言。善男子。过百俱胝殑伽沙数等佛国土已到此世界。风持菩萨白彼佛言。世尊。我为不能观彼世尊释迦牟尼如来顶相。亦复不能观彼佛身分量边际。故远来此而伸请问。彼佛答言。善男子。假使汝今尽其神力。极尽上方一切世界。经于殑伽沙数等劫。亦复不能知彼佛身分量边际。又善男子。假使尽诸喻法不能譬喻。彼佛如来。所有戒定慧解脱解脱知见种种功德。若身语心若色若相。一切喻法皆不能喻。以彼如来超数法故。唯除虚空而可喻之。所谓如来戒定慧解脱解脱知见。悉如虚空故。若身语心若色若相。此说一切皆如虚空。是故应知。虚空无量故。如来身相亦复无量。寂慧。彼风持菩萨于彼佛所。闻是说已发希有心。踊跃欢喜适悦庆快。即时头面礼彼佛足。右绕七匝承佛威神。于刹那间隐彼佛土。还复至此娑婆世界。住立世尊释迦牟尼佛前。顶礼佛足右绕三匝。合掌谛诚向佛世尊。说伽陀曰。
　　一切佛法极广大　　与虚空等无边际
　　若人意欲度其边　　彼即自招于损害
　　我过百俱胝数量　　殑伽沙等佛刹土
　　往一如来刹土中　　欲观如来身分量
　　我既至彼佛刹已　　世界名曰大莲华
　　不能观佛顶相高　　亦复不知身分量
　　化主世尊居彼刹　　其名吉祥藏王尊
　　彼佛知我意所思　　发如是言为我说
　　若人欲以譬喻法　　喻其无边诸佛法
　　彼佛不可随相知　　是人返招谤佛罪
　　唯其一法可为喻　　与诸佛法等无异
　　所谓周广太虚空　　分量边际不可得
　　如其虚空广大故　　佛功德聚亦复然
　　谓戒定慧解脱门　　及彼解脱知见等
　　如其虚空无分量　　佛色相等亦复然
　　顶相高广不能观　　与彼虚空界无异
　　如其虚空广大故　　佛身广大亦复然
　　由身广大量无边　　光明广大亦如是
　　由其光明广大故　　语密广大亦复然
　　语密广大量无边　　心密广大亦如是
　　由其心密广大故　　佛慈广大亦复然
　　佛慈广大量无边　　佛智广大亦如是
　　由其佛智广大故　　佛身广大亦复然
　　菩提出生胜福门　　广大无际亦如是
　　由菩提心所生福　　胜相从彼福门生
　　圆满虚空界无边　　出生胜上诸功德
　　所有一切众生类　　普摄一切诸福蕴
　　一切菩萨亦复然　　皆从菩提心所出
　　所有一切菩萨众　　宣说福蕴极广大
　　若能护持正法门　　所获福聚多于彼
　　假使诸佛加行智　　经俱胝劫共宣扬
　　护持正法福无边　　毕竟不知其边际
　　大菩提心所生福　　护持正法福无边
　　空解脱门若校量　　十六分中不及一
　　空解脱门此所摄　　亦复不离菩提心
　　护持正法诸福门　　一切皆同此中摄
　　若能了此妙法趣　　是即菩萨大名称
　　菩提功德获无边　　此乃是修菩萨行
　　我今说是伽陀时　　俱胝刹土皆震动
　　有千俱胝众天人　　鼓吹歌音俱胝数
　　有千俱胝众生数　　悉发广大菩提心
　　闻佛如是大威神　　风持我今如实说
　　佛有如是不思议　　无量无边复无上
</div>
    <div class="pagination">
<a href="佛说如来不思议秘密大乘经_page2.html">上一页</a><a href="佛说如来不思议秘密大乘经.html">1</a><a href="佛说如来不思议秘密大乘经_page2.html">2</a><span class="current-page">3</span><a href="佛说如来不思议秘密大乘经_page4.html">4</a><a href="佛说如来不思议秘密大乘经_page5.html">5</a><a href="佛说如来不思议秘密大乘经_page6.html">6</a><a href="佛说如来不思议秘密大乘经_page7.html">7</a><a href="佛说如来不思议秘密大乘经_page8.html">8</a><span>...</span><a href="佛说如来不思议秘密大乘经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
