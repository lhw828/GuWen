<!DOCTYPE html>
<html>
<head>
    <meta charset="UTF-8">
    <title>父子合集经 - 第 33 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>父子合集经 - 第 33 页/共 33 页</h1>
    <div class="content">　　若住正思惟　　随顺诸善法
　　破坏轮回行　　及生老死厄
　　观触如炽火　　观受亦复然
　　如是善了知　　则于贪不起
　　愚人著境界　　如闻音乐声
　　了根境本空　　知法离自性
　　六处不寂静　　唯遍计分别
　　若了色等空　　则不生贪著
　　智者善防护　　厌怖轮回苦
　　慧眼常照明　　得离诸过患

　　佛言大王。尔时曼达多王岂异人乎。勿作异观。我身是也。由恃威德福力自在贪无厌故。而取终殁。是故大王。应舍豪富憍慢自在。安住净心莫生放逸。若离放逸利益自他。生诸善根住平等理。则能证入真如法性。大王当知。若有为界若无为界二种平等。非有男相亦非女相。亦非过去现在未来。当于此法安住自心。决定正观勿随他教。大王。往昔有王名曰昵弥。出现世间正法治化。心常寂静不生放逸。于彼彼处离放逸行。怖彼罪恶故不复作。大王。彼昵弥王志意坚固。常住观察三世平等。观彼过去一切诸法。住平等理本离自性。现在未来一切诸法离于自性。亦复如是。大王。彼昵弥王观三世法平等平等。不生取著。复观世间一切众生。为四颠倒之所惑著。于不净中而作净想。于逼迫中而生乐想。于无常中而起常想。于无我中而为我想。时昵弥王即作是念。世间愚夫深可悲愍。一切诸法自性空寂。痴妄所覆而不觉知。当设方便以四摄事。化诸有情令生信顺。即语彼言。汝当了知一切诸法本离自性。若法离自性者。当知彼法。即非过去现在未来。何以故。以一切法自性空故。若法自性空者。则不可分别说为过去现在未来。大王。彼昵弥王显示三世平等法已。是时众会百千俱胝那由他众生。闻法悟解得无生法忍。尔时三十三天诸天子等。集妙法堂共相议论。天眼遥见阎浮提中。有昵弥王十善治化。一切人民获得法利。善巧方便饶益众生。是时帝释天主在于余处。以净天耳闻如上说。时彼天主来会中坐。问诸天子。向说何事。彼即对曰。阎浮提人快得法利。有昵弥王深达诸法。善巧方便摄化众生。住颠倒者令离颠倒。前所论者乃此事耳。时彼天主谓天子曰。此昵弥王宿植德本。具足成就威神之力。汝欲见彼昵弥王不。诸天咸曰。我等愿见。是时帝释即敕御者名摩多黎。汝当严饰千辐宝车并诸营从诣阎浮提昵弥王所。作如是说。大王。此是帝释千辐宝车遣来迎王。唯愿乘此。勿生怖也。彼诸天子愿睹圣王。御者白言。王今升天。有二道往。为从颠倒众生道去。从不颠倒众生道去。王即报言汝可将我。于彼二道中间而去。时彼御者摩多黎言。随王教敕中道而进。王复告曰。汝可停车暂憩少时。我当观彼颠倒众生所住之处。时昵弥王以慈愿力。于须臾顷。令无量众生各各获得寂静神通游戏三摩地。及无生法忍。彼昵弥王。于此少时能成大利。所以者何。由彼积习不放逸行善巧方便利乐众生。时摩多黎渐次前进。复将王至须弥山顶。王初遥见林木青茂。谓御者曰。此中定是不颠倒众生所住之处。御者答曰。此林乃是三十三天。彼诸天子于妙法堂。一心瞻仰欲见大王。愿勿疑怖。当升此堂。时昵弥王容仪和悦身心不动。帝释遥见即起奉迎。善来大王。远屈威神无至疲极。乃分半座而奉彼王。共相慰问。王乃就坐。善哉大王。快得善利。能令佛法炽然增长。帝释乃谓诸天子言。此昵弥王久植善根。成就不可思议功德。善巧方便于少时间。教化八十俱胝有情离颠倒地安住佛法。彼摩多黎都不觉知。时昵弥王为诸天子广说法要。白天主言。我今当还于阎浮提。所以者何。为欲护持佛正法故。天主乃曰。愿王随意。佛言大王。往昔昵弥王者。我身是也。不放逸力不可思议。帝释分座尚无贪著。是故当知于佛法中勤加精进住不放逸。大王。何谓佛法。一切诸法皆是佛法。时净饭王闻是说已。白言世尊。若一切法皆佛法者。一切众生皆应是佛。佛言大王。众生不住颠倒见者。即是佛也。大王。所言佛者。或名真如。或名实际。或名法界。但依俗谛推求诠表。非胜义谛作是说也。大王。一切诸法本无生灭。此名阿字陀罗尼门。无自性无造作无相貌。无因缘无去来。无众生无寿者无养者无补特伽罗。无戏论无形状无边际。无染污无余习。无使者无断者。无缚无解。无进无退。无胜无劣。无散乱无妄失。无知无不知。非见非无见。非戒非无戒。非悔非离悔。非喜非无喜。非爱非无爱。非安非无安。非定非无定。非静非无静。非贪非离贪。非脱非离脱。非智非无智。非作非无作。非报非无报。大王。若能入解此阿字门。则能入解一切诸法。大王。色离自性。非已有非现有非当有。受想行识离彼自性。三世不有亦复如是。大王。譬如谷响非已有非现有非当有。色乃至识三世不有。亦复如是。大王。譬如阳焰非已有非现有非当有。色乃至识三世不有。亦复如是。大王。譬如聚沫非已有非现有非当有。色乃至识三世不有亦复如是。大王。譬如石女梦已生子。非已有非现有非当有。色乃至识三世不有。亦复如是。大王。虚空无依色乃至识亦无所依。大王。色无有生乃至识亦无生。大王。色无有灭乃至识亦无灭。大王。涅槃界无生灭。色乃至识亦无生灭。大王。法界无生灭。色乃至识亦无生灭。大王。此法乃是如来所行。不可思议微妙境界。非取非舍非得非失。非诸声闻及辟支佛凡夫异生之所能及。何以故。大王。一切诸法本无自性。若取若舍皆不可得。王于此法好自安意。正念观察勿随他教。时净饭王闻是说已。明了通达。乃知无有少法可得不可得。时此说名佛说是法。时净饭王与七万释种。各各获得无生法忍。尔时世尊知净饭王悟此法已。深心决定。即于口中放种种光。遍照无量无边世界超过梵世。复从如来顶门而入时尊者。马胜从座而起。偏袒右肩右膝著地。合掌作礼。以偈问佛。
　　勇猛大圣尊　　现此希有事
　　普放净光明　　遍照于梵世
　　一切智导师　　何故现斯瑞
　　愿说其因由　　除我等疑惑
　　如来成道已　　广饶益众生
　　为度释种故　　令人天欢喜
　　如来放光明　　觉悟诸佛子
　　如法而修行　　当得无上智
　　佛为三界主　　最胜无与比
　　能破诸群疑　　清净心安隐

　　尔时世尊为马胜比丘。说伽陀曰。
　　马胜当谛听　　今放净光明
　　为利乐释种　　令见真实智
　　彼等善了达　　诸法不可得
　　于我正法中　　寂静心安住
　　释种大名称　　了法无所依
　　得离彼疑心　　未来当作佛
　　从此最后身　　得生极乐国
　　于莲华化生　　奉觐无量寿
　　安住彼佛刹　　精进无现转
　　游化于十方　　承事俱胝佛
　　于一一世界　　兴种种供养
　　为利诸有情　　勤求无上道
　　经一一佛刹　　建立诸佛事
　　如来所加持　　勇悍心坚固
　　于无量亿劫　　严持妙香花
　　奉献诸世尊　　后当成正觉
　　于彼彼佛所　　宣扬助法化
　　成熟诸有情　　皆得心明悟
　　又彼诸佛土　　无缘觉声闻
　　唯有住大乘　　清净菩萨众
　　一一佛寿量　　无量俱胝岁
　　说化利众生　　缘尽如灯灭
　　彼佛灭度已　　住持诸佛子
　　安住于世间　　善宣空寂法
　　如是弟子众　　摄化诸众生
　　调伏于自心　　于空法得证
　　住不放逸行　　观法自性空
　　如理善修作　　当成一切智
　　此诸释种等　　闻法悉开悟
　　诸天及世人　　心生大欣庆

　　尔时世尊。语尊者舍利子。我今说此见真实性妙三摩地。若诸菩萨闻是法已。速能觉悟到于彼岸。何以故。此三摩地。明一切法自性非有无补特伽罗无少法可得。若有所得彼非觉悟。若无觉悟彼则无说。若无说者则无了知。若无了知则是三世诸佛之法。舍利子。我今以此见真实性三摩地门。付嘱于汝。汝等应当受持读诵广为他说。舍利子。若善男子善女人安住大乘。于十劫中行五波罗蜜。除般若波罗蜜。若人于此见真实性三摩地门。亲近听受。所得功德复过于彼。又舍利子。若复有人于十劫中闻是法已。乃至能为一人解说。所得功德复过于彼。又舍利子。若复有人于十劫中闻是法已。为他人说。不如有人于刹那顷修习观察。所得功德复过于彼。舍利子。汝当一心为诸菩萨分别开示使不断绝。何以故。若能证此三摩地者。速能证得无生法忍。当得阿耨多罗三藐三菩提。说是法时。尊者舍利子等诸比丘。净饭王等释梵诸天。阿修罗乾闼婆人非人等。闻佛所说。皆大欢喜。信受奉行。

　　　　父子合集经卷第二十


</div>
    <div class="pagination">
<a href="父子合集经_page32.html">上一页</a><span>...</span><a href="父子合集经_page28.html">28</a><a href="父子合集经_page29.html">29</a><a href="父子合集经_page30.html">30</a><a href="父子合集经_page31.html">31</a><a href="父子合集经_page32.html">32</a><span class="current-page">33</span>
    </div>
    <div class="pagination"><a href="index.html">返回目录</a></div>
</body>
</html>
