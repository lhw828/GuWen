<!DOCTYPE html>
<html>
<head>
    <meta charset="UTF-8">
    <title>大宝积经 - 第 20 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大宝积经 - 第 20 页/共 194 页</h1>
    <div class="content">　　天龙夜叉所不及　　二乘自绝于名言
　　若诸有情当作佛　　行超普贤登彼岸
　　敷演一佛之功德　　时逾多劫不思议
　　于是中间身灭度　　佛之胜慧莫能量
　　是故具足于信闻　　及诸善友之摄受
　　得闻如是深妙法　　当获爱重诸圣尊
　　如来胜智遍虚空　　所说义言唯佛悟
　　是故博闻诸智士　　应信我教如实言
　　人趣之身得甚难　　如来出世遇亦难
　　信慧多时方乃获　　是故修者应精进
　　如是妙法已听闻　　常念诸佛而生喜
　　彼人往昔真吾友　　善能乐欲佛菩提

　　尔时世尊说是经已。天人世间有万二千那由他亿众生。远尘离垢得法眼净。二十亿众生。得阿那含果。六千八百比丘。诸漏已尽心得解脱。四十亿菩萨。于无上菩提住不退转。被大甲胄当成正觉。有二十五亿众生得不退忍。有四万亿那由他百千众生。于无上菩提未曾发意。今始初发种诸善根。愿生极乐世界见阿弥陀佛。皆当往生彼如来土。各于异方次第成佛同名妙音。有八万亿那由他众生。得授记法忍成无上菩提。彼无量寿佛昔行菩萨道时成熟有情。悉皆当生极乐世界。忆念俦昔所发思愿皆得成满。
　　尔时三千大千世界六种震动。并现种种希有神变。放大光明普照世界。无量亿那由他百千天人。同时音乐不鼓自鸣。雨天曼陀罗花没至于膝。乃至阿迦腻吒天。皆作种种殊妙供养。佛说经已。弥勒菩萨等及尊者阿难。一切大众闻佛所说。皆大欢喜。

　　　　大宝积经卷第十八



　　　　大宝积经卷第十九

　　　　大唐三藏菩提流志奉　诏译

　　不动如来会第六之一


　　授记庄严品第一

　　如是我闻。一时佛在王舍城耆阇崛山。与大比丘众千二百五十人俱。皆是阿罗汉众所知识。诸漏已尽无复烦恼。心慧解脱自在无碍犹如大龙。所作已办舍于重担。逮得己利尽诸有结。正教通达到于彼岸。唯有阿难住于学地。尔时尊者舍利弗。从座而起偏袒右肩。右膝著地合掌向佛。白言世尊。云何往昔诸菩萨摩诃萨。发趣阿耨多罗三藐三菩提。修行遍清净行。被精进甲功德庄严。是诸菩萨由被甲故。于阿耨多罗三藐三菩提得不退转。世尊。如是行愿及以发心。惟尊大慈开示演说。世尊。彼诸菩萨摩诃萨。为利益安乐天人世间。精勤修习遍清净行被精进甲。由是利益安乐一切众生。及为现在未来菩萨。当作佛法光明。赞扬功德证获善根故。使诸菩萨闻此法已。于真如法性精勤修学。当得阿耨多罗三藐三菩提。佛言。善哉善哉。舍利弗。汝能问过去未来菩萨摩诃萨净行光明广大甲胄阐扬功德。为摄受未来菩萨摩诃萨故。谛听谛听如理思惟。当为汝说。舍利弗言。唯然世尊。愿乐欲闻。佛告舍利弗。从是东方过千世界。彼有佛刹名曰妙喜。昔广目如来应正等觉出现于彼。与诸菩萨摩诃萨说微妙法。从六波罗蜜为首。舍利弗。彼时有一比丘。从座而起偏袒右肩。右膝著地向佛合掌。白言世尊。如佛所说。菩萨法教志愿修行。佛言。善男子。汝今当知。菩萨教法难可修习。何以故。菩萨于诸众生不生嗔害心故。时彼比丘白佛言。世尊。我从今日发阿耨多罗三藐三菩提心。以无谄无诳实语不异语。求一切智智。乃至未得无上菩提。若于众生起嗔害心者。则为违背无量无数无边世界中现在说法诸佛如来。世尊。我今发此一切智心如是回向。于其中间若发声闻独觉心者。则为欺诳一切诸佛。世尊。我今发此一切智心如是回向。乃至未得无上菩提。若于众生起爱欲嗔痴之心。或与惛沈贡高恶作相应。则为欺诳一切诸佛。世尊。我今发此一切智心安住回向。乃至未得无上菩提。若生疑惑心。如是或起杀害不与取心。或起邪见及非梵行。妄语两舌粗语相应。或与损害相应。则为欺诳一切诸佛。舍利弗。时有异比丘作如是念。此菩萨摩诃萨。由初发心被精进甲。于一切众生不为嗔等之所摇动。舍利弗。时彼菩萨因此念故。妙喜国中号为不动。时广目如来应正等觉。见彼菩萨得不动名。随喜赞善。四大天王释梵世主。闻彼名已亦皆随喜。舍利弗。彼不动菩萨摩诃萨。于彼佛前作如是言。世尊我今发此一切智心。如是回向阿耨多罗三藐三菩提。乃至未证无上正觉。所修行业或违此言者。则为欺诳无量无数世界诸佛如来安住说法者。世尊。我今发此大心如是回向。乃至未证菩提。若于一一语言。不与念佛及一切智相应。则为欺诳一切诸佛。世尊。我今如是发心回向。乃至未证无上菩提。生生在家不出家者。则为违背一切诸佛。世尊。我今发此一切智心。乃至未得无上菩提。生生出家。若不乞食。不一坐食。不节减食。再食不食。不持三衣不著粪扫衣。不随所而坐。不常坐。不住阿兰若。不安止树下。不露坐。不住冢间。则为欺诳一切诸佛。世尊。我今发此大菩提心如是回向。乃至未得一切智智。若不成就无碍辩才说诸妙法。则为欺诳无数诸佛。世尊。我今如是发心。乃至未得无上菩提。若不住三威仪。或立或坐。或复经行。则为欺诳无量诸佛。世尊。我今发如上心。乃至未得一切智智。或于众生犯根本罪。或作妄语及余世俗愦闹之言。或起摧伏他论相应之心。则为欺诳无数诸佛。世尊。我今发此一切智心。安住回向阿耨多罗三藐三菩提。或与妇人说法。若不起无常苦空无我之相。而取彼相及露齿而笑。则为欺诳一切诸佛。世尊。若我发此一切智心。安住回向阿耨多罗三藐三菩提。于说法时顾指轻躁。或见余菩萨不生大师之想。则为欺诳无数诸佛。世尊。我今发此一切智心。乃至阿耨多罗三藐三菩提。若坐听法及礼外道沙门婆罗门。唯除诸佛沙门弟子。则为欺诳一切诸佛。世尊。我今发此大心至无上觉。若行财法施时。情有彼此。应供养所生简异心。则为欺诳一切诸佛。世尊。我今发一切智心。乃至无上菩提。若见诸罪人将被刑罚。不舍身命而救护彼。则为欺诳一切诸佛。舍利弗。时彼菩萨修此大行。乃至未证无上菩提。无一众生将被刑罚不救护者。舍利弗。尔时有一比丘作如是念。如来于此行者当为作证。彼天人阿修罗等亦为证见。舍利弗。时广目如来应正等觉。知彼比丘心之所念。告言。如是如是。如来应正等觉之所证见。彼诸世间天人阿修罗等亦为证见。比丘。若复有菩萨摩诃萨。被如是等大精进甲。趣向阿耨多罗三藐三菩提彼皆当成无上正觉。舍利弗。时不动菩萨摩诃萨白佛言。世尊。我今发此一切智心。乃至未证无上菩提。于其中间。若比丘比丘尼优婆塞优婆夷。有诸罪衅若说其所犯。则为违背诸佛如来。世尊。我修是行愿成无上正等菩提。使我刹中广大清净。诸声闻众悉无过失。世尊。若我发此一切智心。若未证得无上菩提。乃至梦中若生欲想而有所泄。则为违背诸佛如来。世尊。我修是行证无上觉。使彼国中出家菩萨。彼于梦间亦无漏泄。世尊。若我发此一切智心。乃至证得无上菩提。我佛刹中若诸女人。有女过失如余土者。终不取正觉。若取正觉则为欺诳一切诸佛。舍利弗。若菩萨以此大愿种子成就者。念随出生如是诸法。能为众生说种种教。
　　舍利弗。时有比丘。白不动菩萨言。大士。若此诚心不退至言无妄者。愿以足指摇动大地。时不动菩萨。以佛威神及本愿善根力故。令彼大地六种摇动。所谓动。大动。遍动。摇。大摇。遍摇。舍利弗。彼不动菩萨摩诃萨。如昔所愿今已成办。是故菩萨摩诃萨欲证阿耨多罗三藐三菩提者应学。不动菩萨摩诃萨。若有菩萨善修其行。当获如彼佛刹。及能速证阿耨多罗三藐三菩提。尔时舍利弗白佛言。世尊。不动菩萨初发心时。几何天子而来集会。佛告舍利弗。彼时三千大千世界。所有四大天王及与帝释魔王。娑婆世界主梵天王等。皆欢喜合掌作如是言。今此所闻被功德甲。我等昔未曾闻。世尊。彼不动菩萨当成佛时。于彼刹中所有众生。不以下劣善根而得成就。舍利弗白佛言。世尊。如佛所说不动菩萨被甲功德。诸余菩萨所未曾有。佛告舍利弗。如是如是。诸余菩萨被大甲胄。发趣无上菩提。无有如不动菩萨摩诃萨者。舍利弗。彼不动菩萨成就功德。于贤劫中一切菩萨皆悉无有。舍利弗。尔时广目如来。授不动菩萨摩诃萨阿耨多罗三藐三菩提记言。善男子。汝于来世当得作佛。号曰不动如来应正等觉明行圆满善逝世间解无上丈夫调御士天人师佛世尊。如然灯佛与我授记。舍利弗。不动菩萨得授记时。有大光明普照世界。是时大地六种震动。如我往昔证一切智时。此大千界六动震动。
　　复次舍利弗。彼时三千大千世界所有卉木丛林。皆向菩萨倾靡。亦如我昔证菩提时。一切草木倾向于我。
　　复次舍利弗。不动菩萨蒙佛记时。彼大千界所有天龙夜叉阿修罗迦楼罗紧那罗摩睺罗伽。皆悉合掌顶礼菩萨。如我于此证大菩提。娑婆世界所有天龙等。皆悉合掌顶礼于我。
　　复次舍利弗。彼不动菩萨摩诃萨得授记时。彼世界中所有女人怀孕。皆得安和分释无诸苦难。盲者得视。聋者能闻。如我成佛时等无有异。
　　复次舍利弗。彼不动菩萨摩诃萨。发趣阿耨多罗三藐三菩提。及广目如来应正等觉授菩提记。于彼二时。一切众生无横死者。亦如我证一切智时无有异也。复次舍利弗。彼不动菩萨得授记时。有悦意香普熏世界。亦如我昔证大菩提。妙香遍闻适意无异。尔时舍利弗白佛言。世尊。彼不动菩萨摩诃萨。成就如是广大功德。佛告舍利弗言。彼不动菩萨。蒙佛授记。非唯有此功德。又能到无边功德彼岸。复次舍利弗。彼不动菩萨。由广目如来与授佛记。彼时天人世间阿修罗等。心皆悦庆柔顺调善。亦如我证无上菩提。诸天人等皆同欢喜。
　　复次舍利弗。彼不动菩萨获授记时。有大夜叉手持金刚侍卫菩萨。如我无异。复次舍利弗。不动菩萨蒙佛记时。诸天及人散诸名花涂香末香于菩萨上。亦如我证大菩提时散诸香华。复次舍利弗。彼不动菩萨得授记时。有诸天人各二十亿。皆发阿耨多罗三藐三菩提心。得广目如来授佛菩提记。复次舍利弗。彼不动菩萨蒙佛记时。优钵罗花。波头摩华。纷陀利华。遍满大地。亦如我道场诸华遍覆。复次舍利弗。彼不动菩萨得授记时。有无量诸天在虚空中。散诸天衣覆菩萨上咸作是言。愿此菩萨速证无上正等菩提。亦如我昔得一切智诸天散衣无有异也。复次舍利弗。彼世间天人阿修罗等。见不动菩萨得授阿耨多罗三藐三菩提记。皆大欢喜甚于世间父母生子。犹如我证一切智时。诸天人等皆大欢悦。
　　复次舍利弗。彼三千大千世界所有天人。以佛神力皆闻不动菩萨授菩提记。各施种种上服名衣珍奇美膳。譬如比丘加提月满。一切诸人悉皆供养。舍利弗。彼不动菩萨得授记时。欲界众生持诸上味。并奏天乐而以供养。舍利弗。彼不动菩萨摩诃萨得授记已。有如是等功德成就。时尊者舍利弗白佛言。世尊。如来应正等觉甚为希有。善说诸佛境界不可思议。如是禅定境界。及诸龙境界不可思议。诸业果报不可思议。世尊。彼不动菩萨住初发心。摄受如是殊胜功德得如来记。又成此等不可思议诸大功德。佛告舍利弗。如是如是如汝所说。尔时尊者阿难白舍利弗言。大德。彼初发心菩萨被精进甲胄。世尊略说少分功德犹故未尽。舍利弗言。如是如是。如来略说。何以故。彼菩萨住初发心被精进甲。成就不可思议无量功德。时舍利弗复白佛言。世尊。今已略赞不动菩萨被甲精进殊胜功德。唯愿世尊。为摄受现在未来诸菩萨故。广为宣说。佛告舍利弗。不动菩萨住初发心被精进甲。如是功德不可思议。吾今为汝说其少分。谛听谛听善思念之。舍利弗言。唯然世尊。愿乐欲闻。佛言。彼不动菩萨发如是愿。假使虚空而有变异。我之弘誓终无退转。由此愿故。不动菩萨所有功德皆速成就。舍利弗。我不见有于贤劫中诸菩萨辈被精进甲如不动菩萨者。舍利弗。宝幢菩萨所修之行。比于不动菩萨。于少分中乃至歌罗分亦不及一。舍利弗。不动菩萨所被精进甲胄。无量千菩萨悉无与等。舍利弗。不动菩萨摩诃萨。以此坚固誓愿。证得阿耨多罗三藐三菩提。今现住于妙喜世界。号为不动如来应正等觉。复次舍利弗。彼不动如来往昔行菩萨行时。诸有乞求头目髓脑手足支节。不逆其意悉皆施与。舍利弗。彼不动如来从初发心。乃至未证无上菩提。由此因缘无风黄痰及头痛等和合诸病。舍利弗。彼不动如来往昔行菩萨道时。得如是等未曾有法。舍利弗。彼由往昔于生生处供养奉事诸佛如来。于彼佛所常修梵行。由是因缘生生之处。还复本名号为不动。从一佛刹至一佛刹。生有佛世常见如来。舍利弗。譬如刹利灌顶大王。于世间中得胜自在。从一宫殿至一宫殿。足不履地受五欲乐。彼不动菩萨往昔行菩萨行时。生生之处常修梵行供养诸佛。随所说法示教利喜。皆与波罗蜜相应。少与声闻地相应。能令诸菩萨趣入安住阿耨多罗三藐三菩提。由此发心于无上菩提故。获此广大功德利益。又以法施善根回向菩提。发如是愿。愿我成佛于彼刹中。一切菩萨以佛威力。闻我说法。受持读诵。及能历事诸佛如来。从一佛刹至一佛刹。乃至未证无上菩提。常不远离诸佛世尊。譬如于我。唯除至兜率天宫补处之位。何以故。诸菩萨摩诃萨。法尔如是。若从兜率天众降神母胎。右胁生时大地震动。舍利弗。最后身菩萨摩诃萨。有如是瑞相。舍利弗。譬如比丘具诸神足。入宫殿内犹处虚空。住诸威仪皆无障碍。彼后身菩萨亦复如是。虽在母胎而住虚空。一切胎垢不净不能污染。臭秽之气彼亦不闻。舍利弗。彼不动如来往昔行菩萨道发如是愿。若我当证无上菩提。于彼佛刹。行菩萨乘及声闻乘者皆断诸魔业。诸众生类。于一切种于一切时。令诸魔众不得其便。亦犹于我行菩萨行时断一切魔业。而彼诸菩萨乃至未成诸大功德。常勤摄受修菩提行。舍利弗。彼不动如来应正等觉。往昔行菩萨行。演说诸法及听闻时。身之与心不生疲倦。何以故。彼初发心修菩萨行时。得法身威力故。舍利弗。不动如来应正等觉。往昔行菩萨行时。作如是愿。我佛刹中所有菩萨摩诃萨。皆得法身圆满。如我无异。

　　佛刹功德庄严品第二

　　尔时舍利弗白佛言。世尊。如佛已说不动如来修菩萨行时所有功德。复愿世尊。开示广说不动如来见今刹土功德严胜。何以故。使诸补特伽罗行菩萨乘者。闻彼功德生爱乐心。欲见彼佛礼拜供养。住声闻地补特伽罗证无学者。闻彼刹土功德庄严。亦希瞻礼供养奉事。佛告舍利弗。善哉善哉。汝今乃能问如是义。谛听谛听善思念之。今当为汝分别解说。舍利弗言。唯然世尊。愿乐欲闻。佛告舍利弗。彼不动如来应正等觉。证一切智时放大光明。普照三千大千世界。是时大地六种震动。彼世界中所有众生。知不动如来证无上觉经七昼夜。无有食想无饥渴想。亦无疲倦宴处睡眠之想。唯有安乐欢喜爱乐善心。而于彼时。世界之中所有众生。及欲界天无有淫欲。何以故。由彼如来本愿力故。彼诸众生现世摄受此诸功德。舍利弗。不动如来应正等觉。证一切智时。彼世界中所有众生。皆至诚合掌向不动如来。由渴仰如来故。能于现世摄受如是无量功德。
　　复次舍利弗。彼佛世界功德庄严。无量佛国悉无与等。舍利弗。由彼如来修菩萨行时发斯弘誓愿。此佛刹殊胜庄严。如我于今本愿成就。舍利弗。彼不动如来应正等觉。证无上菩提时。于其刹那或须臾顷。三千世界所有众生。若有天眼若无天眼。彼皆得见不动如来。舍利弗。此亦如来本愿成就。令诸有情获此功德。
　　复次舍利弗。不动如来坐菩提道场证无上觉时。天魔波旬不生障碍之想。复有无数百千诸天。以诸香花及天伎乐供养如来。各持细末栴檀而散佛上。是诸香末及彼花鬘。于虚空中合而成盖。舍利弗。此皆不动如来本愿之力今得成满。
　　复次舍利弗。彼佛得菩提时。大光普遍三千世界。日月诸天光悉不现。此亦不动如来。昔愿圆满今获斯瑞。时舍利弗白佛言。世尊。彼不动如来昔行菩萨道。诚有广大精进甲胄。能发如是弘誓之心。由彼往修菩萨行愿。能令无数百千众生殖诸善本于无上菩提。又以善根回向阿耨多罗三藐三菩提清净佛刹。如是如是回向愿力悉皆圆满。
　　复次舍利弗。彼佛刹中有菩提树。成以七宝高一由旬。树身周围半拘卢舍。条叶垂荫周一由旬。下有基陛周四由旬。佛坐其上证菩提道。道树四边有多罗树及苏漫那树周遍行列。微风吹动出和雅音。世间音乐所不能及。
　　复次舍利弗。彼佛刹中无三恶趣。何等为三。所谓地狱畜生剡魔王界。一切众生成就十善。地平如掌而作金色。无有沟坑荆棘瓦砾。其地柔软如兜罗绵。足所履时其地即下。随举其足还复如初。舍利弗。彼佛刹中无三种病。云何为三。谓风黄痰所起之病。舍利弗。彼佛土中一切有情无虚妄语。亦无丑陋身无臭秽。于贪嗔痴皆悉微薄。亦无牢狱囚系众生。舍利弗。彼佛刹中无有外道异学之众。所生诸树常有华果。复有奇树时号劫波。上出名衣皆备五色。光花鲜洁异气芬芳。于一切时常无变易。譬如天花种种芬馥。彼衣香气亦复如是。诸服用者身所出香与衣无异。譬如此界富乐之人。名衣自丰服用如意。舍利弗。彼土众生所须饮食。如三十三天应念而至。无有便利秽恶不净。舍利弗。彼国所居宫殿楼阁。皆以七宝而严饰之。于其四边多诸池沼。八功德水受用随心。园观又多悉皆清净。诸众生辈多以法乐而居。舍利弗。彼刹人伦无有嫉妒。一切女人超诸女宝。获天功德此无能比。假令况之百分不及一。千分不及一。百千分不及一。百千俱胝那由他算数譬喻。乃至邬波尼杀昙分亦不及一。舍利弗。彼刹诸人随其业报感诸床座。皆七宝成严丽具足。其所偃息以兜罗绵枕。此皆由不动如来往昔愿力。成就如是种种严好。舍利弗。彼刹诸人所资饮食。色香味等不异诸天。譬如郁单越人无别王者。彼妙喜国亦复如是。唯有不动如来以为法主。又如三十三天奉事帝释。彼诸人等咸事如来。舍利弗。汝应知彼不动佛刹功德庄严。舍利弗。彼土众生心无放逸。何以故。亦由不动如来本愿力故。时一比丘闻佛赞扬不动如来佛刹功德。心生贪著而白佛言。世尊。我今愿生不动佛刹。佛告比丘。汝之愚迷岂得生彼。何以故。不以爱著之心而得往生。唯有殖诸善本修诸梵行得生彼故。
　　复次舍利弗。彼土众生随其所乐。有清净池应念而见。八功德水充满其中。饮漱洗沐皆适人意。有不乐者即便不见。舍利弗。彼佛刹中香风和畅悦可众心。而彼香风为诸天人作诸香事。曲从人心有至不至。舍利弗。此皆不动如来本愿力故功德庄严。复次舍利弗。彼佛刹中女人衣服及庄严具。从树而生随意受用。彼国女人无女过失。不如此界诸女等心多嫉妒两舌恶口。又彼怀孕之时至于诞育。母子安适亦无秽污。何以故。此皆不动如来本愿力故。舍利弗。彼佛刹中有如是等安隐快乐。舍利弗。彼不动如来应正等觉佛刹土中。无有市易商贾。亦无田业农作常得快乐。舍利弗。彼佛刹中歌咏游戏。无有淫欲相应。彼诸人等唯受法乐。舍利弗。彼佛刹中所有苏漫那树。及多罗树。而为行列。微风吹动。出和雅音。假使天人音乐不如彼树。舍利弗若菩萨摩诃萨欲摄佛土者。应当摄受如是功德。及净修佛国如不动如来行菩萨行。摄受佛刹功德庄严。舍利弗。彼佛土中无诸黑闇。虽有日月不现晖光。何以故。不动如来常有光明普照佛刹故。舍利弗。譬如高大楼阁密闭户牖。以摩尼宝置于室中。其内有情虽经昼夜常睹光耀。彼佛刹中诸众生类。见如来光亦复如是。舍利弗。大楼阁者。彼方妙喜世界。摩尼宝者。此喻不动如来。摩尼宝光者。喻佛光明。阁中有情。譬妙国土诸群生等。舍利弗。不动如来随所行住。有千叶莲花自然承足。是华金色世无可喻。舍利弗。此亦不动如来应正等觉殊胜力之所成就。
　　时舍利弗复白佛言。世尊。彼不动如来若入室中。金色莲花为承足不。佛告舍利弗言。斯事微浅何勤致问。彼佛世尊。若入村坊舍宅。其千叶华。即随而现。若有善男子善女人作如是念。若如来降尊入此室者。足下莲花应聚一处。随其所念花则为聚。若复有人愿花住空。即如彼念在空中住。由彼如来威神力故。舍利弗。彼承足莲华。与诸人等为塔供养。舍利弗。彼佛世尊为演法故。遍游三千大千世界。随所行处其花即现。又复如来随所化现。他方刹土其金色花亦现于彼。以佛威力故。三千大千世界。皆以金色千叶莲花庄严其土。

　　声闻众品第三

　　复次舍利弗。彼不动如来于说法时。能善调伏无量众生。皆令现证阿罗汉果。安住静虑八解脱者其数甚多。舍利弗。彼不动如来应正等觉。有无量无数诸声闻众。我不见若算师算师弟子。有能算数彼声闻众尔许。频婆罗。殑伽罗。波头摩。阿罗吒。若干阿频婆。阿部多。舍利弗。如此算数无有能知彼声闻众定其数量若干名者。舍利弗。如我此刹诸善男子获预流果斯陀含果阿那含果则无其数。于彼刹中证阿罗汉亦复如是。舍利弗。譬如懈怠预流果入七返受生。为其说法方获胜果。我说名为七返生人。舍利弗。若有于不动如来初说法时获预流果。第二说法证斯陀含。第三说法证阿那含。第四说法证阿罗汉者。此诸人等非一坐定得尽诸漏名懒惰人。舍利弗。彼佛刹中得预流者。于此现身而得漏尽。非如此界经七返生。斯陀含者。即于现生能尽苦际。匪如此界经一往来名斯陀含。阿那含者。彼于现身成阿罗汉。非如此界往上地生。不还来此名阿那含。舍利弗。不动如来。于彼刹中说诸声闻行位差别。乃至安立如是圣果。若善男子善女人能了此法。不住诸识及于学地。而身殁亡住无学地方取灭度。舍利弗。无学地者。是阿罗汉地假名建立。言无学者。是阿罗汉假名建立。舍利弗。彼不动如来。诸声闻众清净具足安住坚固。舍利子。此是不动如来。诸声闻众假名建立。所谓大阿罗汉。诸漏已尽所作已办。弃舍重担逮得己利。尽诸有结正教解脱。是诸罗汉多住静虑八解脱中。舍利弗。彼不动如来。有如是等诸声闻众。具足功德之所庄严。
　　复次舍利弗。彼佛刹中。以金银琉璃三宝为阶。从阎浮提至忉利天。舍利弗。三十三天。若欲乐见不动如来礼拜供养。彼诸天众从宝阶下至于佛所。时彼诸天见阎浮提人富盛具足。便生爱乐作如是言。我等诸天有天福报。彼阎浮提人有人福报。我今所见殊胜之福与我无异。然阎浮提。复有胜福过于天者。谓不动如来演说正法。是故天众常乐人间。舍利弗。阎浮提人。若升天者了无爱乐。何以故。不动如来在于人间。常演正法饶益我等。然我之福报不异诸天。是故三十三天所不能及。舍利弗。彼界人天以佛神力互得相见。譬如此界阎浮提人见诸星月。舍利弗。彼诸人众。仰观上界诸天宫殿亦复如是。舍利弗。此亦是不动如来本修菩萨行时愿力成就。舍利弗。彼佛说法之声。普遍三千大千世界。听法四众间无空缺。舍利弗。彼声闻众。唯希法食无余食想。于听法时。一心寂静。若坐若立身心无倦。舍利弗。不动如来住虚空中为众说法。彼声闻众若得神通及不得者。以佛威力皆住虚空。以三威仪而听法要。何等为三。谓行住坐。是声闻辈。若欲涅槃。结加趺坐而便灭度。尔时大地为之震动。既灭度已。一切天人皆来供养。或有阿罗汉将欲灭度。身中出火而自阇维。或有自然化灭无遗舍利。或有于灭度时游行空中如五色云。须臾消散灭无遗迹。或住虚空如降时雨至地消尽。舍利弗。此亦不动如来应正等觉。本修菩萨行时作如是愿。若我得证无上菩提。诸声闻众以三威仪而取灭度。
　　复次舍利弗。彼佛国中诸声闻众。多获四无所畏。得四神足者复多于此。舍利弗。彼刹土中诸声闻众。成就如是具足功德。时舍利弗白佛言。世尊。彼不动如来应正等觉。诸声闻众功德炽盛广大成就。

　　　　大宝积经卷第十九



　　　　大宝积经卷第二十

　　　　大唐三藏菩提流志奉　诏译

　　不动如来会第六之二菩萨众品第四

　　尔时尊者舍利弗作如是念。世尊今者已说声闻功德。复愿说诸菩萨具足功德。何以故。一切功德从此出生。尔时世尊。知其所念。告舍利弗。彼佛刹中有无量百千亿诸菩萨众皆来集会。所有出家菩萨。以佛神力随所听闻。皆能领悟受持读诵。舍利弗。我于此界。说法至少。比不动如来所说法藏。百分千分百千分。亿百千分算分数分。迦罗分。邬波尼杀昙分。亦所不及。舍利弗。此皆不动如来应正等觉。修菩萨行时发如是愿。愿我成佛。彼刹土中所有菩萨。以我威力随所听闻。皆能领悟受持读诵。舍利弗。是诸菩萨由彼如来本愿神力。于佛所闻悉能领受讽诵通利。
　　复次舍利弗。若彼菩萨自心欲乐往异佛土。举心便至。形服言音。善同方俗。于彼如来礼拜供养。听闻正法善为问难。能事已周还归佛所。舍利弗。此贤劫中有九百九十六佛。当出于世。若有菩萨乐见此如来者。应愿生彼不动佛刹。舍利弗。若善男子善女人。从此佛刹及余佛刹。于命终后。若已生若今生若当生。不动如来佛刹中者。必不信住诸声闻地。何以故。彼行佛道常遇如来。天魔波旬不得其便。于二乘地永断相续。必定当得无上菩提。常在如来诸大集会。舍利弗。汝应当知。若住不动如来清净佛刹者。彼诸众生终不退堕。不可引摄。亦不退还。住无上菩提。有大势力不可摇动。永无退转。舍利弗。若有善男子善女人。于此世界或他世界。若命终后生于彼土。即于生时得如是念。我已入如来室住无畏城。舍利弗。彼诸菩萨所有言议。皆与般若波罗蜜相应。互相遵敬起导师想。
　　复次舍利弗。彼佛刹中诸菩萨众。在家者少出家者多。皆以佛神力随所听闻。即能领悟受持讽诵。舍利弗。若在家菩萨摩诃萨虽不系念。于法会中随在方所若坐若立以佛神力。皆能听闻领悟受持读诵通利。彼出家菩萨亦复如是。诸在异方乃至讽诵无别。是诸菩萨舍身受身。于所闻经终不忘失。于诸佛土随愿受生。舍利弗。彼亦是不动如来。本愿功德之所庄严。舍利弗。若菩萨于一生中。欲见无量百千亿那由他诸佛者。应当愿生不动如来之所。若菩萨于彼生已。即见无量诸佛种诸善根。复能为无数百千众生演说法要。令诸众生增长善根。舍利弗。此贤劫中诸佛世尊当出于世。若诸菩萨以衣服饮食卧具医药种种资具。供养如来便即出家。既出家已于诸佛所净修梵行。以此善根。方余菩萨于不动如来之所。于一生中与波罗蜜相应。所有福聚百分不及一。千分不及一。算分。迦罗分。数分喻分。邬波尼杀昙分。亦不能及。舍利弗。此亦不动如来清净佛刹。功德庄严。舍利弗。若有菩萨从此世界。或余世界于寿终后。若已生现生当生不动如来佛刹者。一切皆得不退转位。何以故。彼佛刹中天魔波旬不为障碍。亦无魔业之所娆乱。舍利弗。譬如毒蛇神咒所伏不能为害。一切诸虫见彼毒蛇。亦无忧惧。然此毒蛇虽无毒害。由本业故受此蛇身故名毒蛇。舍利弗。彼魔波旬亦复如是。由不动如来往修菩萨行时。本愿善根如是回向。愿我当证无上菩提。调伏诸魔不为障恼。彼诸菩萨声闻凡夫。乃至三千大千世界亦不为障恼。然由先业所感受此魔身。生彼天中而自悔责。无始故业获此身名。虽得自在常生厌患。于彼如来说法之时。诸魔眷属常预听闻闻已心净。于声闻众而生爱乐。云何当得住于寂静少欲知足。彼诸魔众常起出家之心。而无障碍之想故。彼国中声闻菩萨及凡夫众。皆由彼佛往昔精勤弘誓威力得安乐住。舍利弗。此亦不动佛刹殊胜庄严。时舍利弗白佛言。世尊。若有善男子善女人。以七宝满三千大千世界。持用布施愿生彼国。由兹行愿此善男子善女人。终不退堕声闻辟支佛地。从一佛刹至一佛刹。历事供养诸佛如来。于诸佛所听闻正法。虽未证得无上菩提。而能见彼无量百千乃至亿那由他百千诸佛。于诸佛所种诸善根。世尊。若善男子善女人由此方便。以七宝满三千大千世界持用布施。由兹善舍往生彼国。佛告舍利弗。如是如是彼善生善往。如是诸菩萨摩诃萨满彼刹中。舍利弗。譬如金矿精加铸炼。除去砂砾唯有真金。造诸饰好严身之具。舍利弗。彼佛刹中菩萨摩诃萨。住于真实亦复如是。然彼菩萨摩诃萨清净集会。汝今应知。复次舍利弗。彼佛刹中所有菩萨。若已生若现生若当生。如是菩萨皆行一行。所谓住如来行。舍利弗。云何如来行。所谓超过声闻辟支佛地。言行一行者是彼假名。是故舍利弗。若菩萨摩诃萨乐行一行者。应当愿生彼佛刹土。舍利弗。我所授记得不退转菩萨摩诃萨。此辈应生不动佛所。舍利弗。是诸菩萨生彼佛刹者我不舍离。譬如刹利灌顶大王。有敌国来欲侵财位。王既闻已作是思惟。我之妃后爱子不堪御敌。及诸财宝收入宫城。不为怨敌之所侵害。王之国祚安静无虞。威震强敌不忧灾难。舍利弗。我不舍离诸菩萨者。亦复如是。如彼王之宝物爱子妃后。修菩萨行者应如是知。彼佛刹中无有畏惧犹如宫城。彼敌王者即魔波旬。于菩萨行人勤为障碍。如彼灌顶大王不被怨敌之所侵扰。如来亦复如是。不为天魔之所扰恼。舍利弗。譬如有人畏于债主远适边国。不为债主及于他人之所陵夺。何以故。由路远险绝债主家人不能达彼。彼诸菩萨生妙喜国者。波旬路绝亦复如是。舍利弗。此三千大千世界天魔波旬。常为菩萨声闻作诸障碍。妙喜刹中诸天魔众不为魔业。彼诸菩萨若已生现生当生。常无恐怖。何以故。由彼如来本行菩萨道时。所有善根如是回向。我证无上正等觉时。彼天魔众不为障恼及作魔事。舍利弗。譬如丈夫善服毒药能使消化。方为食事无有诸毒。彼刹天魔亦复如是。常加利益不为损害。舍利弗。彼佛刹土成就如是无量功德。尔时舍利弗。作是思惟。我今欲见彼佛世界不动如来。应正等觉及声闻众。尔时世尊。知舍利弗心之所念。则以神力。不起于座皆令得见。告舍利弗言。汝今见不。答言已见。佛告舍利弗。汝见彼诸天人微有胜劣殊异相不。答言不见。何以故。我见妙喜国人衣服饮食及诸珍玩。皆是诸天乐具。彼不动如来处众说法。犹若金山光明赫奕。诸声闻众无量无边。譬如有人游于大海。中流四望涯际莫知。观彼声闻亦复如是。是诸声闻随所听法。身心不动如入禅定。匪如此界入定之人时或摇动。世尊。若善男子善女人。以七宝满三千大千世界持用布施。由兹善舍彼诸菩萨善得往生妙喜世界。何以故。彼亦如是得不退转。世尊。譬如王使远适他国。执持符印经途来往。关防主司莫能为碍。何以故。以王印力人无遮止。彼诸菩萨摩诃萨亦复如是。或从此界若他世界寿命终后。于彼佛刹。若已生若现生若当生。皆不退转于阿耨多罗三藐三菩提。从一佛刹至一佛刹。常不远离诸佛世尊。皆当速证无上菩提。时舍利弗。复白佛言世尊。彼界所生菩萨摩诃萨。与此世界预流果人无有差别。何以故。如预流果人不堕恶趣。彼界菩萨若已生现生当生。亦皆断诸恶趣及声闻辟支佛地。乃至未证无上菩提。从一佛刹至一佛刹。不离诸佛及声闻众。佛告舍利弗。如是如是。是诸菩萨摩诃萨受生彼国。不堕声闻辟支佛地。及至未证无上菩提。从一佛土至一佛土。常得现前供养诸佛。及当证得佛菩提果。舍利弗。譬如预流果人。决定当得声闻菩提终不堕恶趣。是诸菩萨亦复如是。或从此世及以他世。命终之后受生彼刹。彼皆决定当证阿耨多罗三藐三菩提。从一佛刹至一佛刹。于诸佛所。常不远离阿耨多罗三藐三菩提。时舍利弗。复白佛言。世尊。于此世界。所有一来向及一来果。乃至住阿罗汉向及罗汉果。与彼佛刹所生菩萨摩诃萨等无有异。佛告舍利弗。汝勿作此言。何以故。于此佛刹。菩萨摩诃萨佛授记者。与彼所生菩萨等无有异。复次舍利弗。于此世界坐道场菩萨。与彼所生菩萨等无有异。何以故。彼诸菩萨行如来行。不为天魔之所得便。于二乘地永断相续。从一佛刹至一佛刹。常能供养一切如来。乃至证得无上正觉。尔时阿难作如是念。我今应察长老须菩提辩才之力。作是念已白须菩提言。我等应观不动如来及声闻众兼彼佛土。时须菩提告阿难言。汝欲见彼如来者。今应且观上方。尔时阿难观上方已。白须菩提言。我极观上方皆空寂静。须菩提言。彼不动如来。诸声闻众及彼佛土。亦复如是如见上方。尔时舍利弗白佛言。世尊。如佛所说。此世获记菩萨。与彼所生菩萨等无有异。世尊。我今不知以何为等。佛告舍利弗。以法界等故。得无有异。

　　涅槃功德品第五

　　尔时尊者舍利弗。复作是念。世尊已说不动如来应正等觉。修菩萨道功德无边。又说彼土及声闻菩萨殊胜德业广大庄严。复愿世尊。于兹开示彼佛灭度化迹如何。尔时世尊。知舍利弗心之所念告言。舍利弗。不动如来般涅槃日。化身分布一切世界。于地狱中说诸妙法。以法调伏无量有情。皆当证得阿罗汉果。然此时获果方灭度。前证无学人转增其数。即于此日。授香象菩萨摩诃萨记云。汝于我灭度后当得作佛。号曰金莲如来应正等觉。复次舍利弗。彼金莲如来佛刹功德声闻众数。与不动如来等无有异。复次舍利弗。不动如来入般涅槃。是时大地普皆震动。一切三千大千世界震吼发声。其声上彻乃至阿迦尼吒天。诸天闻已即知彼佛入于涅槃。复次舍利弗。彼佛刹中所有丛林及诸药草。皆悉倾向不动如来涅槃之处。是时天人。悉以华鬘杂香及诸衣服而散佛上。所散香花周匝围绕高一由旬。复次舍利弗。彼涅槃时。三千大千世界所有天龙夜叉乾闼婆阿修罗迦楼罗紧那罗摩睺罗伽等。皆向不动如来合掌作礼。他方诸天以佛神力。悉皆得见入般涅槃。是诸天人经七昼夜心怀悲恼不受人天嬉戏娱乐亦无欲想。互相谓言。不动如来为世光明作众生眼。今取灭度一何速哉。舍利弗。若菩萨摩诃萨。从此世界或余世界。于命终后生彼佛刹。若现生彼。皆得授阿耨多罗三藐三菩提记。非可以百数而数彼以千数及百千数。舍利弗。是百千菩萨摩诃萨数者。应知入如来数皆入佛数。皆入佛数入一切智性数。若有菩萨摩诃萨。当生彼刹者。亦皆得入如来等数。舍利弗。除彼不退菩萨摩诃萨。所余菩萨于此世界。若不闻称赞不动如来功德法门者。皆为恶魔之所摄受。复次舍利弗。不动如来般涅槃后。乃至正法住世。彼佛刹中所生菩萨摩诃萨。亦当入其数。所以者何。由彼如来本愿力故。是诸菩萨。若于后时受生彼者。应当读诵百八法门。读诵兹已方能受持彼一切法。不动如来之所安立。一百八法门本性。我灭度后。若有菩萨摩诃萨当生彼刹者。亦当读诵一百八法门。及能受持一切法门。舍利弗。不动如来应正等觉。善能摄受诸菩萨摩诃萨。佛虽灭度其说法声及庄严功德。与佛在世等无有异。复次舍利弗。彼不动如来应正等觉。从身出火而自阇维。舍利遗形皆作金色。譬如低弥罗树。随分断处皆有卍(音万)字之文。如来舍利亦复如是。复次舍利弗。不动如来所有舍利分分周圆。表里皆有吉祥之相(相表之文其状如下)卍。舍利弗。譬如补罗迦树。随解之处中表皆有吉祥之文。彼佛舍利亦复如是。舍利弗。彼国众生。为供舍利起七宝塔。遍满三千大千世界。又以金色千叶莲华而为供养。其大千世界。即以塔华而为严饰。复次舍利弗。若诸菩萨于不动佛国将灭度者。临寿终时曾不失念。而见如是种种瑞相。或有菩萨见当生土。无有如来自方作佛。或见彼有佛当即奉事。或见菩萨入于母胎。或见菩萨被大甲胄。或见舍家趣于非家。或见坐于道场降伏魔军。或见菩萨证一切智智。或见菩萨于某世界。成等正觉转于法轮。或有菩萨住虚空中。自身渐灭不遗少分。譬然湿草烟气上腾。渐以消散至于灭尽。舍利弗。是诸菩萨既灭度已。一切天人备修供养。复次舍利弗。不动如来以大涅槃。般涅槃已正法住世经百千劫。时舍利弗白佛言。世尊。不动如来正法所住。是何等劫。佛告舍利弗。二十小劫以为一劫。彼住如是百千劫数。舍利弗。正法灭已。有大光明照十方界。地皆震动发大音声。然彼非天魔之所能坏。亦非如来及声闻众而自沉隐。但由彼时人少有听闻多无欲乐。能说法者皆悉远之。既于正法寡闻转增不信。不信增长则无精勤。知法比丘自当退静。观无乐欲不复弘宣。彼佛微言渐当隐没。

　　往生因缘品第六

　　尔时尊者舍利弗白佛言。世尊。菩萨摩诃萨。以何因缘善根之力。于彼佛刹而得受生。佛告舍利弗。若菩萨摩诃萨。欲生妙喜世界者。应学不动如来往昔行菩萨行。发弘誓心愿生其国。如是行愿能作因缘生彼佛刹。复次舍利弗。菩萨摩诃萨行檀波罗蜜时。以此相应善根。回向无上菩提。愿与不动如来共相会遇。舍利弗。以此因缘当生彼界。如是菩萨摩诃萨。行尸波罗蜜乃至般若波罗蜜亦复如是。复次舍利弗不动如来光明。普照三千大千佛之刹土。愿于来世当见此光证无上觉。因见光已成大菩提。复以身光遍满世界。舍利弗。菩萨以是因缘当生彼土。复次舍利弗。彼不动如来应正等觉。诸声闻众无量无边。愿我当见。见已起如是行证佛菩提。证菩提时。亦有如是无量无数诸声闻众。舍利弗。以是因缘故菩萨摩诃萨于彼佛刹而得受生。复次舍利弗。彼佛刹中菩萨摩诃萨无量无边。我当欲见此诸菩萨。行禅定行愿当随学。与诸菩萨处处结集。同学同乘同俱究竟。愿当会遇欲求圆满大慈悲者。欲求菩提及沙门者。舍离二乘心者。安住真实空性者。于佛如来一切智性及法僧名号。念住相续者。舍利弗。若善男子善女人。闻是色类菩萨名者。于彼佛刹当得受生。何况与般若波罗蜜。相应善根。回向不动如来应正等觉。舍利弗。以是因缘。是人于彼佛土决定当生。复次舍利弗。若菩萨摩诃萨。愿生彼佛刹者。于东方无量世界。诸佛如来说微妙法。及声闻众应以其像随念在前。愿我当证菩提说微妙法。及声闻众皆如彼佛。舍利弗。是诸菩萨应修三种随念善根。愿与一切众生平等共习。以此善根回向阿耨多罗三藐三菩提。舍利弗。如是菩萨回向善根无有限量。假使一切众生。各持一器量等虚空。作如是言。丈夫彼之善根分与于我。舍利弗。此诸善根若有色相。给与众生皆满其器各各持去。而彼善根亦无穷尽。以回向阿耨多罗三藐三菩提。无有限量不可移转故。舍利弗。彼三随念所成回向一切种智。以此善根三宝随转。舍利弗。若有菩萨成此善根。应知不堕一切恶趣。而能摧伏波旬及诸魔众。于彼彼佛刹随乐受生。乃至南西北方四维上下亦复如是。皆得随愿受生。是故菩萨摩诃萨。于此随念善根应当积集。彼积集已应回向不动如来故。于彼刹当得受生。复次舍利弗。不动如来佛刹功德广大庄严。于无量佛刹中彼皆无有。是故菩萨摩诃萨。应当发如是心。我以此善根愿当见彼土。彼土庄严愿当摄受。亦愿当见彼诸菩萨。舍利弗。以此因缘菩萨当生彼国。舍利弗。菩萨摩诃萨愿生彼佛刹者。应发增上乐欲之心。舍利弗。若善男子善女人。发增上心我皆与记。于彼佛刹而得受生。舍利弗。譬如有城无有楼阁园林池沼。亦无象马游行之处。彼城之王虽有力安处。而城无楼阁诸功德故则非庄严。舍利弗。我此佛刹亦复如是。无彼功德故则非严饰。舍利弗。我此刹中若有如是功德庄严。则如不动如来佛刹严胜。舍利弗。若菩萨摩诃萨。愿当摄受清净佛刹者。应如不动如来往修菩萨行。植众德本严净佛刹已。及当如是摄取功德。复次舍利弗。如我今时得阿耨多罗三藐三菩提已。调伏无量众生。于二乘道皆获果证。及我声闻所调伏者悉皆积聚。方彼如来诸声闻众。百分不及一千分不及一。百千分亿百千分。数分算分喻分邬波尼杀昙分亦不及一。何以故。由数无量故。若言解脱则无有异。且止斯事。舍利弗。彼弥勒如来当出于世。诸声闻众及彼调伏所余声闻。以方不动如来声闻之数。不及之分如上。应知舍利弗。由彼如来于一说法。善能调伏无量有情。然彼世尊之所摄受。无有能知其数量者。舍利弗。我之声闻及弥勒如来诸声闻众。乃至贤劫诸佛世尊所有声闻。及彼声闻当所调伏余声闻众彼皆积聚比不动。如来诸声闻众。百分不及一。乃至邬波尼杀昙分亦不及一。何以故。其数多故。解脱无异故。时舍利弗白佛言世尊。如我解佛所说义者。应知彼阿罗汉刹非愚夫刹。何以故。彼佛刹中阿罗汉多故。佛告舍利弗。如是如是。如汝所说。彼佛刹中多漏尽阿罗汉故。复次舍利弗。此三千大千世界星宿数量。不如彼佛声闻众多。由彼如来于一说法。无量有情得阿罗汉。舍利弗。此三千大千世界星宿犹有数量。彼一一会无量有情得阿罗汉故。诸会声闻无有数量。复次舍利弗。彼刹天人殖众善本。余界人天纵以天眼亦不能见。舍利弗。假令余界诸天及人。往彼刹中善男子善女人所。尽其天眼亦不得见。若人闻此功德称扬法门。闻已受持读诵通利。彼善男子等。皆于不动如来往昔行菩萨行时。皆已见闻。是故闻此法门即得信心清净。舍利弗。东方一切世界诸刹土中。若菩萨乘人。或声闻乘人。于此法门。读诵通利者其数甚多。彼诸菩萨及声闻人。由愿力故于不动刹中。若已生现生当生。唯除不退菩萨。由彼菩萨于诸刹中当得阿耨多罗三藐三菩提故。南西北方四维上下亦复如是。舍利弗。彼不动如来。于妙喜世界及他方刹土。在菩萨等乘中而为上首。舍利弗。若有善男子善女人。闻不动如来功德法门。善能受持读诵通利。愿生彼刹者乃至命终。不动如来常为护念。不使诸魔及魔眷属退转其心。舍利弗应知。是善男子或善女人。乃至无上菩提。无有退转之怖。亦无水火刀杖恶兽毒虫之所损害。亦不为人非人等之所怖畏。何以故。由不动如来常加护念。于彼佛刹当受生故。舍利弗。譬如日轮虽复遥远。与阎浮提众生而作光明。不动如来亦复如是。虽在遥远能与他界诸菩萨众而作光明。舍利弗。譬如比丘有天眼者。能见远方诸善恶色。不动如来虽在彼刹。余世界中诸菩萨众所有形类等色皆悉能见。舍利弗。又如比丘得心自在。获彼神通波罗蜜者。虽在遥远了知一切有情之心。不动如来亦复如是。能知余界诸菩萨心。舍利弗。譬如比丘证得天耳。身虽在远能闻诸声。不动如来亦复如是。余世界中所住众生作如是言。我于彼刹愿当生者彼佛皆闻。舍利弗。如是色类善男子善女人所有姓名。不动如来皆悉了知。若有受持读诵通利此功德法门者。此诸人等。皆为不动如来之所知见及已护念。时舍利弗白佛言。希有世尊。乃至彼佛世尊。护念彼诸菩萨摩诃萨。如是白已。佛告舍利弗。如是如是。如汝所言。彼菩萨摩诃萨。如来之所护念。何以故。由护念菩萨故。一切众生皆得护念。舍利弗。譬如刹利灌顶大王。多有仓廪盈储谷豆。严诫主司善令监守。何以故。于饥馑世当济群生。舍利弗。是诸菩萨。于彼如来灭度之后。当证无上正等菩提。能于正法饥馑之时作大丰稔。如来亦复如是。善能覆护此诸菩萨。舍利弗。于此世界有诸菩萨。当闻不动如来功德法门。能善受持读诵通利。于彼佛刹愿欲受生。应知此人得不退转。舍利弗。若余菩萨于此法门。善能受持读诵通利。为无量无数百千众生开示演说。亦令诸有情如是殖众善本。使当亲近无上菩提。舍利弗。若菩萨愿速证无上菩提者。应当受持读诵通利如是法门。为诸众生开示演说。何以故。菩萨摩诃萨。应如是演说此功德门大智慧业。当如是如是发起积集。彼诸人等由发起积集故。于其现身诸漏当尽。舍利子。是故声闻乘者。若闻彼法门应当受持读诵通利。广为众生开示演说。何以故。此善男子善女人。由受持如是正法。于其现身当证无学。舍利弗。若有净信男子女人。于此功德称赞法门。应当为他时时演说。彼诸人等不越两生。当于现身得尽诸漏。复次舍利弗。此不动如来所有功德称赞法门。非愚浅者之所能受。其有智慧深广方能受持。舍利弗。彼善男子善女人当见诸佛。于此功德称赞法门必当身得。舍利弗。譬若无价宝珠从海持来。于意云何。此无价宝何人先得。舍利弗白佛言。世尊。有诸国王王子大臣此人先得。佛告舍利弗。彼佛功德法门。亦复如是菩萨先得。是诸菩萨当不退转。若闻此法。必能受持读诵通利。为无上菩提于真如性当勤修学。舍利弗白佛言。世尊。若诸菩萨欲住不退地者。闻此称赞法门。应当受持读诵通利。何以故。菩萨摩诃萨住此法门。于法性中当不退转。佛告舍利弗。假使有人终以金宝满阎浮提。持用布施冀闻此法终亦不闻。何以故。此功德法非薄福众生当执持故。复次舍利弗。若声闻乘人闻此功德法门受持读诵。为无上菩提及真如相应故精勤修习。彼于后身当得成就。或于二生补处。或复三生终不超过当成正觉。彼若闻此称赞法门读诵通利。复为无量。百千众生开示演说。舍利弗。如转轮王。以先业感七宝见前。不动如来亦复如是。以本愿力。我今说此功德法门。舍利弗。若诸菩萨摩诃萨。于此称赞法门。若已闻若当闻者。彼皆由不动如来往昔行菩萨行时慈悲愿力。或当于贤劫中诸佛世尊之所。预闻开示此之法门。如我于今演说开示。不增不减名数若干。舍利弗。是故菩萨摩诃萨欲速证无上菩提者。于此功德称赞法门。应当受持读诵通利为他广说。复次舍利弗。若善男子善女人。为求此法门故。于彼村落城邑。听闻受持读诵通利。虽出家菩萨居白衣家。我说无过亦随听住。何以故。彼善男子善女人。于命终后欲。令此法当不隐没。舍利弗。若彼村邑在于遥远。是诸菩萨亦当应往。及住彼中受持读诵开示演说。舍利弗。彼善男子善女人。于已流布称赞法门。或于他人有是经卷。应可诣彼而书写之。彼人若有愿求汝当断食。或使经行若坐若立。等应曲随教命书写是经。若于彼村求不能得。应诣邻境书写受持读诵通利。复为他人开示演说。若往余方勤求不获。彼人应发如是誓心。我于无上菩提。不应生于退转之相。由我已闻不动如来法门名号。是人于我欲为利益令我听闻。舍利弗。如是称赞法门。有能演说及预闻者。皆由如来威神之力。时舍利弗白佛言。世尊。如来灭后由谁威力而当得闻。舍利弗。我灭度后。由不动如来威神之力。当复得闻。或由四大天王释提桓因等当勤加护。令诸法师宣扬此法。及彼菩萨本业成熟。四天王等威加策进。令诸菩萨而得听闻。舍利弗白佛言。世尊。如此法门能成就广大功德。佛告舍利弗。如是如是。如汝所言。舍利弗。若于国中雨雹为灾。非时霹雳及余种种可怖之事。彼善男子善女人等。应当专念不动如来及称名号。是诸灾害皆得消除。由彼如来往昔弘济百千诸龙解脱众苦。又由慈悲本愿诚谛不虚。回向善根要期圆满故。称彼名号忧患自消。唯除有情宿业成熟。舍利弗白佛言。世尊。是诸菩萨现身欲证无上菩提者。应如不动如来往修愿行。佛告舍利弗。如是如是。如汝所言。舍利弗。少有菩萨摩诃萨。已能如是具修净刹及当净修。如不动如来者。舍利弗。彼诸菩萨皆当证得阿耨多罗三藐三菩提。而于佛性及一切智。摄受佛国悉皆同等。菩萨声闻非无优劣。而于解脱则无有异。
　　尔时欲界诸天及梵众天等。皆向彼如来合掌顶礼。而三唱言。南无不动如来应正等觉甚为希有。又归命此界释迦牟尼如来应正等觉。善能说彼称赞法门。尔时欲界诸天。以曼陀罗花及诸天香以散佛上。所散香华于虚空中合而成盖。复以诸天花香。遥散彼佛以为供养。时天帝释作如是念。我此四众及欲界诸天。皆欲见彼不动如来应正等觉。尔时世尊。知彼释天心之所念。结加趺坐安处虚空。是诸大众。以佛神力亦住空中。皆遥见彼妙喜世界不动如来及声闻众。众皆见已右膝著地。向不动如来应正等觉。尔时此界众人皆作是念。岂非三十三天为见彼佛而来集会礼拜供养。是时帝释作如是念。彼界诸天以人相而住。我见彼诸人等服玩资具。与彼诸天无少优劣。尔时世尊摄神通已。告天帝言。彼诸人民皆受天乐汝应爱乐。是诸人等见彼如来。及爱乐彼受天资具者。彼诸众生从余世界命终以后。皆得往生不动佛刹。尔时舍利弗告帝释言。汝见释迦牟尼佛。及不动如来。由此缘故。汝于此身得大善利。况汝已得过人之法。时天帝释作如是念。彼诸众生闻此法门亦得善利。何况得生不动佛刹。尔时佛告天帝释言。彼菩萨乘人。当生彼佛刹者。亦得善利。何以故。彼诸菩萨皆应得住不退转故。若余菩萨于其现身。愿生彼佛国者。应知皆是住不退转。佛说此法门时。五百比丘。于无漏法心得解脱。五千菩萨。六千比丘尼。八千优婆塞。十千优婆夷。及欲界中无量天子。于彼佛刹皆愿受生。如来是时皆与授记。于彼佛刹当获往生。若余有情当愿生者。如来亦当与记生彼佛刹。是时三千大千世界六种震动。所谓动遍动。等遍动。摇遍摇。等遍摇。震遍震。等遍震。由此法门所加持故。佛说此经已。舍利弗等。及诸世间天人阿修罗乾闼婆迦楼罗紧那罗摩睺罗伽。闻佛所说。皆大欢喜信受奉行。

　　　　大宝积经卷第二十



　　　　大宝积经卷第二十一

　　　　大唐三藏菩提流志奉　诏译

　　被甲庄严会第七之一

　　如是我闻。一时佛住王舍城迦兰陀竹林。与大比丘众及诸菩萨摩诃萨俱。悉从种种佛刹来集。尔时世尊。无量百千众所围绕供养恭敬。时彼众中有菩萨摩诃萨。名无边慧。即从坐起。偏袒右肩右膝著地。稽首作礼合掌向佛白言。世尊。我有少疑请问如来。愿垂听许为我宣说。尔时无边慧菩萨摩诃萨。而说偈言。
　　大雄大丈夫　　世间无与等
　　我为众生故　　少疑当请问
　　不起师子座　　现身遍十方
　　一切异论中　　无能倾动者
　　智藏无边际　　诸力无有量
　　世尊一一力　　普能度世间
　　善住一切智　　善住于十力
　　无畏大师子　　最胜无上尊
　　十八不共法　　如来之所有
　　照明于世间　　摧伏诸外道
　　了知一切法　　是故无过上
</div>
    <div class="pagination">
<a href="大宝积经_page19.html">上一页</a><span>...</span><a href="大宝积经_page15.html">15</a><a href="大宝积经_page16.html">16</a><a href="大宝积经_page17.html">17</a><a href="大宝积经_page18.html">18</a><a href="大宝积经_page19.html">19</a><span class="current-page">20</span><a href="大宝积经_page21.html">21</a><a href="大宝积经_page22.html">22</a><a href="大宝积经_page23.html">23</a><a href="大宝积经_page24.html">24</a><a href="大宝积经_page25.html">25</a><span>...</span><a href="大宝积经_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
