<!DOCTYPE html>
<html>
<head>
    <meta charset="UTF-8">
    <title>大方广佛华严经-唐-般若 - 第 4 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经-唐-般若 - 第 4 页/共 37 页</h1>
    <div class="content">　　動止威儀恒寂靜　　從禪定起而遊步
　　佛身一一毛孔中　　常現難思眾菩薩
　　相好端嚴甚微妙　　悉與普賢菩薩等
　　逝多林上諸嚴具　　充遍虛空發妙音
　　讚說三世諸菩薩　　種種莊嚴功德海
　　逝多林中諸寶樹　　亦出無量妙音聲
　　演說一切諸群生　　種種業報差別海
　　林中所有諸境界　　悉現三世諸如來
　　十方剎海極微中　　皆起神通無不遍
　　一切剎海極微中　　所有十方諸國土
　　於佛一一諸毛孔　　普遍莊嚴皆顯現
　　寶焰香雲皆現佛　　等眾生數遍世間
　　一一咸起大神通　　方便隨宜而化度
　　如虛空量寶宮城　　盡妙莊嚴如日現
　　寶藏及與菩提樹　　靡不普遍於十方
　　十方三世諸如來　　所有道場菩薩眾
　　劫海修行功德相　　一切於此林中現
　　普賢大行諸菩薩　　已於剎海具莊嚴
　　其數無量等群生　　於此林中無不見

　　爾時彼諸菩薩。蒙佛三昧光明照故。一一皆得不可說佛剎極微塵數大悲門。以得如是大悲門故。攝受利益安樂眾生。即於其身一一毛孔。各出不可說佛剎極微塵數眾色光明。一一光明。各各化現不可說佛剎極微塵數菩薩身雲。復出一切世主相似身雲。充滿十方一切法界普現一切諸眾生前。隨諸眾生身相言音。種種方便教化調伏。令其成熟。或現不可說佛剎極微塵數諸天宮殿退墮無常門。或現不可說佛剎極微塵數一切眾生隨業受生門。或現不可說佛剎極微塵數夢中境界令心覺悟門。或現不可說佛剎極微塵數一切菩薩圓滿諸行門。或現不可說佛剎極微塵數一切菩薩圓滿大願門。或現不可說佛剎極微塵數震動世界門。或現不可說佛剎極微塵數一切如來悉捨內外檀波羅蜜門。或現不可說佛剎極微塵數一切如來修諸功德正行圓滿尸波羅蜜門。或現不可說佛剎極微塵數一切菩薩斷截肢體心無動亂羼提波羅蜜門。或現不可說佛剎極微塵數一切菩薩勤修種種智慧神通毘梨耶波羅蜜門。或現不可說佛剎極微塵數修諸靜慮等持等至神通解脫禪波羅蜜門。或現不可說佛剎極微塵數智光照世般若波羅蜜門。或現不可說佛剎極微塵數勤求佛法為一一名句一一文義。皆捨國城妻子財物無數身命門。或現不可說佛剎極微塵數於諸如來親近供養。諮求請問一切法要心無疲厭門。或現不可說佛剎極微塵數隨諸眾生根欲成熟。往詣其所開發示導令其悟入智海光明門。或現不可說佛剎極微塵數一切菩薩大福智聚。摧伏眾魔制諸外道勝幢威力門。或現不可說佛剎極微塵數知一切工巧技術明智門。或現不可說佛剎極微塵數知一切眾生心行微細差別明智門。或現不可說佛剎極微塵數知一切諸法種類差別殊勝明智門。或現不可說佛剎極微塵數知一切眾生種種心樂差別明智門。或現不可說佛剎極微塵數知一切眾生根行差別煩惱習氣令其除滅明智門。或現不可說佛剎極微塵數知一切眾生品類差別業報明智門。以如是等不可說佛剎極微塵數諸方便門。往詣一切眾生住處。攝受調伏。而成熟之。所謂。或往梵王宮。或往帝釋宮。或時往詣天龍夜叉乾闥婆阿脩羅迦樓羅緊那羅摩睺羅伽人非人等閻摩羅界諸王宮中。或往畜生餓鬼地獄之所住處。以平等大悲。平等大願。平等智慧。平等三昧。教化攝取。而調伏之。彼諸眾生。或有見已而調伏者。或有聞已而調伏者。或有憶念而調伏者。或聞音聲而調伏者。或聞名號而調伏者。或見圓光而調伏者。或見光網而調伏者。隨諸眾生心之所樂。皆詣其所。令其獲益。而此林中一切菩薩。為欲成熟諸眾生故。雖以神力或時現處種種嚴飾諸宮殿中。或時示現住自樓閣寶師子座。道場眾會。所共圍遶。充滿十方一切剎海。普遍示現。皆令得見。然亦不離此逝多林如來之所。又此菩薩為欲成熟諸眾生故。示現無量變化身雲。或現其身眷屬莊嚴。或現其身獨一無侶。所謂或現沙門身。或現婆羅門身。或現異道出家身。或現苦行身。或現充盛身。或現醫王身。或現商主身。或現婬女身。或現妓樂身。或現毘沙門身。或現世主身。或現奉事諸天身。或現工巧技術身。現如是等諸變化身。往詣一切諸眾生所。隨其所應。起如幻智。於諸世間。猶如帝網。行菩薩行。以種種形相。種種威儀。種種音聲。種種言論。種種住處。演說諸法。所謂或說一切世間工巧事業。或說一切福德智慧照世明燈。或說一切所證真實威力加持。或說一切業力所持莊嚴世趣。或說一切建立十方清淨乘位。或說一切圓滿智燈照法境界。如是菩薩。雖普周遍十方法界。教化調伏。成熟眾生。而亦不離此逝多林如來之所。

　　　　大方廣佛華嚴經卷第三



　　　　大方廣佛華嚴經卷第四

　　　　罽賓國三藏般若奉　詔譯

　　入不思議解脫境界普賢行願品

　　爾時文殊師利童子。從善住樓閣出。與無量同行大菩薩眾。及常侍衛諸金剛神。普為世間。現大威力身眾神。久發堅誓供養諸佛足行神。念昔大願樂聞正法相續不斷主地神。深淨大悲莊嚴法界普潤眾生主水神。智慧威力光明遍照主火神。摩尼寶冠以嚴其首主風神。光照十方差別儀式主方神。專勤除滅無明黑闇主夜神。一心開現如來智日主晝神。普遍莊嚴虛空法界主空神。能勤方便拔濟眾生出生死海主海神。常勤積集出過心量趣一切智勝幢善根主山神。發大誓願運度眾生稱讚諸佛勇猛無倦主河神。常勤守護一切眾生菩提心城主城神。常勤守護一切眾生諸大龍王。常勤守護一切智城諸夜叉王。常令眾生增長歡喜乾闥婆王。常勤除滅一切餓鬼所有飢渴鳩槃茶王。恒願拔濟一切眾生度生死海迦樓羅王。願諸眾生普得成就超諸世間如來力身阿脩羅王。曲躬恭敬樂見諸佛種種功德摩睺羅伽王。深厭生死常樂瞻仰諸佛相好諸大天王。尊重於佛恭敬供養稱揚讚歎諸大梵王。文殊師利。與如是等種種色像威德莊嚴大菩薩眾。及諸世主。前後圍繞。從自住處來詣佛所。右遶如來。經無量匝。以諸供具種種供養。供養畢已。頂禮辭退。右遶而出。往於南方。
　　爾時尊者舍利弗。承佛神力。見文殊師利菩薩。與如是等諸大菩薩。及諸世主種種神通威德自在眾會莊嚴。從逝多林。安詳而出。作是思惟。我今當與文殊師利。俱往南方。時舍利弗。即與眷屬六十比丘。前後圍遶。出自住處往詣佛所。到已頂禮。一心觀佛。具白世尊。世尊聽許。右遶三匝。作禮辭退。往文殊師利童子所此諸比丘。皆舍利弗之所化度。出家未久。自所同住。所謂海覺比丘。妙德比丘。福光比丘。大悲比丘。電德比丘。淨行比丘。天德比丘。實慧比丘。梵勝比丘。寂慧比丘。與如是等六十人俱。曾於過去。供養諸佛。深種善根。於甚深法。悉能悟解。深信趣入最極清淨。志行寬博。等佛境界。於佛教法。能正修行。悉能了知諸法本性。能大饒益成熟眾生。常樂勤求諸佛功德。皆是文殊師利童子之所教化。
　　爾時尊者舍利弗。將諸比丘。隨路而行。觀諸比丘。告海覺言。汝可觀察文殊師利清淨相好莊嚴之身。諸天及人莫能思議。汝可觀察文殊師利圓光映徹普照十方能令眾生心生歡喜。汝可觀察文殊師利放光明網。微妙莊嚴。除滅眾生無量苦惱。汝可觀察文殊師利眾會威德。皆是菩薩往昔善根之所攝受。汝可觀察文殊師利所行之路。左右八步清淨平坦。眾寶莊嚴。汝可觀察文殊師利所住之處。周迴十方常有道場。顯現莊嚴隨逐而轉。汝可觀察文殊師利所行之路。具足無量福德莊嚴。左右兩邊。皆有伏藏。種種珍寶自然而出。汝可觀察文殊師利。由昔供養諸佛善根。隨其所在有雜寶樹。於其樹間寶藏開敷。出莊嚴具。汝可觀察文殊師利。隨其所在一切世主興供養雲。雨諸供具。周布陳列。以為供養。汝可觀察文殊師利。十方諸佛將說法時。悉放眉間白毫光明。來照其身。從頂上入。爾時尊者舍利弗。為諸比丘。稱揚讚歎開示演說。文殊師利如是無量種種功德具足莊嚴。時諸比丘聞是讚已。心意清淨。信解堅固。踊躍歡喜。不能自持。形體柔軟。諸根和悅。垢障咸盡。憂苦悉除。常見諸佛。恒聞正法。迴向趣求一切智智。成就菩薩無礙善根。逮得菩薩無量諸力。出生無盡圓滿大悲。發起無邊廣大誓願。深入諸度。究竟彼岸。十方佛海。皆悉現前。於佛境界。深生信樂。即白尊者舍利弗言。唯願和尚。將道我等。親近於彼勝妙丈夫。時舍利弗。即與俱行詣文殊師利童子所。見已頂禮白言。仁者此諸比丘。願得奉覲。爾時文殊師利童子。與無量自在神通菩薩圍遶。并其大眾。種種眷屬。如象王迴。觀諸比丘。時諸比丘。頭面禮足。恭敬合掌。白如是言。唯願。大聖文殊師利。和尚舍利弗。世尊釋迦牟尼。悉當證知。我等今以得見大士勝妙丈夫。奉覲瞻禮。恭敬信樂。所有善根。及以我等過去所集福智善根。以此善根。願令我等。於仁所有如是色身。如是相好。如是音聲。如是自在。一切功德。悉當具得。
　　爾時文殊師利菩薩。告諸比丘言。若善男子善女人。成就十種趣大乘法。無疲厭心。則能速疾深入如來究竟之地。況菩薩地。何等為十。所謂見諸如來。以廣大心。親近供養。心無疲厭。積集成就。一切善根。究竟不退心無疲厭
。勤求一切諸佛正法。心無疲厭。勤行一切菩薩殊勝諸波羅蜜。心無疲厭。普遍修習一切菩薩甚深三昧。心無疲厭。次第趣入三世流轉一切諸法。心無疲厭。莊嚴十方一切剎海。悉令清淨。心無疲厭。教化調伏一切眾生。皆令成熟。心無疲厭。於一切剎。行菩薩行。經一切劫。心無疲厭。為欲成熟一眾生故。修一切剎極微塵數波羅蜜門。成就圓滿如來一力。如是次第。為一切眾生。成就如來一切智力。心無疲厭。比丘當知。若善男子善女人。成就深信。發此十種無疲厭心。則能長養一切善根。捨離一切生死流轉。悉能超出一切世間。不墮聲聞辟支佛地。成就如來一切種性。滿足菩薩清淨大願。積集一切如來功德。修行一切菩薩諸行。獲得如來力無所畏。摧伏眾魔及諸外道。滅除一切煩惱習氣。入菩薩地。近如來地。時諸比丘聞此法已。即時同證廣大三昧。名見一切佛境界無礙眼。得此三昧威神力故。悉見十方一切世界諸佛如來。及其所有道場眾會。亦悉見彼一切世界所有眾生種種趣類各各差別。亦悉見彼一切世界同異染淨各各差別。亦悉見彼一切世界所有極微塵相差別。亦悉見彼諸世界中一切眾生所住宮殿。種種莊嚴。種種成就。及所受用。種種資具。各各差別。及聞彼佛。諸音聲海。演說諸法。種種名句。文詞訓釋。性相祕密。悉能解了。亦能觀察彼世界中一切眾生心行根欲各各差別。亦能憶念彼世界中一切眾生過去未來各十生事。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種記心。十種教誡。十種說法。十種辯才。又由得此三昧力故。即時獲得十千真實菩提之心。成就十千甚深三昧。具足十千諸波羅蜜。圓滿十千智慧光明。發起十千自在神力。以得如是菩薩三昧種種威神無礙勢力所莊嚴故。令其身心。柔軟微妙。增長信樂。住菩提心。堅固不動。爾時文殊師利菩薩。具足安住真實吉祥微妙功德普賢勝行。勸諸比丘。令其安住勝普賢行。住勝行已。入於甚深廣大願海。入願海已。普遍成就甚深大願。以得成就大願海故。得心清淨。心清淨故得身清淨。身清淨故得身輕利。身輕利故則得廣大不退神通。以得如是大神通故。不離文殊師利足下。普於十方一切世界諸如來所。悉現其身。具足成就一切佛法。
　　爾時文殊師利菩薩。勸諸比丘。發阿耨多羅三藐三菩提心已。漸次南行。經歷人間城邑聚落。至福生城。於其城東。住莊嚴幢娑羅林中。往昔諸佛曾所止住。教化成熟一切眾生大塔廟處。亦是世尊毘盧遮那。於往昔時。行菩薩行。能捨無量難捨之處。是故此林。名稱普聞無量佛剎。此處常為天龍夜叉乾闥婆阿脩羅迦樓羅緊那羅摩睺羅伽人非人等。恭敬供養。時文殊師利。與諸眷屬。到此林已。即於其處。坐師子座。說修多羅。名普照法界圓滿光明。百萬億那由他修多羅。以為眷屬。說此經時。有無量百千億那由他諸大龍王并其眷屬。聞此法已。自厭龍趣。於佛功德。深生愛樂。咸捨龍身。生人天中。一萬諸龍。於阿耨多羅三藐三菩提。得不退轉。獲有無量無數眾生。於三乘中。各得成熟。
　　時福城人。聞文殊師利住莊嚴幢娑羅林中大塔廟處。皆從城出。來詣其所。有優婆塞。名曰大慧。與其眷屬五百人俱所謂須達多優婆塞。寶德優婆塞。圓光優婆塞。名稱天優婆塞。月吉祥優婆塞。月喜優婆塞。月智優婆塞。大智優婆塞。賢護優婆塞。賢吉祥優婆塞。如是等眾。前後圍遶。來詣文殊師利童子所。到已禮足。右遶三匝。却坐一面。
　　復有優婆夷。名曰大慧。與其眷屬五百人俱。所謂妙圓光優婆夷。梵德優婆夷。吉祥優婆夷。妙臂優婆夷。賢光優婆夷。賢吉祥優婆夷。月光優婆夷。星宿光優婆夷。賢德優婆夷。妙眼優婆夷。如是等眾。前後圍遶。來詣文殊師利童子所。到已禮足。右遶三匝。却坐一面。
　　復有童子。名曰善財。與其眷屬五百人俱。所謂善禁童子。善戒童子。善威儀童子。善行童子。善思惟童子。善智童子。善慧童子。善眼童子。善臂童子。善光童子。如是等眾。前後圍遶。來詣文殊師利童子所。到已禮足。右遶三匝。却坐一面。
　　復有童女。名曰妙賢。與其眷屬五百人俱。所謂大慧童女。善賢童女。端嚴面童女。堅善慧童女。吉祥賢童女。吉祥智童女。供養德童女。吉祥圓光童女。妙覺童女。如是等眾。前後圍遶。來詣文殊師利童子所。到已禮足。右遶三匝。却坐一面。
　　爾時文殊師利童子。知福城人悉已來集。普遍觀察。隨其心樂。即以神力。現自在身。威光赫奕。蔽諸大眾。以大慈力。令其眾會。皆得安隱清涼快樂。以大悲力。起說法心。普遍成就。以大智力。令其開悟。滅除一切煩惱心垢。以無礙辯。將說甚深廣大佛法。復於是時。觀察善財。以何因緣。而立此名。知此童子初入胎時。於其宅內。自然而出七寶樓閣。其樓閣下。有七伏藏。於其藏上。生七寶芽。所謂金銀瑠璃。玻璃赤珠。硨磲碼碯。善財童子。處胎十月。然後誕生。形體端正。肢分具足。其七伏藏。縱廣高下。量各七肘。忽自開現。光明照耀。內外家族。視之無厭。復於宅中。自然而有五百寶器。珍奇雜寶。各各盈滿。所謂金剛器中。盛滿諸香。於香器中。盛種種衣。美玉器中。盛滿飲食。摩尼器中。盛滿雜寶。黃金器中。盛滿銀粟。白銀器中。盛滿金粟。金銀器中。盛滿瑠璃。瑠璃器中。盛滿金銀及摩尼寶。玻璃器中。盛滿硨磲。硨磲器中。盛滿玻璃。碼碯器中。盛滿赤珠。赤珠器中。盛滿碼碯。星幢摩尼器中。盛滿水精摩尼。水精摩尼器中。盛滿星幢摩尼。如是等五百寶器。自然出現。復於宅中。遍雨種種珍寶財物。及諸資具。一切庫藏。悉皆充滿。以此事故。父母親屬。及善相師。共呼此兒。名曰善財。又知此童子。已曾供養過去諸佛。深種善根。信解廣大。常樂親近諸善知識。身語意業。皆無過失。勇猛精進。淨菩薩道。求一切智。成佛法器。心行清淨。猶如虛空。
　　爾時文殊師利菩薩。如是觀察善財童子殊勝相已。熙怡微笑。安慰開諭。廣為演說一切佛法。所謂說一切佛積集法。說一切佛相續法。說一切佛次第深入法。說一切佛眾會清淨法。說一切佛法輪化導法。說一切佛色身相好清淨法。說一切佛法身普遍成就法。說一切佛無礙辯才法。說一切佛圓滿莊嚴法。說一切佛平等無二法。
　　爾時文殊師利童子。為善財童子。及諸大眾。說此法已。復以種種善巧方便。慇懃勸諭。令其開覺增長勢力。生大歡喜。發阿耨多羅三藐三菩提心。又令善財。憶念過去所種善根。復為福城一切人眾隨其根欲。顯現神通。如所應度。廣為說法。然後而去。
　　爾時善財童子。從文殊師利童子所。聞說諸佛如是種種勝妙功德大威力已。勤求愛樂阿耨多羅三藐三菩提。隨逐文殊師利。瞻戀不捨。一心歸向。合掌諦觀。而說偈言。
　　有大智慧威神力　　行菩提行利眾生
　　無量境界誓當求　　唯願仁尊哀聽許
　　愛水深濬為池塹　　憍慢高舉為垣牆
　　諸趣出入為門戶　　三有難超作城郭
　　癡闇無明常所覆　　貪恚熾盛火恒燒
　　魔王自在處其中　　愚童凡夫依止住
　　諂誑忿恨惑亂戲　　貪欲所纏如羂索
　　疑惑所蔽若生盲　　恒行險趣諸邪道
　　常為慳嫉之所縛　　入於三塗八難中
　　五趣輪迴不覺知　　恒受生老病死苦
　　滅惑大悲清淨日　　智光普照圓滿輪
　　能竭生死煩惱海　　願降慈光少觀察
　　圓滿大慈清淨月　　福德光明無垢輪
　　一切眾生咸施安　　願賜清涼少觀察
　　一切法界功德王　　白業成就為輪寶
　　所向導前無所礙　　願順我心垂教勅
　　廣博福智大商主　　勇猛不退求菩提
　　普利一切諸眾生　　唯願垂悲拔濟我
　　身被最勝忍辱甲　　手提明利智慧劍
　　常能自在破魔軍　　願雄猛者守護我
　　安住妙法須彌頂　　遶以三昧諸天女
　　摧滅業惑阿脩羅　　真實帝釋願觀我
　　三有昏闇凡愚宅　　煩惱輪迴地趣因
　　仁尊永滅盡無餘　　照世真燈示我道
　　眾生惡趣行已除　　修治善道咸清淨
　　度諸有海橋梁者　　示我真乘解脫門
　　常樂我淨顛倒想　　厚重邪執常迷覆
　　明利智眼悉能除　　開我真乘解脫路
　　善了真諦無迷惑　　於諸法中無所畏
　　調伏眾生自在人　　願示於我菩提道
　　安住如來正見地　　增長諸佛功德樹
　　雨一切佛妙法華　　願速示我菩提道
　　去來現在一切佛　　如日光明出世間
　　為眾能開甘露門　　彼所得道願宣說
　　能善解除諸業縛　　巧轉諸乘妙法輪
　　智慧決了自在人　　示我普焰摩訶衍
　　大悲為轂行願輪　　信鎋深固堅忍軸
　　淨功德寶真實轅　　令我載此菩提乘
　　一切總持圓滿箱　　慈愍普覆莊嚴蓋
　　妙辯才音鈴震響　　令我載此最上乘
　　清淨戒品為茵蓐　　諸妙三昧為采女
　　法鼓洪音警有情　　令我載此摩訶衍
　　具足四攝無盡藏　　莊嚴瓔珞功德寶
　　自他慚愧為羈鞅　　令我載此無上乘
　　常放大捨圓滿光　　恒塗淨戒真實香
　　永滅煩惱瘡疣者　　令我載此最勝乘
　　三業調伏不退輪　　六根寂靜三昧箱
　　最勝智慧方便軛　　令我載此妙法乘
　　大願迴向善御者　　總持諸法堅固力
　　智慧周旋常遍轉　　令我載此速疾乘
　　交絡普賢諸行網　　悲心廣運能徐轉
　　所行無畏得安詳　　令我載此無上乘
　　任持堅固等金剛　　妙智巧成如幻事
　　一切障礙皆能斷　　令我速載普賢乘
</div>
    <div class="pagination">
<a href="大方广佛华严经-唐-般若_page3.html">上一页</a><a href="大方广佛华严经-唐-般若.html">1</a><a href="大方广佛华严经-唐-般若_page2.html">2</a><a href="大方广佛华严经-唐-般若_page3.html">3</a><span class="current-page">4</span><a href="大方广佛华严经-唐-般若_page5.html">5</a><a href="大方广佛华严经-唐-般若_page6.html">6</a><a href="大方广佛华严经-唐-般若_page7.html">7</a><a href="大方广佛华严经-唐-般若_page8.html">8</a><a href="大方广佛华严经-唐-般若_page9.html">9</a><span>...</span><a href="大方广佛华严经-唐-般若_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
