<!DOCTYPE html>
<html>
<head>
    <meta charset="UTF-8">
    <title>大方广佛华严经-唐-实叉难陀 - 第 11 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方广佛华严经-唐-实叉难陀 - 第 11 页/共 133 页</h1>
    <div class="content">


　　　　大方广佛华严经卷第五

　　　　于阗国三藏实叉难陀奉　制译

　　世主妙严品第一之五

　　复次，普贤菩萨摩诃萨，入不思议解脱门方便海，入如来功德海。所谓：有解脱门，名：严净一切佛国土调伏众生令究竟出离。有解脱门，名：普诣一切如来所修具足功德境界。有解脱门，名：安立一切菩萨地诸大愿海。有解脱门，名：普现法界微尘数无量身。有解脱门，名：演说遍一切国土不可思议数差别名。有解脱门，名：一切微尘中悉现无边诸菩萨神通境界。有解脱门，名：一念中现三世劫成坏事。有解脱门，名：示现一切菩萨诸根海各入自境界。有解脱门，名：能以神通力化现种种身遍无边法界。有解脱门，名：显示一切菩萨修行法次第门入一切智广大方便。
　　尔时，普贤菩萨摩诃萨，以自功德，复承如来威神之力，普观一切众会海已，即说颂言：
　　“佛所庄严广大刹，　　等于一切微尘数，
　　清净佛子悉满中，　　雨不思议最妙法。
　　如于此会见佛坐，　　一切尘中悉如是，
　　佛身无去亦无来，　　所有国土皆明现。
　　显示菩萨所修行，　　无量趣地诸方便，
　　及说难思真实理，　　令诸佛子入法界。
　　出生化佛如尘数，　　普应群生心所欲，
　　入深法界方便门，　　广大无边悉开演。
　　如来名号等世间，　　十方国土悉充遍，
　　一切方便无空过，　　调伏众生皆离垢。
　　佛于一切微尘中，　　示现无边大神力，
　　悉坐道场能演说，　　如佛往昔菩提行。
　　三世所有广大劫，　　佛念念中皆示现，
　　彼诸成坏一切事，　　不思议智无不了。
　　佛子众会广无限，　　欲共测量诸佛地，
　　诸佛法门无有边，　　能悉了知甚为难。
　　佛如虚空无分别，　　等真法界无所依，
　　化现周行靡不至，　　悉坐道场成正觉。
　　佛以妙音广宣畅，　　一切诸地皆明了，
　　普现一一众生前，　　尽与如来平等法。”

　　复次，净德妙光菩萨摩诃萨，得遍往十方菩萨众会庄严道场解脱门；普德最胜灯光照菩萨摩诃萨，得一念中现无尽成正觉门教化成熟不思议众生界解脱门；普光师子幢菩萨摩诃萨，得修习菩萨福德庄严出生一切佛国土解脱门；普宝焰妙光菩萨摩诃萨，得观察佛神通境界无迷惑解脱门；普音功德海幢菩萨摩诃萨，得于一众会道场中示现一切佛土庄严解脱门；普智光照如来境菩萨摩诃萨，得随逐如来观察甚深广大法界藏解脱门；普觉悦意声菩萨摩诃萨，得亲近承事一切诸佛供养藏解脱门；普清净无尽福威光菩萨摩诃萨，得出世一切神变广大加持解脱门；普宝髻华幢菩萨摩诃萨，得普入一切世间行出生菩萨无边行门解脱门；普相最胜光菩萨摩诃萨，得能于无相法界中出现一切诸佛境界解脱门。
　　尔时，净德妙光菩萨摩诃萨，承佛威力，普观一切菩萨解脱门海已，即说颂言：
　　“十方所有诸国土，　　一刹那中悉严净，
　　以妙音声转法轮，　　普遍世间无与等。
　　如来境界无边际，　　一念法界悉充满，
　　一一尘中建道场，　　悉证菩提起神变。
　　世尊往昔修诸行，　　经于百千无量劫，
　　一切佛刹皆庄严，　　出现无碍如虚空。
　　佛神通力无限量，　　充满无边一切劫，
　　假使经于无量劫，　　念念观察无疲厌。
　　汝应观佛神通境，　　十方国土皆严净，
　　一切于此悉现前，　　念念不同无量种。
　　观佛百千无量劫，　　不得一毛之分限，
　　如来无碍方便门，　　此光普照难思刹。
　　如来往劫在世间，　　承事无边诸佛海，
　　是故一切如川骛，　　咸来供养世所尊。
　　如来出现遍十方，　　一一尘中无量土，
　　其中境界皆无量，　　悉住无边无尽劫。
　　佛于曩劫为众生，　　修习无边大悲海，
　　随诸众生入生死，　　普化众会令清净。
　　佛住真如法界藏，　　无相无形离诸垢，
　　众生观见种种身，　　一切苦难皆消灭。”

　　复次，海月光大明菩萨摩诃萨，得出生菩萨诸地诸波罗蜜教化众生及严净一切佛国土方便解脱门；云音海光离垢藏菩萨摩诃萨，得念念中普入法界种种差别处解脱门；智生宝髻菩萨摩诃萨，得不可思议劫于一切众生前现清净大功德解脱门；功德自在王净光菩萨摩诃萨，得普见十方一切菩萨初诣道场时种种庄严解脱门；善勇猛莲华髻菩萨摩诃萨，得随诸众生根解海普为显示一切佛法解脱门；普智云日幢菩萨摩诃萨，得成就如来智永住无量劫解脱门；大精进金刚脐菩萨摩诃萨，得普入一切无边法印力解脱门；香焰光幢菩萨摩诃萨，得显示现在一切佛始修菩萨行乃至成就智慧聚解脱门；大明德深美音菩萨摩诃萨，得安住毗卢遮那一切大愿海解脱门；大福光智生菩萨摩诃萨，得显示如来遍法界甚深境界解脱门。
　　尔时，海月光大明菩萨摩诃萨，承佛威力，普观一切菩萨众庄严海已，即说颂言：
　　“诸波罗蜜及诸地，　　广大难思悉圆满，
　　无量众生尽调伏，　　一切佛土皆严净。
　　如佛教化众生界，　　十方国土皆充满，
　　一念心中转法轮，　　普应群情无不遍。
　　佛于无量广大劫，　　普现一切众生前，
　　如其往昔广修治，　　示彼所行清净处。
　　我睹十方无有余，　　亦见诸佛现神通，
　　悉坐道场成正觉，　　众会闻法共围绕。
　　广大光明佛法身，　　能以方便现世间，
　　普随众生心所乐，　　悉称其根而雨法。
　　真如平等无相身，　　离垢光明净法身，
　　智慧寂静身无量，　　普应十方而演法。
　　法王诸力皆清净，　　智慧如空无有边，
　　悉为开示无遗隐，　　普使众生同悟入。
　　如佛往昔所修治，　　乃至成于一切智，
　　今放光明遍法界，　　于中显现悉明了。
　　佛以本愿现神通，　　一切十方无不照，
　　如佛往昔修治行，　　光明网中皆演说。
　　十方境界无有尽，　　无等无边各差别，
　　佛无碍力发大光，　　一切国土皆明显。”

　　尔时，如来师子之座，众宝、妙华、轮台、基陛，及诸户牖，如是一切庄严具中，一一各出佛刹微尘数菩萨摩诃萨，其名曰：海慧自在神通王菩萨摩诃萨、雷音普震菩萨摩诃萨、众宝光明髻菩萨摩诃萨、大智日勇猛慧菩萨摩诃萨、不思议功德宝智印菩萨摩诃萨、百目莲华髻菩萨摩诃萨、金焰圆满光菩萨摩诃萨、法界普音菩萨摩诃萨、云音净月菩萨摩诃萨、善勇猛光明幢菩萨摩诃萨……。如是等而为上首，有众多佛刹微尘数同时出现。此诸菩萨，各兴种种供养云，所谓：一切摩尼宝华云、一切莲华妙香云、一切宝圆满光云、无边境界香焰云、日藏摩尼轮光明云、一切悦意乐音云、无边色相一切宝灯光焰云、众宝树枝华果云、无尽宝清净光明摩尼王云、一切庄严具摩尼王云……。如是等诸供养云，有佛世界微尘数。彼诸菩萨，一一皆兴如是供养云，雨于一切道场众海，相续不绝。现是云已，右绕世尊，经无量百千匝，随其方面，去佛不远，化作无量种种宝莲华师子之座；各于其上，结跏趺坐。是诸菩萨所行清净广大如海，得智慧光照普门法，随顺诸佛，所行无碍；能入一切辩才法海，得不思议解脱法门，住于如来普门之地；已得一切陀罗尼门，悉能容受一切法海，善住三世平等智地；已得深信，广大喜乐，无边福聚，极善清净；虚空法界靡不观察，十方世界一切国土，所有佛兴，咸勤供养。
　　尔时，海慧自在神通王菩萨摩诃萨，承佛威力，普观一切道场众海，即说颂言：
　　“诸佛所悟悉已知，　　如空无碍皆明照，
　　光遍十方无量土，　　处于众会普严洁。
　　如来功德不可量，　　十方法界悉充满，
　　普坐一切树王下，　　诸大自在共云集。
　　佛有如是神通力，　　一念现于无尽相，
　　如来境界无有边，　　各随解脱能观见。
　　如来往昔经劫海，　　在于诸有勤修行，
　　种种方便化众生，　　令彼受行诸佛法。
　　毗卢遮那具严好，　　坐莲华藏师子座，
　　一切众会皆清净，　　寂然而住同瞻仰。
　　摩尼宝藏放光明，　　普发无边香焰云，
　　无量华缨共垂布，　　如是座上如来坐。
　　种种严饰吉祥门，　　恒放灯光宝焰云，
　　广大炽然无不照，　　牟尼处上增严好。
　　种种摩尼绮丽窗，　　妙宝莲华所垂饰，
　　恒出妙音闻者悦，　　佛坐其上特明显。
　　宝轮承座半月形，　　金刚为台色焰明，
　　持髻菩萨常围绕，　　佛在其中最光耀。
　　种种变化满十方，　　演说如来广大愿，
　　一切影像于中现，　　如是座上佛安坐。”
</div>
    <div class="pagination">
<a href="大方广佛华严经-唐-实叉难陀_page10.html">上一页</a><span>...</span><a href="大方广佛华严经-唐-实叉难陀_page6.html">6</a><a href="大方广佛华严经-唐-实叉难陀_page7.html">7</a><a href="大方广佛华严经-唐-实叉难陀_page8.html">8</a><a href="大方广佛华严经-唐-实叉难陀_page9.html">9</a><a href="大方广佛华严经-唐-实叉难陀_page10.html">10</a><span class="current-page">11</span><a href="大方广佛华严经-唐-实叉难陀_page12.html">12</a><a href="大方广佛华严经-唐-实叉难陀_page13.html">13</a><a href="大方广佛华严经-唐-实叉难陀_page14.html">14</a><a href="大方广佛华严经-唐-实叉难陀_page15.html">15</a><a href="大方广佛华严经-唐-实叉难陀_page16.html">16</a><span>...</span><a href="大方广佛华严经-唐-实叉难陀_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
