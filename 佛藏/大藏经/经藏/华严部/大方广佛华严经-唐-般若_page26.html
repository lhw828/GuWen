<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经-唐-般若 - 第 26 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经-唐-般若 - 第 26 页/共 37 页
  </h1>
  <div class="content">
   於中地水火風輪　　微細容持不相雜
　　彼諸世界所安立　　形量名體皆不同
　　剎中種種眾生身　　色相莊嚴亦無量
　　我又以此解脫力　　盡見十方諸剎海
　　諸佛現化滿其中　　調伏一切眾生界
　　雖於無量劫修行　　見彼諸佛神通力
　　猶不能知此菩薩　　身心及智所行道

　　爾時善財童子。聞是法已。頂禮瞿波。遶百千匝。慇懃瞻仰。戀慕一心。辭退而去。

　　　　大方廣佛華嚴經卷第二十九



　　　　大方廣佛華嚴經卷第三十

　　　　罽賓國三藏般若奉　詔譯

　　入不思議解脫境界普賢行願品

　　爾時善財童子。一心欲往親近佛母摩耶夫人。即時獲得微細觀察諸佛境界無邊正智。作如是念。我當云何方便。得見此善知識。此善知識。遠離世間。住無所住。超過六處。離一切著。不染欲泥。住無礙道。知如實行具淨法身。以如幻業而現化身。以如幻智觀察世間。以如幻願而現色身。以佛威力加持自身。此善知識。隨意生身。此善知識。無生滅身。無來去身。非虛實身。不變壞身。無起盡身。不思議身。所有諸相皆一相身。遠離二邊住解脫身。無依處身。無窮盡身。如影普現無分別身。如夢所見離尋伺身。如鏡中像不出入身。普於十方而化現身。住於三世無變異身。非身心身。無差別身。此善知識。所行無礙。猶如虛空。超諸世間一切眼境。唯是普賢淨目所見。如是之人。我今云何而得親近承事供養令生歡喜。與其同住。觀其狀貌。處其眾會。聽其音聲。思其語言。受其教誨。
　　善財童子。作是念時。有主城神。名曰寶眼。無量城神。眷屬圍遶。於虛空中。而現其身。種種瓔珞。以為莊嚴。各現無量殊異色身。手持無量諸天寶華。以恭敬心。散善財上。作如是言。善男子。汝應善巧守護心城。謂不貪一切生死境界。應莊嚴心城。謂觀察趣求如來十力。應淨治心城。謂畢竟遠離慳嫉諂誑。應清涼心城。謂思惟一切諸法實性。應增長心城。謂以大精進成辨一切助道之法。應嚴飾心城。謂建立一切禪定解脫自在宮殿。應照耀心城。謂普入一切如來道場聽受般若波羅蜜法。應增益心城。謂普能出生一切如來諸方便海。應堅固心城。謂恒勤修習增長普賢清淨行願。應防護心城。謂常能禦捍煩惱惡友一切魔軍。應廓徹心城。謂開引諸佛普智光明。應善補心城。謂受持諸佛甘露法雨。應扶助心城。謂深信一切佛功德海。應廣大心城。謂大慈遍及一切世間。應普覆心城。謂集眾善法以覆其上。應寬博心城。謂大悲哀愍一切眾生。應開闢心城。謂悉捨所有隨應給施一切眾生。應密護心城。謂防諸生死惡欲境界不令得入。應嚴肅心城。謂斷除一切諸不善法流轉根本。應決定心城。謂集一切智助道之法恒無退轉。應安立心城。謂正念三世一切如來圓滿境界。應瑩徹心城。謂明解一切如來法輪修多羅中所有法門。應部分心城。謂普能曉示一切眾生皆令得見薩婆若道。應住持心城。謂普攝一切三世如來諸大願海。應令心城富實。謂積集一切周遍法界大福智聚。應令心城明了。謂普知眾生諸根樂欲煩惱等法。應令心城自在。謂普攝一切十方法界。應令心城清淨。謂正念一切諸佛如來。應知心城自性。謂知一切法皆無有性。應知心城幻。謂以一切智了諸法性。善男子。菩薩摩訶薩。若能如是淨修心城。則能積集一切善根。隨所修行。皆能證入。何以故。蠲除一切諸障難故。所謂見佛障。聞法障。親近供養諸如來障。方便攝取諸眾生障。嚴淨種種佛國土障。善男子。菩薩摩訶薩。以離如是諸障難故。若發希求善知識心。不用功力。則便得見。乃至究竟。成一切智。
　　爾時有身眾神。名蓮華吉祥。及妙華光明。無量百千諸身眾神。前後圍遶。從道場出。住虛空中。於善財前。以妙音聲。種種稱歎摩耶夫人。時諸神眾。各從耳璫。放無量色清淨眾寶焰網光明。放無量色眾寶香焰雲網光明。放無量色離垢清淨焰網光明。放無量色普能顯示眾生心性清淨光明。放無量色速疾增長愛樂光明。放無量色能除熱惱清涼光明。放無量色能普顯示清淨光明。放無量色勇猛出現無著境界寶焰光明。放如是等種種眾色大光明網。普照無邊廣大佛剎。能令善財。普見十方一切國土所有諸佛。其諸光明右遶世間經一匝已然後還來。入善財頂。乃至遍入身諸毛孔。善財童子。以得如是光明照故。即時獲得十種法眼。所謂得淨光明眼。永離一切愚癡闇故。得無瞖眼。能了一切眾生性故。得離垢眼。能觀一切法性門故。得淨慧眼。能觀一切佛剎性故。得毘盧遮那眼。能見如來淨法身故。得普光明眼。見佛平等不可思議妙色身故。得無礙光眼。觀察一切無邊剎海成壞相故。得普照明眼。見一切佛起大方便轉正法輪出生種種修多羅故。得普境界眼。見無量佛神通威德調伏一切諸眾生故。得普見眼。觀察一切種種剎中一切如來出興世故。
　　時有守護菩薩法堂羅剎鬼王。名曰妙眼。與其眷屬萬羅剎俱。於虛空中。以天拘蘇摩可愛妙華。及眾妙香。散善財上。作如是言。善男子。菩薩具足成就十法。則得親近諸善知識。何等為十。所謂離諸諂幻。其心質直。恒清淨故。離諸分別。大悲平等。普攝眾生故。覺法自性。知眾生性。無真實故。知無去來。趣一切智。心不退故。具信解力。普入一切佛道場故。得淨慧眼。了一切法性無生故。住平等慈。普令眾生。得勝義故。開智光明。能廓自心諸妄境故。作清涼。雲灑甘露雨。滌煩惱故。作廣大眼。徹鑒諸法。心常隨順善知識故。若諸菩薩。具足圓滿此十種法。則得親近諸善知識。復次善男子。菩薩成就十種三昧。微細觀察。則常現見諸善知識。何等為十。所謂法空無盡清淨輪三昧。現見十方一切諸佛剎海三昧。於諸境界不捨離無缺減三昧。普見一切如來出現三昧。普集一切福智海藏三昧。心恒不捨諸善知識三昧。常念一切如來功德從善知識出現三昧。念常不捨諸善知識三昧。念常親近平等供養諸善知識三昧。於善知識。方便行中。身無疲倦。心無厭足。離諸過失三昧。善男子。菩薩成就此十三昧。常得親近諸善知識。又得善知識常轉一切如來法輪三昧。得此三昧已。悉知諸佛體性平等遍一切處。常得值遇諸善知識。說是語時。善財童子。仰視空中。而報之言。善哉善哉。汝為哀愍攝受我故。顯示種種巧方便門。令我得見真善知識。唯願為我分別演說。我當云何。而得往詣善知識所。於何方處城邑聚落。求善知識。作何方便而得親近諸善知識。羅剎答言。善男子。汝應謙下普禮十方盡虛空際一切境界求善知識。勇猛自在遍遊十方。求善知識。起速疾心起隨順心。求善知識。觀察身心如影如夢。求善知識。
　　爾時善財。受羅剎教。隨順修行。即時覩見大寶蓮華。從地涌出。金剛為莖。摩尼為葉。毘盧遮那寶王以為其臺。現眾生海摩尼寶王以為其藏。眾色寶香以為其鬚。無數寶網彌覆其上。於其臺上。有一樓閣。名普納十方法界藏。種種奇妙以為嚴飾。金剛為地。千柱行列。一切皆以摩尼寶成。閻浮檀金以為其壁。眾寶瓔珞四面垂下。種種寶色大摩尼幢。分布行列。普遍莊嚴。無數妙寶。階陛欄楯。周匝莊嚴。其樓閣中。有如意寶王蓮華之座。種種眾寶以為莊校。妙寶欄楯周匝圍遶。星宿幢摩尼王間列莊嚴。眾色寶衣內外敷設。寶帳寶網垂眾寶鈴。以覆其上。眾寶繒幡處處垂下。微風吹動。光流響發。寶華幢中雨眾妙華。寶鈴鐸中出美音聲。寶戶牖間垂諸瓔珞。摩尼身中流出香水。毘盧遮那寶象口中。出蓮華網。眾色金剛寶師子口。吐妙香雲。梵天形像眾妙寶輪。出隨樂音。演大慈教。金剛寶鈴。出諸菩薩大願之音。寶月幢中。出佛化形。相續不斷。淨藏寶王。現三世佛受生次第。日藏摩尼。放大光明。遍照十方一切佛剎。普光照耀。摩尼寶王。放一切佛圓滿光明。毘盧遮那摩尼寶王。興供養雲。供養一切諸佛如來。如意珠王。念念示現普賢神變。充滿法界。須彌寶王。出天宮殿。普現一切帝釋天眾變化身雲。天諸采女種種妙音。歌讚如來不可思議微妙功德。爾時善財。見如是座。復有無量不思議數寶莊嚴座。周匝圍遶。摩耶夫人。在彼座上。遍於一切諸眾生前。現淨色身。所謂超三界色身。已出一切諸有趣故。隨心樂色身。於諸世間無所著故。普周遍色身。等於一切眾生數故。廣大力色身。令諸眾生具福德故。無等比色身。令諸眾生滅倒見故。無量種色身。隨眾生心。悉示現故。無邊相色身。普現調伏眾生相故。普對現色身。以大自在而示現故。化一切色身。隨其所應而現前故。恒示現色身。盡眾生界而無盡故。住安樂色身。親近見聞得安樂故。無斷盡色身。究竟普見如虛空故。大威德色身。滅除眾生虛妄法故。無去色身。於一切趣無所滅故。無來色身。於諸世間無所出故。不生色身。無生起故。不滅色身。常寂滅故。非實色身。得如實故。非虛色身隨世現故。不動色身。生滅永離故。不壞色身。法性無壞故。無相色身。言語道斷故。一相色身。無相為相故。如像色身。隨心應現故。如幻色身。幻智所成故。如焰色身。唯想所持故。如影色身。隨願現生故。如夢色身。隨心而現故。法界色身。性淨如空故。大悲色身。常護眾生故。無礙色身。遍周法界故。無邊色身。普淨眾生故。無量色身。超過言說故。無住色身。調伏眾生故。無依色身。願度世間故。無處色身。恒化眾生故。無生色身。幻願所成故。無勝色身。超諸世間故。如實色身。定心所現故。不生色身。隨眾生業而出現故。如意珠色身。普滿一切眾生願故。無分別色身。但隨眾生心願起故。離分別色身。一切眾生不能知故。離虛妄色身。永離眾生虛假法故。恒無盡色身。盡諸眾生生死際故。清淨色身。同於如來。無分別故善財童子。見於摩耶夫人。如是所現一切色身。究竟非色。所有色相如影像故。究竟非受。世間諸受咸轉滅故。究竟非想。但隨眾生想所現故究竟非行。依如幻業而成就故。究竟非識。菩薩願智空無性故。一切世間語言斷故。滅除生死諸熱惱故。安住最勝寂滅身故。爾時善財童子。復見摩耶夫人。隨諸眾生心之所樂。自在普現。如諸世間。或超世間種種女身。所謂或現魔女身。或現他化天女身。或現化樂天女身。或現兜率天女身。或現夜摩天女身。或現忉利天女身。或現四王天女身。或現諸龍夜叉乾闥婆阿脩羅迦樓羅緊那羅摩睺羅伽人非人女身。於一切處。現如是等相似女身。及超過身。饒益眾生。集一切智。行於平等檀波羅蜜。大悲普覆一切世間。出生如來無量功德。修習增長一切智智。觀察思惟諸法實性。獲深忍海。精勤速疾曾無懈息。恒轉清淨不退法輪。微細了知一切法性。住於平等三昧境界。得如來定。圓滿光明銷竭眾生煩惱巨海。善能了知一切佛法。恒以智慧。觀法實相。見諸如來。心無厭足。知三世佛出興次第。見佛三昧常現在前。普集無量諸清淨道。行於諸佛虛空境界。隨其心樂。普攝眾生。種種方便教化成熟。入佛無量清淨法身。成就大願。淨諸佛剎。究竟調伏一切眾生。心恒普入諸佛境界。出生一切菩薩神通。已得法身。清淨無染。而恒示現無量色身。遊戲如來諸自在力。摧伏魔怨力。成就善根力。出生正法力。具足諸佛力。得諸菩薩自在之力。速疾增長一切智力。得佛智光。普照一切。悉知無量眾生心海。根性欲解。種種差別。其身充滿十方剎海。亦知諸剎成壞之相。以廣大眼。見十方海。以周遍智。知三世海。身普承事一切佛海。心恒納受一切法海。修習圓滿一切如來種種功德。隨順出生一切菩薩智慧助道。常樂觀察一切菩薩。從初發心。所有修行波羅蜜行。出生一切諸菩薩地。積集一切菩薩福聚。勇猛精進。心無所畏。普遍成就一切菩薩菩提之道。恒勤守護一切眾生。常樂稱揚諸佛功德。光明普照一切世間。願為一切菩薩之母。爾時善財童子。見摩耶夫人。遍一切處。現如是等閻浮提極微塵數諸方便門。既見是已。如摩耶夫人所現身數善財亦現作爾許身。於一切處摩耶之前。恭敬禮拜。即時證得無量無數諸三昧門。分別觀察。修行證入。從三昧起。右遶摩耶并其眷屬。合掌而立。白言。大聖文殊師利菩薩。教我發阿耨多羅三藐三菩提心。令我勤求諸善知識。我承其教。普於一一善知識所。皆往親近。承事供養。無空過者。如是展轉。漸來至此。唯願大聖。為我宣說。菩薩云何。學菩薩行而得成就一切智智。摩耶夫人。告善財言。善男子。我已成就菩薩大願智幻莊嚴解脫門。是故常為諸菩薩母。善男子。如我於此閻浮提中。迦毘羅城淨飯王家。右脇而生悉達太子。現不思議廣大莊嚴。菩薩受生自在神變。如是乃至。盡此世界海。所有一切毘盧遮那如來住最後身。示現誕生自在神變。我皆一一而為其母。彼諸菩薩皆入我身。右脇而生。成一切智。又善男子。我於淨飯王宮。菩薩將欲下生之時。見菩薩身。一一毛孔。咸放光明。名一切如來受生功德輪其諸毛孔。一一皆現不可說不可說佛剎極微塵數菩薩受生神變功德莊嚴。彼諸光明。皆悉普照一切世界。照世界已。來入我頂。乃至一切身諸毛孔。善男子。又彼光中。普現一切菩薩名號受生神變廣大莊嚴宮殿眷屬五欲自娛。又見菩薩捨位出家。往詣道場。摧魔軍已。成等正覺。坐師子座。種種菩薩前後圍遶。種種世主親近供養。為諸大眾轉正法輪。又見如來往昔修行菩薩道時。於諸佛所。尊重供養。發菩提心。淨佛國土。念念示現無量化身。充遍十方一切世界。變化種種受生莊嚴。成無上覺。轉妙法輪。乃至最後。現般涅槃廣大神變。如是等事。靡不皆見。又善男子。彼妙光明入我身時。我身形量雖不逾本。然其實已超諸世間。所以者何。我身爾時量同虛空。於胎藏中。悉能容受十方菩薩宮殿莊嚴自在受生大神變故。善男子。爾時菩薩。從兜率天。將降神時。有十佛剎極微塵數諸菩薩眾。皆與菩薩。同願。同行。同善根。同莊嚴。同解脫。同智慧。同住地。同神通。同出現。同威力。同法身清淨。同色身威德。乃至普賢功德行願。悉皆同等。如是菩薩。前後圍遶。又有八萬諸大龍王。娑竭羅龍王而為上首。及諸世主。各乘種種摩尼樓閣。俱來親近承事供養菩薩。爾時以神通力。與諸菩薩。普現一切兜率天宮。一一宮中。悉現十方一切世界閻浮提內受生影像不可思議種種神變。教化調伏無量眾生。令其覺悟。不生放逸。離諸懈怠。無所執著。又以神力。放大光明。普照世間。破諸黑闇。滅諸苦惱。脫諸欲境。令諸眾生。皆識宿世所有業行。永出惡道。又為救護一切眾生。普現其前。作諸神變。現如是等諸奇特事。與眷屬俱。從天宮下。來入我身。彼諸菩薩。於我腹中。現大神通。遊行自在。或以三千大千世界。而為一步。乃至或以不可說不可說佛剎極微塵數世界。而為一步。又念念中十方不可說不可說佛剎極微塵數世界。諸如來所。菩薩眾會。及四天王。三十三天須夜摩天。兜率陀天。化樂天。他化自在天。乃至色界諸梵天王俱來。欲見菩薩處胎廣大神變。恭敬供養。聽受正法。皆入我身。雖我腹中悉能容受如是眾會。而身不廣大。亦不迫窄。其諸菩薩。各見自處眾會道場清淨嚴飾。善男子。如此四天下閻浮提中。菩薩受生。我為其母。三千大千世界百億四天下閻浮提中。悉亦如是。然我此身。本來無二。亦復非一。非一處住。非多處住。何以故。以修菩薩大願智幻莊嚴解脫門故。善男子。如今世尊毘盧遮那我為其母。往昔所有無量諸佛。悉亦如是而為其母。善男子。我昔曾作蓮華池神。時有菩薩。於蓮華藏忽然化生。我即捧持。瞻侍養育。一切世間。皆共號我為菩薩母。又我昔為菩提場神。時有菩薩。於我懷中忽然化生。世亦號我為菩薩母。善男子。如是所有無量菩薩。住最後身。於此世界。種種方便。示現受生廣大神變。我皆為母。善男子。如此世界賢劫之中。最初出現拘留孫如來。拘那含牟尼如來。迦葉如來。及今世尊釋迦牟尼如來。現受生時。我為其母。

　　　　大方廣佛華嚴經卷第三十



　　　　大方廣佛華嚴經卷第三十一

　　　　罽賓國三藏般若奉　詔譯

　　入不思議解脫境界普賢行願品

　　善男子。如此賢劫未來世中。彌勒菩薩從兜率天將降神時。放大光明。普照法界。示現一切諸菩薩眾住最後身受生自在廣大神變。及於人間生大族家。調伏眾生。我於彼時。亦為其母。如是次第。有師子如來。大法光幢如來。妙眼如來。清淨拘蘇摩華如來。妙華吉祥如來。提舍如來。弗沙如來。妙意如來。金剛如來。離垢如來。大月光如來。持炬如來。名稱如來。金剛楯如來。清淨義如來。見一義如來。紺身如來。超彼岸如來。寶焰光如來。寶焰山如來。持大炬如來。勝蓮華如來。出生蓮華如來。名稱聲如來。無量功德財如來。最勝燈吉祥如來。莊嚴身如來。妙稱量如來。慈吉祥如來。妙威儀如來。變化如來。無住如來。勝威光如來。無邊聲如來。勝怨敵如來。除疑惑如來。清淨如來。廣博光如來。出現清淨名稱如來。雲吉祥如來。種種色莊嚴頂髻如來。大樹王如來。一切寶如來。種種色如來。寶耳璫如來。堅牢智如來。大海慧如來。淨妙寶如來。蓮華冠如來。勝力士如來。願樂圓滿如來。蓮華鬘如來。大自在如來。吉祥主如來。最超勝如來。白栴檀雲如來。紺青廣博眼如來。微妙智如來。殊勝慧如來。觀察慧如來。熾盛王如來。堅固慧如來。莊嚴王如來。具足吉祥如來。喜師子王如來。自在天如來。自在師子王如來。最勝頂吉祥如來。金剛智吉祥如來。山光明如來。妙德藏如來。妙寶網如來。莊嚴身如來。住妙慧如來。智自在如來。大自在天王如來。無得相吉祥如來。清淨喜如來。善施惠如來。妙焰慧如來。水天吉祥如來。清淨智如來。得上味如來。乘高峯如來。自在功德如來。護世怨如來。興世語言如來。功德自在如來。威德幢如來。毘盧遮那妙幢如來。觀身性如來。離有香如來。修習香如來。種種分別妙身如來。妙廣博身如來。一切香焰王如來。種種色金剛摩尼嚴如來。微笑眼如來。離塵染如來。增長身如來。善變化聚集人天如來。廣大天如來。財天如來。無上天如來。順寂滅如來。開敷覺悟智如來。洗滌惑垢如來。大焰光王如來。寂諸有如來。毘舍佉天如來。金剛山如來。智焰光如來。大焰光身如來。作安樂如來。寂靜師子如來。圓滿清淨如來清淨妙賢如來。名稱吉祥如來。勇猛精進如來。第一義行如來。寂靜光如來。最勝增上如來。甚深聲如來。一切大地主如來。紺青光如來。莊嚴王如來。妙音聲吉祥如來。殊勝如來。尊勝吉祥如來。最勝自在如來。無上醫王如來。功德月如來。微笑光如來。無礙光如來。功德聚如來。月高現如來。日天如來。無畏稱如來。出諸有如來。勇猛名稱如來。焰光面如來。娑羅王如來。名稱聚如來。最勝如來。藥王如來。寶勝如來。金剛慧如來。白淨吉祥如來。寂靜住處如來。摩尼王如來。無能勝如來。無能映蔽如來。眾會王如來。大名稱如來。速疾受持如來。無量光如來。大願光如來。不空自在王如來。法自在王如來。高勝焰光如來。不退轉地如來。清淨天如來。妙善天如來。堅固行毀譽不動如來。一切善友如來。解脫音如來。遊戲王如來。滅邪曲如來。薝蔔淨光如來。最勝德如來。極勝月如來。執明炬如來。殊妙身如來。不可說如來。最清淨如來。友安眾生如來。無量光明如來。無畏音聲如來。水天功德如來。不動慧光如來。拘蘇摩華勝如來。寶月焰光如來。不退轉慧如來。離愛染如來。無著慧如來。集功德蘊如來。滅惡趣如來。不怯怖如來。普散華如來。師子吼如來。得第一義如來。得種種義如來。見無障礙如來。摧伏他眾如來。疾風行如來。不動性如來。離分別海如來。無能勝如來。端嚴海如來。須彌山如來。香風智如來。無邊座如來。闘戰勝如來。無能行如來。清淨住如來。最上施如來。隨順慈悲生如來。常月如來。饒益王如來。不動蘊如來。極妙意如來。隨順攝智如來。極高受如來。焰光身如來。無比名如來。饒益慧如來。持壽如來。滅我慢如來。種種色相如來。具足名稱如來。大威德力如來。無滅如來。不動天如來。不思議吉祥如來。解脫月如來。最上王如來。滿月蘊如來。梵供養如來。不動眼如來。希有身如來。無相慧如來。愛境界如來。極超過如來。高上事業如來。寶法慧如來。順先古如來。無上吉祥如來。無勝梵天如來。不思議功德光如來。無上法境界如來。無邊際賢如來。普順自在如來。極尊勝天如來。如是乃至樓至如來。功德圓滿住最後身。在賢劫中。於此三千大千世界當成佛者。我悉為母。如於此三千大千世界。如是於此華藏莊嚴世界海。一切世界種中所有世界。一一四天下閻浮提內。乃至十方一切世界海。其中所有。一切世界。盡未來際一切劫中。諸有修行普賢行願。為欲調伏諸眾生故。以自在力現受生時。我自見身悉為其母。
　　爾時善財童子。白摩耶夫人言。大聖。得此菩薩大願智幻莊嚴解脫。經幾時耶。答言。善男子。乃往古世過不思議非最後身菩薩神通道眼所知劫數。爾時有劫。名為淨光。世界名須彌德。雖有諸山五趣雜居。然其國土。無諸穢惡。眾寶所成。清淨圓滿。莊嚴可愛。彼世界中。有千億四天下。有一四天下。名香風威德師子幢。於中有八十億王城。中有一城。名最勝具足幢。有轉輪王。名勇猛精進大威德。彼王城北。有一道場。名種種妙色光。其道場神。名吉祥眼。時有菩薩。名無垢幢。坐於道場。將成正覺。有一惡魔。名金色光。與其眷屬無量魔軍。種種形狀至菩薩所。欲為壞亂。彼轉輪王。已得菩薩神通自在。以大神變。為欲摧碎彼魔軍故。化大兵眾。其數倍多。圍遶道場。諸魔惶怖。悉自奔散。故彼菩薩得成阿耨多羅三藐三菩提。時道場神。見是事已。歡喜無量。便於彼王。而生子想。頂禮佛足。作是願言。此大威德轉輪聖王。在在生處。常為我子。乃至成佛。願我常得與其為母。作是願已。於此道場。復曾值遇十那由他佛。承事供養。令生歡喜。善男子。於意云何。彼道場神。豈異人乎。我身是也。轉輪王者。今世尊毘盧遮那如來應正等覺是。我從於彼發願已來。此佛世尊。於十方剎一切諸趣。處處受生。勇猛精進。種諸善根。供養如來。修菩薩行。教化成熟一切眾生。乃至示現住最後身。念念普於十方世界。示現菩薩受生神變。常為我子。我常為母。善男子。過去現在十方無量一切世界諸佛如來。將成佛時。皆於臍中。出現種種廣大光明。來照我身。及我眷屬所居宮殿。彼最後身。我悉為母。善男子。我唯知此菩薩大願智幻莊嚴解脫門。如諸菩薩摩訶薩。具大悲藏。以一切智。教化調伏一切眾生。常無厭倦。住安忍行。恒知止足。服甘露味。心無有盡。一切眾魔。及諸惡人。不能擾亂。心無動搖。心無輕躁。心無高下。心無諂幻。無稠林行。念念得入百千三昧。念念得見百千諸佛。念念得知百千佛力。念念能動百千世界。念念遊履百千佛剎。念念光照百千世界。念念成熟百千眾生。念念自在住百千劫。念念深入過去未來各百千劫。念念深解百千法門。念念示現百千佛身。念念示現百千菩薩。以為眷屬。以自在力。念念普於一一毛孔。示現無量諸佛神變。於三寶所。究竟成就深信不壞。善巧了知種種諸行生滅分位。善巧了知種種諸法本性無生。善巧了知種種世間轉變成壞。善巧了知種種諸業受生差別。善巧了知種種生死涅槃邊際。善巧了知種種佛剎染淨不同。善巧了知過去未來一切菩薩種種修習。善巧了知一切諸法無相無盡。而我云何能知能說彼諸菩薩行智功德。善男子。此三十三天有王。名具足正念。其王有女。名天主光。汝詣彼問。菩薩云何學菩薩行。修菩薩道。時善財童子。敬受其教。頭面禮足。遶無數匝。慇懃戀慕。一心瞻仰。辭退而去。
　　爾時善財。順知識教。遂即往詣三十三天具足正念天王宮中。見彼天女。禮足圍遶。合掌前住。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。天女告言。善男子。我得菩薩無礙念清淨莊嚴解脫門。善財白言。聖者。此解脫門。境界云何。修行何法得此解脫。天女答言。善男子。菩薩。勤修無量不思議法門。得此解脫。汝若欲入此解脫門。亦當如是精勤修學。云何勤修不思議法門。所謂汝應勤修不可思議諸法義智。謂如實覺悟一切諸法。差別性相真實體故。汝應勤修守護正法。謂種種妙法。為人誹謗。以理摧伏。顯勝義故。汝應勤修表無表戒。謂若性若遮。有罪無罪。微細觀察。無缺減故。汝應勤修無諍訟法。謂世間種種綺雜言說。無益集會。常遠離故。汝應勤修住安忍地。謂種種苦惱逼迫身心。審諦觀察。能忍受故。汝應勤修忍耐諸境。謂惡言毀辱。怨結毒害。不壞內心。常安忍故。汝應勤修解微細法。謂知蘊界處流轉還滅。善了性相不可得故。汝應勤修善巧法句。謂巧能宣說種種法門。真實性相令顯現故。汝應勤修合不合法。謂了知諸法性不可奪。亦無增減。離合等故。汝應勤修觀過去智。謂微細觀察種種業因。善惡等相無不知故。汝應勤修未來際智。謂微細觀察種種業緣。果報等相無不知故。汝應勤修三世平等。謂三世行相雖各不同。但隨住法有差別故。汝應勤修三輪清淨。謂過現未來一切諸法。性不可得離心意故。汝應勤修心住處法。謂普遍了知內外中間。心相本性不可得故。汝應勤修守護威儀。謂一切時中微細觀察身口意業不迷惑故。汝應勤修清淨威儀。謂密護根門。藏覆善法。所有不善。恒發露故。汝應勤修離不善法。謂愚癡凡夫。種種惡法不與共住。常覺悟故。汝應勤修集菩薩行。謂普遍了知勇猛精進。難行能行種種行故。汝應勤修恭敬尊長。謂床座供具。給侍奉迎。身心謙下。無懈怠故。汝應勤修攝持身心。謂普能攝持諸清淨法。不失不壞。常了知故。汝應勤修隨順覺智。謂於諸世間出世間法。隨順性相而覺悟故。汝應勤修入甚深法。謂了達一切生滅法相。令心增長無生智故。汝應勤修音聲法智。謂如實演說種種法門。開示語言真實性故。汝應勤修遠離無益。謂以諸方便。令自及他。超過諸有無益法故。汝應勤修丈夫集會。謂諸佛菩薩聲聞獨覺。親近承事。常供養故。汝應勤修遠惡知識。謂遠離樂起斷常諸見。及嬾惰等惡眾生故。汝應勤修不依凡夫謂見凡夫。法皆與愚癡而共相應多過失故。汝應勤修常不輕心。謂於諸眾生。了性平等。不於貧下生輕賤故。汝應勤修愍破戒者。謂以大慈悲。拔濟犯罪。安置菩薩淨戒中故。汝應勤修增慈悲力。謂觀察十方三世眾生。種種逼迫。能救護故。汝應勤修財法攝受。謂財物飲食。攝諸眾生。令入甚深真實法故。汝應勤修如說能行。謂修種種善。開發自心。具足敷榮。得圓滿故。汝應勤修昔相應善。謂求宿住智。善巧多聞。能知過去相應行故。汝應勤修樂獨善寂。謂遠離處眾諸雜談說。常樂親近白淨法故。汝應勤修少欲知足。謂衣服飲食。臥具醫藥。自作教他。知止足故。汝應勤修相應行法。謂三十七品菩提分法。常勤修習。令相應故。汝應勤修菩薩行境。謂十波羅蜜。一切行門。具足修習。令圓滿故。汝應勤修菩薩地法。謂十種智地入住。及出相及得果。皆證知故。汝應勤修入如來地。謂若菩提智。及所斷障種種體用。皆證得故。汝應勤修難了知法。謂諸佛菩薩獨覺聲聞皆悉了知不思議故。汝應勤修不取諸相。謂修習覺悟諸法性相。如幻如夢。同實相故。汝應勤修解脫法智。謂金剛三昧。散壞塵習澄靜妄念智不動故。善男子。有如是等佛剎極微塵數不可思議種種法門。我皆勤修。得此解脫。汝能修行。亦當證得。善男子。汝向所問解脫境界。我此解脫境界無邊。又善男子。我以得此解脫力故。憶念古世。爾時有劫。名優鉢羅華。於彼劫中。承事供養恒河沙數諸佛如來。彼諸如來。從初出家。我皆瞻奉。守護供養。造僧伽藍。營辨資具。又彼如來從為菩薩。入母胎時。誕生之時。行七步時。師子吼時。童子位時。處宮中時。厭棄王位初出家時。詣菩提樹成正覺時。轉正法輪現佛神變。教化調伏諸眾生時。如是一切諸所作事。從初發心。行菩薩道。乃至法盡。我皆明記。無有遺餘。常現在前。念持不忘又憶過去。劫名善地。我於彼劫。復得值遇十恒河沙諸佛如來。承事供養。復憶有劫。名為妙德。於彼值遇十佛世界極微塵數諸佛如來。承事供養。又憶往劫。名無所得。於彼值遇八十百千億那由他諸佛如來。承事供養。復憶有劫。名為妙光。於彼值遇閻浮提極微塵數諸佛如來。承事供養。復憶往劫。名無稱光。於彼值遇二十恒河沙諸佛如來。承事供養。復憶往劫。名最勝吉祥。於彼值遇一恒河沙諸佛如來。承事供養。復憶往劫。名出現日。於彼值遇八十恒河沙諸佛如來。承事供養。復憶往劫。名勝性遊行。於彼值遇六十恒河沙諸佛如來。承事供養。復憶有劫。名為妙月。於彼值遇七十恒河沙諸佛如來。承事供養。善男子。如是憶念恒河沙劫。我常不離諸佛如來應正等覺。種種方便。恭敬供養。從彼一切諸如來所。皆得聞此無礙念清淨莊嚴菩薩解脫。聞已受持。如說修行。恒不忘失。如是往劫。所有如來。從初發心。乃至法盡。諸所作事。我皆以此清淨莊嚴解脫之力。隨順憶念。明了現前。持而順行。念念觀察。曾無懈廢。善男子。我唯知此無礙念清淨莊嚴菩薩解脫。如諸菩薩摩訶薩。出生死夜。朗然明徹。永離癡冥。未嘗昏寐。心無諸蓋。身行輕安。於諸法性。清淨覺了。決擇甚深修多羅藏了不了義。一切難處。善護自他。常勤修習菩薩淨戒。若利非利。心恒平等。善巧出生神通妙智。隨順世間。種種方便。增長福慧。心無厭足。起大精進。勤修助道。積集慈悲。心無厭倦。成就如來十力無畏十八不共一切佛法。隨順開悟一切眾生。晝夜精勤。更無餘念。而我云何能知能說彼功德行。善男子。此迦毘羅城。有童子師。名為遍友。汝詣彼問。菩薩云何學菩薩行。修菩薩道。時善財童子。以聞法故。歡喜踊躍。不思議善根速疾增長。頂禮其足。遶無數匝。慇懃瞻仰。辭退而去。
　　爾時善財。從天宮下。向迦毘羅城。詣遍友所。禮足右遶。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。遍友答言。善男子。此有童子。名善知眾藝。修學菩薩字智法門。汝可問之。當為汝說。爾時善財。即至其所。頂禮其足。遶無數匝。於前合掌。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。時彼童子。告善財言。善男子。我得菩薩解脫。名具足圓滿善知眾藝。我恒唱持此之字母。所謂。唱婀字時。能甚深入般若波羅蜜門。名以菩薩勝威德力顯示諸法本無生義。唱囉字時。能甚深入般若波羅蜜門。名普遍顯示無邊際微細解。唱跛字時。能甚深入般若波羅蜜門。名普照法界平等際微細智。唱者字時。能甚深入般若波羅蜜門。名普輪能斷差別色。唱曩(鼻音)字時。能甚深入般若波羅蜜門。名證得無依無住際。唱攞字時。能甚深入般若波羅蜜門。名離名色依處無垢污。唱娜字時。能甚深入般若波羅蜜門。名不退轉方便。唱婆(摹我反)字時。能甚深入般若波羅蜜門。名金剛輪道場。唱拏字時。能甚深入般若波羅蜜門。名普圓滿輪。唱灑(史我反)字時。能甚深入般若波羅蜜門。名為海藏。唱嚩(無可反)字時。能甚深入般若波羅蜜門。名普遍勤求出生安住。唱哆字時。能甚深入般若波羅蜜門。名星宿月圓滿光。唱也(移我反)字時。能甚深入般若波羅蜜門。名差別積集。唱瑟吒(二合上)字時。能甚深入般若波羅蜜門。名普照光明息除煩惱。唱迦(上)字時。能甚深入般若波羅蜜門。名普雲不斷。唱娑(蘇我反)字時。能甚深入般若波羅蜜門。名降注大雨。唱莽字時。能甚深入般若波羅蜜門。名大速疾現種種色如眾高峯。唱誐(言迦反上)字時。能甚深入般若波羅蜜門。名普輪積集。唱他(上)字時。能甚深入般若波羅蜜門。名真如平等無分別藏。唱惹(上)字時。能甚深入般若波羅蜜門。名遍入世間海遊行清淨。唱娑嚩(二合)字時。能甚深入般若波羅蜜門。名普念諸佛一切莊嚴。唱駄字時。能甚深入般若波羅蜜門。名微細觀察一切法聚。唱捨(上尸我反)字時。能甚深入般若波羅蜜門。名隨順諸佛教輪光明。唱佉(上)字時。能甚深入般若波羅蜜門。名因地現前智慧藏。唱乞叉(二合)字時。能甚深入般若波羅蜜門。名息諸業海出生智慧藏。唱娑(蘇紇反)哆(二合上)字時。能甚深入般若波羅蜜門。名開淨光明蠲諸惑障。唱孃(上)字時。能甚深入般若波羅蜜門。名出離世間智慧門。唱曷
囉他(三合上)字時。能甚深入般若波羅蜜門。名利益眾生無我無人智慧燈。唱婆(蒲我反)字時。能甚深入般若波羅蜜門。名圓滿莊嚴一切宮殿。唱車(車者反上)字時。能甚深入般若波羅蜜門。名增長修行方便藏普覆輪。唱娑麼(尛音二合)字時。能甚深入般若波羅蜜門。名隨順十方現見諸佛旋轉藏。唱訶嚩(無我反二合)字時。能甚深入般若波羅蜜門。名觀察一切微細眾生方便力出生海藏。唱哆娑(二合)字時。能甚深入般若波羅蜜門。名自在趣入諸功德海。唱伽字時。能甚深入般若波羅蜜門。名普持一切法雲。堅固海藏。唱姹(上)字時。能甚深入般若波羅蜜門。名願力現見十方諸佛猶如虛空。唱儜(上)字時。能甚深入般若波羅蜜門。名入字輪際無盡境界。唱頗字時。能甚深入般若波羅蜜門。名教化眾生究竟圓滿處。唱娑迦字時。能甚深入般若波羅蜜門。名廣大藏無礙辯遍照光明輪。唱夷娑(二合)字時。能甚深入般若波羅蜜門。名演說一切佛法智。唱室者(二合)字時。能甚深入般若波羅蜜門。名入虛空一切眾生界法雷大音遍吼。唱侘(上)字時。能甚深入般若波羅蜜門。名說無我法開佛境界曉悟群生。唱荼(去)字時。能甚深入般若波羅蜜門。名一切法輪差別藏。善男子。我唱如是字母之時。此四十二般若波羅蜜門為首。一切章句。隨轉無礙。能甚深入無量無數般若波羅蜜門。善財白言。聖者。云何修行得此解脫。答言。善男子。若諸菩薩。勤修十法。具足圓滿。則能得此善知眾藝菩薩解脫。何等為十。所謂具足智慧勤求善友。勇猛精進離諸障惑。正行清淨尊重正教。觀法性空滅除邪見。修習正道具真實智。若諸菩薩。於此十法。具足圓滿。則能速疾得此解脫。所以者何。由諸菩薩具足智慧勤求善友。見已親近。歡喜愛敬生如佛想。以親近故。常蒙教誨。蒙教誨故。則能難行勇猛精進。得精進已。能以善法滅諸不善。滅不善故。令眾善法皆得圓滿。善圓滿已。則能遠離一切障惑。離諸障故。令身口意得大清淨。正行相應。由此清淨。能於一切諸佛菩薩善知識教。心生尊重。尊重教故。勤求觀察諸法空寂。悟法空已。其心所向。皆無罣礙。深達緣起。離無因見。滅邪見心。修習正道。入正道已。得真實智。得實智故。得此解脫。證深法界。善財復言。此真實者。名為何等。答言。善男子。即此語言。是名真實。善財復言。云何語言。名為真實。答言。善男子。不虛誑語。是名真實。復言云何不虛誑語。眾藝答言。彼語真實。體常不變。恒一性故。復言云何不變異性。答言。善男子。自身證悟解法性故。復言。法性相貌云何能所解法。為一為二。答言。善男子。如是菩薩。自所證法。不一不二。由此力故。則能平等利益自他。猶如大地能生一切。而無彼此。能所利心然其法性。亦非有相。亦非無相。體如虛空。難知難解。善男子。此法微妙。難以文字語言宣說。何以故。超過一切文字境界故。超過一切語言境界故。超過一切語業所行諸境界故。超過一切戲論分別思量境界故。超過一切尋伺計度諸境界故。超過一切愚癡眾生所知境界故。超過一切煩惱相應魔事境界故。超過一切心識境界故。無此無彼。無相離相。超過一切虛妄境界故。住無住處寂靜聖者境界故。善男子。彼諸聖者。自證境界。無色相。無垢淨。無取捨。無濁亂。清淨最勝。性常不壞。諸佛出世。若不出世。於法界性。體常一故。善男子。菩薩為此法故。行於無數難行之行。得此法體。善能饒益一切眾生。令諸眾生於此法中究竟安住。善男子。此是真實此不異相。此是實際。此是一切智體。此是不思議法界。此是不二法界。此是善知眾藝圓滿具足菩薩解脫。善男子。我唯知此解脫。如諸菩薩摩訶薩。能於一切世出世間。善巧之法。殊能異藝文字算數。咸綜無遺。又善了知醫方呪術。有諸眾生。鬼魅所持。怨憎呪詛。妖幻所迷。死屍奔逐。癲癎羸瘦。及諸蠱毒。種種異疾。咸能救之。使得痊愈。又善別知。殊珍異貨。金玉珠貝。珊瑚瑠璃。摩尼硨磲。玻瓈碼碯。銅鐵鉛錫。雞薩羅等。一切寶藏。出生之處。品類不同。價直多少。村營國邑。大小都城。宮殿苑園。巖泉藪澤。凡是一切人眾所居。菩薩咸能隨方攝護。又知其身具有六百六十三相。於諸相中。校其優劣。知其苦樂。定其吉凶。辨其脩短。雖具眾相。不及好聲。雖多好聲。不如勝福。及知此福所修之業。可轉不轉。定不定報。又善觀察天文地理。讖緯陰陽。人相吉凶。惡星變怪。雲霞氣候。鳥獸音聲。水陸往還。徵應休咎。年穀豐儉。國土安危。如是世間。所有藝能。靡不該練。盡其源本。又能分別出世之法。正名辨義。觀察體相。微細甚深。決擇宣說。隨順修行。智入其中。無疑無礙。無愚闇。無頑鈍。無憂惱。無沈沒。無不現證。而我云何能知能說彼功德行。善男子。此摩竭提國。有一聚落。名為有義。彼中有城。名婆怛那。有優婆夷。名最勝賢。汝詣彼問。菩薩云何學菩薩行。修菩薩道。時善財童子。禮眾藝足。遶無數匝。慇懃瞻仰。一心戀慕。辭退而去。

　　　　大方廣佛華嚴經卷第三十一



　　　　大方廣佛華嚴經卷第三十二

　　　　罽賓國三藏般若奉　詔譯

　　入不思議解脫境界普賢行願品

　　爾時善財童子。漸次前行。詣婆怛那城有義聚落。至於賢勝優婆夷所。頂禮其足。遶無數匝。合掌恭敬。於一面立。白言聖者。我已先發阿耨多羅三藐三菩提心。而未知菩薩云何。學菩薩行。云何修菩薩道。我聞聖者。善能誘誨。願為我說。賢勝告言。善男子。我得菩薩解脫。名無住處無盡輪。既自開解。復為人說。我住於此大三昧中。出生諸法。無盡無住。所謂出生一切智性眼。無盡無住。出生一切智性耳。無盡無住。出生一切智性鼻。無盡無住。出生一切智性舌。無盡無住。出生一切智性身。無盡無住。出生一切智性意。無盡無住。出生一切智性功德波濤。無盡無住。出生一切智性智電光明。無盡無住。出生一切智性照眾生智。無盡無住。出生一切智性速疾神通。無盡無住。善男子。我唯知此無住處無盡輪解脫門。如諸菩薩摩訶薩。一切無著功德智行無盡法門。而我云何能知能說。善男子。於此南方。有一大城。名為沃田。彼有長者。名堅固解脫。鬻金為業。汝詣彼問。菩薩云何學菩薩行。修菩薩道。爾時善財。禮賢勝足。遶無數匝。慇懃瞻仰。一心戀慕。辭退而去。
　　爾時善財童子。漸次南行。到於彼城。詣長者所。禮足右遶。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。長者告言。善男子。我得菩薩解脫。名無著念清淨莊嚴。我自得是解脫已來。於十方界一切佛所。勤求正法。無有休息。善男子。我唯知此無著念清淨莊嚴解脫門。如諸菩薩摩訶薩。獲無所畏。猶師子吼。安住廣大福德智慧殊勝之聚。以大音聲。開悟群品。如是菩薩功德智行。而我云何能知能說。善男子。即此城中。有一長者。名為妙月。其所住宅。常有光明。汝詣彼問。菩薩云何學菩薩行。修菩薩道。時善財童子。禮長者足。遶無數匝。慇懃瞻仰。辭退而去。
　　爾時善財童子。即詣妙月長者所。禮足右遶。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願為我說。妙月答言。善男子。我得菩薩解脫。名無垢智光明。善財白言。聖者云何修行得此解脫。長者告言。善男子。若諸菩薩。能行十法。則能具足得此解脫。何等為十。所謂常不捨離諸善知識。常不捨離憶念見佛。常不捨離樂聞正法。常不捨離於佛菩薩善知識所先意問訊恭敬供養。常不捨離多聞智慧善友法師能說法者。常不捨離聽聞一切波羅蜜行。常不捨離聽聞一切菩提分法。常不捨離三解脫門。常不捨離四梵住法。常不捨離一切智體。善男子。若諸菩薩。常不捨離如是十法。則能得此無垢智光解脫門。善財復言。聖者。此解脫門。云何現前。而能證得。長者答言。善男子。現前當作般若波羅蜜心。極令相應。隨所見知。皆能證入。善財復言。聖者。為由聽聞般若波羅蜜言說章句而現證耶。答言不也。何以故。般若波羅蜜。見一切法真實體性。而現證故。善財白言。豈不由於從聞生智。及思智性。得見真如。而自證悟。長者答言。不也。若從聞思。得自證悟。無有是處。善男子。我於此義。應說譬喻。汝當諦聽。如大沙磧中無泉井。春夏熱時。有人從西向東而行。遇有丈夫從東而來。即問之言。我今熱渴。何處有水清涼樹陰。我欲於中飲浴休憩除其熱渴。彼大丈夫。善知善說。而告之言。從此東行。有其二路。一左一右。宜從右路。勤力而行。決定當得至甘泉所及庇清陰。善男子。於意云何。彼熱渴者。雖聞如是泉及樹名。思惟往趣。能除熱渴獲清涼不。答言不也。何以故。要依示道。至彼泉池。沐浴飲用。方除熱渴。乃得清涼。善男子。菩薩亦爾。不但唯以聞思慧解而能證入一切法門。善男子。言沙磧者。即謂生死。西來人者。謂諸眾生。熱謂眾惑。渴即貪愛。東來知道大丈夫者。即佛菩薩住一切智。得法真性平等實義是也。得清淨水無熱渴者。即自證悟真實是也。復次善男子。我今為汝。重說譬諭。汝應諦聽。善男子。假使如來住壽一劫。種種方便。以巧言辭。為閻浮人。說天蘇陀。具足眾德。柔軟妙觸。色香美味。於意云何。彼諸眾生如是聽受思惟之時。知天味不。白言不也。妙月告言。此亦如是。不但聞思而能證入般若真性。善財復言。云何菩薩。善巧宣說。令諸眾生真實得證。妙月告言。善男子。菩薩所證般若真性。是彼言說。決定正因。為由證得此解脫故。能為眾生善巧宣說。復次菩薩。具足十法。得此解脫。何等為十。一者遠離諸不善法。二者不違如來制戒。三者遠離一切慳嫉。四者供養一切如來。五者勤修一切福業。六者具足智慧。七者具足方便。八者具足大願。九者具足厭離。十者具足精進。若諸菩薩。具足十法。證此解脫。善男子。我唯知此無垢智光菩薩解脫門。如諸菩薩摩訶薩。修行種種菩薩智門。常勤作意。行無上業。其心正直。志性調柔。常樂寂靜。安住大悲。不離世間。心無染著。諸所施為。不望恩報。常念諸佛廣大境界。常思諸佛真實妙法。常樂親近諸菩薩僧。常行菩薩諸波羅蜜。常住菩薩所證諸地。常觀如來力無所畏不共佛法。證入無量大三昧海。究竟解脫真實法門。而我云何。能知能說彼功德行。善男子。於此南方有城。名廣大聲。彼有長者。名無勝軍。汝詣彼問。菩薩云何。學菩薩行。修菩薩道。是時善財。禮妙月足。遶無數匝。慇懃瞻仰。一心戀慕。辭退而去。
　　爾時善財童子。思惟所得智光解脫。漸次南行。向彼大城。詣長者所。禮足右遶。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。長者答言。善男子。我得菩薩解脫。名無盡相。我以證此解脫門故。見無量佛。得無盡藏。善財復言。菩薩云何得此解脫。答言。善男子。菩薩若能勤修十法。則能證得如是解脫。何等為十。一者應處閑寂深觀五欲。為欲修習諸禪定故。二者應勤方便入諸三昧。普現色身。化眾生故。三者應以智慧平等觀察生死涅槃。同一相故。四者應勤修習堅固念力。知善不善。無忘失故。五者應勤積集菩薩功德波羅蜜道。無厭足故。六者應勤種植淨戒林樹。於法園苑。常遊戲故。七者應勤救護惡見眾生。令超邪徑住正見故。八者應勤給施種種法藥。除滅眾生煩惱病故。九者應勤觀察三世諸法如夢幻等。無染著故。十者應勤摧伏外道邪論。不令異見損眾生故。若諸菩薩。勤求修習。具此十法。即能證得如是解脫。亦於無數百千法門。入出自在。復次善男子。菩薩若能遠離十法。得此解脫。何等為十。一者遠離一切破諸禁戒補特伽羅。二者遠離一切破諸正見補特伽羅。三者遠離一切破正威儀補特伽羅。四者遠離一切破正活命補特伽羅。五者遠離一切雜說世論補特伽羅。六者遠離一切懈怠嬾惰補特伽羅。七者遠離一切貪著欲樂補特伽羅。八者遠離一切常樂親近在家白衣補特伽羅。九者遠離一切樂修邪福不住正行出家在家補特伽羅。十者遠離一切深重煩惱身心放逸不可諫止補特伽羅。若諸菩薩。常能遠離如是十種諸不善人而亦於彼不懷厭捨。亦不於彼生下劣心。但應慈念攝受調伏。菩薩復念一切眾生處生死中。由近如是不善人故。壞諸善根。墮於惡趣。常當遠離一切惡人。善男子。是為菩薩遠離十法。即能證得如是解脫。善男子。我唯知此無盡相解脫門。如諸菩薩摩訶薩。大悲為首。發起眾行。過去願力。皆悉現前。堅固勤求一切智智。積集莊嚴種種佛土。甚深觀察一切諸法一切體性。常樂勤求一切如來力無所畏。不共佛法相。及隨好圓滿音聲。乃至一切增上功德。無不現證。於諸如來甚深解脫。能隨順解方便善巧。皆能悟入。知諸眾生。我人壽命。士夫養育。補特伽羅。蘊處界等。性皆空寂。無所執著。常能利樂一切世間。令其安隱。無諸煩惱。常勤愛樂一切智智常勤救護一切眾生。常勤尊重一切正法。聞法愛樂。隨順修行。能以正說饒益眾生。咸令安樂。不入世趣。住勝精進。相續不斷。住不退轉。無雜染行。具足廣大平等智道。誓度眾生。無能制伏。如是菩薩功德智行。而我云何能知能說。善男子。於此城南。有一聚落。名為達磨。有婆羅門。名最寂靜。汝詣彼問。菩薩云何學菩薩行。修菩薩道。時善財童子。禮無勝軍足。遶無數匝。慇懃瞻仰。戀慕而去。
　　爾時善財童子。思惟憶念無盡相解脫門。漸次前行。詣彼聚落。向最寂靜婆羅門所。見已禮足。圍遶恭敬。合掌而立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。時婆羅門。告善財言。善男子。我得菩薩解脫。名誠願語。一切菩薩。由此誠願真實語故。皆於阿耨多羅三藐三菩提。無退轉者。無已退。無現退。無當退。善男子。我以住此真實威德誠願語故。於諸世間出世間法。一切所作。無不成就。隨所願求。皆令滿足。善財白言。聖者。今此解脫真實威德。名誠願語。是何義耶。婆羅門言。善男子。誠願語者。是如如義。不變異義。無二體義。勝義諦義。三世如來法身體義。善財復言。一切菩薩。云何修習得此法身。答言。善男子。菩薩若能修十種法。具足圓滿。得此法身。何等為十。所謂平等身。清淨身。無盡身。修集身。法性身。離尋伺身。不思議身。寂靜身。虛空身。妙智身。若諸菩薩具此十身。則得如來清淨法身。善財復言。聖者諸菩薩等。住此解脫。於何等位。得此十身。婆羅門言。善男子。菩薩初地。住此解脫。得平等身。何以故。通達法性。離諸邪曲。見法平等故。菩薩二地。住此解脫。得清淨身。何以故。離犯戒垢。於一切戒性。常清淨故。菩薩三地。住此解脫。得無盡身。何以故。離欲瞋恚慳嫉惡法。住諸勝定故。菩薩四地。住此解脫。得修集身。何以故。常勤修集一切諸佛菩提分法故。菩薩五地。住此解脫。得法性身。何以故。觀察覺悟一切諦理。證法體性故。菩薩六地。住此解脫。得無尋伺身。何以故。觀緣起理。難解難知。非尋伺境界故。菩薩七地。住此解脫。得不思議身。何以故。集諸佛法方便善巧。智行滿足故。菩薩八地。住此解脫。得寂靜身。何以故。一切煩惱不復現行。離諸世間戲論等事故。菩薩九地。住此解脫。得虛空身。何以故。身相無邊。遍滿一切故。菩薩十地。住此解脫。得妙智身。何以故。一切種智微妙境界。普集圓滿故。善財復言。如來法身。與彼菩薩十種法身。有何差別。答言。善男子。當知法身體性無異。功德威力有差別耳。善財復言。是義云何。答言。善男子。謂佛菩薩所有法身。等無差別。所以者何。以一切法性相平等同一體故。如是乃至凡聖迷悟。染淨因果。去來進退。皆同一相。所言功德威力異者。即如來身。功德圓滿。具勝威力。菩薩不爾。由此事故。我當為汝宣說譬諭開示其義。善男子。譬如摩尼妙寶真珠。未經巧匠彫飾磨瑩。無有光彩。凡所見者。不生愛重。若經磨瑩。光彩熾盛。人天寶重。珠體無異。相差別故。雖諸菩薩與如來身同一體性俱名法身。不可說言難思清淨功德智寶神通威力。同於如來。所以者何。以諸如來。於無數劫。淨修一切微妙功德。究竟圓滿。無邊無量。如太虛空。滿十方界。妙善清淨。離諸惑垢。廣大光明。無所不照。殊勝威力。普濟眾生。其諸菩薩。雖具法身。功德未圓。有餘垢故。譬如白月。從初一日。至十五日。名體雖同。光相有異。何以故。滿不滿相有差別故。善男子。菩薩法身。與佛法身。亦復如是。滿不滿相。有差別故。以菩薩身。如從月初。至十四日。所有光明。不能圓照。如來法身。如十五日。白月圓滿。光明普照。無有限礙。而彼菩薩十種法身。與如來身。同一體性。無有二相。但由所修功德有異。不可言一。是故善男子。若諸菩薩。住此解脫。具足十身。則能證得諸佛功德。圓滿法身。復次菩薩由十種義。得於金剛不可壞身。何等為十。一者一切煩惱貪瞋癡毒不能壞故。二者我慢慳嫉邪見顛倒不能壞故。三者一切惡趣苦惱逼迫不能壞故。四者利衰毀譽稱譏苦樂不能壞故。五者生老病死愁歎憂惱不能壞故。六者一切異見外道邪論不能壞故。七者諸煩惱魔蘊魔死魔不能壞故。八者一切天魔及魔眷屬不能壞故。九者一切聲聞及諸獨覺不能壞故。十者一切世間可愛欲境不能壞故。菩薩若能具此十義。則得諸佛猶如金剛不可壞身。善男子。復有十種善巧正道。能正了知無邪謬說。何等為十。一若諸眾生。應以大乘而調伏者。為說種種菩薩乘道。不為演說聲聞乘道。二若諸眾生。應聲聞乘而調伏者。為說種種聲聞乘道。不為演說菩薩乘道。三若諸眾生。應以佛乘而調伏者。為說如來一切智道。不為演說獨覺乘道。四若諸眾生。應獨覺乘而調伏者。為說種種獨覺乘道。不為演說一切智道。五若諸眾生。執著我法。為說無我及諸法空。不說我人眾生壽命。士夫養育。補特伽羅。假我法道。六若諸眾生。執著有無。為說處中離邊際法。不說有無墮邊際法。七若諸眾生。其心散亂。為說寂靜諸奢摩他毘鉢舍那。不說種種散亂道法。八若諸眾生。愛樂世法。為說出世如如智道。不說愚癡嬰兒之道。九若諸眾生。樂處生死。為說涅槃出生死道。不說住世化眾生道。十若諸眾生。執法空等。不行正道。為說正直無棘刺法。不說棘刺諸邪險道。善男子。若諸菩薩。具此十法。得入正道善能了知。無邪謬說。所言誠實。善男子。我唯知此住誠願語無盡威德菩薩解脫。如諸菩薩摩訶薩。與誠願語。行止無違。心常隨順。無有退轉。被本願力堅固甲冑。大慈悲心。不捨眾生。增長福智。心無厭足。善巧方便。相續現前。勤修增上光明地智。隨順覺悟諸蘊界處。深入眾生善知正道。菩薩地智。安住過去佛法平等清淨心。安住未來佛法平等清淨心。安住現在佛法平等清淨心。安住戒性平等清淨心。安住心性平等清淨心。安住見性平等清淨心。安住能斷自他疑性平等清淨心。安住一切正道非道智性平等清淨心。安住修道滅惑智行性平等清淨心。安住一切菩提分法增上修習平等清淨心。安住調伏一切眾生廣大悲化平等清淨心。言必以誠。未曾虛妄。出生無量功德智門。而我云何能知能說。善男子。於此南方有城。名妙意華門。彼有童子。名為德生。復有童女。名為有德。汝詣彼問。菩薩云何學菩薩行。修菩薩道。時善財童子。於此大法。起尊重心。禮婆羅門足。遶無數匝。慇懃瞻仰。一心戀慕。辭退而去。
　　爾時善財童子。於最寂靜婆羅門所。得此大法。熏習其心。漸次南行。詣妙意華門城。見德生童子。有德童女頂禮其足。遶無數匝。於前合掌。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。唯願慈哀。為我宣說。時童子童女。告善財言。善男子。我等證得菩薩解脫。名為幻住。得此解脫。具足圓滿。以斯淨智。遍觀諸法。無非幻住幻所成就。所謂見一切世界皆幻住。因緣所生故。見一切眾生皆幻住。業煩惱所起故。見一切世間皆幻住。無明有愛等展轉緣生故。見一切諸法皆幻住。我見等種種幻緣所生故。見一切三世皆幻住。我見等顛倒智所生故。見一切眾生生老病死憂悲苦惱皆幻住。本無今有。虛假不實。妄想分別所生故。見一切剎土皆幻住。想心見倒無明所生故。見一切聲聞辟支佛皆幻住。智斷分別所成故。見一切菩薩皆幻住。能自調伏成熟眾生諸行願法相續現前之所成故。見一切諸佛及諸菩薩眾會變化神通威力諸所施為皆幻住。種種解行廣大願智熏習所成故。善男子。幻境自性不可思議。我等二人。但能知此幻住解脫。如諸菩薩摩訶薩。善入無邊諸幻事網。隨順了知幻所成智。彼功德行。而我云何能知能說。時德生童子有德童女。說自解脫已。以不思議諸善根力。令善財身。速疾增長柔軟光澤。告善財言。善男子。於此南方近海門處。有一國土。名為沃田。彼國有園。名大莊嚴。其中有一廣大樓閣。名毘盧遮那莊嚴藏。從菩薩種種善根果報生。從菩薩種種念力願力自在力神通力生。從菩薩種種善巧方便生。從菩薩種種福德智慧生。善男子。住不思議解脫菩薩。以大悲心。為諸眾生。普遍顯現如是境界。廣大集起如是莊嚴。彌勒菩薩摩訶薩。安止其中。為欲攝受本所生處。父母親屬。及諸人眾。令成熟故。又欲令彼同受生。同修行。同類眾生。於大乘中得堅固故。又欲令彼一切眾生。隨所住地。隨本善根。皆成熟故。又欲為汝顯示菩薩解脫門故。顯示菩薩遍一切處。隨本願力。受生自在故。顯示菩薩以種種身。普現一切眾生之前。開示覺悟常教化故。顯示菩薩以大悲力。普攝一切世間資財惠施眾生而不厭故。顯示菩薩具修諸行。知一切行。離諸相故。顯示菩薩處處受生。了一切生皆無相故。汝詣彼問。菩薩云何行菩薩行。云何修菩薩道。云何學菩薩戒。云何淨菩薩心。云何發菩薩願。云何集菩薩助道具。云何入菩薩自在地。云何滿菩薩波羅蜜。云何獲菩薩無生忍。云何具菩薩功德法。云何事菩薩善知識。何以故。善男子。彼菩薩摩訶薩。深入一切菩薩行願。隨順一切眾生心性。遍一切處。常現其前。教化調伏。彼菩薩。已滿一切波羅蜜。已住一切菩薩地。已證一切菩薩忍。已入一切菩薩位。已蒙授與具足記。已遊一切菩薩境。已入菩薩解脫門。已得一切佛神力。已蒙十方一切如來以一切智甘露法水而灌其頂。善男子。彼善知識。能潤澤汝諸善根。能增長汝菩提心。能堅固汝廣大志。能發起汝一切善。能增長汝菩薩根。能示教汝無礙法。能令汝入普賢地。能令汝住菩薩願。能令汝行普賢行。能為汝說一切菩薩無量行願所成功德。令汝顯示普賢菩薩自在法門。善男子。汝今不應修一善根。照一法門。發一大願。受一記別。住於一忍。生究竟想。不應以限量心行於最勝諸波羅蜜。不應以限量心住於菩薩圓滿十地。不應以限量心嚴淨一切諸佛國土。不應以限量心承事供養諸善知識。何以故。善男子。菩薩摩訶薩。應種無量諸善根。應集無量助道具。應修無量菩提因。應學無量巧迴向。應化無量眾生界。應照無量眾生心。應知無量眾生根。應識無量眾生解。應覺悟無量眾生。應調伏無量眾生。應斷無量煩惱。應淨無量業習。應滅無量邪見。應除無量雜染心。應發無量清淨心。應拔無量苦毒箭。應涸無量愛欲海。應破無量無明闇。應摧無量我慢山。應解無量生死縛。應度無量諸有流。應竭無量受生海。應令無量眾生出五欲淤泥。應使無量眾生離三界牢獄。應置無量眾生於聖道中。應銷無量貪欲行。應滅無量瞋恚行。應摧無量愚癡行。應破無量魔羂網。應捨無量魔事業。應淨菩薩無量心。樂欲。應長菩薩無量巧方便。應生菩薩無量增上根。應起菩薩無量決定解。應悟菩薩無量平等體。應淨菩薩無量勝功德。應治菩薩無量諸行海。應滿菩薩無量清淨行。應現菩薩無量世間行。應順菩薩無量方便行。應生無量淨信力。應住無量精進力。應淨無量正念力。應滿無量三昧力。應起無量淨慧力。應堅無量勝解力。應集無量福德力。應增無量智慧力。應發無量菩薩力。應滿無量如來力。應分別無量法門。應深入無量法門。應清淨無量法門。應生無量法光明。應作無量法照耀。應照無量品類根。應知無量煩惱病。應集無量妙法藥。應療無量眾生疾。應辨無量甘露供。應往無量佛國土。應供無量諸如來。應入無量菩薩會。應受無量如來教。應忍無量眾生惱。應令無量眾生離惡趣。應與無量眾生勝安樂。應以四攝攝無量眾生。應入無量總持門。應生無量大願門。應修無量慈悲力。應求無量諸佛法。應起無量思惟力。應起無量神通事。應淨無量智光明。應往無量眾生趣。應受無量諸有生。應現無量差別身。應受無量諸苦惱。應順無量凡夫法。應知無量眾生苦。應說無量諸佛法。應捨無量內外財。應施無量福田境。應護無量諸善根。應近無量善知識。應調無量自種族。應修無量佛法。應說無量佛法。應讚無量持戒。應覺無量破戒。應迴向無量善巧法。應了知無量夢幻法。應令無量眾生住清淨戒。應與無量眾生金剛定。應令無量眾生捨有見。應令無量眾生速離三界。應令無量眾生觀無我。應令無量眾生悟三乘。應入無量差別心。應思菩薩大境界。應住菩薩大宮殿。應觀菩薩甚深法。應知菩薩難知境。應行菩薩難行行。應嚴菩薩尊重德。應踐菩薩難入位。應知菩薩種種行。應現菩薩普遍神力。應受菩薩平等法雲。應廣菩薩無邊行網。應滿菩薩無邊諸度。應授菩薩無量記別。應入菩薩無量忍門。應具菩薩無量智通。應入菩薩無量諸因緣。應示菩薩無量難解法。應顯菩薩無量所作業。應斷菩薩無量三毒苦。應盡菩薩無量惑根本。應淨無量菩薩地。應說無量諸法門。應淨無量諸佛剎。應擐無量菩薩甲冑。應承事無量如來。應發不思議菩薩願。應修不思議菩薩行。應受不思議菩薩教。應知不思議菩薩順煩惱行。應知不思議菩薩離煩惱行。應淨不思議菩薩有為過。應知不思議菩薩稱讚涅槃甚深利益。應知不思議如來功德。如是不思議如來讚歎。不思議如來名稱。不思議涅槃名稱。不思議種種世法。不思議除滅世法。不思議妙行。不思議語言。不思議雜煩惱行。不思議滅煩惱行。不思議妙行金剛句。不思議語言金剛句。不思議雜煩惱金剛句。不思議滅煩惱金剛句。不思議妙行祕密句。不思議語言祕密句。不思議雜煩惱祕密句。不思議滅煩惱祕密句。如是一切悉應修學。善男子。舉要言之。應普修一切菩薩行。了法平等故。應普化一切眾生界。善巧調伏故。應普入一切無邊劫。願力廣大故。應普生一切諸有趣。示現受生故。應普知一切三世智。隨順覺悟故應普行一切諸佛法究竟體同故應普淨一切諸佛剎平等莊嚴故。應普滿一切菩薩願。圓滿一體故。應普供一切諸如來。勝願現前故。應普同一切菩薩願。一性平等故。應普事一切善知識。志求種種諸菩薩行。為令彼心生歡喜故。

　　　　大方廣佛華嚴經卷第三十二



　　　　大方廣佛華嚴經卷第三十三

　　　　罽賓國三藏般若奉　詔譯

　　入不思議解脫境界普賢行願品

　　復次善男子。汝因此故。求善知識。勿於身心而生疲倦。見善知識。勿生厭足。請問善知識。勿憚勞苦。親近善知識。勿懷退轉。供養善知識。無令間斷。隨順善知識教誨。不應違逆。於善知識所有功德。不應疑惑。聞善知識演說出離門。應生決定。見善知識隨順煩惱行。勿生嫌怪。於善知識所生深信心不應變改。何以故。善男子。菩薩因善知識。聞一切菩薩行。因善知識。成就一切菩薩功德。因善知識。出生一切菩薩大願。因善知識。引發一切菩薩善根。因善知識。積集一切。菩薩助道法。因善知識。開發一切菩薩法光明。因善知識。成就一切菩薩出離門。因善知識。修學一切菩薩清淨戒。因善知識。安住一切菩薩功德法。因善知識。清淨一切菩薩自性心。因善知識。發明一切菩薩堅固志。因善知識。具足一切菩薩陀羅尼辯才門。因善知識。能生一切菩薩清淨藏。因善知識。出現一切菩薩智光明。因善知識。獲得一切菩薩增上願。因善知識。得與一切菩薩同一願。因善知識。聽聞一切菩薩殊勝法。因善知識。得到一切菩薩祕密處。因善知識。得至一切菩薩法寶洲。因善知識。得增一切菩薩善根芽因善知識。增廣一切菩薩智慧海。因善知識。守護一切菩薩深密藏。因善知識。任持一切菩薩福德聚。因善知識。清淨一切菩薩受生道。因善知識。領受一切菩薩正法雲。因善知識。遊入一切菩薩出。世道。因善知識。發起一切菩薩大歡喜。因善知識。獲得一切如來菩提果。因善知識。攝取一切菩薩妙行。因善知識。開敷一切菩薩功德。因善知識。往一切方聽受妙法。因善知識。演說一切菩薩心。因善知識。成就一切菩薩大慈力。因善知識。出生一切菩薩大悲力。因善知識。攝持一切菩薩自在力。因善知識。出生一切菩薩菩提分。因善知識。能作一切菩薩利益事。
　　善男子。一切菩薩。由善知識任持。不墮惡趣。由善知識成就。自在受生。由善知識顯示。得宿住智。由善知識開發。知一切劫。由善知識攝受。不退大乘。由善知識觀察。不毀犯菩薩戒。由善知識守護。不隨逐惡知識。由善知識養育。不退失菩薩法。由善知識攝取。超越凡夫地。由善知識教誨。不入二乘地。由善知識引發。得出離世間。由善知識覆護。能不染世法。由善知識撫育。修一切菩薩行。心不散亂。由善知識發起。辨一切助道具。心不退屈。由善知識勢力。不為業惑之所碎壞。由善知識任持。不為諸魔之所恐怖。由善知識被忍辱甲。能受一切惡言毀辱。由善知識安慰。於世苦樂心無憂喜。由善知識生長。能滅諸憍慢常愛樂法。由善知識守護。能令菩薩淨戒圓滿。由善知識威力。能了諸法心無所得。由善知識安慰。能於三界心無恐怖。由善知識教示。能知善巧出三界道。由善知識勸修。信甚深法心無厭足。由善知識教導。不為名利憍慢逼迫。由善知識演說。得宿住智知過去因。由善知識加持。於未來際而得善巧。由善知識能生。得善巧智知三世等。由善知識攝受。能轉眾生依正業報。由善知識普守護。能內懷慚愧具足眾善。由善知識隨順力。能和顏軟語引導眾生。由善知識修行力。能離一切斷常諸見。由善知識隨順守護。能遠離利衰毀譽等法。由善知識顯示。不說己能。讚他功德。由善知識巧示。能勤修習菩提分法。由善知識決擇。能演契經甚深理趣。由善知識勸修。能愛樂成就頭陀功德。由善知識先導。於諸空法而得善巧。
　　善男子。由依止承事善知識故。能增長一切菩薩摩訶薩無量無邊菩提分法。何以故。善男子。善知識者。能清淨諸惡法。能退捨諸蓋纏障。能散滅無明黑暗雲能解散一切諸見縛。能引出生死大苦城。能捨離決定住著處。能裂壞一切惡魔網。能拔除一切苦毒箭。能出離無明深林。能超過邪見曠野。能越度諸有瀑流。能拔出愛欲淤泥能不入諸邪惡道。能顯示菩提路。能令安住不放逸。能引至修行處。能清淨一切智性道。能令增長智慧眼。能令長養菩提心。能令發起大悲意。能說一切菩薩行。能誨示一切波羅蜜。能安置一切菩薩地能令獲得諸忍門。能出生一切諸善根。能成辨一切助道具。能施與一切大功德。能令普到一切如來所。能顯示一切功德法。能勸修一切勝利益。能策勵一切所修道。能顯示永出生死門。能杜絕一切諸邪徑。能令趣入真實道。能以法光普照耀。能以法雨普潤澤。能令尊重師長離諸嬾惰能令入白淨法心無厭足。
　　善男子。善知識者。如軌範師。能以善語而誨示故。善知識者。猶如伴侶。住阿蘭若不捨離故。善知識者。如勝神通。能現種種諸自在故。善知識者。如金剛劍。能截煩惱及隨眠故。善知識者。如親教師。能為懺除五犯罪故。善知識者。如勝靜慮。能滅一切隨煩惱故。善知識者。如摩尼鏡。令現前證宿住智故。善知識者猶如橋梁。能令超度諸有流故。善知識者。能斷疑網。業異熟中善決斷故。善知識者。能善安處。令速入於不退地故。善知識者。能令深信。微細業果如自見故。善知識者。善能勸修。毀呰一切不善法故。善知識者。是智慧眼。一切法中不執著故。善知識者。心如明燈。順本覺性而覺了故。善知識者。如說道者。為大丈夫處會說故。善知識者。能捨惡友。不入惡人之住處故。善知識者。捨不律儀。能令增長善律儀故。善知識者。能教時語。隨眾生根而發言故。善知識者。勸隨順修。令捨衣食攝眾生故。善知識者。為先導師。令如所說而修行故。善知識者。令其深入等持等至皆深入故。善知識者。猶如良醫。能於飲食知節量故。善知識者。如瑜伽師。能令趣入相應行故。善知識者。能為顯示。令見菩薩勝境界故。善知識者。能為覺悟。令於諸法覺本性故。善知識者。能為安慰。令諸眾生無憂惱故。善知識者。猶如羂索。能攝眾生入佛智故。善知識者。如得王印。於一切法無障礙故。善知識者。為能引發。令諸眾生趣種智故。善知識者。為法園苑。是諸菩薩愛樂處故。善知識者。如威猛將。摧伏一切諸魔軍故。善知識者。為大明呪。能除一切諸苦厄故。善知識者。猶如大船。超過生死至彼岸故。善知識者。如如意珠。能令所願皆圓滿故。善知識者。能為救護。於諸惡道救眾生故。善知識者。為先導相。修佛十八不共法故。善知識者。如莊嚴具。莊嚴一切淨法身故。善知識者。如妙瓔珞。莊嚴發心諸佛子故。善知識者。猶如長子。能紹佛種使不斷故。善知識者。如賢德瓶。圓滿諸佛智功德故。善知識者。如淨摩尼。能清一切垢濁心故。善知識者。如清淨戒。能令三業皆清淨故。善知識者。猶如關鑰。能開一切解脫門故。善知識者。猶如大路。行佛智行所行處故。善知識者。是佛境界。非諸二乘境界地故。善知識者。如正智教。非是三乘所知境故。善知識者。如等流果。從諸種智。同類生故。善知識者。如明淨眼。能示眾生夷險道故。善知識者。如陀羅尼。能持修學諸眾生故。善知識者。為能發起。發起一切智慧明故。善知識者。為能斷滅。斷滅一切無明闇故。善知識者。如最勝藥。能除眾生諸惑病故。善知識者。如無盡藏。充滿眾生種種願故。善知識者。如善方便。善巧證得諸佛地故。善知識者。猶如門戶。少欲知足所行道故。善知識者。如能作業。能令勤修清淨業故。善知識者。如說道者。遠離險難諸因緣故。善知識者。猶如止觀。息滅一切渴愛法故。善知識者。為說慧者。令入甚深無生義故。善知識者。能為照明。令見因果不失壞故。善知識者。如閑靜地。能靜其心修習道故。善知識者。為示道者。引詣如來集會所故。善知識者。猶如日月。能為照明甚深法故。善知識者。如軌範師。能為分別微細智故。善知識者。為能覺悟。令悟諸法如夢幻故。善知識者。為勝儀範。隨順眾生常護他故。善知識者。能知世智。去來語默心無亂故。善知識者。厭不善心。性自覺悟遠愚迷故。善知識者。承奉尊長。無我無人及嬾惰故。善知識者。銷滅諸惑。觀自他身不可得故。善知識者。具覺悟智。隨順覺知世出世故。善知識者。離無益事。能令自他超諸有故。善知識者。為真實智。普知一切生滅體故。善知識者。無得無憂。觀察過去自業體故。善知識者。住頭陀行。以菩薩法常洗滌故。善知識者。得義無礙。覺悟差別真實體故。善知識者。不求讚美。不顯己德益尊敬故。善知識者。具妙忍智。於自業果深覺悟故。善知識者。遠離在家。不以利養而親近故。善知識者。住遠離行。捨無義語近真實故。善知識者。修行正境。常勤修習四念住故。善知識者。善巧問答。於諸問答無不知故。善知識者。能摧異論。善能安立摧邪見故。善知識者。不厭貧窮。於彼能生慈愍心故。善知識者。能為法攝真實法中令深入故。善知識者。能以財攝。令諸眾生修善行故。善知識者。常修知足。厭離守護諸過失故。善知識者。讚歎淨戒。於諸種種甚深戒果能體解故。善知識者。訶責破戒。謂於種種破戒過失深覺悟故。善知識者。能具足戒。謂無諂誑如理受持正念知故。善知識者。能善觀察。於善不善一切法中勤請問故。善知識者。能為先導。勸諸眾生於佛菩提令勤修故。善知識者。住不退轉。捨四顛倒知倒性故。善知識者。住真實相。普知諸法皆無相故。善知識者。住真實解。謂知識滅名色等法皆不生故。善知識者。得無所畏。謂覺諸佛甚深法門體相用故。善知識者。淨戒住處。謂於菩薩戒身戒相智普知故。善知識者。深入定門。謂離欲泥住三昧故。善知識者。心無垢濁。謂離蓋纏住淨心故。善知識者。得諸總持。謂如實演說心無著故。善知識者。知甚深門。謂能普入法本性故。善知識者。信心住處。住諸善法根本處故。善知識者。住寂靜教。謂普除滅諸渴愛故。善知識者。住正直道。謂能普知苦無我故。善知識者。住菩薩地。謂於十地普了知故。善知識者。是智慧地。謂於諸法無迷惑故。善知識者。是諸佛地。謂能出生菩薩法故。善知識者。住真實道。一切二乘不能知故。善知識者。得無盡辯。能說如實知見體故。善知識者。善離憂惱。知生死苦本無我故。善知識者。非文字境。知語言道不可得故。善知識者。住無生法。謂知識性不可得故。善知識者。是能寂靜。謂能除滅諸煩惱故。善知識者。能滅邪見。謂能安住正見中故復次善男子。善知識者。猶如慈母。出生一切佛種性故。善知識者。猶如嚴父。廣大利益親付囑故。善知識者。猶如乳母。守護不令作惡法故。善知識者。猶如教師。示諸菩薩所應學故。善知識者。猶如善導。能示甚深波羅蜜故。善知識者。猶如良醫。能治種種煩惱病故。善知識者。猶如雪山。增長一切種智藥故。善知識者。猶如勇將。殄除一切諸恐怖故。善知識者。猶如船師。令度生死大瀑流故。善知識者。猶如商主。令到一切智寶洲故。善男子。汝今若能如是作意。正念思惟。當得親近諸善知識。復次善男子。汝承事一切善知識。應發如大地心。平等荷負無疲倦故。汝應於善知識。發如金剛心。平等志願不可壞故。汝應於善知識起如鐵圍山心。一切諸苦無能動故。汝應於善知識起給侍心。所有教令皆隨順故。汝應於善知識起弟子心。所有訓誨無違逆故。汝應於善知識發如僮僕心。不厭一切諸作務故。汝應於善知識起如大火心。焚燒一切諸煩惱故。汝應於善知識生如傭作人心。隨所教命無違逆故。汝應於善知識生除糞人心。捨離一切憍慢心故。汝應於善知識起如大水心。洗除一切煩惱垢故。汝應於善知識發如大風心。摧壞眾生我慢山故。汝應於善知識發如虛空心。於五欲境無障礙故。汝應於善知識發如巨海心。諸功德寶皆圓滿故。汝應於善知識發如滿月心。令滿清涼白淨法故。汝應於善知識發如師子心。遊行住處搏噬諸魔惡禽獸故。汝應於善知識發如良馬心。隨人到處遠離惡性故。汝應於善知識發如牛王心。利益眾生無厭倦故。汝應於善知識發如沙門心。正命自居離邪諂故。汝應於善知識發如蓮華心。戒慧清淨不染欲泥故。汝應於善知識發如商主心。引導令至佛智城故。汝應於善知識發如大車心。運載重擔忘恩報故。汝應於善知識發如調順象心。恒事伏從無卒暴故。汝應於善知識發如山王心。任持一切無傾動故。汝應於善知識發如良犬心。常於本主無瞋害故。汝應於善知識發如旃荼羅心。常自輕賤無人我故。汝應於善知識發如犗牛心。恒思順行無威怒故。汝應於善知識發近住心。隨順師長常尊重故。汝應於善知識發如舟船心。運度往來無疲倦故。汝應於善知識發如橋梁心。濟度眾生到彼岸故。汝應於善知識發如孝子心。承事供養順顏色故。汝應於善知識發如王子心。遵王教令無違犯故。
　　復次善男子。應於自身生病苦想。於善知識生醫王想。於所說法生良藥想。於所修行生除病想。又善男子。應於自身生遠行想。於善知識生導師想。於所說法生正道想。於所修行生遠達想。又善男子。應於自身生求度想。於善知識生船師想。於所說法生舟檝想。於所修行生到岸想。又善男子。應於自身生農夫想。於善知識生龍王想。於所說法生時雨想。於所修行生成熟想。又善男子。應於自身生貧窮想。於善知識生毘沙門想。於所說法生財寶想。於所修行生富饒想。又善男子應於自身生弟子想。於善知識生良師想。於所說法生技藝想。於所修行生解了想。又善男子。應於自身生恐怖想。於善知識生勇健想。於所說法生兵仗想。於所修行生除怨想。又善男子。應於自身生商人想。於善知識生導師想。於所說法生珍寶想。於所修行生得寶想。又善男子。應於自身生兒子想。於善知識生父母想。於所說法生家業想。於所修行生紹繼想。又善男子。應於自身生王子想。於善知識生大臣想。於所說法生王教想。於所修行生智慧想。住王城想。冠王冠想。繫王繒想。善男子。汝應發如是心。作如是意。親近承事於善知識。何以故。一切菩薩。以如是心。近善知識。令其志願永得清淨故。
　　復次善男子。菩薩因善知識。常能增長一切善根。譬如雪山生長藥草。因善知識。成佛法器。譬如大海吞納眾流。因善知識。成功德處。譬如大海出生眾寶。因善知識。淨菩提心。譬如猛火能鍊真金。因善知識出諸世間。如須彌山出於大海。因善知識。不染世法。譬如蓮華不著塵水。因善知識不受諸惡。譬如大海不宿死屍。因善知識增長白法。譬如白月漸次圓滿。因善知識照明法界。譬如盛日照四天下。因善知識增長大願。譬如父母養育嬰兒。善男子。我今略說。菩薩若能勤求隨順善知識教。即得成就十不可說不可說百千億那由他功德。清淨十不可說不可說百千億那由他深心。增長十不可說不可說百千億那由他菩薩根。具足十不可說不可說百千億那由他威德力。斷除十不可說不可說百千億阿僧祇菩薩障礙。超越十不可說不可說百千億阿僧祇魔境。深入十不可說不可說百千億阿僧祇法門。圓滿十不可說不可說百千億阿僧祇助道。修習十不可說不可說百千億阿僧祇妙行。發起十不可說不可說百千億阿僧祇大願。善男子。我復略說。一切菩薩行。一切菩薩波羅蜜。一切菩薩所住地。一切菩薩安忍門。一切菩薩三昧門。一切菩薩神通智。一切菩薩總持門。一切菩薩迴向智。一切菩薩四無量。一切菩薩廣大願。一切菩薩普遍成就。一切佛法。如是皆由善知識力。而得圓滿。以善知識而為根本。從善知識來。依善知識生。依善知識長。依善知識住。善知識為因緣。善知識能發起。
　　爾時善財童子。白言聖者。我今已知一切善法從善知識生。云何能於諸善知識善法之中。速得圓滿。速得清淨。得不退失。時德生童子有德童女。告善財言有二種戒。具足受持。則得圓滿善知識法。何等為二。一菩薩戒。二別解脫戒。持是二戒。則能圓滿善知識法。如佛所說。自不持戒。令他持戒。自未調伏。令他調伏。無有是處。若諸菩薩。具足圓滿頭陀功德。如是二戒。悉得清淨。不失善法。善財童子。白言聖者。云何名為頭陀功德。童子童女。告善財言。善男子。言頭陀者。謂諸菩薩十二頭陀。何等十二。第一納衣。善男子。云何納衣。若諸菩薩具十種法。則得圓滿成就納衣。何等為十。一者勤修令得堅固。二者令心常自謙下。三於身心無有疲厭。四於衣服心不染著。五者常樂堅固遠離。六者成就堅固功德。七不自顯殊勝德行。八於他人不起輕慢。九者護持淨戒圓滿。十者堪任一切親近。善男子。此是菩薩住淨信心具足圓滿。由此心故。聞說如來清淨言教。不惜身命。勤修佛法。不破不毀。以勤修故。身心不動。令於所得堅固成就。以心堅固常自謙下。心謙下故。成就無我。得無我已。心無憍慢。得無慢心謙下力故。人所棄者悉收取之。澣染成衣。遠離煩惱。心無厭惡。亦無貪著。但取資身。以禦寒暑。修行道業。餘無所顧。於此納衣。不見過失。不念麁弊。但見納衣所有功德。離貪欲者。乃服此衣。服此衣者。心無煩惱。是諸聖種。順菩薩行。諸佛如來之所讚歎。由此因緣。不自貢高。不貢高故。不嫌他人。離高嫌故。淨戒圓滿。戒圓滿故。堪任親近諸佛菩薩之所護念。諸天人王。及剎帝利。婆羅門等。城邑聚落。一切見聞。無不歡喜恭敬禮拜。咸共讚美稱揚其德。而作是言。我等有福。感如是人居此國土。同梵行者。咸皆歡喜。善男子。是為菩薩具足十法圓滿成就納衣功德。
　　復次善男子。菩薩有十種法具足圓滿成就三衣。何等為十。一者成就知足。二者成就少欲。三者離於多求。四者離諸積聚。五者遠離喪失。六者遠離身苦。七者遠離心憂。八者遠離於惱。九者遠離取捨。十者向漏盡道。善男子。如是菩薩心少欲故。趣得三衣。無所揀別。成就喜足。得喜足已。遠離多求。離多求故。無諸積聚。離積聚故不怖喪失。無喪失故身得無苦。身無苦故心亦無憂。心無憂故遠離於惱。惱不生故遠於取捨。遠取捨故向漏盡道。善男子。是為菩薩具足十法圓滿成就三衣功德。
　　復次善男子。菩薩有十種法具足圓滿。而得成就不隨染衣。何等為十。一者不隨貪欲所行。二者不隨瞋恚所行。三者不隨愚癡所行。四者不隨忿怒所行。五者不隨很戾所行。六者不隨嫉妬所行。七者不隨慳吝所行。八者不隨憍慢所行。九者不隨名稱讚譽眷屬所行。十者不隨親近供養財利所行。善男子。由此不隨貪等行故。不為四魔之所屈伏。遇諸毀辱。心不怯弱。設有尊重。亦不貢高。由此名為心不隨順諸染惑行。善男子。是為菩薩具足十法圓滿成就不隨染衣妙行功德復次善男子。菩薩有十種法。具足圓滿。則得成就依常乞食。何等為十。一者慈心攝取。二者次第行乞。三者不自生惱。四者成就知足。五者普共分食。六者不嗜美食。七者飲食知量。八者疾得善法。九者願滿善根。十者離和合相。善男子。云何菩薩慈心攝取。乃至遠離諸和合相。善男子。若時菩薩。見諸苦惱逼迫眾生。乏少善根。為欲圓滿彼善根故。隨順眾生。慈心攝取。菩薩為順平等慈心次第行乞。於行乞時。若至城邑。齊整威儀。善攝諸根。一心不亂。諦視徐行。無踰七步。正念安住。於善法中。不選高門。不棄微賤。除惡律儀旃荼羅等。為護譏嫌。悉不應往。若以慈心。平等攝取。究竟不捨。菩薩隨順次第乞時。不自生惱。設不得食。亦不生瞋。菩薩如是成就知足。隨與而取。不擇精麁。菩薩如是次第乞已。持至佛前。或塔廟前。以尊重心。恭敬供養。供養畢已。還本所居。分為四分。取第一分。待同梵行。以第二分。施諸貧苦。以第三分。施諸囚繫。以第四分。然自充食。於所食中。亦不貪嗜。但念於身作除病想。乃至為令身得安住。受飲食時。不令太少。以自虛羸。妨修善業。亦不過多。令身困重增長睡眠。因此食故。能勤精進。疾得善法。菩薩為欲圓滿一切菩提分法諸善根故。又應遠離取和合相。離是相已離於我執。成就無我。乃至自身內外血肉。一切財物。不生悋惜。能與眾生共所受用。善男子。是為菩薩具足十法圓滿成就依常乞食妙行功德。復次善男子。菩薩有十種法。具足圓滿。則得成就常一坐食。何等為十。一者如諸菩薩。一坐道場。二者降伏魔怨。心不移動。三者於出世定。成就不動。四者於出世慧。成就不動。五者於出世智。成就不動。六者於諸法空。成就不動。七者於證真道。成就不動。八者於真實際。成就不動。九者於如如性。成就不動。十者於一切智成就不動。善男子。此一坐者。謂一法坐。菩薩依彼而得不動故。說菩薩成就一坐。善男子。是為菩薩具足十法圓滿成就常一坐食妙行功德。

　　　　大方廣佛華嚴經卷第三十三



　　　　大方廣佛華嚴經卷第三十四

　　　　罽賓國三藏般若奉　詔譯

　　入不思議解脫境界普賢行願品

　　復次善男子。菩薩具十種法。則得圓滿成就一食。何等為十。一者成就食時性不貪求。二者成就食時性無染著。三者隨得食時常知止足。四者恒依時食不墮非時。五者若為利養悉不應食。六者若得甘美亦不應食。七者若見他食亦不生瞋。八者見他食時亦無慳妬。九者乃至命盡亦常一食。十者於所食時當起藥想。善男子。是為十法成就一食妙行功德。
　　復次善男子。菩薩具十種法。則得圓滿阿蘭若法。何等為十。一者成就久修梵行。二者成就清淨律儀。三者成就諸根不亂。四者成就常樂多聞。五者成就一切處力。六者成就遠離我執。七者成就不計著身。八者成就常樂遠離。九者成就正法現前。十者成就樂於獨處。善男子。云何菩薩久修梵行。乃至成就樂於獨處善男子。如是菩薩。得出家已。於諸如來所說教中。具足三輪戒印清淨。於諸戒中。獲得善巧。不由他教。能自開解。所謂隨義善巧而能修行。隨文善巧受持不忘。於出要道善巧隨順。於五犯聚善巧悔除隨所行住。離諸犯境。於諸惡人。心常怖畏。乃至小罪亦不覆藏。於諸學處。有罪無罪。悉能了知。知如是等業之久近。墮三惡趣。復生人天。如是菩薩。善調六根。令無動亂。以是方便。住阿蘭若。居無惱害。無過難處。不親一切居人境界。不遠城邑。乞食便易。藥草滋茂。清淨泉流。遠惡禽獸。空閑寂靜。依如是處而為居止。於所習誦。應自精勤。諷誦之時。調其氣息。聲離高下。心不外緣。專想憶持。思惟文義。離諸惛掉。止觀相應。若見大臣婆羅門等來至其所。當於來者起愛敬心。先意問訊命令安坐。觀其根性為說正法。咸令歡喜信受修行。若見國王。應善迎奉。方便承意。作如是言。唯願大王。就此敷座。王既坐已。請其所欲。一切供給。或時彼王心無信樂。應以善言讚美王德。我觀大王。妙得善利。今王境內。持戒多聞一切沙門。及婆羅門。良祐福田。悉於中住。以王威力。一切盜賊不來侵擾。由王德化。一切惡獸悉皆遠離。王聞語已。歡喜踊躍。諸根調伏。其心寂靜。堪任法器。當為宣說種種正法。或為演說厭生死法。或為演說如來功德。廣大自在甚深妙法。如是一切皆令歡喜。菩薩成就如是多聞一切處力堪修正行。菩薩成就自利利他。遠離一切我執煩惱。菩薩成就不計著身於阿蘭若心無恐怖。菩薩成就常樂遠離。住阿蘭若其心寂靜。菩薩成就正法現前。於諸世間悉皆捨離。菩薩成就樂於獨處。猶如野鹿無鹿恐怖。善男子。是為菩薩具足十法圓滿成就住阿蘭若妙行功德。
　　復次善男子。菩薩具十種法。則得成就樹下而坐。何等為十。一者不近村邑聚落。二者不依太遠城邑。三者不依荊棘之處。四者不依多毒草處。五者不依無枝葉樹。六者不依多猨狖處。七者不依眾鳥集處。八者不依惡獸住處。九者不依近怨賊處。十者不依造作非法惡律儀處。如是等處悉不應依。能令身心安隱喜樂。可修善行即應安住。善男子。是為菩薩具足十法圓滿成就樹下而坐妙行功德。
　　復次善男子。菩薩具十種法。則得圓滿露地而坐。何等為十。一者隨寒熱雨。不擇溫涼。二者不依牆壁。三者不依樹林。四者不依草[卄/積]。五者不依危險。六者寒不覆障。七者雨不覆蓋。八者熱不覆障。九者風不覆障。十者若有病苦。得居房舍。菩薩應當作如是念。若於露坐。正念現前。隨所修行。速除煩惱。隨順佛說頭陀功德。我當勤求而得圓滿。設住房舍。不生貪著。亦不應言此好彼惡。應作是念。我居寺舍。利益一切。修福眾生。露坐不能為大利益。又露地坐。但能自利。不能利他而彼菩薩。雖居房舍。晝夜常作露地坐想。善男子。是為菩薩具足十法圓滿成就露地而坐妙行功德。復次善男子。菩薩具十種法。則能成就住止塚間。何等為十。一者厭離世間想。二者死相現前想。三者初死未壞想。四者青瘀現前想。五者胮脹現前想。六者膿流敗壞想。七者禽獸食噉想。八者火焚半然想。九者肢節分離想。十者骨鎖現前想。善男子。若諸菩薩。住塚間時。於諸眾生。恒住慈心及利益心。堅持淨戒。攝護威儀。澡潔其身。不應食肉。何以故。止住寒林。應防二過。一離外道所譏毀故。二離非人得其便故。善男子。若彼菩薩。入僧伽藍。先禮佛塔及諸形像。上中下座。隨應禮拜。如是畢已。應當守護威儀法式。為住塚間。諸菩薩等。逆生死流。順聖法故。善男子。若彼菩薩。入僧伽藍。舊住比丘。應以床敷。請令就坐。菩薩審觀。若有妨難。隨事思惟。若無妨難。乃可就坐。應當如是謙下其心。善男子。是為菩薩具足十法圓滿成就住止塚間妙行功德。
　　復次善男子。菩薩具十種法。則得圓滿成就常坐。何等為十。一者不為己身疲勞。二者不為其心熱惱。三者不為嬾惰睡眠。四者不為久立不安。五者為滿菩提法聚。六者為修心一境性。七者為求正道現前。八者為欲坐菩提場。九者為欲利益眾生。十者為欲滅除煩惱。善男子。是為菩薩具足十法成就常坐妙行功德。
　　復次善男子。菩薩具十種法。則得圓滿成就隨坐。何等為十。一者隨所遇座心不貪著。二者隨舊敷座不自施設。三者亦不教人敷設床座。四者於諸敷具不作因緣。五者遇草葉等隨時而坐。六者多毒蟲處應當遠離。七者若欲臥時右脇著地。八者心無放逸念當時起。九者繫想在明順法寢息。十者為欲修行令身安樂。善男子。是為菩薩具足十法成就隨坐妙行功德。善男子。此十二種頭陀功德。菩薩修行具足成就能令一切善知識法。圓滿清淨。能於一切善知識法永無退轉。爾時善財童子。得聞如是清淨妙行頭陀功德。種種讚歎諸善知識。種種隨順菩薩行門。及能顯示一切佛法。身心柔軟。歡喜踊躍。速疾增長愛敬之心。頂禮童子及童女足。遶無量匝。慇懃瞻仰。一心戀慕。辭退而去。
　　爾時善財童子。善知識教。潤澤其心。正念思惟諸菩薩行。漸漸前行。向海岸國。自憶往世。經多生死不修禮敬。即時發意。深自剋責。勤力而行。復憶往世。久處輪迴。身心不淨。即時發意。專自治潔。願達彼岸。復憶往世。隨順世間。作諸惡業。即時發意。正念觀察諸菩薩行。復憶往世。煩惱覆心。起諸妄想。即時發意。恒正思惟諸法實性。復憶往世。所修諸行。但為自身。即時發意。令心廣大。普及含識。復憶往世。追求欲境。常自損耗。即時發意。修行佛法。長養諸根。復憶往世。起邪思念。顛倒相應。即時發意。生正見心。起菩薩願。復憶往世。日夜劬勞。作諸惡事。即時發意。起大精進。成就佛法。復憶往世。受五趣生。於自他身。皆無利益。即時發意。願以其身。饒益眾生。成就佛法。發起一切眾生善根。承事一切諸善知識。恒與正願。心共相應。如是思惟。生大歡喜。復觀此身。從無始際。常是一切生老病死。恩愛離別。眾苦之本。願盡未來。修行一切菩薩之道。教化成熟一切眾生。見諸如來。成就佛法。遊行一切諸佛剎土。承事一切善說法師。住持一切如來正教。尋求一切正法伴侶。見一切善知識。集一切諸佛法。與一切菩薩願智身。而作因緣。作是念時。速疾增長不可思議無量善根。即於一切諸菩薩所。發起深信尊重之心。生希有想。生大師想。諸根清淨。善法增益。起一切菩薩恭敬供養。作一切菩薩曲躬合掌。生一切菩薩普見世間眼。起一切菩薩普念眾生想。入一切菩薩無量平等門。現一切菩薩無量願化身。出一切菩薩清淨語言願。欲莊嚴一切佛土。想見過現一切諸佛。及諸菩薩威德圓滿。於一切處。示現成道神通變化。乃至無有一毛端處。佛菩薩身。而不周遍。又得清淨一切菩薩智光明眼。見一切菩薩所行境界。其心普入十方剎網。其願普遍虛空法界。隨順一切。盡無餘處。普修一切三世平等無分別行。相續不斷。無有休息。普入一切甚深法門。如是一切。皆以信受善知識教之所致耳。善財童子。以如是尊重。如是供養。如是稱讚。如是觀察。如是加持。如是願力。如是想念。如是隨順。如是思惟。如是出生。遍滿無量智慧境界。於毘盧遮那莊嚴藏大樓閣前。五體投地。恭敬禮拜。暫時斂念。思惟觀察。發起甚深廣大信解。廣大願力。變化自身。遍一切處。入智慧身。住平等門。普現其身。在於一切如來前。一切菩薩前一切善知識前。一切如來塔廟前。一切如來形像前。一切諸佛一切菩薩住處前。一切法寶堂宇前。一切聲聞辟支佛及其塔廟前。一切聖眾福田前。一切父母尊者前。一切十方眾生身前。遍一切處。皆如上說。尊重禮讚。如是充滿。一切緣中。無盡願力。加持變化。盡未來際。遍一切處。無有休息。等虛空無邊量故。等法界無障礙故。等實際遍一切故。等如來無分別故。猶如影隨智想現故。猶如夢從思等起故。猶如像表示一切故。猶如響善緣所發故。無有生更遞興謝故。無有相應心遷動故。無有性隨緣轉變故。又決定知甚深信解。如是如是。一切諸報。皆從業起。甚深信解。如是如是。一切諸果皆從因起。甚深信解。如是如是。一切諸業。皆從習起。甚深信解。如是如是。一切如來。出興於世。皆從信起。甚深信解。如是如是。一切化現。諸供養事。皆悉從於決定解起。甚深信解如是如是。一切如來所變化佛。皆從尊重愛敬心起。甚深信解。如是如是。一切佛法從善根起。甚深信解。如是如是。一切化佛從方便起。甚深信解。如是如是。一切佛事從大願起。甚深信解。如是如是。一切菩薩所修諸行。從迴向起。甚深信解。如是如是。一切法界。廣大莊嚴。從一切智境界而起。甚深信解。離於斷見。知迴向故。離於常見。知無生故。離無因見。知正因故。離顛倒見。知如實理故。離自在見。知不由他故。離自他見。知從緣起故。離諸邪見。知因果力故。離邊執見。知法界無邊故。離往來見。知如影像故。離有無見。知不生滅故。離一切法見。知空無生故。知不自在故。知願力出生故。離一切相見入無相際故。知一切法如種生芽不失壞故。如印印文相續起故。知質如像故。知聲如響故。知境如夢故。知業如幻故。了世心現故。了果因起故。了報業集故。了知一切諸功德法。皆從菩薩善巧方便之所流故。了知一切法非法性平等現前增長成就真法界故。善財童子。入如是智。如是思惟。如是作意。端心潔念。於樓閣前。舉體投地。慇懃頂禮。不思議善根。速疾現前流注身心。清涼悅澤。然後安徐。從地而起。一心瞻仰。目不暫捨。合掌圍遶毘盧遮那普莊嚴藏廣大樓閣。經無量匝思惟作意。發起深心。曲躬恭敬。作是念言。此大樓閣是解甚深空無相願三解脫者之所住處。此大樓閣。是於諸法了達法性無分別者之所住處。此大樓閣。是了法界本際平等無差別者之所住處。此大樓閣。是知一切諸眾生界不可得者之所住處。此大樓閣。是知一切諸法無生住滅者之所住處。此大樓閣。是不執著一切世間者之所住處。此大樓閣。是不執著一切窟宅者之所住處。此大樓閣。是不愛樂一切聚落者之所住處。此大樓閣。是不依著一切境界者之所住處。此大樓閣。是能遠離一切相者之所住處。此大樓閣。是能壞散一切妄想者之所住處。此大樓閣。是知諸法無自性者之所住處。此大樓閣。是斷一切分別業者之所住處。此大樓閣。是離一切想心意識者之所住處。此大樓閣。是於一切法不來不去不入不出者之所住處。此大樓閣。是入一切甚深般若波羅蜜者之所住處。此大樓閣。是能方便安住一切普門法界者之所住處。此大樓閣。是能寂靜息滅一切煩惱火者之所住處。此大樓閣。是以勝慧除斷一切見愛慢者之所住處。此大樓閣。是出生一切諸禪解脫等持等至三昧通明而遊戲者之所住處。此大樓閣。是觀察一切諸大菩薩三昧境界者之所住處。此大樓閣。是安住一切諸如來所親近依止者之所住處。此大樓閣。是以一劫入一切劫。以一切劫入於一劫。而不壞其相者之所住處。此大樓閣。是以一剎入一切剎。以一切剎入於一剎。而不壞其相者之所住處。此大樓閣。是以一法入一切法。以一切法入於一法。而不相雜亂者之所住處。此大樓閣。是以一眾生入一切眾生。以一切眾生入一眾生。而不壞其相者之所住處。此大樓閣。是以一佛入一切佛。以一切佛入於一佛。而不壞其相者之所住處。此大樓閣是於一念中而知一切三世者之所住處。此大樓閣。是於一念中往詣一切國土者之所住處。此大樓閣。是於一切眾生前悉現其身者之所住處。此大樓閣。是心常利益一切世間者之所住處。此大樓閣。是得自在力能遍至一切處者之所住處。此大樓閣。是雖已出。一切世間。為欲教化諸眾生故。而恒於中普現其身。不捨離者之所住處。此大樓閣。是不依著一切剎土。欲為供養一切佛故。而遊一切諸佛剎者之所住處。此大樓閣。是不動本處。能普往詣一切佛剎。而莊嚴者之所住處。此大樓閣。是能遍親近一切諸佛。而不起佛想者之所住處。此大樓閣。是能遍依止一切善知識。而不起善知識想者之所住處。此大樓閣。是住一切魔宮。而不耽著欲境界者之所住處。此大樓閣。是知一切心意識法。而永離一切心想見者之所住處。此大樓閣。是雖於一切眾生中而現其身。然於自他不生二相者之所住處。此大樓閣。是能普入一切世界。而於法界無差別相者之所住處。此大樓閣。是願住未來一切劫。而於諸劫無長短想者之所住處。此大樓閣。是不離一毛端處。而普現身。隨順十方一切世界者之所住處。此大樓閣。是能演說難遭遇法者之所住處。是能安住難知解法者之所住處。是能安住甚深法者之所住處。是能安住無二法者之所住處。是能安住無相法者之所住處。是能安住無對治法者之所住處。是能安住無所得法者之所住處。是能安住無戲論法者之所住處。是能安住大慈大悲者之所住處。是已越度一切二乘所知境者之所住處。是已超過一切魔境界者之所住處。是已能於一切世法無所染者之所住處。是已能到一切菩薩所到岸者之所住處。是已能住一切如來所住處者之所住處。是雖已離一切諸相。而亦不入聲聞正位者之所住處。是雖已了諸法無生。而亦不住無生法性者之所住處。是雖已觀貪欲不淨。而不證離貪法。亦不與貪欲俱者之所住處。是雖修於慈而不證離瞋法。亦不與瞋垢俱者之所住處。是雖觀一切十二緣起。而不證離癡法。亦不與癡惑俱者之所住處。是雖住四禪。而以大悲願力。不隨禪生者之所住處。是雖住四無量。為化眾生故。而不生於色界者之所住處。是雖修四無色定。以大悲故。而不住無色界者之所住處。是雖勤修止觀。為化眾生故。而不證明脫者之所住處。是雖行於捨。而以大悲。不捨一切化眾生事者之所住處。是雖觀於空。然不起空見者之所住處。是雖行無相。而常教化著相眾生者之所住處。是雖行無願。而不捨菩提一切行願者之所住處。是雖於一切業煩惱中而得自在。為欲教化成熟眾生。而現隨順業煩惱者之所住處。是雖無生死。而為化眾生。示受生死者之所住處。是雖已離一切諸趣。為化眾生。示入諸趣者之所住處。是雖行於慈。而於諸眾生。無所愛戀者之所住處。是雖行於悲。而於諸眾生。無所取著者之所住處。是雖行於喜。而觀苦眾生。心常哀愍者之所住處。是雖行於捨。而不廢捨利益他事者之所住處。是雖行九次第定。而不厭離欲界受生者之所住處。是雖知一切法無生無滅。而不於實際作證者之所住處。是雖入三解脫門。而不取聲聞解脫者之所住處。是雖觀四聖諦。而不住小乘聖果者之所住處。是雖觀甚深緣起。而不住究竟寂滅者之所住處。是雖修八聖道。而不求永出世間者之所住處。是雖超凡夫地。而不墮聲聞辟支佛地者之所住處。是雖觀五取蘊。而不永滅諸蘊者之所住處。是雖超出四魔。而不分別諸魔境界者之所住處。是雖不著六處。而不永滅六處者之所住處。是雖安住真如。而不墮實際者之所住處。是雖說一切乘。而不捨大乘者之所住處。此大樓閣。是住如是一切無量諸功德者之所住處。爾時善財童子。合掌瞻仰。恭敬一心。而說偈言。
　　此是大悲清淨智　　利益世間慈氏尊
　　灌頂地中佛長子　　隨順思惟入佛境
　　一切名聞諸佛子　　住大智境解脫門
　　遊行法界心無著　　此無等者之住處
  </div>
  <div class="pagination">
   <a href="大方广佛华严经-唐-般若_page25.html">
    上一页
   </a>
   <span>
    ...
   </span>
   <a href="大方广佛华严经-唐-般若_page21.html">
    21
   </a>
   <a href="大方广佛华严经-唐-般若_page22.html">
    22
   </a>
   <a href="大方广佛华严经-唐-般若_page23.html">
    23
   </a>
   <a href="大方广佛华严经-唐-般若_page24.html">
    24
   </a>
   <a href="大方广佛华严经-唐-般若_page25.html">
    25
   </a>
   <span class="current-page">
    26
   </span>
   <a href="大方广佛华严经-唐-般若_page27.html">
    27
   </a>
   <a href="大方广佛华严经-唐-般若_page28.html">
    28
   </a>
   <a href="大方广佛华严经-唐-般若_page29.html">
    29
   </a>
   <a href="大方广佛华严经-唐-般若_page30.html">
    30
   </a>
   <a href="大方广佛华严经-唐-般若_page31.html">
    31
   </a>
   <span>
    ...
   </span>
   <a href="大方广佛华严经-唐-般若_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
