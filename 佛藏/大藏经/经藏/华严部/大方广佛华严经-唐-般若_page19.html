<!DOCTYPE html>
<html>
 <head>
  <meta charset="utf-8"/>
  <title>
   大方广佛华严经-唐-般若 - 第 19 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大方广佛华严经-唐-般若 - 第 19 页/共 37 页
  </h1>
  <div class="content">
   我亦知彼諸世尊　　初發廣大菩提願
　　一切行海具修行　　乃至當成一切智
　　亦知彼佛灌頂地　　具足無等菩提道
　　方便說法悉不空　　我於一念皆明了
　　亦知彼佛方便門　　轉大法輪滿世間
　　涅槃無量諸功德　　法住久近皆能了
　　亦知彼佛所調伏　　廣大教法諸乘海
　　顯示一切諸世間　　種種差別皆明了
　　我於無量無邊劫　　修此喜光解脫門
　　今為汝說真實義　　汝應愛樂勤修學

　　善男子。我唯知此菩薩出生廣大歡喜調伏眾生藏普光明解脫門。如諸菩薩摩訶薩。親近供養一切如來。入一切智廣大願海。圓滿一切如來願海。得勇猛智。於一菩薩地。普入一切菩薩地海。得清淨願。於一菩薩行。普入一切菩薩行海。得自在力。於一菩薩解脫門。普入一切菩薩解脫門海。尊重恭敬諸善知識。增長善根。常無厭足。承事一切諸佛菩薩。勤求一切種智法門。愛樂觀察。正念思惟。其心決定。恒無懈怠。不著一切利養恭敬讚歎名聞。於世資生。永離貪著。滿眾生心。如如意寶。心常愛樂一切智地。觀察如來力無所畏佛不共法。勤求圓滿一切菩薩波羅蜜行。遠離諂幻。如說而行。常真實語。守護佛種。於一切智。其心不動。如大山王。而我云何能知能說彼功德行。善男子。此菩提場如來會中。有一夜神。名守護一切眾生大願精進力光明。汝詣彼問。菩薩云何。教化眾生。令其發趣阿耨多羅三藐三菩提。云何嚴淨一切佛剎。云何承事一切如來。云何能令一切如來皆悉歡喜。云何能於一切菩薩所學佛法。勤求修習。時善財童子。禮夜神足。遶無數匝。慇懃瞻仰。深心戀慕。辭退而去。
　　爾時善財童子。往詣守護一切眾生大願精進力光明主夜神所。見彼夜神。在大眾中。坐普照現一切眾生宮殿影像摩尼王藏師子之座。普現法界差別影像。摩尼寶網彌覆其上。現一切日月星宿影像身。現隨眾生心普令得見身。現等諸眾生差別形像身。現無邊廣大色相海身。現普現一切諸相威儀身。現普於十方悉能應現身。現普能成熟一切眾生身。現廣運速疾神通法雲身。現利益眾生相續遍滿身。現常遊虛空利益廣大身。現一切佛所恭敬頂禮身。現增長一切眾生善根身。現受持佛法恒不忘失身。現圓滿菩薩廣大誓願身。現普光照耀充滿十方身。現法燈普照除滅世闇身。現了法如幻無垢深智身。現遠離一切塵闇法性身。現出生佛法覺悟一切身。現普智光照差別身。現究竟無患無煩惱身。現不可沮壞具足堅固身。現無所依住如來威力身。現性無分別體離垢染身。現性本清淨顯照諸法身。
　　時善財童子。見彼夜神現如是等佛剎極微塵數差別身已。一心頂禮。舉體投地。良久乃起。合掌瞻仰。於善知識。生十種心。何等為十。所謂於善知識。生同己心。令我精勤辦一切智助道法故。於善知識。生自業果心。令我親近發起清淨勝善根故。於善知識。生莊嚴菩薩行心。令我速能莊嚴一切菩薩行故。於善知識。生成就一切佛法心。引導於我隨順修行諸佛道故。於善知識。生能生最勝心。令我生於佛境界中智光照故。於善知識。生出離心。令我修行普賢菩薩出離行故。於善知識。生能具足福智海心。令我積集成就福智白淨法故。於善知識。生增長心。令我精進速疾增長一切智故。於善知識。生能具足諸善根心。令我志願悉得圓滿。令諸眾生生歡喜故。於善知識。生能成辦大利益心。令我自在利樂眾生安住一切菩薩法故。成就一切種智道故。發是心已。得彼夜神與諸菩薩佛剎極微塵數同行。所謂同念心。常憶念十方三世一切佛故。同慧分別。決了一切法海差別門故。同趣善巧。開示一切如來妙法輪故。同覺。以等空智。覺悟一切三世教故。同根。成就菩薩淨智光明。普照眾生諸根海故。同心。善能修習無礙功德。莊嚴一切菩薩道故。同境。智光普照一切如來所行境故。同教。獲一切智。照諸教海一切相故。同義。能以智慧。覺悟一切法自性故。同法住。深入一切法界海故。同勇猛。得不共法。摧滅一切障礙山故。同色身。隨眾生心。示現種種相好身故。同諸力勤求成就一切智力。不退轉故。同無畏。其心清淨。猶如虛空無障礙故。同精進。於無量劫。行菩薩行。無懈倦故。同辯才。得一切法無障礙智普光明故。同無等。身相清淨。一切世間無能勝故。同愛語。凡所語言。令諸眾生皆歡喜故。同妙音。能師子吼。普演一切法門海故。同滿音。以圓滿音。令諸眾生隨類解故。同淨德。隨順修習一切如來淨功德故。同淨業。成就清淨一切菩薩諸善業故。同智地。受一切佛所轉法輪為眾生故。同梵行。安住一切如來所行智境界故。同大慈。念念普覆一切國土眾生海故。同大悲。興大法雲普降法雨。潤澤一切諸眾生故。同身業。以方便行。教化成熟諸眾生故。同語業。以隨類音。演說一切諸法門故。同意業。普攝眾生。置一切智境界中故。同莊嚴。清淨莊嚴一切十方諸佛剎故。同親近。見一切佛出興于世。皆親近故。同勸請。請一切佛為諸眾生。轉法輪故。同供養。常樂供養承事一切諸如來故。同教化。調伏成熟一切世間諸眾生故。同光明。普能自在。照了一切諸法門故。同三昧。普知一切十方世界眾生心故。同充遍。以自在力。遍一切剎修諸行故。同住處。住諸菩薩神通海故。同眷屬。一切菩薩共止住故。同趣入。普入世界微細處故。同心慮。普知廣大諸佛剎故。同往詣。隨順往詣普入一切佛剎海故。同方便。悉能示現遍滿一切諸佛剎故。同超勝。遍於一切諸佛剎中無與等故。同不退。普入十方。威德平等無障礙故。同破闇。得一切佛成菩提智普光明故。同無生忍。入一切佛道場眾海。無染著故。同普遍。承事供養不可說剎諸如來故。同智證。隨順了知諸法門海。常相續故。同修行。現前勤求。順行一切諸法門故。同希求。於清淨法。周遍勤求。深樂欲故。同清淨。集佛功德。而以莊嚴身口意故。同妙意。於一切法。正分別智。能明了故。同精進。勤求成就一切如來諸善根故。同淨行。成就滿足一切菩薩所行行故。同無礙。覺悟了知一切諸法皆無相故。同善巧。能於如來一切法中。智自在故。同隨樂。隨諸眾生心之所樂。現境界故。同方便。善巧修習一切法門所應習故。同護念。得一切佛自在威力所護念故。同入地。得入一切諸佛菩薩所住地故。同所住。安住一切諸佛菩薩所證位故。同記別。普為一切諸佛如來授記別故。同三昧。於一念中普入一切三昧海故。同建立。於剎那中示現種種諸佛事故。同正念。正念隨順一切如來境界門故。同修行。盡未來劫勇猛精進。勤修一切菩薩行故。同淨信。於諸如來無量智慧速疾愛敬極欣樂故。同捨離。滅除一切諸障礙故。同不退智。與諸如來智慧等故。同受生。應現成熟諸眾生故。同所住。安住如來一切種智方便門故。同境界。能於甚深法性境界得自在故。同無依。永滅一切諸有染著所依心故。同說法。已甚深入種種法門平等智故。同勤修。於己身內。受持佛法。自體威德。所護念故。同神通。開悟眾生。令修一切菩薩行故。同無行。不動深入一切十方諸剎海故。同神力。一念遍遊十方一切世界海故。同總持。已得一切陀羅尼海普照門故。同祕密。了知一切修多羅中妙法門故。同甚深。解一切法離相清淨如虛空故。同光明。放大光明。普照十方諸世界故。同智光。普照顯示一切眾生心體性故。同震動。為諸眾生。現神通力。威德自在。普震十方諸佛剎故。同不虛。一切眾生。種種方所。見聞憶念。皆悉令其心調伏故。同出離。普為滿足一切菩薩諸大願海。成就如來十力智故。同欣樂。隨眾生心。而為開示。令歡喜故。時善財童子。普遍觀察守護一切眾生大願精進力光明主夜神。起彼十種極清淨心。獲此佛剎極微塵數菩薩同行。得是行已。心轉清淨。於善知識。發起無量無邊歡喜。偏袒右肩。頂禮其足。合掌恭敬。一心瞻仰。以偈讚曰。
　　我發堅固自在意　　志求無上佛菩提
　　今於聖者知識所　　而起自己無異心
　　我以得見善知識　　普集無盡諸白法
　　滅除一切眾罪垢　　成就清淨菩提果
　　我因得見善知識　　普以功德莊嚴心
　　盡未來劫諸剎中　　勤修利益眾生道
　　我念聖者善知識　　攝受饒益成就我
　　為攝我故悉顯示　　最勝寂靜真實法
　　關閉險難諸惡趣　　開示淨妙人天路
　　亦示一切諸如來　　所成種智無師道
　　聖者希有無等倫　　是佛最勝功德藏
　　無垢無量如虛空　　出一切智清淨樂
　　聖者福海量如空　　我今所見無邊際
　　念念之中能出生　　清淨善根一切智
　　仁今滿我波羅蜜　　增我不可思議福
　　令我冠佛妙法繒　　長我清淨諸功德
　　我念聖者善知識　　令我成滿諸佛智
　　我今誓願常依止　　速疾成就諸白法
　　我以善友饒益故　　一切功德咸具足
　　歡喜普為諸眾生　　教導宣揚一切智
　　仁今與我為師範　　令我修行無上法
　　我於無數億劫中　　無能少報師恩德

　　爾時善財。說偈讚已。白言大聖。向所顯現。不可思議菩薩境界。願為我說。此解脫門。名為何等。發心已來。為幾時耶。久如當得阿耨多羅三藐三菩提。夜神告言。善男子。此解脫門。名普化眾生令生善根。我以得此解脫門故。悟一切法自性平等。入於諸法真實之性。證無依法。捨離世間。悉知諸法色相差別。亦能了達青黃赤白性皆不實無有差別。而恒示現無量無數清淨色身。所謂種種色身。非一色身。無邊色身。清淨色身。一切莊嚴色身。普見色身。等一切眾生形相色身。普現一切眾生前色身。光明普照色身。眾所樂見色身。見無厭足色身。相好清淨色身。離一切惡淨光普照色身。大力勇猛平等示現色身。一切世間甚深難得色身。一切世間無能映蔽色身。一切眾生稱歎無盡色身。念念觀察種種莊嚴色身。示現種種諸形像雲色身。出現種種形色顯色色身。普現無量神力色身。普放一切眾妙光明色身。一切淨妙莊嚴色身。隨順成熟一切眾生色身。隨其心樂現前調伏色身。隨所應度成就善根色身。現無障礙普光明照色身。淨無濁穢廣大光明色身。可愛端正增長不壞色身。具足莊嚴清淨堅固色身。方便開示不思議法微妙光明色身。一切無能映奪色身。能映奪一切色身。無諸暗障色身。能破諸闇色身。普集一切諸白淨法色身。具足勢力大功德海色身。從於過去尊重恭敬為因所生色身。如虛空清淨心所起色身。最勝廣大超過妙寶色身。無斷無盡大功德海色身。普遍出現大光明海色身。一切世間無依無別平等色身。遍滿十方一切世界無礙色身。念念出現不可說不可說剎海顯示種種色相海色身。增長一切眾生種種歡喜心色身。攝取一切眾生海色身。能於一一毛孔之中出師子吼說一切佛功德海色身。能淨一切眾生心性甚深信解海色身。決定解了一切法義無疑網色身。心無障礙種種光網普照耀色身。等虛空量淨光明色身。能放廣大摩尼寶王淨光明色身。照現無垢法界影像色身。世無能比色身。種種妙相差別莊嚴色身。普照十方色身。隨時示現應諸眾生常不斷絕色身。出生寂靜調伏一切眾生色身。善能除滅一切煩惱色身。一切眾生功德福田色身。能清淨一切教色身。一切眾生所見不虛色身。現大智慧勇猛威力色身。無障礙普周遍色身。顯示最勝利益世間色身。現能普集大慈海色身。普集大福山王色身。普光照現一切世趣影像色身。現能清淨大智慧力色身。隨順一切世間正念色身。一切寶相光明色身。顯示毘盧遮那藏色身。隨順一切眾生寂靜色身。一切智體相現前色身。現微笑眼能令眾生普生淨信色身。一切眾寶最勝莊嚴普光明色身。不取不捨一切眾生色身。無決定無執著色身。顯示自在威力加持色身。顯示諸法神通變化色身。種種如來善根光照色身。遍法界海遠離諸惡色身。普現親近一切如來道場眾會色身。現能成就種種妙色海色身。普遍出現善行所流相似妙果色身。隨所應化調伏眾生色身。一切世間見無厭足色身。放種種色淨光明色身。顯示一切三世相海色身。能放一切焰海光明色身。顯示無量圓滿光明海色身。一切妙香光明普遍超諸世間色身。一一毛孔現不可說極微塵數日輪雲色身。廣大無垢月輪雲威德色身。放無量色須彌山王妙華雲光明色身。出生種種妙鬘雲光明色身。顯示一切寶蓮華雲色身。出興一切燒香形像雲普遍法界色身。念念普散一切末香藏雲現前變化遍滿十方色身。現一切如來廣大願雲色身。現一切語言普演法海色身。現普賢菩薩形像身雲色身。念念中現如是等諸色相身。充滿十方一切法界。令諸眾生或見色身。或聞說法。或隨順憶念。或親近承事。或遇神通。或覩變化。如是種種不可思議自在威力。悉隨心樂皆得開悟。應時調伏。捨不善業。善行圓滿。善男子。當知此由往昔種種大願力故。具一切智速疾力故。菩薩解脫廣大力故。救護眾生大悲力故。安樂眾生大慈力故。勤求隨順不退力故。一切如來加持力故。作如是事。善男子。我入此解脫了知法性無有差別。而能示現無量色身。於一一身。顯現無量諸色相海。於一一相。普放無量大光明雲。一一光明。照現無量諸佛剎土。一一剎土現無量佛。出興于世。一一如來顯現無量大神通力。隨諸眾生心行不同。開發覺悟宿世善根。未種者令種。已種者令增長。已增長者。令成熟。於念念中。令無量眾生於阿耨多羅三藐三菩提。得不退轉。安住種種解脫門中。

　　　　大方廣佛華嚴經卷第二十四



　　　　大方廣佛華嚴經卷第二十五

　　　　罽賓國三藏般若奉　詔譯

　　入不思議解脫境界普賢行願品

　　爾時夜神。告善財言。善男子。如汝所問。從幾時來。發菩提心。修菩薩行。如是之義。我承佛力。當為汝說。善男子。菩薩智輪。寂靜圓滿。遠離一切分別境界。不可以生死妄想之中長短染淨廣狹多少。如是諸劫。分別顯示。開悟眾生。何以故。菩薩智輪。本性清淨。離一切分別網。超一切障礙山。隨所應化而普照故。善男子。譬如日輪體無晝夜。但出時名晝。沒時名夜。菩薩智輪亦復如是。無有分別。亦無三世。但隨世間及菩薩智輪威德力故。於無別中建立差別。教化眾生。言其止住前劫後劫染淨多少。善男子。譬如日輪住閻浮空。其影悉現一切淨寶及以河海池沼器物諸淨水中。一切眾生莫不目見。而彼日輪不來至此。菩薩淨智圓滿日輪。亦復如是。出諸有海。住佛實法。寂靜空中。無有所依。但為化度諸眾生故。而於諸趣。隨類受生。實不生死。亦無染著。無長短劫諸想分別。何以故。菩薩究竟離心想。見一切顛倒。得真寂見。見法實性。知諸世間如夢如幻無我無人。但以大悲大願力故。放無垢光廣大圓滿。現眾生前教化調伏。善男子。譬如船師常以大船。於河流中。不依此岸。不著彼岸。不住中流。而度眾生。無有休息。菩薩摩訶薩。亦復如是。以波羅蜜船。於生死流中。不厭生死。不取涅槃。不住中流。而度眾生。達於彼岸。無有休息。雖於無量無數劫中。常勤精進。修菩薩行。教化眾生。未曾分別劫數長短。善男子。如太虛空。一切世界於中成壞而無分別。本性清淨。無染無亂。無礙無厭。非長非短。盡未來劫。持一切剎。菩薩摩訶薩。亦復如是。以等虛空界廣大深心。起大願風輪。攝諸眾生。令離惡道生諸善趣。悉令安住一切智地。滅諸煩惱生死苦縛。而無憂喜疲厭之心。善男子。如幻化人。雖復具足一切色身。肢體圓滿。而無入息及以出息寒熱飢渴憂喜生死十種之事。菩薩摩訶薩。亦復如是。以如幻智平等法身。現眾色相。於諸有趣。住無量劫。教化眾生。於生死中一切境界。亦無十事所謂無欣。無厭。無愛。無恚。無苦。無樂。無取。無捨。無安。無怖。善男子。菩薩智慧。雖復如是甚深難測。我當承佛威神之力。為汝解說。令未來世諸菩薩等。滿足種種廣大願門。成就增長種種諸力。
　　善男子。乃往古世。過世界海極微塵數劫。有世界。名寶光明。劫名妙光。於其劫中。有一萬佛。出興于世。其最初佛。號法輪大聲虛空雲燈王如來應正等覺。十號圓滿。彼四天下閻浮提中。有一王都。名一切愛樂寶莊嚴。城東不遠。有一大林。名曰妙光。於彼林中。有菩提樹名寶拘蘇摩華雲。於其樹下。有師子座。名毘盧遮那摩尼王蓮華藏。時彼如來。於此座上。成阿耨多羅三藐三菩提。滿一百年。坐於最勝菩提道場。為諸菩薩諸天世人。及閻浮提宿植善根已成熟者。演說正法。是時國王。名曰勝光。時世人民壽一萬歲。其中多有殺盜。婬佚。妄言。綺語。離間。麁惡。貪瞋。邪見。不孝父母。不敬沙門婆羅門等。如是諸惡。增長熾盛。時王為欲調伏彼等惡法眾生。令住十善。廣大成就。造立囹圄。枷鎖禁閉。無量眾生。於中受苦。王有太子。名能勝性。端正殊特。人所喜見。最勝清淨。妙色圓滿。具二十八大人之相。處自宮中。采女圍遶。遙聞獄囚楚毒音聲。心懷傷愍。從宮殿出。入牢獄中。見諸罪人。杻械枷鎖。遞相連繫。置幽闇處或以火炙。或以煙熏。或被榜笞。或遭臏割。裸形亂髮。飢渴羸瘦。筋斷骨現。號叫苦劇。太子見已。心生悲愍。發起利益救護之心。以無畏聲。安慰之言。汝莫憂惱。汝勿愁怖。我當令汝悉得解脫。便詣王所。而白王言。獄中罪人。苦毒難處。願垂寬宥。施以無畏。時王即集五百大臣。而問之言。是事云何。諸臣答言。彼罪人者。私竊官物。謀奪王位。盜入宮闈。罪應刑戮。不宜寬恕以亂王法。有哀救者。罪亦當死。時彼太子。聞是語已。悲心轉切。語大臣言。如汝所說但放罪人。所有苦事。我悉代受。隨其所應可以治我。我為彼等苦惱繫縛一切眾生得解脫故。粉身歿命。無所顧惜。要令罪人皆得免離。何以故。若我不救此等眾生令解脫者。云何能救三界牢獄諸苦眾生。一切眾生在三界中。為諸貪愛之所繫縛。入於種種黑闇稠林。愚癡所蔽。貧無功德。墮諸惡趣。身形鄙陋。諸根放逸。其心迷惑。不求出道。失智慧光。樂著三有。斷諸福德。滅諸智慧。種種煩惱濁亂其心。住苦牢獄。入魔羂網。生老病死憂悲惱害。如是諸苦。常所逼迫。我當云何令彼解脫。是故應捨一切珍財眷屬妻子。乃至身命。而救拔之。令彼獄囚而得離苦。時諸大臣。聞是語已。共詣王所。悉舉其手。高聲唱言。大王當知。如太子意。毀壞王法。禍及萬人。若王愛念。不速治責。王之寶祚。亦不久立。王聞此言。赫然大怒。令誅太子及諸罪人。王后聞之。愁憂號哭。毀形降服。塵土坌身。與千采女及諸眷屬。馳詣王所。舉體投地。頂禮王足。俱白王言。唯願大王。慈恕太子。賜其餘命。王即迴意。語太子言。此諸獄囚。罪在難赦。故我勅汝。莫救罪人。若救罪人。必當殺汝。爾時太子。為欲開發廣大心故。為欲專求一切智故。為欲利益諸眾生故。為以大悲普救攝故。其心堅固無有退怯。復白王言。願恕彼罪身當受戮。王言隨意。爾時王后。既見太子。悲救決定。復白王言。願聽太子半月行施。恣意修福。然後就戮。王即聽許。是時王后。眷屬妃嬪。蒙王許已。悲喜交集。不自勝任。時都城北。有一大園。名曰日光。曾是往古諸仙施場。太子詣彼。設大施會。須食與食。須衣與衣。乃至車乘。華鬘瓔珞。塗香末香。幢幡寶蓋。及餘種種寶莊嚴具。隨有所求靡不周給。經半月已。於最後日。國王群臣。后妃采女。長者居士。城邑人眾。及諸外道。悉來集會。時法輪大聲虛空雲燈王如來。知諸眾生調伏時至。即與大眾。詣此施場。所謂天王圍遶。龍王供養。夜叉王守護。乾闥婆王讚歎。阿脩羅王曲躬頂禮。迦樓羅王以清淨心散諸寶華。緊那羅王歡喜愛敬歌詠勸請。摩睺羅伽王一心觀察瞻仰尊顏。與此眾俱入彼大會。爾時太子。及諸大眾。遙見如來相好端嚴。諸根寂定。如調順象。心無垢濁。如清淨池威德自在。如大龍王。現大神通。示大自在。種種相好。莊嚴其身。放大光明。普照世界。一切毛孔。出香焰雲震動十方無量佛剎。出興一切莊嚴具雲。普雨一切諸莊嚴具。以佛威神功德之力。一切眾生見者心淨。增長歡喜銷滅煩惱。爾時太子。及諸大眾。既見如來種種威力。心意清淨。踊躍無量。即於佛前。五體投地。頂禮佛足。安施最勝清淨床座。合掌恭敬。而白佛言。善來世尊。善來善逝。唯願哀愍。攝受於我。處于此座。以佛神力。淨居諸天。即變此座。為香摩尼寶蓮華藏師子之座。佛坐其上。諸菩薩眾。各各就座。周匝圍遶。眷屬莊嚴。時彼會中。一切眾生。因見如來。患苦銷滅。垢障咸除。身器清淨。堪受聖法。爾時能勝性太子。見彼人天一切世主國王大臣長者居士。乃至所有童男童女。諸外道等。眾會集已。普遍觀察。偏袒右肩。右膝著地。合掌恭敬。一心觀佛。以偈讚曰。
　　梵釋八部五通仙　　種種辯才同讚佛
　　我以微力今隨讚　　如蜂隨於妙翅飛
　　融金色相青蓮眼　　銷殄魔軍過失除
　　威儀嚴淨德充盈　　十力智光恒普照
　　住真寂樂無明盡　　能除欲醉斷邪因
　　截諸愛網利群生　　十力智光恒普照
　　日光天子出現時　　雖能與世為明導
　　種種惑亂蔽其心　　佛日自他無不照
　　雪山住世自在魔　　龍為瓔珞獸皮服
　　常為女色之所昏　　十力智光恒普照
　　月光天子耀世間　　淨空列宿為嚴飾
　　種種惑亂覆其心　　佛月自他無不照
　　青蓮華眼那羅延　　除滅脩羅能變化
　　隨眠昏醉如胎藏　　十力智光恒普照
　　帝釋手執金剛杵　　威德能碎阿脩羅
　　常為女色昏醉心　　十力智光恒普照
　　力賢三十三天主　　威勢能破脩羅軍
　　由昏欲箭中其心　　十力智光恒普照
　　犀牛婆藪蟻樓仙　　五通神力無能制
　　貪欲愚癡常醉心　　十力智光恒普照
　　勝論數論意仙等　　一切外道常所宗
　　癡網所纏墜欲泥　　十力智光恒普照
　　說四圍陀立世界　　八面四臂勝身天
　　種種無明常自昏　　十力智光恒普照
　　邪天愛欲無慚恥　　那延好殺無愧心
　　鬼母血食害牛羊　　頻那甘酒常昏醉
　　唯有如來恒住世　　智眼常明如日光
　　眾生癡闇覆其心　　不見善逝常迷沒
　　我於善逝非親屬　　於諸異道亦非怨
　　異道既非奪我財　　如來亦不與珍寶
　　但以世尊清淨語　　決定利益無怨親
　　滌除妄垢顯心源　　故我歸依無等者
　　能盡未來一切劫　　利安一切諸眾生
　　拔苦與樂無懈心　　故我頂禮慈悲者
　　瞻覩如來寂靜月　　或起深信或生疑
　　或敬或慢或懷憂　　究竟皆同解脫果
　　佛開廣大青蓮眼　　妙相莊嚴功德身
　　人天共讚不能量　　譬若萬流歸大海
　　我此舌根少稱讚　　所生微分妙善根
　　普施法界諸眾生　　願證法身成正覺

　　爾時法輪大聲虛空雲燈王如來。知此太子及彼會中一切眾生。堪受聖化。以圓滿音。說修多羅。名普照圓滿。因令諸眾生隨類各解。時彼會中。有八十那由他眾生。遠塵離垢。於諸法中。得淨法眼。無量那由他眾生。得無學地。十千眾生。住大乘道。入普賢行。成滿大願。是時十方各百佛剎極微塵數眾生。於大乘中。心得調伏。無量世界。種種佛剎。一切眾生。免離惡趣。復過算數無量眾生。生於天上。能勝性太子。即於此時。得此菩薩普化眾生令生善根解脫門。
　　善男子。爾時太子。豈異人乎。我身是也。我因往昔起大悲心。捨身命財。一切眷屬。乃至人間安樂壽命。救彼獄中受苦繫縛一切眾生。皆令解脫。開門大施。心無障礙。供養於佛。令生歡喜。發菩提心。得此解脫。善男子。我於爾時。但為利益一切眾生不著三界。心無依止。不求果報。無所希望。不貪世間。一切名稱。不欲自讚輕毀於他不戀一切世間財寶。於所行施。離有相心。於諸世間種種境界。無所貪染。無所怖畏。但唯愛樂如來境界。淨菩提心。心性堅固猶若金剛。成就眾生。勤求匪懈。以大悲力。滅眾生苦。以如來力。開發內心。觀察菩薩諸清淨行。莊嚴大乘出要之道。常樂觀察一切智門。修諸苦行。得此解脫善男子。於意云何。彼時五百大臣。於勝光王作不善語。欲害我者。豈異人乎。今提婆達多等五百徒黨惡比丘是。是諸人等。蒙佛教化。調伏成熟。皆已授與阿耨多羅三藐三菩提記。於未來世。過須彌山極微塵數劫。爾時有劫。名善光明。世界名寶光。於中成佛。其五百佛。次第興世。最初如來。號曰大悲。第二名饒益一切眾生願月王。第三名大悲師子。第四名利益一切世間乃至最後。名曰醫王。雖彼諸佛大悲平等。然為調伏諸眾生故。種種國土功德莊嚴。種族父母。受生誕生在家出家。修菩薩道。往詣道場。降伏魔軍。成等正覺。轉正法輪。說修多羅。語言音聲。顯示神通。現大威力。光明眾會。壽命法住。及其名號。各各差別。善男子。彼諸罪人。我所救者。即拘留孫等賢劫千佛是。爾時百萬阿僧祇諸大菩薩。見彼如來無邊威力。發阿耨多羅三藐三菩提心者。今於十方一切世界。行菩薩行。修習增長。如是菩薩。普化眾生。令生善根解脫者是。時勝光王。今薩遮尼乾子大論師是。時王夫人內宮采女。及諸眷屬。即彼尼乾六萬弟子。與師俱來。建大論幢。共佛論議。悉降伏之與授阿耨多羅三藐三菩提記者是。此諸人等。皆當作佛。種種佛剎。種種莊嚴。劫數名號。各各差別。善男子。我於爾時。救彼罪人。令解脫已。父母聽我。捨離國土。妻子財寶。一切眷屬。於法輪大聲虛空雲燈王如來所。出家學道。於千歲中。淨修梵行。即得成就百億三昧門。百億陀羅尼門。百億神通門。百億菩薩大法藏。能生百億求一切智精進門。淨治百億安忍門。增長百億思惟心。成就百億菩薩力。深入百億菩薩種智門。出生百億般若波羅蜜門。得百億十方諸佛現前門。具百億菩薩大願門。成就圓滿如是法已。於念念中。十方各照百億佛剎。於念念中。十方各遊百億佛剎。於念念中。憶念十方一切世界前後際劫百億諸佛。於念念中。能知十方一切世界百億諸佛大變化海。於念念中。能見十方百億佛剎所有眾生。種種趣類。隨業所受。生時死時。善趣惡趣。好色惡色。其諸眾生種種心行。種種欲樂。種種心性。種種根器。種種業習。種種出生。種種相續。種種成就。可調伏時。皆悉明了。善男子。我於爾時。命終之後。還復於彼閻浮提中。作轉輪王。彼法輪大聲虛空雲燈王如來。般涅槃後。次即於此。值虛空高勝吉祥王如來。承事供養。令生歡喜。次為帝釋。即此道場。值釋梵主藏王如來。親近供養。令生歡喜。次為夜摩天王。即於此界。值大地威德吉祥山如來。親近供養。令生歡喜。次為兜率天王。即於此界。值法輪光明大聲王如來。親近供養。令生歡喜。次為妙變化天王。即於此界。值虛空智燈王如來。親近供養。令生歡喜。次為他化自在天王。即於此界。值無能壞威力幢王如來。親近供養。令生歡喜。次為阿脩羅王。即於此界。值一切法音王如來。親近供養。令生歡喜。次為大梵天王。即於此界。值普現變化影像法音王如來。親近供養。令生歡喜。善男子。此寶光明世界妙光劫中。有一萬佛。出興于世。我皆親近。一一承事。恭敬供養。令生歡喜。次復有劫。名曰日光。於彼劫中。有十萬佛出興于世。最初如來。名妙相好吉祥山。我時為王。名曰大慧。於彼如來。承事供養。令生歡喜。次有佛出。名圓滿肩。我為居士。親近供養。令生歡喜。次有佛出。名無垢童子。我為輔臣。親近供養。令生歡喜。次有佛出。名勇猛持。我為阿脩羅王。親近供養。令生歡喜。次有佛出。名為妙光。我為山神。親近供養。令生歡喜。次有佛出。名須彌相。我為樹神。親近供養。令生歡喜。次有佛出。名離垢臂。我為商主。親近供養。令生歡喜。次有佛出。名師子遊步。我為城神。親近供養。令生歡喜。次有佛出。名天王寶髻。我為毘沙門天王。親近供養。令生歡喜。次有佛出。名法高稱。我為乾闥婆王。親近供養。令生歡喜。次有佛出。名普光明冠。我為鳩槃茶王。親近供養。令生歡喜。善男子。於彼劫中。此十如來。而為上首。如是次第。十萬如來。皆悉供養。善男子。此世界中。次復有劫。名妙蓮華。有六十億如來。出興於世。我常於此。受種種身。以種種威儀。往詣於彼一一佛所。親近承事。以種種資具。恭敬供養。令生歡喜。教化調伏無量眾生。令其成熟阿耨多羅三藐三菩提心。我又於彼一一佛所。得種種三昧門。種種陀羅尼門。種種神通門。種種辯才門。種種一切智門。種種法明門。種種智慧門。照種種十方海。入種種佛剎海。見種種諸佛海。顯示甚深。普遍建立。清淨成就增長廣大。如於此妙蓮華劫中。親近供養。爾所諸佛。令生歡喜。於一切處。一切世界海極微塵數劫。所有如來。出興于世。親近供養。令生歡喜。一一如來。演說妙法。我皆聽聞。聞已信受。守護憶持。為他廣說。教化成熟一切眾生。亦復如是。如是一切諸如來所。皆悉修習此解脫門。復得無量解脫方便。爾時守護一切眾生大願精進力勇健光明主夜神。欲重宣此解脫門義。即為善財。而說偈言。
　　汝發大心為世日　　問我難思解脫門
　　我承佛力為汝說　　汝應一心而諦聽
　　往昔無邊廣大劫　　過於剎海極微數
　　彼時剎號寶光明　　其中有劫名妙光
　　於此妙光大劫中　　一萬如來出興世
　　我皆親近而供養　　從其修習此解脫
  </div>
  <div class="pagination">
   <a href="大方广佛华严经-唐-般若_page18.html">
    上一页
   </a>
   <span>
    ...
   </span>
   <a href="大方广佛华严经-唐-般若_page14.html">
    14
   </a>
   <a href="大方广佛华严经-唐-般若_page15.html">
    15
   </a>
   <a href="大方广佛华严经-唐-般若_page16.html">
    16
   </a>
   <a href="大方广佛华严经-唐-般若_page17.html">
    17
   </a>
   <a href="大方广佛华严经-唐-般若_page18.html">
    18
   </a>
   <span class="current-page">
    19
   </span>
   <a href="大方广佛华严经-唐-般若_page20.html">
    20
   </a>
   <a href="大方广佛华严经-唐-般若_page21.html">
    21
   </a>
   <a href="大方广佛华严经-唐-般若_page22.html">
    22
   </a>
   <a href="大方广佛华严经-唐-般若_page23.html">
    23
   </a>
   <a href="大方广佛华严经-唐-般若_page24.html">
    24
   </a>
   <span>
    ...
   </span>
   <a href="大方广佛华严经-唐-般若_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
