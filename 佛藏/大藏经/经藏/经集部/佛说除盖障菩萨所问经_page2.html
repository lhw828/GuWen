<!DOCTYPE html>
<html>
<head>
    <meta charset="UTF-8">
    <title>佛说除盖障菩萨所问经 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说除盖障菩萨所问经 - 第 2 页/共 3 页</h1>
    <div class="content">

　　　　佛说除盖障菩萨所问经卷第五

　　　　译经三藏朝散大夫试鸿胪少卿光梵大师赐紫沙门臣惟净等奉　诏译
　　复次善男子。云何是善回外道诸见方便。谓若菩萨于左啰迦波哩没罗惹迦尼乾陀等诸外道处。作诸化事。使其调伏为欲成熟。彼因缘故。菩萨作是思惟。此等外道我慢贡高。我今不应先行师教。要先恭事现为弟子。然后使其调伏。于彼法中而求出家。如其所行策勤修学。随诸外道种种法式。多闻苦行咸悉究尽而复过胜。彼众推许有所言说悉皆听受。如奉师尊不相违戾。由得亲近诸外道故。乃呵毁言。诸仁者。汝此所修非出离道。亦非离欲。又非寂灭。由是渐能使彼调伏。而令安住如来法中。文复于彼具五神通诸外道所学修梵行。随其所修而复勤行。令得彼法随能成办。外道所修禅定之法。即能胜过彼诸外道。勤勇进修难行之行。于外道中智者共许。菩萨知其根成熟时。于其所修禅定之法。乃呵毁言。诸仁者。汝修定法非出离道。亦非离欲。又非寂灭由是渐次使令安住如来法中。是为菩萨善回外道诸见方便。云何是善回五尘境界方便。谓若菩萨或见有人极多贪爱。菩萨不以别异方便。但随所乐而为调伏。乃以神力化现女身。端正殊妙胜诸女人。是人见已极生贪著。时化女身于刹那间。变成死尸烂坏臭秽。彼贪爱人见即惊怖。乃生厌患逼恼其心。作如是言。云何速能离此臭秽。尔时菩萨即住其前如应说法。彼贪染人随得离欲。是为菩萨善回五尘境界方便。云何是善除疑悔方便。谓若菩萨或见有人造五无间业。或诸不善业。即诣其所而语之言。汝今何故愁不悦意。是人答言。善男子。我造五无间业。以是缘故愁不悦意。将非我于长夜之中。无有利乐极大苦恼。菩萨乃为其人说戒忏悔。又复如应说甚深法。是人未能舍疑悔心。菩萨即现神通适其心念使令生信。是人即时于菩萨所。乃起信心清净欢喜。由喜心故堪任受法。菩萨引之令入正道。于其人前。化现父母而加杀害。谓其人言。我今与汝同造斯罪勿生疑悔。作是语已复现神通。是人念言。菩萨具有神通智慧犹害父母。况复我邪。尔时乃为是人说种种法。使其罪业而得轻微犹如蚊翅。是为菩萨善除疑悔方便。云何是善知救度有情方便。谓若菩萨或见有人堪任受法。然以是人造极恶业。菩萨为欲度斯等故随应化现。若以王身得度者。即现王身。若以宰官身得度者。即现宰官身。若以刹帝利婆罗门庶民等身得度者。即现刹帝利婆罗门庶民等身。若以天身得度者。即现天身。若以金刚力士身得度者。即现金刚力士身。若以柔善可爱之身得度者。即现彼身。若以恐畏絷缚鞭打等身得度者。即皆现之。若复有人。欲造五无间业。或有人欲于菩萨所生触娆者。菩萨乃以种种方便悉令禁止。或置之异方使其不造无间业等。后于其前作诸化现。乃至或现地狱等相。又复诸有未得神通菩萨寿量色相。菩萨悉知。又诸有情欲成欲坏。菩萨起大悲心悉能思念。此有情欲坏。此有情已坏。菩萨一心如实了知。如观掌中庵摩勒果。菩萨起厌离心作是思惟。若一有情造恶业已。将堕阿鼻大地狱中。彼之定业。我复无异方便能为救拔。我宁代受地狱之苦。乃至彼一有情安住无余依涅槃界中。是为菩萨善知救度有情方便。云何是善知有情济命方便。谓若菩萨或见有情无所堪任。复无力能不识正法。但贪饮食衣服而无余求。菩萨乃为斯等。显示书算伎术种种事业。如是善者悉令学习随有所得使其济命。是为菩萨善知有情济命方便。云何是善受供养方便。谓若菩萨或得宝聚如须弥山菩萨亦受。或得诸余微毫之物菩萨亦受。何以故。菩萨作是思惟。世间有情悭贪谄曲。以是缘故如水中鱼。而常出没生死大海。菩萨深愍斯等有情。使令长夜利益安乐。是故受已不摄于己不起贪心。周给于余一切有情。而复施作佛法僧事。诸贫苦者遍行拯济令诸施主心生欢喜。是为菩萨善受供养方便。云何是善回二乘令入大乘方便。谓若菩萨或见二乘之人堪任阿耨多罗三藐三菩提器者。菩萨乃于声闻缘觉乘中。以其方便回转彼心令住大乘。乃至彼之徒众亦令转舍二乘之心。是为菩萨善回二乘令入大乘方便。云何是善知示教利喜方便。谓若菩萨未发菩提心者。使令发心。若虽已发心而懈怠懒惰。以少戒行为喜足者。当为策勤进修诸行。若于戒学有少缺坏。以是缘故生障碍心。不起清净欢喜心者。菩萨如应为说法要。以善方便使令发起清净之心。是为菩萨善知示教利喜方便。云何是善知供养承事如来方便。谓若出家菩萨。得少财利而生喜足。唯求法利独止一处寂静而住。作是思惟。我今何故不起想念供养如来。即时运心想以种种供养诸佛。随想念时便能圆满六波罗蜜多。云何观想能具六波罗蜜多。谓若想作供养事时。即具布施波罗蜜多。若于供养法中。令一切有情起所缘善心。即具持戒波罗蜜多。若于供养法中。发生欢喜爱乐之心。即具忍辱波罗蜜多。若于供养法中心不懈退。即具精进波罗蜜多。若于供养法中寂住其心。即具禅定波罗蜜多。若于供养法中庄严众行。即具般若波罗蜜多。是为菩萨善知供养承事如来方便。善男子。菩萨若修如是十种法者。即得方便具足。又善男子。菩萨若修十种法者。即得诸愿具足。何等为十。一者不卑下发愿。二者不畏生死发愿。三者出过一切有情发愿。四者诸佛称赞发愿。五者善降诸魔发愿。六者不以他缘故发愿。七者无边发愿。八者不恐怖发愿。九者不懈退发愿。十者善具圆满发愿。云何是不卑下发愿。谓若菩萨不于三有中欲受乐故。而乃发愿。是为菩萨不卑下发愿。云何是不畏生死发愿。谓若菩萨。不厌患三界。不求离欲。不趣寂灭故发愿。是为菩萨不畏生死发愿。云何是出过一切有情发愿。谓若菩萨发如是愿。乃至普尽诸有情界。愿彼一切得大涅槃已。然后我当亦入涅槃。是为菩萨出过一切有情发愿。云何是诸佛称赞发愿。谓若菩萨发如是愿。普尽有情界中。未发菩提心者。普愿一切发菩提心。已发心者。次第修行菩萨行已坐菩提场。我皆一一恭敬供养。然后劝请转妙法轮。若欲入涅槃时。亦悉劝请令久住世利益有情。是为菩萨诸佛称赞发愿。云何是善降诸魔发愿。谓若菩萨发如是愿。如我所行。我及一切有情当成正觉时。其佛刹中不闻魔声。况复魔众。是为菩萨善降诸魔发愿。云何是不以他缘故发愿。谓若菩萨。不由他缘故发阿耨多罗三藐三菩提愿。何以故。菩萨以自胜慧。观察有情界中种种苦恼为救度故。乃发阿耨多罗三藐三菩提愿。是为菩萨不以他缘故发愿。云何是无边发愿。谓若菩萨所发愿者无限方分。何以故。谓菩提行广大无量无有边际。菩萨当发愿时。偏袒一肩右膝著地。于诸世间心生厌患。发是愿言。普观十方一切世界。诸菩萨众现修苦行者。现坐菩提场成等正觉转法轮者。愿诸菩萨观照我心乃至说法度脱。得度脱已我悉随喜。以是随喜善根。回向阿耨多罗三藐三菩提。是为菩萨无边发愿。云何是不恐怖发愿。谓若菩萨从初发心闻甚深法。或闻诸佛有大甚深威德之力。或闻菩萨游戏神通甚深法门。或闻诸佛善巧方便甚深之法。闻已皆悉不惊不怖。菩萨作是思惟。佛菩提无边。佛境界无边。诸佛世尊成熟有情亦悉无边。我之智力而不能知。唯佛与佛乃能究尽。是为菩萨不恐怖发愿。云何是不懈退发愿。谓若菩萨或见有情[怡-台+龍]戾难调。以斯等故。生弃舍心欲生净土。我不愿闻此等有情诸恶名字。菩萨虽以此缘。不应弃舍利有情事。何以故。菩萨具悲智故。起如是心遍有情界中。诸有少智起劣精进。痴盲喑哑无涅槃分者。悉为诸佛菩萨呵毁弃舍。斯等有情普愿于我刹中。悉令发起阿耨多罗三藐三菩提心。乃至坐菩提场成等正觉。菩萨发是心时。一切魔宫皆悉震动。诸佛赞叹严净佛土。速证阿耨多罗三藐三菩提果。是为菩萨不懈退发愿。云何是善具圆满发愿。谓若菩萨誓愿坐于大菩提场。降伏魔军证阿耨多罗三藐三菩提果。此上无复更求余愿。善男子。譬如钵器盛酥或油。若平满已无复更受一尘之滴。菩萨亦复如是。成正觉已无复减少一尘之愿。是为菩萨善具圆满发愿。善男子。菩萨若修如是十种法者。即得诸愿具足。又善男子。菩萨若修十种法者。即得诸力具足。何等为十。一者无能胜力。二者无屈伏力。三者福力。四者慧力。五者徒众力。六者神通力。七者自在力。八者陀罗尼力。九者不动加持力。十者不越教敕力。云何是无能胜力。谓若菩萨力无能胜。一切外道二乘。无与菩萨力齐等者。是为菩萨无能胜力。云何是无屈伏力。谓若菩萨具胜力故。于有情聚中。无能屈伏菩萨力者。是为菩萨无屈伏力。云何是福力。谓若菩萨世出世间诸有福行无不积集。是为菩萨福力。云何是慧力。谓若菩萨于佛法中正慧悉知。无有少法不见不证不觉了者。是为菩萨慧力。云何是徒众力。谓若菩萨。所有徒众。不缺戒行。不坏正见。不越法式。不染净命。何以故。菩萨徒众。同其菩萨正直行故。是为菩萨徒众力。云何是神通力。谓若菩萨所有世间神通之力。尚能超胜一切声闻缘觉神通境界。而此菩萨胜上神力。于一微尘中。而能容受阎浮提世界。及四大洲。小千世界。中千世界。大千世界。或一殑伽沙数世界。乃至不可说不可说殑伽沙数。是等世界。于一微尘中悉容受已。而微尘不增世界不减。其中有情不相触碍。是为菩萨神通力。云何是自在力。谓若菩萨力自在故。欲使三千大千世界。七宝充满随其所欲。乃至不可说不可说世界。悉能充满种种珍宝。是为菩萨自在力。云何是陀罗尼力。谓若菩萨于不可说不可说佛刹中。诸佛世尊所说之法。诸名句文种种义理。于刹那间悉能受持解了修习。是为菩萨陀罗尼力。云何是不动加持力。谓若菩萨胜加持力所加持故。诸有情中无能亏动菩萨力者。唯除如来应供正等正觉。是为菩萨不动加持力。云何是不越教敕力。谓若菩萨于有情中。而不见有敢违菩萨教敕之者。唯除善巧方便利益等事。是为菩萨不越教敕力。善男子。菩萨若修如是十种法者。即得诸力具足。

　　　　佛说除盖障菩萨所问经卷第五



　　　　佛说除盖障菩萨所问经卷第六

　　　　译经三藏朝散大夫试鸿胪少卿光梵大师赐紫沙门臣惟净等奉　诏译
　　复次善男子。菩萨若修十种法者。即得诸智具足。何等为十。一者人无我智。二者法无我智。三者无方分智。四者知定境界智。五者加持智。六者不坏智。七者善观一切有情诸行智。八者无发悟智。九者善解一切法相智。十者出世间智。云何是人无我智。谓若菩萨观诸蕴生及诸蕴灭。若蕴生时。观法无实虚妄不坚。若蕴灭时。观法离散亦无所至。菩萨作是思惟。此诸蕴中。无我人有情寿者养者。而愚夫异生执著于我乃起是念。蕴中有我邪。我中有蕴邪。我不是蕴邪。蕴不是我邪。由是计执不了真实。由不了故如旋火轮展转生死。菩萨于如是法悉如实知。是为菩萨人无我智。云何是法无我智。谓若菩萨若诸法成若诸法坏悉如实知。菩萨作是思惟。此于假法之中分别建立。而彼诸法无实自性。乃至文字亦无自性。但唯忆想分别。世俗所行不应于彼而生取著。然其世俗假借诸法而亦非无。谓以诸法藉缘而有。法从缘生法从缘灭。如是等法菩萨悉知。是为菩萨法无我智。云何是无方分智。所谓菩萨之智无局方分。非但一刹那中智能随转。第二刹那智不随转。何以故。菩萨之智于刹那中。普遍一切随转随现。是为菩萨无方分智。云何是知定境界智。谓若菩萨能知声闻所修之定。知缘觉定。知菩萨定。知如来定。若声闻所修禅定境界菩萨随知。若缘觉所修禅定境界菩萨随知。若菩萨所修禅定境界菩萨随知。若如来所行禅定境界菩萨亦知。然非宿报所成己之智力而能了知。但以如来威神力故乃能知之。余诸定法以自智力悉可了知。是为菩萨知定境界智。云何是加持之智。谓若菩萨于声闻所有加持之法如说能知。缘觉加持如说能知。菩萨加持如说能知。况复于余诸有情邪。是为菩萨加持之智。云何是不坏智。谓若菩萨得不坏智已。诸魔外道及一切声闻缘觉无能沮坏。是为菩萨不坏智。云何是能观一切有情诸行智。谓若菩萨以其无著无断清净之智。普观一切有情界中而悉能见。或有有情发菩提心者。或有不发菩提心者。或有满足菩提行者。或有不满足菩提行者。或有住初地者。或有乃至住十地者。或有现成正觉者。或有成正觉已转法轮者。或有广作一切化利事已入大涅槃者。或有入声闻乘涅槃者。或有入缘觉乘涅槃者。或有生于善趣之者。或有生于恶趣之者。此如是等。菩萨之智悉能观察。是为菩萨观一切有情诸行智。云何是无发悟智。所谓菩萨于行住坐卧四威仪中悉无发悟。而菩萨之智自然常转。譬如人睡俱无动作。而出入息自然常转。菩萨之智亦复如是。于一切处无碍而转。是为菩萨无发悟智。云何是知一切法智。谓若菩萨善知一切法平等之相。一相。种种相。如幻相。虚妄分别等相。悉如实知。是为菩萨知一切法相智。云何是出世间智。谓若菩萨具无漏智。出过一切世间之智。是为菩萨出世间智。善男子。菩萨若修如是十种法者。即得诸智具足。又善男子。菩萨若修十种法者。即得胜行如地。何等为十。一者如地广大无量。二者存济一切有情。三者远离损恼饶益等育有情。四者普能容受大法云雨。五者为诸有情共所依止。六者能生善法种子。七者为大宝器。八者为大妙药。九者不可倾动。十者不生惊怖。善男子。云何是如地广大无量。譬如大地周遍广大无其限量。菩萨亦复如是。福智胜行周遍广大无其限量。是为菩萨如地广大无量。云何是存济一切有情。譬如大地周给一切有情彼彼所须受用之物。菩萨亦复如是。以施戒忍精进禅慧等法。及无数种菩提行法。随其所应普能摄受化度有情。是为菩萨存济一切有情。云何是远离损恼饶益等育有情。譬如大地损恼无戚饶益无忻无此二想。菩萨亦复如是。于诸有情损恼无戚饶益无忻平等利乐。于一切处不生忻戚。是为菩萨远离损恼饶益等育有情。云何是普能容受大法云雨。譬如大地大云含润一切悉能容受任持。菩萨亦复如是。如来兴大密云注大法雨。如其所说悉能容受亦悉任持。是为菩萨普能容受大法云雨。云何是为诸有情共所依止。譬如大地一切有情若行若止悉依于地。菩萨亦复如是。一切有情依止菩萨故。生于善趣向涅槃道。是为菩萨为诸有情共所依止。云何是能生善法种子。譬如大地一切种子依地而植依地而生。菩萨亦复如是。一切有情善法种子。悉依菩萨种植生长。是为菩萨能生善法种子。云何是为大宝器。譬如大地种种珍宝由地而生。是故地者即大宝器。菩萨亦复如是。种种功德智宝皆由菩萨所现。是故菩萨即大宝器。是为菩萨为大宝器。云何是为大妙药。譬如大地世间所有一切药草。悉依地生而能治疗种种病苦。菩萨亦复如是。现大法药普疗世间一切有情诸烦恼病。是为菩萨为大法药。云何是不倾动。譬如大地一切蚊蚋虻虫湿生等类。及彼大风不能倾动。菩萨亦复如是。一切有情所起内外诸缘苦恼等事悉不能动。是为菩萨不可倾动。云何是不生惊怖。譬如大地一切龙王鹿王哮吼震响。闻已皆悉不生惊怖。菩萨亦复如是。闻诸魔外道声已不生惊怖。是为菩萨不生惊怖。善男子。菩萨若修如是十种法者即得如地。又善男子。菩萨若修十种法者即得如水。何等为十。一者善法如水流润赴下。二者种植诸善法种。三者信乐欢喜。四者渍坏诸烦恼根。五者自体无杂清净。六者息除烦恼炎炽。七者能止诸欲渴爱。八者深广无涯。九者高下充满。十者息诸烦恼尘坌。云何是善法流润赴下。譬如大水奔流赴下润泽滋长。菩萨亦复如是。所修善法流润赴下滋长有情。是为菩萨善法如水流润赴下。云何是种植诸善法种。譬如大地种植一切树林药草由水滋溉增长成结。菩萨亦复如是。广植一切菩提分法种子。定水滋溉数数增长。乃至得成一切智树。以其一切智树获成立故。种种佛法果实繁茂。普为一切有情存济慧命。是为菩萨种植诸善法种。云何是信乐欢喜。譬如大水自性流润复润于他。菩萨亦复如是。自性爱乐净信欢喜。复能令他一切有情爱乐净信欢喜。爱乐者。所谓乐求出世间法。净信者。信佛法僧。欢喜者。心得清净。是为菩萨信乐欢喜。云何是渍坏诸烦恼根。譬如大地树林草木为水浸渍而悉溃坏。菩萨亦复如是。以其所修禅定之水。浸渍一切有情烦恼根种。以溃坏故烦恼根种不相续生。秽恶习气亦悉除灭。是为菩萨渍坏诸烦恼根。云何是自体无杂清净。譬如大水自体无杂而复清净。菩萨亦复如是。自体无杂本性清净。自体者。为离所起随烦恼等。无杂者。不杂贪嗔痴法。清净者。守护诸根极善清净。是为菩萨自体无杂清净。云何是息除烦恼炎炽。譬如夏月地极炎炽人亦烦热。水能除解悉得清凉。菩萨亦复如是。以其法水息除一切有情界中烦恼炎炽逼迫之苦。是为菩萨息除烦恼炎炽。云何是能止诸欲渴爱。如世间人渴爱所逼水能解除。菩萨亦复如是。一切有情为诸尘境渴爱所逼。菩萨雨大法雨。悉为解除离诸渴爱。是为菩萨能止诸欲渴爱。云何是深广无涯。譬如大水众流合会深广无涯。菩萨亦复如是。胜智积集深广无涯。诸魔外道。而悉不能得其涯涘。是为菩萨深广无涯。云何是高下充满。譬如大水无碍流注一切地方而悉充满。虽复满已亦不损恼一切有情。菩萨亦复如是。注大法雨普润一切有情界中高下充满。虽复满已亦不损恼一切有情。何以故。菩萨大悲心故。是为菩萨法雨流注高下充满。云何是息诸尘坌。譬如大水流润一切尘坌所覆涩恶地方。悉使润泽息诸尘坌。菩萨亦复如是。普为一切粗恶心者。悉令发起柔软之心。乃以胜慧所依定爱之水。流润一切有情息诸尘坌。是为菩萨息诸烦恼尘坌。善男子。菩萨若修如是十种法者即得如水。又善男子。菩萨若修十种法者即得如火。何等为十。一者能烧烦恼之薪。二者成熟佛法。三者能干一切烦恼淤泥。四者如大火聚。五者作光明照。六者能使惊怖。七者能作安慰。八者随所得利与诸有情共之。九者人所供养。十者人不轻慢。善男子。云何是能烧烦恼之薪。譬如大火能烧大地药草丛林杂类等物。菩萨亦复如是。以智慧火能烧所起贪嗔痴等及随烦恼。是为菩萨能烧烦恼之薪。云何是成熟佛法。譬如大火依地所生一切种子及诸药等悉能成熟。菩萨亦复如是。以智慧火内能成熟一切佛法。如所成熟随得不坏。是为菩萨成熟佛法。云何是能干一切烦恼淤泥。譬如大火能干一切湿物及淤泥等。菩萨亦复如是。以智慧火能干一切有漏淤泥。是为菩萨能干一切烦恼淤泥。云何是如大火聚。譬如寒苦诸有情类得大火聚而能温暖。菩萨亦复如是。以智慧火悉能温暖烦恼寒病所逼有情。是为菩萨如大火聚。云何是作光明照。譬如有人于雪山顶或民陀山顶燃大火聚其火光明周一由旬或二三由旬普遍照耀。菩萨亦复如是。以智光明周遍照耀。广一由旬或百或千。乃至无量无数世界。智光普照一切有情。智光照故。而诸有情无智暗冥悉得破散。是为菩萨作光明照。云何是能使惊怖。譬如大火所有恶兽或恶兽王。见彼火聚而悉惊怖四散驰走离其窟穴。菩萨大智威德亦复如是。若魔若天见菩萨已悉生惊怖。弃自所有劣弱威光。离彼地方远远而去。永不得闻菩萨名字。况复见身。是为菩萨能使惊怖。云何是能作安慰。譬如有人或于旷野险难之中迷失方所若见火聚知有聚落或牧放处。即诣其所心得安慰离诸惊怖菩萨亦复如是。一切有情。处于生死旷野险难之中。见菩萨已心得安慰。悉离一切烦恼恐怖。是为菩萨能作安慰。云何是随所得利与一切有情共之。譬如大火一切有情共所受用。若王若旃陀罗童子等无有差。菩萨亦复如是。随得利养受用资具。悉与一切有情共之。若王若旃陀罗童子等无有差。是为菩萨随所得利悉与一切有情共之。云何是人所供养。如世间火诸婆罗门刹帝利或民庶等皆悉奉事而为供养。菩萨亦复如是。世间一切天人阿修罗等皆悉奉事。作诸供养如诸佛想。是为菩萨人所供养。云何是人不轻慢。如微小火人不敢轻。何以故。以能烧故。菩萨亦复如是。若信解行住。菩萨于大乘中。初始发心虽未具力。能世间天人阿修罗等不敢轻慢。何以故。是诸天人阿修罗等。知彼菩萨不久当坐道场证阿耨多罗三藐三菩提果。是为菩萨人不轻慢。善男子。菩萨若修如是十种法者即得如火。又善男子。菩萨若修十种法者即得如风。何等为十。一者如风无碍行故。二者所行境界无边际故。三者如风破散坠堕有情高慢山故。四者吹布广大法云雨故。五者息除一切世间烦恼炎炽故。六者不动一切有情善法济命长养故。七者无量法云含润任持大法雨故。八者大法种种庄严楼阁布饰妙好故。九者一切众会劫树庄严决定常出正妙法音雨华悦意故。十者阿僧祇劫。洁白圣会建立积集三摩地解脱总持门海布妙高山日月光明法教丛林。善妙宫殿轮围山等。及一切有情成熟调伏庄严。善住无上无身依止。随转智风曼拏罗解脱因故。

　　　　佛说除盖障菩萨所问经卷第六



　　　　佛说除盖障菩萨所问经卷第七

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　复次善男子。云何是菩萨如风无碍而行。善男子。如世间风于一切处无依无著亦无色相。而能于彼一切宫殿楼阁。及须弥山大海等处。如所作事而悉能作。菩萨智风亦复如是。于一切处亦无所著。而能施设蕴处界等彼一切法。蕴者所谓色受想行识。界谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。处谓眼处色处。耳处声处。鼻处香处。舌处味处。身处触处。意处法处。乃至世间法出世间法。及天人转轮圣王。梵王帝释护世诸天。大自在天。声闻缘觉。诸菩萨地一切智等。虽有所作悉无住著。彼一切处无住著故。若有性若无性。若一性若异性。真如性等。虽无数心意而无种异。及无造作复无所缘。悉是无障解脱境界。是故梵王帝释护世天等。如理而作十方无边际诸世界中。一切有情及有情事悉令获得。于一切处皆成办已。乃至最后边际劫中隐而不现。而法身者。不可分别非不可分别。是为菩萨如风无碍而行。云何是菩萨所行境界而无边际。如世间风能于十方无量世界。开发成办一切种子。菩萨智风亦复如是。于普遍无边世俗胜义一切法中。广大显现开觉安布。及广宣说如来众会。菩萨众会。世间一切众会。随思随行以无碍心。于诸方处一切通达而无边际。是为菩萨所行境界而无边际。云何是菩萨如风破散坠堕有情高慢山峰。如世间风一切山石丛林宫殿。悉能吹击破散坠堕及隐覆等。菩萨智风亦复如是。所有憍慢耽迷执有身见高倨。有情恃于色相盛年豪贵。身力长寿无病轻安。及伎艺多闻聪利眷属富有辩才。以是等事恃著憍醉。此诸有情。由是缘故起我相心违背正道。菩萨能为宣示胜法破彼慢心。使令善得离染清净。是为菩萨如风破散坠堕有情高慢山峰。云何是菩萨吹布大法云雨。如世间风吹发大云从四方起。众色云轮震吼甚深软美音声。海潮之声。及其种种歌咏之声。响亮无间清妙悦意。电鬘庄严普遍弥覆。俱胝那庾多百千世界。悉能吹发。一切世间所可爱乐。苗稼种子及诸林树。而常降澍种种宝雨。菩萨智风亦复如是。出现种种妙身相云。光明遍照十方世界。一切有情所可爱乐。最上色相光明电鬘而为庄严。出如实法音及六十千胜妙音声。菩萨大悲之风。普高法界普摄一切世间。广覆一切世界。拯拔一切恶趣难处诸有情类。现一切相好光明轮。清净光明加持照耀。一切有情悉成正行坏灭邪行。雨大法雨众庄严具而为庄严。建立一切世界最上喜悦。令诸天人悉置最上喜乐之处。所有一切世出世间。善法种子药草丛林而悉种殖。一切吉祥时分授法灌顶。是为菩萨吹布大法云雨。云何是菩萨息除一切世间烦恼炎炽。如世间风飏激善妙清凉之水。普息有情炎热之苦。使诸有情清凉适悦。菩萨智风亦复如是。一切有情贪嗔痴等。恶趣恶见恶作邪行。极恶贫穷耽爱境界。冤憎会苦。爱别离苦。众病逼恼及法爱等。此诸炎炽皆能息灭。法水灌注得最上清凉。以不空愿力。若见若觉悉无障碍。是为菩萨息除一切世间烦恼炎炽置诸有情处无忧地。云何是菩萨不动一切有情善法而能济命长养。如世间人出息入息风力持故而得活命。菩萨亦复如是。以其智风成办有情一切善法。使诸有情悉得具足皆生欢喜。复次善男子。如世间风悉能成立一切世界。种种庄严殊妙可爱。所谓金刚轮围。小铁围山大铁围山及四大洲。金轮所持大海诸宝。须弥山大须弥山及余宝山。乃至雪山香醉山等。诸宫殿楼阁。阎浮提四大洲。小千世界中千世界。三千大千世界。菩萨智风亦复如是。悉能发起成办一切有情广大福蕴。次第安布如成雪山。应作是见即是所成世间福蕴。如成四大洲须弥山。应知即是所成声闻。如成小千世界。应知即是所成缘觉。如成中千世界。应知即是所成菩萨广大之相。如成三千大千世界。应知即是所成如来百福身相。高出一切世间。普尽虚空一切世界。极妙清净最上称赞。布设一切最胜供养所缘事相。如是一切现前成已。常住三摩呬多如成大海应知即是所成三摩地海。如成大洲中洲及余山石四大洲等。应知即是诸陀罗尼。化度有情诸学众等。如成宫殿楼阁及诸丛林。应知即是清净佛刹功德庄严。如成劫树种种变化。应知即是十地十波罗蜜多十三摩地诸陀罗尼。六通三明诸智光明十自在等。菩萨及佛力无畏不共法大悲等。最上自在广大之法。善男子。此中何等是诸佛世尊百福之相。善男子。譬如满一劫中积集十方。而一一方各有阿僧祇殑伽沙数等世界。是诸世界中所有有情。一切皆具十三千大千世界之数小转轮王所有福蕴。以如是等具小转轮王福蕴之者。诸有情类彼彼福蕴总聚较计。与一大转轮王福蕴相等。又过东方一切世界。是等世界中所有有情。各各皆具一大转轮王福蕴如前所说。乃至十方尽虚空界一切世界中一切有情。各各皆具大转轮王所有福蕴。以此之数较计。如是有情福蕴。与一帝释福蕴相等。又若十方。彼一一方各有阿僧祇殑伽沙数等世界。一一世界有情皆具帝释福蕴。是诸帝释。总而聚之为一帝释。即以如是之数。尽虚空遍法界一切世界有情。皆具如上帝释福蕴。以此之数较计。如是有情福蕴。与一大梵天王福蕴相等。又若十方。彼一一方各有阿僧祇殑伽沙数等世界。彼彼世界有情。皆具大梵天王福蕴。是诸大梵天王。总而聚之为一大梵天王。即以如是之数。尽虚空遍法界一切世界有情。皆具如上大梵天王福蕴。以此之数较计。如是有情福蕴。即同声闻缘觉菩萨所证。大地大光明云授法灌顶。得十自在所有功德。善男子。即以是事。所有一切有情。于十方无边际世界尽虚空界。积集三世所有福蕴。以彼三世福蕴。尽虚空界一切世界极微尘量。百倍倍之即成如来一一毛孔。而彼一一毛孔之中所入福蕴。以十阿僧祇百千倍数倍之。即成如来八十种好。而彼一一随形好中所入一切福蕴。以十不可说倍数倍之。即成如来三十种相。而彼一一所成之相。以十不可说倍数倍之。即成如来眉间圆满无垢月轮胜余千光殊妙最上白毫之相。即如是相。以十不可说不可说千俱胝倍数倍之。即成如来一切世间高显不可睹见乌瑟腻沙庄严顶相。即如是相。以十不可说不可说俱胝那庾多百千倍数倍之。即成如来六十千种一切所缘无边音声。流出殊妙无所发悟。普令有情生大欢喜。开示一切世界清净语言佛大辩才。善男子。此说是为诸佛世尊百福之相。如来以是无尽福智胜行普遍庄严。广为一切有情长养济命。善男子。正使十方尽虚空遍法界。一切世界中所有有情。满一劫中悉住第十法云地菩萨之位具诸胜相。谓身语意所庄严。具诸陀罗尼及十自在。是等菩萨。以阎浮檀金所成之器。量等虚空如殑伽沙数。而一一器盛种种宝。经尔所时乃至最后边际圆满劫中。刹那刹那来而复往。各各持入如来一毛孔中。而佛世尊一毛孔中。所有福蕴不增不减。善男子。此是如来不可思议百福之相。复次何等是十二地。所谓未发菩提心地。欢喜地。离垢地。发光地。焰慧地。难胜地。现前地。远行地。不动地。善慧地。法云地。普遍光明佛地。是为十二地。此中何等是未发菩提心地。谓此菩萨。超越一切愚夫所行邪行。及一切三世梵王帝释护世诸天声闻缘觉。最胜出过一切世间一切行相吉祥。身语意业而为庄严。于十方无边世界。普遍照耀具大光明轮。得无障碍力。行陀罗尼于阿僧祇世界。一一相中纵任无方。于四大洲世界。出现普遍香光明网广大庄严。莲华承足。处大千世界边际之量妙庄严座。得一切法善调顺。善观察成就无碍可意。所缘事相。现十种大相及阿僧祇相。显示不退转法。于无边际一切方所。随所行时放不可思议大光明网。无量刹土种种庄严现身影像。于不可说无量世界中。能为诸世界主。劝受灌顶增上加持。能于一切世出世间。常雨无量大法宝雨。妙光明门悉无遮碍。周广普遍而作最上大施福行。随顺一切世间。普能圆满一切有情不空意愿。见者咸生善妙可爱清净之心。普振一切世界。随所思念诸恶趣等无边有情悉为救度。普能摄受无边诸佛供养法门。游戏一切阿僧祇数三摩地陀罗尼解脱通明等法嬉乐无边胜妙法园而无爱著。得无边俱胝劫数无发悟无疑惑喜行光明。无数俱胝那庾多百千劫。于清净大乘分位中修习圆满。种种利他所行事业成办。福智胜行多百千种。广大先行究竟圆满。若具最极信解行法故。乃得初地。今以次第分位故。而此菩萨。是未发菩提心地。善男子。譬如转轮圣王。虽已超越人之色相。然未获得天之色相。而此菩萨亦复如是。虽已超越一切世间声闻缘觉之地。然未获得最上菩萨地故。复次普遍光明佛地者。无中无边无复遗余一切清净。于一切法自在。普能善观无数种相。普令一切有情获得利乐。何等是诸菩萨所行十种三摩地。所谓一者宝高。二者善住。三者无动。四者不退转。五者宝积。六者日光焰。七者一切义成。八者智光明。九者安住现在佛前。十者首楞严。如是等无边菩萨所行三摩地。复次十二种陀罗尼。何等十二。所谓一者灌顶。二者大智。三者清净音声。四者无尽藏。五者无边转。六者海印。七者莲华庄严。八者趣无碍门。九者决定出生诸无碍解。十者住佛庄严。十一者无边色相。十二者佛身色相成办圆满。是为十二种陀罗尼。复次六通。何等为六。一者天眼通。二者天耳通。三者他心智通。四者宿住随念智通。五者神境智通。六者漏尽智通。是为六通。复次诸菩萨十种自在。何等为十。一者无量阿僧祇劫具寿量力故。即寿自在。二者不可说不可说三摩地门。相续趣入胜相应故。即心自在。三者一切世界无数庄严具。庄严加持显示相应。即受用自在。四者随其时分诸业报力悉显示故。即业自在。五者于一切世界示现受生故。即生自在。六者于一切世界见佛圆满示现故。即信解自在。七者随乐欲时于诸刹中现成菩提。即愿自在。八者于一切世界。出现无边神通事故。即神通自在。九者无边无中法门光明常显发故。即法自在。十者于如来十力四无所畏。四无碍解十八不共法。三十二相八十种好。及现证最上菩提。充满三世一切佛刹。微尘阿僧祇等数中。了知一相具诸胜相。乃至现证一切智悉能显示故。即智自在。是为菩萨十种自在。复次何等是菩萨十力。所谓一者意乐力。二者深固力。三者方便力。四者慧力。五者愿力。六者行力。七者乘力。八者神变力。九者菩提力。十者转法轮力。是为菩萨十力。何等是菩萨四无所畏。所谓一者于诸陀罗尼。随闻能受宣说义理无畏。二者了无我法不娆于他。积集无相本习威仪而无缺失。三业清净成就广大护持无畏。三者常持正法而不忘失。毕竟安住智慧方便。救度有情无放逸心。开示善法得离障难无畏。四者不忘失一切智心。亦于余乘诸出离道圆满自在。得一切种一切事成就无畏。是为菩萨四无所畏。何等是菩萨十八不共法。所谓一者菩萨无著布施。二者无著持戒。三者无著忍辱。四者无著精进。五者无著禅定。六者无著智慧。七者以四摄法摄诸有情。八者善了诸回向法。九者善巧方便成诸有情增上所行。十者开示上乘出离之道。十一者于大乘法而不退转。十二者表示生死及涅槃门。十三者于诸典章不减文句。十四者所作行中智为先导。十五者于诸生中离众过失。十六者于身口意具十善业。十七者堪忍诸苦不舍一切有情。十八者一切世间所可爱乐皆悉显示。普遍一切世间愚夫及声闻缘觉。善以众宝及劫树庄严坚固。一切智心永不忘失。得一切法依法灌顶。常所乐求见佛法僧。是为菩萨十八不共法。云何是如来十力。所谓一者处非处智力。二者教示过去未来现在业因果报智力。三者种种信解智力。四者种种界智力。五者了别自他根智力。六者至处道智力。七者发起一切禅定解脱三摩地三摩钵底染净等智力。八者宿住随念智力。九者生死智力。十者漏尽智力。是为如来十力。云何是如来四无所畏。所谓一者一切法现证智无畏。二者一切漏尽智无畏。三者决定说障道无畏。四者出尽苦道无畏。是为如来四无所畏。

　　　　佛说除盖障菩萨所问经卷第七



　　　　佛说除盖障菩萨所问经卷第八

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　复次何等是为如来十八不共法。所谓一者如来身无懈倦。二者语无卒暴。三者无失念。四者无不定心。五者无种种想。六者无不知舍心。七者欲无减。八者精进无减。九者念无减。十者定无减。十一者慧无减。十二者解脱解脱知见无减。十三者于过去世无著无碍知见随转。十四者于未来世无著无碍知见随转。十五者于现在世无著无碍知见随转。十六者于诸身业智为先导随智而转。十七者于诸语业智为先导随智而转。十八者于诸意业智为先导随智而转。此等是为如来十八不共法。何等是如来大悲。善男子。勤行三十二种相故。乃起如来大悲之心。于十方无边世界。广现不思议相。皆从如来大悲心转。何等三十二相。所谓一者一切法无我。而诸有情于无我理不能信解。是故如来为诸有情发起大悲。二者一切法无有情。而诸有情执以为有。是故如来发起大悲。三者一切法无寿者。而诸有情执以为有。是故如来发起大悲。四者一切法无补特伽罗。而诸有情生其取著。是故如来发起大悲。五者一切法无性。而诸有情起有性见。是故如来发起大悲。六者一切法无碍。而诸有情著于所碍。是故如来发起大悲。七者一切法无含藏。而诸有情生其乐著。是故如来发起大悲。八者一切法无主宰。而诸有情著于我相。是故如来发起大悲。九者一切法无摄属。而诸有情起于执取。是故如来发起大悲。十者一切法无物像。而诸有情著于境物。是故如来发起大悲。十一者一切法无种姓。而诸有情生其取著。是故如来发起大悲。十二者一切法无生无灭。而诸有情著于生灭。是故如来发起大悲。十三者一切法无染污。而诸有情自生染污。是故如来发起大悲。十四者一切法离贪。而诸有情生其贪爱。是故如来发起大悲。十五者一切法离嗔。而诸有情生其嗔恚。是故如来发起大悲。十六者一切法离痴。而诸有情起于愚痴。是故如来发起大悲。十七者一切法无来。而诸有情取著诸趣。是故如来发起大悲。十八者一切法无去。而诸有情著于有生。是故如来发起大悲。十九者一切法无行。而诸有情诸行中行。是故如来发起大悲。二十者一切法无戏论。而诸有情乐著戏论。是故如来发起大悲。二十一者一切法空。而诸有情起于有见。是故如来发起大悲。二十二者一切法无相。而诸有情著境界相。是故如来发起大悲。二十三者一切法无愿。而诸有情运行诸愿。是故如来发起大悲。二十四者世间有情所共集会。互相诤讼起贪嗔等一切过失。如来观已。为说法要。使令断除彼贪嗔等一切过失。是故如来发起大悲。二十五者世间有情所共集会。勤行颠倒履险恶道居邪异处。为令彼等入如实道。是故如来发起大悲。二十六者世间有情所共集会。悭贪增盛侵取他财而无厌足。为令彼等具戒闻舍慧诸圣法财。是故如来发起大悲。二十七者世间有情于诸舍宅。财物妻子生贪爱故。卑贱其身犹如仆使。于不真实中计真实想。佛为彼等宣说法要。令知毕竟无常之法。是故如来发起大悲。二十八者世间有情以其艰苦求活命故互相欺诳。佛为彼等宣说法要。咸使有情净命自资。是故如来发起大悲。二十九者世间有情于名闻利养。固起追求不生厌足。为令彼等如实了知而生厌足。究竟息苦获涅槃乐。是故如来发起大悲。三十者世间有情常生贪爱。居苦器中一向染污。佛为彼等宣说法要。令其出离超越三界。是故如来发起大悲。三十一者以一切法离因缘故。世间有情生懈怠心。乃于圣法解脱门中而起障碍。佛为彼等宣说解脱真实之法。令诸有情行于精进。是故如来发起大悲。三十二者世间有情。弃舍最上无著妙智殊胜涅槃。乐求声闻缘觉下乘涅槃。为令彼等爱乐广大趣求佛智。是故如来发起大悲。善男子。勤行如是三十二种相故。如来乃起大悲之心。如是所说如来大悲之行。若有菩萨。勤行如是三十二种之相。发起大悲心者。而此菩萨摩诃萨。于福功德刹中。而能圆满广大威光。利乐有情相应事业得不退转。是故当知如是等无量无数自在之法所有分位。若诸如来若诸菩萨乃至住后边际劫中广宣说者。而悉不能得其边际。今此所说而极少分。但为令诸有情发生最上净信欢喜。是为菩萨不动一切有情善法济命长养。善男子。云何是菩萨无量法云含润任持广大法雨。如世间风无其边际。而彼风轮广大安固。普遍任持一切世界。若成时若坏时。及其水云。并于大海与四大洲。须弥山。目真邻陀山。摩诃目真邻陀山。雪山铁围山大铁围山。香醉山。树林宫殿诸楼阁等。菩萨摩诃萨。无边陀罗尼风轮亦复如是。悉能任持一切正等正觉之云。流注广大无碍法雨。于一切世界悉能成办佛功德法。如其所说须弥山等世间差别之相。即是百福胜相。十地十波罗蜜多。十三摩地。十二陀罗尼。六通十自在。十力四无所畏。四无碍解十八不共法。大悲心等一切佛菩萨法。悉能任持具足。又复常持一切世出世间百千法蕴而悉成就。是为菩萨无量法云含润任持广大法雨。善男子。云何是菩萨大法种种庄严楼阁布饰妙好。如世间风悉能普遍吹布一切庄严楼阁。种种安置殊妙可爱。及一切树林枝叶牙茎华果蕊等。及一切有情身诸分位。悉由风力常所吹布。菩萨之风亦复如是。以无边无碍无著解力辩才之智。悉能施设一切世出世间种种法门。行列具足照明开示。最胜殊妙种种法者。所谓此相是恶趣所成之法。此是善趣所成之法。此是增上所成之法。此是地狱。此是饿鬼。此是畜生。此是人此是天。此是转轮圣王。此是帝释梵王护世诸天。此是色相眷属聪利福力。此是明慧善计。此是艺能。此是善解种种诸教典籍。此是声闻乘法。成声闻果。此是缘觉乘法。成缘觉果。此是大乘之法。具诸胜相。自利利他事业圆满。成就普贤一切胜智。乃至此是十地十波罗蜜多。十三摩地。十二陀罗尼。六通三明。十自在。八解脱十力四无所畏四无碍解十八不共法。善男子。菩萨善能施设此如是等无量种法。莲华庄严等陀罗尼门。为法庄严妙巧安布。是为菩萨大法种种庄严楼阁布饰妙好。善男子。云何是菩萨一切众会劫树庄严决定常出正妙法音雨华悦意。如劫树林为风吹击。常雨种种香华妙宝衣服鼓乐等庄严具而悉具足。是诸严具相续流出。令诸天人咸生最上适悦欢喜无忧自在。嬉戏娱乐常具色相。力势勤勇悦乐无减。菩萨智风亦复如是。菩萨常于如来清净世界大法会中。为诸有情宣说契经应颂记别讽颂譬喻缘起自说本事本生方广希法论义十二分教。常雨如是正法宝华。为诸有情。于其顺违惯习事中。从初次第宣说教授。及一切世间诸所缘事引发示诲。无我寂灭清净法性。开示普遍一切法门。总摄法性引示令入不可思议如幻法中。显发大智如幻法门。复令有情增长游戏一切法乐。诸有问答无中无边。能善起发普使欢喜。常令于其正法园林以无过身语意业。适悦戏乐不生懈退。令诸天人受用具足。善法无减慧光明照。常住最胜清净法中。是为菩萨一切众会劫树庄严决定常出正妙法音雨华悦意。善男子。云何是菩萨阿僧祇劫洁白圣会建立积集三摩地解脱总持门海布妙高山日月光明法教丛林善妙宫殿轮围山等。及一切有情成熟调伏。庄严善住无上无身。依止随转智风曼拏罗解脱因故。譬如劫风。世界坏时其风无碍。力势迅猛普遍吹击三千大千世界俱胝那庾多百千诸铁围山须弥山大海等。皆悉破散磨灭无余同太虚空。菩萨之风亦复如是。于多百千劫中。积集种种福智庄严。菩萨以广大力势。能现种种神通变化。善转无碍清净法轮。出妙音声。普遍调伏一切众会。由如是故。从智风轮出诸法蕴。彼所调伏观察最上妙法光明无著诸行。胜力具足深固作意。内心正住成三摩地。想蕴处界。及三有身所作诸行。而悉破散无身所作。了知皆是虚妄分别。超越一切世间。然后乃现不可思议。无相出世胜福圆满。依止随转获胜清净。住后边际离诸忧恼。是为菩萨阿僧祇劫洁白圣会建立积集三摩地解脱总持门海布妙高山日月光明法教丛林善妙宫殿轮围山等。及一切有情成熟调伏庄严善住无上无身。依止随转智风曼拏罗解脱因故。善男子。菩萨若修如是十种法者。即得如风。
　　尔时除盖障菩萨摩诃萨前白佛言。希有世尊。希有善逝。善说如是广大之法。乃至具足一切胜相。而能令诸菩萨大士咸生欢喜。世尊。若天及人。能于如是法中信解修行者。如佛所说。是人即得一切具足受胜妙乐。适悦自在乃同梵王帝释护世天等。所有此世他生。得一切圆满利他胜行。今此不说。佛言。善男子。如是如是。如汝所说。彼之有情出过一切世间。普为多人所共瞻仰。断诸恶法具诸善法。一切世间之所归向。善男子。若诸有情。于此法中能修行者。或复有人返生轻谤。我说彼人是愚痴者。当堕黑暗大地狱中受诸苦恼。世间天人阿修罗等所共悲愍。又善男子。菩萨若修十种法者即如虚空。何等为十。所谓一者无垢。二者无碍。三者寂静。四者无相。五者无边智。六者平等随知一切法。七者了一切法如虚空自性解脱。八者无住。九者出过诸境界相。十者出过寻伺。菩萨若修如是十种法者。即如虚空。善男子。复有十法。菩萨若修即如虚空。何等为十。所谓一者于可意不可意一切色中不爱不恶。二者于可意不可意一切声中不爱不恶。三者于可意不可意一切香中不爱不恶。四者于可意不可意一切味中不爱不恶。五者于可意不可意一切触中不爱不恶。六者于可意不可意一切法中不爱不恶。七者于利衰法中不爱不恶。八者于乐苦法中不爱不恶。九者于称讥法中不爱不恶。十者于誉毁法中不爱不恶。菩萨若修如是十种法者即如虚空。又善男子。菩萨若修十种法者即得如月。何等为十。所谓一者令诸有情皆生欢喜。二者众所乐见。三者善法增长。四者恶法损减。五者咸皆称赞。六者体相清净。七者乘最上乘。八者常自庄严。九者游戏法乐。十者具大神通威德。善男子。云何是菩萨令诸有情皆生欢喜。如月初出。一切有情皆得清凉。及悦意故咸生欢喜。菩萨之月亦复如是。当初出时。一切有情悉得远离烦恼炎炽生喜乐故。是为菩萨令诸有情皆生欢喜。云何是菩萨众所乐见。如月初出。一切有情悉乐瞻睹。所谓善妙洁白令诸有情心生喜故。菩萨之月亦复如是。当初出时。一切有情爱乐悦意。所谓诸根清净种子洁白。于诸所行威仪具足。是为菩萨众所乐见。云何是菩萨善法增长。如白分月从初出已。日日渐增。至十五日其月盛满诸相圆具。菩萨之月亦复如是。从初发心乃至坐于道场。日日善法渐渐增长。至坐道场已一切胜相皆悉圆满。是为菩萨善法增长。云何是菩萨恶法损减。如至黑分月时。其月轮相光明渐减。如其所减。至月尽日一切不现。菩萨之月亦复如是。至具出世智时恶法渐减。如其所减。乃至坐于道场。一切灭尽无复遗余。是为菩萨恶法损减。云何是菩萨咸皆称赞。如月初出时。诸婆罗门。刹帝利。男女大小。一切人民咸悉称赞。菩萨之月亦复如是。当初出时。一切世间天人阿修罗乾闼婆等咸悉称赞。是为菩萨咸皆称赞。云何是菩萨体相清净。如月天子体相清净洁白无染。谓胜业报之所成故。菩萨体相亦复如是。本来无染洁白所成清净化生。非从父母羯逻蓝。等不净所生。是为菩萨体相清净。云何是菩萨乘最上乘。如月天子乘清净乘照四天下。菩萨之月亦复如是。乘于最上菩萨之乘。广照无边一切世界。是为菩萨乘最上乘。云何是菩萨常自庄严。如月天子本相清净常自庄严不以澡沐所庄严故。菩萨之月亦复如是。诸胜功德常自庄严。是为菩萨常自庄严。云何是菩萨游戏法乐。如月天子常受天乐。菩萨之月亦复如是。常所游戏胜妙法乐。不染世间诸欲境界。是为菩萨游戏法乐。云何是菩萨具大神通威德。如月天子具大神通有大威德广照一切。菩萨之月亦复如是。具大福智胜功德故。是为菩萨具大神通威德。善男子。菩萨若修如是十种法者。即得如月。

　　　　佛说除盖障菩萨所问经卷第八



　　　　佛说除盖障菩萨所问经卷第九

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　复次善男子。菩萨若修十种法者。即得如日。何等为十。一者破无明暗。二者开敷一切。三者普遍十方咸得和暖。四者起诸善法。五者有漏灭没。六者作光明照。七者制诸邪异。八者高下开显。九者成诸事业。十者善人乐欲。善男子。云何是菩萨破无明暗。如日初出。悉能除去一切昏暗。菩萨之日亦复如是。当初出时。能破一切无明黑暗。是为菩萨破无明暗。云何是菩萨开敷一切。如日出时。悉能开敷净莲华等一切华卉。菩萨之日亦复如是。所应受化诸有情等而悉开觉。是为菩萨开敷一切。云何是菩萨普遍十方咸得和暖。如日出时。普遍十方咸得和暖。菩萨之日亦复如是。当初出时。智光普照十方一切咸悉和暖。而亦不娆世间有情。是为菩萨普遍十方咸得和暖。云何是菩萨起诸善法。如日将出。阎浮提内先现明相则知日出。菩萨之日亦复如是。将欲出时先现智光明相。有情则知菩萨出现。是为菩萨起诸善法。云何是菩萨有漏灭没。如阎浮提日光隐时则知日入。菩萨亦复如是。诸染烦恼隐不现时。则知菩萨诸漏已尽。是为菩萨有漏灭没。云何是菩萨作光明照。如日初出。阎浮提内诸有情类蒙光普照。菩萨之日亦复如是。当初出时。智光普照一切有情。除去一切痴冥暗蔽。是为菩萨作光明照。云何是菩萨制诸邪异。如日光现翳诸小明。而日不作是念。我能翳彼诸小光明。何以故。日光出时法尔如是故。菩萨之日亦复如是。智光出时一切邪异外道小明皆悉映蔽。而此菩萨亦不作是念。我能映蔽邪异诸小光明。何以故。而诸小明法尔如是映不现故。是为菩萨制诸邪异。云何是菩萨高下开显。如日出时。阎浮提内一切丘墟及平坦处。一切人众悉能显视。菩萨之日亦复如是。智光普照令诸有情显观一切丘墟平坦。平坦者谓八正道。丘墟者谓八邪道。是为菩萨高下开显。云何是菩萨成诸事业。如日初出。一切农者耕稼事业而悉兴作。菩萨日出亦复如是。有情一切善法事业而悉成办。是为菩萨成诸事业。云何是菩萨善人乐欲。如日初出。善人爱乐恶人嫌恶。菩萨日出亦复如是。其智慧者悉生爱乐。趣向邪道奸恶之类。愚蒙无智乐著生死背涅槃者悉生嫌恶。是为菩萨善人乐欲。善男子。菩萨若修如是十种法者即得如日。又善男子。菩萨若修十种法者即如师子。何等为十。一者自无恐怖。二者不畏于他。三者直进不还。四者能师子吼。五者无畏观察。六者常行林中。七者乐居山岩。八者无所结缚。九者自具勇力摧伏他军。十者善作守护。善男子。云何是菩萨自无恐怖。譬如师子安详行步无惊无怖。何以故。不见有能与己等故。菩萨亦复如是。周遍往复无惊无怖。何以故。不见有能与己等故。是为菩萨自无恐怖。云何是菩萨不畏于他。如彼师子不畏于他一切邪恶呼叫之音。菩萨亦复如是。若与一切他宗外道论义之时。心无怯弱亦不卑下。是为菩萨不畏于他。云何是菩萨直进不还。如彼师子直往不退。菩萨亦复如是。本性直进。不复退还邪异宗教。而复菩萨辩才无尽。是为菩萨直进不还。云何是菩萨能师子吼。譬如师子震吼之时。一切獐鹿野干之类。而悉惊怖奔走十方。菩萨亦复如是。若作无我师子吼时。所有一切著我执者。邪异外道。而悉惊怖驰走十方。菩萨亦不娆恼于彼。但为破于著我见者。震发无我师子吼故。亦复为余有情作调伏故。是为菩萨能师子吼。云何是菩萨无畏观察。如彼师子作无畏相普遍观视。菩萨亦复如是。志行清净作无畏相普遍观察。是为菩萨无畏观察。云何是菩萨常行林中。如彼师子本性乐行林野之中。菩萨亦复如是。自性寂静远离愦闹乐行林中。是为菩萨常行林中。云何是菩萨乐居山岩。如彼师子乐居山岩。菩萨亦复如是。乐居智慧禅定山岩。是为菩萨乐居山岩。云何是菩萨无所结缚。如彼师子无所结缚。菩萨亦复如是。去除一切烦恼重担离诸结缚。是为菩萨无所结缚。云何是菩萨自具力能摧伏他军。如彼师子独无伴侣能摧他众。菩萨亦复如是。独无伴侣坐道场时。以自力能摧伏魔军。是为菩萨自具力能摧伏他军。云何是菩萨善作守护。如彼师子若或近于聚落而住诸有獐鹿等类不损苗稼。菩萨亦复如是。所向国邑及诸方处。而彼一切邪异外道獐鹿等类。不损有情善法种子。是为菩萨善作守护。善男子。菩萨若修如是十种法者即如师子。又善男子。菩萨若修十种法者即能调伏。何等为十。一者坚固菩提心。二者修治菩提行。三者守护诸根。四者趣向正道。五者能荷重担。六者为有情故不生懈退。七者正命自活。八者离诸谄曲。九者不起诳惑。十者身心正直。是为十法。善男子。菩萨若修如是十种法者。即能调伏。又善男子。菩萨若修十种法者即能善乘。何等为十。一者虽修定行而常观空。二者虽尽诸障而常修善行。三者虽离诸起作而善顺佛教无所违背。四者平等了知一切诸法而解法界理。五者能于世间自卑其身如旃陀罗谦下其意。六者远离憍慢常于他人起智者想。七者以现量智了知佛法离诸疑惑。八者虽知诸法差别得决定相。九者自取正道不随他教。十者善顺世间为世福田。善男子。菩萨若修如是十种法者。即能善乘。又善男子。菩萨若修十种法者。即如莲华。何等为十。一者离诸染污。二者不与少恶而俱。三者戒香充满。四者本体清净。五者面相熙怡。六者柔软不涩。七者见者皆吉。八者开敷具足。九者成熟清净。十者生已有想。善男子。云何是菩萨离诸染污。譬如莲华出于水中而水不染。何以故。法尔如是故。菩萨亦复如是。虽处生死流中而不染著。何以故。由慧方便法尔如是故。菩萨以其善巧方便。处生死中不为生死过失所染。以方便慧所摄受故。是为菩萨离诸染污。云何是菩萨不与少恶而俱。譬如莲华而不停留水之微滴。菩萨亦复如是。不与少恶而俱。是为菩萨不与少恶而俱。云何是菩萨戒香充满。譬如莲华生时随处妙香广布。菩萨亦复如是。所向国邑及诸方处。戒香芬馥广布一切。是为菩萨戒香充满。云何是菩萨本体清净。譬如莲华生时自然洁白清净随其方所婆罗门刹帝利一切人民共所称赞。菩萨亦复如是。随诸方邑所生之处洁白清净。何以故。戒清净故。一切天龙夜叉乾闼婆阿修罗迦楼罗紧那罗摩睺罗伽人非人等咸共称赞。诸佛菩萨之所摄受。是为菩萨本体清净。云何是菩萨面相熙怡。譬如莲华当开敷时令诸见者心意快然生适悦故。菩萨亦复如是。面相熙怡离诸颦蹙。诸根清净见者欢喜。是为菩萨面相熙怡。云何是菩萨柔软不涩。譬如莲华体性柔软。菩萨亦复如是。自体清净柔软细妙。是为菩萨柔软不涩。云何是菩萨见者皆吉。譬如莲华乃至梦中于须臾顷见亦善吉。何以故。一切义成故。菩萨亦复如是。若于一切分位之中。见者咸得最上吉祥。是为菩萨见者皆吉。云何是菩萨开敷具足。譬如莲华若开敷已即名具足。菩萨亦复如是。若慧觉华开敷之时即名具足。是为菩萨开敷具足。云何是成热清净。譬如莲华若成熟已。眼所观时眼根清净。鼻所嗅时鼻根清净。身觉触时身根清净。心欢喜时意根清净。菩萨亦复如是。果成熟时。慧光明相。一切有情。若眼见时眼根清净。若耳闻时耳根清净。菩萨戒功德香。若鼻嗅时鼻根清净。身供养时身根清净。思惟称赞菩萨胜功德时意根清净。是为菩萨成熟清净。云何是菩萨生已有想。譬如莲华所生之时若人非人生已有想。菩萨亦复如是。当初生时佛及菩萨。并余帝释梵王护世天等。咸乐护持生已有想。是为菩萨生已有想。善男子。菩萨若修如是十种法者即如莲华。又善男子。菩萨若修十种法者得广大心。何等为十。一者为令有情圆满诸波罗蜜多故起广大心。二者为令圆满一切佛法故。三者为令化度诸有情故。四者安坐道场成就阿耨多罗三藐三菩提故。五者成正觉已。为诸沙门婆罗门天人魔梵一切世间。转妙法轮故。六者为令有情作利乐事周行无量无边世界。施设化行故。七者谓以智慧之船渡诸有情。越生死岸故。八者世间一切无依无救无归无趣无亲属者。为作依归亲属故。九者为令显示佛大牛王妙师子吼。游戏诸佛神通法门。如大龙王审谛瞻视。普遍观察沙门婆罗门天人魔梵一切世间。普令同获佛功德故。十者为令化度有情。具佛威德无粗涩行。无难行行。无劣弱行。无卑下行。故发广大心善男子。菩萨若修如是十种法者。即得广大之心。又善男子。菩萨若修十种法者得清净心。何等为十。一者深心具足。深心不动。深心安住。深心质直。二者离不深固作意。不深固作意者。所谓发起声闻之行。缘觉之行。及起诸小缘。三者离诸垢染。诸垢染者谓烦恼垢。四者离身过失。身过失者谓离虚假诸威仪道。五者离语过失。语过失者谓不如实开示正义。六者离心过失。心过失者谓于身语心中复有所离。知身不和合故。常出少欲知足语故。心无求故。七者知恩念报。受少恩惠尚不忘失况复广多。八者施恩于人。不现已德不讥彼短。乃至少恩亦不望报。欢喜教示称赞彼德。九者如说能行。而菩萨者不外发柔软之语心生恚害。菩萨亦不外发称赞之语内心思惟损恼方便。菩萨不外发爱语内固冤结。菩萨不外现善相内起恶意。菩萨不外现恭敬之相内起轻慢之心。菩萨无不真实亦无虚妄。复无悭嫉及无谄诳。不起斗诤不破和合。何以故。菩萨于一切时。身起恭敬语宣实义。心念成办一切善法。十者于如来教中远离毁谤。而菩萨者毕竟不于如来教中而生毁谤。何故菩萨于如来教中不毁谤邪。谓诸菩萨发阿耨多罗三藐三菩提心已。剃除须发被袈裟衣。于如来教中清净出家。不为王难故出家。不为贼难故出家。不为负债逼迫故出家。不为怖不活故出家。但以正信求出家已寻求善法。近善知识亲事恭敬。于其善知识所听受正法。听已修行不起我慢贡高之心。由离慢故除颠倒执。无颠倒故得觉了正道。觉正道故得入法性。得入法性故决定当得阿耨多罗三藐三菩提。是故菩萨于如来教中不生毁谤。善男子。菩萨若修如是十种法者。得清净心。又善男子。菩萨若修十种法者。即得深信无疑惑心。何等为十。一者信如来身密。二者信如来语密。三者信如来意密。四者信诸菩萨所行。五者信如来出生。六者信菩提法。七者信如来唯说一乘。八者信如来说种种教。九者信如来深远音声。十者信如来随其所应化度有情。善男子。云何是菩萨信如来身密。谓若菩萨起如是念。我闻如来法身。寂静身。无等身。无等等身。无限量身。不共身。金刚身。如是真实无有虚妄。我于是处信无疑惑。是为菩萨信如来身密。云何是菩萨信如来语密。菩萨作是念。我闻如来语密。为诸有情现前授记。或为有情隐密授记。我知如来身无误失语无卒暴。以是缘故。妄言过失无所从来。何以故。如来已断诸过失故。离一切垢远一切尘。息诸炎炽离诸烦恼。洁白自在清净无染。若言如来身有过失语有卒暴诸过失者。无有是处。如是真实无有虚妄。我于是处信无疑惑。是为菩萨信如来语密。云何是菩萨信如来意密。菩萨作是念。我闻如来意密者。如来诸有意乐悉与智慧心俱。依其心故。一切声闻缘觉一切菩萨。及余有情所不能知。唯除如来神力所加。何以故。如来智慧甚深无底不可伺察。过诸寻伺境界。无量广大等虚空界。亦复超出世间一切度量境界。如是真实无有虚妄。我于是处信无疑惑。是为菩萨信如来意密。云何是菩萨信诸菩萨所行。菩萨作是念。我闻诸菩萨为有情故。现前施作诸利益事。不生懈倦不起怖畏。荷负重担。坚固志行。坚固精进。满足诸波罗蜜多。次第成办一切佛法。以无碍慧。无边慧。无等慧。不共慧等。彼坚固铠。坚固精进。坚固誓愿。不动誓愿。不共誓愿。所谓菩提因。菩提相。菩提缘等。如是次第圆满广大神通事业。如是真实无有虚妄。我于是处信无疑惑。是为菩萨信诸菩萨所行。云何是菩萨信如来出生。菩萨作是念。我闻诸菩萨坐道场已。得无著无碍离障天眼智通。天耳智通。他心智通。宿住随念智通。神境智通。漏尽智通。得如是等无著无碍离诸所缘三世同一相平等之智。能如实观诸有情界。此类有情造身语意诸恶行业。毁谤贤圣起于邪见具邪见业。由此因缘。身坏命终。堕在恶趣受地狱报。又复见此一类有情造身语意诸善行业。不谤贤圣。起于正见具正见业。由此因缘。身坏命终。生于善趣受天胜报。菩萨如是如实观见诸有情界。如实能知善不善业。菩萨又作是念。如我往昔所修菩萨行时。发大誓愿。如是诸行自觉了已。令诸有情而悉觉了。如是我当得愿圆满。我望亦足。如是真实无有虚妄。我于是处信无疑惑。是为菩萨信如来出生。云何是菩萨信菩提法。谓若菩萨。于佛菩提而能觉了。以自智力成正觉果。我于是处信无疑惑。是为菩萨信菩提法。云何是菩萨信如来唯说一乘之法。菩萨作是念。我闻一乘法者谓如来乘。如是真实无有虚妄。诚实无异谛无不实。何以故。谓从如来之乘出生诸乘。譬如阎浮提内所有各各诸小洲渚。皆阎浮提之所摄属。而悉依止于阎浮提。是故同名阎浮提数。如来之乘亦复如是。诸乘悉于如来乘摄。从如来乘之所出生。而悉依止于如来乘。是故一乘即如来乘。我于是处信无疑惑。是为菩萨信如来唯说一乘之法。云何是菩萨信如来说种种教。菩萨作是念。我闻如来说种种教种种经典。如是真实无有虚妄。何以故。如来观诸有情所应度者。随彼信解为说法要。我于是处信无疑惑。是为菩萨信如来说种种之教。云何是菩萨信如来具深远音声。菩萨作是念。我闻如来具足深远清净音声。如是真实无有虚妄。何以故。彼诸天子。以修少分善根力故。尚得清净深妙音声。况复如来无量无数百千劫中积修胜行。我于是处信无疑惑。是为菩萨信如来深远音声。云何是菩萨信如来随其所应化度有情。菩萨作是念。我闻如来随有情心。如其有情所应信解。以种种方便而为化度。佛以一音断诸疑惑。是诸有情根性成熟。所应度者。皆谓如来为我说法。而各解了。而佛如来无所分别。非无分别。如是真实无有虚妄。我于是处信无疑惑。是为菩萨信如来随其所应化度有情。善男子。菩萨若修如是十种法者。即得无疑惑心。

　　　　佛说除盖障菩萨所问经卷第九



　　　　佛说除盖障菩萨所问经卷第十

　　　　译经三藏朝散大夫试鸿胪卿光梵大师赐紫沙门臣惟净等奉　诏译
　　复次善男子。菩萨若修十种法者即如大海。何等为十。一者为大宝聚。二者深难彻底。三者广大无量。四者次第渐深。五者不宿死尸。六者皆同一味。七者容受众流。八者潮不失时。九者水族所依。十者无有边际。善男子。云何是菩萨为大宝聚。譬如大海广积众宝。阎浮提中一切人众。咸取其宝无有穷尽。菩萨亦复如是。广积一切智功德宝。一切有情皆取是宝亦无穷尽。是即菩萨为大宝聚。又善男子。譬如大海深难彻底。菩萨亦复如是。一切有情于菩萨法莫测其际。又善男子。譬如大海广大无量。菩萨亦复如是。功德智慧广大无量。又善男子。譬如大海次第渐深。菩萨亦复如是。一切智深一切智渐深一切智极深。又善男子。譬如大海不宿死尸。何以故。大海法尔如是故。菩萨亦复如是。不与烦恼结漏及不善知识而所共止。何以故。菩萨法尔如是故。又善男子。譬如大海众流入中皆同一味。所谓咸味。菩萨亦复如是。积集一切善法皆同一味。所谓一切智味。又善男子。譬如大海容受众流而其海水不增不减。菩萨亦复如是。容受无量一切法水。而菩萨智慧不增不减。又善男子。譬如大海潮不失时。菩萨亦复如是。所应成熟化度有情亦不过时。又善男子。譬如大海为诸水族依止窟宅。菩萨亦复如是。为一切有情一切善法之所依止。又善男子。譬如大海一切有情悉取其水而无边际。菩萨亦复如是。广为一切有情宣说法要。亦无边际。善男子。菩萨若修如是十种法者即如大海。复次善男子。菩萨若修十种法者得微妙智。何等为十。一者善求出离。二者善知诸出离法。三者善知诸法平等。四者善知诸法如幻。五者善知一切法相。六者善解甚深难测缘生之法。七者善知业不思议。八者善知诸所说义。九者善了如实义。十者善观真实智。善男子。云何是菩萨善求出离乃至善观真实智谓若菩萨作是思惟。我应观察诸世间相。观见世间贪火炽然嗔烟蓬勃。痴暗覆蔽瞑然无托。菩萨乃起是念。此诸有情云何能得出离。菩萨即为勤求出离及出离法。由得出离法故。即能随知诸法平等。由知诸法平等故。即能如实知诸法如幻。由知诸法如幻故。即如实知一切法相。由知法相故。即能思察甚深难测缘生之法。由能思察缘生法故。即能解了业不思议。是故菩萨虽知世间诸法无实。而亦显示种种业报。由是之故得微妙智。能于诸佛菩萨所说义中而悉了知。由了知故即能开解如实之义。解如实义故。即能观真实智。见真实故。能度有情出离生死。善男子。菩萨若修如是十种法者即得微妙智。复次善男子。菩萨若修十种法者得随应辩才。何等为十。一者开示诸法无我。二者无有情。三者无寿命。四者无养育。五者无补特伽罗。六者无作者。七者无受者。八者无知者。九者无见者。十者显示一切法空都无主宰。皆是虚妄不实分别诸法但从缘生故有。善男子。若得一切法无我相应。彼即随顺法性。由是之故。于一切法无有情无寿命无养育无补特伽罗无作者无受者无知者无见者等。如理相应即能随顺法性。由是之故。了知一切法空都无主宰。皆是虚妄不实分别。诸法但从缘生故有。如理相应即能随顺法性。善男子。若随顺法性故。即于法性不相违背。不违背故乃能正说诸法。正说法故善入法性。入法性故乃能开示彼一切法。开示法故彼之辩才乃名随应。善男子。菩萨若修如是十种法者。即得随应辩才。复次善男子。菩萨若修十种法者得乐说辩才。何等为十。一者辩才无著。二者无尽。三者相续四者不畏大众。五者不卑下。六者无恐怖。七者不共。八者不轻慢。九者无边。十者无碍解。善男子。菩萨若修如是十种法者即得乐说辩才。复次善男子。菩萨若修十种法者。得清净辩才。何等为十。一者无有謇吃。二者词无杂乱。三者远离卑劣。四者语不高戾。五者义无减失。六者文无缺漏。七者声无短阙。八者无不知时。九者言无粗犷。十者无不明了。善男子。诸菩萨者。所有辩才无有謇吃。何以故。菩萨于大众中无怯弱故。又菩萨者。所有辩才而无杂乱。何以故。菩萨智慧安然无畏。又菩萨者。所有辩才而无卑劣。何以故。菩萨处大众中。犹如师子离诸恐惧。又菩萨者。所有辩才语不高戾。何以故。已离烦恼故。若有烦恼语即高戾。无即不尔。又菩萨者。所有辩才义无减失。何以故。已得法故。若不得法即于义中有所减失。得即不尔。又菩萨者。所有辩才文无缺漏。何以故。广解诸论故。若解论鲜少即文有缺漏。广解即不尔。又菩萨者。所有辩才声无短阙。何以故。菩萨妙解一切音声故。若不解者即于音声有所短阙。解即不尔又菩萨者。所有辩才无不知时。所应前说而不后说。若应后说亦不前说。何以故。菩萨善知诸时分故。又菩萨者。所有辩才言无粗犷。无不悦意无不乐听。何以故已能远离语过失故。若有语过失者言即粗犷。无即不尔。又菩萨者。所有辩才无不明了。何以故。菩萨根性利故。若钝根者即不明了。利即不尔善男子。菩萨若修如是十种法者。即得清净辩才。复次善男子。菩萨若修十种法者。得一切有情欢喜辩才。何等为十。一者爱语。二者熙怡面相远离颦蹙。三者如义语。四者如法语。五者平等语。六者不自高。七者不轻他。八者无染著。九者无触恼。十者具种种辩才。善男子。菩萨能以爱语令诸有情咸生欢喜。又菩萨者。常现熙怡善相远虽颦蹙。令诸有情咸生欢喜。又菩萨者。常出如义语及美妙语。令诸有情咸生欢喜。又菩萨者。常出法语及利益语。令诸有情咸生欢喜。又菩萨者。常为有情平等说法。令诸有情咸生欢喜。又菩萨者。而不自高。远离骄慢高举之咎。令诸有情咸生欢喜。又菩萨者。不轻于他。常为有情恭敬说法。令诸有情咸生欢喜。又菩萨者。离诸染著具净尸罗。令诸有情咸生欢喜。又菩萨者。离诸触恼具多忍力。令诸有情咸生欢喜。又菩萨者。具种种辩才常出悦意之语。令诸有情咸生欢喜。善男子。菩萨若修如是十种法者。即得一切有情欢喜辩才。复次善男子。菩萨若修十种法者得信顺说法。何等为十。一者非法器有情菩萨不为说法。二者有障碍者不为说法。三者有所得见者不为说法。四者邪异外道不为说法。五者不起乐欲心者不为说法。六者不发清净心者不为说法。七者谄曲心者不为说法。八者求活命者不为说法。九者贪著利养悭嫉所缠者不为说法。十者盲聋喑哑者不为说法。何以故。善男子。菩萨不作法悭亦不秘法。于诸有情无不怜愍。为利有情而不弃背。所以者何。若有有情非法器者。菩萨乃起是念。此等有情。而于如来法律之中起于舍行。除盖障菩萨白佛言。世尊。若然者。诸佛菩萨当为何等有情说法。佛言。善男子。具信有情。诸佛菩萨当为说法。又若善根已成熟者。是法器者。于先佛所植众德本者。无谄诳者。不诈现威仪者。不耽著利养者。深心具足者。为善知识所摄受者。具足善相人所乐见者。根性明利于所闻法中解其义者。随所得法勤行精进者。如佛所说能修行者。此等有情。诸佛菩萨乃为说法。善男子。菩萨若修如是十种法者。即得信顺说法。复次善男子。菩萨若修十种法者为说法师。何等为十。一者修集佛法故说法。不见有佛法可得。亦复不见有所修集。二者修集波罗蜜多故说法。不见波罗蜜多可得。亦复不见有所修集。三者修集菩萨法故说法。不见有菩萨法可得。亦复不见有所修集。四者断烦恼故说法。不见有烦恼可得。亦不见断。五者厌离离贪寂灭故说法。不见有厌离离贪寂灭可得。六者为得须陀洹斯陀含阿那含果故说法。不见有须陀洹斯陀含阿那含可得。亦不见果。七者为得阿罗汉果故说法。不见有阿罗汉可得。亦不见果。八者为得缘觉果故说法。不见有缘觉可得。亦不见果。九者断我执取著故说法。不见有我可得。亦不见执著。十者显示业报故说法。不见有业可得。亦不见报。何以故。如是等一切法皆无实体。但以假名宣说。名亦无所有。所以者何。文字无自性。法离文字故。但以世俗虚假施设于无名中。是故建立诸法名字。由彼名空本虚假故。胜义谛中无虚假名。无假名故。于胜义中无虚妄法。彼虚妄法者诳惑愚人故。善男子。菩萨若修如是十种法者即为说法师。复次善男子。菩萨若修十种法者。能顺观法性。何等为十。一者菩萨虽顺观法性而不坏色相。虽顺观法性不坏受想行识相。二者虽顺观法性不坏欲界相。三者虽顺观法性不坏色界相。四者虽顺观法性不坏无色界相。五者虽顺观法性不坏诸法相。六者虽顺观法性不见诸法随顺相。七者虽顺观法性不见有情相。八者虽顺观法性亦不堕断见。九者虽顺观法性而不失正道。十者虽顺观法性亦不离智慧方便。善男子。菩萨若修如是十种法者。即能顺观法性。
　　复次善男子。菩萨若修十种法者。善解法界理。何等为十。一者有慧。二者为善知识摄受。三者发起精进。四者离诸障染。五者善修净行。六者尊重赞法。七者善修空观。八者离有所得见。九者趣向正道。十者见真实法。善男子。菩萨具智慧故。而能勤求诸善知识。见善知识已心生欢喜。如师尊想亲近依止。由能依止善知识故。即发起精进。断除一切不善之法。圆满一切清净善法。勤行远离一切障染。离障染故获得轻安。善修净行离身语心一切过失。由清净故于所得法尊重称赞。由重法故多习空观。习空观故不起有所得见。离有所得见故顺行正道。入正道故能观真实。
　　除盖障菩萨白佛言。世尊。何名真实。佛言。善男子。如实之义乃名真实。除盖障菩萨白佛言。何名如实。佛言。不虚妄故名为如实。除盖障菩萨白佛言。何名不虚妄。佛言。所谓真如。无不真如无异真如。除盖障菩萨白佛言。何名真如。佛言。善男子。此法唯内所证。非文字语言而能表示。何以故。此法出过诸文字故。离诸言说故。超越一切语言境界。出于言道离诸戏论。离作非作无动无静。离诸寻伺。是不思议境界。无相非无相而悉远离出诸相境。超诸凡境。出凡夫行。过诸魔境。超越一切烦恼境界。离诸识境。安处无住最上寂静圣智境界。是故此法唯内所证。是即无垢无染洁白清净。最上最胜第一无比。常住坚固究竟无坏之法。如来出世若不出世。是法常住。善男子。菩萨为求此法。历百千种难行苦行故得是法。得是法已。令诸有情悉住此法。善男子。故说此法名为真如。说名实际。说名一切智。说名一切种智。说名不思议界。说名不二界。

　　　　佛说除盖障菩萨所问经卷第十



　　　　佛说除盖障菩萨所问经卷第十一

　　　　译经三藏朝散大夫试鸿胪卿光梵大师赐紫沙门臣惟净等奉　诏译
　　尔时除盖障菩萨白佛言。世尊。此法云何能证。云何能解。佛言。善男子。出世间慧乃能证入内自明解。除盖障菩萨言。岂非慧证即是自心内解入邪。佛言。不也善男子。何以故。慧但如实能观诸法。由身作证故。除盖障菩萨言。若诸善男子。岂非以彼闻思修慧能证法时。便能内自得解入邪。佛言。不也善男子。非彼闻思修慧才得闻时便能内自解入。我今当以譬喻略明斯义。善男子。譬如大旷野中夏盛热时。或有一人自东而西。复有一人自西而东。当其炎毒渴乏所逼时。西至人谓东来者。我今极热为渴所逼。汝所从来善履途道。何处当有流泉池沼清冷之水。愿为我说令我饮之除其渴恼。其东来者。善知东方所有道路。亦复悉知有水之处。其味甘美及深浅等。即告之云。汝今前去当观一处有二道路。出于左者不应当诣。由于右者汝可往之。彼有园林苍翠滋茂。中有池沼。清流甘美衍漾弥满。善男子。于汝意云何。彼渴乏人才闻说示有妙池沼起思念时。便能除去渴恼之患。即能内自得清凉邪。除盖障菩萨言。不也世尊。而炎渴人。若亲诣彼有水之处。于其池中饮其水已。是人乃能除去炎渴内自清凉。佛言。善男子。闻思修慧非才得闻便能内自解入法性。亦复如是。汝今当知。大旷野者是生死境。夏盛热时受炎渴人。即是一切诸有情类。极炎炽者。即是烦恼六尘爱境。善知路人。即诸菩萨。善能知于一切智道。其饮水者即是内自入证解者。得法胜味轻清甘美。第一义谛诸法实性。善男子。汝今当听。复说譬喻。假使如来住寿一劫。于阎浮提一切人前。称赞天苏陀妙色妙香。最上清净精美之味。其所饮者得妙乐触。善男子。阎浮提人闻如是说。于色香等内了知邪。除盖障菩萨言。不也世尊。佛言。善男子。由是之故。当知闻思修慧非才闻时便能内自解入法性。汝今复听。譬若有人于果实中知一果名。自先食已。与未食人说其果味及色香等。善男子。于汝意云何。彼未食人而能了知其果味邪。除盖障菩萨言。不也世尊。佛言。善男子。由是之故。当知闻思修慧非才闻时便能内自解入法性。
　　尔时除盖障菩萨前白佛言。善说世尊。善说善逝。如是内证理法。若有善男子。能一历耳当知是人即能具足闻思修法。何以故。是人已具不颠倒因。故得此法。佛言。如是如是。善男子。菩萨若修如是十种法者。即得善解法界之理。复次善男子。菩萨若修十种法者。善知空境界。何等为十。一者知力空。二者知无畏空。三者知不共佛法空。四者知戒蕴空。五者知定蕴空。六者智慧蕴空。七者知解脱蕴空。八者知解脱知见蕴空。九者知空空。十者知胜义空。虽知是空亦不以其空因缘故而于彼空有所得相。亦不执空。不起空见。不依止空。复不以其空因缘故堕于断见。善男子。菩萨若修如是十种法者。即善知空境界。复次善男子。菩萨若修十种法者。即能善修无相之。行何等为十。一者离外相。二者离内相。三者离戏论相。四者离一切遍计相。五者离一切有所得相。六者离一切举动相。七者离一切虚假相。八者离一切所缘相。九者离识有得相。十者离识所知境相。善男子。菩萨若修如是十种法者。即能善修无相之行。
　　尔时除盖障菩萨白佛言。世尊。如是行相是菩萨修无相之行。云何复见如来所修。佛言。善男子。当知此是不思议处。何以故。离心境界故。一切有情若谓如来有所思者。彼即狂乱。所有如来。若此岸事。若彼岸事。乃至疲极终不可见。亦不可得。所以者何。如来之法不可思议。甚深难测。莫究其际。与虚空等。超出一切寻伺境界。超出一切有所得相。非诸惟忖较计度量之所能及。除盖障菩萨白佛言。世尊。我有少疑欲伸请问。若如来应供正等正觉。见听我问。愿为略说。佛言。除盖障。汝今当问斯为常事。除盖障菩萨白佛言。世尊。诸有自高之者乃非正士。如何世尊为大法王。今自赞说得非自高邪。佛言。善哉善哉。善男子。而汝心志深固能发是问。汝应谛听。极善作意。今为汝说。时除盖障菩萨受教而听。佛言。善男子。如来无我慢心亦不自高。不为利养名称所欲生于我慢。亦不为求人所知故。亦不起于谄诳心故生于我慢。但以己所得法。广为利益安乐一切有情。何以故。欲令有情于如来所发生清净欢喜之心。堪任法器者令彼获得一切善法。使其长夜得大利乐。除盖障菩萨白佛言。世尊。云何有情而不能知如来胜德。佛言。善男子。彼实不知。何以故。此佛刹中诸有情类。信解狭劣志著粗弊。少慧少信善根微鲜。而不能知如来胜德。是故如来乃自赞说所有功德。意欲令诸有情发生净信。能成如来诸胜功德。善男子。譬如有人为大医师善疗众病国中第一无有伦比。然其国中不知是人。明善方药具医胜得。时彼医师。见有疾苦所逼恼者即起是念。是人疾苦不善方药。我今应当为其治疗。是时医师诣病人所语其人言。我是医师明练方术。善知众病及病所因。汝之病恼善为治疗。时彼病人闻是言已。即于医师起信重心而作依仗。医师即时为其治疗病得除愈。善男子。于汝意云何。而彼医师于病人前。说已能解为自赞邪。除盖障菩萨白佛言。不也世尊。佛言。善男子。如来亦复如是。为大医王善疗有情诸烦恼病。知病所因施大法药。而诸有情为无明等诸烦恼病之所逼迫。如来见已即诣其前。称说如来具胜功德。令诸有情为其病苦所逼恼者。闻说如来胜功德已。能生清净信重之心。以佛如来而为依仗。是故如来胜大医王。为彼病者施大法药。使诸有情烦恼重病咸得销灭。善男子。何等是大法药。所谓多贪有情作不净观。多嗔有情作慈悲观。愚痴有情作缘生观。以是缘故。乃见如来自赞胜得。复次善男子。菩萨若修十种法者。得诸愿离著。何等为十。一者虽行布施而有愿求。亦不著于布施。二者虽持禁戒。亦不著于持戒。三者虽行忍辱。亦不著于忍辱。四者虽起精进。亦不著于精进。五者虽习禅定。亦不著于禅定。六者虽修智慧。亦不著于智慧。七者虽依三界。亦不著于三界。八者虽求菩提。亦不著于菩提。九者虽行正道。亦不著于正道。十者虽入涅槃。亦不著于涅槃。何以故。菩萨离诸所著虽于世间一切所行而悉无著。善男子。菩萨若修如是十种法者。即得诸愿离著。复次善男子。菩萨若修十种法者。得慈身具足。何等为十。一者无方分慈。二者无种类慈。三者法慈。四者定慈。五者不害慈。六者利益慈。七者于一切有情平等心慈。八者等心无嗔恚慈。九者周遍十方广大慈。十者出世间慈。善男子。菩萨若修如是十种法者。即得慈身具足。复次善男子。菩萨若修十种法者得悲身具足。何等为十。一者见诸苦恼无救无依无归趣者。菩萨见已发起菩提心。二者发菩提心已求所得法。三者历苦勤求得法成已。普为有情作大利益。四者悭贪有情令行布施。五者毁戒有情令持净戒。六者嗔心有情令修忍行。七者懈怠有情令发精进。八者散乱有情令住定心。九者无智有情令修智慧。十者菩萨为利有情故。不以艰苦坏失退转菩提胜行。善男子。菩萨若修如是十种法者。即得悲身具足。复次善男子。菩萨若修十种法者。善修喜行。何等为十。一者菩萨自得出离三有炽然。故生欢喜。二者为断长时轮回往来系缚之索。故生欢喜。三者菩萨远离种种寻求。自已得渡生死海中诸恶杂类。故生欢喜。四者菩萨自已摧折久远以来高慢之幢。故生欢喜。五者菩萨以智金刚。自已摧碎烦恼高峰细无尘末。故生欢喜。六者菩萨自得安隐。亦复令他悉得安隐故生欢喜。七者菩萨于其世间。贪爱执缚暗瞑所覆不得自在。长眠境中自能醒然睡眼明已。亦复令他悉能开觉。故生欢喜。八者菩萨自能解脱出离恶趣。亦复令他悉得解脱出离恶趣。故生欢喜。九者有情久处生死旷野险难之中。独行无侣周旋往返。不知其道不识方所。菩萨自能超出远离。而悉为他指导开示。故生欢喜。十者菩萨得近一切智城。故生欢喜。善男子。菩萨若修如是十种法者。即善修喜行。复次善男子。菩萨若修十种法者。即善修舍行。何等为十。一者眼虽观色而行舍行。亦不见眼识色境。若增若减若成若坏。二者耳虽听声。三者鼻虽嗅香。四者舌虽了味。五者身虽觉触。六者意虽知法而行舍行。亦复不见耳声鼻香舌味身触意法诸尘。若增若减若成若坏。七者虽观行苦而行舍行。亦不见行苦。若增若减若成若坏。八者虽观苦苦而行舍行。亦不见苦苦。若增若减若成若坏。九者虽观坏苦而行舍行。亦不见坏苦。若增若减若成若坏。十者观所作已办有情。菩萨于彼生欢喜心。乃起是念。我欲度彼。彼已自度。故修舍行。善男子。菩萨若修如是十种法者。即善修舍行。复次善男子。菩萨若修十种法者。即得神通游戏。何等为十。一者示现舍寿。二者入胎受生。三者现童子相宫中游戏。四者出家。五者苦行。六者诣菩提场。七者成等正觉降伏魔军。八者现寂静相。九者转妙法轮。十者入大涅槃。
　　尔时除盖障菩萨前白佛言。世尊。何因缘故。菩萨示现兜率陀天舍寿。乃至示现入大涅槃。佛言。善男子。兜率陀天。诸有情等多生常想。而彼有情见菩萨于一切世间最上最胜。而复高显观者无厌。不为五欲境界所染。能起舍寿。而彼有情见已。转于常想生无常想。由依止无常故。即起不放逸行。又复有情起放逸心者。于菩萨所。虽有爱乐信重之心。然于诸境生爱著故。于菩萨所。不来亲近恭敬承事。而彼有情乃起是念。菩萨久住于此我亦久住。生放逸心。菩萨为欲令彼有情起于厌离得不放逸。由能不起放逸心故。即得不退转于阿耨多罗三藐三菩提。菩萨以是缘故。于兜率陀天示现舍寿。善男子。若有有情应以入胎受生而可度者。菩萨即现入胎受生之相。令其见已生希有心。菩萨处母胎中。为彼彼有情如应说法。令得不退转于阿耨多罗三藐三菩提。菩萨以是缘故。示现受生。善男子。若有有情应以童子宫中游戏之相而可度者。又以下劣信解诸有情类。菩萨为成熟故为护持故。乃现童子宫中游戏之相。善男子。若有有情应以出家之相而可度者。菩萨为成熟故。乃现出家之相。善男子。若有志著粗弊天龙夜叉乾闼婆阿修罗等。应以苦行之相而可度者。菩萨为欲成熟彼故。及为降伏诸外道故。乃现苦行之相。善男子。若有有情于长时中。念求菩萨。当于何时诣菩提场。我当随应作供养事。菩萨为欲成熟彼有情故。即为示现诣菩提场。至菩提场已。令诸有情随应供养。作供养已。而彼有情即得不退转于阿耨多罗三藐三菩提。善男子。若有有情自恃我慢贡高。菩萨为欲令彼转于我慢心故。现坐道场成等正觉降伏魔军。复为有情乐寂静者。便谓获得胜上所证。菩萨乃为示现成等正觉。菩萨成正觉时。三千大千世界种种音声皆悉寂然。而彼乐寂有情。见是三千大千世界皆寂然已。俱发愿言。愿我亦复如是。得成阿耨多罗三藐三菩提果。善男子。若有有情乐为师尊专志愿求。然不能知出离之法。亦复不知后世因果。菩萨为彼有情成熟善根。令其堪任法器。乃为开示正道故。成正觉已。诣迦尸国。三转十二行相圣妙法轮。善男子。若有有情应以入涅槃相而可度者。菩萨乃为示现入大涅槃。善男子。菩萨以是因缘。示现兜率陀天舍寿乃至入大涅槃。善男子。菩萨若修如是十种法者。即得神通游戏。

　　　　佛说除盖障菩萨所问经卷第十一



　　　　佛说除盖障菩萨所问经卷第十二

　　　　译经三藏朝散大夫试鸿胪卿光梵大师赐紫沙门臣惟净等奉　诏译
　　复次善男子。菩萨若修十种法者。能离八难。何等为十。一者离不善业。二者如来所立禁戒而不违越。三者远离悭吝。四者于先佛所植众德本。五者勤修福行。六者智慧具足。七者善解方便。八者胜愿具足。九者多起厌患。十者发勤精进。善男子。菩萨不造不善业故不堕地狱。设或示现生地狱中。亦不受彼地狱极苦。复不久处地狱之中。又不于彼有情生嗔恼心。何以故。谓以菩萨本性具修十善业故。以是因缘。菩萨不堕地狱。又善男子。菩萨于如来禁戒不违越故。不堕畜生之趣。设或示现生彼趣中。而亦不受畜生之苦。又善男子。菩萨不起悭吝。不以悭因缘故堕饿鬼趣。设或示现生彼趣中。而亦不受饿鬼之苦。又善男子。菩萨不生邪见之家。设生于彼亦不坏净信。而菩萨者。常得善知识共相会遇。何以故。菩萨久修善法。于先佛所植众德本。而常于彼正见家生。于彼生已净信具足。亦复广大增长净信。又善男子。菩萨诸根亦不缺坏。若复诸根有所缺坏。即于佛法中不能堪任法器。何以故。菩萨广集福德勤修福行。常尊重供养如来塔庙若法若僧。常所亲近作诸胜行。由胜行广修于己。乃得诸根圆具。以圆具故。于佛法中即大法器。又善男子。菩萨不生边国。其中有情愚騃聋哑。色力不具无所堪任。善言恶言不晓其义。于佛法中非其法器。不识父母沙门婆罗门。是故菩萨常生中国。其中有情根性明利。多有智者。复为智者所许。是所堪任具有力能。善言恶言悉晓其义。于佛法中是大法器。深信沙门婆罗门。何以故。先所修习智慧力故。又善男子。菩萨不生长寿天。若生其中。虽有无数诸佛出世。亦不值遇。利有情事不能成办。是故菩萨生于欲界。此中有情值佛出世。爱乐亲近而可化度。何以故。菩萨善具方便故。又善男子。菩萨不生无佛世界。若生其中。即不见佛不闻法不供僧。是故菩萨生于三宝具足佛刹之中。何以故。由昔所修胜愿具故。又善男子。菩萨若闻诸可厌事。无有不生厌恶心者。何以故。菩萨才闻是事。即起厌患之心。生厌患已发勤精进。修诸善法断诸恶法。善男子。菩萨若修如是十种法者。即能远离八难。复次善男子。菩萨若修十种法者。得不忘失菩提心。何等为十。一者远离谄诳。二者正而无曲清净洁白。远离追求犹豫分别。三者受持佛法。四者于法而不秘惜。五者远离法悭。六者不作障法因缘。七者无不实语。八者摄受大乘之法如说能行。于彼受持大乘人所起尊重心。九者于彼受持大乘人所。为渐入大乘故起亲近想。十者深入大乘故。于说法人起师尊想。善男子。菩萨若修如是十种法者。即得不忘失菩提心。复次善男子。菩萨若修十种法者。得宿命通。何等为十。一者供养诸佛。二者摄持正法。三者修持净戒。四者除疑离障。五者多生欢喜。六者多作观想。七者常住定心。八者生处清净。九者常受化生。十者得明利识。善男子。菩萨由广供养佛故。即能尊重正法。以重法故。乃于持法人所。以彼因缘。能于正法受持读诵。以所得法广为他说。由是不惜身命。勤行修习受持正法。复能修持净戒。戒有三种谓身语心。由其三业戒清净故。即能除疑离诸障染。何以故。先由戒行清净。即能除疑离障。离疑障故多生欢喜。以心喜故多作观想。由观想故常住定心。心住定故生处清净。处清净故常受化生。以化生故得明利识。识明利故能知一生二生三四五生。若十二十乃至百千无数生中宿命通事。善男子。菩萨若修如是十种法者。得宿命通。复次善男子。菩萨若修十种法者。得不离善知识。何等为十。一者不离见佛或闻或念。二者不离闻法。三者不离供僧。四者不离于诸佛菩萨。赞叹礼拜合掌恭敬或复顶礼。五者不离于多闻人所听受说法。六者不离听受波罗蜜多法。七者不离听受菩提分法。八者不离听受三解脱法。九者不离听受四梵行法。十者不离听受一切智法。善男子。菩萨若修如是十种法者。即得不离善知识。复次善男子。菩萨若修十种法者。得远离恶知识。何等为十。一者远离破戒人故。即能离恶知识。二者远离坏正见人。三者远离坏轨范人。四者远离坏正命人。五者远离耽湎之人。六者远离懈怠之人。七者远离沉没生死之人。八者远离背菩提人。九者远离习近白衣之人。十者远离诸烦恼故。能离恶知识。善男子。菩萨虽于如是等处皆悉远离。而亦不于彼等人所生恚恶心生恼害心生轻慢心。菩萨但起是心。如佛所说。一切有情诸界缘成。性欲相染习相近故即有所坏。是故我今离所习性。善男子。菩萨若修如是十种法者。即能远离恶知识。复次善男子。菩萨若修十种法者。得如来法身。何等为十。一者得平等身。二者得清净身。三者得无尽身。四者得积集善身。五者得法身。六者得不可计度难测之身。七者得不思议身。八者得寂静身。九者得等虚空身。十者得妙智身。善男子。菩萨若修如是十种法者。即得如来法身。除盖障菩萨白佛言。世尊。何等分位菩萨得如来法身。佛言。善男子。初地菩萨得平等身。何以故。而此菩萨。能离一切险恶之身。遍知一切菩萨地法。二地菩萨得清净身。善具净戒故。三地菩萨得无尽身。已离一切嗔恚故。四地菩萨得积集善身。积集诸佛法故。五地菩萨得法身。了知一切法故。六地菩萨得不可计度难测之身。积集一切不可计度甚深法故。七地菩萨得不思议身。积集善巧方便故。八地菩萨得寂静身。远离一切戏论及离诸烦恼故。九地菩萨得等虚空身。能现无量广大身故。十地菩萨得妙智身。积集一切所知法故。除盖障菩萨白佛言。世尊。如来法身与菩萨法身有别异不。佛言。善男子。身无有别。其功德相而各有异。除盖障菩萨白佛言。世尊。云何身无有别功德相异。佛言。善男子。身实无异。何以故。身者积集所成同一相故。然功德相而各有异。除盖障菩萨白佛言。世尊。功德相异者。其事云何。佛言。善男子。我今说喻以明斯义。譬如摩尼之宝若不磨治与磨治者。二宝俱名摩尼之数。而彼已磨治者。摩尼之宝。光明焕耀莹洁可爱。与不磨治不可伦比。菩萨身摩尼宝。如来身摩尼宝。亦复如是。如实皆同。然菩萨身摩尼之宝。对如来身摩尼宝前。说其清净。光明之相不可伦比。何以故。以如来身摩尼之宝广大无量。满有情界及虚空界。光明显焕照耀而住。所以者何。如来身摩尼宝者。磨治清净离一切垢。不可以菩萨身摩尼之宝而为伦比。何以故。菩萨有余垢故。又善男子。如白分中初二夜月与彼望夕。圆明相远体无殊异。法有差渐故。如来之身菩萨之身。亦复如是。俱名为身。然菩萨身光明照耀。对如来前不可伦比。其犹初二与十五月。善男子。是故当知。说如来身与菩萨身。虽同一相而功德异。复次善男子。菩萨若修十种法者。得金刚不坏身。何等为十。一者不为贪嗔痴所坏。二者不为忿恼疲倦骄慢颠倒见等所坏。三者不为世间八法所坏。四者不为恶趣之苦所坏。五者不为一切苦所坏。六者不为生老死苦所坏。七者不为一切外道他论所坏。八者不为诸魔及魔眷属所坏。九者不为声闻缘觉所坏。十者不为一切欲境所坏。善男子。菩萨若修如是十种法者。即得金刚不坏之身。复次善男子。菩萨若修十种法者。为大导师。何等为十。一者得他信许。二者为他所敬。三者善作指引。四者为他依止。五者能为济命。六者善备资粮。七者富有财宝。八者无其止足。九者为作先导。十者善到一切智城。云何是得他信许。乃至善到一切智城。善男子。如海导师若王若王臣皆悉信许。菩萨大导师亦复如是。若诸佛若佛之声闻弟子皆悉信许。又善男子。如海导师得婆罗门刹帝利等一切人民恭敬供养。菩萨大导师亦复如是。得一切学无学众。及余天龙夜叉乾闼婆等恭敬供养。又善男子。如海导师能于旷野险难之中为作指引。令其安隐不生疲倦。菩萨大导师亦复如是。能于生死旷野险难之中。为诸有情指引其道。令知烦恼恶贼之处。使获安隐不生疲倦。又善男子。如海导师为诸孤露困苦之者作其依止。使令得出旷野险路。菩萨大导师亦复如是。能为诸外道等而作依止。使令得出生死旷野大险恶道。又善男子。如海导师能为王官及余人众。设以所须作其济命。菩萨大导师亦复如是。能为耽著生死诸有情类。设以方便作其济命。又善男子。如海导师随诸方处若行若住。与诸商众同涉旷野险恶道路期至城邑。是时导师善备资粮令诸商众同出旷野险恶之道。乃至安隐得到城邑。菩萨大导师亦复如是。随欲往诣亲近佛所。欲为摄受广多有情。过大生死险恶道中。欲令有情悉到一切智大城之所。是故菩萨善备福智诸行资粮。又善男子。如海导师欲止诸方富有财宝资生缘具。所谓金银琉璃摩尼珊瑚车渠等宝。菩萨大导师亦复如是。欲止一切智大城故。广集一切佛法胜行。又善男子。如海导师于其财宝希取无足。菩萨大导师亦复如是。于圣法财积集无足。又善男子。如海导师与诸商众善为先导。何以故。为主宰故。善增益故。所作胜上故。能以爱语而摄受故。菩萨大导师亦复如是。能为一切有情而作先导。何以故。于功德法善增益故。分位胜上故。为胜主宰故。出实语故。又善男子。如海导师具力能故得到城邑。菩萨大导师亦复如是。具胜力能得到一切智大城。善男子。此等是为菩萨得他信许乃至善到一切智城。善男子。菩萨若修如是十种法者。为大导师。复次善男子。菩萨若修十种法者。善知正道。何等为十。一者善知道路平坦。二者善知道路险恶。三者善知道路安隐。四者知其道善。五者善知道路流润枯涸。六者善知道路处所。七者善知道路之相。八者善知道路正直。九者善知道路诘曲。十者善知道路出要。善男子。菩萨若修如是十种法者。善知正道。复次善男子。菩萨若修十种法者。善能说示无颠倒道。何等为十。一者应以大乘所度有情。即为宣说菩萨道法。不说声闻道法。二者应以声闻乘所度有情。即为宣说声闻道法。不说菩萨道法。三者应以一切智道所度有情。即为宣说一切智法。不说缘觉道法。四者应以缘觉乘法所度有情。即为宣说缘觉道法。不说一切智道。五者著于我执法执诸有情类。如应为说空无我法。不说我及有情寿者养育补特伽罗道法。六者依著二边有情。即为宣说离二边法。不说著二边法。七者散乱有情。即为宣说止观道法。不说散乱之法。八者爱著戏论有情。即为宣说真如道法。不说愚夫爱著戏论之法。九者乐著生死有情。为说涅槃道法。不说生死之法。十者住邪道有情。为说离其过失荆棘之法。不说烦恼荆棘之法。善男子。菩萨若修如是十种法者即能说示无颠倒道。

　　　　佛说除盖障菩萨所问经卷第十二



　　　　佛说除盖障菩萨所问经卷第十三

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　复次善男子。菩萨若修十种法者。即得常住妙等引心。何等为十。一者善行身念处。二者善行受念处。三者善行心念处。四者善行法念处。五者善行境界念处。六者善行阿兰若念处。七者善行王都国城聚落念处。八者善行名闻利养等事念处。九者善行如来施设学门念处。十者善断烦恼及随烦恼杂染念处。善男子。云何是菩萨善行身念处。谓若菩萨。所有身中从我所起罪不善法。以其胜慧审细思择。皆悉远离。又复观察身诸过失。下从足心上至顶门。筋脉缠缚。遍观其身。而悉无我。不得暂停败坏之法。是身不净。诸不成熟臭秽可恶。众恶色相共所积集。菩萨作是观时。若身中身贪爱诸欲。身计我想身所执著。是等诸法悉不可得。以是缘故。与身俱者诸不善法不得自在。余与身俱一切善法而得自在。如是名为善行身念处。云何是菩萨善行受念处。谓若菩萨作是思惟。所有诸受皆悉是苦。云何愚人。于中颠倒计以为乐。诸愚痴者不识苦乐。唯诸圣人悉知是苦。菩萨自能勤行断苦受已。复教他人亦悉同己如是修学。菩萨作是观时。又于彼受不生染爱。不起嗔恚。自勤行已。复令他人亦如是学。如是名为善行受念处。云何是菩萨善行心念处。谓若菩萨作是思惟心实无常计执为常。以苦为乐。无我谓我。不净谓净。是心动摇不得暂停。如风轻转。而为烦恼最初根本。亦复为诸随烦恼缘。开恶趣门破坏善趣。又复为缘生贪嗔痴。与一切法为胜主宰。一切法中心为先导。若心有知。即一切法亦有所知。心如画师画诸物像。心不见心。心能积集善不善业。是心循环如旋火轮。是心迅转其犹奔马。心如野火炽焰烧然。心如大水滋长众物。菩萨作是观时。而实其心不得自在。诸菩萨者自能调伏。心若调伏。即一切法悉得调伏。如是名为善行心念处。云何是菩萨善行法念处。谓若菩萨。于不善法如实了知所谓贪嗔痴等及所依止。贪之对治余不善法。嗔痴对治诸不善法。菩萨于是不善法中。勤断除已。即能了知一切善法。于善法中。起心爱乐住正念处。而于彼法求所成办。自能行已。复教他人如是修学。如是名为善行法念处。云何是菩萨善行境界念处。谓若菩萨。于诸可意及不可意色声香味触诸境界中。不生贪著不起恚心。菩萨作是思惟。我今不应于此无体相法中而生贪著。若生贪者即是愚人。具愚痴性是不明了性。是不善性。如佛所说。若生贪者。即起染著愚痴计执。不能分别善不善法。以是缘故堕恶趣中。菩萨又作是念。我今不应于此空法之中而起恚心。起恚心者。即不能忍发生嗔恚。为诸圣人之所讥毁。同梵行者而共厌弃。菩萨作是观时。不为境坏不著所得。菩萨自能行已。复教他人亦如是学。如是名为善行境界念处。云何是菩萨善行阿兰若念处。谓若菩萨作是思惟。修无诤行及寂静行。是即名为住阿兰若处。有诸天龙夜叉乾闼婆等他心通者。能知我心及心所法。是故我今应当远离不如理作意及异思惟。于一切处亦复常离不如理作意。于如理法中。起心爱乐增广修习。如是名为善行阿兰若念处。云何是菩萨善行王都国城聚落念处。谓若菩萨。入于王都国城聚落之时。当起菩萨所行之行。于诸非处皆悉舍离。非出家人所应行处。亦悉舍离。何等是非出家人所应行处。所谓王官之舍。博弈之会。酒肆欢宴歌舞倡伎所住之处。及余一切非出家人所应行处。当远离之而悉不往。如是名为善行王都国城聚落念处。云何是菩萨善行名闻利养等事念处。谓若菩萨。于诸名闻利养等事。但为施主作福田故。随所起心而乃受之。然其所受。不起贪爱。不生取著。复不计执。不作己有之想。不起我所之相。随其所得即与一切有情共之。诸苦恼者济其资养。以是缘故。乃于名闻利养等事。不生高举。不起我慢。不恣骄逸。菩萨作是思惟。诸有名闻利养等事。若自若他。暂时所起而不久停以暂起故。于一切时及一切处悉无所得。谁诸智者。于此无常不久不坚不安隐法。中生染爱心及生高举我慢骄逸。如是名为善行名闻利养等事念处。云何是菩萨善行如来施设学门念处。谓若菩萨作是思惟。所有过去一切如来皆如是学。如是学故已成正觉入大涅槃。未来世中一切如来皆如是学。如是学故当成正觉入大涅槃。及现在世一切如来亦如是学。如是学故现成正觉入大涅槃。以是缘故。于此学门起清净心。而生尊敬勤勇修习。如是名为善行如来施设学门念处。云何是菩萨善断烦恼及随烦恼杂染念处。谓若菩萨。以正念故。善能了知一切烦恼。及随烦恼。杂染等法。何因所起何缘所生。菩萨悉知如是因起如是缘生以了知故而悉远离。如是名为善断烦恼及随烦恼杂染念处。善男子。菩萨若修如是十种法者。常住妙等引心。又善男子。菩萨若修十种法者。常著粪扫衣。何等为十。一者坚固誓愿。二者谦下其心。三者不生疲倦。四者离诸有著。五者不观过失。六者唯观功德。七者不自赞誉。八者不毁谤他。九者戒行具足。十者圣贤亲近。善男子。云何是菩萨誓愿坚固。乃至圣贤亲近。谓若菩萨。自有净信志意具足。为诸如来之所信许。设或遇于护命因缘。亦不破毁所发誓愿。能于誓愿无所改转。由能坚固彼誓愿故。即能谦下其心不生我慢。心谦下故。能以一切人所嫌弃粪扫之物而悉取之。取已洗涤治染缝缀。不生厌恶而不疲倦。不疲倦故。随所作已离诸有著。乃至胜业修进得成。而能于此粪扫之衣不观过失。虽云此衣坏烂故弊复多蚤虱。若被于身而生垢污。菩萨终不观其过失。何故此衣唯观功德。谓此粪扫衣者仙人所服。离欲圣者亦悉随顺。顺圣种故。佛赞吉祥。佛所称叹。以是缘故。不自赞誉不毁谤他。由离自赞不谤他故。即得戒行具足。清净戒具足故。一切圣贤之所亲近。诸佛称赞。及诸菩萨之所守护。人非人等而共佑助。诸婆罗门及刹帝利。一切人民咸来礼敬。同梵行者而悉咨嗟。善男子。菩萨若修如是十种法者。常著粪扫衣。
　　尔时除盖障菩萨前白佛言世尊。诸菩萨者具广大心何故行斯粗劣行耶。佛言。善男子。菩萨为护世间随顺转故。乃行斯行。善男子。菩萨有具大势力者。有不具者。为彼不具大势力者。令起对治未生烦恼。故行斯行。又善男子。于汝意云何。汝谓如来行解为广大邪。为浅劣邪。除盖障菩萨白佛言。世尊。我无此辩不堪酬对。所以者何。无能测度如来行解之者。以如来无法可证。无法可见。是故如来无有少法可为行解。佛言。善男子。于汝意云何。汝谓如来以何缘故。于四大洲中诸人非人。及余劣信解者。天龙夜叉乾闼婆等众中。现斯粗劣之行。及于彼前称赞头陀功德。除盖障菩萨白佛言。世尊。如来为欲化度诸有情故。及为初住大乘菩萨。令起对治未生诸烦恼故。乃行斯行。佛言。善男子。如是如是。诸有大力菩萨。为欲成就化度有情故著粪扫衣。斯亦非为下劣粗行。以是缘故。菩萨常著粪扫之衣。又善男子。菩萨若修十种法者。但受三衣。何等为十。一者喜足。二者少欲。三者远离希求。四者离所积聚。五者离积聚故无所坏失。六者无坏失故离诸苦恼。七者离不悦意。八者远离愁叹。九者无所受。十者勤修习故而得漏尽。善男子。云何是菩萨喜足。乃至勤修习故而得漏尽。谓若菩萨。随所得衣便生喜足。由喜足故而能少欲。以少欲故。无所希求离诸积聚。无积聚故而无坏失。无坏失故。即离坏失所生苦恼。离苦恼故无不悦意。离不悦意故乃无愁叹。无愁叹故而无所受。无所受故勤行修习。乃得漏尽。善男子。菩萨若修如是十种法者。但受三衣。又善男子。菩萨若修十种法者。不随他行。何等为十。一者不随贪行。二者不随嗔行。三者不随痴行。四者不随恚害行。五者不随悭嫉行。六者不随我慢行。七者不随求他知识名称事行。八者不随希取利养事行。九者不随恭敬天魔而行。十者不随高举染爱而行。如是名为不随他行。善男子。菩萨若修如是十种法者。即不随他行。又善男子。菩萨若修十种法者。常行乞食。何等为十。一者为欲摄受有情故行乞食。二者次第而行乞食。三者不生疲倦而行乞食。四者喜足而行乞食。五者为欲分布而行乞食。六者不耽著故而行乞食。七者善知量故而行乞食。八者为令善品得现前故而行乞食。九者令得圆满诸善根故而行乞食。十者离身想故而行乞食。善男子。云何是菩萨摄受有情。乃至离身想故而行乞食。谓若菩萨。见诸有情受苦恼者善根微少。为欲摄受令其具足诸善根故而行乞食。菩萨若入城邑聚落行乞食时。当住正念端直其身。进止可观威仪有则。诸根寂静如理瞻视系念善法。所行乞食依其次第。终不弃舍贫窭之舍而从富乞。谓于婆罗门刹帝利长者居士诸大族舍。从一至一次第行乞。所获饮食知量止足。唯除异处而悉不往。谓异处者。恶犬畜家及有新生犊子之舍。破坏净戒堕畜生中能起娆乱之者。若男若女童男童女共所嫌弃。如是等处皆悉远离。由其次第行乞食故。不生疲倦亦无讥毁。于彼有情不生染爱不起嗔恚。亦不厌弃。所得之食。随应而受便生喜足。受已还复所居僧坊。收其衣钵盥手濯足。于如来像前或如来塔前。尊重恭敬作供养已。入自舍中以所乞食而为四分。一分授彼同梵行者。一分施于贫苦有情。一分当施堕恶趣者。一分自食。菩萨虽受其食不生染爱。不起骄逸亦不取著。其所受食但为资养身故。亦不令其身极羸瘦亦不沉重。何以故。若极羸瘦妨修善法。若极沉重增长睡眠。菩萨为令善品得现前故。随受食已发起精进离诸懈怠。渐当修进菩提分法令得圆满。以其修进菩提分法得圆满故不起我执。无我执故。乃至能以身肉施诸有情。善男子。菩萨若修如是十种法者。即常行乞食。

　　　　佛说除盖障菩萨所问经卷第十三



　　　　佛说除盖障菩萨所问经卷第十四

　　　　西天译经三藏朝散大夫试鸿胪卿传梵大师赐紫沙门臣法护等奉　诏译
　　复次善男子。菩萨若修十种法者。得一坐法何等为十。一者一坐菩提场中。诸魔惊怖而永不动。二者证出世定而永不动。三者具出世慧而永不动。四者得出世智而永不动。五者证悟空性而永不动。六者如实觉了诸法而永不动。七者得圣道法而永不动。八者住于实际而永不动。九者证真如性而永不动。十者成一切智智而永不动。善男子。此一坐者是谓一切智座。亦名法座。是故菩萨一登其座而永不动。是即名为一坐之法。善男子。菩萨若修如是十种法者得一坐法。又善男子。菩萨若修十种法者常受一食。何等为十。一者不生贪恣。二者不起染著。所谓一受食已。若时非时余诸所有资身之食。不应受者不复受之。谓苏油石蜜根茎华果。种种美味而悉不受。三者若见他人受苏油等诸美味时。不生恚害之心。四者不生嫉妒之心。五者菩萨若于非时婴缠重病。所应食者为疗治故而当受之。六者菩萨若命有难。所应食者而当受之。七者菩萨若于善法有障难时。所应食者而当受之。八者菩萨受已不悔。九者菩萨受已不疑。十者菩萨随所受时当作药想。善男子。菩萨若修如是十种法者。即常受一食。又善男子。菩萨若修十种法者。善住阿兰若处。何等为十。一者久修梵行。二者善解律仪。三者诸根圆满。四者具于多闻。五者有大力能。六者离于我执。七者犹如野兽。八者身得远住。九者寂静现前。十者无所厌离亦无爱著。善男子。云何是菩萨久修梵行。乃至无所厌离亦无爱著。谓若菩萨。于佛最上法律之中。舍家出家三轮清净。戒行具足体性善巧妙解律仪进止轨范。于佛所说上中下法诸有修学。不假他缘善自解了。谓即教义及出离法。又知诸罪及罪所有出要之法。于如是处所应远离。于如是处所应恭敬而悉能知。又于其罪可讥毁者。广陈忏悔亦不覆藏。又知是处有罪是处无罪。若轻若重上中下罪而悉能知。又知世间所造业因感异熟果。如实成办悉了知故。如是菩萨。诸根不减身分圆满。身圆满故即能栖止阿兰若处。依彼住故是处寂静无诸娆恼。非近非远乞食易得。甘泉清洁取不为劳是处可乐。树林青翠华果茂盛而悉具足。离诸虫兽龛岩安隐虽高而平。快乐调适阒然无侣。菩萨依止如是寂静阿兰若处。得安住已。以所习诵及先所闻诸有典教。昼夜持诵六时无间。音韵调畅不高不低。容止寂然心不外缘。而悉清净息诸境界。思惟教义离于睡眠。若时住彼阿兰若处。或有国王及诸王臣。并余沙门婆罗门等。诸刹帝利一切人众来菩萨所。即时应起恭敬前迎。作如是言。善来大王今可就坐。乃为随宜敷设其座。若王坐时已即当坐。若王不坐随所应立。又复观王。若见诸根有所动乱。即时赞言。快哉大王。王得善利统大国界。王之境内多有持戒具大德者。复有多闻沙门婆罗门等而共栖止。亦无盗贼王官等事而为娆乱。又复观王诸根善寂举止安详堪所授法。即为宣说种种之法。王若不乐种种法时。即当为说诸可厌离随顺之法。若复不乐厌离法时。即当为说如来其有广大威德殊胜之法。或余婆罗门刹帝利等。一切人众诸有来者。随其所应皆悉如是。菩萨由此具多闻故。有大势力能善说法。令其闻者生大欢喜。发起清净爱乐之心。菩萨由是具势力故即能发起。为诸有情对治烦恼。获得多闻及大势力。是故即能离于我执。离我执故住阿兰若。自在无畏不生惊怖。乃于是处现前寂静。离于愦闹犹如野兽。然其菩萨不同野兽常生惊怖及有过失。何以故。而诸野兽远离于人及人所居。避走远去以护命故。菩萨远离愦闹之处。但为不杂一切世间。若男若女童男童女。愦闹等事虑其散乱。于誓愿心有所障难。以是缘故。修止息行已得现前寂静。由寂静故。即能见于阿兰若处有胜功德。由见功德住寂静故。即无厌离亦无染著。是故能成无所厌离无染著法。是为菩萨久修梵行乃至无所厌离亦无染著。善男子。菩萨若修如是十种法者。即得善住阿兰若处。又善男子。菩萨若修十种法者。常树下坐。何等为十。一者不得极近聚落依树下坐。二者不得极远聚落依树下坐。三者不于棘刺丛林树下而坐。四者不于藤蔓缠缚树下而坐。五者不于枯叶树下而坐。六者不于有猕猴处树下而坐。七者不于有飞鸟处树下而坐。八者不于恶犬住处树下而坐。九者不于近道路处树下而坐。十者不于恶人住处树下而坐。何以故。菩萨若能离如是处依树下坐。即身得轻安心生适悦。善男子。菩萨若修如是十种法者。常树下坐。又善男子。菩萨若修十种法者。常露地坐。何等为十。一者于春夏秋冬不依墙壁而坐。二者不依树林下坐。三者不依草积处坐。四者不依山腹间坐。五者不依河岸坎侧处坐。六者不置御寒之具。七者不置障风之具。八者不置却雨之具。九者不置辟热之具。十者不置承露之具。善男子。菩萨虽常露地而坐。或时身为重病所婴胑体羸弱。应当于彼僧坊中住。菩萨尔时乃作是念。如佛所说。为令对治烦恼不起及离取著故。佛赞说头陀功德。我今亦然。虽处僧坊但为断除烦恼离爱著故。复为摄受诸施主故。又虽处僧坊而常起彼露地之想。善男子。菩萨若修如是十种法者。常露地坐。又善男子。菩萨若修十种法者。能冢间住。何等为十。一者菩萨随于处处得好住止皆生厌离。二者于一切时常起死想。三者常起残余之想。四者遍观赤色之想。五者遍观青瘀之想。六者遍观脓血之想。七者遍观膀胀之想。八者观于干燋之想。九者观于离散之想。十者常观骨锁之想。善男子。冢间住者。诸菩萨等常起慈心。广利益心。悲愍一切有情之心。戒行清净修持具足而不食肉。何以故。而诸冢间周匝多有非人鬼神依止而住。或见菩萨若食肉时。不起清净爱乐之心返生娆恼。又善男子。冢间菩萨若入僧坊。先当诣于如来塔前恭敬礼拜。次当礼奉耆年尊者。后应问讯少年苾刍。不坐众僧床敷坐具。何以故。菩萨为护世间相故。又复住于冢间菩萨随顺圣者。违背世间诸愚夫等。若有苾刍独居之者。以己床座而来。奉彼冢间菩萨请就于座。菩萨尔时坚辞不坐。然复审察斯苾刍意后无变悔。乃至观于余苾刍众。不生毁谤而可就坐。即时亦当卑下其心。与旃陀罗童子等无有异。善男子。菩萨若修如是十种法者。能冢间住。又善男子。菩萨若修十种法者。即能常坐。何等为十。一者不为逼恼身故常坐。二者不为逼恼心故常坐。三者不为离睡眠故常坐。四者不为身疲倦故常坐。五者菩萨为欲圆满菩提行故常坐。六者为住心一境性故常坐。七者为令圣道得现前故常坐。八者为登菩提场故常坐。九者为利诸有情故常坐。十者为断诸烦恼故常坐。善男子。菩萨若修如是十种法者。即能常坐。又善男子。菩萨若修十种法者。即随宜敷座。何等为十。一者不耽著床座。二者不自敷设床座。三者不令他人敷设床座。四者不作相故敷设床座。五者或于他处若草若叶随得便坐。六者于诸方处。若有毒虫蚊虻等类所居窟穴。当远避之不应敷座。七者菩萨卧时右胁著床。累足而卧以衣覆身。正念正知专作明想专念起想。八者不著睡眠乐味。九者右卧疲倦不左回转。而更求于睡眠之乐。但为资养诸大种故。十者常念诸善品法而得现前。善男子。菩萨若修如是十种法者。即随宜敷座。又善男子。菩萨若修十种法者。成瑜伽行。何等为十。一者多修不净观行。二者多修慈心观行。三者多修缘生观行。四者于诸过患善能除断。五者多修空观。六者多修无相观行。七者多修瑜伽观行。八者常能勤加修习。九者心不变悔。十者戒行具足。善男子。云何是菩萨修不净观行。谓若菩萨独居异处。现前寂静端身详缓。起明了意加趺而坐。安住正念心不外缘。作是思惟。人间所有一切饮食。若清净味若最上味。妙香具足或粗粝味。是诸饮食身火所触。皆成不净臭秽可恶。世间愚夫执见违背。于其味中耽染爱著。我等圣者依正法律。宜以正慧如实伺察。于斯等身不应爱染而生耽著。以是缘故常当发起厌离之心。是为菩萨修不净观。云何是菩萨修慈心观。谓若菩萨。独居异处端身详缓。起明了意加趺而坐。安住正念心不外缘。作是思惟。若诸有情多生恚害造不善业。于我无状而起怨害。若过去若未来若现在。三世之中一切有情。于我所起一切恚害皆令断灭。使彼悉当坐菩提场。此是菩萨甚深意乐常所思惟。非但语说皆悉如实。是为菩萨修慈心观。云何是菩萨修缘生观。谓若菩萨于已生贪。及已生嗔已生害心。此等法中作是思惟。若法有生皆从缘起。即此缘法亦从缘生。能生之缘既属缘法。岂诸智者于此缘生空法之中计有我想。是为菩萨修缘生观。

　　　　佛说除盖障菩萨所问经卷第十四



　　　　佛说除盖障菩萨所问经卷第十五
</div>
    <div class="pagination">
<a href="佛说除盖障菩萨所问经.html">上一页</a><a href="佛说除盖障菩萨所问经.html">1</a><span class="current-page">2</span><a href="佛说除盖障菩萨所问经_page3.html">3</a><a href="佛说除盖障菩萨所问经_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
