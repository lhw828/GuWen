<!DOCTYPE html>
<html>
 <head>
  <meta charset="utf-8"/>
  <title>
   思益梵天所问经 - 第 2 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   思益梵天所问经 - 第 2 页/共 7 页
  </h1>
  <div class="content">
   大智慧菩萨　　散灭世间法
　　见世坏败相　　处之而不动
　　得利心不高　　失利心不下
　　其心坚不动　　譬如须弥山
　　利衰及毁誉　　称讥与苦乐
　　于此世八法　　其心常平等
　　知世间虚妄　　皆从颠倒起
　　如是之人等　　不行世间道
　　世间所有道　　菩萨皆识知
　　故能于世间　　度众生苦恼
　　虽行于世间　　如莲华不染
　　亦不坏世间　　通达法性故
　　世间行世间　　不知是世间
　　菩萨行世间　　明了世间相
　　世间虚空相　　虚空亦无相
　　菩萨知如是　　不染于世间
　　如所知世间　　随知而演说
　　知世间性故　　亦不坏世间
　　五阴无自性　　是即世间性
　　若人不知是　　常住于世间
　　若见知五阴　　无生亦无灭
　　是人现行世　　而不依世间
　　凡夫不知法　　于世起诤讼
　　是实是不实　　住是二相中
　　我常不与世　　起于诤讼事
　　世间之实相　　悉已了知故
　　诸佛所说法　　皆悉无诤讼
　　知世平等故　　非实非虚妄
　　若佛法决定　　有实有虚妄
　　是即为贪著　　与外道无异
　　而今实义中　　无实无虚妄
　　是故我常说　　出世法无二
　　若人知世间　　如是之实性
　　于实于虚妄　　不取此恶见
　　如是知世间　　清净如虚空
　　是大名称人　　照世间如日
　　若人见世间　　如我之所见
　　如斯之人等　　能见十方佛
　　诸法从缘生　　自无有定性
　　若知此因缘　　则达法实性
　　若知法实相　　是则知空相
　　若能知空相　　则为见导师
　　若有人得闻　　如是世间相
　　虽行于世间　　而不住世间
　　依止诸见人　　不能及此事
　　云何行世间　　而不依世间
　　若佛灭度后　　有乐是法者
　　佛则于其人　　常现于法身
　　若人解达此　　则守护我法
　　亦为供养我　　亦是世导师
　　若人须臾闻　　世间性如此
　　是人终不为　　恶魔所得便
　　若能达此义　　则为大智慧
　　法财之施主　　亦是具禁戒
　　若知世如此　　忍辱力勇健
　　具足诸禅定　　通达于智慧
　　所在闻是法　　其方则有佛
　　如是诸菩萨　　不久坐道场
　　若有深爱乐　　如是世间法
　　则能降众魔　　疾得无上道

　　解诸法品第四(此品名丹本无下二十四幅尔时下方为叹功德品第五)

　　佛复告思益梵天。如来出过世间。亦说世间苦世间集世间灭世间灭道。梵天。五阴名为世间苦贪著五阴名为世间集。五阴尽名为世间灭。以无二法求五阴。名为世间灭道。又梵天。所言五阴但有言说。于中取相分别生见。而说是名世间苦。不舍是见是名世间集。是见自相是名世间灭。随以何道不取是见。是名世间灭道。梵天。以是因缘故。我为外道仙人说言。仙人于汝身中。即说世间苦世间集世间灭世间灭道。尔时思益梵天。白佛言世尊。所说四圣谛。何等是真圣谛。梵天。苦不名为圣谛。苦集不名为圣谛。苦灭不名为圣谛。苦灭道不名为圣谛。所以者何。若苦是圣谛者。一切牛驴畜生等。皆应有苦圣谛。若集是圣谛者。一切在所生处众生。皆应有集圣谛。所以者何。以集故生诸趣中。若苦灭是圣谛者。观灭者说断灭者。皆应有灭圣谛。若道是圣谛者。缘一切有为道者。皆应有道圣谛。梵天。以是因缘故。当知圣谛。非苦非集非灭非道。圣谛者。知苦无生。是名苦圣谛。知集无和合。是名集圣谛。于毕竟灭法中。知无生无灭。是名灭圣谛。于一切法平等。以不二法得道。是名道圣谛。梵天。真圣谛者。无有虚妄。虚妄者。所谓著我。著众生。著人。著寿命者。著养育者。著有著无。著生著灭。著生死著涅槃。梵天。若行者言。我知见苦是虚妄。我断集是虚妄。我证灭是虚妄。我修道是虚妄。所以者何。是人违失佛所护念。是故说为虚妄。何等是佛所护念。谓不忆念一切诸法。若行者住是念中。则不住一切相。若不住一切相。则住实际。若住实际。是名不住心。若不住心。是人名为实语者非妄语者。梵天。是故当知。若非实非虚妄者。是名圣谛。梵天。实者终不作不实。若有佛若无佛。法性常住。所谓生死性涅槃性常实。所以者何。非离生死得涅槃。名为圣谛。若人证如是四谛。是名世间实语者。梵天。当来有比丘不修身。不修戒。不修心。不修慧。是人说生死相是苦谛。众缘和合是集谛。灭法故是灭谛。以二法求相是道谛。佛言。我说此愚人是外道徒党。我非彼人师。彼非我弟子。是人堕于邪道。破失法故说言有谛。梵天汝且观我坐道场时。不得一法是实是虚妄。若我不得法。是法宁可于众中有言说有论议有教化耶。梵天言不也。世尊。梵天。以诸法无所得故。诸法离自性故。我菩提是无贪爱相。
　　尔时思益梵天。白佛言世尊。若如来于法无所得者。有何利益。说如来得菩提名为佛。佛言。梵天。于汝意云何。我所说法。若有为若无为。是法为实为虚妄耶。梵天言。是法虚妄非实。于汝意云何。若法虚妄非实。是法为有为无。梵天言世尊。若法虚妄。是法不应说有。不应说无。于汝意云何。若法非有非无。是法有得者不。梵天言。无有得者。梵天。如来坐道场时。惟得虚妄颠倒所起烦恼毕竟空性。以无所得故得。以无所知故知。所以者何。我所得法。不可见不可闻。不可觉不可识。不可取不可著。不可说不可难。出过一切法相。无语无说无有文字。无言说道。梵天。此法如是犹如虚空。汝欲于如是法中得利益耶。梵天言。不也世尊。诸佛如来甚为希有。成就未曾有法。深入大慈大悲。得如是寂灭相法。而以文字言说教人令得。世尊。其有闻是能信解者。当知是人不从小功德来。世尊。是法一切世间之所难信。所以者何。世间贪著实。而是法无实无虚妄。世间贪著法。而是法无法无非法。世间贪著涅槃。而是法无生死无涅槃。世间贪著善法。而是法无善无非善。世间贪著乐。而是法无苦无乐。世间贪著佛出世。而是法无佛出世。亦无涅槃。虽有说法而是法非可说相。虽赞说僧而僧即是无为。是故此法一切世间之所难信。譬如水中出火火中出水难可得信。如是烦恼中有菩提。菩提中有烦恼。是亦难信。所以者何。如来得是虚妄烦恼之性。而无法不得。有所说法亦无有形。虽有所知亦无分别。虽证涅槃亦无灭者。世尊。若有善男子善女人。能信解如是法义者。当知是人得脱诸见。当知是人已亲近无量诸佛。当知是人已供养无量诸佛。当知是人为善知识所护。当知是人志意旷大。当知是人善根深厚。当知是人守护诸佛法藏。当知是人能善思量起于善业。当知是人种姓尊贵生如来家。当知是人能行大舍舍诸烦恼。当知是人得持戒力非烦恼力。当知是人得忍辱力非嗔恚力。当知是人得精进力无有疲懈。当知是人得禅定力灭诸恶心。当知是人得智慧力离恶邪见。当知是人一切恶魔不能得便。当知是人一切怨贼所不能破。当知是人不诳世间。当知是人是真语者善说法相故。当知是人是实语者说第一义故。当知是人善为诸佛之所护念。当知是人柔和软善同止安乐。当知是人名为大富。有圣财故。当知是人常能知足。行圣种故。当知是人易满易养。离贪著故。当知是人得安隐心。到彼岸故。当知是人度未度者。当知是人解未解者。当知是人安未安者。当知是人灭未灭者。当知是人能示正道。当知是人能说解脱。当知是人为大医王善知诸药。当知是人犹如良药善疗众病。当知是人智慧勇健。当知是人为有大力坚固究竟。当知是人有精进力不随他语。当知是人为如师子无所怖畏。当知是人为如象王其心调柔。当知是人为如老象其心随顺。当知是人为如牛王能导大众。当知是人为大勇健能破魔怨。当知是人为大丈夫处众无畏。当知是人无所忌难。得无畏法故。当知是人无所畏难。说真谛法故。当知是人具清白法如月盛满。当知是人智慧光照犹如日明。当知是人除诸闇冥犹如执炬。当知是人乐行舍心离诸憎爱。当知是人载育众生犹如地。当知是人洗诸尘垢犹如水。当知是人烧诸动念犹如火。当知是人于法无障犹如风。当知是人其心不动如须弥。当知是人其心坚固如金刚山。当知是人一切外道竞胜论者所不能动。当知是人一切声闻辟支佛所不能测。当知是人多饶法宝犹如大海。当知是人烦恼不现如波陀罗。当知是人求法无厌。当知是人以智慧知足。当知是人能转法轮如转轮王。当知是人身色殊妙如天帝释。当知是人心得自在如梵天王。当知是人说法音声犹如雷震。当知是人降法甘露犹如时雨。当知是人能增长无漏根力觉分。当知是人已度生死污泥。当知是人入佛智慧。当知是人近佛菩提。当知是人能多学问无与等者。当知是人无有量已过量。当知是人智慧辩才无有障碍。当知是人得忆念坚固得陀罗尼。当知是人知诸众生深心所行。当知是人得智慧力正观诸法解达义趣。当知是人勤行精进利安世间。当知是人超出于世。当知是人不可污染犹如莲华。当知是人不为世法所覆。当知是人利根者所爱。当知是人多闻者所敬。当知是人智者所念。当知是人人天供养。当知是人为坐禅者之所敬礼。当知是人善人所贵。当知是人声闻辟支佛之所贪慕。当知是人不贪小行。当知是人不覆藏罪不显功德。当知是人威仪备具生他净心。当知是人身色端正见者悦乐。当知是人有大威德众所宗仰。当知是人以三十二相庄严其身。当知是人能继佛种。当知是人能护法宝。当知是人能供养僧。当知是人诸佛所见。当知是人为得法眼。当知是人以佛智慧而得受记。当知是人具足三忍。当知是人安住道场。当知是人破坏魔军。当知是人得一切种智。当知是人转于法轮。当知是人作无量佛事。若人信解如是法义。不惊疑怖畏者。得如是功德。是人于诸佛阿耨多罗三藐三菩提。甚深难解难知难信难入。而能信受读诵。通利奉持。为人广说如说修行。亦教他人如说修行。如是之人我以一劫若减一劫。说其功德犹不能尽。

　　　　思益梵天所问经卷第一



　　　　思益梵天所问经卷第二

　　　　姚秦龟兹国三藏鸠摩罗什译

　　解诸法品第四之余(丹如来五力说品第六五幅世尊何谓大悲下为如来大悲品第七)

　　佛告梵天。汝何能称说是人功德。如如来以无碍智慧之所知乎。是人所有功德复过于此。若人能于如来所说文字言说章句。通达随顺不违不逆。和合为一。随其义理。不随章句言辞。而善知言辞所应之相。知如来以何语说法。以何随宜说法。以何方便说法。以何法门说法。以何大悲说法。梵天。若菩萨能知如来以是五力说法。是菩萨能作佛事。梵天言。何谓如来所用五力。佛言。一者语说。二者随宜。三者方便。四者法门。五者大悲。是名如来所用五力。一切声闻辟支佛所不能及。世尊。何谓为说法。佛言梵天。如来说过去法。说未来现在法。说垢净法。说世间出世间法。说有罪无罪法。说有漏无漏法。说有为无为法。说我人众生寿命法。说得证法。说生死涅槃法。梵天。当知是诸言说。如幻人说无决定故。如梦中说虚妄见故。如响声说从空出故。说如影众缘合故。说如镜中像因不入镜故。说如野马颠倒见故。说如虚空无生灭故。当知是说为无所说。诸法相不可说故。梵天。若菩萨能知此诸说者。虽有一切言说。而于诸法无所贪著。以不贪著故得无碍辩才。以是辩才。若恒河沙劫说法无尽无碍。诸有言说不坏法性。亦复不著不坏法性。梵天。是名如来说也。梵天。言世尊。何谓随宜。佛言。如来或垢法说净净法说垢。菩萨于此应知如来随宜所说。梵天。何谓垢法说净。不得垢法性故。何谓净法说垢。贪著净法故。又梵天。我说布施即是涅槃。凡人无智不能善解随宜所说。菩萨应如是思量布施后得大富。此中无法可得。从一念至一念。若不从一念至一念。即是诸法实相。诸法实相即是涅槃。持戒是涅槃。不作不起故。忍辱是涅槃。念念灭故。精进是涅槃。无所取故。禅定是涅槃。不贪味故。智慧是涅槃。不得相故。贪欲是实际。法性无欲故。嗔恚是实际。法性无嗔故。愚痴是实际。法性无痴故。生死是涅槃。无退无生故。涅槃是生死。以贪著故。实语是虚妄。生语见故。虚妄是实语。为增上慢人故。又梵天。如来以随宜故。或自说我是说常边者。或自说我是说断边者。或自说我是说无作者。或自说我是邪见者。或自说我是不信者。或自说我是不知报恩者。或自说我是食吐者。或自说我是不受者。如来无有如此诸事。当知是为随宜所说。欲令众生舍增上慢故。若菩萨善通达如来随宜说者。若闻佛出则便信受。示众生善业色身果报故。若闻佛不出亦信受。知是诸佛法性身故。若闻佛说法亦信受。为喜乐文字众生故。若闻佛不说法亦信受。知诸法位性不可说故。若闻有涅槃亦信受。灭颠倒所起烦恼故。若闻无涅槃亦信受。诸法无生灭相故。若闻有众生亦信受。入世谛门故。若闻无众生亦信受。入第一义故。梵天。菩萨如是善知如来随宜所说。于诸音声无疑无畏。亦能利益无量众生。
　　世尊。何谓方便。佛言。如来为众生。说布施得大富。持戒得生天。忍辱得端正。精进得具诸功德。禅定得法喜。智慧得舍诸烦恼。多闻得智慧故。行十善道得人天福乐故。慈悲喜舍得生梵世故。禅定得如实智慧故。如实智慧得道果故。学地得无学地故。辟支佛地得消诸供养故。佛地得无量智慧故。涅槃得灭一切苦恼故。梵天我如是方便。为众生赞说是法。如来实不得我人众生寿命者。亦不得施。亦不得悭。亦不得戒。亦不得毁戒。亦不得忍辱。亦不得嗔恚。亦不得精进。亦不得懈怠。亦不得禅定。亦不得乱心。亦不得智慧。亦不得智慧果。亦不得菩提。亦不得涅槃。亦不得苦。亦不得乐。梵天。若众生闻是法者。勤行精进。是人为何利故。勤行精进不得是法。若须陀洹果。斯陀含果。阿那含果。阿罗汉果。辟支佛道。阿耨多罗三藐三菩提。乃至涅槃。亦复不得。梵天。是名如来方便说法。菩萨于此方便说法中。应勤精进令诸众生得于法利。世尊。何谓如来法门。佛言眼是解脱门。耳鼻舌身意是解脱门。所以者何。眼空无我无我所性自尔。耳鼻舌身意空无我无我所性自尔。梵天。当知诸入皆入此解脱门。正行则不虚诳故。色声香味触法。亦复如是一切诸法皆入是门。所谓空门。无相门。无作门。无生门。无灭门。无所从来门。无所从去门。无退门。无起门。性常清净门。离自体门。又梵天。如来于一切文字中。示是解脱门。所以者何。诸文字无合无用性钝故。梵天。当知如来于一切文字中。说圣谛说解脱门。如来所说法无有垢。一切诸法皆入解脱。令住涅槃。是名如来说法入于法门。菩萨于此法门。应当修学。
　　世尊。何谓大悲。佛言。如来以三十二种大悲。救护众生。何等三十二。一切法无我。而众生不信不解说有我生。如来于此而起大悲。一切诸法无众生。而众生说有众生。如来于此而起大悲。一切法无寿命者。而众生说有寿命者。如来于此而起大悲。一切法无人。而众生说有人。如来于此而起大悲。一切法无所有。而众生住于有见。如来于此而起大悲。一切法无住。而众生有住。如来于此而起大悲。一切法无归处。而众生乐于归处。如来于此而起大悲。一切法非我所。而众生著于我所。如来于此而起大悲。一切法无所属。而众生计有所属。如来于此而起大悲。一切法无取相。而众生有取相。如来于此而起大悲。一切法无生。而众生住于有生。如来于此而起大悲。一切法无退生。而众生住于退生。如来于此而起大悲。一切法无垢。而众生著垢。如来于此而起大悲。一切法离染。而众生有染。如来于此而起大悲。一切法离嗔。而众生有嗔。如来于此而起大悲。一切法离痴。而众生有痴。如来于此而起大悲。一切法无所从来。而众生著有所从来。如来于此而起大悲。一切法无所去。而众生著于有去。如来于此而起大悲。一切法无起。而众生计有所起。如来于此而起大悲。一切法无戏论。而众生著於戏论。如来于此而起大悲。一切法空。而众生堕于有见。如来于此而起大悲。一切法无相。而众生著于有相。如来于此而起大悲。一切法无作。而众生著于有作。如来于此而起大悲。世间常共嗔恨诤竞。如来于此而起大悲。世间邪见颠倒行于邪道。欲令住于正道。如来于此而起大悲。世间饕餮无有厌足互相熬夺。欲令众生住于圣财信戒闻施慧等。如来于此而起大悲。众生是产业妻子恩爱之仆。于此危脆之物生坚固想。欲令众生知悉无常。如来于此而起大悲。众生身为怨贼。贪著养育以为亲友。欲为众生作真知识。令毕众苦究竟涅槃。如来于此而起大悲。众生好行欺诳邪命自活。欲令行于正命。如来于此而起大悲。众生乐著众苦不净居家。欲令出于三界。如来于此而起大悲。一切诸法从因缘有。而众生于圣解脱生于懈怠。欲说精进令乐解脱。如来于此而起大悲。众生弃舍最上无碍智慧。求于声闻辟支佛道。欲引导之令发大心缘于佛法。如来于此而起大悲。梵天。如来如是于诸众生行此三十二种大悲。是故如来名为行大悲者。若菩萨于众生中。常能修集此大悲心。则为入阿惟越致。为大福田威德具足。常能利益一切众生。说是大悲法门品时。三万二千人。皆发阿耨多罗三藐三菩提心。八千菩萨得无生法忍。

　　难问品第五(丹幻化品第八)

　　尔时网明菩萨摩诃萨白佛言。世尊。是思益梵天。云何闻是大悲法门而不喜悦。梵天言。善男子。若识在二法则有喜悦。若识在无二实际法中。则无喜悦。譬如幻人见幻戏事无所喜悦。菩萨知诸法相如是。则于如来若说法若神通。亦无喜悦。又善男子。如佛所化人闻佛说法不喜不悦。菩萨知诸法相与化无异。于如来所不加喜悦。于诸众生无下劣想。网明言。梵天。汝今见诸法如幻相耶。梵天言。若人分别诸法者。汝当问之。网明言。汝今于何处行。梵天言。一切凡夫所行处吾于彼行。网明言。凡夫人行贪欲嗔恚愚痴身见疑网我我所等邪道。汝于是处行耶。梵天言。善男子。汝欲得凡夫法决定相耶。网明言。我尚不欲决定得凡夫。何况凡夫法。善男子。若是法无决定者。宁有贪欲嗔恚愚痴法耶。网明言无也。善男子。一切法离贪恚痴相行相亦如是。善男子。凡夫行贤圣行。皆无二无差别。善男子。一切行非行。一切说非说。一切道非道。网明言。何谓一切行非行。梵天言。善男子。若人千万亿劫行道。于法性不增不减。是故言一切行非行。何谓一切说非说。梵天言。善男子。如来以不说相说一切法。是故言一切说非说。何谓一切道非道。梵天言。以无所至故。一切道非道。尔时世尊。赞思益梵天言。善哉善哉。说诸法相应当如是。网明菩萨。谓梵天言。汝说一切凡夫行处。吾于彼行者则有行相。梵天言。若我有所生处应有行相。网明言。汝若不生。云何教化众生。梵天言。佛所化生吾如彼生。网明言。佛所化生无有生处。梵天言。宁可见不。网明言。以佛力故见。梵天言。我生亦如是以业力故。网明言。汝于起业中行耶。梵天言。我不于起业中行。网明言。云何言以业力故。梵天言。如业性力亦如是。是二不出于如。
　　尔时舍利弗白佛言。世尊。若有能入是菩萨随宜所说法中者。得大功德。所以者何。世尊。乃至闻是上人名字尚得大利。何况闻其所说。譬如有树不依于地在虚空中。而现根茎枝叶华果甚为希有。此人行相亦复如是。不住一切法。而于十方现有行有生死。亦有如是智慧辩才。世尊。若有善男子善女人。闻是智慧自在力者。其谁不发阿耨多罗三藐三菩提心。尔时有一菩萨。名曰普华。在会中坐。谓长老舍利弗。仁者已得法性。佛亦称汝于智慧人中为最第一。何以不能现如是智慧辩才自在力耶。舍利弗言。普华。佛诸弟子随其智力能有所说。普华言。舍利弗。法性有多少耶。舍利弗言无也。普华言。汝何以言。佛诸弟子随其智力能有所说。舍利弗言。随所得法而有所说。普华言。汝证法性无量相耶。舍利弗言然。普华言。汝云何言随所得法而有所说。如法性无量相。得亦如是。如得说亦如是。何以故。法性无量故。舍利弗言。法性非得相。普华言。若法性非得相者。汝出法性得解脱耶。舍利弗言不也。普华言。何故尔耶。舍利弗言。若出法性得解脱者。则坏法性。普华言。是故舍利弗。如仁者得道法性亦尔。舍利弗言。我为听来非为说也。普华言。一切法皆入法性。此中宁有说者听者不。舍利弗言不也。普华言。若然者。汝何故言我为听来非为说耶。舍利弗言。佛说二人得福无量。一者专精说法。二者一心听受。是故汝今应说。我当听受。普华言。汝入灭尽定能听法耶。舍利弗言。入灭尽定。无有二行而听法也。普华言。汝信佛说一切法是灭尽相不。舍利弗言然。一切法皆灭尽相。我信是说。普华言。若然者。舍利弗。常不能听法。所以者何。一切法常灭尽相故。舍利弗言。汝能不起于定而说法耶。普华言。颇有一法非是定耶。舍利弗言。无也。普华言。是故常知一切凡夫常在于定。舍利弗言。以何定故。一切凡夫常在定耶。普华言。以不坏法性三昧故。舍利弗言。若然者。凡夫圣人无有差别。普华言。如是如是。我不欲令凡夫圣人有差别也。所以者何。圣人无所断。凡夫无所生。是二不出法性平等之相。舍利弗言。何等是诸法平等相。普华言。如舍利弗所得知见。舍利弗。汝生贤圣法耶。答言不也。汝灭凡夫法耶。答言不也。汝得贤圣法耶。答言不也。汝见凡夫法耶。答言不也。舍利弗。汝何知见说言得道。答言汝不闻。凡夫如即是漏尽解脱如。漏尽解脱如即是无余涅槃如。舍利弗。是如名不异如不坏如。应以是如知一切法。尔时舍利弗白佛言。世尊。譬如大火一切诸炎皆是烧相。如是诸善男子。所说法皆入法性。佛告舍利弗。如汝所言。是诸善男子。所说法皆入法性。尔时网明菩萨谓舍利弗。佛说仁者于智慧人中为最第一。以何智慧得第一耶。舍利弗言。所谓声闻因声得解。以是智慧。说我于中为第一耳。非谓菩萨。网明言。智慧是戏论相耶。答言不也。网明言。智慧非平等相耶。答言如是。网明言。今仁者。得平等智慧。云何。说智慧有量。答言善男子。以法性相故智慧无量。随入法性多少故。智慧有量。网明言。无量法终不作有量。仁者何故说智慧有量。即时舍利弗默然不答。
　　(丹尔时上有菩萨光明品第九)尔时长老大迦叶。承佛圣旨。白佛言世尊。是网明菩萨。以何因缘号网明乎。佛告网明。善男子。现汝福报光明因缘。令诸天人一切世间皆得欢喜。其有福德因缘者当发菩提心。于是网明即受佛教。偏袒右肩。从右手赤白庄严抓指间。放大光明。普照十方无量无边阿僧祇佛国。皆悉通达。其中地狱畜生饿鬼。盲聋喑哑。手足拘癖。老病苦痛。贪欲嗔恚。愚痴裸形。丑陋贫穷。饥渴囹圄。系闭困厄。垂死悭贪。破戒嗔恚。懈怠妄念无慧。少于闻见。无惭无愧堕邪疑网。如是等众生。遇斯光者皆得快乐。无有众生为贪欲嗔恚愚痴憍慢忧愁怀恨等之所恼也。其在佛前大会之众。菩萨摩诃萨天龙夜叉乾闼婆等。及比丘比丘尼。优婆塞优婆夷众。是诸众生同一金色与佛无异。有三十二相八十随形好。无见顶者。皆坐宝莲华座。宝交络盖罗覆其上。等无差别。诸会众生皆得快乐。譬如菩萨入发喜庄严三昧。时诸大众得未曾有。各各相见如佛无异。不见佛身为大己身为小。又以光明力故。寻时下方有四菩萨。从地踊出合掌而立。欲共礼佛。作是念言。何者真佛我欲礼敬。即闻空中声曰是网明菩萨光明之力。一切大众同一金色。与佛无异。时四菩萨发希有心。作如是言。今此众会其色无异。一切诸法亦复如是。若我此言诚实无虚。世尊释迦牟尼。当现异相。令我今得供养礼事。即时佛以莲华宝师子座。上升虚空高一多罗树。于是四菩萨头面礼佛足。作如是言。如来智慧不可思议。网明菩萨福德本愿。亦不可思议。能放如是无量光明。尔时佛告网明菩萨言。善男子。汝今已作佛事。令无量众生住于佛道。可摄光明。于是网明即受佛教。还摄光明。摄光明已。此诸大众威仪色相还复如故。见佛坐本师子座上。尔时长老大迦叶白佛言。世尊。此四菩萨从何所来。四菩萨言。我等从下方世界来。迦叶言。其国何名。佛号何等。四菩萨言。国名现诸宝庄严。佛号一宝盖。今现说法。大迦叶言。其佛国土去此几何。四菩萨言。佛自知之大迦叶言。汝等。何故来此。四菩萨言。是网明菩萨光明。照彼我等。遇之即闻释迦牟尼佛名及网明菩萨。是故我等今来见佛并网明上人。大迦叶白佛言。世尊。一宝盖佛。现诸宝庄严世界。去此几何。佛言。去此七十二恒河沙佛土。大迦叶言。世尊。是四菩萨从彼发来。几时至此。佛言。如一念顷。于彼不现忽然而至。大迦叶言。世尊。此诸菩萨光明远照。神通速疾甚为希有。今是网明菩萨光明远照。是四菩萨发来速疾。佛言迦叶。如汝所说。菩萨摩诃萨所行不可思议。一切声闻辟支佛所不能及。尔时长老大迦叶。谓网明菩萨言。善男子。汝现光明照此大会皆作金色。以何因缘。网明言。长老大迦叶。可问世尊。当为汝说。即时大迦叶。以此白佛。佛言迦叶。是网明菩萨成佛时。其会大众同一金色。咸共信乐一切智慧。其佛国土。乃至无声闻辟支佛名。唯有清净诸菩萨摩诃萨会。大迦叶白佛言。世尊。生彼菩萨当知如佛。佛言。如汝所说。生彼菩萨当知如佛。于是会中四万四千人。皆发阿耨多罗三藐三菩提心已。愿生彼国。白佛言。网明菩萨得成佛时。我等愿生其国。

　　问谈品第六(丹无此品名)

　　尔时长老大迦叶白佛言。世尊。网明菩萨。几时当得阿耨多罗三藐三菩提。佛言迦叶。汝自问网明。于是迦叶。问网明菩萨言。善男子。仁者几时当得阿耨多罗三藐三菩提。网明言。大迦叶。若有问幻所化人。汝几时当得阿耨多罗三藐三菩提。是幻人当云何答。大迦叶言。善男子。幻所化人无决定相。当何所答。网明言。大迦叶。一切诸法亦如幻所化人。无决定相。谁可问言。汝几时当成阿耨多罗三藐三菩提。大迦叶言。善男子。幻所化人离于自相。无异无别无所志愿。汝亦如是耶。若如是者。汝云何能利益无量众生。网明言。阿耨多罗三藐三菩提。即是一切众生性。一切众生性即是幻性。幻性即是一切法性。于是法中。我不见有利。不见无利。大迦叶言。善男子。汝今不令众生住菩提耶。网明言。诸佛菩提有住相耶。大迦叶言。无也。网明言。是故我今不令众生住于菩提。亦不令住声闻辟支佛道。大迦叶言。善男子。汝今欲趣何所。网明言。我所趣如如趣。大迦叶言。如无所趣亦无有转。网明言。如如无趣无转。一切法住如相故。我亦无趣无转。大迦叶言。若无趣无转。汝云何教化众生。网明言。若人发愿。则是不能教化众生。若人于法有转。是亦不能教化众生。大迦叶言。善男子。汝不转众生生死耶。网明言。我尚不得生死。何况于生死中而转众生。大迦叶言。汝不令众生得涅槃耶。网明言。我尚不见涅槃。何况教化众生令住涅槃。大迦叶言。善男子。若汝不得生死。不见涅槃。何故今为无量众生行于菩提。此岂不为灭度众生耶。网明言。若菩萨得生死分别涅槃。因众生行于菩提。此则不应说为菩萨。大迦叶言。善男子。汝今于何处行。网明言。我非生死中行。非涅槃中行。亦不以众生相行。大迦叶。如汝所问。汝何处行者。如佛所化人行处。吾于彼行。大迦叶言。佛所化人无有行处。网明言。当知一切众生所行亦如是相。大迦叶言佛所化人无贪无恚无痴。若一切众生所行如是相者。众生贪恚痴从何所起。网明言。我今问汝随意答我。大迦叶。汝今宁有贪恚痴不。答言不也。网明言。是贪恚痴尽灭耶。答言不也。网明言。若大迦叶。今无贪恚痴亦不尽灭者。汝置贪恚痴于何所耶。答言。善男子。凡夫纵颠倒起妄想分别生贪恚痴耳。贤圣法中善知颠倒实性故。无妄想分别。是以无贪恚痴。大迦叶。于汝意云何。若法从颠倒起。是法为实为虚妄耶。答言是法虚妄非是实也。网明言。若法非实可令实耶。答言不也。网明言。若法非实。仁者欲于是中得贪恚痴耶。答言不也。网明言。若然何所是贪恚痴能恼众生者。答言。善男子。若尔一切法从本已来离贪恚痴相。网明言。以是故。我说一切法相如佛所化。说是法时。四万四千菩萨得柔顺法忍。
　　(丹有菩萨授记品第十二十五幅梵天上有萨婆若品第十一)尔时长老大迦叶白佛言。世尊。若网明菩萨所见众生。不应复畏堕三恶道。若闻网明所说法者。魔不得便。若为网明所教化者。不畏堕声闻辟支佛道。世尊。愿说网明功德庄严国土。佛言迦叶。是网明菩萨在在国土游行之处。利益无量众生。迦叶。汝见网明所放光明不。答言已见。佛言。若三千大千世界满中芥子。尚可算数。今网明光明令诸众生住菩提者不可数也。迦叶。是网明菩萨所放。光明饶益尚尔。何况说法。汝今谛听。我当粗略说其功德。迦叶。是网明菩萨过七百六十万阿僧祇劫。当得作佛。号普光自在王如来应供正遍知。世界名曰集妙功德。其佛趣菩提树时。国中诸魔魔民悉皆正定。于阿耨多罗三藐三菩提。其佛国土。以真栴檀宝为地。地平如掌。柔濡细滑如迦陵伽衣。处处皆以众宝庄严。无三恶道亦无八难。其国广长皆以妙宝莲华色香妙好以为挍饰。普光自在王如来。有无量菩萨僧。善修无量法门。得无量自在神通。皆以光明庄严其身。得诸陀罗尼藏无碍辩才。善能说法光明神力。皆悉通达。能破魔怨惭愧念慧。诸妙功德以修其心。彼佛国土无有女人。其诸菩萨皆于宝莲华中。结加趺坐自然化生。以禅乐为食。诸所须物经行之处。房舍床榻园林浴池。应念即至。迦叶。是普光自在王如来。不以文字说法。但放光明照诸菩萨。光触其身即得无生法忍。其佛光明。复照十方通达无碍令诸众生得离烦恼。又其光明。常出三十二种清净法音。何等三十二。所谓诸法空无众生见故。诸法无相离分别故。诸法无作出三界故。诸法离欲性寂灭故。诸法离嗔无有碍故。诸法离痴无闇冥故。诸法无所从来本无生故。诸法无所去无所至故。诸法不住无所依故。诸法过三世去来现在无所有故。诸法无异其性一故。诸法不生离于报故。诸法无业业报作者不可得故。诸法不作无所起故。诸法无起无为性故。诸法无为离生灭故。诸法真不从和合生故。诸法实一道门故。诸法无众生众生不可得故。诸法无我第一义故。诸法钝无所知故。诸法舍离憎爱故。诸法离烦恼无有热故。诸法无垢性不污故。诸法一相离欲际故。诸法离相常定故。诸法住实际性不坏故。诸法如相不分别故。诸法入法性遍入故。诸法无缘缘不合故。诸法是菩提如实见故。诸法是涅槃无因缘故。迦叶。普光自在王如来。光明常出如是清净法音。能令诸菩萨施作佛事。其佛国土无有魔事。佛寿无量阿僧祇劫。大迦叶。白佛言。若人欲得清净佛土者。应取如网明菩萨所修功德具足清净国土。如是迦叶。是网明菩萨。于诸无量阿僧祇佛所。随愿修行功德具足故。
　　尔时思益梵天谓网明菩萨。仁者已得从佛受记。网明言。一切众生皆从佛受记。梵天言。于何事中而得受记。网明言。随业受报而得受记。梵天言。汝作何业而得受记。网明言。若业非身作。非口作。非意作。是业可得示不。梵天言。不可示也。网明言。菩提是起作相耶。梵天言不也。何以故。菩提是无为。非起作相故。网明言。可以起作相得无为菩提不。梵天言不也。梵天。是故当知若无业无业报。无诸行无起诸行。是名菩提。如菩提性得亦如是。如得性受记亦如是。不可以起作法而得受记。梵天言。善男子。汝不行六波罗蜜然后得受记耶。网明言。如汝所说。菩萨行六波罗蜜而得受记。梵天。若菩萨舍一切烦恼。名为檀波罗蜜。于诸法无所起。名为尸罗波罗蜜。于诸法无所伤。名为羼提波罗蜜。于诸法离相。名为毗梨耶波罗蜜。于诸法无所住。名为禅波罗蜜。于诸法无戏论。名为般若波罗蜜。梵天。菩萨如是行六波罗蜜。于何处行。梵天言。无处行也。所以者何。凡所有行皆是不行。若行即是不行。若不行即是行。梵天。以是故。当知无所行是菩提。如汝所问。汝得受菩提记者。如如法性得受记。我所受记亦如是。梵天言。善男子。如如法性无受记。网明言。诸菩萨受记相皆亦如是。如如如法性尔时思益梵天白佛言。世尊。菩萨以何行。诸佛授阿耨多罗三藐三菩提记。佛言。若菩萨不行生法。不行灭法。不行善。不行不善。不行世间。不行出世间。不行有罪法。不行无罪法。不行有漏法。不行无漏法。不行有为法。不行无为法。不行修道。不行除断。不行生死。不行涅槃。不行见法。不行闻法。不行觉法。不行知法。不行施。不行舍。不行戒。不行覆。不行忍。不行善。不行发。不行精进。不行禅。不行三昧。不行慧。不行行。不行知。不行得。梵天。若菩萨如是行者。诸佛则授阿耨多罗三藐三菩提记。所以者何。诸所有行皆是取相。无相无分别则是菩提。皆有所是。无所是是菩提。诸所有行皆是分别。无分别是菩提。诸所有行皆是起作。无起作是菩提。诸所有行皆是戏论。无戏论是菩提。是故当知。若菩萨过诸所行则得受记。唯然世尊。受记者有何义。佛言。离诸法二相。是受记义。不分别生灭道。是受记义。离身口意业相。是受记义。梵天。我念过去有劫名喜见。我于此劫供养七十二那由他佛。是诸如来不见授记。又过是劫。劫名善化。我于此劫供养二十二亿佛。是诸如来亦不见授记。又过是劫劫名梵叹。我于此劫供养万八千佛。是诸如来亦不见授记。又过是劫。劫名无咎。我于此劫供养三万二千佛。是诸如来亦不见授记。又过是劫。劫名庄严。我于此劫供养四百四十万佛。我皆以一切供养之具。而供养之。是诸如来。亦不见授记。梵天。我于往昔。供养诸佛恭敬尊重赞叹。净修梵行。一切布施一切持戒。及行头陀。离于嗔恚忍辱慈心。如所说行勤修精进。一切所闻皆能受持。独处远离入诸禅定。随所闻慧赞诵思问。是诸如来。亦不见授记。何以故。依止所行故。以是当知。若诸菩萨出过一切诸行则得受记。我若以一劫若减一劫。说是诸佛名号不可得尽。梵天。我于是后见燃灯佛。即得无生法忍。佛时授我记言。汝于来世当得作佛。号释迦牟尼如来应供正遍知。我尔时出过一切诸行。具足六波罗蜜。所以者何。若菩萨能舍诸相。名为檀波罗蜜。能灭诸所受持。名为尸罗波罗蜜。不为六尘所伤。名为羼提波罗蜜。离诸所行。名为毗梨耶波罗蜜。不忆念一切法。名为禅波罗蜜。能忍诸法无生性。名为般若波罗蜜。我于燃灯佛所。具足如是六波罗蜜。
　　梵天。我从初发菩提心已来所作布施。于此五华布施。百分不及一。百千分百千万亿分。乃至算数譬喻所不能及。我从初发心已来。受戒持戒行头陀。于此常灭戒。百分不及一。乃至算数譬喻所不能及。我从初发心已来柔和忍辱。于毕竟忍法。百分不及一。乃至算数譬喻所不能及。我从初发心已来。发勤精进。于此不取不舍精进。百分不及一。乃至算数譬喻所不能及。我从初发心已来。禅定独处。于此无住禅定。百分不及一。乃至算数譬喻所不能及。我从初发心已来。思惟筹量智慧。于此无戏论智慧。百分不及一。百千分百千万亿分。乃至算数譬喻所不能及。梵天。是故当知。我尔时得具足六波罗蜜。世尊。云何名具足六波罗蜜。梵天。若不念施。不依止戒。不分别忍。不取精进。不住禅定。不二于慧。是名具足六波罗蜜。又问。具足六波罗蜜已。能满足何法。佛言。具足六波罗蜜已。能满足萨婆若。世尊云何具足六波罗蜜已。能满足萨婆若。梵天。布施平等即是萨婆若平等。持戒平等即是萨婆若平等。忍辱平等即是萨婆若平等。精进平等即是萨婆若平等。禅定平等即是萨婆若平等。智慧平等即是萨婆若平等。以是平等等一切法。名为萨婆若。又梵天。具足布施相持戒相忍辱相精进相禅定相智慧相。是名萨婆若。梵天。如是具足六波罗蜜能满足萨婆若。世尊。云何当知满足萨婆若。梵天。若不受眼。不受色。不受耳。不受声。不受鼻。不受香。不受舌。不受味。不受身。不受触。不受意。不受法。若不受是内外十二入。名为满足萨婆若。我得如是满足萨婆若。于眼无所著。于色耳声鼻香舌味身触意法。无所著。是故如来名为无碍知见萨婆若。梵天。萨婆若于法无所受。何以故。以无用故。无用即是无所有义。无所有义即是空如虚空义。同虚空相是萨婆若。是故于法无所受。梵天。譬如一切所作皆因虚空。而虚空无所依。如是诸智慧皆从萨婆若出。而萨婆若无所依。梵天白佛言。世尊。世尊所说萨婆若。萨婆若者。为何谓也。梵天。一切所行是智为真。非诸声闻辟支佛所及故名萨婆若。诸有所行皆能成就故。名萨婆若。能破一切所念戏论故。名萨婆若。诸所教敕诸所防制。如此众生所行之法。皆从中出故。名萨婆若。得诸圣智。若学智。若无学智。若辟支佛智。皆从中出故。名萨婆若。正行故。名萨婆若。能分别一切药故。名萨婆若。能灭一切众生病故。名萨婆若。能除一切烦恼习气故。名萨婆若。常在定故。名萨婆若。一切法中无疑故。名萨婆若。一切世间出世间智慧皆从中出故。名萨婆若。善知一切智慧方便相故。名萨婆若。尔时思益梵天白佛言。未曾有也。世尊。诸佛如来智慧甚深心无所缘。而知一切众生心心所行。世尊。萨婆若。有如是无量功德。其谁善男子善女人。不发阿耨多罗三藐三菩提心。于是网明菩萨白佛言。世尊。若有菩萨。悕望功德利。而发菩提心者。不名发大乘也。所以者何。一切法无功德利。以无对处故。世尊。菩萨摩诃萨不应为功德利故发菩提心。但为大悲心故。灭众生诸苦恼故。不自忧苦故。生诸善法故。解脱诸邪见故。灭除诸病故。舍我所贪著故。不观憎爱故。不没世法故。厌患有为故。安住涅槃故。发菩提心。世尊。菩萨不应于众生求其恩报亦不应观作与不作。又于苦乐心不倾动。世尊。何谓菩萨家清净。佛言。善男子。菩萨若生转轮圣王家。不名家清净。若生帝释中。若生梵王中。亦不名家清净。在所生处乃至畜生。自不退失善根。亦令众生生诸善根。是名菩萨家清净。又网明慈是菩萨家。心平等故。悲是菩萨家。深心念故。喜是菩萨家生法喜故。舍是菩萨家。离贪著故。不舍菩提是菩萨家。不贪声闻辟支佛地故。

　　　　思益梵天所问经卷第二



　　　　思益梵天所问经卷第三

　　　　姚秦龟兹国三藏鸠摩罗什译
  </div>
  <div class="pagination">
   <a href="思益梵天所问经.html">
    上一页
   </a>
   <a href="思益梵天所问经.html">
    1
   </a>
   <span class="current-page">
    2
   </span>
   <a href="思益梵天所问经_page3.html">
    3
   </a>
   <a href="思益梵天所问经_page4.html">
    4
   </a>
   <a href="思益梵天所问经_page5.html">
    5
   </a>
   <a href="思益梵天所问经_page6.html">
    6
   </a>
   <a href="思益梵天所问经_page7.html">
    7
   </a>
   <a href="思益梵天所问经_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
