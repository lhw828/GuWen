<!DOCTYPE html>
<html>
<head>
    <meta charset="UTF-8">
    <title>金光明经 - 第 12 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金光明经 - 第 12 页/共 12 页</h1>
    <div class="content">　　无有齐限　　智慧寂灭　　无诸爱习
　　世尊成就　　无量功德　　譬如大海
　　须弥宝山　　为诸众生　　生怜愍心
　　于未来世　　能与快乐　　如来所说
　　第一深义　　能令众生　　寂灭安隐
　　能与众生　　无量快乐　　能演无上
　　甘露妙法　　能开无上　　甘露法门
　　能入一切　　无患窟宅　　能令众生
　　悉得解脱　　度于三有　　无量苦海
　　安住正道　　无诸忧苦　　如来世尊
　　功德智慧　　大慈悲力　　精进方便
　　如是无量　　不可称计　　我等今者
　　不能说有　　诸天世人　　于无量劫
　　尽思度量　　不能得知　　如来所有
　　功德智慧　　无量大海　　一滴少分
　　我今略赞　　如来功德　　百千亿分
　　不能宣一　　若我功德　　得聚集者
　　回与众生　　证无上道

　　尔时信相菩萨。即于此会从座而起。偏袒右肩右膝著地。合掌向佛而说赞言。
　　世尊百福　　相好微妙　　功德千数
　　庄严其身　　色净远照　　视之无厌
　　如日千光　　弥满虚空　　光明炽盛
　　无量无边　　犹如无数　　珍宝大聚
　　其明五色　　青红赤白　　琉璃颇梨
　　如融真金　　光明赫奕　　通彻诸山
　　悉能远照　　无量佛土　　能灭众生
　　无量苦恼　　又与众生　　上妙快乐
　　诸根清净　　微妙第一　　众生见者
　　无有厌足　　发绀柔软　　犹孔雀项
　　如诸蜂王　　集在莲华　　清净大悲
　　功德庄严　　无量三昧　　及以大慈
　　如是功德　　悉以聚集　　相好妙色
　　严饰其身　　种种功德　　助成菩提
　　如来悉能　　调伏众生　　令心柔软
　　受诸快乐　　种种深妙　　功德庄严
　　亦为十方　　诸佛所赞　　其光远照
　　遍于诸方　　犹如日月　　充满虚空
　　功德成就　　如须弥山　　在在示现
　　于诸世界　　齿白齐密　　犹如珂雪
　　其德如日　　处空明显　　眉间毫相
　　右旋宛转　　光明流出　　如琉璃珠
　　其色微妙　　如日处空

　　尔时道场菩提树神。复说赞曰。
　　南无清净　　无上正觉　　甚深妙法
　　随顺觉了　　远离一切　　非法非道
　　独拔而出　　成佛正觉　　知有非有
　　本性清净　　希有希有　　如来功德
　　希有希有　　如来大海　　希有希有
　　如须弥山　　希有希有　　佛无边行
　　希有希有　　佛出于世　　如优昙华
　　时一现耳　　希有如来　　无量大悲
　　释迦牟尼　　为人中日　　为欲利益
　　诸众生故　　宣说如是　　妙宝经典
　　善哉如来　　诸根寂灭　　而复游入
　　善寂大城　　无垢清净　　甚深三昧
　　入于诸佛　　所行之处　　一切声闻
　　身皆空寂　　两足世尊　　行处亦空
　　如是一切　　无量诸法　　推本性相
　　亦皆空寂　　一切众生　　性相亦空
　　狂愚心故　　不能觉知　　我常念佛
　　乐见世尊　　常作誓愿　　不离佛日
　　我常于地　　长跪合掌　　其心恋慕
　　欲见于佛　　我常修行　　最上大悲
　　哀泣雨泪　　欲见于佛　　我常渴仰
　　欲见于佛　　为是事故　　忧火炽然
　　惟愿世尊　　赐我慈悲　　清冷法水
　　以灭是火　　世尊慈愍　　悲心无量
　　愿赐我身　　常得见佛　　世尊常护
　　一切人天　　是故我今　　渴仰欲见
　　声闻之身　　犹如虚空　　焰幻响化
　　如水中月　　众生之性　　如梦所见
　　如来行处　　净如琉璃　　入于无上
　　甘露法处　　能与众生　　无量快乐
　　如来行处　　微妙甚深　　一切众生
　　无能知者　　五通神仙　　及诸声闻
　　一切缘觉　　亦不能知　　我今不疑
　　佛所行处　　惟愿慈悲　　为我现身
　　尔时世尊　　从三昧起　　以微妙音
　　而赞叹言　　善哉善哉　　树神善女
　　汝于今日　　快说是言　　一切众生
　　若闻此法　　皆入甘露　　无生法门

　　　　金光明经嘱累品第十九

　　尔时释迦牟尼佛。从三昧起现大神力。以右手摩诸菩萨摩诃萨顶。与诸天王及诸龙王二十八部散脂鬼神大将军等。而作是言。我于无量百千万亿恒河沙劫。修习是金光明微妙经典。汝等当受持读诵广宣此法。复于阎浮提内无令断绝。若有善男子善女人。于未来世中有受持读诵此经典者。汝等诸天常当拥护。当知是人于未来世无量百千人天之中常受快乐。于未来世值遇诸佛。疾得证成阿耨多罗三藐三菩提。
　　尔时诸大菩萨。及天龙王二十八部散脂大将等。即从座起到于佛前。五体投地俱发声言。如世尊敕当具奉行。如是三白。如世尊敕当具奉行。于是散脂大将等。而白佛言。如世尊敕。若未来世中有受持是经。若自书若使人书。我等与此二十八部诸鬼神等。常当随侍拥护隐蔽其身。是说法者皆悉消灭诸恶令得安隐。愿不有虑。尔时释迦牟尼佛。现大神力。十方无量世界悉皆六种震动。是时诸佛皆大欢喜。嘱累是经故。赞美持法者。现无量神力。于是无量无边阿僧祇菩萨摩诃萨大众及信相菩萨。金光金藏常悲法上等。及四天大王十千天子。与道场菩提树神坚牢地神及一切世间天人阿修罗等闻佛所说。皆发无上菩提之道。踊跃欢喜作礼而去。

　　　　金光明经卷第四


　　　　金光明经忏悔灭罪传

　　昔温州治中张居道。沧州景城县人。未莅职日。因适女事屠宰诸命。牛羊猪鸡鹅鸭之类。未逾一旬。卒得重病绝音不语。因尔便死。唯心尚暖家人不即葬之经三夜便活。起坐索食。诸亲非亲邻里远近闻之。大小奔起。居道即说由缘。初见四人来。一人杷棒一人杷索。一人杷袋一人著青。骑马戴帽至门下马。唤居道著前怀中枚一张文书以示居道。看乃是猪羊等同词共讼居道。其词曰。猪等虽前身积罪。合受畜生之身。配在世间。自有年限。年满罪毕自合成人。然猪等自计受畜生身化时未到。遂被居道枉相屠害。时限缺少更归畜生。一个罪身再遭刀机。在于幽法理不可当。请裁后有判差。司命追过使人见居道看遍。即唱三人近前。一人以索系居道咽。一人以袋收居道气。一人以棒朾居道头及缚两手。将去直行。一道向北。行至路半使人即语居道。吾被差来时检尔算寿元不合死。但坐尔杀尔许众生被怨家逮讼。居道即报云。俗世肉眼但造罪不识善恶。但见人俗杀生无数。不见此验交报。而居道当其凶首缄口受死。当何方便而求活路。自咎往误悔。难可及使人曰。怨家词主三十余头专在阎罗王门底悬精待至我辈入道当由其侧非但王法严峻但见怨家。何由免其踬顿之苦。居道闻之弥增惊怕。步步倒地。前人掣绳挽之。后人以棒打之。居道曰。自计所犯诚难免脱。若为乞示余一计校。且得免逢怨家之面阎王峻法当如之何。使人语居道云。汝但能为所杀众生发心。愿造金光明经四卷当得免脱。居道承教连声再唱。愿造金光明经四卷尽身供养。愿怨家解释。少时望见城门。使人引东向入曲向北。见阎王厅前无亿数人问辨答款。著枷被锁连杻履械鞭挞狼藉。哀声痛响不可听闻。使人即过状。阎王唱名出见王。曰此人极大罪过。何为捉来迟脱。令此猪等再诉。急唤诉者将来。使人走出诸处叫唤求觅所诉。命者不得。走来报王。诸处追觅猪等不见。王即更散遣人分头求觅巡问曹府。咸悉称无。王即怗五道大神检化形案。少时有一主者杷状走来。其状云。依检其日得司善报世人。张居道为杀生故。愿造金光明经四卷依料其所遭杀并合乘此功德随业化形牒至准法处分者其张居道怨家诉者以其日准司善牒并判化从人道生于世界讫。王既见状极怀欢喜曰。居道虽杀众生。能设方便。为其发愿倏造功德。令此债主便生人路。既无执对偏词不可悬信判。放居道再归生路。当宜善念。多造功德断味止杀。勿复悭贪。惜财不作。桥梁专为恶业。于是出城如从梦归。居道当说此由缘。发心造经一百余。人断肉止杀不可计数。此经天下少本询访不获。聘历诸方。遂于卫州禅寂寺检得。抄写随身供养。后居道及至当官之日。合家大小悉断肉味。其温州安固县丞妻病。一年绝音不食。独自狂语。口中唱痛叩头死罪。状有所诉。居道闻之。为其夫说。如此之状多。是怨家债命。文案未定故命不绝。自当思忖省悟以来由缘所问杀害身命。急为造金光明经分明忏唱此经。侧近无本。唯居道家有此经。县丞依遵其教。请本雇人。抄写未毕。妻便醒悟说云。状如梦惛惛。常有猪鸡鹅鸭。一日三过。竞来咬啮。痛不可当。从来应其到时遂乃至不见。唯有惑猪惑羊或鸡之类。皆是人身来与我别云虽是怨家遭你屠害以为我敬造功德。所以令我得化形成人。今与怨家散不相逮。债语讫即去。因尔不复如此。病即轻差平复如本。当此之时温州一郡所养鸡猪鹅鸭肉用之徒咸悉放生。家家断肉人人善念不立屠行。爰及比州邻县闻此并起净行。不止一家。当今所杀无所征效者。斯是众生业满合死故。故无报应。只是尽其人身。还作畜生。被他屠杀。若众生日限未足。遭人杀者。立被讼诉世人卒死。及羸病连年累月。眠中唱痛狂言或语。并是众生执注。文案一定方始命断。一切众罪忏悔皆灭。唯有杀生忏悔不除。为有怨家专心讼对自非为其倏造经像或被人所遣或事计难禁杀事不已者当生惭愧为其伤叹将刀所杀如割巴肉。或炫卖与人。取其财价为以丰足。皆须一本一造。分明忏唱。令此功德资及怨家早生人道。考讼自休。不复报逮。善男女等明当诫之。

</div>
    <div class="pagination">
<a href="金光明经_page11.html">上一页</a><span>...</span><a href="金光明经_page7.html">7</a><a href="金光明经_page8.html">8</a><a href="金光明经_page9.html">9</a><a href="金光明经_page10.html">10</a><a href="金光明经_page11.html">11</a><span class="current-page">12</span>
    </div>
    <div class="pagination"><a href="index.html">返回目录</a></div>
</body>
</html>
