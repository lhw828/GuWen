<!DOCTYPE html>
<html>
<head>
    <meta charset="UTF-8">
    <title>大方等大集经 - 第 14 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方等大集经 - 第 14 页/共 68 页</h1>
    <div class="content">　　诸佛大悲难思议　　无量无边无障碍
　　无字无声不可说　　是故无能知佛界
　　若有众生无量世　　亲近善友听正法
　　闻已即得大福德　　常受妙乐如先佛
　　一切诸魔不得短　　诸根调伏行乐处
　　能以方便坏四魔　　如法而住行佛界
　　若行如是菩提道　　即得菩提为人说
　　能渡众生生死海　　能破一切大邪见
　　即得无上相好等　　成就十力四无畏
　　能知众生烦恼行　　能坏一切诸有道
　　若有菩萨勤精进　　即能破坏诸烦恼
　　如火能焚干草木　　菩提心能烧烦恼

　　尔时世尊复告海慧菩萨言。善男子。菩萨摩诃萨勤行精进。易得阿耨多罗三藐三菩提。谁有修行勤精进者。当知是人即有菩提。谁有精进是人即具檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。能自利益亦利于他。善男子。过去无量劫有佛世尊。号勤精进如来应正遍知明行足善逝世间解无上士调御丈夫天人师佛世尊。国名善见劫名华聚。尔时世界大水弥满。其水出生八万四千上妙莲华。一一纵广满十由旬。有无量亿金色光明。其香微妙。阿迦腻吒诸天。见已多受安乐。作如是言。是世间中多有莲华。当知亦当多有佛出。是故此劫名曰华聚。是时彼国寂静无声。以寂静故。无量世界诸菩萨等常乐观察。以观察故各各皆得喜行三昧。是故彼世名曰善见。其国多有七宝林树楼阁殿舍。众生安乐如兜率天。多饶饮食易获神通。无有女身一切化生。亦无二道皆修大乘。尔时彼佛有三万六千出家菩萨皆悉获得不退转心。无量人天初发菩提坚固不退。彼佛世尊常乐宣说勤精进行。时大众中有一菩萨。名坚固庄严。从座而起前礼佛足。长跪合掌作如是言。世尊。云何菩萨勤行精进。佛言。善男子。勤行精进凡有四法。何等为四。一者发心。二者作心。三者观心。四者如法住。如是四法即是具足佛法因缘。何以故。善男子。发者即是生善法因。作者名为增善法因。观者名为利众生因。如法住者名入一切佛法因缘。又复发者求闻正法。作者闻已能说。观者善思惟义。如法住者如说而住。又复发者调伏悭心。作者能一切施。观者为众生施回向菩提。如法住者不求施果。又复发者求觅受人。作者见来求者生慈愍心。观者观财无常。如法住者不求果报。又复发者如法求财。作者求于净命。观者于不坚物修于坚法。如法住者一切舍时不生憍慢。又复发者离诸恶戒。作者至心受持诸净禁戒。观者至心调伏毁禁之人。如法住者净持禁戒不生憍慢。又复发者净于口业。作者净于身业。观者净于意业。如法住者修集善法。又复发者远离嗔心。作者修集忍辱。观者将护自他。如法住者修忍辱已不生憍慢。又复发者常乐教化邪见众生。作者能坏众生嗔恚之心。观者不见内外。如法住者远离一切烦恼诸结。又复发者远离懈怠。作者勤修精进。观者调伏一切懈怠众生。如法住者劝诸众生令修精进。又复发者名为善慈。作者所作已竟。观者不求余乘。如法住者不失无上菩提之心。又复发者庄严禅支。作者庄严三昧。观者终不生于相似我慢。如法住者破坏众生行恶之心。又复发者庄严念心。作者庄严诸有。观者其意坚固。如法住者勇健无怯。又复发者名如法因。作者名如方便。观者名为门户。如法住者名为解脱。又复发者谓求名字。作者持于文字。观者字不可说。如法住者远离文字。又复发者离恶知识。作者亲近善友。观者于善友所至心听法。如法住者不谬解义。又复发者乐于舍家。作者远离怨亲。观者求于善法。如法住者不随他意。又复发者所谓少欲。作者所谓知足。观者易养易满。如法住者善知时宜。又复发者如戒而学。作者于戒不漏。观者如意学戒。如法住者如慧学戒。又复发者檀波罗蜜尸波罗蜜。作者羼提波罗蜜。毗梨耶波罗蜜。观者禅波罗蜜。般若波罗蜜。如法住者智波罗蜜。方便波罗蜜。又复发者行施摄取。作者软语摄取。观者利他摄取。如法住者同利摄取。又复发者所谓大慈。作者所谓大悲。观者所谓大喜。如法住者所谓大舍。又复发者护持正法。作者净于福田。观者庄严相好。如法住者调伏众生。又复发者实知阴魔。作者离烦恼魔。观者坏于死魔。如法住者摧伏天魔。又复发者谓身念处。作者谓受念处。观者谓心念处。如法住者谓法念处。又复发者了了知苦。作者远离于集。观者证真实灭。如法住者谓修于道。又复发者所谓信根。作者谓精进根。观者所谓念根。如法住者所谓慧根。又复发者谓七觉分。作者谓八正道。观者谓舍摩他。如法住者毗婆舍那。善男子。如一切行皆名为发。修一切善悉名为作。一切净心名之为观。知一切业名如法住。善男子。彼佛复告坚固庄严。善男子。勤精进者寂静其心。心若寂静即是精进。若坏贪身即是精进。若知身意即是精进。断我我所即是精进。断诸系缚即是精进。障烦恼尽即是精进。若能远离一切障碍即是精进。若能除却十种憍慢即是精进。能坏贪恚即是精进。若能远离无明有爱即是精进。若不放逸者修于善法即是精进。若能真实观内外入即是精进。若真实知阴界诸入即是精进。心寂静者即是精进。破坏疑心即是精进。若于三世不分别者即是精进。若观法界不动转者即是精进。若不漏者即是精进。若不害者即是精进。若不生悔即是精进。若不求者即是精进。若不灭者即是精进。若不作者即是精进。若无增减即是精进。无上无下即是精进。不舍不著即是精进。不缚不解即是精进。不去不来即是精进。不生不灭即是精进。非有放逸非不放逸即是精进。无作作者即是精进。无闇无明即是精进。非见非不见即是精进。善男子。彼佛说是精进法时。无量菩萨得无生忍。善男子。今此会中五千菩萨亦得如是无生忍法。七千天人发阿耨多罗三藐三菩提心。善男子。尔时坚固庄严菩萨闻是法已。为得如是无量法故。勤修精进获得下忍。为求法故不坐不卧乃至命终。既舍身已得生梵世。受梵天身于无量世。供养于佛听受正法。于彼劫中。周遍供养八万四千诸佛如来。听受正法勤行精进。善男子汝知。尔时坚固庄严岂异人乎。即我身是。善男子。我久具足是精进故。超弥勒等诸大菩萨先成正觉。是故我言谁有精进。当知是人即有菩提。善男子。我勤精进犹尚难得阿耨多罗三藐三菩提。况懈怠耶。若有菩萨能精进者。是人则能自利利他。尔时世尊即说颂曰。
　　我念过去无量世　　花聚劫中精进佛
　　善见世界水弥满　　出生八万四千花
　　其国犹如兜率天　　丰饶饮食无女身
　　不由父母悉化生　　亦无二道纯一乘
　　十方世界诸菩萨　　观善见国受安乐
　　三万二千出家众　　无量人天发菩提
　　尔时彼佛赞精进　　唯为坚固菩萨说
　　若能发心勤修善　　系心思惟如法住
　　尔时世尊为我故　　分别广说是四句
　　发菩提心如法行　　思惟得忍如法住
　　若求正法名初发　　如法而说名为作
　　受义不谬善思惟　　修集于忍如法住
　　若勤行施是初发　　求觅受者名为作
　　明见无常善思惟　　不观二相如法住
　　如法求财是初发　　清净活命是名作
　　破坏悭心善思惟　　不求憍慢如法住
　　远离恶戒是初发　　不漏护戒是名作
　　调伏毁戒善思惟　　戒净无慢如法住
　　远离恶口是初发　　其心寂静是名作
　　其心寂静善思惟　　诸法寂静如法住
　　远离害心是初发　　修集忍辱是名作
　　将护自他善思惟　　忍不生慢如法住
　　诱喻嗔者是初发　　远离恶人是名作
　　内外寂静善思惟　　不著我心如法住
　　远离懈怠是初发　　勤修精进是名作
　　知于真实善思惟　　修集于道如法住
　　始求善法是初发　　求已毕竟是名作
　　念心受持善思惟　　不失于法如法住
　　求于禅支是初发　　修集三昧是名作
　　无相似慢善思惟　　无有过失如法住
　　念慧之心是初发　　获得法门是名作
　　拥护正法善思惟　　勇健精进如法住
　　正念因缘是初发　　修善方便是名作
　　观于内法善思惟　　得解脱已如法住
　　始求文字是初发　　通达解了是名作
　　知不可说善思惟　　了无文字如法住
　　远离恶友是初发　　亲善知识是名作
　　闻已如闻善思惟　　不远离法如法住
　　佛法出家是初发　　除舍怨亲是名作
　　修集善法善思惟　　不随他意如法住
　　少欲知足名发作　　乐于寂静善思惟
　　住寂静已说无诤　　亦自修集如法住
　　从戒而学是初发　　不行漏戒是名作
　　无戒之戒善思惟　　从智慧戒如法住
　　不说世事是初发　　常乐寂静是名作
　　易养易满善思惟　　观察无常如法住
　　乐修施戒是初发　　忍辱精进是名作
　　修禅智慧善思惟　　修智方便如法住
　　行施摄取是初发　　软语摄取是名作
　　利益众生善思惟　　自利利他如法住
　　修集慈悲名发作　　不别三世善思惟
　　为诸众生净身心　　修集喜舍如法住
　　获得正法是初发　　清净福田是名作
　　庄严自身善思惟　　调伏众生如法住
　　破坏阴魔是初发　　离烦恼魔是名作
　　能坏死魔善思惟　　摧魔怨敌如法住
　　修集身念是初发　　修集受念是名作
　　修集念心善思惟　　修集法念如法住
　　了了知苦是初发　　远离于集是名作
　　证灭真实善思惟　　修于正道如法住
　　修于信根是初发　　修集诸力是名作
　　修念三昧善思惟　　修于智慧如法住
　　身心寂静是初发　　远离邪见是名作
　　观于名色善思惟　　精进不悔如法住
　　无我我所是名发　　无缚无解是名作
　　无去无来善思惟　　法性不动如法住
　　远离憍慢是初发　　除去贪恚是名作
　　观十二缘善思惟　　离痴有爱如法住
　　若能远离一切相　　破坏所有诸障碍
　　具足十力四无畏　　能说功德勤精进
　　如来说是精进法　　十千众生悟无生
　　五千菩萨得法忍　　无量人天发菩提
　　坚固庄严我身是　　精进超过诸菩萨
　　若欲获得上真道　　当修精进如先佛

　　尔时修悲梵天。语海慧菩萨言。所言佛法。佛法者云何名佛法。海慧菩萨言。梵天。佛法者名一切法。一切法者名为佛法。如佛法性即一切法性。如一切法性即佛法性。佛法性一切法性无有差别。一切法寂静佛法亦寂静。一切法空佛法亦空。梵天。一切法即十二因缘。菩提者亦十二因缘。梵天言。善男子。夫佛法者将不过于三界法耶。梵天。三界佛法性无差别。三界平等佛法平等无有二相。善男子。譬如虚空无有增减。佛法亦尔。无增无减性是空故无上无下。梵天若善男子。欲见佛法当作是观。复次梵天。夫佛法者非处非非处。非生非灭。非青黄赤白班驳琉璃虚空界色。杂色无色。非有形质方圆修短。无相无相相。无缚无解。无如是相名为佛法。无相无句无有文字。清净寂静。空义。无相义。无聚义。毕竟无出义。觉知义。不可宣说不可睹。不可见者名寂静义。寂静义者即是空义。空义者即无聚义。无聚义者即真实义。真实义者即是毕竟不出之义。毕竟不出义者即不灭义。不灭义者即无处义。无处义者即是法性。法性者即是佛法。是名学法名阿罗汉法名缘觉法。名为佛法。如是佛法及余诸法。亦无住处不出不灭。无色形质方圆修短。无智相貌无明无闇。一切诸法等无差别。求佛法者。谓佛佛法及一切法。菩萨摩诃萨坐于道场菩提树下。乃能了了真实知见。何以故。诸佛正法无住处故。一切诸法亦无住处。佛法不可得。一切诸法亦不可得。佛法平等。一切诸法亦复平等。若无因缘即无种性。若无种性即无出灭。若无出灭即名真实。真实知者即是实性。过去未来现在诸法即是佛法。何以故。通达三世无障碍故。无障碍者即是佛智佛智者即是十八不共之法。不共之法者摄一切法。是故诸法即是佛法。诸法佛法无二无别。梵天言。善男子。汝今了了见佛法不。梵天。佛法非色不可睹见。汝云何言了了见耶。一切诸法悉不可见。夫了了者即是佛法。无有二相。梵天言。善男子。如来何故。说佛知见一切诸法。梵天。如来佛法若有定相。可得说言了了知见。善男子。佛法无耶。梵天。法若无定不可说有。不可说无。若不可说有无相者。云何得言了了知见。善男子。如来云何说于佛法。梵天。如说虚空。虚空之性实无定相。佛法亦尔。善男子。佛法如是不可思议。菩萨初发菩提心时。闻如是法不惊不怖不可思议。正觉之性亦不可思议。梵天。佛所说者。乃能发是菩提之心。是故闻之不生怖畏。梵天。若有著者则生怖畏。若不著者不生怖畏。惜身命者则生怖畏。不惜身命无所怖畏。有障碍者则生怖畏。无障碍者无所怖畏。著我我所则生怖畏。断我我所无所怖畏。善男子。菩萨摩诃萨有何力故闻深佛法不生怖畏。梵天。有八种力。闻深佛法不生怖畏。何等为八。一者信力。二者善友力。三者多闻力。四者善根力。五者善思惟力。六者破憍慢力。七者大慈悲力。八者如法住力。梵天。菩萨具足如是八力。闻说深法不生怖畏。尔时世尊赞海慧菩萨言。善哉善哉。善男子。善能宣说菩萨诸力。实如汝言。菩萨具足如是诸力。闻深佛法不生怖畏。善男子。一切言说名之为声。菩提之性亦不可说亦不可见。不可说见名第一义。如来了了知见如是不可宣说。愍众生故而为宣说菩提。非心亦非心数。何况声字。善男子。如来怜愍诸众生故觉甚深法。觉甚深法已。无知无觉无心心数。无声无字不可宣说。为众生故说有文字音声次第。善男子。譬如虚空非是色法。不可睹见非对非作。善男子有人善画画空作像。若男若女若象若马。如是之人可思议不。不也世尊。善男子。是犹可信。如来世尊知不可说。而能演说是事甚难。虽复说此不可说法。然真实知性不可说。善男子。若闻是法不惊不怖。当知是人久于无量诸如来所种诸善根。善男子。如是经典不可思议。若有人能受持读诵书写解说。是人则能受持一切诸佛法藏。摄取一切众生解脱。善男子。若有菩萨了了得见无量世界所有诸佛。见已即以上妙七宝满是世界。持用奉献诸佛世尊。是人福德宁为多不。甚多世尊。如是功德难以喻说。善男子。不如有人拥护正法为怜愍故。受持读诵解说是经。何以故。法施之施胜于食施。夫食施者即是世施。法施之施是出世施。善男子。若人能护佛正法者。即为四摄。何等为四。一为佛摄。二为天摄。三为福摄。四为智摄。佛摄众生。复有四事。一者常得亲近诸佛。二者诸魔不得其便。三者获得无尽陀罗尼。四者得住不退转地。天摄众生。亦有四事。一者说法之处诸天清净。二者说法之时众乐受听。三者终不为他因缘所害。四者不信者信。福摄众生亦有四事。一者庄严于身。三十二相八十种好。二者庄严于口。凡所演说众生乐闻。三者庄严佛土。四者庄严种姓。所谓释梵转轮圣王。智摄众生亦有四事。一者知众生根如意说法。二者知众生病苦随病施药。三者得大神通游诸佛土。四者了了通达法界。善男子。若欲获得如是功德。应当勤心护持正法。尔时世尊即说颂曰。
　　若能护法生怜愍　　受持是经及广说
　　我说千分中一分　　犹如大海取一渧
　　知恩念恩念如来　　是人可信付法藏
　　供养无量十方佛　　如是则能护佛法
　　虽施无量国珍宝　　不如至心诵一偈
　　法施最妙胜食施　　是故智者应护法
　　十方诸佛天龙神　　功德智慧所摄取
　　庄严修行诸相好　　是人皆由护正法
　　常遇诸佛善知识　　常闻无上真实道
　　速得无量陀罗尼　　是人皆由护正法
</div>
    <div class="pagination">
<a href="大方等大集经_page13.html">上一页</a><span>...</span><a href="大方等大集经_page9.html">9</a><a href="大方等大集经_page10.html">10</a><a href="大方等大集经_page11.html">11</a><a href="大方等大集经_page12.html">12</a><a href="大方等大集经_page13.html">13</a><span class="current-page">14</span><a href="大方等大集经_page15.html">15</a><a href="大方等大集经_page16.html">16</a><a href="大方等大集经_page17.html">17</a><a href="大方等大集经_page18.html">18</a><a href="大方等大集经_page19.html">19</a><span>...</span><a href="大方等大集经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
