<!DOCTYPE html>
<html>
<head>
    <meta charset="UTF-8">
    <title>大方等大集经 - 第 15 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方等大集经 - 第 15 页/共 68 页</h1>
    <div class="content">　　身口意戒得清净　　具大神通游诸国
　　不退菩提具六度　　是人皆由护正法
　　世界微尘可说尽　　护法功德不可量
　　欲得不可宣说知　　应当坚心护正法

　　尔时众中有一菩萨。名功德宝光。即从坐起头面敬礼长跪合掌前白佛言。世尊。如来于是大经典中。说言佛法不可宣说。若不可说云何可护。佛言。善哉善哉。善男子。如是如是。如来正法实不可说。如来觉知不可说法。如是正法虽不可说而有字句。以字句故可得宣示。如是字句受持读诵书写解说。是名护法。善男子。复有护法。见有受持读诵书写解说之者。恭敬供养亲近礼拜尊重赞叹。生于师想拥护供给衣服饮食卧具汤药房舍灯烛。闻其所说称赞善哉。护其种姓所住宅舍。亦复护其侍使之等。闻恶隐蔽闻善称扬。善男子。若能拥护是持法者。是人即能护佛法僧。复次善男子。若有能修空无相愿。是人即是护持正法。复次善男子。见有诽谤方等经者不与同止。言语谈论调伏其罪。是人即是护持正法。复次善男子。若有人能修集悲心。无饮食想怜愍众生。宣说正法是名护法。复次善男子。不惜身命受持读诵书写解说如是等经。是名护法。复次善男子。若有听法一字一句。往一由旬乃至七步入出息顷。是名护法。善男子。过去无量阿僧祇劫有佛号曰大知声力如来应正遍知明行足善逝世间解无上士调御丈夫天人师佛世尊。国名净光。劫名高显。其土纯是青琉璃宝。诸菩萨众一切成就无量势力。具足神通智慧无碍。一切菩萨悉受天身至心听法。无有出家在家差别。尔时世尊为护法故。与诸大众颁宣正法。彼时会中有一菩萨名曰法慧。白佛言。世尊。何等是法而言拥护。佛言。善男子。夫六入者乐求境界。若能遮止是名护法。善男子。眼识于色是名非法。若能远离是名护法。乃至意识于法亦复如是。善男子。若见眼空见已不观于色不著于识。是名为法。若能真实知如是法。是名护法。乃至若见意空。见已不观于法。不著于识是名为法。若能真实知如是法。是名护法。善男子。若法能生法。于是法中不求不取。心不贪著。是名护法。若有见法能生邪见。于是见中不求不取心不贪著。是名护法。若有无明不能净心。于是垢中不求不取心不贪著。是名护法。善男子。若有一法求取之后不能施人。此法非法亦非比尼。若能施者即是正法即是比尼。若有无取无求无施。即是正法即是比尼。夫取求者即是非道。若不施即是非法即非比尼。若能施者即是正法即是比尼。不取不求不施。即是不出不生不灭。若非出生灭云何可施。不可施者乃名为法。乃名比尼。何以故。未生烦恼作障因缘故。是故无尽。无尽者无出。无出者名为法。名为比尼。于如是法不求不取。是名护法。善男子。尔时彼佛说是法时。三万二千菩萨。得无生法忍。海慧菩萨言。世尊。如我解佛所说义者。法及非法是名为法。何以故。若有分别法非法者。是人不名护持正法。若作法相是名非法。世尊。若能了达见一切法是无法者是名第一真实之义。世尊。若无法无非法即是无数。若无数者即是实性。实性者名为虚空。虚空之性无边无节。法性亦尔。法性实性无有差别。何以故。无边无节故。若有菩萨。见如是等即真实见。世尊。我不见一法。以不见故不见有增不见有减。世尊。我如是见。将不诽谤如来说耶。是实见不。善男子。如是见者不谤如来。是真实见。说是法时。海慧菩萨及万天人得无生忍。善男子汝知。尔时海慧菩萨岂异人乎。即我身是。是故我于无量世中。所求正法今以付汝。尔时众中有六万亿诸菩萨等。同共发声白佛言。世尊。我等当共拥护正法受持广说。佛言。善男子。汝今云何如法而住护持正法。山王菩萨即作是言。世尊。惜身命者不能护法。我不惜命如法而住。故能护法。功德山王菩萨言。世尊。有贪利者不能护法。我无贪利故能护法。宝幢菩萨言。世尊。若见有法非法二相不能护法。我无二相故能护法。福德藏菩萨言。世尊。具烦恼者不能护法。我有智力已远离之故能护法。持炬菩萨言。世尊。不破闇者不能护法。我今破闇故能护法。电光菩萨言。世尊。若随他心不能护法。我随自意故能护法。遍藏菩萨言。世尊。不调诸根不能护法。我今调伏故能护法。净光菩萨言。世尊。若作种种诸法相者不能护法。我今于法无种种相故能护法。增行菩萨言。世尊。心狂乱者不能护法。我修三昧故能护法。商主菩萨言。世尊。不知道者不能护法。我今了知故能护法。善念菩萨言。世尊。有疑心者不能护法。我已断疑故能护法。善见菩萨言。世尊。不如法住不能护法。我如法住故能护法。慧光菩萨言。世尊。愚痴之人不能护法。我今修智故能护法。平等菩萨言。世尊。取怨亲相不能护法。我今平等故能护法。法行菩萨言。世尊。不知众生诸根境界不能护法。我今知之故能护法。神通王菩萨言。世尊。见我我所不能护法。我今不见故能护法。师子吼菩萨言。世尊。不知佛性不能护法。我今知之故能护法。弥勒菩萨言。世尊。若远菩提不能护法。我今已近故能护法。功德聚菩萨言。世尊。若无无量功德聚者不能护法。我今已有故能护法。文殊师利言。世尊。如是等语悉是谬语。何以故。如来世尊。坐于道场菩提树下不得一法。汝云何言我当护法。世尊。我于诸法不取不舍。为众生故修集悲心不护不舍。
　　尔时佛赞文殊师利言。善哉善哉。善男子。如来昔坐菩提树下实无所得。无所得故便从中起。文殊师利言。如来真实坐于道场菩提树耶。何故而言从坐而起。世尊。如来若坐菩提树下。如来世尊则有二相。一者如来。二者菩提。如来世尊已离二相。佛言。善男子。菩提众生一切法性等无差别一味一性。如来坐于菩提树下见如是法。是故名为逮得菩提。我都不见离菩提外别有一法。见一切法皆悉平等。而是平等不入于数。是故平等名为无碍。以是因缘如来名为一切无碍。善男子。若能如是见如来者。是人即得如来解脱。得解脱已则能如是真实知见。说是法时。海慧菩萨所将眷属诸菩萨等。欢喜踊跃各作是言。我等今者得大利益。现见释迦牟尼如来。及见文殊师利菩萨。世尊。随是经典所住世界。当知其土得大利益。若有供养是经典者。及有受持读诵书写广说其义。亦得利益。尔时世尊。告诸菩萨言。汝今知得何等利益。诸菩萨言。世尊。我等当以如是之义咨问文殊。诸菩萨言。文殊师利。云何名为得大利益。文殊师利言。有十利益。何等为十。佛出于世见已生信。既生信已听受正法。闻正法已永坏疑心。坏疑心已得清净命。得清净命已不为利说法。彼闻法已发菩提心。既发心已坚固不退。心不退已如法而住。如法住已得无生忍。诸善男子。是名十利不可思议。说是法时。三万六千众生。发阿耨多罗三藐三菩提心。三千大千世界大地。六种震动。出金色光。

　　　　大方等大集经卷第九



　　　　大方等大集经卷第十

　　　　北凉天竺三藏昙无谶于姑臧译

　　海慧菩萨品第五之三

　　尔时海慧菩萨白佛言。世尊。是大乘经能多利益无量众生。何以故。一切众生因大乘故。得人天乐及涅槃乐。世尊。夫大乘者。何法摄取。何法利益。何法难得。何法障碍。何因缘故名为大乘。佛言。善男子。有一法摄取大乘。所谓初发菩提之心。既发心已修不放逸。复有一法明信业果。复有一法观十二缘。复有一法于诸众生其心平等乐修大慈。复有一法谓不退失菩提之心。复有一法所谓念佛。复有一法如法住已念于正法。复有一法以不退心念于众僧。复有一法不失道心念于净戒。复有一法远离烦恼心念于舍。复有一法欲得无量寂静之身专念于天。复有一法念欲安隐一切众生。复有一法勤行精进。复有一法欲令众生悉得解脱。得解脱已受于喜乐。复有一法乐求正法。复有一法远离退心为众说法。复有一法于听法者生爱念心。复有一法于说法者乐为供养。复有一法于正法中生药树想。复有一法于自己身生大医想。复有一法至心专念护持正法。复有一法绍隆三宝不令断绝。复有一法远离懈怠。复有一法所谓知足。复有一法于一切财无贪悭想。复有一法自持戒已能化毁禁。复有一法自修忍已。能化众生令离嗔心。复有一法得少利益生大恩想。复有一法少得恩分生大报想。复有一法自持净戒不轻毁禁。复有一法破于憍慢。复有一法至心求觅听法之人。复有一法离恶知识。复有一法至心修善。复有一法不随他意。复有一法调伏诸根。复有一法于法师心如如来想。复有一法不惜身命护持正法。复有一法行于世法不为沾污。复有一法不惜身命求于正法。复有一法调伏众生受苦不恨。复有一法如来现在若涅槃后。供养塔像等无有二。复有一法众生不请乐为善友。复有一法于好物中心无贪著。复有一法乐念出家。复有一法乐称人善。复有一法乐求庄严菩提之法。复有一法于同师同学心无嫉妒。复有一法教化众生发菩提心心无悔退。复有一法覆藏他过。复有一法求一切语。复有一法求一切作。复有一法所谓实语。复有一法发言之后要终其事。复有一法于善法所心无厌足。复有一法随所得物悉与人共。复有一法善知魔界。复有一法破坏憍慢修真实知。复有一法心乐寂静。复有一法离我我所。复有一法不自赞叹。复有一法随俗而行。复有一法修正命已乐于寂静。复有一法持净戒已思惟善法。复有一法修多闻已不生憍慢。复有一法修善行已即住初地。复有一法修空三昧观于法性。复有一法得供养已其心不高。复有一法乐说世者不与同止。复有一法得如法物与同学共。复有一法真实方便。复有一法一切知已不生贪想。复有一法未学学已心不生悔。复有一法既学知已心不轻慢。复有一法遇骂辱已心不生嗔。复有一法供养骂辱其心无二。复有一法闻说正法称赞善哉。复有一法为欲具足六波罗蜜常求庄严。复有一法信心不退。复有一法为菩提道求于庄严。复有一法受供养已常净己心。为令施主得大利益。复有一法具足七财。复有一法能破众生贫穷困苦。复有一法以善方便调伏众生。复有一法以四摄法摄取众生。复有一法不与众生而共诤讼。复有一法闻法之时于法师所不求其短。复有一法未得无上沙门果证心不生悔。复有一法常行世间。不为八法之所染污。复有一法常观己过。复有一法于举罪者不生嗔恚。复有一法见世间法其心生舍。复有一法不诳善友。复有一法先净其心教他令净。复有一法不为利养受持净戒。复有一法为增善法修集寂静。复有一法为于善法修净庄严。复有一法为净功德而修庄严。复有一法为净智慧而修庄严。复有一法修集无想三昧方便。复有一法如法而忍。复有一法修三解脱。复有一法知处非处。复有一法修舍摩他。为欲庄严毗婆舍那。复有一法知于解脱。复有一法观于三世等。复有一法谓不分别一切法界。复有一法一切法性不生不灭。菩萨摩诃萨观是百法。如是名为摄取大乘尔时世尊。复告海慧菩萨言。善男子。有二法利益大乘。一者乐念佛法。二者乐离声闻。复有二法。一者拥护解脱。二者能演说法。复有二法。一者求菩提心。二者调伏众生。复有二法。一者观菩提心犹如幻相。二者观诸众生悉无有我。复有二法。一者不舍菩提之心。二者观法平等。复有二法。一者净于善根。二者无作无净。复有二法。一者为善法故而修庄严。二者毕竟。复有二法。一者自身毕竟。二者众生毕竟。复有二法。一者内净。二者外净。复有二法。一不作罪。二作已悔。复有二法。一能布施。二不求报。复有二法。一平等施。二能回向。复有二法。一者持戒。二者不求善果。复有二法。一不自誉。二不毁他。复有二法。一者忍辱。二者软语。复有二法。一者于贪不贪。二者于嗔不嗔。复有二法。一者为于善法勤修精进。二者不轻懈怠。复有二法。一身寂静。二心寂静。复有二法。一求禅支。二调伏心。复有二法。一乐在禅定。二不厌欲界。复有二法。一者求法。二者乐法。复有二法。一者乐观法。二者欲法。复有二法。一者乐求善友。二者恭敬供养。复有二法。一至心听。二至心受。复有二法。一数咨问。二如法住。复有二法。一者知法。二者知义。复有二法。一者闻已无厌。二者知已无厌。复有二法。一者修善。二者离恶。复有二法。一者乐说正法。二者于受法者生怜愍心。复有二法。一者于法无悭吝心。二者说时无有食想。复有二法一者至心听。二至心受。复有二法。一离五盖。二修七觉。复有二法。一者喜。二者乐。复有二法。一者知已。二者知时。复有二法。一信果报。二作善业。复有二法。一者不断圣性。二者实语。复有二法。一者如说而住。二者不藏如来功德。复有二法。一者净身。二者远离三不善根。复有二法。一者观身犹如草木。二者为净心故修行善法。复有二法。一者净口。二者远离四过。复有二法。一者观一切法悉不可说。二者观声如响。复有二法。一者净心。二者远离无明嫉妒邪见。复有二法。一者内净。二者外无行处。复有二法。一者修慈。二者远离亲怨之想。复有二法。一观众生犹如虚空。二者修慈。复有二法。一者不舍悲心。二者求善不悔。复有二法。一者能调不调。二者调时不悔。复有二法。一者持法。二者护持法者。复有二法。一者乐法。二者护法。复有二法。一者称扬人善。二者乐藏他过。复有二法。一者离贪。二者离嗔。复有二法。一者不舍众生。二者修舍。复有二法。一者念佛。二者知无念处。复有二法。一者观身。二者求三十二相。复有二法。一者念法二者化诸众生令住法中。复有二法。一者观无贪处。二者于贪者所生于悲心。复有二法。一者念菩萨僧。二者依无退僧。复有二法。一者观于无僧。二者拥护四沙门果。复有二法。一者念戒。二者知菩提心不可宣说。复有二法。一者观戒无住。二者护毁禁者。复有二法。一者念施。二者施已无悔。复有二法。一者远离烦恼。二者离烦恼故演说正法。复有二法。一者念天。二者乐寂静。复有二法。一者具足念心。二者拥护乱心。复有二法。一者功德庄严。二者智慧庄严。复有二法。一者观无造作。二者乐修善法。复有二法。一者无缚。二者缚者解脱。复有二法。一者远离诳心。二者至心清净。复有二法。一者知恩。二者念恩。复有二法。一者说一切过。二者而远离之。复有二法。一者自修圣行。二者化他令行。复有二法。一者愿求善法。二者心无厌足。复有二法。一者远离恶法。二者亲近善法。复有二法。一者请佛说法。二者至心听受。复有二法。一者知一切法不生不灭。二者说字句义。复有二法。一者知无众生。二者以己善根与众生共。复有二法。一者远离诸相。二者深求三十二相。复有二法。一者观空。二者将护众生。复有二法。一者修集无愿。二者及愿众生。复有二法。一者修一切善。二者愿诸众生同修善根。复有二法。一者智慧无碍。二者受诸有身。复有二法。一者不动。二者不悔。复有二法。一者惭。二者愧。复有二法。一乐寂静。二求静法。复有二法。一者修集无诤三昧。二者观无众生。复有二法。一者少欲。二者知足。复有二法。一者覆藏他罪。二者显露己过。复有二法。一者观十二因缘。二者深信。复有二法。一者无我。二者无众生。复有二法。一者防自烦恼。二者坏他烦恼。复有二法。一者观无作无受。二者乐修善法。复有二法。一者观生死过。二者不断生死。复有二法。一者自乐生死。二者化诸众生令度生死。复有二法。一者求波罗蜜。二者求已无处。复有二法。一者求智。二者化他令同己智。复有二法。一者不求供养。二者为供养故造作诸业。复有二法。一者于有恩处常欲报之。二者于恩无恩等而报之。复有二法。一者修不放逸。二者修无缘慈。复有二法。一者入于出家。二者既出家已心生爱乐。复有二法。一者自成功德。二者于无德者生怜愍心。复有二法。一者修于身念。二者无有念处。复有二法。一者念于受处。二者无有念处。复有二法。一者念于心处。二者无有念处。复有二法。一者念于法处。二者无有念处。复有二法。一者远离不善之法。二者亲近能生善法。复有二法。一者远离已生恶法。二者护持已生善法。复有二法。一者为令未生善法得生。二者为令增广而拥护之。复有二法。一者获大神通。二者得已教化众生。复有二法。一者安住法界。二者遍见诸佛世界。复有二法。一者信心不动。二者化不信者令同己信。复有二法。一者净心。二者教化狂乱之人。复有二法。一勤精进。二化懈怠。复有二法。一者具足无碍智慧。二者化彼无明众生。复有二法。一者观界。二者观缘。复有二法。一者求智庄严。二者其心不悔。复有二法。一者观诸烦恼。二者出烦恼已了知解脱。复有二法。一者一切法解脱。二者烦恼不合三界。复有二法。一者庄严菩提。二者修学菩提。复有二法。一者尽智。二无生智。复有二法。一者观圣道方便。二者观生死方便。复有二法。一者毕竟道。二者知退转道。复有二法。一者如法而住。二者于诸法中不生著见。复有二法。一者从缘生灭。二者从缘解脱。复有二法。一知魔业。二知已离。复有二法。一者于恚生忍。二者于忍生爱。复有二法。一者为菩提故而修庄严。二者虽修庄严心无贪著。复有二法。一者不舍烦恼。二者不舍修善庄严。复有二法。一者知处非处。二者以诸善根回向菩提。复有二法。一者观菩提心犹如幻相。二者修向无上菩提庄严。复有二法。一者观诸众生及以菩提等无差别。二者知诸众生因缘菩提而得解脱。复有二法。一者知法无生。二者为善法故而修庄严。复有二法。一者不可说法而能宣说。二者一切众生悉同一乘。复有三法。一者初发菩提之心。二者亲近善友心不生悔。三者修集大悲心不退转。复有三法。一者破坏悭吝。二者惠施一切。三者摄取菩提。复有三法。一者具足净戒。二者调伏毁禁。三者回向菩提。复有三法。一者心不嗔恨。二者调嗔恚者。三者回向菩提。复有三法。一者于生死中心无悔退。二者甘乐营他所作事业。三者回向菩提。复有三法。一者得三昧定。二者不生憍慢。三者回向菩提。复有三法。一者求于多闻。二者得已不生憍慢。三者回向菩提。复有三法。一者生缘。二者法缘。三者无缘。复有三法。一者自悲。二者悲他。三者离自他悲。复有三法。一者为于自利修集智慧。二者以是智慧转化众生。三者自利利他。复有三法。一者知过去已尽。二者知未来无生。三者知现在无住。复有三法。一者为正定者修集慈心。二者为邪定者修集悲心。三者为不定者修集解脱。复有三法。一者净身。二者净口。三者净意。复有三法。一者修不净观为坏贪欲。二者修慈为坏嗔恚。三者观十二因缘为坏无明。复有三法。一者安。二者乐。三者知足。复有三法。一者闻已能持。二者能广分别文字句义。三者观察罪过。复有三法。一者具足七财。二者能大法施。三者能施众生。复有三法。一者实义。二者真义。三者不诳义。复有三法。一者自知。二者知他三者知时。复有三法。一者五阴法阴平等。二者诸界法界平等。三者诸入法入平等。复有三法。一者修空。二者无相。三者无愿。复有三法。一者不谤因果。二者方便生法皆从因缘。三者和合因缘而得名字。复有三法。一者信佛不可思议。二者信法不生诽谤。三者信僧良祐福田。复有三法。一者远离贪欲。二者远离嗔恚。三者远离愚痴。复有三法。一者世谛。二者第一义谛。三者不著二谛。复有三法。一者远离烦恼。二者远离憍慢。三者于福田所礼拜供养。复有三法。一者不染欲界。二者不著色界。三者于无色界不生憍慢。复有三法。一者供养不喜。二者毁辱不恚。三者离世八法。复有三法。一者藏覆诸根。二者解了诸根。三者寂静诸根。复有三法。一者趣向善地。二者离善地障。三者观善地德。复有三法。一者至心。二者净心。三者净庄严。复有三法。一者学戒戒。二者学心戒。三者学慧戒。复有三法。一者受乐不生贪逸。二者受苦不生恼恚。三者不苦不乐修集于舍。复有三法。一者转因不造作故。二者转于烦恼不观相故。三者转于三世无愿求故。复有三法。一者眼空。二者色寂静。三者受无住处。复有三法。一者藏戒。二者护定。三者观慧。复有三法。一者忆持念法。二者思惟观法。三者如法而住。复有三法。一者音声因缘声闻解脱。二者十二因缘缘觉解脱。三者六度因缘菩萨解脱。复有三法。一者施。二者大施。三者毕竟施。复有三法。一者护法。二者护持正法。三者护持大乘。复有三法。一者行于生死。二者观其罪过。三者知已远离。复有三法。一者至心听法破除五盖。二者常乐寂静。三者如法而住。复有三法。一者依义。二者依法。三者依智。复有三法。一者求多闻已乐于寂静。二者乐寂静已思惟善法。三者善思惟已知法平等。复有三法。一者亲近智者。二者咨问多闻。三者护于善人。复有三法。一无贪心为人说法。二见听法者慈心视之。三者一心观于菩提。复有三法。一者视诸众生其心平等。二者观心平等。三者观佛平等。复有三法。一者过去已尽。二者未来不合。三者现在不住。复有三法。一者观苦无常。二者诸法无我。三者涅槃寂静。复有三法。一者闻已坚持。二者三昧坚持。三者智慧坚持。复有三法。一者犯已不覆。二者悔先所犯。三者至心护戒。复有三法。一者破坏疑心。二者破坏悔心。三者破障碍心。复有三法。一者善欲。二者离谈世事。三者乐于寂静。复有三法。一者忍甚深法。二者说甚深义。三者解种种义。复有三法。一者具足声忍。二者具思惟忍。三者具于顺忍。复有三法。一者智慧方便。二者大慈。三者精进坚牢。善男子。菩萨具足如是等法。能利益大乘。善男子。复有四法障碍大乘。何等为四。一者听不应听。二者不欲听受菩萨法藏。三者行诸魔业。四者诽谤正法。复有四法。一者贪欲。二者嗔恚。三者愚痴。四者不乐求法。复有四法。一者嫉他得利。二者于财悭贪。三者乐诳法师。四者不乐亲近见善知识。复有四法。一者于善知识生恶友想。二者于恶知识生善友想。三者非法法想。四者法非法想。复有四法。一者不乐惠施。二者施已生悔。三者施已观过。四者不念菩提心。复有四法。一者为欲而施。二者为嗔而施。三者为痴而施。四者为怖畏而施。复有四法。一者为名字施。二者为本而施。三者为善友施。四者为胜故施。复有四法。一者不至心施。二者不自手施。三者不现见施。四者轻慢施。复有四法。一者下物施。二少物施。三者不至心施。四者轻慢施。复有四法。一者毒施。二者刀施。三者不净施。四者无利益施。复有四法。一者见持戒者生嗔恚心。二者见毁禁者生爱念心。三者随恶友语。四者不念施戒。复有四法。一者非法求利。二者如法得财不与人共。三者断他供养。四者心不知足。复有四法。一者为贪利养故摄持威仪。二者为利养故下声而语。三者其心谄曲。四者邪命自活。复有四法。一者于同学所生嗔恚心。二者于同乘者生嗔恚心。三者不知魔业。四者乐说他过。复有四法。一者憍慢不听正法。二者不能恭敬法师。三者不能礼拜父母师长善友四者意随恶业。复有四法。一者覆他功德。二者广说他过。三者增长憍慢。四者嗔恚坚固。复有四法。一者懈怠。二者不乐听闻善语。三者不随顺语。四者住于非法。复有四法。一者不调。二者不净。三者不藏。四者不忍。复有四法。一者不喜闻受无上善法。二者乐在城邑聚落村屯。三者毁破禁戒乐受供养。四者不能调伏根门。复有四法。一者不能摄取众生。二者不能调伏众生。三者不能护持正法。四者乐说法师过罪。复有四法。一者不修信心。二者不能观察众生罪过。三者不观恶知识过。四者不观疑心罪过。复有四法。一者不观内。二者不观外。三者无惭。四者无愧。复有四法。一不知恩。二不报恩。三者背恩四者乐邪见。复有四法。一者诽谤圣人。二者将护世人。三者不信福田。四者呵毁法施。复有四法。一者不净身业。二者不护口业。三者不舍意业。四者厌悔大乘。复有四法。一者为破和合而作两舌。二者于师和上出嗔恚语。三者为坏利益作无义语。四者欺诳人天而生妄语。复有四法。一者不护戒因。二者乱禅定因。三者不信后世。四者乐著世事。复有四法。一者粗穬。二者憍慢。三者乐说世间。四者常乐睡眠。复有四法。一者假菩萨名而受供养。二者不能瞻视病苦之人。三者不种善子。四者不向菩提。复有四法。一者自轻。二者轻法。三者轻福。四者数念声闻辟支佛乘。复有四法。一者贪身。二者贪心。三者贪命。四者贪戒。复有四法。一者贪房舍。二者贪檀越。三者贪邪见。四者贪破戒。复有四法。一者多作。二者多语。三者多受。四者多视。复有四法。一者我见。二者邪见。三者断见。四者常见。复有四法。一者不作。二者作已转。三者心悔。四者不乐。复有四法。一者不向道地。二者不修禅定。三者退失智慧。四者不乐方便。复有四法。一者障碍于法。二者障碍善业。三者烦恼隐碍。四者魔业障碍。善男子。如是等法名障大乘。说是法时。四万四千人天。发阿耨多罗三藐三菩提心。二万八千菩萨。得无生法忍。三千大千世界大地六种震动。虚空之中无量天人。异口同音作如是言。善哉善哉。世尊。今日如来大师子吼。怜愍众生开大乘门。世尊。若有众生于是法中得少分者。即得断除三恶道苦。渐渐当得无量法宝。譬如有人于村邑外见大宝聚。见已怜愍即还入村告语众人。谁欲断贫当与我俱。是人说时。或有信者或不信者。其中信者即与相随俱至宝所。随意采取即破贫苦。而是宝聚亦无增减。亦不念言听是人取不听彼人。破是人贫不破彼人。听是持去不听彼持。如来世尊亦复如是。于无量世勤求如是无上法宝。求已得见生大怜愍。以大梵音语诸众生。若有欲坏生死贫穷。当至心听。有诸众生薄福不信。则不能坏生死贫穷。其中信者随任智力。取声闻乘辟支佛乘菩萨大乘。是大宝聚亦无增减。若有至此宝聚之中。乃至不能取一宝者。是人常住三恶道中。若有能取一字一句。乃至一念受持之者。是人能坏生死贫穷。何况取是大乘经典一品二品。及其具足听受读诵为人解说。尔时世尊赞诸天人。善哉善哉。诸天子。若有受持如是经典。是人则具一切善法。顶戴如来无上佛智。是大智聚。能大利益无量众生。尔时世尊。以偈颂曰。
　　诸乘之中大乘最　　犹如虚空无边际
　　远离一切生死有　　趣菩提树无障碍
　　若能清净其心意　　所有惠施于一切
　　至心受持清净戒　　趣菩提树无障碍
　　于诸众生心平等　　常观烦恼诸罪过
　　能胜一切下劣乘　　调伏众生于大乘
　　若有至心受读经　　具足寂静戒忍辱
　　具足智慧坏魔众　　怜愍众生趣道树
　　庄严慈悲乘四禅　　智慧利刀摧魔众
　　道树下观十二缘　　起已愍众说大乘
　　十方众生乘大乘　　乘无增减如虚空
　　大乘神通叵思议　　是故如来修集之
　　安住念处严正勤　　如意为足根势力
　　游八正路采觉宝　　是故如来趣道树
　　其心寂静离烦恼　　坏破诸闇获智光
　　是故梵天及帝释　　敬礼如来乘大乘
　　具足六度六神通　　具善方便修三脱
　　能坏诸魔及邪见　　是故如来乘大乘
　　若有具足诸善根　　及以成就不善根
　　有信则得破烦恼　　是故大乘难思议
　　所有一切世间法　　及以无上出世法
　　若有学法无学法　　一切摄在大乘中
　　若有众生行恶道　　亲近邪见恶知识
　　怜愍是辈修方便　　为调伏故说大乘
　　下劣不乐于大乘　　心迮不能坏人结
　　常求自乐舍余人　　闻说大乘生恐怖
　　若有智者具力势　　怜愍众生作利益
　　闻说大乘心欢喜　　坏众苦恼心不悔
　　若欲了知众生行　　一切众生诸界根
　　菩萨一念能通达　　是故大乘难思议
　　得身寂静相庄严　　得口寂静众乐闻
　　得心寂静具神通　　如是皆因趣大乘
　　若有人能行大乘　　是则不断三宝种
　　能为众生作利益　　破坏贫穷诸苦恼
　　能到十方诸世界　　现见无量佛世尊
　　如是趣向大乘者　　是人即得无量福
　　一切世间无能胜　　趣向无上大乘者
　　具足大力坏魔众　　是故大乘难思议
　　得色得力大自在　　梵释转轮圣王身
　　若有乘此大乘者　　是人受于三界乐
　　施已终不生悔心　　所重之物不吝著
　　舍身自施修慈悲　　是故大乘难思议
　　持戒精进乐梵行　　能以神力障日月
　　不贪著身善果报　　修如是乘调众生
　　说法有受不受者　　于是不生嗔爱心
　　身心勤修大精进　　为得难得之大乘
　　能得无上大法王　　亦得难忍之忍辱
　　无量劫中受苦恼　　为得大乘胜一切
　　勤作利益多众生　　身口意业悉柔软
　　修集慈悲及神通　　为住大乘大利益
　　了知法界生住灭　　无我无诤调诸根
　　若能安住于大乘　　即受安乐如先佛
　　具足念心及精进　　四如意足大神力
　　依止正法及真义　　皆由乐住于大乘
　　具足无上无所畏　　能师子吼无上尊
　　微妙相好自庄严　　皆由乐住于大乘
　　具足三种之神通　　调伏教化于众生
　　其心寂静无憍慢　　若行大乘具忍辱
　　具足梵音声微妙　　一切众生甚乐闻
　　若乐修集大乘者　　是人善解众生语
　　所作诸业为净土　　不久当得无边身
　　若有至心听是法　　当受无边无上乐
　　能游虚空达边际　　能知大海水几渧
　　不能演说大乘德　　是故是乘难思议

　　尔时世尊。复告海慧菩萨。善男子。若欲受持如是等经。欲自寂静其深心者。应当受持门句法句金刚句。至心观察门句者。一切法中而作门户。所谓阿字一切法门。阿者言无。一切诸法皆悉无常。波亦一切法门。波者即第一义。那亦一切法门。那者诸法无碍。陀亦一切法门。陀者性能调伏一切法性。沙亦一切法门。沙者远离一切诸法。多亦一切法门。多者一切法如。迦亦一切法门。迦者一切诸法无作无受。娑亦一切法门。娑者一切诸法无有分别。伽亦一切法门。伽者如来正法甚深无底。阇亦一切法门。阇者远离生相。昙亦一切法门。昙者于法界中不生分别。奢亦一切法门。奢者具奢摩他得八正道。佉亦一切法门。佉者一切诸法犹如虚空。叉亦一切法门。叉者一切法尽。若亦一切法门。若者诸法无碍。咃亦一切法门。咃者一切法是处非处。蛊亦一切法门。蛊者观五阴已得大利益荼亦一切法门。荼者一切诸法无有毕竟。迦亦一切法门。迦者身寂静故得大利益。至亦一切法门。至者心寂静故离一切恶。优亦一切法门。优者受持拥护清净禁戒。蛇亦一切法门。蛇者善思惟。替亦一切法门。替者住一切法。修亦一切法门。修者一切诸法性是解脱。毗亦一切法门。毗者一切诸法悉是毗尼。毗尼者调伏己身。时亦一切法门。时者一切诸法性者不染污。阿亦一切法门。阿者一切诸法性是光明。娑亦一切法门。娑者修八正道。婆亦一切法门。婆者一切诸法非内非外。善男子。是名门句。能净念心。能净其心。知众生根。法句者一切诸法解脱印。一切诸法无二印。一切诸法无常断印。一切诸法无增减印。一切法等如虚空印。一切诸法五眼道印。一切法如虚空印。一切诸法无有分别如虚空印。一切诸法入法界印。一切法如印。一切诸法无去来现在如印。一切诸法本性净印。一切法空印。一切法无相印。一切法无愿印。一切法无处无非处印。一切法苦印。一切法无我印。一切法寂静印。一切法性无过咎印。一切诸法第一义摄取印。一切诸法如法性住印。一切诸法毕竟解脱印。一切诸法无时印。一切诸法过三世印。一切诸法味同一印。一切诸法性无碍印。一切诸法性无生印。一切诸法性无诤印。一切诸法性无觉观印。一切诸法非色不可见印。一切诸法无屋宅印。一切诸法无对治印。一切诸法无业果印。一切诸法无作无受印。一切诸法无出灭印。善男子。是名法句。如是法句。即是过去未来现在诸佛菩提。如是法印句。摄取八万四千法聚。善男子。若能如是观法聚者。即能获得无生法忍。善男子。若有未种善根之人。闻是法已。即得种之坏于魔业。善男子。若如是观即能获得无尽器陀罗尼。如是等法悉能摄取八万四千三昧八万四千众生行性。是名法句。金刚句者。其身不坏犹如金刚。何以故。法性不坏故。智慧之性能破无明。是故智慧名金刚句。五逆之罪坏一切善。是故五逆名金刚句。不净之观能坏贪欲。是故不净名金刚句。慈心之观能坏嗔恚。是故慈心名金刚句。观十二缘能坏愚痴。是故观缘名金刚句。一众生心摄取一切众生之心。名金刚句。一众生心一切众生心悉皆平等。名金刚句。一切佛一佛皆悉平等。名金刚句。一福田一切福田无尽平等。名金刚句。一切诸法如虚空等。名金刚句。一切诸法等同一味。名金刚句。一切诸法及以佛法平等无二。名金刚句。金刚三昧能坏一切诸魔恶业。名金刚句。如来妙音坏诸恶声。名金刚句。观无生灭过生老死。名金刚句。善男子。如是等法名金刚句。名坚牢句。名不坏句。名不破句。名平等句。名为实句。名无二句。不退转句大寂静句。无能作过句。不增不减句。无有有句无有法句。真句有句。不谤佛句依法句共僧句如尔句。分别三世句。勇健句梵句。慈句心句虚空句。菩提句不低句。法相句无相句。心意识无住句。波旬句破魔句。无上句无胜句。广句行己境界句。入佛境界句。无觉观句。于法界所不分别句。无句句。善男子。若有菩萨。能解如是等句义者。必当坐于菩提树下。金刚师子法座之上。说是法时。八千菩萨得入法门陀罗尼。亦获一切众生平等三昧。尔时十方诸来菩萨。以妙香华种种伎乐。供养于佛。说偈赞曰。
　　我今敬礼无上尊　　能知一切众生声
　　说相无相实一相　　而得妙相三十二
　　若有众生一一心　　平等摄诸众生心
　　说行无行实一行　　是故我礼无上尊
　　如来真实知因果　　故为众生说业报
　　真如法界非有无　　是故我赞无上尊
　　一切众生无觉观　　其心本净无有贪
　　从因缘故生贪欲　　是故我礼真智因
　　我见佛身种种色　　而如来身实无色
　　愍众故示无色色　　我礼人中师子王
　　一切福田入一田　　而是一田无增减
　　不动法界不转移　　是故我礼人象王
　　观诸众生心如幻　　诸法菩提亦复然
　　知一切法皆平等　　是故我礼无平等
　　观诸法界悉平等　　故说诸法无一二
</div>
    <div class="pagination">
<a href="大方等大集经_page14.html">上一页</a><span>...</span><a href="大方等大集经_page10.html">10</a><a href="大方等大集经_page11.html">11</a><a href="大方等大集经_page12.html">12</a><a href="大方等大集经_page13.html">13</a><a href="大方等大集经_page14.html">14</a><span class="current-page">15</span><a href="大方等大集经_page16.html">16</a><a href="大方等大集经_page17.html">17</a><a href="大方等大集经_page18.html">18</a><a href="大方等大集经_page19.html">19</a><a href="大方等大集经_page20.html">20</a><span>...</span><a href="大方等大集经_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
