<!DOCTYPE html>
<html>
<head>
    <meta charset="UTF-8">
    <title>大方等大集经 - 第 30 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大方等大集经 - 第 30 页/共 68 页</h1>
    <div class="content">　　　　大方等大集经卷第二十四

　　　　北凉天竺三藏昙无谶译

　　虚空目分第十之三中圣目品第六

　　尔时明星菩萨白佛言。世尊。声闻之人行声闻乘。辟支佛人行辟支佛乘。如是二人云何修悲。思作何法离何烦恼。佛言。善男子。若有善男子善女人。行声闻乘辟支佛乘。不观众生所有乐相。不作怨亲父母等相。怜愍众生修起悲心。乃至十方亦复如是。若我不能于恶众生修集悲者。当观是人八种苦相。生苦乃至死苦。是人具足如是八苦。我当云何于是人所不生悲心。是人复有三种大苦。亦复未得脱三恶道。我当云何不生怜愍。云何名为观于生苦。从业因缘父母和合。初受意识。歌罗罗时。其身犹如葶历子许。是时未有入出气息。亦不觉知苦之与乐不苦不乐。离先色相。未具后色。无力无欲。无有精进。无有憍慢上色上性上自在相。无五欲相。诸根不具。如是众生我当云何不生怜愍。如是众生过去爱取名为无明。过去业有名之为行。初入胎心名之为识。歌罗罗中。初色四阴名为名色。是时未具十二有支。以生因缘故。可说有十二因缘。众生如是何有智者不生怜愍。歌罗罗时住六七日。六七日转名頞浮陀。是时形色犹如小枣。住七七日转名伽那。是时形色如胡桃壳。住八七日转名闭尸。形色犹如频婆罗果。是时身边有五胞出谓头手脚。十二七日始有肠相。二十七日男女根别。二十一七日始生骨节。乃至三十六七日中。其身具足血肉毛根。三十八七日具足身肢。四日四夜住在腹中臭秽之处。是人如是我当云何不怜愍耶。尔时还忆本生之事。忆已愁苦。作是念言。若我出胎当修善法。愿后更莫生如是处。修不放逸远离受生。初出母胎。尔时举身受迫迮苦。入风触身亦复受苦。身初至地。以水摩洗复受大苦犹如地狱。尔时还失忆宿命事。生已复有老病死苦随逐不舍。复有风病白水黄水和合等病。如是四病数各百一常随逐之。是故名为生。是大苦既受生已老复随逐。发白面皱。失智惭愧。发毛稀疏。诸行陈故诸根衰熟。易破易坏。烂朽危脆。唯贪二味。所谓咸酢。能坏安乐身根遍恼。是大苦河。能破众生三世壮色。妄如婴儿。狂如鬼著。众生具足如是恶事。我当云何不生怜愍。尔时复为死所侵逼。失于智慧寿命诸有。舍弃诸阴。身坏命坏四大离散。三世众生寿命之怨。一切众生成就死法。我当云何不生怜愍。尔时复有所不爱物。而来亲近。所谓寒热饥渴恶人恶兽。众生如是我当云何不生怜愍。复有所爱别离。所谓盛年财宝。康强寿命。父母妻子亲戚眷属上妙六尘。众生既受如是等苦。我当云何不生怜愍。或有众生于三世中。求上六尘而不能得。以是因缘具受众苦。若我于此恶类众生不生怜愍。我当云何得阿耨多罗三藐三菩提。一切众生受五阴担。我亦如是。若我不修大悲之心。云何得舍如是重担。一切圣人已得远离五阴重担。若不修行三种净戒。不善思惟。其心放逸不行正道。不得解脱如是之人受百种苦。众生既受如是百苦。我当云何不修悲心。若有众生于一日夜。能如是观。是人得心犹如虚空。是人能于一切众生修集大悲。是人能得身心寂静。是人不远正真法界及以法性。如是方便。能得声闻缘觉众生缘悲。若有菩萨初修道时。作是思惟。设令我有恒河沙等如须弥身。当以是身为于一人。于无量世受大剧苦。令彼一人得受乐者。我终不悔。亦不退转于菩提心。复作是念。假令一切所有众生。各各执椎如须弥山。来打我身经无量岁。我当忍受不生恶心乃至一念。复作是念。是人所受百种之苦。一切众生亦受是苦。而不知念阿耨多罗三藐三菩提。我今是学阿耨多罗三藐三菩提。云何不受刀剑火石。亦复如是。若我当于一切众生生恶心者。诸佛贤圣当见呵责而作是语。是人欲得阿耨多罗三藐三菩提。云何如是而不忍辱。菩萨摩诃萨修净意者。即是忍辱。忍辱者即是璎珞精进道性器四财宝。菩萨修集如是忍辱。能净身心。能净庄严坚固庄严。得大智慧。不与声闻辟支佛共。于诸众生最为殊胜。一切四魔不得其便。邪不能动。烦恼折减一切怨仇不能为恶。言辞所说不可穷尽。其智甚深犹如大海。精进坚牢如须弥山。等诸众生如海一味。能大利益犹如大地。净众垢污犹如清水。能作光明犹如朗日。于众无碍犹如猛风。世法不污犹如莲华。下视众生如金翅鸟。众生乐见如夏日云。众生乐受如夏时雨。见无余求犹病遇医。坏诸贫穷如如意珠。施众禅定犹如梵天。生死无碍犹如虚空。示平不平犹如明灯。人天恭敬犹如帝释。若有菩萨起嗔恚心。一切怨贼悉得其便。丧失一切善根财宝。一切众魔获得其过。为诸烦恼之所污染。入大闇处失一切善根。为诸圣人之所呵责。若有菩萨起嗔恚心乃至一念。则为丧失一切善法。设我悉受一切众生无量亿数打骂毁辱。乃至不应起一念嗔。何以故。如是众生不学慈悲。若彼众生心无嗔打。我当云何修集慈悲。以是义故。众生嗔时我应生喜。何以故。即是我之悲因缘故。若有善男子善女人。能作是观。即得不共声闻缘觉众生缘悲。亦能疾得阿耨多罗三藐三菩提。善男子。复有众生观三恶道苦众生已。修集悲心。复有观察三界所有诸苦众生。而修悲心。复有观察五阴众生。而修悲心。入界亦尔。善男子。以是义故。菩萨摩诃萨欲得阿耨多罗三藐三菩提。当修慈悲。何以故。夫慈悲者。即是一切善法种子。若有众生得色界身。亦是修集慈悲因缘。若无色身。若声闻道若缘觉道。若诸菩萨庄严坚固行六波罗蜜。调伏众生得无生忍。成阿耨多罗三藐三菩提。皆因慈悲种子因缘。说是慈悲因缘法时。明星菩萨得无生法忍。是忍不与缘觉声闻共之。八万四千众生得如法忍。五万五千那由他众生发阿耨多罗三藐三菩提心。十万八千众生得不退心。二万众生成就慈悲。五千比丘得阿罗汉果。五百比丘尼尽一切漏。十万亿众生破大邪见得正见心。尔时世尊告无胜意童子。善男子。过去有佛名发功德意。亦说如是大慈大悲。无胜意童子言。世尊。所言如者云何名如。佛言。善男子。远离身相名之为如。无胜意童子言。所言身者即是实性。即是寂静。即是法界。即是无漏。即是无尽佛言。善男子。如身者即是一切众生之身。即是过去未来边际。即是寂静。无胜意童子言。世尊。若一切佛如即是身。佛言。善哉善哉。善男子。如是法界无有增减。三世平等不生不出不灭。犹如虚空。如身亦如是。说是法时。三万众生得如法忍。尔时世尊告明星菩萨言。善男子。云何修集缘众生喜。善男子。若有菩萨不修慈悲。不念众生所有乐相。乃至不观三趣三界所有诸苦。而亦观于五阴出灭。如是观已生于喜心。但乐观法。观已生喜。如是喜心愿及众生。是名为喜。世尊。云何修舍。善男子。若有菩萨不修慈悲及以喜心。修舍念舍父母乃至声闻缘觉菩萨诸佛。修是舍时。远离一切爱嗔法心。是人修集空无相愿。既修集已。不久定当得入涅槃。若人修集如是等四无量心。是人则为十方诸佛菩萨天龙夜叉刹利婆罗门毗舍首陀比丘比丘尼优婆塞优婆夷之所供养。随有国土若四部众修集如是四无量心。其土则已远离一切衰祸之相。其中众生乐离恶法受持善法。善男子。四无量心。具足如是无量福德。

　　　　大方等大集经虚空目分中辟支佛乘品第七

　　无胜意童子复白佛言。世尊。修缘觉乘。比丘比丘尼优婆塞优婆夷善男子善女人。云何修集慈悲喜舍。佛言。善男子。若有修集辟支佛乘。比丘比丘尼优婆塞优婆夷善男子善女人。观众生乐。解众生乐。念法缘慈。终不忆念缘众生慈。如自心中所受乐事。亦愿众生同共得之。观法平等。观乐平等。观心平等。观如平等。如是观已。乃至不于一人生恶。设有因缘生恶心者。应作是念。若我于彼生恶心者。云何当得阿耨多罗三藐三菩提。菩萨摩诃萨。成就无量纯善功德。若于一人生嗔恶心。尚不能得阿耨多罗三藐三菩提。况我未成诸善功德。以是因缘。修众生慈及法缘慈。悲喜舍心亦复如是。善男子。若有欲学缘觉乘者。应如是修慈悲喜舍。说是法时。六万亿众生得住初地。或得二地三地四地五地。或有众生得无生忍。或有获得辟支佛道及声闻道。无量众生发阿耨多罗三藐三菩提心。

　　　　大方等大集经虚空目分中圣无碍智品第八

　　尔时众中有一童子名虚空声。白佛言。世尊。云何菩萨庄严无上菩提之道。修一切智目方便。无缘梵行一切法目方便。无缘梵行一切阴入界方便。解脱方便。三昧方便。陀罗尼方便。得忍方便。诸地方便。世尊。云何菩萨摩诃萨。修一切智目门。同虚空慧度于彼岸。无缘梵行。越度四流断四魔系。佛言。善哉善哉。善男子。汝今能入四无量海。欲度众生于生死河。是故今者发如是问。复欲不断佛大智海。善男子。十方佛土若有菩萨。同共汝行三昧智慧。我说法时。如是等辈悉为明证。若无如是菩萨证者。我则不说无缘梵行。何以故。我若说者。多于是中而生疑心。若有未得无缘梵行亦复生疑。以是义故。不应宣说。尔时世尊。即入三昧。其三昧名虚空幢。入已面门出大光明。其明种种遍照十方诸佛世界。蔽于日月令不复现。其光明中出大声言。娑婆世界释迦牟尼。为诸众生宣说梵行坏诸烦恼。说声闻乘辟支佛乘无缘梵行。无量众生及诸菩萨。次第而坐听受正法。亦说清净菩提之行。为欲利益无量众生故。作大集说种种行。无量众生获得一生及以后生。十方众生闻是语已。一切悉集娑婆世界。或有菩萨现真金身雨于金沙或现银身雨于银沙。或琉璃身雨琉璃沙。或颇梨身雨颇梨沙。或沉水身雨沉水沙。或栴檀身雨栴檀沙。或多摩罗跋身。雨多摩罗跋沙。供养于佛。供养已毕头面敬礼却坐一面。
　　尔时世尊告虚空声童子。善男子。今日十方诸大菩萨。其中或有得法忍者得无生忍一生后生。悉为我证如是菩萨修集慈悲喜舍之心。了了通达诸法之性。亦能远离身相业相。其心不著有为无为。亦不贪著眼乃至意色乃至法。至心修集无缘梵行。无诸觉观不生憍慢。无所贪著知真实性。观一切法皆悉平等。所谓三世三界三戒。亦得增长大慈大悲大喜大舍。一切众生。远离三界阴入界等。离一切字聚名聚句聚有为之法。作是观时。即得具足大慈大悲大喜大舍。修集同空三昧梵行六波罗蜜。诸佛护念。具善方便住第三忍。过于声闻辟支佛道。远离一切眼色因缘乃至一切意法因缘。观法界如随顺不倒。获得大慈大悲等力。于诸法中得大自在。而于生死不生厌悔。有大力势调伏众生。于三乘中得智方便。能雨法雨得无碍智。解诸众生异语方便。善男子。是名圣目陀罗尼。具无碍智修集梵行。善男子。若有菩萨修是梵行。如是菩萨常得见佛。能具佛法净佛世界。性净众净。行净智净。意净供养亦净。能具十地。次第当坐如来法座。如是名为清净法行。是名如来。是名世尊。名过四潮。名菩提道。能得菩提转大法轮。云何名为一切智耶。若智能观一切平等。众生平等三世平等不倒平等。如是等一切法见虚空目。见法虚空目。见无行虚空目。见性虚空目。见如空虚空目。见如内空虚空目。见如外空虚空目。见如内外空虚空目。见如大空虚空目。见如第一义空虚空目。见如有为空虚空目。见如无为空虚空目。见如毕竟空虚空目。见如无始空虚空目。见如性空虚空目。见如散空虚空目。见如自性空虚空目。见如一切法空虚空目。见如无所觉空虚空目。见如无法空虚空目。见如无性空虚空目。见如无法有法空虚空目。见如实性空虚空目。见如无相无愿虚空目。见如一切法无边无处虚空目。见如大慈大悲虚空目。见一切知见虚空目。见一切智。如是见已转正法轮。是名不共众生法界。是名一切智。名佛境界。说是无缘梵行时九万二千众生成就是法。恒河沙等众生得如法忍。恒沙众生远离垢秽得法眼净。一千比丘得阿罗汉果。无量人天发阿耨多罗三藐三菩提心。

　　　　大方等大集经虚空目分中护法品第九

　　尔时一切欲色界天。以妙香华幢盖伎乐供养于佛。白佛言。世尊。如来先已于阎浮提。转正法轮。今复于此大宝坊中。转大法轮。为菩提行故。一切大众复作是言。如来境界不可思议。何以故。如来在此大宝坊中。转法轮时。十方无量佛世界中。所有菩萨悉来集此。为听如是虚空目法行。尔时文殊师利童子。金刚山童子。无胜幢童子。无胜意童子。虚空声童子。如是等童子。其数九万二千亿。白佛言。世尊。唯愿如来以愿力故。令是虚空目法行久住于此娑婆世界及十方土无有灭没。何以故。如是法中说三梵行。菩萨若行如是三行。即得阿耨多罗三藐三菩提。佛言。善男子。南方世界金刚光明功德如来。西方世界智幢如来。北方世界发光功德如来。东方世界宝盖光明功德如来。是四如来以先有愿。以是愿故。是经后当流布十方令诸菩萨悉得修行如是三行。我今以此正法。付嘱四大天王。功德天女。四大龙王。诚实语天。四阿须罗王。具天。大自在天。八臂天地神女等。何以故。善男子。或有众生。其性弊恶。有大势力。多造重业不受是经。是人死已受恶鬼身恶龙之身。是恶鬼龙欲坏佛法。降注恶雨恶风尘坌。为诸修行三业比丘。而作重病。以手探腹取其心肝。吹吐恶气置饮食中故。令食者得大重病。良医拱手不能疗治。如是修行三业比丘。尽舍命已。是名法灭。如是恶鬼。复令如来所有弟子。刹利婆罗门。毗舍首陀。大臣长者悉生恶心。恶心既生互相残贼。当尔之时。阎浮提内国土城邑。空荒无人。人民既无。谁当流布如是经典。是故我今不以是经。付嘱菩萨。比丘比丘尼。优婆塞优婆夷。及诸国主。以付四王乃至地神。如是天神至心护持。若有国土。刹利婆罗门。毗舍首陀。比丘比丘尼优婆塞优婆夷。受持读诵如是经者。是诸天神。当至心护。劝诸檀越令致供养。所谓衣服饮食。卧具病药房舍灯烛。是诸檀越若有恶相诸恶病瘦。诸天力故悉令消灭。以是因缘法得增长无有灭没。尔时一切诸天神等。白佛言世尊。若今现在若佛灭后。我等要当舍离自事守护是法。若佛弟子比丘比丘尼优婆塞优婆夷。有能受持如是等经勤行精进。虽复受畜八不净物。畜养妻息金银琉璃颇梨。田宅奴婢仆使。我为法故。亦当守护遮诸恶鬼不令娆近。随是经典所在之处。令其土地日月五星不越常度。怨仇兵革皆悉消伏。所有众生若男若女。若大若小。悉乐受诵如是经典。持戒清净勤行精进。世尊。以是因缘。一切诸天乐处人间。是人舍身即得生天。诸天增长色力寿命。所有恶相灭无遗余。其无信者我能令信。若佛弟子。比丘比丘尼。优婆塞优婆夷。不能受持如是经典。读诵书写。不乐寂静。不善思惟。乐求供养不持净戒。懒惰懈慢。心无惭愧。亲近白衣。如是比丘。以财俗力毁佛弟子。若打若杀若缚若骂。向王大臣说其过恶。佛诸弟子。闻是事已生大恶心。生恶心已。诸善鬼神舍至他土。是故恶鬼即得其便。既得便已。诸国兴兵互相讨伐。降恶风雨令谷不登。人民饥馑共相茹食。尔时十方世界菩萨白佛言。世尊。诸佛如来。为如是等五滓众生。制于禁戒。唯愿如来为法久住复制禁戒。所谓身戒口戒意戒。不得受畜一切恶物。恶心斗诤。亲近国王大臣长者。受畜一切俗人之物。如余佛土所制净戒。佛言。善男子。止止。佛自知时。善男子。因缘未出。如来则不豫制禁戒。尔时世尊告频婆娑罗王。大王。汝之国法何名大罪。何名小罪。频婆娑罗言。世尊。我之国法。有四重罪。一者断他命根。二者偷至五钱。三者淫他妇女。四者为五钱故大众王边故作妄语。如是四罪犯者不活。佛言。我今亦为未来弟子制是四重。复次大王。王子几岁不听入宫。世尊。过二十年则不听入。佛言。我亦如是。沙弥二十乃至得道不听入众。王言世尊。如我国法。有作罪者必死不疑。或打或骂闭系输物。摈出界外。如来法中其义云何。大王。我之法中亦复如是。有犯罪者或令苦作一月二月。或不与语共坐共食。或不共住。或摈令出。或出一国。或出四国。有佛法处。治如是等恶比丘已。诸善比丘安乐受法。故使佛法久住不灭。大王。若未来世有我弟子。饶财多宝有大力势。王所亲爱。一切大众不能摈治。如是等人汝等当治。刹利婆罗门毗舍首陀。不能治者。如是四姓。则为断我三宝种性。能灭法炬。破坏法船。燋涸法味。夺众生眼。我法坏时。心则放舍。大王。譬如一人夺一切眼。于意云何。是罪多不甚多。世尊。不可称量。不可计数。大王。若有刹利婆罗门毗舍首陀。有大力势。见我法灭舍不守护。其所得罪亦复如是。大王。若有国主。于无量世修施戒慧。见我法灭舍不拥护。如是所种无量善根悉皆灭失。其国当有三不祥事。一者谷贵。二者兵革。三者疫病。一切善神悉舍离之。其王教令人不随从。常为邻国之所侵娆。暴火横起多恶风雨。暴水增长吹漂人民。内外亲信咸共谋叛。其王不久当遇重病。寿终之后生地狱中。若宿善追及。还得人身。无量世中常盲无目。贫穷跉跰行乞自活。常生恶心。因是恶心。复当还堕于地狱中。如王夫人。太子大臣城主村主。将帅郡守宰臣。亦复如是。频婆娑罗耳闻是语。悲泣哽咽收泪而言。世尊。我值如来犹故不能如法治国。况未来世放逸诸王。不能持戒修行精进。治恶比丘护持佛法。不能绍继三宝种性。如是诸王。长夜常行于三恶道。尔时诸王夫人。太子大臣。城主村主将帅郡守宰官。皆白佛言。我等于今现在之世。要当勤心守护佛法。亦当供养受持法者。衣服饮食卧具医药。治恶比丘绍三宝性。佛言。善男子。汝等若能建立此事。则为供养三世诸佛。亦得无量不可思议诸善功德。

　　　　大方等大集经虚空目分中大众还品第十

　　尔时世尊复告诸天。善男子。汝等今者勿怀忧虑。我今当与未来弟子。为护法故。立严峻制。为不断绝三宝性故。为欲增长诸善法故。为增长多闻满宝藏故。为离一切苦烦恼故。为成无上菩提道故。善男子。我今所说。一切声闻。具足成就得声闻乘。一切缘觉具足获得辟支佛乘。一切菩萨。具足成满三种梵行。得无上智。善男子。是经能离诸恶众生。能坏众生恶不善法。能灭身口意不善业。能破一切诸恶果报。若有善男子善女人。供养是经。则为供养十方诸佛。尔时娑婆世界一切众生。异口同音而作是言。善哉善哉。世尊我初未闻是大法聚。今得闻之。世尊。我能受持守护是法。为护法故不惜身命。若有比丘比丘尼优婆塞优婆夷。受是经者我当供养。随其所须一切给与。若复有能供养如是受持经者。我等亦当勤守护之。内外财宝令无损秏。随是经法所流布处。亦护其土令无诸恶。佛言。善哉善哉。善男子。汝能如是守护法者。则为供养三世诸佛。善男子若诸众生有护法心。若生人天得大自在。乃至畜生亦有大力。为人所重不经寒苦。善男子。是护法者恶不能加。心无所畏无能破坏。诸魔烦恼不得其便。多饶眷属智慧具足。凡有所说无所挂碍。乐行十善修集正定。父母诸王见则恭敬。能升法座转正法轮。凡有所闻终不忘失。

　　　　大方等大集经卷第二十四



　　　　大方等大集经卷第二十五

　　　　北凉天竺三藏昙无谶译

　　宝髻菩萨品第十一之一

　　尔时世尊故在欲色二界中间大宝坊中。坐师子座。放大光明犹如日月。得大自在犹如梵释。功德高显独如须弥山。法界甚深犹如大海。于大众中演说正法。初中后善字义真正。具足清净班宣梵行。为诸菩萨净于法印。令诸菩萨闻已修集。尔时东方过九万二千诸佛世界。彼有世界名曰善华。其土有佛。号曰净住如来应正遍知明行足善逝世间解无上士调御丈夫天人师佛世尊。为化众生宣说正法。有一菩萨名曰宝髻。与诸菩萨其数八千。没彼世界欲来此土。赍妙宝盖欲奉如来。其盖周覆一千世界。及诸香华欲供养佛。妙音说偈赞叹如来。
　　若诸人天得睹佛　　则为获得大利益
　　如来所受苦无量　　勤精进故得菩提
　　往昔精进修菩提　　超过一切诸菩萨
　　为令众生得利益　　故转无上正法轮
　　如来如是难得见　　所说正法亦难闻
　　获得人身亦复难　　诸根具足亦如是
　　若诸众生行不善　　亦不能作三善业
　　若人欲得大利益　　应当觐见释中尊
　　若欲听受无上法　　并见十方诸菩萨
　　具足三十二妙相　　应当速诣大宝坊
　　今若不种诸善根　　后必不得大涅槃
　　若欲具足人身者　　应当速诣娑婆界
　　若欲破坏三恶道　　欲受人天微妙乐
　　获得无上无比乐　　应当诣于娑婆界
　　大医今施甘露味　　除灭众生诸烦恼
　　如来商主大法王　　今日演说无上界

　　宝髻菩萨说是偈时。其声遍满大千世界。时舍利弗闻是偈已即白佛言。世尊。如是偈音何处演说。佛言。舍利弗。东方过于九万二千诸佛世界。彼有世界名曰善华。其土有佛号曰净住。彼有菩萨名曰宝髻。与八千菩萨俱来至此。是其所说。其声闻乎大千世界。劝诸众生令修善法。尔时宝髻菩萨。与八千菩萨。及无量人天。来至佛所。头面礼拜。白佛言。世尊。善华世界净住如来。致敬问讯。起居轻利气力安不。眷属大众乐受法不。世尊。我从彼来至此世界。为听菩萨净行法印。唯愿如来。普为一切。大慈怜愍分别解说。令诸菩萨闻已修集。破坏一切烦恼习气修菩萨行。了知一切众生之心。能修菩萨所有行相。能得解了智慧之行。能知一切烦恼等行。能修菩萨所修法行。能深观察一切罪过。身得无碍见一切佛。佛言。善哉善哉。善男子。谛听谛听。我今当说如是净行十分之一。善男子。菩萨摩诃萨有四行。何等为四。一者波罗蜜行。二者助菩提行。三者神通行。四者调众生行。波罗蜜行者。是愿方便。助菩提行者。是修道方便。神通行者。是调心方便。调心方便者。是菩提心坚固方便。善男子。云何名檀波罗蜜。檀波罗蜜即是净行。能坏痴心能修舍心。修舍心已能一切施。若有菩萨能一切施。即得四种无分别心。何等为四。一者不分别众生。二者不分别法。三者不分别心。四者不分别愿。是名为四。不分别众生。是可与是不可与。此多与此少与。此上与此下与。此恭敬与此轻慢与。此全与此半与。此持戒此破戒。此福田此非福田。此得大报此不得大报。此是正见此是邪见。此行正聚此行邪聚。善男子。若菩萨摩诃萨。得如是心。名不分别心。无憍慢心。无上下心。无挂碍心。是平等心。真正之心。平等施戒。平等慈悲。无有分别犹如虚空。是名不分别众生。不分别法者。菩萨终不作是分别受者为说不受不说。受法者施其所须。不受法者则不供给。终不观察凡夫之人不可惠施。贤圣之人则应布施。是名不分别法。不分别心者。观诸众生心皆平等。不为报施。无内外贪。非为名施。不求果施。所爱之物施已不悔。为摄众生故行惠施。是名不分别心。不分别愿者。施时不为得帝释身梵王之身转轮王身魔身长者大臣之身。亦复不为大自在故。大眷属故。不为上有。不为声闻辟支佛乘。乃至不为阿耨多罗三藐三菩提故。而行布施。是名不分别愿。善男子。菩萨摩诃萨修惠施时。具足成就如是四事。则得远离八不正见。一者我见。二者众生见。三者寿命见。四者士夫见。五者常见。六者断见。七者有见。八者无见。是名为八。复得远离四种功德。一者凡夫功德。二者声闻功德。三者缘觉功德。四者余习功德。如是施已。不观四相。一者常相。二者乐相。三者我相。四者净相。能净四法。一者净身。二者净口。三者净心。四者净愿。远离三碍。一果报碍。二声闻碍。三悔心碍。善男子。菩萨修行如是施时。远离三畏。一者憍慢畏。二者上慢畏。三者魔业畏。菩萨修行如是施时。具四种印。一者内空印。二者外空印。三者众生空印。四者菩提空印。如是施时具四精进。一者满众生故具足精进。二者护佛法故具足精进。三者为具三十二相八十种好故具足精进。四者净佛土故具足精进。是时复得具足四念。一者念菩提心。二者念欲见佛。三者心常念慈。四者念离烦恼。如是施时净于三事。一者自身。二者他身。三者菩提。如是施时净于四智。一者界智。二者众生满足智。三者愿智。四者助菩提智。善男子。菩萨若能行如是法。则能净于檀波罗蜜。善男子。云何菩萨净于尸波罗蜜行。善男子。有一种净。所谓菩萨怜愍一切世间众生。胜于声闻辟支佛慈。能坏魔业调诸众生。具足无量功德宝聚。无有放逸。复有二种。一者于诸众生。不生恶心。二者调诸众生令向菩提。复有三种。一者净身。远离一切身恶业故。二者净口。远离一切口恶业故。三者净意。远离一切贪恚邪见故。复有四种。一者劝诸众生令持禁戒。二者劝诸众生具足净戒。三者能调诸毁戒者。四者见持戒者。供养恭敬尊重赞叹。复有五种。一持戒已不生憍慢。二见毁戒不生轻慢。三见持戒心无嫉妒。四终不求声闻之乘。五者不念辟支佛乘。复有六种。一者念佛。为过戒故。二者念法。为过戒已心不生悔。三者念僧。为能具足如来戒故。四者念戒。为不求诸有果报故。五者念施。为能一切悉施与故。六者念天。为欲具足诸善法故。复有七种。一者深信一切佛法。二者勤行精进。为得佛法故。三者具智。为知一切诸佛法故。四者闻已能说一切佛法故。五者供养父母师长和上。六者畏于现在未来恶业。七者有惭愧心。复有八种。一者不为利养显异惑众。二者不说自事。离一切故。三者不赞供养。心知足故。四者行圣种性。乐善法故。五者随头陀法。不惜身命故。六者乐于寂静。离说世事故。七者深心乐法。厌三界故。八者至心护法。不惜身命故。复有九种。一者离九恶心。过九众生所居处故。二者念净。三者念修。四者增长善法。五者心乐寂静。六者离烦恼热。七者庄严舍摩他。八者勤行精进。九者不欺众生。复有十种。一者净身三业。二者净口四业。三者净意三业。四者远离嫉妒。五者离谄曲心。六者至心念戒。七者为持戒故。勤行精进。八者软语。为调众生。九者受身为众生使。十者于诸福田不生轻慢。善男子。菩萨修行尸波罗蜜。有二种净行。一者有心有相及以庄严。宁舍寿命终不毁戒。二者无心无相及无庄严。于一切法心无所著。复有二种。一者净于内入。二者不求一切外入。复有二种。一者常愿菩提之心。二者不观本向菩提戒相。善男子。云何菩萨净羼提波罗蜜行。善男子。菩萨摩诃萨受骂不报口业净故。受打不报身业净故。受嗔不报意业净故。善男子。菩萨摩诃萨虽受骂辱所以不酬。护众生故。受诸楚毒所以不报。护后世故。被截手足慈心不嗔。护菩提故。见有求者。心不生嗔。为四摄故生慈心故。增菩提道故。坏悭贪心破魔业故。善男子。菩萨摩诃萨修念佛已。行于忍辱。受一切苦。为得佛身故。善男子。复有菩萨修于忍辱。为欲具足得十力故。复有菩萨修于忍辱。为欲成大师子吼故。复有修忍。为知三世无挂碍故。复有修忍。为得大慈大悲力故。复有修忍。为得具足一切智故。
　　善男子。菩萨摩诃萨具足二力。能成就忍。一者智力。二者修力。以智力故观于身心。是故为忍。以修力故不著诸法。是故为忍。复次善男子。净忍菩萨则能观察一切法中无有众生。是故修忍。一切诸法其性解脱。是故菩萨观一切法。无忍无嗔。若于诸法心无所著。是名为忍。善男子。菩萨有二忍。一者观如法身。二者观如法界。菩萨摩诃萨若能如是观二法者。是名菩萨净羼提波罗蜜行。善男子。云何菩萨。净毗梨耶波罗蜜行。若菩萨摩诃萨于诸修行不息不悔。于诸善法心无厌足。亦乐修行五波罗蜜。常求庄严一切善法。拥护正法乐宣说之。调伏众生心无休息。过于声闻辟支佛乘。拥护一切诸佛正法。修诸苦行其心不悔。终不丧失本昔善根。广修多闻心无厌惓。为众走使不生愁悔。是名精进。如是精进云何名净。若能观身犹如影像。口无言说心毕竟净。以尽智观诸灭法。以无生智知诸有尽。如是观时则能庄严三种精进。一者体庄严。二者觉庄严。三者分别庄严。复有三种不著精进。一不著眼。二不著色。三不著识。乃至法亦复如是。是名不取不舍精进。具足如是勤精进已。不取惠施不舍悭贪。不取持戒不舍毁戒。不取忍辱不舍嗔恚。不取精进不舍懈怠。不取禅定不舍乱心。不取智慧不舍愚痴。不取善法不舍恶法。不取佛道不舍二乘。是名二种勤精进也。是二精进能具佛法。复有二种。所谓内外。若菩萨能修如是勤精进者。是名毗梨耶波罗蜜行净。善男子。云何菩萨净禅波罗蜜行。若菩萨摩诃萨。取诸禅支观诸禅支。观已入定。既入定已。不贪著色受想行识。是名为禅。非著眼禅乃至意禅。是名为禅。非著色禅乃至法禅。是名为禅。非著地水火风空禅。是名为禅。非著日月释梵自在天禅。是名为禅。非著欲界色无色禅。是名为禅。非著此彼禅。是名为禅。非观身心禅。是名为禅。非著上下禅。是名为禅。非著四取禅。是名为禅。非著众生寿命士夫我人相禅。是名为禅。非著常见断见有无见禅。是名为禅。非毕竟尽漏禅。是名为禅。非入定聚禅。是名为禅。非得沙门果禅。如是禅者。非毕竟行禅。名空调伏禅。非真空禅。名无相调伏禅。非真无相禅。名无愿调伏禅。非真无愿禅。是菩萨具足成就大慈大悲一切空行禅。云何名为具一切空。若能不观布施持戒忍辱精进禅定智慧方便。慈悲喜舍。四谛菩提。智慧誓愿庄严。舍摩他毗婆舍那。解脱惭愧。是名诸佛方便三昧神通无碍智。摄取十力四无所畏十八不共法。不为二乘之所染污。断诸习气。具足无量大神通智。为诸众生之所归依。庄严世法及出世法。能善调伏一切众生。渡于四流生死大海。能断一切所有系缚。净诸法性。是名性寂静。非向法寂静。亦取向法舍性。了了向法盲性。有闻向法聋性。勤调伏向法停住。凉灭寂静。调伏炽然。是名一切行空。善男子。譬如三千大千世界。所有众生悉善知画。其中或有善能泥涂。或能磨彩。或晓画身不晓手足。或晓手足不晓面目。时有国王。以一张[疊*毛]与是诸人。而告之言。凡能画者。悉来聚集于此[疊*毛]上。画吾身像。尔时诸人悉来聚集。随其所能而共作之。有一画师。以缘事故竟不得来。诸人画已持共上王。善男子。可言诸人悉集作不。不也。世尊。善男子。我说此喻。其义未显。善男子。一人不来故。不得言一切集作。亦不得言像已成就。佛法行者亦复如是。若有一行不成就者。不名具足如来正法。是故要当具足诸行。名为成就无上菩提。说是法时。六万菩萨于一切行。得具足空。善男子。云何菩萨摩诃萨净般若波罗蜜。善男子。菩萨摩诃萨具十二慧。一者知过去无碍。二者知未来无碍。三者知现在无碍。四者知有为无碍。五者知无为无碍。六者知一切世作无碍。七者知出世无碍。八者知辩才无碍。九者知实无碍。十者知世谛无碍。十一者知第一义谛无碍。十二者知诸众生利钝无碍。是名为慧。难破能破。难观能观。难解能解。譬如金刚不可沮坏。是名出世之慧。毕竟慧。一切众生真解心慧。难行难入难见。甚深难可习学。正见正聚。远离诸见及以习气。自知了了知见一切众生之心。法智义智无所贪著。旷大光明无诤无迮。善知时节过于时节。护正法聚。毕竟觉正觉实觉。远诸垢秽不为一切之所呵责。一行无行。一切众生行。无足迹行。虽离一切世间之行。亦不远离一切世行。虽离世界不离佛土。虽离一切诸行庄严。亦不远离调伏众生。虽离诸行不离善行。虽离众生心行因缘。不离知于众生心行。虽离世行不离世法。虽离诸身亦入众生心。是名为慧。如是智慧甚为难得。非善根纯熟终不能获。不能常修行善法者。亦不能得如是智慧。菩提树下乃能得之。真知法性诸佛所护。度至彼岸。知一切法施甘露味。是故名为般若波罗蜜。善男子。如是智慧。毕竟了知一切缘一切相。一切众生心之所行。以是义故名为智慧。如是智慧有二寂静。一者知碍相寂静。二者知无碍相寂静。复有二种。一者无觉净。二者离诸见净。如是智慧菩萨摩诃萨常游众生利钝根中。众生心中。一切法中。观诸烦恼即是智慧。菩萨虽住诸界。多住佛界。能善观见十方世界。离一切盖。悉是一切佛法根本。具足一切无上佛法。不学诸法不离诸法。不坏一法不成一法。菩萨成就如是智慧。能作功德能读诵说一切佛法。一切福德悉能得之。皆能修成一切善法。是名菩萨净般若波罗蜜行。说是法时。二万二千众生发阿耨多罗三藐三菩提心。八千菩萨得无生忍。五百比丘漏尽意解。十千天人得须陀洹果。尔时一切天与人同声而言。世尊。若有人能信是经者。当知是人诸佛所护。何况有能受持读诵书写供养。善男子。云何菩萨摩诃萨净菩提行。善男子。菩萨摩诃萨观身念处。有二种行。一者不净行。二者净行。不净行者。观身不净臭秽充满。无常无住诳诸凡夫。净行者。菩萨摩诃萨作是思惟。我今因是不净之身。得净佛身。得净法身。净功德身。一切众生所乐见身。复次善男子。菩萨摩诃萨观身身已。能净二行。一者无常。二者常。菩萨摩诃萨观身无常毕定当死。如是观已。不为身故造诸恶业邪命自活。修三坚法。一者身坚。二者命坚。三者财坚。如是观已。能为众生而作给使。即得远离身口意曲。菩萨如是观身无常。得如是等无量功德。云何为常。菩萨摩诃萨观无常已则得常身。因无常故得功德身。因无常故。不断佛种法种僧种。善男子。又复常者即是无尽。无尽者即是无为。无为者即是一切智所行处。一切智所行处者。是空无相愿。又复常者即是虚空。菩萨摩诃萨观一切法犹如虚空。是名菩萨摩诃萨常行。善男子。复有菩萨修身念处。观察一切众生之身。毕竟当是如来佛身。如如来身法身亦尔。如是二身我身亦尔。是名菩萨观无漏身。菩萨尔时所得善法。随其多少悉是无漏。以如是法。发愿回向一切种智。得无漏已终不起漏。所言漏者即是三漏。所谓欲漏有漏无明漏。菩萨了了知三漏已。为众生故生于欲界。亦复不为欲漏所污。色无色界亦复如是。无明漏者已拔其根。何以故。拔无明故则无见漏。菩萨摩诃萨修身念已。于是身中。不见我及我所不生憍慢。离我我所故。不求不取一切财物。不求取故于物无诤。以无诤故即是寂静。夫寂静者即是忍辱。住于忍辱不上不下。不上不下者即如法住。如法住者。不行善法不行恶法。不上下已即得善友。得善友已遇善知识。遇善知识故得闻正法。闻正法故不以漏心向有漏法。是名过于诸漏境界。过漏境已常入禅定。既入定已。乃至一法不生觉观。无觉观故。不作一法不变一法。是名如法。是名一切法平等。若得如是诸法平等。是名一切智。善男子。菩萨摩诃萨若能如是观身念处。是名观身身念。善男子。菩萨尔时次观受念处。于有受者生慈悲心。向诸众生作如是言。毕竟乐者断一切受。若人能断一切受者。即是常乐。菩萨尔时随所受者生慈悲心。若自若他受乐受时。远离爱心生于慈心。若受苦时。远离嗔心生于悲心。若受不苦不乐。离无明心生于舍心。是故菩萨受乐受时不生贪著。受苦受时不生嗔恚。受不苦不乐不生无明。菩萨尔时观一切受无常苦无我。见受乐者即知是苦。见受苦者如痈如疮。见不苦不乐受是不寂静。观于乐受即是无常。观于苦受即是空无。不苦不乐即是无我。菩萨尔时作是观已。见是诸受即是无受。见一切受即是有为。若是有为即是生灭散漏无住。如是观已。不见于我不见受者。是名菩萨大智方便。因是方便。见一切受无常生灭。观一切法悉是空无。无受无受者无作无作者。从缘而生从缘而灭。无属无取于诸因缘不生觉观。因无觉观。作如是言。诸因缘法皆悉是空。菩萨摩诃萨如是观时成受念处。能令身心皆悉寂静。知一切行。是名一切智。是名受受念处。云何菩萨修心念处。菩萨摩诃萨住菩提心。观是心性。不见内入心。不见外入心。不见内外入心。不见阴中心。不见界中心。既不见已作是思惟。如是心缘为异不异。若心异缘。则一时中应有二心。若心即缘。不应复能观于自心。犹如指端不能自触。心亦如是。作是观已。见心无住无常变异。所缘处灭。即知是心非从缘生非不缘生。非常非断非内非外非有非无。观心如是。不妨如法知心寂静。是名菩萨修心心念。复次善男子。菩萨摩诃萨观心非色不可睹见。非是觉观。是名菩萨修心念处。如心心数亦如是。如心数心行亦如是。如心行心所求法亦如是。如所求法。菩提亦如是。如菩提一切善法亦如是。菩萨若观心。如猕猴画水朝露蜂王鱼母。如河如焰。如想远事独行无身。常转无停。贪著诸界次第生灭。能摄如是无量之心。令住一处不动不转。不漏不错不乱不散。是名舍摩他。菩萨若能作如是观。是名成就观心心念处。是名知心境界。是名知心法界。是名知心真实之相。是名知心真实之性。即是广知即真净知。了知真知实知如幻。是名知法。名知心性。名知心尽。名无取知无挂碍知。菩萨摩诃萨如是观已。善知一切众生心性。知已如应而为说法。如知自心性。知一切众生心性。亦复如是。如自知心相。知一切众生心相亦复如是。如知自心空。知一切众生心空亦复如是。如观自心平等。观一切众生心平等。亦复如是。作是观已不动法界。是名菩萨修心心念处。善男子。云何菩萨修法念处。菩萨摩诃萨作如是观。法出法灭。无我众生寿命士夫。无生无灭无没无出。是名法性。若能求法是名出法。若不求法是名灭法。若善不善。出者从缘灭者从缘。如是观时观于三行。所谓恶行善行不动行。是三行中。我当常行福善之行。为十善法。十善法者。为净身业。欲求如来三十二相八十种好他不能害。净口业者。凡有所说众乐听受。净心业者。于诸众生其心平等。常入禅定。净四无碍智。净慈心故施众生常乐。净悲心故。无量世中为众生受苦其心不悔。净于十力。为知众生诸根利钝。净四无畏。为知众生障无障故。净十八法。为知三世无障碍故。净一切佛法。为一切众生无能胜故。菩萨摩诃萨能如是观。于诸善法及诸功德。不生厌足亲近善行。远离恶行及烦恼习。真实了知于不动行。虽知不贪心得自在。随愿往生非结业生。生于欲界为众生故。善男子。菩萨摩诃萨得善方便。观法念处。修集庄严助菩提法。远离一切障菩提垢。得是功德。不著常见不著断见。离是二见行于中道。夫中道者有二种法。一者不善念。二者无明。是二法中心不放逸。是名中道。复有二法。一行二识。复有二法。一者名色二者六入。复有二法。一触二受。复有二法。一爱二取。复有二法。一有二生。复有二法。一老二死。是二法中不放逸者。是名中道。如是中道。世间智慧所不能见。不可宣说不可显示。无有相貌无色无处无取无舍。清净寂静。善男子。夫中道者。不可眼见。乃至不可触触。亦无至处亦世出世。不可宣说非多非少。故名中道。善男子。我与无我名为二边。若有说言非常非断。非命非士。非想非非想。非觉非非觉。非实非虚。非此非彼。非有非无。非有为非无为。非行非非行。非生死非涅槃。不作如是。是名中道。复次善男子。菩萨摩诃萨观法法念。不分别法界。如法界众生界亦如是。如是二界名虚空界。一切诸法悉入法界。夫法界者即众生界。众生界者即无分别。是名观察一切法。等见一切界即是法界。虽明了见而心不著。以不著故则无分别。菩萨摩诃萨不以肉眼天眼慧眼观法念处。何以故。如是三眼无相貌故。是故观法则以法眼。虽了了知而心不著。虽复不著不失法界。是名佛智。能知如是甚深法界。亦不失于一切智念。是名菩萨修法法念处。善男子。菩萨摩诃萨何故修集是四念处。为欲远离四颠倒故。修身念处为离净倒。修受念处为离乐倒。修心念处为离常倒。修法念处为离我倒。又离四食。修身念处离于抟食。修受念处离于触食。修心念处离于识食。修法念处离于思食。又复远离识四住处。修身念处离住色处。修受念处离住受处。修心念处离住想处。修法念处离住行处。复离五阴。修身念处远离色阴。修受念处远离受阴。修心念处远离识阴。修法念处离想行阴。是名菩萨净四念行。善男子。云何菩萨修四正勤行。菩萨摩诃萨常乐修集一切善法。未生恶法为不生故勤行精进。已生恶法为远离故勤行精进。未生善法为令生故勤行精进。已生善法为住不失故勤行精进。善男子。菩萨摩诃萨于无量世修集善行。是故性善。不以方便令恶不生。若有菩萨修四正勤心得自在。四正勤者。菩萨尔时心及心数与大慈悲和合共行。故名正勤。菩萨尔时次第修集四如意足。一者欲。二者心。三者进。四者慧。专念至心念于菩提。是名为欲。修大悲故觉心轻便。是名为心。远离恶法是名精进。得方便故名之为慧。菩萨修四如意足已。得四自在。一者寿命自在。以自在故。虽生短命自得长寿。为调众生。与长寿者演说正法。于长寿中能现短寿。随是菩萨所生之处。若天若人得命自在。二者身得自在。以自在故。随心作身随心作色。示现威仪为众生故。菩萨若欲于诸众生其身同等。高大微小悉皆能作。三者得法自在。以自在故。能知一切世出世法。示诸众生一切世事。于出世行心亦不退。明知甚深十二因缘。得无碍智。能为众生说种种法。无量众生闻是法已。发阿耨多罗三藐三菩提心。四者愿得自在。以自在故。令四大海合作一海。不来不去无有动转如本不异。亦令三千大千世界诸须弥山合为一山。不来不去无有动转如本不异。于四天王三十三天无所妨碍。欲令三千大千世界。悉作金宝七宝栴檀华香璎珞。虚空水火皆随意成。是名菩萨得四自在。善男子。菩萨若得四如意足。则得面见十方诸佛。与共语言进止一处。一切梵天帝释四王。阿修罗乾闼婆迦楼罗紧那罗摩睺罗伽。亦复如是。云何净严四如意足。善男子。若能供养父母和上师长有德。见诸众生先意问讯。柔软与语如语而作。视诸众生其心平等。善心正心恭敬心惭愧心。远离贪欲嗔恚愚痴。无欺无贪无姤无悭。营他事业如己所作。无势力者助其力势。泥涂之处发治土石。河涧沟渠造作桥梁。或以身负或施船济。常施众生所须之物。口不说他衰恼之事。亦不讥刺他所犯罪。有犯罪者能如法除。遮诸烦恼令不生起。所重之物能以施人。既施之后心不生悔。为诸众生发愿回向。信心以善劝诸众生。不惜身命少欲知足。于他利养心无悕望。常念出家亦劝众生。念善知识无心舍离。于怨亲中平等无二。以种种乘施行路者。羸乏之人施床卧具。有恐怖者能为救护。视诸众生如父母想。不轻毁戒施贫财物。有病瘦者给其医药。施恩于他不自称说。终不断绝三宝种性。常念无为。远离世事一切诸恶不善之法。不为世法之所污染。不失菩提至心之念。是名庄严净四如意足行。

　　　　大方等大集经卷第二十五



　　　　大方等大集经卷第二十六

　　　　北凉天竺三藏昙无谶译

　　宝髻菩萨品第十一之二

　　云何菩萨净五根行。菩萨信心不可动转。名为信根。不由他教而行精进。名精进根。常念菩提名为念根。常修大悲名为定根。摄取善法名为慧根。复次信诸佛法名为信根。求诸佛法名精进根。念诸佛法名为念根。得佛三昧名为定根。断诸疑网名为慧根。复次心向菩提无有疑网。名为信根。增长善法名精进根。求善方便名为念根。视诸众生其心平等。名为定根。观诸众生上中下根。名为慧根。复次心净无浊名为信根。坏众浊心名精进根。念清净法名为念根。观心性净名为定根。能令众生住清净法。名为慧根。复次远离一切弊恶之法。名为信根。求诸善法名精进根。得已不失名为念根。既得善法如法而住。名为定根。思惟善法不善无记。名为慧根。复次信根者即是施心。精进根者即是乐施无有休息。念根者既施之后不求果报。定根者即平等施心无分别。慧根者不观福田及非福田。复有信根。即是初入善法之心。精进根者能坏憍慢。念根者离我我所。定根者远离一切六十二见。慧根者远离一切诸恶烦恼。是名菩萨净五根行。
　　云何菩萨净五力行。善男子。菩萨摩诃萨具足五根。不为诸魔之所破坏。故名为力。一切声闻辟支佛乘所不能及。一切众生不能令其退大乘心。一切烦恼不能破坏。能令其心知足少欲。身得大力善覆诸根得金刚身。是名为力。善男子。菩萨摩诃萨住信力时。终不造作一切诸恶。住进力时造一切善。住念力时不失善法。住定力时不为五欲乐之所坏。住慧力时远离一切诸结烦恼。复次住信力时不随他语。住进力时求善不息。住念力时得陀罗尼。住定力时说法平等。住慧力时能坏一切众生疑心。复次住信力时具得解力。住进力时具精进力。住念力时具解脱力。住定力时具足愿力。住慧力时具诸行力。复次住信力时见悭罪过。住进力时远离悭贪。住念力时以所修善愿向菩提。住定力时其心平等。住慧力时心终不求施戒定报。复次住信力时能离一切破戒之垢。住进力时至心具戒。住念力时以所持戒愿向菩提。住定力时具清净地。住慧力时远离作戒。复次住信力时远离嗔心。住精进力修习忍辱。住念力时以所修忍愿向菩提。住定力时护诸众生。住慧力时不观众生士夫寿命。复次住信力时远离懈怠。住进力时所修诸行到毕竟岸。住念力时所修精进愿向菩提。住定力时身心寂静。住慧力时不住善恶。复次住信力时远离一切匆务之事。住进力时勤求禅支。住念力时以所修定愿向菩提。住定力时其心常定。住慧力时不著诸定。复次住信力时远离无明。住进力时勤求诸善。住念力时以所修智愿向菩提。住定力时修善思惟。住慧力时如法而住。复次住信力时具足七力。住进力时得住七觉。住念力时得八念处。住定力时离七识处。住慧力时离八邪支。复次心于菩提无有退转。是名信力净信力行。不取不舍是名进力净进力行。修四念处是名念力净念力行。调伏于心是名定力净定力行。远离诸见知善方便。是名慧力净慧力行。善男子。云何菩萨净七觉行。终不失于助菩提法。名念觉分。不取不舍奢摩他。名择觉分。离一切恶名进觉分。离诸愁恼名喜觉分。身心寂静名除觉分。得解脱味名定觉分。所作已办名舍觉分。复次不舍菩提心名念觉分。至心护法名择觉分。调诸众生无有休息名进觉分。具足善法名喜觉分。离诸烦恼名除觉分。能令众生住三昧中名定觉分。令诸众生悉知法界名舍觉分。复次不念声闻辟支佛乘。名念觉分。分别一切法字句义。名择觉分。求善法时三业不息。名精进觉分。离怨亲心名喜觉分。如法而住名除觉分。随诸世间而能调伏。名定觉分。不观二法名舍觉分。善男子。助菩提者。觉一切法知一切法。分别诸法筹量诸法。知诸众生心性心行。是名菩提分。亦名圣行。如是圣行。非是一切凡夫魔众邪见所行。非是色声香味触行。非一切相一切受。诸心意识见闻觉知。有想无想一切法行。故名圣行。夫圣行者。非觉非非觉亦非大觉。而能对治一切诸法。然复不与诸法诤讼。是名圣行。圣行者即是佐助菩提之法。
　　善男子。云何菩萨净八道行。八道者。所谓正见。云何正见。正见者。见一切法皆悉平等。如是正见不名空见。何以故。自有正见非是空见。如是二见亦名同见。复有我见众生见空见。不名正见。如是三见亦复同见。又众生见命见空见。不名正见。如是三见亦复同见。又有我见断见空见。不名正见。如是三见亦复同见。又有有见无见空见。不名正见。如是三见亦复同见。复有四见。佛见法见僧见空见。是名正见。如是四见不名空见。善男子。若有人著如是见者。不名正见。若不著者乃名正见。何以故。夫正见者。见无分别平等无二。云何名为平等见耶。若作是念。凡夫法下学法为上。如是名为非平等见。凡夫法漏学法无漏。凡夫法食缘觉无食。凡夫法垢菩萨法净。凡夫有为佛是无为。如是见者非平等见。若能观察凡夫之法乃至佛法无有差别。乃名平等。若能观见凡夫法空至佛法空。是名正见。观凡夫法从因缘生辟支佛法亦从缘生。乃名正见。若观凡夫法寂静菩萨法寂静。是名正见。若观凡夫法不具足。乃至佛法亦不具足。是名正见。若观我与无我无有差别无差别见。乃名正见。若如是见则不见于上中下法。于一切法亦无觉观。是名正见。正见者名无所见。无所见者即是正见。若如是见。是人乃至不见一法一法相貌一法光明。善男子。若如是见。是名佛法之正见也。说是法时。五百比丘得阿罗汉果。善男子。云何正觉。正觉者离一切觉。觉者名为智慧方便。观法知法是名正觉。观察诸法何者是垢何者是净。如是观已。都不觉知等与不等。离一切觉是名正觉。云何正语。口所出言不自焦恼亦不焦他。不自污辱亦不污他。不自生慢不生他慢。不自诳惑不诳惑他。是名正语。复次正语凡有所说。说一切法皆悉平等。善能分别有为之相。是名正语。复次正语说一切法空无相愿。无生无灭无出无没。是名正语。复次正语说有为苦无常无我涅槃寂静。是名正语。若有众生说言众生。一切无有寿命士夫。一切诸法从因缘生从因缘灭犹如子果。是名正语。净正语者即是佛语。是名净正语行。云何正业。正业者。若业虽能坏一切业。亦不名业。若业能作寂静之因。不垢不净能坏烦恼不令增长。是名正业。知业如是犹作善业。亦观诸业皆悉空寂。无有坚实是苦无乐。是名正业。云何正命。正命者。若命不妨自身他身。不增一切诸恶烦恼非恶业活。是名正命。菩萨摩诃萨于诸众生净于正命。以是正命愿向菩提。是名正命。如是正命能利自他。正精进者。勤作方便求诸善法。欲心不息无有厌悔。是名精进。推求诸法平等之性。亦不观法等与不等。不作非不作。了知于如法性实性。名正精进。宣说正法令诸众生离邪精进。亦知众生所修行行。是名正精进。云何正念。若念施戒忍辱精进禅定智慧四无量心。是名正念。复有正念。摄诸烦恼不令妄起。不近一切恶魔诸业。不堕恶道不起恶心。常修一切正善之法。远离一切邪恶之法。是名正念。菩萨住是正念之中。获得正聚沙门正果。是名正念。云何正定。修行圣行知苦离集证灭修道。是名正定。复有正定。观一切法皆悉平等。若观我净一切亦净。若观我空一切亦空。虽作是观不入正位。是名菩萨之正定也。菩萨摩诃萨住是定中。于一念顷得一切智。是名正定。说是法时。万六千天与人发阿耨多罗三藐三菩提心。
　　善男子。云何菩萨净神通行。善男子。天眼五种。悉能睹见十方世界。及见十方世界诸佛。亦见众生出生退没。所见十方无有挂碍。胜于一切声闻缘觉及诸天人。菩萨具足如是五事。则能了了见一切法。是名菩萨净天眼行。菩萨摩诃萨得天耳通。闻五种声。人声。非人声。地狱声。十方诸佛说法之声。一切众生语言音声。是名菩萨净天耳行。云何菩萨净他心智行。知他心智亦有五种。悉知一切人天之心。地狱饿鬼畜生等心。知过去心。知未来心。知现在心。是名菩萨净他心智行。复有他心智。知是众生是正定聚。是邪定聚。是不定聚。知是众生有贪嗔痴。既了知已随应说法。众生闻已得坏烦恼。是名菩萨净他心智行。云何菩萨净宿命智行。了知是身从贪恚痴因缘而生。了知是身从施戒忍精进定慧慈悲喜舍因缘而生。了知是身具足不具足。了知是身因无明爱及四倒生。了知是身施因缘故具足财物及以眷属。如是等智。是名菩萨净宿命智行。云何菩萨净神通行。神通行者亦有五种。一者示色。二者解种种语而为说法。三者善能了知心意识等。四者能觉诸法说一切法。是名菩萨净神通行。
　　善男子。如是五通为漏尽故。菩萨修习而不尽漏。为欲了知一切诸漏。何以故调众生故。善男子。譬如一城纵广一由旬多有诸门。路险黑闇甚可怖畏。有入城者多受安乐。复有一人唯有一子爱念甚重。遥闻彼城如是快乐。即便舍子欲往入城。是人方便得过险道。到彼城门一足已入未举一足。即念其子。寻作是念我唯一子。来时云何竟不与俱。谁能养护令离众苦。即舍乐城还向子所。善男子。菩萨摩诃萨亦复如是。为怜愍故修习五通。既修习已。垂得尽漏而不取证。何以故。愍众生故舍漏尽通。乃至行于凡夫地中。善男子。城者喻于大般涅槃。多诸门者喻于八万诸三昧门。路险难者喻诸魔业。到城门者喻于五通。一足入者喻于智慧。一足未入者喻于菩萨未证解脱。言一子者喻于五道一切众生。顾念子者喻大悲心。还子所者喻调众生。能得解脱而不证者。即是方便。善男子。菩萨摩诃萨大慈大悲不可思议。宝髻菩萨白佛言。世尊。如佛所说大慈大悲不可思议。实如圣教。不但慈悲不可思议。善方便力亦不可思议。菩萨了了自知当得阿耨多罗三藐三菩提而不证之。为众生故行于生死。不为生死之所污染。世尊。菩萨摩诃萨具何等法。在生死中心不厌悔。善男子。菩萨摩诃萨具二十一法。在生死中而不生悔。一者所修善法共大慈行。二者所修慈心共大悲行。三者所修大悲共调众生行。四者调伏众生共精进行。五者所修精进共善心行。六者所修善心共方便行。七者所修方便与慧共行。八者所修习慧共禅定行。九者所修四禅共神通行。十者所修神通与智共行。十一者所修习智与欲共行。十二者所修习欲与念共行。十三者所修习念共菩提心行。十四者所修菩提共四摄行。十五者所修四摄与戒共行。十六者所修戒禁共多闻行。十七者所修多闻共如法住行。十八者如法共住陀罗尼行。十九者陀罗尼共无碍智行。二十者无碍智共功德庄严行。二十一者功德庄严共智慧庄严行。是名菩萨二十一法在生死中不生厌悔。
　　宝髻菩萨白佛言。世尊。云何菩萨庄严自身。亦令众生得大利益。佛言。善男子。菩萨摩诃萨若具多闻则名庄严。为他演说名大利益。复次得大总持名为庄严。为他演说名大利益。复次无有放逸名为庄严。调伏众生名大利益。复次三十二相名为庄严。具大智慧名大利益。复次口言柔软名为庄严。说如说行名大利益。复次能一切施名为庄严。不求果报名大利益。善男子。是名菩萨庄严自身。亦令众生得大利益。善男子。过去无量阿僧祇劫。劫名乐喜。彼中有佛号一切众生乐念如来应正遍知明行足善逝世间解无上士调御丈夫天人师佛世尊。其佛世界名曰天观。善男子。何故彼劫名曰乐喜。彼大劫中具有六万诸佛出世。彼劫之初首陀婆天。唱如是言。是劫当有六万佛出。众生闻已心皆乐喜。是故彼劫名曰乐喜。善男子。其佛世界庄严微妙无有限量。快乐好妙如天无别。是故世界名曰天观。其土皆悉栴檀为地。一切无有土沙尘雾。其香遍薰无量佛土。其地周遍出诸莲华。一一诸华有大光明遍照其土。其土众生悉得神通足不蹈地。乃至无有一人处胎皆悉化生。一切不闻女人之名。亦无受苦三恶道名。一切众生禅喜为食其土无有三乘之名。一切皆以真金璎珞天冠宝饰而自庄严。虽无剃发染衣袈裟。而亦得名出家之人。何以故。于一切物舍无贪故。彼土如来色如梵天。现梵天身。为诸菩萨演说法要。若他世界有诸菩萨。见彼佛已受大欢喜。善男子。彼佛若欲宣说法化。升大法座在大众上七多罗树。常略说法。何以故。一切众生根猛利故。如来所说唯是一句。而诸众生解百千句。如来常说四净之法。何等为四。一者波罗蜜净。二者助菩提净。三者神通净。四者调众生净。时有菩萨。名曰宝聚。白佛言。世尊。云何菩萨庄严自身。亦令众生得大利益。彼佛答言。善男子。菩萨若具无碍智者名为庄严。能作智明名大利益。尔时彼佛说是法时。六千菩萨得无生忍。时彼菩萨复白佛言。世尊。云何菩萨庄严菩提树。佛言。善男子。菩萨若能修不放逸。是名庄严菩提之树。云何名为不放逸。不放逸者名如法住。如法住者如说而住。复次不放逸者。名无量庄严。无量布施。无量持戒。无量忍辱。无量精进。无量禅定。无量智慧。无量佛法。无量调伏。无量功德智慧庄严。供养无量诸佛世尊。具智慧故无量多闻。为增智慧故无量修奢摩他毗婆舍那。成就如是无量等法。名为庄严菩提之树。亦能疾得阿耨多罗三藐三菩提。善男子。一切佐助菩提之法。以不放逸而为根本。具大庄严一切智慧。不失一切善法。远离一切烦恼。摄取一切诸法。于一切法无有挂碍。调伏诸根护诸善法不令退失。知时非时。具足十力四无所畏。佛法顶法名不放逸。善男子。说是法时。万二千菩萨得无生忍。尔时宝聚菩萨。即汝身是。善男子。汝今当知具不放逸菩萨摩诃萨。则能庄严菩提之树。
　　善男子。云何菩萨净于调伏。善男子。众生之行。无量无边不可思议。调伏亦尔。无量无边不可思议。菩萨行亦无量无边不可思议。菩萨摩诃萨一心至心调伏众生。善男子。有诸众生闻说惠施则得调伏。或有众生闻说持戒而得调伏。复有众生闻说施戒而得调伏。复有众生软语调伏。复有众生嗔语调伏。复有众生具二种语而得调伏。复有众生闻说身业而得调伏。复有众生闻说舍身而得调伏。复有众生胜能调伏。复有众生强可调伏。复有众生闻说呵责而得调伏。复有众生施时调伏。复有众生初时调伏。复有众生见妙色已而得调伏。声香味触亦复如是。复有众生常亲近故而得调伏。复有众生。常远住故而得调伏。复有众生见佛调伏。或有众生闻法调伏。或有众生闻无常法而得调伏。苦空无我亦复如是。或有众生闻说施声而得调伏。戒忍精进禅定智声。亦复如是。或有众生闻说一切有为无常而得调伏。或有众生闻赞人天而得调伏。或有众生闻声闻乘而得调伏。辟支佛乘佛乘亦复如是。或以四摄而得调伏。或以三摄二摄一摄而得调伏。或复不以四摄之法而得调伏。或因内施而得调伏。外施内外施亦复如是。或闻宣说地狱中苦而得调伏饿鬼畜生人天亦尔。或说纯乐而得调伏。或闻纯苦而得调伏。或闻苦乐而得调伏。或有睹见比丘形像而得调伏。比丘尼优婆塞优婆夷像而得调伏。或因种种作倡伎乐而得调伏。善男子。菩萨如是能知种种调伏众生行。是名菩萨能行六波罗蜜。具足佐助菩提之法。具足神通调伏众生。善男子。若有菩萨具足四法。则能调伏一切众生。一者心不悔厌。二者不贪诸乐三者知时非时。四者了知诸心。复有四法。何等为四。一者正语。二者爱语。三者净语。四者如法语。复有四法。一者于诸众生心无挂碍。二者悲心。三者利益心。四者自调诸根。复有四法。一者净于自心。二者怜愍他心。三者勤行精进。四者远离受乐。善男子。是故菩萨摩诃萨调伏之行。无量无边不可思议。善男子。过去无量阿僧祇劫。有劫名爱。是中有佛号广光明如来应供正遍知明行足善逝世间解无上士调御丈夫天人师佛世尊。世界名寂静。彼佛具有九万六千亿声闻众。八万四千诸菩萨众。其土人民寿命十七万二千岁。尔时有一大王之子。名财功德。婆罗门种。颜貌端正众生乐见。年十六时自恃端正而生憍慢。初不向佛恭敬礼拜。尔时如来即作是念。如是王子今将退失阿耨多罗三藐三菩提善根不熟。若得善友则得诣佛闻法受持。尔时如来即于八万四千菩萨大众之中。行筹而言。谁能调伏是婆罗门子。谁能于是八万四千年中。经常往返是王子家若受众苦。所谓骂打心不生悔。八万四千诸菩萨等乃至无有一人取筹。第二第三亦复如是。第三唱已。有一菩萨名净精进。即从座起偏袒右肩。右膝著地合掌而言。世尊。我今能诣彼王子家甘心受苦。说是语时三千大千世界为大震动。一切人天咸共同声唱言。善哉善哉大士。时净精进菩萨。即便往彼王子门立。王子见之恶言呰毁以土坌面。刀杖瓦石而加其身。菩萨尔时不嗔不去心不疲厌。经一千年受如是苦。过二万岁乃得至彼第二门下。八万四千年七日未满。方得至其第七门下。尔时王子见是菩萨。便作是言。道士今来何所求索。即于菩萨生不思议心。云何是人经尔所时。多受众苦而心不厌。第二第三亦如是言。道士今来欲何所求。尔时菩萨知彼王子心已调伏。即说偈言。
　　世间所有一切财　　金银琉璃及颇梨
　　及四供养我不须　　唯为法故来至此
　　此世有佛名广光　　为众生说无上法
　　众生闻已离烦恼　　亦受无量甘露味
　　诸佛世尊出于世　　甚难于彼灵瑞华
　　今此世出无上尊　　汝乃放逸沈欲海
　　一切众生常闇行　　无上如来施慧炬
　　自恃财色生憍慢　　而不往诣如来尊
　　一切财宝众生命　　佛说是二悉无常
　　众生若闻是甘露　　不诣佛者名放逸
　　汝本往昔行菩提　　请诸众生许法味
　　汝今犹属诸烦恼　　云何能调诸放逸
　　我今求汝共诣佛　　破坏憍慢离烦恼
　　勤修精进舍国事　　令汝终时心不悔
　　是时王子闻是已　　远离憍慢即生信
　　赞叹恭敬净精进　　忏悔先来所加苦
　　我今舍离国土事　　及以上妙五欲乐
　　坏破憍慢至佛所　　听甘露法调众生
　　八万四千众围绕　　持妙香华往供养
　　到已即便奉献佛　　破慢至心而听法
　　礼拜合掌心欢喜　　向佛世尊发是言
　　我今归依净精进　　受苦不悔调伏我
　　虽设多供不能报　　今于佛前至心悔
　　我所修行菩提道　　以慈悲心调众生
　　我更不造放逸心　　乃至获得菩提道

　　善男子。尔时王子即舍王位。在佛法中出家听法。如法而住得无生忍。善男子汝知。尔时净精进者岂异人乎。莫作斯观即我身是。财功德者即弥勒是。善男子。是故菩萨调众生行。无量无边不可思议。若有菩萨能调众生。是真菩萨所修之业。善男子。菩萨摩诃萨有四种业。一者净佛国土菩萨业。二者净身菩萨业。三者净口菩萨业。四者求一切佛法菩萨业。复有四业。一者知心。二者知根三者知病四者能治。
</div>
    <div class="pagination">
<a href="大方等大集经_page29.html">上一页</a><span>...</span><a href="大方等大集经_page25.html">25</a><a href="大方等大集经_page26.html">26</a><a href="大方等大集经_page27.html">27</a><a href="大方等大集经_page28.html">28</a><a href="大方等大集经_page29.html">29</a><span class="current-page">30</span><a href="大方等大集经_page31.html">31</a><a href="大方等大集经_page32.html">32</a><a href="大方等大集经_page33.html">33</a><a href="大方等大集经_page34.html">34</a><a href="大方等大集经_page35.html">35</a><span>...</span><a href="大方等大集经_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
