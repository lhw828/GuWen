<!DOCTYPE html>
<html>
<head>
    <meta charset="UTF-8">
    <title>中阿含经 - 第 22 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中阿含经 - 第 22 页/共 85 页</h1>
    <div class="content">　　蜱肆答曰。如是。迦叶。复更有恶。迦叶。我有亲亲疾病困笃。我往彼所。慰劳看彼。彼亦慰劳视我。彼若命终。我复诣彼慰劳看彼。彼亦不复慰劳视我。我亦不复慰劳看彼。迦叶。以此事故。我作是念。无众生生。
　　尊者鸠摩罗迦叶告曰。蜱肆。复听我说喻。慧者闻喻则解其义。蜱肆。犹如有人善能吹螺。若彼方土未曾闻螺声。便往彼方。于夜闇中升高山上尽力吹螺。彼众多人未曾闻螺声。闻已。便念。此为何声。如是极妙。为甚奇特。实可爱乐。好可观听。令心欢悦。时。彼众人便共往诣善吹螺人所。到已。问曰。此是何声。如是极妙。为甚奇特。实可爱乐。好可观听。令心欢悦。善吹螺人以螺投地。语众人曰。诸君。当知即此螺声。于是。众人以足蹴螺。而作是语。螺可出声。螺可出声。寂无音响。善吹螺人便作是念。今此众人愚痴不达。不善晓解。无有智慧。所以者何。乃从无知之物欲求音声。
　　是时。善吹螺人还取彼螺。以水净洗。便举向口。尽力吹之。时。彼众人闻已。作是念。螺甚奇妙。所以者何。谓因手因水因口。风吹便生好声。周满四方。如是。蜱肆。若人活命存者。则能言语共相慰劳。若其命终。便不能言共相慰劳。蜱肆。汝应如是观众生生。莫如肉眼之所见也。蜱肆。若有沙门．梵志断绝离欲。趣向离欲。断绝离恚。趣向离恚。断绝离痴。趣向离痴。彼以清净天眼出过于人。见此众生死时．生时。好色．恶色。或妙．不妙。往来善处及不善处。随此众生之所作业。见其如真。
　　蜱肆王复言。沙门鸠摩罗迦叶虽作是说。但我如是见。如是说。无众生生。
　　尊者鸠摩罗迦叶告曰。蜱肆。复更有恶而过此耶。
　　蜱肆答曰。如是。迦叶。复更有恶。迦叶。我有右伺。收捕罪人送诣我所。到已。白曰。天王。此人有罪。愿王治之。我语彼曰。取此罪人可生称之。生称之已。还下著地。以绳绞杀。杀已复称。我欲得知此人为何时极轻柔软。色悦泽好。为死时耶。为活时耶。彼受我教。取此罪人。活称之已。还下著地。以绳绞杀。杀已复称。彼罪人活时极轻柔软。色悦泽好。彼人死已。皮转厚重。坚不柔软。色不悦泽。迦叶。因此事故。我作是念。无众生生。
　　尊者鸠摩罗迦叶告曰。蜱肆。复听我说喻。慧者闻喻则解其义。蜱肆。犹如铁丸或铁犁镵。竟日火烧。彼当尔时。极轻柔软。色悦泽好。若火灭已。渐渐就冷。转凝厚重。坚不柔软。色不悦泽。如是。蜱肆。若人活时。身体极轻柔软。色悦泽好。若彼死已。便转厚重。坚不柔软。色不悦泽。蜱肆。汝应如是观众生生。莫如肉眼之所见也。蜱肆。若有沙门．梵志断绝离欲。趣向离欲。断绝离恚。趣向离恚。断绝离痴。趣向离痴。彼以清净天眼出过于人。见众生死时．生时。好色．恶色。或妙．不妙。往来善处及不善处。随此众生之所作业。见其如真。
　　蜱肆王复言。沙门鸠摩罗迦叶虽作是说。但我如是见。如是说。无众生生。
　　尊者鸠摩罗迦叶告曰。蜱肆。复更有恶而过此耶。
　　蜱肆答曰。如是。迦叶。复更有恶。迦叶。我有右伺收捕罪人送诣我所。到已。白曰。天王。此人有罪。愿王治之。我语彼曰。取此罪人倒著铁釜中。或著铜釜中。密盖其口。于下燃火。下燃火已。观视众生入时出时。往来周旋。彼受我教。取此罪人。倒著铁釜中。或著铜釜中。密盖其口。于下燃火。下燃火已。观视众生入时出时．往来周旋。迦叶。我作如是方便。不见众生生。迦叶。因此事故。我作是念。无众生生。
　　尊者鸠摩罗迦叶告曰。蜱肆。我今问汝。随所解答。于意云何。若汝食好极美上馔。昼寝于床。汝颇曾忆于梦中见园观浴池．林木华果．清泉长流。极意游戏周旋往来耶。
　　蜱肆答曰。曾忆有之。
　　迦叶复问。若汝食好极美上馔。昼寝于床。尔时颇有直侍人不。
　　答曰。有也。
　　迦叶复问。若汝食好极美上馔。昼寝于床。当尔之时。左右直侍颇有见汝出入周旋往来时耶。
　　蜱肆答曰。正使异人亦不能见。况复左右直侍人耶。
　　蜱肆。汝应如是观众生生。莫如肉眼之所见也。蜱肆。若有沙门．梵志断绝离欲。趣向离欲。断绝离恚。趣向离恚。断绝离痴。趣向离痴。彼以清净天眼出过于人。见此众生死时．生时。好色．恶色。或妙．不妙。往来善处及不善处。随此众生之所作业。见其如真。
　　蜱肆王复言。沙门鸠摩罗迦叶虽作是说。但我如是见。如是说。无众生生。
　　尊者鸠摩罗迦叶告曰。蜱肆。复更有恶而过此耶。
　　蜱肆答曰。如是。迦叶。复更有恶。迦叶。我有右伺。收捕罪人送诣我所。到已。白曰。天王。此人有罪。愿王治之。我语彼曰。取此罪人剥皮剔肉。截筋破骨。乃至于髓。求众生生。彼受我教。取此罪人剥皮剔肉。截筋破骨。乃至于髓。求众生生。迦叶。我作如是方便求众生生。而竟不见众生生。迦叶。因此事故。我作是念。无众生生。
　　尊者鸠摩罗迦叶告曰。蜱肆。复听我说喻。慧者闻喻则解其义。蜱肆。犹如事火编发梵志居近道边。去彼不远。有商人宿。时。诸商人过夜平旦匆匆发去。忘一小儿。于是。事火编发梵志早起案行商人宿处。见一小儿独住失主。见已。念曰。今此小儿无所依怙。我不养者。必死无疑。便抱持去。还至本处而养长之。此儿转大。诸根成就。尔时。事火编发梵志彼于人间有小事缘。于是。事火编发梵志敕年少曰。我有小事暂出人间。汝当种火。慎莫令灭。若火灭者。汝可取此火钻求之。
　　尔时。事火编发梵志善教敕已。即至人间。于后年少便出游戏。火遂灭尽。彼还求火。即取火钻以用打地。而作是语。火出。火出。火竟不出。复于石上加力打之。火出。火出。火亦不出。火既不出。便破火钻十片．百片。弃去坐地。愁恼而言。不能得火。当如之何。
　　是时。事火编发梵志彼于人间所作已讫。还归本处。到已。问曰。年少。汝不游戏随视种火。不令灭耶。年少白曰。尊者。我出游戏。火后遂灭。我还求火。即取火钻以用打地而作是语。火出。火出。火竟不出。复于石上加力打之。火出。火出。火亦不出。火既不出。便破火钻十片．百片。弃去坐地。尊者。我如是求。不能得火。当如之何。
　　尔时。事火编发梵志便作是念。今此年少甚痴不达。不善晓解。无有智慧。所以者何。从无知火钻作如是意求索火耶。于是。事火编发梵志取燥火钻火母。著地而以钻之。即便火出。转转炽盛。语年少曰。年少。求火法应如是。不应如汝愚痴不达。无有智慧。从无知火钻作如是意求索于火。当知蜱肆亦复如是。愚痴不达。不善晓解。无有智慧。于无知死肉乃至骨髓求众生生。蜱肆。汝应如是观众生生。莫如肉眼之所见也。蜱肆。若有沙门．梵志断绝离欲。趣向离欲。断绝离恚。趣向离恚。断绝离痴。趣向离痴。彼以清净天眼出过于人。见此众生死时．生时。好色．恶色。或妙．不妙。往来善处及不善处。随此众生之所作业。见其如真。
　　蜱肆王复言。沙门鸠摩罗迦叶虽作是说。但我此见欲取．恚取．怖取．痴取。终不能舍。所以者何。若有他国异人闻之。便作是说。蜱肆王有见长夜受持。彼为沙门鸠摩罗迦叶之所降伏．所治断舍。迦叶。是故我此见欲取．恚取．怖取．痴取。终不能舍。
　　尊者鸠摩罗迦叶告曰。蜱肆。听我说喻。慧者闻喻则解其义。蜱肆。犹如朋友二人舍家治生。彼行道时。初见有麻甚多无主。一人见已。便语伴曰。汝当知之。今此有麻甚多无主。我欲与汝共取。自重而担。还归可得资用。便取重担。彼于道路复见多有劫贝纱缕及劫贝衣甚多无主。复见多银亦无有主。一人见已。便弃麻担取银自重。复于道路见多金聚而无有主。时。担银人语担麻者。汝今当知。此金极多而无有主。汝可舍麻。我舍银担。我欲与汝共取此金。重担而归。可得供用。彼担麻者语担银人。我此麻担已好。装治缚束已坚。从远担来。我不能舍。汝且自知。勿忧我也。于是。担银人强夺麻担。扑著于地而[打-丁+勉]坏之。彼担麻者语担银人。汝已如是[打-丁+勉]坏我担。我此麻担缚束已坚。所来处远。我要自欲担此麻归。终不舍之。汝且自知。勿忧我也。
　　彼担银人即舍银担。便自取金重担而还。担金人归。父母遥见担金来归。见已。叹曰。善来。贤子。快来。贤子。汝因是金快得生活。供养父母。供给妻子．奴婢．使人。复可布施沙门．梵志。作福升上。善果善报。生天长寿。彼担麻者还归其家。父母遥见担麻来归。见已。骂曰。汝罪人来。无德人来。汝因此麻。不得生活。供养父母。供给妻子．奴婢．使人。又亦不得布施沙门及诸梵志。作福升上。善果善报。生天长寿当知蜱肆亦复如是。若汝此见欲取．恚取．怖取．痴取。终不舍者。汝便当受无量之恶。亦为众人之所增恶。
　　蜱肆王复言。沙门鸠摩罗迦叶虽作是说。但我此见欲取．恚取．怖取．痴取。终不能舍。所以者何。若有他国异人闻之。便作是说。蜱肆王有见长夜受持。彼为沙门鸠摩罗迦叶之所降伏．所治断舍。迦叶。是故我此见欲取．恚取．怖取．痴取。终不能舍。
　　尊者鸠摩罗迦叶告曰。蜱肆。复听我说喻。慧者闻喻则解其义。蜱肆。犹如商人与其大众。有千乘车。行饥俭道。此大众中而有两主。彼作是念。我等何因得脱此难。复作是念。我此大众应分为两部。部各五百。彼商人众便分为两部。部各五百。于是。一商人主将五百乘至饥俭道。彼商人主常在前导。见有一人从傍道来。衣服尽湿。身黑头黄。两眼极赤。著蘅华鬘而乘驴车。泥著两[轗-咸+匆]。彼商人主见。便问曰。饥俭道中有天雨不。彼有新水．樵及草耶。彼人答曰。饥俭道中天降大雨。极有新水乃饶樵．草。诸贤。汝等可舍故水．樵．草。莫令乘乏。汝等不久当得新水及好樵．草。
　　彼商人主闻已即还．诣诸商人而告之曰。我在前行。见有一人从傍道来。衣服尽湿。身黑头黄。两眼极赤。著蘅华鬘而乘驴车。泥著两[轗-咸+匆]。我问彼曰。饥俭道中有天雨不。彼有新水．樵及草耶。彼答我曰。饥俭道中天降大雨。极有新水乃饶樵．草。诸贤。汝等可舍故水．樵．草。莫令乘乏。汝等不久当得新水及好樵．草。诸商人。我等可舍故水．樵．草。如是不久当得新水．樵．草。莫令乘乏。彼商人等即便弃舍故水．樵．草。一日行道不得新水．樵．草。二日．三日。乃至七日行道。犹故不得新水．樵．草。过七日已。为食人鬼之所杀害。
　　第二商人主便作是念。前商人主已过险难。我等今当以何方便复得脱难。第二商人主作是念已。与五百车即便俱进至饥俭道。第二商人主自在前导。见有一人从傍道来。衣服尽湿。身黑头黄。两眼极赤。著蘅华鬘而乘驴车。泥著两[轗-咸+匆]。第二商人主见便问曰。饥俭道中有天雨不。彼有新水．樵及草耶。彼人答曰。饥俭道中天降大雨。极有新水乃饶樵．草。诸贤。汝等可舍故水．樵．草。莫令乘乏。汝等不久当得新水及好樵．草。
　　第二商人主闻已即还。诣诸商人而告之曰。我在前行见有一人从傍道来。衣服尽湿。身黑头黄。两眼极赤。著蘅华鬘而乘驴车。泥著两[轗-咸+匆]。我问彼曰。饥俭道中有天雨不。彼有新水．樵及草耶。彼答我曰。饥俭道中天适大雨。极有新水乃饶樵．草。诸贤。汝等可舍故水．樵．草。莫令乘乏。汝等不久当得新水及好樵．草。诸商人。我等未可舍故水．樵．草。若得新水．樵．草。然后当弃。彼不舍故水．樵．草。一日行道不得新水．樵．草。二日．三日。乃至七日行道。犹故不得新水．樵．草。第二商人主在前行时。见前第一商人主及诸商人为食人鬼之所杀害。第二商人主见已。语诸商人。汝等看前商人主愚痴不达。不善晓解。无有智慧。既自杀身。复杀诸人。汝等商人若欲取前诸商人物。自恣取之。当知蜱肆亦复如是。若汝此见欲取．恚取．怖取．痴取。终不舍者。汝便当受无量之恶。亦为众人之所憎恶。犹前第一商人之主及诸商人。
　　蜱肆王复言。沙门鸠摩罗迦叶虽作是说。但我此见欲取．恚取．怖取．痴取。终不能舍。所以者何。若有他国异人闻之。便作是说。蜱肆王有见长夜受持。彼为沙门鸠摩罗迦叶之所降伏．所治断舍。迦叶。是故我此见欲取．恚取．怖取．痴取。终不能舍。
　　尊者鸠摩罗迦叶告曰。蜱肆。复听我说喻。慧者闻喻则解其义。蜱肆。犹如二人许戏赌[麩-夫+并]。第一戏者并窃食之。食一．二．三。或至众多。第二戏者便作是念。共此人戏。数数欺我而偷[麩-夫+并]食。或一．二．三。或至众多。见如是已。语彼伴曰。我今欲息。后当更戏。于是。第二戏者离于彼处。便以毒药用涂其[麩-夫+并]。涂已即还。语其伴曰。可来共戏。即来共戏。第一戏者复窃[麩-夫+并]食。或一．二．三。或至众多。既食[麩-夫+并]已。即便戴眼吐沫欲死。于是。第二戏者向第一戏人即说颂曰。
　　此[麩-夫+并]毒药涂　　汝贪食不觉
　　坐为[麩-夫+并]欺我　　后必致苦患

　　当知蜱肆亦复如是。若汝此见欲取．恚取．怖取．痴取。终不舍者。汝便当受无量之恶。亦为众人之所憎恶。犹如戏人为[麩-夫+并]欺他。还自得殃。
　　蜱肆王复言。沙门鸠摩罗迦叶虽作是说。但我此见欲取．恚取．怖取．痴取。终不能舍。所以者何。若有他国异人闻之。便作是说。蜱肆王有见长夜受持。彼为沙门鸠摩罗迦叶之所降伏．所治断舍。迦叶。是故我此见欲取．恚取．怖取．痴取。终不能舍。
　　尊者鸠摩罗迦叶告曰。蜱肆。复听我说喻。慧者闻喻则解其义。蜱肆。犹养猪人。彼行路时。见有熇粪甚多无主。便作是念。此粪可以养饱多猪。我宁可取自重而去。即取负去。彼于中道遇天大雨。粪液流漫。浇污其身。故负持去。终不弃舍。彼则自受无量之恶。亦为众人之所憎恶。当知蜱肆亦复如是。若汝此见欲取．恚取．怖取．痴取。终不舍者。汝便当受无量之恶。亦为众人之所憎恶。犹养猪人。
　　蜱肆王复言。沙门鸠摩罗迦叶虽作是说。但我此见欲取．恚取．怖取．痴取。终不能舍。所以者何。若有他国异人闻之。便作是说。蜱肆王有见长夜受持。彼为沙门鸠摩罗迦叶之所降伏．所治断舍。迦叶。是故我此见欲取．恚取．怖取．痴取。终不能舍。
　　尊者鸠摩罗迦叶告曰。蜱肆。复听我说最后譬喻。若汝知者。善。若不知者。我不复说法。蜱肆。犹如大猪为五百猪王。行险难道。彼于中路遇见一虎。猪见虎已。便作是念。若与斗者。虎必杀我。若畏走者。然诸亲族便轻慢我。不知今当以何方便得脱此难。作是念已。而语虎曰。若欲斗者。便可共斗。若不尔者。借我道过。彼虎闻已。便语猪曰。听汝共斗。不借汝道。猪复语曰。虎。汝小住。待我被著祖父时铠。还当共战。彼虎闻已。而作是念。彼非我敌。况祖父铠耶。便语猪曰。随汝所欲。猪即还至本厕处所。婉转粪中。涂身至眼已。便往至虎所。语曰。汝欲斗者便可共斗。若不尔者。借我道过。虎见猪已。复作是念。我常不食杂小虫者。以惜牙故。况复当近此臭猪耶。虎念是已。便语猪曰。我借汝道。不与汝斗。猪得过已。则还向虎而说颂曰。
　　虎汝有四足　　我亦有四足
　　汝来共我斗　　何意怖而走

　　时。虎闻已。亦复说颂而答猪曰。
　　汝毛竖森森　　诸畜中下极
　　猪汝可速去　　粪臭不可堪

　　时。猪自夸复说颂曰。
　　摩竭鸯二国　　闻我共汝斗
　　汝来共我战　　何以怖而走

　　虎闻此已。复说颂曰。
　　举身毛皆污　　猪汝臭熏我
　　汝斗欲求胜　　我今与汝胜

　　尊者鸠摩罗迦叶告曰。蜱肆。我亦如是。若汝此见欲取．恚取．怖取．痴取。终不舍者。汝便自受无量之恶。亦为众人之所憎恶。犹如彼虎与猪胜也。
　　蜱肆王闻已。白曰。尊者初说日月喻时。我闻即解。欢喜奉受。然我欲从尊者鸠摩罗迦叶求上复上妙智所说。是故我向问复问耳。我今自归尊者鸠摩罗迦叶。
　　尊者鸠摩罗迦叶告曰。蜱肆。汝莫归我。我所归佛。汝亦应归。
　　蜱肆王白曰。尊者。我今自归佛．法及比丘众。愿尊者鸠摩罗迦叶为佛受我为优婆塞。从今日始。终身自归。乃至命尽。尊者鸠摩罗迦叶。我从今日始行布施修福。
　　尊者鸠摩罗迦叶问曰。蜱肆。汝欲行施修福。施与几人。能至几时。
　　蜱肆王白曰。布施百人。或至千人。一日．二日。或至七日。
　　尊者鸠摩罗迦叶告曰。若王行施修福。布施百人。或至千人。一日．二日。或至七日者。诸方沙门．梵志尽闻。蜱肆王有见长夜受持。彼为沙门鸠摩罗迦叶之所降伏．所治断舍。诸方闻已。尽当远来。七日之中不及王施。若不得食王信施者。王便无福。不得长夜受其安乐。蜱肆王。犹如种子不碎不坏。不剖不坼。非风非日。非水中伤。秋时好藏。若彼居士深耕良田。极治地已。随时下种。然雨泽不适者。于蜱肆意云何。彼种可得生增长不。
　　答曰。不也。
　　尊者鸠摩罗迦叶告曰。蜱肆。汝亦如是。若行施修福。布施百人或至千人。一日．二日。或至七日者。诸方沙门．梵志尽闻。蜱肆王有见长夜受持。彼为沙门鸠摩罗迦叶之所降伏．所治断舍。诸方闻已。尽当远来。七日之中不及王施。若不得食王信施者。王便无福。不得长夜受其安乐。
　　蜱肆王复问曰。尊者。我当云何。
　　尊者鸠摩罗迦叶答曰。蜱肆。汝当行施修福。常供长斋。若蜱肆王行施修福。常供长斋者。诸方沙门．梵志闻。蜱肆王有见长夜受持。彼为沙门鸠摩罗迦叶之所降伏．所治断舍。诸方闻已。尽当远来。彼皆可得及王信施。王便有福。而得长夜受其安乐。蜱肆。犹如种子不碎不坏。不剖不坼。非风非日。非水中伤。秋时好藏。若彼居士深耕良田。极治地已。随时下种。雨泽适者。于蜱肆意云何。彼种可得生增长不。
　　答曰。生也。
　　尊者鸠摩罗迦叶告曰。蜱肆。汝亦如是。若当行施修福。常供长斋者。诸方沙门．梵志闻。蜱肆王有见长夜受持。彼为沙门鸠摩罗迦叶之所降伏．所治断舍。诸方闻已。尽当远来。彼皆可得及王信施。王便有福。而得长夜受其安乐。
　　于是。蜱肆王白曰。尊者。我从今始行施修福。常供长斋。
　　尔时。尊者鸠摩罗迦叶为蜱肆王及斯和提梵志．居士说法。劝发渴仰。成就欢喜。无量方便。为彼说法。劝发渴仰。成就欢喜已。默然而住。于是。蜱肆王及斯和提梵志．居士。尊者鸠摩罗迦叶为其说法。劝发渴仰。成就欢喜已。即从坐起。稽首尊者鸠摩罗迦叶足。绕三匝而去。
　　彼蜱肆王虽行施修福。然极恶粗弊豆羹菜茹。唯一片姜。又复施以粗弊布衣。时。监厨者名优多罗。彼行施修福时。为蜱肆王嘱语上座咒愿。此施若有福报者。莫令蜱肆王今世后世受。蜱肆王闻优多罗行施修福时。常为嘱上座咒愿。此施若有福报者。莫令蜱肆王今世后世受。闻已。即呼问曰。优多罗。汝实行施修福时。为我嘱上座咒愿。此施若有福报者。莫令蜱肆王今世后世受。为如是耶。
　　优多罗白曰。实尔。天王。所以者何。天王虽行施修福。然极恶粗弊豆羹菜茹。唯一片姜。天王。此食尚不可以手触。况复自食耶。天王施以粗弊布衣。天王。此衣尚不可以脚蹑。况复自著耶。我敬天王。不重所施。是故。天王。我不愿此弊布施报令王受也。
　　蜱肆王闻已。告曰。优多罗。汝从今始。如我所食。当以饭食。如我著衣。当以布施。于是。优多罗从是已后。如王所食。便以饭食。如王所衣。便以布施。
　　尔时。优多罗因为蜱肆王监行布施故。身坏命终。生四王天中。彼蜱肆王以不至心行布施故。身坏命终。生榵树林空宫殿中。尊者桥[火*僉]钵帝数往游行彼榵树林空宫殿中。尊者桥[火*僉]钵帝遥见蜱肆王。即便问曰。汝是谁耶。
　　蜱肆王答曰。尊者桥[火*僉]钵帝。颇闻阎浮洲中有斯和提王。名蜱肆耶。
　　尊者桥[火*僉]钵帝答曰。我闻阎浮洲中斯和提有王。名蜱肆。
　　蜱肆王白曰。尊者桥[火*僉]钵帝。我即是也。本名蜱肆王。
　　尊者桥[火*僉]钵帝复问曰。蜱肆王如是见。如是说。无有后世。无众生生。彼何由生此。依四王天小榵树林空宫殿中。
　　蜱肆王白曰。尊者桥[火*僉]钵帝。我本实有是见。然为尊者沙门鸠摩罗迦叶之所降伏．所治断舍。若尊者桥[火*僉]钵帝还下阎浮洲者。愿遍告语阎浮洲人。若行施修福时。当至心与。自手与。自往与。至信与。知有业．有业报与。所以者何。莫令以是受布施报如斯和提蜱肆王也。蜱肆王者是布施主。以不至心行施与故。生依四王天小榵树林空宫殿中。尔时。尊者桥[火*僉]钵帝默然而受。
　　于是。尊者桥[火*僉]钵帝有时来下至阎浮洲。则遍告诸阎浮洲人。至心施与。自手与。自往与。至信与。知有业．有业报与。所以者何。莫令以是受布施报如斯和提蜱肆王也。蜱肆王者是布施主。以不至心行施与故。生依四王天小榵树林空宫殿中。
　　尊者鸠摩罗迦叶所说如是。蜱肆王．斯和提梵志．居士及诸比丘闻尊者鸠摩罗迦叶所说。欢喜奉行。
　　蜱肆王经第七竟(万三百六十七字)。

　　　　中阿含经卷第十六(万三百六十七字)


　　　　中阿含经卷第十七

　　　　东晋罽宾三藏瞿昙僧伽提婆译

　　　　中阿含长寿王品第二(有十五经)(第二小土城诵)

　　长寿．天．八念　　净不移动道
　　郁伽支罗说　　娑鸡三族姓
　　梵天迎请佛　　胜天．伽絺那
　　念身．支离弥　　上尊长老眠
　　无刺及真人　　说处最在后

</div>
    <div class="pagination">
<a href="中阿含经_page21.html">上一页</a><span>...</span><a href="中阿含经_page17.html">17</a><a href="中阿含经_page18.html">18</a><a href="中阿含经_page19.html">19</a><a href="中阿含经_page20.html">20</a><a href="中阿含经_page21.html">21</a><span class="current-page">22</span><a href="中阿含经_page23.html">23</a><a href="中阿含经_page24.html">24</a><a href="中阿含经_page25.html">25</a><a href="中阿含经_page26.html">26</a><a href="中阿含经_page27.html">27</a><span>...</span><a href="中阿含经_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
