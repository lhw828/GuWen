<!DOCTYPE html>
<html>
<head>
    <meta charset="UTF-8">
    <title>增一阿含经 - 第 43 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>增一阿含经 - 第 43 页/共 110 页</h1>
    <div class="content">　　比丘当知。若使龙王身事佛者。是时金翅鸟不能食啖。所以然者。如来恒行四等之心。以是故鸟不能食龙。云何为四等。如来恒行慈心。恒行悲心。恒行喜心。恒行护心。
　　是谓。比丘。如来恒有此四等心。有大筋力。有大勇猛。不可沮坏。以是之故。金翅之鸟不能食龙。是故。诸比丘。当行四等之心。如是。诸比丘。当作是学。
　　尔时。诸比丘闻佛所说。欢喜奉行。

　　（九）

　　闻如是。
　　一时。佛在舍卫国祇树给孤独园。
　　尔时。世尊告诸比丘。若善知识惠施之时。有四事功德。云何为四。知时而施非不知时。自手惠施不使他人。布施常净洁非不净洁。施极微妙不有秽浊。善知识惠施之时。有此四功德。
　　是故。诸比丘。善男子．善女人布施之时。当具此四功德。以具此功德。获大福业。得甘露灭。然此福德不可称量。言当有尔许福业。虚空所不能容受。犹如海水不可计量。言一斛．半斛．一合．半合。称数之名。但其福业不可具陈。如是。善男子．善女人所作功德不可称计。获大福业。得甘露灭。言当有尔许福德。是故。比丘。善男子．善女人当具此四功德。如是。诸比丘。当作是学。
　　尔时。诸比丘闻佛所说。欢喜奉行。

　　（一○）

　　闻如是。
　　一时。佛在舍卫国祇树给孤独园。
　　尔时。世尊告诸比丘。今有四种之人。可敬可贵。世之福田。云何为四。所谓持信．奉法．身证．见到。
　　彼云何名为持信人。或有一人受人教诫。有笃信心。意不疑难。有信于如来．至真．等正觉．明行成为．善逝．世间解．无上士．道法御．天人师。号佛．世尊。亦信如来语。亦信梵志语。恒信他语。不任己智。是谓名为持信人。
　　彼云何名为奉法人。于是。有人分别于法。不信他人。观察于法。有耶。无耶。实耶。虚耶。彼便作是念。此是如来语。此是梵志语。以是知如来诸法者。便奉持之。诸有外道语者。而远离之。是谓名为奉法人。
　　彼云何为身证人。于是。有人身自作证。亦不信他人。亦不信如来语。诸尊所说言教亦复不信。但任己性而游。是谓名为身证人。
　　彼云何名为见到人。于是。有人断三结。成须陀洹不退转法。彼有此见便有惠施。有受者。有善恶之报。有今世．后世。有父。有母。有阿罗汉等受教者。身信作证而自游化。是谓名为见到人。
　　是谓。比丘。有此四人。当念除上三人。念修身证之法。如是。诸比丘。当作是学。
　　尔时。诸比丘闻佛所说。欢喜奉行。

　　　　增壹阿含经卷第十九



　　　　增壹阿含经卷第二十

　　　　东晋罽宾三藏瞿昙僧伽提婆译

　　声闻品第二十八


　　（一）

　　闻如是。
　　一时。佛在罗阅城迦兰陀竹园所。与大比丘众五百人俱。
　　是时。四大声闻集在一处。而作是说。我等共观此罗阅城中。谁有不供奉佛．法．众作功德者。由来无信者。当劝令信如来．法．僧。尊者大目揵连．尊者迦叶．尊者阿那律．尊者宾头卢。
　　尔时。有长者名跋提。饶财多宝。不可称计。金．银．珍宝．砗磲．玛瑙．真珠．虎魄．象马．车乘．奴婢．仆从。皆悉备具。又复悭贪不肯布施。于佛．法．众无有毫厘之善。无有笃信。故福已尽。更不造新。恒怀邪见。无施．无福．亦无受者。亦无今世．后世．善恶之报。亦无父母及得阿罗汉者。亦复无有而取证者。彼长者有七重门。门门有守人。不得使乞者诣门。复以铁笼络覆中庭中。恐有飞鸟来至庭中。
　　长者有姊名难陀。亦复悭贪不肯惠施。不种功德之本。故者已灭。更不造新。亦怀邪见。无施．无福．亦无受者。亦无今世．后世．善恶之报。亦无父母．得阿罗汉。亦复无有而取证者。难陀门户亦有七重。亦有守门人。不令有来乞者。亦复以铁笼覆上。不使飞鸟来入家中。我等今日可使难陀母笃信佛．法．众。
　　尔时。拔提长者清旦食饼。是时。尊者阿那律到时。著衣持钵。便从长者舍地中踊出。舒钵向长者。是时。长者极怀愁忧。即授少许饼与阿那律。是时。阿那律得饼已。还诣所在。
　　是时。长者便兴嗔恚。语守门人言。我有教敕。无令有人入门内。何故使人来入。
　　时。守门者报曰。门合牢固。不知此道士为从何来。
　　尔时。长者默然不言。
　　时。长者已食饼竟。次食鱼肉。尊者大迦叶著衣持钵。诣长者家。从地中踊出。舒钵向长者。时。长者甚怀愁忧。授少许鱼肉与之。是时。迦叶得肉。便于彼没。还归所在。
　　是时。长者倍复嗔恚。语守门者言。我先有教令。不使人入家中。何故复使二沙门入家乞食。
　　时。守门人报曰。我等不见此沙门为从何来入。
　　长者报曰。此秃头沙门善于幻术。狂惑世人。无有正行。
　　尔时。长者妇去长者不远而坐观之。然此长者妇是质多长者妹。从摩师山中取之。时。妇语长者言。可自护口。勿作是语。言。沙门学于幻术。所以然者。此诸沙门有大威神。所以来至长者家者多所饶益。长者。竟识先前比丘者乎。
　　长者报曰。我不识之。
　　时妇报言。长者。颇闻迦毗罗卫国斛净王子名阿那律。当生之时。此地六变震动。绕舍一由旬内。伏藏自出。
　　长者报言。我闻有阿那律。然不见之耳。
　　时。妇语长者言。此豪族之子。舍居家已。出家学道。修于梵行。得阿罗汉道。天眼第一。无有出者。然如来亦说。我弟子中天眼第一。所谓阿那律比丘是。次第二比丘来入乞者。为识不乎。
　　长者报言。我不识之。
　　其妇语言。长者。颇闻此罗阅城内大梵志名迦毗罗。饶财多宝。不可称计。有九百九十九头耕牛田作。
　　长者报言。我躬自见此梵志身。
　　其妇报言。长者。颇闻彼梵志息。名曰比波罗耶檀那。身作金色。妇名婆陀。女中殊胜者。设举紫磨金在前犹黑比白。
　　长者报言。我闻此梵志有子。名曰比波罗耶檀那。然复不见。
　　其妇报言。向者。后来比丘即是。其身舍此玉女之宝。出家学道。今得阿罗汉。恒行头陀。诸有头陀之行具足法者。无有出尊迦叶上也。世尊亦说。我弟子中第一比丘头陀行者。所谓大迦叶是。今长者快得善利。乃使贤圣之人来至此间乞食。我观此义已。故作是言。善自护口。莫诽谤贤圣之人。言作幻化。此释迦弟子皆有神德。当说此语。
　　时。尊者大目揵连著衣持钵。飞腾虚空。诣长者家。破此铁笼。落在虚空中。结跏趺坐。
　　是时。跋提长者见目犍连在虚空中坐。便怀恐怖。而作是说。汝是天耶。
　　目连报言。我非天也。
　　长者问言。汝是干沓和耶。
　　目连报言。我非干沓和。
　　长者问言。汝是鬼耶。
　　目连报言。我非鬼也。
　　长者问言。汝是罗刹啖人鬼耶。
　　目连报言。我亦非罗刹啖人鬼也。
　　是时。跋提长者便说此偈。
　　为天干沓和　　罗刹鬼神耶
　　又言非是天　　罗刹鬼神者
　　不似干沓和　　方域所游行
　　汝今名何等　　我今欲得知

　　尔时。目连复以偈报曰。
　　非天干沓和　　非鬼罗刹种
　　三世得解脱　　今我是人身
　　所可降伏魔　　成于无上道
　　师名释迦文　　我名大目连

　　是时。跋提长者语目连言。比丘。何所教敕。
　　目连报言。我今欲与汝说法。善思念之。
　　时。长者复作是念。此诸道士长夜著于饮食。然今欲论者。正当论饮食耳。若当从我索食者。我当言无也。然复作是念。我今少多听此人所说。尔时。目连知长者心中所念。便说此偈。
　　如来说二施　　法施及财施
　　今当说法施　　专心一意听

　　是时。长者闻当说法施。便怀欢喜。语目连言。愿时演说。闻当知之。
　　目连报言。长者当知。如来说五事大施。尽形寿当念修行。
　　时。长者复作是念。目连向者欲说法施行。今复言有五大施。是时。目连知长者心中所念。复告长者言。如来说有二大施。所谓法施．财施。我今当说法施。不说财施。
　　长者报言。何者是五大施。
　　目连报言。一者不得杀生。此名为大施。长者。当尽形寿修行之。二者不盗。名为大施。当尽形寿修行。不淫．不妄语．不饮酒。当尽形寿而修行之。是谓。长者。有此五大施。当念修行。
　　是时。跋提长者闻此语已。极怀欢喜。而作是念。释迦文佛所说甚妙。今所演说者。乃不用宝物。如我今日不堪杀生。此可得奉行。又我家中饶财多宝。终不偷盗。此亦是我之所行。又我家中有上妙之女。终不淫他。是我之所行。又我不好妄语之人。何况自当妄语。此亦是我之所行。如今日意不念酒。何况自尝。此亦是我之所行。是时。长者语目连言。此五施者我能奉行。
　　是时。长者心中作是念。我今可饭此目连。长者仰头语目连言。可屈神下顾就此而坐。
　　是时。目连寻声下坐。是时。跋提长者躬自办种种饮食与目连。目连食讫。行净水。长者作是念。可持一端[疊*毛]奉上目连。
　　是时。入藏内而选取白[疊*毛]。欲取不好者。便得好者。寻复舍之。而更取[疊*毛]。又故尔好。舍之。复更取之。
　　是时。目连知长者心中所念。便说此偈。
　　施与心斗诤　　此福贤所弃
　　施时非斗时　　可时随心施
</div>
    <div class="pagination">
<a href="增一阿含经_page42.html">上一页</a><span>...</span><a href="增一阿含经_page38.html">38</a><a href="增一阿含经_page39.html">39</a><a href="增一阿含经_page40.html">40</a><a href="增一阿含经_page41.html">41</a><a href="增一阿含经_page42.html">42</a><span class="current-page">43</span><a href="增一阿含经_page44.html">44</a><a href="增一阿含经_page45.html">45</a><a href="增一阿含经_page46.html">46</a><a href="增一阿含经_page47.html">47</a><a href="增一阿含经_page48.html">48</a><span>...</span><a href="增一阿含经_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
