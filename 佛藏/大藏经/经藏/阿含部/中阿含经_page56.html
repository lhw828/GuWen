<!DOCTYPE html>
<html>
<head>
    <meta charset="UTF-8">
    <title>中阿含经 - 第 56 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中阿含经 - 第 56 页/共 85 页</h1>
    <div class="content">　　佛说如是。鹦鹉摩纳闻佛所说。欢喜奉行。
　　鹦鹉经第一竟(四千五百六十一字)。

　　（一五三）　　中阿含梵志品须闲提经第二(闲音呼奸反)(第四分别诵)

　　我闻如是。
　　一时。佛游拘楼瘦。在婆罗婆第一静室。坐于草座。
　　尔时。世尊过夜平旦。著衣持钵。入釰摩瑟昙次第乞食。食讫。中后还举衣钵。澡洗手足。以尼师檀著于肩上。往诣一林。至昼行处。尔时。世尊入于彼林。至一树下。敷尼师檀。结加趺坐。
　　于是。须闲提异学中后彷徉。往诣婆罗婆第一静室。须闲提异学遥见婆罗婆第一静室有布草座一胁卧处。似师子卧。似沙门卧。似梵行卧。须闲提异学见已。问曰。婆罗婆第一静室。谁有此草座一胁卧处。似师子卧。似沙门卧。似梵行卧。
　　婆罗婆梵志答曰。须闲提。有沙门瞿昙释种子。舍释宗族。剃除须发。著袈裟衣。至信。舍家．无家．学道。觉无上正尽觉。彼第一静室有此草座一胁卧处。似师子卧。似沙门卧。似梵行卧。
　　须闲提异学语曰。婆罗婆。我今不可见见。不可闻闻。谓我见沙门瞿昙卧处。所以者何。彼沙门瞿昙坏败地。坏败地者。无可用也。
　　婆罗婆语曰。须闲提。汝不应以此事骂彼沙门瞿昙。所以者何。彼沙门瞿昙多有慧。刹利慧．梵志慧．居士慧．沙门慧。若说慧者皆得圣智。须闲提。我欲以此义向彼沙门瞿昙说。为可尔不。
　　须闲提语曰。婆罗婆。若欲说者。则随汝意。我无所违。婆罗婆。若见沙门瞿昙者。我亦说此义。所以者何。彼沙门瞿昙败坏地。败坏地者。无可用也。
　　尔时。世尊在昼行处。以净天耳出过于人。闻婆罗婆梵志与须闲提异学共论此事。世尊闻已。则于晡时从燕坐起。往诣婆罗婆梵志第一静室。于草座上敷尼师檀。结加趺坐。婆罗婆梵志遥见世尊在树林间。端政姝好。犹星中月。光耀炜晔。晃若金山。相好具足。威神巍巍。诸根寂定。无有蔽碍。成就调御。息心静默。见已。进前往诣佛所。共相问讯。却坐一面。
　　世尊问曰。婆罗婆。与须闲提异学共论此草坐处耶。
　　婆罗婆梵志答世尊曰。如是。瞿昙。我亦欲以此事向沙门瞿昙说。然沙门瞿昙未说已自知。所以者何。以如来．无所著．等正觉故。
　　世尊与婆罗婆梵志共论此事。须闲提异学于后彷徉。往诣婆罗婆第一静室。
　　世尊遥见须闲提异学来已。而作是说。须闲提。不调御眼根。不密守护而不修者。必受苦报。彼于沙门瞿昙善自调御。善密守护而善修者。必得乐报。须闲提。汝因此故。说沙门瞿昙败坏地。败坏地者。无可用耶。
　　须闲提异学答世尊曰。如是。瞿昙。
　　须闲提。如是耳．鼻．舌．身根。不调御意根。不密守护而不修者。必受苦报。彼于沙门瞿昙善自调御。善密守护而善修者。必得乐报。须闲提。汝因此故。说沙门瞿昙败坏地。败坏地者。无可用耶。
　　须闲提异学答世尊曰。如是。瞿昙。
　　世尊问曰。须闲提。于意云何。若人本未出家学道。彼眼知色。爱念意乐。可欲相应。彼于后时舍眼知色。剃除须发。著袈裟衣。至信．舍家．无家．学道。彼眼知色。习．灭．味．患．出要见如真。内息心游行。彼若见人未离色欲。为色爱所食。为色热所热。彼眼知色。爱念意乐。可欲相应。行时见已。不称彼．不乐彼。须闲提。于意云何。若有此乐。因爱因色。乐此乐时。薄贱故不称彼。薄贱故不乐彼。须闲提。宁可于彼有所说耶。
　　答世尊曰。不也。瞿昙。
　　须闲提。于意云何。若人本未出家学道。如是耳知声。鼻知香。舌知味。身知触。爱念意乐。可欲相应。彼于后时舍。身知触。剃除须发。著袈裟衣。至信．舍家．无家．学道。彼身知触。习．灭．味．患．出要见如真。内息心游行。彼若见人未离触欲。为触爱所食。为触热所热。彼身知触。爱念意乐。可欲相应。行时见已。不称彼．不乐彼。须闲提。于意云何。若有见此乐。因爱因触。乐此乐时。薄贱故不称彼。薄贱故不乐彼。须闲提。宁可于彼有所说耶。
　　答世尊曰。不也。瞿昙。
　　世尊问曰。须闲提。于意云何。若人本未出家学道。五欲功德爱念意乐。可欲相应。彼于后时。舍五欲功德。剃除须发。著袈裟衣。至信．舍家．无家．学道。彼五欲功德。习．灭．味．患．出要见如真。内息心游行。彼若见人未离欲。为欲爱所食。为欲热所热。五欲功德爱念意乐。可欲相应。行时见已。不称彼．不乐彼。须闲提。于意云何。若有此乐。因欲因欲爱。乐此乐时。薄贱故不称彼。薄贱故不乐彼。须闲提。宁可于彼有所说耶。
　　答世尊曰。不也。瞿昙。
　　须闲提。我本未出家学道时。得五欲功德。易不难得。爱念意乐。可欲相应。我于后时。舍五欲功德。剃除须发。著袈裟衣。至信．舍家．无家．学道。彼五欲功德。习．灭．味．患．出要见如真。内息心游行。我见人未离欲。为欲爱所食。为欲热所热。五欲功德。爱念意乐。可欲相应。行时见已。我不称彼。我不乐彼。须闲提。于意云何。若有此乐。因欲因欲爱。乐此乐时。薄贱故我不称彼。薄贱故我不乐彼。须闲提。宁可于我有所说耶。
　　答世尊曰。不也。瞿昙。
　　世尊告曰。须闲提。犹如居士．居士子。极大富乐。资财无量。多诸畜牧．封户．食邑。诸生活具种种丰饶。彼得五欲。易不难得。彼成就身妙行。口．意妙行。临死之时。不乐舍五欲功德。身坏命终。后升善处。得生天上。具足行五欲功德。须闲提。此天及天子宁当舍天五欲功德。乐人间欲。欢喜念耶。
　　答世尊曰。不也。瞿昙。所以者何。人间欲者。臭处不净。意甚秽恶而不可向。憎诤极苦。瞿昙。于人间欲。天欲最上．最妙．最胜。若彼天及天子舍于天上五欲功德。乐人间欲。欢喜念者。终无是处。
　　如是。须闲提。我断人间欲。度于天欲。剃除须发。著袈裟衣。至信．舍家．无家．学道。彼五欲功德。习．灭．味．患．出要见如真。内息心游行。我见人未离欲。为欲爱所食。为欲热所热。五欲功德爱念意乐。可欲相应。行时见已。我不称彼。我不乐彼。须闲提。于意云何。若有此乐。因欲因欲爱。乐此乐时。薄贱故我不称彼。薄贱故我不乐彼。须闲提。宁可于我有所说耶。
　　答世尊曰。不也。瞿昙。
　　世尊告曰。须闲提。犹人病癞。身体烂熟。为虫所食。爪擿疮开。临火坑炙。须闲提。于意云何。若病癞人身体烂熟。为虫所食。爪擿疮开。临火坑炙。如是宁得除病有力。不坏诸根。为脱癞病。身体完健。平复如故。还本所耶。
　　答世尊曰。不也。瞿昙。所以者何。若病癞人身体烂熟。为虫所食。爪擿疮开。临火坑炙。如是更生疮转增多。本疮转大。然彼反以癞疮为乐。
　　须闲提。如病癞人身体烂熟。为虫所食爪擿疮开。临火坑炙。如是更生疮转增多。本疮转大。然彼反以癞疮为乐。须闲提。如是众生未离欲。为欲爱所食。为欲热所热而行于欲。须闲提。如是众生未离欲。为欲爱所食。为欲热所热而行于欲。如是欲转增多。欲爱转广。然彼反以欲爱为乐。彼若不断欲。不离欲爱。内息心。已行．当行．今行者。终无是处。所以者何。此非道理。断欲．离欲爱。谓行于欲。
　　世尊告曰。须闲提。犹王及大臣。得五所欲。易不难得。彼若不断欲。不离欲爱。内息心。已行．当行．今行者。终无是处。所以者何。此非道理。断欲．离欲爱。谓行于欲。如是。须闲提。众生未离欲。为欲爱所食。为欲热所热而行于欲。须闲提。若众生未离欲。为欲爱所食。为欲热所热而行欲者。如是欲转增多。欲爱转广。然彼反以欲爱为乐。彼若不断欲。不离欲爱。内息心。已行．当行．今行者。终无是处。所以者何。此非道理。断欲．离欲爱。谓行于欲。
　　须闲提。犹病癞人身体烂熟。为虫所食。爪擿疮开。临火坑炙。有人为彼怜念愍伤。求利及饶益。求安隐快乐。与如其像好药。与如其像好药已。除病得力。不坏诸根。已脱癞病。身体完健。平复如故。更还本所。彼若见人有癞病者。身体烂熟。为虫所食。以爪擿疮开。临火坑炙。须闲提。彼人见已。宁复意乐称誉喜耶。
　　答世尊曰。不也。瞿昙。所以者何。有病须药。无病不须。
　　须闲提。于意云何。若彼癞人除病得力。不坏诸根。已脱癞病。身体完健。平复如故。更还本所。有二力士。强捉彼人临火坑炙。彼于其中慞惶回避。身生重热。须闲提。于意云何。此火坑者。于今更热。大苦可患。甚于本耶。
　　答世尊曰。不也。瞿昙。其本病癞。身体烂熟。为虫所食。爪擿疮开。临火坑炙。彼于苦大乐更乐想。其心迷乱。有颠倒想。瞿昙。彼人于今除病得力。不坏诸根。已脱癞病。身体完健。平复如故。更还本所。彼于苦大苦更乐想。其心泰然。无颠倒想。
　　须闲提。如病癞人身体烂熟。为虫所食。爪擿疮开。临火坑炙。彼于苦大乐更乐想。其心迷乱。有颠倒想。如是。须闲提。众生不离欲。为欲爱所食。为欲热所热而行于欲。彼于苦欲有乐欲想。其心迷乱。有颠倒想。须闲提。犹如彼人除病得力。不坏诸根。已脱癞病。身体完健。平复如故。更还本所。彼于苦大苦更乐想。其心泰然。无颠倒想。如是。须闲提。我于苦欲有苦欲想。得如真实。无颠倒想。所以者何。须闲提。过去时欲不净臭处。意甚秽恶而不可向。憎诤苦更触。未来．现在欲亦不净臭处。意甚秽恶而不可向。憎诤苦更触。须闲提。如来．无所著．等正觉说无病第一利。涅槃第一乐。
　　须闲提异学白世尊曰。瞿昙。我亦曾从耆旧尊德长老久学梵行所。闻无病第一利。涅槃第一乐。
　　世尊问曰。须闲提。若汝曾从耆旧尊德长老久学梵行所。闻无病第一利。涅槃第一乐。须闲提。何者无病。何者涅槃耶。
　　于是。须闲提异学身即是病．是痈．是箭．是蛇．是无常．是苦．是空．是非神。以两手抆摸而作是说。瞿昙。此是无病。此是涅槃。
　　世尊语曰。须闲提。犹如生盲。从有目人闻其所说。白净无垢。白净无垢。彼闻此已。便求白净。有谄诳人而不为彼求利及饶益。求安隐快乐。则以垢腻不净之衣。持往语曰。汝当知之。此是白净无垢之衣。汝以两手敬受被身。彼盲子喜。即以两手敬受被身而作是说。白净无垢。白净无垢。须闲提。彼人为自知说。为不知说。为自见说。为不见说。
　　须闲提异学答曰。瞿昙。如是说者。实不知见。
　　世尊语曰。如是。须闲提。如盲无目。身即是病．是痈．是箭．是蛇．是无常．是苦．是空．是非神。以两手抆摸而作是说。瞿昙。此是无病。此是涅槃。须闲提。汝尚不识于无病。何况知见于涅槃耶。言知见者。终无是处。须闲提。如来．无所著．等正觉说。
　　无病第一利　　涅槃第一乐
　　诸道八正道　　住安隐甘露
　　彼众多人并共闻之。众多异学闻此偈已。展转相传。不能知义。彼既闻已。而欲求教。彼并愚痴。还相欺诳。彼自现身四大之种。从父母生。饮食所长。常覆按摩澡浴。强忍．破坏．磨灭。离散之法。然见神受神。缘受则有。缘有则生。缘生则老死。缘老死则愁戚啼哭．忧苦懊恼。如是此生纯大苦阴。于是。须闲提异学即从坐起。偏袒著衣。叉手向佛。白曰。瞿昙。我今极信沙门瞿昙。唯愿瞿昙善为说法。令我得知此是无病。此是涅槃。
　　世尊告曰。须闲提。若汝圣慧眼未净者。我为汝说无病．涅槃。终不能知。唐烦劳我。须闲提。犹生盲人。因他往语。汝当知之。此是青色。黄．赤．白色。须闲提。彼生盲人颇因他说。知是青色．黄．赤．白色耶。
　　答世尊曰。不也。瞿昙。
　　如是。须闲提。若汝圣慧眼未净者。我为汝说无病．涅槃。终不能知。唐烦劳我。须闲提。我为汝说如其像妙药。令未净圣慧眼而得清净。须闲提。若汝圣慧眼得清净者。汝便自知此是无病。此是涅槃。须闲提。犹生盲人。有诸亲亲为彼慈愍。求利及饶益。求安隐快乐故。为求眼医。彼眼医者与种种治。或吐或下。或灌于鼻。或复灌下。或刺其脉。或令泪出。须闲提。傥有此处。得净两眼。须闲提。若彼两眼得清净者。则便自见此是青色。黄．赤．白色。见彼垢腻不净之衣。便作是念。彼即怨家。长夜则以垢腻之衣欺诳于我。便有憎心。须闲提。此人傥能杀害于彼。如是。须闲提。我为汝说如其像妙药。令未净圣慧眼而得清净。须闲提。若汝圣慧眼得净者。汝便自知此是无病。此是涅槃。
　　须闲提。有四种法。未净圣慧眼而得清净。云何为四。亲近善知识。恭敬．承事。闻善法。善思惟。趣向法次法。须闲提。汝当如是学。亲近善知识。恭敬．承事。闻善法。善思惟。趣向法次法。须闲提。当学如是。须闲提。汝亲近善知识。恭敬．承事已。便闻善法。闻善法已。便善思惟。善思惟已便趣向法次法。趣向法次法已。便知此苦如真。知此苦习．知此苦灭．知此苦灭道如真。
　　云何知苦如真。谓生苦．老苦．病苦．死苦．怨憎会苦．爱别离苦．所求不得苦．略五盛阴苦。如是知苦如真。云何知苦习如真。谓此爱当受未来有。与喜欲俱。愿彼彼有。如是知苦习如真。云何知苦灭如真。谓此爱当受未来有。与喜欲俱。愿彼彼有灭．无余．断．舍．吐．尽．无欲．没．息止。如是知苦灭如真。云何知苦灭道如真。谓八支圣道。正见。乃至正定。是谓为八。如是知苦灭道如真。
　　说此法已。须闲提异学远尘离垢。诸法法眼生。于是。须闲提异学见法得法。觉白净法。断疑度惑。更无余尊。不复从他。无有犹豫。已住果证。于世尊法得无所畏。即从座起。稽首佛足。白曰。世尊。愿令我得出家学道。受具足。得比丘。
　　世尊告曰。善来比丘。修行梵行。
　　须闲提异学即是出家学道。受具足。得比丘。须闲提出家学道。受具足。知法已。至得阿罗诃。
　　佛说如是。尊者须闲提闻佛所说。欢喜奉行。

　　　　中阿含经卷第三十八(八千六百六十二字)


　　　　中阿含经卷第三十九

　　　　东晋罽宾三藏瞿昙僧伽提婆译

　　（一五四）　　梵志品婆罗婆堂经第三(第四分别诵)

　　我闻如是。
　　一时。佛游舍卫国。在东园鹿子母堂。
　　尔时。有二人婆私吒及婆罗婆梵志族。剃除须发。著袈裟衣。至信．舍家．无家．学道。诸梵志见已。极诃责数。甚急至苦。而语之曰。梵志种胜。余者不如。梵志种白。余者皆黑。梵志得清净。非梵志不得清净。梵志梵天子。从彼口生。梵梵所化。汝等舍胜从不如。舍白从黑。彼秃沙门为黑所缚。断种无子。是故汝等所作大恶。极犯大过。
　　尔时。世尊则于晡时从燕坐起。堂上来下。于堂影中露地经行。为诸比丘说甚深微妙法。尊者婆私吒遥见世尊则于晡时从燕坐起。堂上来下。于堂影中露地经行。为诸比丘说甚深微妙法。尊者婆私吒见已。语曰。贤者婆罗婆。当知世尊则于晡时从燕坐起。堂上来下。于堂影中露地经行。为诸比丘说甚深微妙法。贤者婆罗婆。可共诣佛。或能因此从佛闻法。
　　于是。婆私吒及婆罗婆即诣佛所。稽首作礼。从后经行。
　　世尊回顾。告彼二人。婆私吒。汝等二梵志舍梵志族。剃除须发。著袈裟衣。至信．舍家．无家．学道。诸梵志见已。不大责数耶。
　　彼即答曰。唯然。世尊。诸梵志见已。极诃责数。甚急至苦。
　　世尊问曰。婆私吒。诸梵志见已。云何极诃责数。甚急至苦耶。
　　答曰。世尊。诸梵志见我等已。而作是说。梵志种胜。余者不如。梵志种白。余者皆黑。梵志得清净。非梵志不得清净。梵志梵天子。从彼口生。梵梵所化。汝等舍胜从不如。舍白从黑。彼秃沙门为黑所缚。断种无子。是故汝等所作大恶。极犯大过。世尊。诸梵志见我等已。如是极诃责数。甚急至苦。
　　世尊告曰。婆私吒。彼诸梵志所说至恶。极自无赖。所以者何。谓彼愚痴。不善晓解。不识良田。不能自知。作如是说。我等梵志是梵天子。从彼口生。梵梵所化。所以者何。婆私吒。我此无上明．行．作证。不说生胜。不说种姓。不说憍慢。彼可我意。不可我意。因坐因水。所学经书。婆私吒。若有婚姻者。彼应说生。应说种姓。应说憍慢。彼可我意。不可我意。因坐因水。所学经书。婆私吒。若有计生．计姓．计慢者。彼极远离于我无上明．行．作证。婆私吒。说生．说姓．说慢。彼可我意。不可我意。因坐因水。所学经书者。于我无上明．行．作证别。复次。婆私吒。谓有三种。令非一切人人共诤。杂善不善法。彼则为圣所称不称。云何为三。刹利种．梵志种．居士种。婆私吒。于意云何。刹利杀生。不与取．行邪淫．妄言乃至邪见。居士亦然。非梵志耶。
　　答曰。世尊。刹利亦可杀生．不与取．行邪淫．妄言。乃至邪见。梵志．居士亦复如是。
　　世尊问曰。婆私吒。于意云何。梵志离杀．断杀．不与取．行邪淫．妄言。乃至离邪见。得正见。刹利．居士为不然耶。
　　答曰。世尊。梵志亦可离杀．断杀．不与取．行邪淫．妄言。乃至离邪见得正见。刹利．居士亦复如是。
　　世尊问曰。婆私吒。于意云何。若有无量恶不善法。是刹利．居士所行。非梵志耶。若有无量善法。是梵志所行。非刹利．居士耶。
　　答曰。世尊。若有无量恶不善法。彼刹利．居士亦可行。梵志亦复如是。若有无量善法。彼梵志亦可行。刹利．居士亦复如是。
　　婆私吒。若有无量恶不善法。一向刹利．居士行。非梵志者。若有无量善法。一向梵志行。非刹利．居士者。彼诸梵志可作是说。我等梵志是梵天子。从彼口生。梵梵所化。所以者何。婆私吒。见梵志女始婚姻时。婚姻已后。见怀妊身时。怀妊身已后。见产生时。或童男。或童女。婆私吒。如是诸梵志亦如世法。随产道生。然彼妄言[言*(一/(人*人)/工)]谤梵天而作是说。我等梵志是梵天子。从彼口生。梵梵所化。
　　婆私吒。若族姓子．若干种姓．若干种名。舍若干族。剃除须发。著袈裟衣。至信．舍家．无家。从我学道。应作是说。我等梵志是梵天子。从彼口生。梵梵所化。所以者何。婆私吒。彼族姓子入我正法．律中。受我正法．律。得至彼岸。断疑度惑。无有犹豫。于世尊法得无所畏。是故彼应作是说。我等梵志是梵天子。从彼口生。梵梵所化。婆私吒。彼梵天者。是说如来．无所著．等正觉。梵是如来。冷是如来。无烦无热。不离如者。是如来也。婆私吒。于意云何。诸释下意爱敬至重。供养奉事于波斯匿拘娑罗王耶。
　　彼则答曰。如是。世尊。
　　世尊问曰。婆私吒。于意云何。若诸释下意爱敬至重。供养奉事于波斯匿拘娑罗王。如是波斯匿拘娑罗王则于我身下意爱敬至重。供养奉事我耶。
　　答世尊曰。诸释下意爱敬至重。供养奉事于波斯匿拘娑罗王者。此无奇特。若波斯匿拘娑罗王下意爱敬至重。供养奉事于世尊者。此甚奇特。
　　世尊告曰。婆私吒。波斯匿拘娑罗王不如是意。而于我身下意爱敬至重。供养奉事于我。沙门瞿昙种族极高。我种族下。沙门瞿昙财宝甚多。我财宝少。沙门瞿昙形色至妙。我色不妙。沙门瞿昙有大威神。我威神小。沙门瞿昙有善智慧。我有恶智。婆私吒。但波斯匿拘娑罗王爱敬于法。至重供养。为奉事故。而于我身下意爱敬至重。供养奉事于我。
　　尔时。世尊告比丘曰。婆私吒。有时此世皆悉败坏。此世坏时。若有众生生晃昱天。彼于其中妙色意生。一切支节诸根具足。以喜为食。自身光明。升于虚空。净色久住。婆私吒。有时此大地满其中水。彼大水上以风吹搅。结构为精。合聚和合。犹如熟酪。以抨抨乳。结构为精。合聚和合。如是。婆私吒。有时此大地满其中水。彼大水上以风吹搅。结构为精。合聚和合。从是生地味。有色香味。云何为色。犹如生酥及熟酥色。云何为味。如蜜丸味。
　　婆私吒。有时此世还复成时。若有众生生晃昱天。寿尽．业尽．福尽命终。生此为人。生此间已。妙色意生。一切支节诸根具足。以喜为食。自身光明。升于虚空。净色久住。婆私吒。尔时。世中无有日月。亦无星宿。无有昼夜。无月．半月。无时无岁。婆私吒。当尔之时。无父无母。无男无女。又无大家。复无奴婢。唯等众生。于是。有一众生贪餮不廉。便作是念。云何地味。我宁可以指抄此地味尝。彼时。众生便以指抄此地味尝。如是。众生既知地味。复欲得食。彼时。众生复作是念。何故以指食此地味。用自疲劳。我今宁可以手撮此地味食之。彼时。众生便以手撮此地味食。
　　于彼众生中复有众生。见彼众生各以手撮此地味食。便作是念。此实为善。此实为快。我等宁可亦以手撮此地味食。时。彼众生即以手撮此地味食。若彼众生以手撮此地味食已。如是如是。身生转厚．转重．转坚。若彼本时有清净色。于是便灭。自然生闇。婆私吒。世间之法。自然有是。若生闇者。必生日月。生日月已。便生星宿。生星宿已。便成昼夜。成昼夜已。便有月．半月。有时．有岁。彼食地味。住世久远。
　　婆私吒。若有众生食地味多者。便生恶色。食地味少者。便有妙色。从是知色有胜有如。因色胜如故。众生众生共相轻慢言。我色胜。汝色不如。因色胜如而生轻慢及恶法故。地味便灭。地味灭已。彼众生等便共聚集。极悲啼泣而作是语。奈何地味。奈何地味。犹如今人含消美物。不说本字。虽受持而不知义。此说观义亦复如是。婆私吒。地味灭后。彼众生生地肥。有色香味。云何为色。犹如生酥及熟酥色。云何为味。如蜜丸味。彼食此地肥。住世久远。
　　婆私吒。若有众生食地肥多者。便生恶色。食地肥少者。便有妙色。从是知色有胜有如。因色胜如故。众生众生共相轻慢言。我色胜。汝色不如。因色胜如而生轻慢及恶法故。地肥便灭。地肥灭已。彼众生等便共聚集。极悲啼泣而作是语。奈何地肥。奈何地肥。犹如今人为他所啧。不说本字。虽受持而不知义。此说观义亦复如是。婆私吒。地肥灭后。彼众生生婆罗。有色香味。云何为色。犹加昙华色。云何为味。如淖蜜丸味。彼食此婆罗。住世久远。
　　婆私吒。若有众生食婆罗多者。便生恶色。食婆罗少者。便有妙色。从是知色有胜有如。因色胜如故。众生众生共相轻慢言。我色胜。汝色不如。因色胜如而生轻慢及恶法故。婆罗便灭。婆罗灭已。彼众生等便共聚集。极悲啼泣而作是语。奈何婆罗。奈何婆罗。犹如今人苦法所触。不说本字。虽受持而不知义。此说观义亦复如是。
　　婆私吒。婆罗灭后。彼众生生自然粳米。白净无皮。亦无有[麩-夫+黃]藁。长四寸。朝刈暮生。暮刈朝生。熟有盐味。无有生气。众生食此自然粳米。如彼众生食此自然粳米已。彼众生等便生若干形。或有众生而生男形。或有众生而生女形。若彼众生生男女形者。彼相见已。便作是语。恶众生生。恶众生生。
　　婆私吒。恶众生生者。谓说妇人也。若彼众生生于男形及女形者。彼众生等则更相伺。更相伺已。眼更相视。更相视已。则更相染。更相染已。便有烦热。有烦热已。便相爱著。相爱著已。便行于欲。若见行欲时。便以木石。或以杖块而打掷之。便作是语。咄。弊恶众生作非法事。云何众生共作是耶。犹如今人迎新妇时。则以幞华散。或以华鬘垂。作如是言。新妇安隐。新妇安隐。本所可憎。今所可爱。婆私吒。若有众生恶不净法。憎恶羞耻。怀惭愧者。彼便离众一日．二日。至六．七日。半月．一月。乃至一岁。婆私吒。若有众生欲得行此不净行者。彼便作家而作是说。此中作恶。此中作恶。婆私吒。是谓初因初缘世中起家法。旧第一智。如法非不如法。如法人尊。
　　于中有一事懒惰众生。便作是念。我今何为日日常取自然粳米。我宁可并取一日食直耶。彼便并取一日食米。于是。有一众生语彼众生曰。众生。汝来共行取米耶。彼则答曰。我已并取。汝自取去。彼众生闻已。便作是念。此实为善。此实为快。我亦宁可并取明日所食米耶。彼便并取明日米来。复有一众生语彼众生曰。众生。汝来共行取米耶。彼则答曰。我已并取明日米来。汝自取去。彼众生闻已。便作是念。此实为善。此实为快。我今宁可并取七日食米来耶。时。彼众生即便并取七日米来。如彼众生自然粳米极取积聚。彼宿粳米便生皮[麩-夫+黃]。刈至七日亦生皮[麩-夫+黃]。随所刈处。即不复生。
</div>
    <div class="pagination">
<a href="中阿含经_page55.html">上一页</a><span>...</span><a href="中阿含经_page51.html">51</a><a href="中阿含经_page52.html">52</a><a href="中阿含经_page53.html">53</a><a href="中阿含经_page54.html">54</a><a href="中阿含经_page55.html">55</a><span class="current-page">56</span><a href="中阿含经_page57.html">57</a><a href="中阿含经_page58.html">58</a><a href="中阿含经_page59.html">59</a><a href="中阿含经_page60.html">60</a><a href="中阿含经_page61.html">61</a><span>...</span><a href="中阿含经_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
