<!DOCTYPE html>
<html>
<head>
    <meta charset="UTF-8">
    <title>杂阿含经-刘宋-求那跋陀罗 - 第 184 页/共 210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杂阿含经-刘宋-求那跋陀罗 - 第 184 页/共 210 页</h1>
    <div class="content">　　那提迦白佛言。世尊。譬如天雨。水流顺下。随其彼彼世尊住处。于彼彼处刹利．婆罗门长者信敬奉事。以世尊戒德清净。正见真直。是故。我今作如是说。唯愿世尊哀受彼请。
　　佛告那提伽。莫以利我。我不求利。乃至云何于彼彼所起利乐。有味有求。那提迦。我见比丘食好食已。仰腹而卧。急喘长息。我见已。作是思惟。如此长老不得出要．远离．寂灭．等正觉乐．不求之乐．不苦之乐。复次。那提迦。我见此有二比丘食好食已。饱腹喘息。偃阐而行。我作是念。非彼长老能得出要．远离．寂灭．等正觉之乐．不求之乐．不苦之乐。
　　那提迦。我见众多比丘食好食已。从园至园。从房至房。从人至人。从群聚至群聚。我见是已。而作是念。非彼长老如是能得出要．远离．寂灭．等正觉乐．不求之乐．不苦之乐。我得如是像类出要．远离．寂灭．等正觉乐．不求之乐．不苦之乐。
　　复次。那提迦。我于一时随道行。见有比丘于前远去。复有比丘于后来亦远。我于尔时。闲静无为。亦无有便利之劳。所以者何。依于食饮。乐著滋味。故有便利。此则为依。观五受阴生灭。而厌离住。此则为依。于六触入处观察集灭。厌离而住。此则为依。于群聚之乐勤习群聚。厌于远离。是则为依。乐修远离。则勤于远离。厌离群聚。是则为依。是故。那提迦。当如是学。于五受阴观察生灭。于六触入处观察集灭。乐于远离。精勤远离。当如是学。
　　佛说此经已。尊者那提迦闻佛所说。欢喜随喜。作礼而去。

　　（一二五一）

　　如是我闻。
　　一时。佛在拘萨罗人间游行。至那楞伽罗聚落。如上广说。乃至彼彼所起求利。
　　佛告那提迦。我见聚落边有精舍。有比丘坐禅。我见已。作如是念。今此尊者聚落人。此或沙弥。来往声响作乱。障其禅思。觉其正受。于不到欲到．不获欲获．不证欲证而作留难。那提迦。我不喜彼比丘住聚落精舍。
　　那提迦。我见比丘住空闲处。仰卧吁咄。我见是已。而作是念。令彼比丘觉寤睡眠。思空闲想。那提迦。我亦不喜如是比丘住空闲处。
　　那提迦。我复见比丘住空闲处。摇身坐睡。见已。作是念。今此比丘于睡觉寤。不定得定。定心者得解脱。是故。那提迦。我不喜如是比丘住空闲处。
　　那提迦。我复见比丘住空闲处。端坐正受。我见已。作是念。令此比丘不解脱者。疾得解脱。已解脱者。令自防护。使不退失。那提迦。我喜如是比丘住空闲处。
　　那提迦。我复见比丘住空闲处。彼于后时。远离空处集舍床卧具。还入聚落受床卧具。那提迦。我亦不喜如是比丘还入聚落。
　　复次。那提迦。我见比丘住聚落精舍。名闻大德能感财利．衣被．饮食．汤药．众具。彼于后时。集舍利养聚落床座。至于空闲。床卧安止。那提迦。我喜如是比丘集舍利养聚落床卧。住于空闲。那提迦。比丘当如是学。
　　佛说此经已。那提迦比丘欢喜随喜。作礼而去。

　　（一二五二）

　　如是我闻。
　　一时。佛住鞞舍离国猕猴池侧重阁讲堂。
　　尔时。世尊告诸比丘。诸离车子常枕木枕。手足龟坼。疑畏莫令摩竭陀王阿阇世毗提希子得其间便。是故。常自儆策。不放逸住。以彼不放逸住故。摩竭陀王阿阇世毗提希子不能伺求得其间便。于未来世。不久。诸离车子恣乐无事。手足柔软。缯纩为枕。四体安卧。日出不起。放逸而住。以放逸住故。摩竭陀王阿阇世毗提希子得其间便。
　　如是。比丘精勤方便。坚固堪能。不舍善法。肌肤损瘦。筋连骨立。精勤方便。不舍善法。乃至未得所应得者。不舍精进。常摄其心。不放逸住。以不放逸住故。魔王波旬不得其便。
　　当来之世。有诸比丘恣乐无事。手足柔软。缯纩为枕。四体安卧。日出不起。放逸而住。以放逸住故。恶魔波旬伺得其便。是故。比丘。当如是学。精勤方便。乃至不得未得。不舍方便。
　　佛说此经已。诸比丘闻佛所说。欢喜奉行。

　　（一二五三）

　　如是我闻。
　　一时。佛住舍卫国祇树给孤独园。
　　尔时。世尊告诸比丘。譬如士夫晨朝以三百釜食惠施众生。日中．日暮亦复如是。第二士夫。时节须臾。于一切众生修习慈心。乃至如[(殼-一)/牛]牛乳顷。比先士夫惠施功德所不能及。百分千分巨亿万分。算数譬类不得为比。是故。比丘。当作是学。时节须臾。于一切众生修习慈心。下至如[(殼-一)/牛]牛乳顷。
　　佛说此经已。诸比丘闻佛所说。欢喜奉行。

　　（一二五四）

　　如是我闻。
　　一时。佛住舍卫国祇树给孤独园。
　　尔时。世尊告诸比丘。譬如人家多女人少男子。当知是家易为盗贼之所劫夺。如是善男子．善女人。不能数数下至如[(殼-一)/牛]牛乳顷。于一切众生修习慈心。当知是人易为诸恶鬼神所欺。
　　譬如人家多男子少女人。不为盗贼数数劫夺。如是。善男子数数下至如[(殼-一)/牛]牛乳顷。于一切众生修习慈心。不为诸恶鬼神所欺。是故。诸比丘。常当随时数数下至如[(殼-一)/牛]牛乳顷。修习慈心。
　　佛说此经已。诸比丘闻佛所说。欢喜奉行。

　　（一二五五）

　　如是我闻。
　　一时。佛住舍卫国祇树给孤独园。
　　尔时。世尊告诸比丘。譬如有人有匕手剑。其刃广利。有健士夫言。我能以手以拳椎打汝剑。令其摧碎。诸比丘。彼健士夫当能以手以拳椎打彼剑。令摧碎不。
　　比丘白佛。不能。世尊。彼匕手剑其刃广利。非彼士夫能以手以拳椎打碎折。正足自困。
　　如是。比丘。若沙门．婆罗门下至如[(殼-一)/牛]牛乳顷。于一切众生修习慈心。若有诸恶鬼神欲往伺求其短。不能得其间便。正可反自伤耳。是故。诸比丘。当如是学。数数下至如[(殼-一)/牛]牛乳顷。修习慈心。
　　佛说此经已。诸比丘闻佛所说。欢喜奉行。

　　（一二五六）

　　如是我闻。
　　一时。佛住舍卫国祇树给孤独园。
　　尔时。世尊以爪抄土。告诸比丘。于意云何。我爪上土多。为大地土多。
　　比丘白佛。世尊。爪上土甚少少耳。其大地土无量无数。不可为比。
　　佛告诸比丘。如是。众生能数数下至弹指顷。于一切众生修习慈心者。如甲上土耳。其诸众生不能数数下至如弹指顷。于一切众生修习慈心者。如大地土。是故。诸比丘。常当数数于一切众生修习慈心。
　　佛说此经已。诸比丘闻佛所说。欢喜奉行。

　　（一二五七）

　　如是我闻。
　　一时。佛住鞞舍离国猕猴池侧重阁讲堂。
　　尔时。世尊告诸比丘。一切行无常。不恒．不安。是变易法。诸比丘。常当观察一切诸行。修习厌离．不乐．解脱。
　　时。有异比丘从座起。整衣服。为佛作礼。右膝著地。合掌白佛。寿命迁灭。迟速如何。
　　佛告比丘。我则能说。但汝欲知者难。
　　比丘白佛。可说譬不。
　　佛言。可说。
　　佛告比丘。有四士夫手执强弓。一时放发。俱射四方。有一士夫及箭未落。接取四箭。云何。比丘。如是士夫为捷疾不。
　　比丘白佛。捷疾。世尊。
　　佛告比丘。此接箭士夫虽复捷疾。有地神天子倍疾于彼。虚空神天倍疾地神。四王天子来去倍疾于虚空神天。日月天子复倍捷疾于四王天。导日月神复倍捷疾于日月天子。诸比丘。命行迁变倍疾于彼导日月神。是故。诸比丘。当勤方便。观察命行无常迅速如是。
　　佛说此经已。诸比丘闻佛所说。欢喜奉行。

　　（一二五八）

　　如是我闻。
　　一时。佛住波罗奈国仙人住处鹿野苑中。
　　尔时。世尊告诸比丘。过去世时。有一人名陀舍罗诃。彼陀舍罗诃有鼓名阿能诃。好声．美声．深声。彻四十里。彼鼓既久。处处裂坏。尔时。鼓士裁割牛皮。周匝缠缚。虽复缠缚。鼓犹无复高声．美声．深声。彼于后时。转复朽坏。皮大剥落。唯有聚木。
　　如是。比丘。修身．修戒．修心．修慧。以彼修身．修戒．修心．修慧故。于如来所说修多罗甚深明照。难见难觉。不可思量。微密决定。明智所知。彼则顿受．周备受。闻其所说。欢喜崇习。出离饶益。当来比丘不修身．不修戒．不修心．不修慧。闻如来所说修多罗甚深明照空相应随顺缘起法。彼不顿受持。不至到受。闻彼说者。不欢喜崇习。而于世间众杂异论．文辞绮饰．世俗杂句。专心顶受。闻彼说者。欢喜崇习。不得出离饶益。于彼如来所说甚深明照空相要法随顺缘起者。于此则灭。犹如彼鼓。朽故坏裂。唯有聚木。是故。诸比丘。当勤方便修身．修戒．修心．修慧。于如来所说甚深明照空相要法随顺缘起。顿受．遍受。闻彼说者。欢喜崇习。出离饶益。
　　佛说此经已。诸比丘闻佛所说。欢喜奉行。

　　（一二五九）

　　如是我闻。
　　一时。佛住舍卫国祇树给孤独园。
　　尔时。世尊告诸比丘。譬如铁丸投著火中。与火同色。盛著劫贝绵中。云何。比丘。当速燃不。
　　比丘白佛。如是。世尊。
　　佛告比丘。愚痴之人依聚落住。晨朝著衣持钵。入村乞食。不善护身。不守根门。心不系念。若见年少女人。不正思惟。取其色相。起贪欲心。欲烧其心。欲烧其身。身心烧已。舍戒退减。是愚痴人长夜当得非义饶益。是故。比丘。当如是学。善护其身。守护根门。系念。入村乞食。当如是学。
　　佛说此经已。诸比丘闻佛所说。欢喜奉行。

　　（一二六○）

　　如是我闻。
　　一时。佛住舍卫国祇树给孤独园。
　　尔时。世尊告诸比丘。过去世时。有一猫狸。饥渴羸瘦。于孔穴中伺求鼠子。若鼠子出。当取食之。有时鼠子出穴游戏。时。彼猫狸疾取吞之。鼠子身小。生入腹中。入腹中已。食其内藏。食内藏时。猫狸迷闷。东西狂走。空宅．塳间。不知何止。遂至于死。
　　如是。比丘。有愚痴人依聚落住。晨朝著衣持钵。入村乞食。不善护身。不守根门。心不系念。见诸女人。起不正思惟。而取色相。发贪欲心。贪欲发已。欲火炽燃。烧其身心。烧身心已。驰心狂逸。不乐精舍．不乐空闲．不乐树下。为恶不善心侵食内法。舍戒退减。此愚痴人长夜常得不饶益苦。是故。比丘。当如是学。善护其身。守诸根门。系心正念。入村乞食。当如是学。
　　佛说此经已。诸比丘闻佛所说。欢喜奉行。

　　（一二六一）
</div>
    <div class="pagination">
<a href="杂阿含经-刘宋-求那跋陀罗_page183.html">上一页</a><span>...</span><a href="杂阿含经-刘宋-求那跋陀罗_page179.html">179</a><a href="杂阿含经-刘宋-求那跋陀罗_page180.html">180</a><a href="杂阿含经-刘宋-求那跋陀罗_page181.html">181</a><a href="杂阿含经-刘宋-求那跋陀罗_page182.html">182</a><a href="杂阿含经-刘宋-求那跋陀罗_page183.html">183</a><span class="current-page">184</span><a href="杂阿含经-刘宋-求那跋陀罗_page185.html">185</a><a href="杂阿含经-刘宋-求那跋陀罗_page186.html">186</a><a href="杂阿含经-刘宋-求那跋陀罗_page187.html">187</a><a href="杂阿含经-刘宋-求那跋陀罗_page188.html">188</a><a href="杂阿含经-刘宋-求那跋陀罗_page189.html">189</a><span>...</span><a href="杂阿含经-刘宋-求那跋陀罗_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
