<!DOCTYPE html>
<html>
<head>
    <meta charset="UTF-8">
    <title>佛说普曜经 - 第 14 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说普曜经 - 第 14 页/共 20 页</h1>
    <div class="content">　　其面眉间功勋光　　斯明极曜遍照远
　　所行之处无求便　　所受根本无所失
　　无嗔无尘无有所　　举动作事常少欲

　　于是树神。睹其威神即怀恐惧。承佛威力。所言至诚悉共和同。以十六事嗟叹菩萨。今清净人极妙巍巍。如十五日月盛满时。其明普照。犹如日出曜于天下。如树华茂无不芬葩。奇相众好金色从容。诸根寂定犹如莲华处于浴池。所演有威犹师子吼而有殊特。犹念菩萨。在林树间独步无畏。所造习行人中独尊。譬安明山跱于大海超绝独显。平等坚固如铁围山出众山上。尊人功勋普闻远近。若水具足摄持天地。其意恢廓而有殊特。斯心无限犹如虚空。其心正住曜无等伦。譬如天地众生所仰。其心清净而无秽浊。万民悦豫至无有余。其意清明无能睹者。一切众生所可慕乐。有所度脱而有超异。悉断一切诸所想念。尊力无上犹如钩锁。莫不为伏。所行精进志性坚固。诸狐疑者众结悉解。退降魔众捐弃于兵令还归宫。尊人善利致得十力。力势无双。如是比丘。树神以十六事。嗟叹菩萨功德无侣。闻者莫不欣喜。
　　佛告比丘。净居诸天以十八事。嗟叹菩萨。毁呰魔众。何谓十八。
　　魔以见弃犹如羸老不能得胜一。
　　波旬劣极如朽墙坏二。
　　波旬大圣一己勇猛至愿而降伏卿三。
　　波旬无侣如病无养四。
　　波旬无力犹门户破五。
　　波旬今见远弃如失娱乐六。
　　波旬今日住于邪径如贾失路七。
　　波旬疾弃如病不除八。
　　波旬愚痴所在不安九。
　　波旬不孝不知报恩十。
　　波旬驰走如师子吼小兽驰逸十一。
　　波旬见摈如众斥弃十二。
　　波旬不知时节福尽无余。众所舍除如满器土十三。
　　波旬已见缚束。勇猛巧言自懅怕摈十四。
　　波旬失众力如失头发手足十五。
　　波旬无意如狂失志十六。
　　波旬迷惑不知家处十七。
　　波旬奔驰如狂逸走十八。
　　如是比丘。净居诸天以十八事毁訾波旬。
　　佛告比丘。宿卫佛树诸天。以十六事覆蔽于魔。何谓十六。
　　今日菩萨降伏波旬及诸官属一。
　　今日菩萨总以大势力摄取波旬令自然羸二。
　　今日菩萨使魔波旬不知处所。若日光明曀于荧火三。
　　今日菩萨以佛大权过诸天威拔恶根本四。
　　今日菩萨以佛大威神师子之力。消伏波旬若小兽缩五。
　　今日菩萨堕魔山谷。如有力人斫截树木六。
　　今日菩萨懊恼波旬。如大怨家见逐旷野七。
　　今日菩萨得波旬降。犹如大海和于牛迹八。
　　今日波旬妒于菩萨。如狱囚得脱故有贼心九。
　　今日菩萨迷惑波旬。如豪贵之人牵掣贫匮十。
　　今日菩萨弃捐波旬。如非法王失于故土十一。
　　今日菩萨胜于波旬。如猛毅土屈伏劣弱十二。
　　今日菩萨令魔忧戚。如破坏人不知所奏十三。
　　今日菩萨令魔讹言如海船坏十四。
　　今日菩萨令魔消除。犹如劫尽烧诸草木十五。
　　今日菩萨毁落波旬。犹如大势坏诸异学十六。
　　如是比丘。宿卫佛树。诸天以是十六事。覆于魔波旬。
　　于是时弊魔闻诸天人至诚分别。决了本末教令还归。魔毒益盛谓菩萨言。疾起奔驰。我众兵仗十八亿众。皆共并势。如是势相。若斯度已而危仁身。是我眷属众兵相越。我终不言当复相救。速疾起走。
　　菩萨答曰。如须弥山不可动摇。一切十方诸曾众多尚可堕地。万物草木皆为众生无能倾心。若有一意尚竭大海不损吾心。不得佛道吾终不起。魔复说言。我生欲界。一切四天王天帝诸释。阿须伦。健陀罗。迦留罗。真陀罗。摩休勒。在中为主属我无余。仁亦属我。今者自恣耶。
　　菩萨答曰卿欲界尊自谓威神。必非是尊非法尊也。道法尊者乃谓为尊。不但欲尊。地狱饿鬼畜生于中罪尊。非道正真无上圣尊也。必当成佛降伏弊魔。魔复报曰。今日沙门独在林岨。欲得是愿致为甚难。欲立应行今且坏失。何因得道。
　　菩萨报曰。以失义理告何从来。不违禅定神足功德。不亡威力能大勤修。乃名曰为精进力也。不成佛道终不起也。魔何所恚在前而住。宣粗恶辞。或谓已止。一己独身在于旷野。犹如一日灭十方闇众光炬明。今与大众。乃在吾前而现颜貌。吾当相逼速起出去。必相危害已兴众变。遇众苦难。鬼神所在能立郡县。犹是所作能成自在。众形无数天人逼卿。
　　菩萨报曰。空尚可尽。风尚可握。男女大小。其月无垢光灭众冥。尚可堕地。光亦可冥。无能移吾退树下去。要成道德虽兴势力不舍兵众兴粗害心。吾常仁慈柔和为本。咄咀小子。如斯毁坏不察本变。不舍兵众。吾在众中若紫金山。犹大宝藏靡不咨嗟。如妙华鬘今日必胜。化大乱众善毁魔兵。鬼神种靡不归伏。音越梵天闻于十方。声如哀鸾。诸神恶鬼此众伴侣天神来现住在目前。遍虚空中皆集勇猛。来诣树下欲得坏卿。假使大千满中诸形若干种变皆执金刚不能动吾。虽怀恶心执持五兵吾不畏之。魔持刀剑。沙门速起尽力驰走。今以刀刃段段解截。假使三千土地所有境界。皆满中魔各各执剑。如须弥山不能摇动吾一毛矣。况欲害乎。吾心坚强终不倾移。神通之曜巍巍无量。体紫金色如火中金。魔王益恼召四部兵。大来集会无极大力当往战斗。自古迄今未见有此。汝等并势当讨灭之。
　　尔时四部十八亿众。各各变为师子熊罴虎兕象龙牛马犬豕猴猿之形不可称言。虫头人躯。虺蛇之身。鼋鼍之首。一面六目。或一项而多头。齿牙爪距担山吐火。雷电四绕护戈矛戟。菩萨慈心不惊不怖一毛不动。光颜益好。鬼兵不能得近。魔王自前与佛相诘难。其辞曰。
　　比丘何求坐树下　　乐于林薮毒兽间
　　云起可畏窈冥冥　　天鬼围绕不以惊
　　古有真道佛所行　　澹泊无畏除无明
　　其成最胜法满藏　　吾求斯坐决魔王
　　汝当作王转金轮　　七宝自至典四方
　　所受五欲最无比　　斯处无道起入宫
　　吾睹欲盛吞火铜　　弃国如唾无所贪
　　得王亦有老死忧　　去此无利勿妄谈
　　何安坐林而大语　　委国财位守空闲
　　不见我与四部兵　　象马步兵十八亿
　　以见猿猴师子面　　虎兕毒蛇象鬼形
　　皆持刀剑护戈矛　　跳跃哮呼满虚空
　　设复亿垓神武备　　为魔如汝来会此
　　矢刃火攻如风雨　　不先得佛终不起
　　魔有本要令我退　　吾亦自誓不虚还
　　今汝福地何如佛　　于是可知谁得胜
　　吾曾终身快布施　　故典六天为魔王
　　比丘知我宿福行　　自称无量谁为证
　　昔吾行愿从定光　　受莂为佛释迦文
　　恐畏相尽故坐斯　　意定必解坏汝军
　　我所奉事诸佛多　　财宝衣食常施入
　　仁戒积德厚于地　　是以脱想无患难
　　菩萨即以智慧力　　伸手按地是知我
　　应时普地轰大动　　魔与官属颠倒堕
　　魔王败绩怅失利　　惛迷却踞前画地
　　其有晓心乃了悟　　即时自归前悔过
　　吾以不复用兵器　　等行慈心却魔怨
　　世用兵器动人心　　而我以等如众生
　　若调象马虽以调　　然后故能会复生
　　若得最调如佛调　　以如佛说无不仁
　　垓天见佛擒魔众　　忍调无想怨自降
　　诸天欢喜奉华臻　　非法王坏法王胜
　　本从等意智慧力　　慧能即时禳不祥
　　能使怨家为弟子　　当礼四等道之证
　　面如满月色从容　　名闻十方德如山
　　求佛相貌难得比　　当稽首斯度世仙

　　　　普曜经行道禅思品第十九

　　佛告比丘。菩萨坐佛树下。以降魔怨成正真觉。消荆蕀根三毒之源。无诸缘起阴盖衰种。永无微曀。众想以定净如虚空。勇猛无难。竖其大幢显示一切招来十方度脱三界。默坐树下示现四禅。为将来学显道径路。以缚诸我神通微妙。弃欲恶法无复五盖。不受五欲众恶自灭。念计分明。思视无为。譬如健人得胜怨家。意以清净成一禅行。心自开解却情欲意。无恶可攻不复计观。寂然惔怕如圣贤行念思以灭。譬如山顶之泉水自在中出盈流于外。溪谷雨潦无缘得入。静然守一专心不移成二禅行。又弃喜意惟见无欲。外诸好恶一不得入。内亦不起。心正体安。譬如莲华根在土中华合未开根茎华叶润渍水中。以净见真成三禅行。弃苦乐意无忧乐想。心不依善亦不附恶。无苦乐志正在其中。如人沐浴洁净覆以鲜好白缯。中外俱净表里无垢。喘息自灭寂然无变成四禅行。
　　譬如陶家和埴调软中无砂砾在作何器。精进开发无所不能。已得定意建立大慈不舍大悲。智慧善权究畅要妙。通三十七道品之行。所谓四意止。四意断。四禅足。五根五力。七觉八道。终而复始。以晓三脱得三达智。去来今事无所挂碍。变化现法所欲如意。不复用思身能飞行。能分一身作百作千。至亿万无数。复令为一。能彻入地石壁皆过从一方现。俯没仰出如出入水。能身中出水火。履水行虚身不陷坠。坐卧空中如鸟飞翔。坐能及天手扪日月。其身平立能至梵天。出没自在。眼能彻视。耳能洞听。豫知诸天人龙鬼神蚑行蠕动之类身行口言。念于所念悉见闻知。诸有贪淫无贪淫者。有嗔恚无嗔恚者。有愚痴无愚痴者。有爱欲无爱欲者。有大志行无大志行者。有内外行无内外行者。有念善无念善者有一心无一心者。有解脱意无解脱意者。一切悉知菩萨观天上人中地狱畜生鬼神五道先世父母兄弟妻子中外姓字。一一分别。一世十世百千亿无数世事。至于天地成败空荒之时。还复成时。能知一劫十劫至千亿劫无数劫中。内外姓字衣食苦乐寿命长短。死此生彼展转所趣。从上头始诸所更身生长老终。形色好丑贤愚苦乐。一切三界皆分别知。见人魂神各自随行生于五趣中。或堕饿鬼。或堕畜生。或作鬼神。或生天上。或入人形。有生豪贵富乐家者。或生卑鄙贫贱家者。知众生惑五阴自蔽色痛想行识皆习五欲。眼色耳声鼻香舌味身受心法为爱欲所牵。惑于财色思望安乐。
　　从是生诸恶本。从恶致苦。能断爱习。不随淫心大如毛发。受行八道则众苦灭。何谓为八。正见正念。正言正业。正治正方便。正意正定。譬如无薪无火不然不灭。是谓无为度世之道。
　　菩萨自知以弃恶本。无淫怒痴生死以除。种根以断无余灾[卄/(阿-可+辛)/女]。所作以成智慧以了。明星出时廓然大悟。得无上正真道。为最正觉。
　　尔时得佛十种神力四无所畏十八之法。佛十神力者。
　　佛悉见知深微隐远是处非处有限无限。明审如有。一力也。
　　佛悉明知来今往古所造行地所受报处。二力也。
　　佛能现化禅定脱门正受。三力也。
　　佛悉分别天人众生彼彼异念。四力也。
　　佛知众生若干种语及度世语。五力也。
　　佛悉了知世间杂种无量情态。六力也。
　　佛知欲缚知缚解要在所宜行。七力也。
</div>
    <div class="pagination">
<a href="佛说普曜经_page13.html">上一页</a><span>...</span><a href="佛说普曜经_page9.html">9</a><a href="佛说普曜经_page10.html">10</a><a href="佛说普曜经_page11.html">11</a><a href="佛说普曜经_page12.html">12</a><a href="佛说普曜经_page13.html">13</a><span class="current-page">14</span><a href="佛说普曜经_page15.html">15</a><a href="佛说普曜经_page16.html">16</a><a href="佛说普曜经_page17.html">17</a><a href="佛说普曜经_page18.html">18</a><a href="佛说普曜经_page19.html">19</a><span>...</span><a href="佛说普曜经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
