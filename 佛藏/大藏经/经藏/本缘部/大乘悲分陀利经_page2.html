<!DOCTYPE html>
<html>
 <head>
  <meta charset="utf-8"/>
  <title>
   大乘悲分陀利经 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘悲分陀利经 - 第 2 页/共 5 页
  </h1>
  <div class="content">
   善男子。尔时国大师海济婆罗门。语离诤王。作如是言。大王。人身难得闲静时难。如来应供正遍知出世甚难。譬如优昙钵华时一现耳。乐求善根难。正愿亦难。大王。王位众苦之本。人中一天下王位。二天下王位。三天下王位。四天下王位。皆苦之本。大王。此是久受生死苦器。大王。人天福报。譬如疾风无有住时。如水中月。凡夫五欲无足醉于境界。乐求人天福报。凡夫人数受地狱苦。畜生苦饿鬼苦。人中爱别离苦。天上退还苦。数数入胎苦。更相残害苦。凡夫如是展转受苦。所以者何。无善知识不发正愿故。亦不能求。未及谓及。未得谓得。未证谓证。如是无明凡夫不知厌足。不肯发菩提心。所可灭众苦。于生死中不厌不忧。于中数数受苦。大王。思惟生死苦器。是故大王。汝今于佛法中。已种善根作诸福德。于三宝中已得信喜。施与世尊。大富果报。奉持戒者生天果报。有所闻法大智慧果报。大王。汝设邪见若已竟。汝今可发阿耨多罗三藐三菩提心。王曰。止婆罗门。我不求菩提乐住生死。婆罗门。我已布施持戒听法。婆罗门。阿耨多罗三藐三菩提甚为难得。海济婆罗门。复作是言。大王。菩提道净。应至意发愿净心满足。是道清净故。意净故。是道正直以不谄故。是道极净诸结尽故。是道宽博无障碍故。是道等度以等心故。是道无畏以不作诸恶故。是道大富以檀波罗蜜故。是道最尊以尸波罗蜜故。是道无辱以羼提波罗蜜故。是道无住以毗梨耶波罗蜜故。是道闲静以禅波罗蜜故。是道善释以般若波罗蜜故。是道得实智以大慈故。是道得不退转以大悲故。是道得踊跃以大喜故。是道坚固以大舍故。是道无坑坎刺棘。无喜欲诳想故。是道至安隐。心无坏故。是道无劫夺。善解色声香味触故。是道除魔怨敌。善解阴界入故。是道无魔。灭诸结故。是道得妙心。无声闻辟支佛念故。是道兴盛。受诸佛力故。是道至大宝。应一切种智宝故。是道一切露现。阿僧祇智明故。是道明导师。所行不离善知识故。是道无高下。无憎爱故。是道无尘秽。不喜嗔浊故。是道善逝。无诸不善故。大王。彼菩提道趣安隐尽涅槃际。大王。可发菩提心。王曰。婆罗门。是八万岁世人中如来出现。犹尚不能灭诸恶趣。其有众生善根熟者。彼众生皆住于果。有得三昧陀罗尼忍辱者。菩萨善根纯熟。彼授菩提记。有少种善根者。彼受人天福。众生各各轮转随善恶行有处。佛说。若一切众生不种善根苦不灭。唯佛身是福田。然不能度脱未种善根者。我当发菩提心。我行菩萨行时。以大智入不可思议陀罗尼法门。度众生佛事。然不以此不净土回向菩提心。设我得如意佛土。我当发菩提心。乃至证阿耨多罗三藐三菩提时。我尔所时行菩萨行。灭佛土中一切众生苦。善男子。尔时宝藏如来应供正遍知。入见庄严三昧。现如是神通。宝藏如来入现庄严三昧已。应时现如是光明。于十方各千佛土微尘数世界现一切庄严。有诸佛世尊已入涅槃。有欲入涅槃。有菩萨摩诃萨。菩提树下坐降魔官属。有成佛未久而转法轮。有久成佛说法。有纯菩萨充满佛土。有国土乃至无声闻辟支佛名。有处有声闻辟支佛。有国土空无佛菩萨。亦无声闻辟支佛。有不净佛土五浊出时。有净佛土无有五浊。有尊有卑。有长寿有短寿。有佛土火灾起。有水灾起。有风灾起。有处已坏。有处始成。妙光照彼一切悉现。尔时大众。普见彼诸佛土国界庄严。尔时海济婆罗门语王言。汝今但观佛土庄严。大王。可发阿耨多罗三藐三菩提心。大王。可取随意佛土。善男子。尔时离诤王。向宝藏如来。叉手合掌而白佛。唯世尊。菩萨摩诃萨以何行业取净佛土。以何不净意众生。以何取长寿。佛言。大王菩萨摩诃萨。以愿取净佛土无五浊。亦以愿取不净。王曰。唯世尊。我还入城一处静坐思惟所愿。如我所应佛土无有五浊净行回向。佛言。大王。今正是时。善男子。尔时离诤王。顶礼世尊足并比丘僧。绕佛三匝而去。还来入城至其宫殿。独坐一处三昧思惟佛土庄严誓愿。善男子。尔时海济婆罗门。语太子不眴言。善男子。汝亦可发阿耨多罗三藐三菩提心。汝所有三福地布施持戒修定。所修善行一切回向菩提。彼曰。我亦还家独坐一处思惟庄严佛土愿。我若发菩提心。更来如来所。回向菩提心。取庄严佛土。时彼王子。顶礼佛足并比丘僧。绕佛三匝。还于己舍。独坐一处如是思惟庄严佛土愿。善男子。尔时国大师海济婆罗门。语第二子尼摸。作如是言。汝童子。亦可发菩提心。乃至王诸子劝发菩提。八万四千诸小王。并余九十二亿人。劝发菩提心。彼一切皆作是言。我等亦各各归家。独坐一处思惟庄严佛土愿。彼一切如是七年中。各坐三昧无恼乱心。思惟庄严佛土愿。善男子。海济婆罗门。于余时心生是念。我劝多亿那由他百千众生。于阿耨多罗三藐三菩提。又我请佛及无量比丘僧。七年供养一切所须。设我阿耨多罗三藐三菩提意满如愿必成。我当劝化天阿修罗乾闼婆龙夜叉罗刹鸠槃茶等以大施会。善男子。尔时国大师海济婆罗门。思见毗沙门大王。善男子。尔时毗沙门大王。与多百千夜叉围绕侍从。俱夜诣海济婆罗门所。于其前住作如是言。婆罗门。何故思我耶。婆罗门言。汝为是谁。彼曰。婆罗门。汝不闻乎。有夜叉主名毗沙门。我身是也。婆罗门。欲使我作何等。婆罗门曰。大王。汝亦应助是大施会。彼曰。唯然婆罗门。如汝所思。大王。汝以我语劝诸夜叉。令发阿耨多罗三藐三菩提。又化汝等夜叉乐求福德者。乐求菩提者。可日日往海彼岸取此岸牛头栴檀香来。复取种种涂香。种种杂华。日日给我供养世尊。唯然婆罗门。毗沙门大王。闻婆罗门语已。还本住处。击鼓集诸夜叉罗刹。作如是言。汝等当知。是阎浮提有婆罗门。名曰海济。是离诤王国之大师。彼请宝藏如来应供正遍知及比丘僧。俱七年供养一切所须。汝等于彼善根随喜。以是善根发阿耨多罗三藐三菩提心。即于尔时多亿那由他百千夜叉罗刹叉手合掌作如是言。如海济婆罗门福德善业。请宝藏如来应供正遍知及无量比丘僧。七年供养一切所须。如是彼福德业我等随喜。以是善根愿我成阿耨多罗三藐三菩提。毗沙门大王曰。诸贤善听。汝等乐求菩提者。乐求福德者。日日可往海彼岸取海此岸牛头栴檀香来。给海济婆罗门。为如来设食。并比丘僧。九万二千夜叉同声唱言。我等大士。于此七年。当取海此岸牛头栴檀香来。以给海济婆罗门。为如来设供。并比丘僧。四万六千夜叉作如是言。我等取种种香来。五万二千夜叉作如是言。我取种种华来。二万夜叉作如是言。我等当取种种诸味之精来。著如来比丘僧众食饮之中。七万夜叉作如是言。我等大士。为世尊造作饭食并比丘僧。善男子。尔时海济婆罗门。思念欲见毗留勒迦大王。即时毗留勒迦大王诣海济婆罗门所。乃至多亿那由他百千鸠槃茶。勤劝发阿耨多罗三藐三菩提心。如是毗留波叉。提陀罗吒。与多亿那由他百千龙乾闼婆。劝发阿耨多罗三藐三菩提心。善男子。尔时海济婆罗门。思念二四天下护世。彼以佛威神。至婆罗门所。婆罗门。亦以如是劝化已。各还本处劝其眷属。以阿耨多罗三藐三菩提。乃至一切三千大千佛土。百亿毗沙门。与其眷属劝化阿耨多罗三藐三菩提。百亿毗留勒迦。百亿毗留波叉。百亿提陀罗吒。与其眷属俱劝以阿耨多罗三藐三菩提。善男子。尔时海济婆罗门心生是念。若我阿耨多罗三藐三菩提意必成所愿心果。我当分此大耶。若福与彼欲界诸天。劝以阿耨多罗三藐三菩提。我以是善根。审得阿耨多罗三藐三菩提者。天帝释今应来现。须夜摩天子。删兜率陀天子。化乐天子。他化自在天子。悉应来现。善男子海济婆罗门。适发念已。释提桓因来现在前。及须夜摩天子。删兜率陀天子。化乐天子。他化自在天子。来现在前。婆罗门问曰。汝等是谁。彼五天王。各各自说名字已。作如是言。汝婆罗门。欲使我等何所施作。欲使我等于此大施何所供给。婆罗门曰。汝等天上所有最妙宝台宝树。若劫波树。若香树。若华树。若果树。天衣天座天众敷具。天诸宝器。天庄挍。天盖幢幡璎珞伎乐。如是等一切尽为佛及僧。严饰此阎披罗园。唯然大士。彼五天王从婆罗门所闻是语已各还天上。告鞞宅居天子。旷野天子。毕天子。居蓝披天子。难陀天子。作如是言。汝等大士。至阎浮提阎披罗园。以如是庄挍。以如是严饰。以如是璎珞。以如是座以如是敷具。以为庄严。如天严饰等无有异。又为世尊造立宝台。如众宝严台。对曰。唯然。彼五天子于五天王所闻已。至阎浮提竟夜。如是一切庄严阎披罗园。从宝树乃至幢幡以为庄严。又为世尊造立宝台。如释提桓因众宝严台。一切庄挍阎披罗园。如天庄严。作已还至天上。白诸天王。大士当知。如此天上庄挍。阎浮提阎披罗园庄挍。一切璎珞亦如是。又为世尊造立宝台。如释提桓因众宝严台。天上阎浮提阎披罗园等无有异。彼时五天王。帝释须夜摩删兜率陀化乐他化天主。来至阎浮提。语海济婆罗门言。为世尊及比丘僧。庄挍园已。复何所为。尔时海济婆罗门语诸天王。作如是言。汝等天王。所主领处普集天众。以我语而告之言。阎浮提有婆罗门名海济。彼请宝藏如来应供正遍知并无量比丘僧。七年供养一切所须。汝等于彼福业应当随喜发阿耨多罗三藐三菩提心。汝应下阎浮提奉觐世尊恭敬亲近并比丘僧。于世尊所听微妙法。彼五天王闻婆罗门语已。各还本处。时释提桓因集三十三天。以海济婆罗门语。劝化而告之言。汝等大士当知阎浮提离诤王。有大师婆罗门名曰海济。请宝藏如来及无量比丘僧。七年供养一切所须。我等为佛僧庄挍园已。汝等于彼善根应当随喜发阿耨多罗三藐三菩提心。即于尔时多亿那由他百千三十三天。叉手合掌而说是言。我等于福业随喜。以随喜福业。尽回向阿耨多罗三藐三菩提。如是须夜摩天子集须夜天。略说。删兜率陀化自在他化自在天子。集他化自在天。乃至多无数亿那由他百千天子。叉手合掌而说是言。我等于彼善根随喜。以是善根我等得阿耨多罗三藐三菩提。是故汝等大士。应下阎浮提奉觐世尊。恭敬亲近听受妙法。并比丘僧。时五天王。即夜一一天王与天子天女及童男女多亿那由他百千围绕。俱下阎浮提。头面礼世尊足并比丘僧。于世尊所听受法。昼则空中雨众天华。优钵罗。钵昙摩。俱物头。分陀利伽。须摩那。波利师迦阿提目多伽。瞻匐伽华。曼陀罗华。摩诃曼陀罗华。并作天乐。复次善男子。海济婆罗门心生是念。若我阿耨多罗三藐三菩提意满所愿必成。我当以菩提劝阿修罗。善男子适发心已。五阿修罗王来诣海济婆罗门所。乃至多亿那由他百千阿修罗男女大小。以婆罗门语劝令发阿耨多罗三藐三菩提心。来至佛所而听受法。略说。婆罗门。如是思念魔王。即时魔王名佛楼那。来至婆罗门所。乃至无数亿那由他百千魔子魔女大小。劝发阿耨多罗三藐三菩提心。乃至听法。善男子。尔时海济婆罗门。思念螺髻大梵。螺髻大梵亦来至婆罗门所。闻已还梵天上。乃至多亿那由他百千梵天。劝发阿耨多罗三藐三菩提心。从上来下至世尊所。恭敬亲近比丘僧。而听受法。善男子。尔时海济婆罗门。思念二四天下帝释。思念须夜摩删兜率陀化乐他化天子。彼五天王亦以佛威神来至婆罗门所。婆罗门如是约敕。彼各还去。以婆罗门语。劝眷属以菩提。如是多亿那由他百千三十三天子天女。劝发阿耨多罗三藐三菩提心。及帝释来此四天下。恭敬亲近世尊并比丘僧。而听受法。如是须夜摩删兜率陀化自在。如是他化天子。劝发他化自在天以菩提。多亿那由他百千他化自在天子天女大小。劝发阿耨多罗三藐三菩提心。来此四天下。恭敬亲近世尊并比丘僧。而听受法。如是二四天下。阿修罗魔及大梵。如是三四天下。如是四四天下。如是五四天下。帝释须夜摩删兜率陀他化。阿修罗魔及大梵。以佛威神故。与眷属俱来此四天下。而听受法。乃至三千大千佛土。百亿帝释。百亿须夜摩。百亿删兜率陀。百亿化自在。百亿他化自在天子。百亿阿修罗王。百亿魔。百亿大梵。一一大梵。劝无数亿那由他百千梵天。发阿耨多罗三藐三菩提心。彼以世尊威神。一切来此四天下。恭敬亲近世尊并比丘僧。而听受法。尔时三千大千世界。地无如毫发空不周者。善男子。尔时海济婆罗门而生是念。若我阿耨多罗三藐三菩提意得满者。如百亿毗沙门。乃至百亿大梵悉皆随我者。应现如是大神通。令遍三千大千世界人及畜生饿鬼地狱。一切苦受得息乐受得生。一一众生化佛在前。劝发阿耨多罗三藐三菩提。善男子。尔时宝藏如来应供正遍知。知海济婆罗门心所念。即入三昧名钵罗名婆。入已一一毛孔放过数光明。照此三千大千世界。妙光普遍。其光明至地狱者。令寒地狱众生暖风来吹。有众生举身火然冷风来吹。彼诸地狱众生。饥渴困乏。苦受即灭极得乐受。一一地狱众生化佛在前。具三十二大人之相。八十种好庄严其身。彼地狱众生受喜乐已。而生是念。以何因缘。我等苦灭乐受得生。彼见世尊三十二大人之相八十种好庄严其身。见已作是言。蒙是具足大悲之恩得受乐受。倍极欢喜善心生焉。瞻仰世尊。世尊告曰。咄汝众生当作是言。南无佛陀。发阿耨多罗三藐三菩提心。汝等众生更不受苦常得受乐。彼作是言。南无佛陀。我等发阿耨多罗三藐三菩提心。以是善根愿罪业永灭。于中有命终者。生此人间。于地狱众生火所烧者。光明至已。冷风来吹。彼一切饥渴困乏苦痛即灭。乃至于中命终。来生人间。畜生饿鬼及人亦如是说。彼光还来。绕佛三匝从顶上入。过数天人夜叉罗刹龙阿修罗。得不退转住阿耨多罗三藐三菩提。于彼过数众生得三昧忍辱陀罗尼。于此阎浮提人间安酬罗城王之住处阎披罗园。诸天为佛及僧。以天庄严已。彼生是念。我等宜应往观奉觐宝藏如来应供正遍知敬瞻圣众。于如来所听受正法。当于尔时。无数亿那由他百千男女长幼。日往见世尊恭敬亲近并比丘僧。周遍观园。彼园有二万七宝门。一一门侧敷五百宝床。五百童子各坐其上。来入园者。彼诸童子诲以三归依佛法圣众。劝发阿耨多罗三藐三菩提心令住其中。然后乃听入园。见佛及僧恭敬亲近周遍观园。善男子。尔时国大师海济婆罗门。于七年中劝过数诸天发阿耨多罗三藐三菩提令住其中。过数龙阿修罗夜叉罗刹鸠槃茶乾闼婆饥鬼毗舍遮及地狱过数人。尽劝发阿耨多罗三藐三菩提令住其中。过数众生劝发阿耨多罗三藐三菩提令住其中。彼七年将欲尽时。海济婆罗门。具八万四千金轮除自然轮宝。八万四千象挍以七宝除自然象宝。乃至八万四千味。欲以回向。于彼七年离诤王曾无欲想嗔恚愚痴及吾我想。悉皆无有。又无王想无施想。无妻息想。无食饮想。无香花衣服想。无车乘想。无睡眠想。无乐想无彼我想。于七年中未曾倚卧。无昼夜想。无有色声香味触想。于七年中未曾疲懈。常观见十方各千佛土微尘数世界佛土庄严。诸须弥山不障于眼。其余诸山铁围大铁围山障。日月障。天宫殿悉无障碍。如彼所见庄严佛土。彼思惟庄严净佛土愿。如离诤王。以如是德乐住七年。如是见庄严佛土。彼坐思惟庄严净佛土愿。王子不眴。尼摸。因陀罗伽卢。乃至彼王千子。八万四千诸小国王并余九十二亿众生。亦复如是。彼一切于七年中独坐一处而入三昧。见十方各千佛土微尘数世界。彼亦于七年中。不生欲想无嗔恚想。乃至无疲懈处。常普见十方各千佛土微尘数佛国庄严。彼须弥山不障于眼。其余诸山铁围大铁围山障。日月天诸宫殿悉无所碍。如彼所见庄严佛土。思惟庄严净佛土愿。彼一切以如是功德快乐于七年住。有思惟庄严净佛土愿有取不净佛土。尔时海济婆罗门知七年竟。欲以七宝回施宝藏如来应供正遍知。叉手合掌白言。世尊。我劝离诤王于阿耨多罗三藐三菩提。彼自还家。独坐一处而入三昧。无敢入者无人能觉。如是彼王千子。我劝以阿耨多罗三藐三菩提。彼亦如是。各各还家。独在一处而入三昧。无敢入者无人能觉。我亦如是。劝八万四千诸小国王。并余九十二亿众生。已发阿耨多罗三藐三菩提。于彼一切各各还家。皆在一处而入三昧无能入者。唯愿世尊。觉离诤王。令三昧起来至于此。彼一切我所劝化菩提者皆亦使来。彼独坐三昧者一切使来。取阿耨多罗三藐三菩提意不动。于世尊所。得受名号国土之记。善男子。尔时宝藏如来应供正遍知。入于三昧。名涅逻诃逻波帝。口出青黄赤白红紫色光。于彼住三昧者。一切化婆罗门在前立。作是言。起大士。往见世尊并比丘僧。恭敬亲近。大士海济婆罗门。槃遮于色已竟七年。世尊复欲游诸聚落。彼闻婆罗门语已。一切皆起。离诤王闻是语即从座起。天于空中。捶钟击鼓作天伎乐。时离诤王躬自乘车与千子俱。及八万四千诸小国王。余九十二亿众生俱围绕出城。诣世尊所。至已头面礼足并比丘僧却坐一面。离诤王与无数亿众生俱。时海济婆罗门语离诤王曰。大王。于此达嚫应发随喜。大王。汝于三月供养世尊以一切所须。及无数比丘僧。种种杂宝回施。及八万四千城回施已。以此随喜福业。是一切可回向阿耨多罗三藐三菩提。亦如是劝王千子。八万四千诸小国王。并余多亿众生。以此随喜福业。劝于阿耨多罗三藐三菩提令住其中。是达嚫应随喜应回向。而说偈言。
　　我以是施不求释　　亦复不求梵天果
　　危脆不坚如疾风　　况求世间人王福
　　心得自在妙菩提　　度诸众生无有量
　　此施果报极宽广　　我所愿求毕令获

　　　　大乘悲分陀利经卷第二



　　　　大乘悲分陀利经卷第三

　　　　失三藏名今附秦录

　　离诤王授记品第六

　　善男子。尔时宝藏如来应供正遍知而作是念。彼劝多亿众生以阿耨多罗三藐三菩提。住不退转地。我今应授其记示现佛刹。尔时世尊入于三昧。名为不忘菩提心。即现微笑。笑已妙光普照无量无边佛土。示离诤王并余多亿众生佛刹庄严。尔时十方过数佛土中菩萨摩诃萨见光明已。承佛威神来此世界。奉觐世尊恭敬亲近并比丘僧。以种种菩萨神通供养世尊。头面礼足。礼足已于世尊前各一面坐。为听授菩萨愿记。善男子。尔时国大师海济婆罗门语离诤王曰。大王。汝可先取庄严佛土。善男子。尔时离诤王向宝藏如来。叉手合掌白佛言。世尊。我乐求菩提。我于三月以一切所须供养世尊并无数比丘僧。我以是善根回向阿耨多罗三藐三菩提。唯不在此秽浊佛土。世尊。我于此七年思惟庄严佛土已。世尊。其中无有地狱饿鬼畜生。如是处我成阿耨多罗三藐三菩提。愿令其中有命终者不堕恶趣。令其一切普皆金色人天无异。愿其中众生。皆自识过去亿那由他百千劫宿命。愿其中一切众生。具是天眼见亿那由他百千余世界中。现在住世说法诸佛。使中一切众生具是天耳。闻亿那由他百千住世诸佛所说之法。使其中一切众生。善具他心智。如是知多亿那由他百千佛土众生心念所行。令其中一切善具神足。如是一念顷。过亿那由他百千佛土。令其中众生。无我我所无所作。乃至己身。愿其中一切众生。得不退转阿耨多罗三藐三菩提。愿其中众生悉皆化生。使其中无有女人。亦使其中众生寿命无量。除随愿者。令其中众生无不善之名。其佛国中令无臭秽。香气遍满过逾天香。愿其中一切众生。具三十二大人之相。愿其中一切众生得一生补处。除随愿者。使其中一切众生。以小食顷承佛威神。过无数佛土亲近住世无数诸佛。令得成就随其所欲。菩萨神变以供养诸佛。以是食顷还归本国。使其中一切众生。皆说佛藏。令其一切众生具那罗延力。令无量众生能尽知其佛土中庄严色像。亦非天眼之所能知。愿其中众生悉逮无碍阿僧祇辩。愿令一一菩提树高千由旬。愿佛土明净周匝过数庄严佛土于其中现。愿使众生来生中者。乃至菩提际常具梵行。令其中一切众生为诸无难人之所礼敬。乃至菩提际无有诸根不具足者。令其中众生生已得圣喜乐过于诸天愿其中一切诸善根集。愿其中一切众生生时自然袈裟著身而生。使其中众生生已得善分别诸三昧。以是三昧至过数佛土亲近诸佛世尊。乃至菩萨菩提际未尝不见。令其菩萨来生其中。随其所欲。佛土庄严。辄如所念。佛土庄严宝树中现。使其中众生生已得普至三昧。以是三昧普见十方过数佛土现在诸佛。乃至菩提际未尝不见。令来生者得如是衣服宫殿庄挍璎珞形色如他化自在天。令其国中无土石黑山。亦无铁围大铁围须弥大海。愿其中无有障碍结使之声。愿其中普无地狱畜生饿鬼之声。无诸难声无有苦声。非乐非苦声。我今欲求如是佛土。世尊。我为菩萨时行如是等难行。我以如是严净佛土。世尊。是我丈夫行。然后乃逮阿耨多罗三藐三菩提。愿我菩提树高十千由旬。我坐其下发心念顷证阿耨多罗三藐三菩提。使我光明无量照亿那由他百千佛土。使我寿命无数亿那由他百千劫无能数者。除萨婆若智。令我菩萨僧众无数。声闻缘觉无能数者。除萨婆若智。令我等得成佛时。余无量阿僧祇佛土诸佛土诸佛世尊称誉赞叹。令我成菩提时。余无数阿僧祇佛土中。有众生闻我名者。所作善根回向我国。命终之后得生我国。除无间罪谤毁贤圣非正法者。令我得菩提时。余无数佛土中众生发菩提心愿生我国。善根回向。彼欲终时我与无数众围绕而现其前。彼见我已。令于我所得大欢喜。除诸障碍。命终已后得生我国。其中菩萨随其所乐。所未闻法随意得闻。使我得菩提时。过数佛土中菩萨闻我名者。得不退转阿耨多罗三藐三菩提。得第一第二第三忍。随其所欲三昧忍陀罗尼随意即得。令我般涅槃后。过数劫过数佛土中菩萨闻我名者得极欢喜。敬礼于我得未曾有称誉赞叹。彼为菩萨时。作佛事已。然后成阿耨多罗三藐三菩提。彼极欢喜已。得菩萨第一第二第三忍。随其所欲三昧忍陀罗尼随意即得。乃至菩提际未常断绝。令我逮菩提时。于过数佛土中有女人闻我名者。得极欢喜发阿耨多罗三藐三菩提心。乃至菩提际不受女身。愿我般涅槃后。于过数佛土中女人闻我名者得极欢喜回向阿耨多罗三藐三菩提心。乃至菩提际不受女身。惟愿世尊。我求如是佛土如是净意众生。如是佛土中我当逮阿耨多罗三藐三菩提。善男子。尔时宝藏如来应供正遍知。告离诤王曰。善哉善哉。大王。所愿甚深。大王。取净佛土净意众生。汝观大王。西方过亿百千佛土。有世界名帝无尘。其佛号帝明自在王如来应供正遍知。现在住世。纯为菩萨说一乘法。其佛国土。无有声闻及辟支佛亦无其名。不说声闻纯说大乘。其中众生一切化生。于中乃无女人名字。其佛土中有是一切德。犹如大王所愿。取无量庄严佛土。摄度无量净意众生。是故大王。字汝为无量净。彼帝明自在王如来应供正遍知。竟一小劫当入涅槃。帝明自在王如来应供正遍知。正法住世十小劫。正法灭后过六十小劫。彼世界当名弥楼光。其佛号不可思议意德王如来应供正遍知。如帝明自在王如来帝无尘世界佛土庄严。彼不可思议意德王如来弥楼光世界佛土庄严如是无异。彼不可思议意德王如来寿六十小劫。不可思议意德王如来般涅槃后。正法住世十六小劫。正法灭后过千小劫。世界名无乐。其佛号宝光明如来应供正遍知。略说寿命等世界亦等如是。正法住世。正法灭后。彼世界当名娑罗。其佛名宝幢自在鸣如来应供正遍知。出现于世。佛土庄严等。佛住世说法三十五小劫。彼佛般涅槃后。正法住世七小劫。正法灭后略说我见。于彼世界无量无数诸佛世尊成佛而入涅槃。彼世界未曾成败。汝无量净。于当来世过一恒河沙数阿僧祇。始入二恒河沙数阿僧祇。彼世界当名安乐。汝无量净。于中当成阿耨多罗三藐三菩提。名阿弥陀如来应供正遍知。时王白言。唯世尊。彼诸菩萨摩诃萨其佛土中先前我成阿耨多罗三藐三菩提者。今在何处。佛言。无量净。此菩萨摩诃萨于无量阿僧祇无称无数十方余世界中来。奉觐恭敬亲近于我坐听法者。是过去诸佛皆授其阿耨多罗三藐三菩提记。现在诸佛世尊亦授此诸善男子阿耨多罗三藐三菩提记。其佛土中先成阿耨多罗三藐三菩提者。无量净。彼一一菩萨摩诃萨于无数多亿那由他百千佛所。殖诸善根修行智慧。无量净。彼善男子先于其佛土中当得成佛。王曰。惟世尊。此海济婆罗门。劝我及与眷属于阿耨多罗三藐三菩提。彼几时当证菩提。佛言。是大婆罗门大悲具足。汝大王。自当闻其师子吼。时王曰。如世尊授我记。我所愿必成。若我五体礼世尊足时。令恒河沙数世界震动。于彼诸佛土中诸佛世尊现在住世愿授我记。善男子。尔时无量净王。五体礼宝藏如来足头面著地时。恒河沙数佛土即震动踊没。恒河沙数诸佛世尊即授其记。于删提兰佛土劫名陀罗尼。八万岁世人中佛名宝藏如来应供正遍知。四天下转轮王名无量净。于宝藏如来所积殖德本。彼王当来过恒河沙数阿僧祇。始入二恒河沙数阿僧祇世界。当名安乐。彼无量净王。于中当得成佛名阿弥陀如来应供正遍知。光明遍照十方恒河沙数世界。诸佛告言。
　　妙智明士今可起　　诸十力已授汝记
　　恒沙山地普震动　　当为人尊上调御

　　善男子。尔时无量净王得喜踊跃起。一面坐而听法。

　　　　大乘悲分陀利经三王子授记品第七

　　善男子。尔时海济婆罗门。告无量净王第一太子不眴曰。略说我已观恶趣。于中众生受苦痛切。又观天上。于中众生心垢浊故数堕恶趣。我已观一切众生。离善知识住贫穷法。处于冥中尽诸善根。为邪见覆障困于邪道。唯世尊。我当以高声告彼众生。以诸善根回向阿耨多罗三藐三菩提。我行菩萨行时。若有众生苦痛逼切。有诸恐畏贫穷于法。处在闇中无所依怙。无灯无救无归无趣。令使念我称我名字。我以天耳闻其音声天眼见之。若不脱彼众生困厄。我终不成阿耨多罗三藐三菩提。世尊。如我为众生愿故久行菩萨行。是意得满如今大王。过一恒河沙阿僧祇。始入二恒河沙阿僧祇于安乐世界。当成阿耨多罗三藐三菩提。名阿弥陀如来。净佛土净意众生而作佛事。乃至阿弥陀如来。于无量劫作佛事已。入无余涅槃。随其正法住世几时。于尔所时我当行菩萨行。我为菩萨当作佛事。尽阿弥陀如来正法初夜灭。即是后夜我当成阿耨多罗三藐三菩提。唯愿世尊。授我阿耨多罗三藐三菩提记。如是十方恒河沙数世界中。诸佛世尊现在住世。我亦以音声白彼诸佛。彼诸佛亦当授我阿耨多罗三藐三菩提记。善男子。宝藏如来即授其记。如汝善男子。已观恶趣又观天上。观众生苦能生悲心。为脱一切众生苦故。除结使故令得乐故。是故汝善男子。字汝为观世音。汝观世音。当度脱多亿那由他百千众生苦。汝善男子。为菩萨时当作佛事。阿弥陀如来般涅槃后。二恒河沙阿僧祇之余。初夜阿弥陀如来正法灭已。即于后夜安乐世界。当名一切宝集。彼土庄严无量阿僧祇胜于安乐。即于后夜。汝善男子。无量宝庄严菩提树下坐金刚座。逮阿耨多罗三藐三菩提。名光明普至尊积德王如来应供正遍知。寿九十六亿那由他百千劫。汝般涅槃后。正法住世六十二亿劫。观世音言。世尊。若我如是意满。我礼世尊足时。于十方恒沙数世界中。现在住世诸佛世尊皆授我记。恒河沙数世界地皆震动。一切山川石壁树木丛林出五乐音。一切众生心得离欲。观世音菩萨适五体礼宝藏如来。如是恒河沙数佛土地皆震动。彼诸佛如来皆授其记。略说。一切山川石壁树木丛林出五乐音。一切众生心得离欲。佛言。
　　起悲福德欢喜音　　十方诸佛授汝记
　　地及世界六种动　　汝当作佛度世仙

　　善男子。尔时海济婆罗门国大师。语第二王子尼摸言。善男子。于此大施应当随喜。又汝所作善业。为一切众生故。发阿耨多罗三藐三菩提心。回向萨婆若。善男子。尔时尼摸王子。即于佛前作是言。我以一切所须供养世尊并无数比丘僧。又以是随喜福业。又先身口意善业。一切回向阿耨多罗三藐三菩提。然终不于此秽浊佛土证于菩提。观世童子所可一切宝集世界无量宝庄严菩提树下坐。成阿耨多罗三藐三菩提。名光明普至尊积德王。我先请说法。随彼如来几时住世演法。以尔所时我行菩萨行。彼如来灭后正法灭已。我次当成阿耨多罗三藐三菩提。令我佛土庄严亦复如是。我亦如是施作佛事。我般涅槃后。正法住世久近亦尔。令我得如是一切庄严。如光明普至尊积德王如来。佛言。善男子。汝取大处。汝当逮是处。如汝所取。汝善男子。于彼佛土当成阿耨多罗三藐三菩提。名善安隐摩尼积德王如来。以汝善男子取大处故。字汝名大势至。彼白世尊。若我如是意得满者。我五体礼世尊足时。于十方恒河沙数诸佛世尊皆授我记雨须曼那花。善男子。如大势至善男子。五体礼宝藏如来足时。于恒河沙数十方世界中恒河沙数诸佛世尊皆授其记。大地六种震动雨须曼那华。佛言。
　　起坚固势疾福德　　十方世尊已授记
　　地已震动雨须曼　　于天世人汝为梵

　　善男子。尔时海济婆罗门。告第三王子帝众。略说。彼叉手合掌。白宝藏如来言。我已一切所须供养世尊及比丘僧。又我身口意善行。及此随喜福业。尽以回向阿耨多罗三藐三菩提。终不于秽浊佛土逮阿耨多罗三藐三菩提。亦不速成。我如是逮菩提行菩萨行时。见十方无量无边余世界中诸佛世尊。是我先所劝化菩提。我劝发菩提心。我使住菩提心。我劝以波罗蜜。令住其中者。我行菩萨行时。以天眼见一一方恒河沙数佛刹微尘数佛土中彼说法诸佛世尊。是我所劝化菩提者。我当如是行菩萨行而作佛事。我尔所时行菩萨行。如是净众生身意。于我佛土生者如梵世天子。佛土严净亦如梵世。我一佛土令如恒河沙数三千世界。令其佛土周匝墙障。无量百千众宝合成。间错严饰高至有顶。令其佛土纯以琉璃。周遍为地柔软细滑。令无尘土瓦砾众秽。令其中无有女人之名。其中众生皆令化生。其中众生令无揣食。其中众生皆以法食欢喜食三昧食。令其佛土无有声闻辟支佛名。令其佛土纯诸菩萨充满其中。无烦恼乱净修梵行。愿令其中一切菩萨沙门形服与身俱生。适生中已。令思念食无量味饭充满宝钵在于右手。适得是已。令生斯念我等不宜食此揣食。应以此食至余世界。供养现在住世诸佛并诸声闻及贫穷者。饿鬼困乏饥渴身然。亦至其所以食济之。我等宜应住欢喜食。彼诸菩萨适发心已。令得不可思议威仪三昧。以是三昧。无所染著。去至十方无量阿僧祇余诸佛土。现在住世诸佛世尊以此供养。并诸声闻及余众生亦施饿鬼。为说法已。以小食顷还来本土。如是衣宝。以小食顷归本土已更相施衣。乃至其佛土中彼诸菩萨所有供养具。令以此一切供养诸佛并诸声闻及余众生。尔乃自用。令其佛土无有八难及不善声。亦无苦声。又无受戒犯悔之声。令其佛土无量百千众宝严饰。无量百千众宝间错。令如摩尼现众色像。其中摩尼宝十方来。见未曾见闻未曾闻。如是摩尼宝世所希有。说其众宝名号亿岁不尽。有菩萨欲见佛土金即时见金。欲见银即时见银。金不坏。略说其要。有欲见水精琉璃马瑙赤真珠车磲。令见如是种种众宝佛土。沉水木榓多摩罗跋海此岸栴檀。有菩萨欲见牛头栴檀佛土。即时令见。随其所欲皆令见之。彼此愿见各不相睹。令彼一切所愿悉满。令其佛土无有日月。令菩萨生时身有光明。随所欲照放如是光。乃照至亿那由他百千佛土。令其佛刹无昼夜名。惟以华合。令其佛土无有寒热。疾病老死。惟有菩萨欲成菩提者。至他世界兜率天上尽命成菩提。令其佛土无有死者。令以无上般涅槃。于上虚空中如来般涅槃。其中菩萨随其所欲供具悉皆得之。令其一切佛土虚空中作亿那由他百千音乐。其音乐中不出爱欲之声。惟有波罗蜜声佛声法声僧声菩萨法藏声。令闻如是随菩萨所乐音声。世尊。我行菩提行时。乃至无量无边阿僧祇佛土中。见多亿那由他百千佛刹庄严。彼诸庄严璎珞彼相貌彼瑞应彼处彼行彼愿。令彼一切皆在我佛土中。惟除声闻缘觉五浊佛土。令其彼土无地狱畜生饿鬼之名。又无须弥铁围大铁围土石诸山。亦无大海。令其中无余树木。惟有种种宝树过天所有。在其佛土行列周遍。又令其中无有余华。唯有天曼陀罗华。无诸臭秽。但有种种妙香充满佛土。令其中生者皆是一生补处菩萨。令无一众生退生余处。惟兜率陀天其中退已。成阿耨多罗三藐三菩提。世尊。我当尔所时为菩萨行。我乃成就如是大丈夫行。令安立如是庄严佛土。如是净意。一生绍位菩萨充满其国。令其中无一菩萨非我所化。于菩提无不令住波罗蜜者。令彼诸菩萨来生其中。亦是我先所劝化菩提住波罗蜜者。今此佛土令入其中。此一切苦皆当灭之。惟世尊。我为菩萨时成就如是大丈夫行。然后于其佛土成阿耨多罗三藐三菩提。愿我菩提树茎围十千四天下。枝叶周匝各十三千。名善现众宝。彼菩提树光明香气。于其佛土一切充遍。其下我金刚座众宝间错。纵广正等五四天下。高八万四千由旬。名普放无尽光善解智香。我于彼菩提树下金刚座上结加趺坐。于彼少时成阿耨多罗三藐三菩提。乃至涅槃不改此座亦复不舍。我坐菩提树下金刚座上不起。遣化佛菩萨至过数佛土。一一化佛以一小食顷为众生说法。即以小食顷劝过数众生。以阿耨多罗三藐三菩提。使住其中得不退转。令化菩萨亦复如是。愿我逮菩提时。十方过数余世界我身普现。若有众生见我身相庄严者。令彼一切众生坚固阿耨多罗三藐三菩提。乃至无上菩提般涅槃。彼诸众生未尝不见诸佛世尊。令其中无有诸根不具足者。其中菩萨乐见我者。彼所往处随身回转经行坐立。彼诸菩萨适心念佛。令见我坐菩提树下。见已随所疑法亘然开解。不说法句令知其义。令我寿命无量无能数者。除萨婆若智。使其菩萨寿亦无量。我欲于其佛土成阿耨多罗三藐三菩提时。令有如是瑞应相现。谓其佛土一切菩萨。其首文[口*荼]袈裟在身。乃至般涅槃。其佛土中无有一人饰发俗服。令其一切住沙门像而无有异。佛言。善哉善哉。善丈夫。汝亦聪达解慧。所愿甚善志意极大。威德特尊智慧甚妙。善男子。汝能为一切众生故。自作如是妙胜大意。取妙庄严佛土。是故善男子。字汝为曼如尸利。曼如尸利。汝于来世过二恒河沙数阿僧祇。始入第三恒河沙数阿僧祇。于南方有世界名净无尘积。此娑诃世界亦在其内。如是庄严佛土严净。汝曼如尸利。当于其中成阿耨多罗三藐三菩提。号普现如来应供正遍知。如是菩萨众。汝净一切愿悉当成就如汝所愿。汝为菩萨时。于多亿佛所殖诸善根。汝曼如尸利。为众生良药除意患灭众结增长善根。时曼如尸利白佛言。世尊。若我如是意满如我所愿。于十方无量阿僧祇世界中。现在住世说法诸佛世尊愿授我记。令无量阿僧祇佛土皆悉震动。令一切众生得如是快乐满足。犹如菩萨游戏第二禅三昧。亦令无量阿僧祇佛土雨天曼陀罗华。令彼曼陀罗华出如是等声。所谓佛声法声僧声波罗蜜声。力无畏声。若我五体礼世尊足时。如是瑞应皆悉令现。如曼如尸利童真礼世尊足时。于无量阿僧祇佛土。地皆震动雨天曼陀罗。一切众生皆得如是快乐。充满如是所愿。其中菩萨摩诃萨于诸佛所听法者。彼皆问诸佛世尊。以何因何缘现是瑞应。彼诸佛世尊。皆授曼如尸利阿耨多罗三藐三菩提记。佛说偈言。
　　起最上意智慧广　　十方济世授汝记
　　地动雨华众生乐　　汝当作佛出现世

　　　　大乘悲分陀利经四王子授记品第八

　　善男子。尔时海济婆罗门。告第四王子支众。略说。如曼如尸利所愿无异。世尊赞言。善哉善哉。善男子。汝为菩萨时。当破无量阿僧祇众生结使金刚之山而作佛事。然后当成阿耨多罗三藐三菩提。善男子。是故字汝为坏金刚慧明照尸利。汝坏金刚慧明照。于当来世过一恒河沙数阿僧祇。始入二恒河沙数阿僧祇。东方过十恒河沙数佛土微尘数世界。有国名阿尼弥沙。善男子。汝于其中当成阿耨多罗三藐三菩提。号普贤如来应供正遍知明行足乃至佛婆伽婆。其佛土无量庄严亦复如是如汝所愿。善男子。宝藏如来。适授坏金刚慧明照菩萨摩诃萨阿耨多罗三藐三菩提记。于虚空中无量亿那由他百千诸天。皆赞善哉。雨海此岸牛头沉水木榓粖香。彼白佛言。唯世尊。若我如是意满。如我五体礼佛足时。令恒河沙数世界逾天妙香充满其中。于中地狱畜生饿鬼人天。彼众生得闻是香。身心苦患乃至讫。我头面著地于尔所时得休息。善男子。尔时坏金刚慧明照菩萨五体礼宝藏如来足。应时恒河沙数世界。逾天妙香充遍其中。于中一切众生。身心苦患尽皆休息。佛言。
　　起能坏金刚　　香色充满刹
　　喜乐多众生　　汝为世间解

　　善男子。尔时海济婆罗门。告第五王子无畏。略说。世尊。我惟不取斯秽浊佛土。当知是处成三藐三菩提。其中无有地狱畜生饿鬼。绀琉璃地等如莲华世界庄严说。无畏王子以莲华置宝藏如来前白佛言。唯世尊。若我如是意满。当承佛威神。令我得现庄严三昧。如我在世尊前。于十方恒河沙数世界微尘数佛土。当雨莲华大如车轮令我等见。适发斯言。蒙佛威神得现庄严三昧。十方恒河沙数世界微尘数佛土。皆雨莲华大如车轮。无畏王子。见已极大欢喜。佛言。善男子。汝所愿甚善。取妙佛土。以至诚语疾得三昧雨于莲华。彼白佛言。若我得满阿耨多罗三藐三菩提意者。令此莲华悬于虚空应时即住虚空。佛言。善男子。汝所为甚疾以莲华印于虚空。善男子。是故字汝为虚空印。汝虚空印。于当来世过一恒河沙数阿僧祇。始入二恒河沙数阿僧祇。于东南方过亿百千恒河沙数佛土。有世界名莲华。汝当于中成阿耨多罗三藐三菩提。号莲华上如来应供正遍知明行足乃至佛婆伽婆。纯菩萨僧。其数无量。寿亦无量。必得是一切威德如汝所愿。虚空印菩萨即时五体投地礼宝藏如来足。佛言。
　　汝当饶益世　　除灭结秽浊
　　持刹微尘德　　逮觉如前胜

　　善男子。尔时海济婆罗门语第六王子虚空。略说。唯不于此秽浊佛土。略说。如虚空印菩萨所愿。世尊。若我如是意满。令于十方恒河沙数世界虚空中有七宝盖。白珠罗网以覆其上。悬众宝铃以严其盖。宝铃网中出如是声。所谓佛声法声僧声。波罗蜜声力声通声。及无畏声。其中一切众生使闻是声。令发阿耨多罗三藐三菩提心。其有先发菩提心者。令不退转阿耨多罗三藐三菩提。适发是言。于十方恒河沙数世界一切虚空中。略说。出如是声。蒙佛威神皆悉自见。复白佛言。唯世尊。若是意满如我所愿。令我于世尊前得智显明三昧。以是增长善法。得是三昧已。然后世尊。授我菩提记。蒙佛威神即得智显明三昧。佛言。善哉。善男子。所愿甚妙。以汝福业。于十方恒河沙数佛土虚空中覆以宝盖。出柔软声。觉悟多亿那由他百千众生。善男子。是故字汝为虚空显明。汝虚空显明。于当来世过一恒河沙数阿僧祇。始入二恒河沙阿僧祇。于东方过二恒河沙数佛土。有世界名日月。汝当于中成三藐三菩提。号法自在富王如来应供正遍知明行足乃至佛世尊。时虚空显明菩萨以五体礼宝藏如来足。佛言。
　　起善习意调伏心　　能发大悲于众生
　　当度群品苦海岸　　觉智无上正菩提

　　善男子。尔时海济婆罗门语第七王子支像。略说。唯不于此浊佛土中。我如是处成菩提。于中无有地狱畜生饿鬼之名。亦无女人。其中众生不由胞胎。无须弥铁围大铁围土石诸山。无有泉源瓦砾刺棘高下恶风树木大海。亦无日月星宿昼夜闇冥。其中众生无有秽气屎尿涕唾。形无污臭身心无寄。令其中不以土石为地。纯马瑙成无量百千众宝庄严。令其佛土无有余草。唯曼陀罗摩诃曼陀罗。令其佛土以种种宝树庄严。其宝树上种种宝盖庄挍。有种种宝房舍种种宝衣。种种宝鬘。种种宝璎。种种宝严具。种种音乐。种种宝器。种种华。以庄挍树。令众华合音乐声止。以是知夜。众华合时菩萨受生。适生其中便坐定意。令得现庄严三昧。以是三昧见十方佛土微尘数世界中现在诸佛。令于尔时得净天耳。闻于佛土微尘数十方余世界中现在住世说法。说法诸佛。令其中众生生已。皆自识宿命。忆念佛土微尘数劫中生事。令其生已得净天眼。普见十方佛微尘数佛国庄严。令其生已。善具知他心智。以一念顷。知佛土微尘佛刹中。一切众生心念所行。乃至菩提般涅槃。不失是三昧。夜欲明时。四方香风微妙柔软触身生喜来吹华敷。令诸菩萨从三昧觉于华台起。令得如是神通。一心念顷至一一方佛土微尘数佛刹。亲近现在诸佛世尊已。还来本土。于曼陀罗摩诃曼陀罗花台上结加趺坐。思惟法门瞻仰如来。如所坐处随其回转。于一切方悉令见我。其中菩萨于法或想若生疑者。令观我身见即亘然。彼诸菩萨随欲闻法。适观我已皆悉令知。其中菩萨令无我所无所为作乃至身命。其中菩萨皆得不退转。其中令无不善之名。令其佛土亦无受戒之名无犯悔语。令其中一切众生。具三十二大人之相。具那罗延力。令其中无有一人诸根不具乃至菩提般涅槃。令其中一切众生其首文[口*荼]袈裟著身一时俱生。令得善分别三昧。乃至菩提际未曾中失。令其中众生普集善根。令其中众生无老病苦。有菩萨于中寿欲终时。结加趺坐而般涅槃。身中出火以自阇维香风来吹。彼舍利置于他方无佛土中。令成如意珠宝。如转轮王明净摩尼之宝。其中众生有见彼摩尼宝光者。有见摩尼宝者。有复触者。令彼一切不受地狱饿鬼畜生之苦。乃至菩提般涅槃未曾受痛。于中命终。其有诸佛现在住其世。为众生说法生如是处。彼得生已。于诸佛所闻说妙法发菩提心。适发心已。令得不退转阿耨多罗三藐三菩提。我佛土中。无有一人不入三昧而命终者。亦无苦痛无相恋著别离命终。于中终已令不生难处无佛国土中。至菩提际。未尝不见佛。未尝不闻法。未尝不供养僧。令其中一切众生无秽浊嗔恚爱憎悭嫉无明吾我。于中生也。其佛土中。令无声闻及辟支佛。纯诸菩萨。润心软心无怨心。不浊心寂心定心。如是菩萨充满其中。令我佛土庄严明净。现于十方佛刹微尘数余世界中。香亦遍至。使其众生常乐充满。令其佛土不闻苦声。我当尔所时行菩萨行。为菩萨时先立如是净庄严佛土。安置如是净意众充满佛刹。然后我于其中成阿耨多罗三藐三菩提。我逮菩提时令光明无量。又我身相庄严。令于十方千佛土微尘数余佛刹中皆悉遍现。于中众生有见我者。令彼众生灭除贪欲嗔恚愚痴悭嫉吾我嫌恨结使。悉皆令灭发菩提心随其所欲。三昧陀罗尼忍辱以见我故悉皆令得。其有众生生寒冰地狱者。见我已受暖暖乐受得是快乐。譬如比丘入第三禅。彼见我已令其身意极乐充满。皆发阿耨多罗三藐三菩提心。于中命终来生我国。得不退转阿耨多罗三藐三菩提。若众生生饿鬼中。得见我已。略说。令不退转阿耨多罗三藐三菩提。畜生亦如是说。如是我光倍照诸天。令我寿命无量无能数者。除萨婆若智。我逮菩提时。于十方无量阿僧祇无称无边余世界中。诸佛世尊赞叹称誉。我令其中众生闻名者。于彼所作善根回向我刹。彼命终已来生我国。除无间罪非毁正法谤贤圣者。我逮菩提时。于无量阿僧祇余佛刹中。众生闻我名号求生我国。命欲终时。我与无量大众围绕。入无曀三昧而现其前。如是善说。令彼众生心得欢喜一切苦灭。以是欢喜悟毕定三昧。令其心得法忍之乐。彼命终已得生我国。又余佛土乏七财者。不乐求三乘。亦不乐求人天之福。又不乐求三善福地。乐著非法悭贪嫉妒。乐近邪法众生之类。以堕无堕三昧。彼诸众生命欲终时现住其前。与无量众围绕。而为说法。以已佛土示彼众生劝以菩提。令彼众生于我所得乐喜踊跃发菩提心。令彼一切苦痛除灭。得日灯三昧令舍愚痴。命终之后得生我国。佛言。善哉善哉。善男子。所愿甚善。彼白佛言。世尊。若我如是意满。于佛刹微尘数十方余佛土中。令雨奇妙海此岸栴檀之末。于中众生闻是香者。令彼一切发菩提心。令我于今得如愿三昧已而自得见。善男子。彼适愿已得如愿三昧自见佛土。微尘数十方余世界中。雨奇妙海此岸栴檀之末。见于十方各过数众生叉手合掌发菩提心。佛言。善男子。雨香甚速。劝过数众生于菩提。善男子。是故字汝为师子香。于当来世过一恒河沙数阿僧祇。始入二恒河沙数阿僧祇。于上方去此佛土。过四十二恒河沙数佛刹微尘数佛土。有世界名绀香光明无尘。汝师子香。于中当成阿耨多罗三藐三菩提。号光明无尘上身香月自在王如来应供正遍知乃至佛世尊。善男子。尔时师子香菩萨五体礼如来足。宝藏如来言。
　　起人修罗天所敬　　当为世尊济众生
　　汝断三界苦结缚　　汝当得妙无上士

　　　　大乘悲分陀利经第八王子授记品第九

　　善男子。尔时海济婆罗门语第八王子阿摸具。略说。世尊。我当尔所时于浊佛刹。为菩萨菩提行菩提行。我先净十千浊佛刹立如是净。如绀香光明无尘佛土无异安置如是种善根清净意求大乘诸菩萨充满其刹。然后我当于中成阿耨多罗三藐三菩提。唯世尊。我当如是行菩提行。非余菩萨之所能行。世尊。我于此七年中一处静坐。思惟净佛功德佛刹庄严净佛土功德。我于中发起现庄严三昧等一万八千菩萨三昧而得修习。世尊。是我以菩萨菩提行菩提行。我以臣婆阇伽枳由逻三昧。常见十方无量无边余世界中。现在住世诸佛世尊。饶益众生而为说法。又过三世者。见彼诸佛满一切刹。世尊。我以旋三昧微尘等心。见彼诸佛世尊菩萨声闻大众围绕。我以无依三昧力。佛土微尘数身。礼一一身。以无上杂宝华无上杂香涂末鬘饰及与音乐。以此一切无上严饰供养诸佛。一一佛土如大海劫行。我以一切修身三昧。于一念顷知一切佛土中微尘数佛行。世尊。我以功德三昧佛土微尘数无上妙赞一一佛。世尊。我以不眴三昧一尘等心见佛充满一切佛土。世尊。我以无诤三昧一念顷见一切佛土中过去当来现在佛刹庄严。世尊。我以首楞严三昧入地狱中。化作其身而为说法。劝以菩提令彼发心。于中命终得生为人。值现在世说法诸佛。令彼众生从佛闻法得不退转地。如是畜生饿鬼夜叉罗刹阿修罗龙紧那罗摩睺罗伽中及与天上。如是毗舍阇富单那迦吒富单中。如是人栴陀罗贾客淫女中。如是世尊。随众生处而受其形。顺彼众生业行因缘受若苦乐。若有种种工巧伎术。随类而入现说所行。巧言方便得众生心。然后诲之正法劝以阿耨多罗三藐三菩提。令住不退转无上正遍知。唯世尊。我当尔所时行菩提行。净除十千佛土。于中一切众生。行业结使灭如是毒。乃至一众生所。令无四魔道。我当如是净立十千佛土。如光明无尘上身香月自在王如来。绀香无尘世界佛刹庄严。我当自净佛土及以眷属。如师子香菩萨摩诃萨所愿。唯世尊。若如是意满。令十千佛土中一切众生众苦除灭。令得一切软心随作心。令彼各各自四天下见于诸佛。彼诸众生。种种众宝种种华香末香涂香杂衣头舍幢麾幡盖。令自然在手。令彼众生用供养诸佛。发阿耨多罗三藐三菩提心。我以现庄严三昧力。令己自见适发是语。如其所愿悉自得见。佛言。善哉善哉。善男子。如汝普自立净佛土周匝净十千佛土。净无量阿僧祇众生身意。如是无量阿僧祇诸佛世尊。以如是无量阿僧祇供具而供养之。善男子。是故字汝为普贤。汝普贤。于当来世过一恒河沙数阿僧祇二恒河沙阿僧祇余少分。在于北方。去此佛土。过六十恒河沙数佛刹。有世界。名智水净德。汝普贤。当于其中成阿耨多罗三藐三菩提。号师子奋迅金刚智如来应供正遍知乃至佛世尊。善男子。尔时普贤菩萨摩诃萨五体礼如来足。宝藏如来言。
　　起善智乐调伏心　　于众生所善坚誓
　　于结深河度众生　　汝知炬妙世作佛

　　　　大乘悲分陀利经卷第三



　　　　大乘悲分陀利经卷第四

　　　　失三藏名今附秦录

　　十千人授记品第十

　　善男子。于尔时十千懈怠者同发声言。唯世尊。我等欲于净佛土中。成如来应供正遍知。所谓世界普贤菩萨行菩萨行所修净处。如是我等行六波罗蜜。满于佛土逮成正觉。善男子。宝藏如来亦复如是。授彼十千懈怠者记。如普贤菩萨成阿耨多罗三藐三菩提时。汝等亦于周匝世界。成阿耨多罗三藐三菩提。有千人同号智炽钟自在声如来。复有千人同号摄自在师子音如来。复有千人同号无垢声自在王如来。复有千人同号除恐畏音自在王如来。复有千人同号善无垢声光曜自在王如来。复有五百人同号日明如来。复有五百人同号日藏自在王如来。复七号龙雷如来。八号无畏称王无垢光如来。十号无光音如来。十一号称自在声开法称音如来。九号德法称王如来。二十号不可思议意王如来。三号宝幢月自在照牟尼智自在墙微无味王不可思议意智藏如来。十五号智高幢如来。五十号智海王如来。二号大精进音自在王高德劫如来。八十号智无尘疾如来。九十号自在种如来。一百号智善无垢雷自在如来。八十号非食德海王智集力王如来。四十号胜菩提自在王如来。牟尼积疾华如来。积德智意如来。金刚师子戒光音如来。贤上如来。无量光明如来。三师子喜如来。无尽智积宝光如来。智无垢如来。智珊瑚如来。二师子称如来。通德王如来。法华雨如来。光踊高如来。法踊王无垢如来。香自在如来。无垢眼如来。大积如来。阿僧祇力王如来。自智福德力如来。智衣如来。自在如来。阿僧祇饶益如来。智积如来。大高如来。力藏如来。德沈如来。枝华幢如来。照众如来。无痴德王如来。金刚上如来。法胜如来。声帝王如来。自执金刚持宝如来。自在踊幢止劫如来。乐云法用婆罗王如来。普德海王如来。智积如来。智焰华如来。众世主自在如来。优昙钵华金幢如来。法幢雷王如来。栴檀善安隐起(丹超)势如来。幢最灯如来。智起(丹超)如来。坚幢灭如来。法称如来。降魔德焰如来。阇那波罗沙睺如来。智灯如来。安隐王如来。智音如来。幢集如来。金刚如来。金刚曜如来。庄严王如来。阇夜僧弃如来。善安意如来。月王如来。超吼王如来。婆罗王如来。八十师子步如来。五十那罗延胜藏如来。七十宝积德如来。三十月藏如来。二十星宿称如来。三十德力婆罗王如来。九十软音如来。梵上坚固如来。复有十号香华胜称王如来。七十光明圆月照王如来。三十香华上如来。无量德海如来。智上如来。阎浮影如来。一百二德山幢如来。师子最如来。百一龙吼华曜王如来。善香种无我如来。无量德曜王劫如来。复有千人同号舍法智龙王解脱觉世海眼止如来应供正遍知。汝等各于异国一日同时。当成阿耨多罗三藐三菩提。当寿十小劫。汝等亦富同日入无上涅槃。后佛土正法七日皆灭。彼十千人五体稽首礼宝藏如来足。宝藏如来言。
　　起汝等妙坚龙吼　　当求习最积善财
　　勤修六度莫懈怠　　当为天人作导师

　　　　大乘悲分陀利经第九王子授记品第十一

　　善男子。尔时海济婆罗门语第九王子阿弥具。略说。彼白佛言。我当如是行菩萨行。令十方恒河沙数世界中。恒河沙数现在住世诸佛世尊。证我行菩萨菩提行。唯世尊。如我今于佛前发菩提心。乃至成阿耨多罗三藐三菩提。于其中间行菩提行莫令心悔。乃至菩提际誓愿坚固。如说修行不恼他心。令我不生声闻辟支佛心。令我心意不生爱欲。不与眠睡慠慢轻弄诳恼疑惑共俱。不与杀生偷盗及非梵行。妄语两舌粗言绮语无明掉动邪见嫉妒等俱。无不敬法心亦无离心。我行菩萨行时。乃至菩提际莫令心有如是等法。愿我乃至菩提际。举足下足心常念佛。乃至菩提际。未曾不见佛不闻法不供养僧。在所生处常得出家。常粪扫衣但三衣。树下止常坐空闲处。常乞食少欲知足。常说法言无染著语。令我具足无量辩才。常不犯根罪。不杂妄语非毁他论。常念于空为女说法。常思惟空。于女人前不露齿笑。不染相动手为人说法。我常于大乘菩萨。有师事供养之心。我若从他闻法敬意如师。我常恭敬沙门婆罗门。尊重供养唯如来前。我不观应与不应与而为布施。我于法施不生嫉妒心。我以身命济应死者。自以精进办及众物救厄众生。我不说在家出家是非长短。我常观察利养称誉。如火如毒如怨。心常远避。世尊。若我乃至菩提际。成就如世尊前所立誓愿者。令我两手中自然轮宝千辐辋毂明焰具足。阿弥具王子。适发言已。如其所愿轮即在手。复白佛言。世尊。若我乃至菩提际如是意满者。令此轮宝往至五浊空佛土中出是大声。如难陀跋难陀龙王之声。一切佛土声唱是言。菩萨受记入不妄念智。唱修空不动意界法藏。一切众生生其中者。此法藏声入彼耳根。适入耳已。令彼众生欲爱即灭。嗔恚愚痴吾我悭嫉皆灭。令得思念佛境界智。发阿耨多罗三藐三菩提心。善男子。阿弥具王子。遣彼二轮其轮甚速。譬如诸佛如来神通。如是往至十方无量阿僧祇五浊空佛土中。至已为众生唱。菩萨受记入不妄念智。修空不动意界法藏。其中一切众生。此法藏音入耳根已。一切欲爱乃至心意嫉妒灭。皆悉思念如佛境界智。发阿耨多罗三藐三菩提心。须臾之顷。彼轮还来王子前住。善男子。尔时宝藏如来。叹阿弥具王子言。善哉善哉。善男子。如汝行菩萨行所愿甚善。遣此自然轮宝至彼五浊空佛土中。令多阿僧祇亿那由他百千众生。住无浊心无恼心劝以菩提。善男子。是故字汝为无恼。汝无恼。当为世导。汝可取庄严佛土随汝所欲。阿弥具白佛言。世尊。我求如是庄严佛土。所谓一切黄金为地平正如掌。饶诸天宝周遍其中。令无瓦砾土石诸山。地柔软触犹劫波育。足下则下举足还复。其中令无地狱畜生饿鬼之名。我佛土无诸臭秽。胜天妙香充满其国。令天曼陀罗华周遍佛土。令其中众生无有老病。无相畏者无相恼乱。令其中众生无有横死死无悔恨。无不入三昧而命终者。令其中众生思惟念佛而取命终。终已不堕恶趣。不生五浊空佛土中。乃至菩提般涅槃。未常不见佛不闻法不供养僧。令其中众生少于爱欲嗔恚愚痴。令其中一切众生修十善业。令其佛土众生无受戒无犯悔名。令其中众生魔不得便。令其中众生无诸丑陋。使其中众生无有贵贱分别。使其中众生无我所无所作。令其中声闻菩萨乃至梦中无失不净。令其中一切众生爱法求法。令其佛土无有一人异学倒见。令其中众生身无疲懈心无劳惓。使其中一切众生皆得五通。使其中众生无饥渴患。随所欲食充满宝器而在其前如欲界天。令其中众生无有屎尿涕唾目泪身汗。令其中无有寒热。令其中香风软触以动人天。随意所欲有求凉风有求暖风。有求优钵罗香风。有求木榓香风。有求海此岸香。有求多伽罗香。有求沉水香。有求一切香风。随心所念悉皆令得。令无如是五浊世界。令其国中有七宝台。于彼台中有七宝座。重敷茵蓐安置丹枕。触甚柔软如劫波育。人所住处令其宝台周匝有池。八功德水充满其中。彼诸众生以此为用。使其中诸树行列须曼那庄严。以种种华种种果种种香种种衣种种盖种种璎珞种种严具以庄严树。其中众生随所乐衣。于如意树上取而著之。如是华乃至严具随取服之。我菩提树令七宝成。高千由旬。其茎径一由旬。枝叶分布一千由旬。微风来吹枝叶相[敲-高+亭]。令出柔软过天妙音。谓波罗蜜神通根力觉道之声。其有闻者心得离欲。令其佛土女人具诸功德。譬如兜率天女。又其中女人无诸臭秽。不两舌悭嫉姤。使其男子不与女人触身行欲。彼生欲心往观女人。须臾之顷欲心即灭生大惭愧。而去令得净无尘三昧。以是三昧常离魔所。终不更生欲心。彼女人以欲心视男子已。令即有胎。适视已欲心俱灭。如是男女处胎身心受乐。譬如三十三天欢喜爱乐。使其佛土男女处胎七日七夜如是受乐。女人怀妊亦受是乐。譬如比丘入第二禅。彼处胎者不为不净胎垢所污。于七日旦极香甚乐而得出生。令彼女人不受苦痛俱入池浴。令彼女人心即离欲得净无尘三昧。以是三昧令离魔事常入三昧。先身所作业行因缘。应多亿劫受女人身。令以是三昧得尽除却一切女身。乃至菩提般涅槃更不复受。又有众生。所作业行应过数劫常受胎苦。我逮菩提时。闻我名号心生喜乐者。于彼命终即来我国。受胎众生。其中一切所作业行尽彼除灭。乃至菩提际更不受胎生。有众生善根熟者。令彼华中化生。有少福德未种善根。令彼胎生尽诸业行。我国土中。若为女人若复入胎。令彼众生一向受乐充满令微风吹须曼那多罗披帝树。出如是喜乐之声。苦空无常无我之声。以是音声。令其中人得然明三昧。以是三昧。令彼众生觉明深空。令其佛土不出乐欲之声。世尊。我坐菩提树下。愿须臾之顷。逮阿耨多罗三藐三菩提。逮菩提已。令其佛土无日月光。亦无有夜惟以华合。我当放如是光明遍照三千大千佛土无不周至。以是光照令彼众生得如是大明。见十方无量阿僧祇余世界中现在住世诸佛世尊。我逮菩提时。当以如是声说法。遍满三千大千佛土。令其中众生得念佛心。随所住处经行坐卧及与回转。令彼一切常得见我。随所疑法适观我已疑惑尽除。我逮菩提时。于十方无量阿僧祇佛土。众生若求声闻乘若求大乘者。从我闻法。令得深三昧忍辱陀罗尼。即住不退转阿耨多罗三藐三菩提。令我声闻僧众无量无能数者。唯除如来。我逮菩提时。在所游行投足之处。令有千叶金色莲华。我遣彼华至空佛土。彼华至已称赞于我。彼诸众生闻我名者即生喜乐。令彼众生所有善根。尽皆回向求生我国。于彼命终皆得来生。令我声闻僧无沙门垢无谄曲。为令一切众皆悉如是。令我眷属贵重于法。不贪财物不重荣利。乐于无常苦空无我勤修精进。敬佛乐法重比丘僧。令其中不退菩萨得入空意。随所生处常说般若波罗蜜。乃至菩提际令不忘失。我逮菩提时。令住世十千大劫。般涅槃后正法住世千劫。佛言。善哉善哉。丈夫取净佛土。汝阿閦。于当来世过一恒河沙数阿僧祇。始入二恒河沙。于东方去此千佛土。有世界名乐喜。庄严成就如汝所愿。汝当于中成阿耨多罗三藐三菩提。即名阿閦如来乃至佛世尊。阿閦白佛言。世尊。若我如是意满者。于一切世界中。众生成阴界入有形之类。在众生数者。令彼一切皆得慈心无怨心无浊心。令彼身意受乐。譬如住十地菩萨入莲华三昧舍身得净。使一切众生身意受乐亦复如是心。如我五体礼世尊足时。令一切地皆作金色。善男子。彼阿閦菩萨五体礼宝藏如来足。即时一切众生受如是乐。如其所愿彼一切地皆作金色。宝藏如来言。
　　起住妙意无恼心　　宝轮最妙在汝手
　　多亿众生得悲心　　汝当净意为世尊

　　　　大乘悲分陀利经诸王子授记品第十二

　　善男子。尔时海济婆罗门。语第十王子尼摩尼。略说。王子尼摩尼。其所立愿亦如阿閦。唯世尊。若我如是意满。令一切众生得念佛心。令其手中皆有海此岸栴檀之香。令彼一切以是妙香供养佛像。佛言。善哉善哉。善男子。所愿极妙。汝能使一切众生手中。皆有海此岸栴檀妙香。发念佛心。善男子。是故字汝为香手。汝香手。于当来世过一恒河沙数阿僧祇。二恒河沙阿僧祇之余。阿閦如来般涅槃正法灭已。于后七日。汝香手。于彼世界成阿耨多罗三藐三菩提。号金华如来应供正遍知乃至佛世尊。香手白佛言。世尊。若我如是意满。我五体礼世尊足时。令此园中周遍雨瞻卜华。善男子。尔时香手菩萨五体礼宝藏如来足时。寻遍园中雨瞻卜华。宝藏如来言。
　　起极妙德意善香　　雨瞻卜华周遍园
　　汝当显示净妙道　　度多众生无畏岸

　　善男子。尔时海济婆罗门。语第十一王子名师子。略说。即以宝幢上宝藏如来。如香手菩萨所愿无异。宝藏如来言。善哉善哉。善男子。是故字汝为宝胜。于当来世过一恒河沙数阿僧祇。二恒河沙数阿僧祇之余。金华如来般涅槃已。正法灭后竟三劫。乐喜世界当名妙乐。汝当于中成阿耨多罗三藐三菩提。号自在龙雷音如来乃至佛世尊。国土庄严如阿閦佛土无异。宝胜白佛言。世尊。若我如是意满者。礼佛足时。令一切众生得如是心。如菩萨住平等悲三昧。为饶益一切众生求菩提者令不退转。善男子。宝胜菩萨五体礼宝藏如来足时。一切众生得如是意。谓诸众生得住悲心。善男子。尔时宝藏如来告宝胜菩萨言。
　　起勇善意大丈夫　　能因众生立坚誓
　　安立多众无尘心　　于天世人当作佛

　　略说。摩阇披等五百王子。立如是愿取庄严佛土。如虚空印菩萨所愿取净佛土。宝藏如来尽皆授阿耨多罗三藐三菩提记。汝等同时各异世界。当证阿耨多罗三藐三菩提。复有四百王子。立如是愿取庄严佛土。如断金刚慧照明菩萨。宝藏如来亦皆授其阿耨多罗三藐三菩提记。各异世界。复有八十九王子。立如是愿取庄严佛土。如普贤菩萨。又彼八万四千诸小国王。皆立净愿各取庄严净佛国土。宝藏如来悉皆受其阿耨多罗三藐三菩提记。各异世界俱逮菩提。如是九十二亿众生。皆各立愿所修净土。宝藏如来亦尽授阿耨多罗三藐三菩提记。汝等同时各异世界。当逮阿耨多罗三藐三菩提。

　　　　大乘悲分陀利经八十子受记品第十三

　　善男子。时海济婆罗门。有八十子。皆是宝藏如来之弟。其第一者名海自在童真。善男子。尔时海济婆罗门。告海自在曰。今汝童真可取清净庄严佛土。海自在言。大师应先作师子吼。大师告言。我所思愿后乃说之。彼即白言。我为取净土取不净耶。大师告言。其有菩萨具大悲者。取不净土度诸浊意倒见众生。汝童真。自可知之。善男子。时海自在童真至宝藏如来前白佛言。世尊。我求阿耨多罗三藐三菩提。亦于如是八万岁世人中证妙菩提如今世尊。愿令众生少于贪欲嗔恚愚痴等畏。能于生死以身为患。令于我所而得出家。我亦当以三乘为众说法。世尊。若我如是意满者。唯愿世尊。当授我阿耨多罗三藐三菩提记。宝藏佛言。汝于来世过一恒河沙数阿僧祇。始入二恒河沙数阿僧祇。于散华劫时此佛土四天下当名妙胜。于八万岁人中当逮菩提。号宝积如来乃至佛世尊白佛言。世尊。若我如是意满者。令遍此园雨赤真珠。一切树上出五乐音。善男子。海自在童真。五体礼宝藏如来足时。遍于园中雨赤真珠。一切树上出五乐音。宝藏如来言。
　　起大势力无尽慧　　慈心众庶愍伤仙
　　所求当满净众生　　为群黎故世成佛

　　婆罗门第二子名曰成就彼作是言。如海自在所可立愿我亦如是。略说宝藏佛言。汝童真。亦于散华劫妙胜佛土中四天下。于八万岁世人中汝当成佛。号照明华如来乃至佛世尊。略告第三言。汝于二千岁人中当逮菩提。号月持王如来乃至佛世尊。略说授记。须摩那如来。山王如来。制眼如来。梵上如来。阎浮影如来。满如来。高如来。宝山如来。海藏如来。那罗延如来。尸躯那牟尼如来。牟尼主如来。憍陈如如来。师子步如来。智幢如来。佛声如来。最胜如来。开化如来。饶益如来。慧明如来。帝主如来。寂慧如来。作喜如来。无怒王如来。金银如来。摩醯睹如来。日喜如来。宝发如来。善明如来。背摩如来。善喜如来。梵征如来吼如来。法月如来。现议如来。称喜如来。称上如来。端正香如来。四妙根如来。须尼阇睹如来。适绕如来。善意如来。妙乘慧如来。金幢如来。善目如来。天净如来。净道如来。善现如来。乘幢如来。毗楼波叉如来。梵音如来。德聚如来。德无尘如来。摩尼光如来。焰气如来。释迦牟尼如来。音自在如来。尔成如来。最尊如来。华成如来。等华如来。无恼如来。日藏如来。乐自在如来。月如来。龙齿如来。金刚照如来。称王如来。常光如来。胜光如来。萨泥[木*著]如来。智成如来。香自在如来。婆罗主如来。那罗延藏如来。月藏如来。善男子。其大师最后幼子名无恐畏。彼白宝藏如来言。世尊。授此七十九童真记。于散华劫成阿耨多罗三藐三菩提。世尊。我当发阿耨多罗三藐三菩提心尽散华劫。世尊。令我最后证妙菩提。如彼七十九佛寿命。令我逮菩提时授独与等。如彼所度愿我亦等。彼三乘化。我亦当说三乘之法。如彼所有声闻僧数。我得佛时声闻亦等。如彼七十九佛出世于散华劫。所有众生得受人形。半劫尽时我逮阿耨多罗三藐三菩提。我当使彼一切众生住于三乘。世尊。若我如是意满者。佛当授我阿耨多罗三藐三菩提记。善男子。尔时宝藏如来赞无恐畏言。善哉善哉。善男子。汝能为过数众生大悲饶益汝于来世过一恒河沙数阿僧祇入二恒河沙数阿僧祇。散华劫半尽时。汝当最后成阿耨多罗三藐三菩提。号无上勇王如来乃至佛世尊。如彼七十九佛共寿半劫。汝当独寿半劫。乃至如汝所愿悉皆当成。彼白佛言。世尊。若我如意满者。五体礼世尊足时。令此佛土普雨青莲华极妙甚香。其有众生闻是香气。四大调和众病皆愈。善男子。如无恐畏童真五体礼宝藏如来足。应时一切佛土雨青莲华。众生闻香彼一切四大调和众病皆愈。宝藏如来言。
　　起习大悲善调心　　多妙世尊皆敬汝
  </div>
  <div class="pagination">
   <a href="大乘悲分陀利经.html">
    上一页
   </a>
   <a href="大乘悲分陀利经.html">
    1
   </a>
   <span class="current-page">
    2
   </span>
   <a href="大乘悲分陀利经_page3.html">
    3
   </a>
   <a href="大乘悲分陀利经_page4.html">
    4
   </a>
   <a href="大乘悲分陀利经_page5.html">
    5
   </a>
   <a href="大乘悲分陀利经_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
