<!DOCTYPE html>
<html>
<head>
    <meta charset="UTF-8">
    <title>佛所行赞 - 第 43 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛所行赞 - 第 43 页/共 48 页</h1>
    <div class="content">　　烦恼众怨家　　乘虚而随害
　　心惛于睡寐　　死至孰能觉
　　毒蛇藏于宅　　善咒能令出
　　黑虺居其心　　明觉善咒除
　　无术而长眠　　是则无惭人
　　惭愧为严服　　惭为制象钩
　　惭愧令心定　　无惭丧善根
　　惭愧世称贤　　无惭禽兽伦
　　若人以利刀　　节节解其身
　　不应怀恚恨　　口不加恶言
　　恶念而恶言　　自伤不害彼
　　节身修苦行　　无过忍辱胜
　　唯有行忍辱　　难伏坚固力
　　是故勿怀恨　　恶言以加人
　　嗔恚坏正法　　亦坏端正色
　　丧失美名称　　嗔火自烧心
　　嗔为功德怨　　爱德勿怀恨
　　在家多诸恼　　嗔恚故非怪
　　出家而怀嗔　　是则与理乖
　　犹如冷水中　　而有盛火燃
　　憍慢心若生　　当自手摩顶
　　剃发服染衣　　手持乞食器
　　边生裁自活　　何为生憍慢
　　俗人衣色族　　憍慢亦为过
　　何况出家人　　志求解脱道
　　而生憍慢心　　此则大不可
　　曲直性相违　　不俱犹霜炎
　　出家修直道　　谄曲非所应
　　谄伪幻虚诈　　唯法不欺诳
　　多求则为苦　　少欲则安隐
　　为安应少欲　　况求真解脱
　　悭吝畏多求　　恐损其财宝
　　好施者亦畏　　愧财不供足
　　是故当小欲　　施彼无畏心
　　由此少欲心　　则得解脱道
　　若欲求解脱　　亦应习知足
　　知足常欢喜　　欢喜即是法
　　资生具虽陋　　知足故常安
　　不知足之人　　虽得生天乐
　　以不知足故　　苦火常烧心
　　富而不知足　　是亦为贫苦
　　虽贫而知足　　是则第一富
　　其不知足者　　五欲境弥广
　　犹更求无厌　　长夜驰骋苦
　　汲汲怀忧虑　　反为知足哀
　　不多受眷属　　其心常安隐
　　安隐寂静故　　人天悉奉事
　　是故当舍离　　亲疏二眷属
　　如旷泽孤树　　众鸟多集栖
　　多畜众亦然　　长夜受众苦
　　多众多缠累　　如老象溺泥
　　若人勤精进　　无利而不获
　　是故当昼夜　　精勤不懈怠
　　山谷微流水　　常流故决石
　　钻火不精进　　徒劳而不获
　　是故当精进　　如壮夫钻火
　　善友虽为良　　不及于正念
　　正念存于心　　众恶悉不入
　　是故修行者　　常当念其身
　　于身若失念　　一切善则忘
　　譬如勇猛将　　被钾御强敌
　　正念为重铠　　能制六境贼
　　正定捡觉心　　观世间生灭
　　是故修行者　　当习三摩提
　　三昧已寂静　　能灭一切苦
　　智慧能照明　　远离于摄受
　　等观内思惟　　随顺趣正法
　　在家及出家　　斯应由此路
　　生老死大海　　智慧为轻舟
　　无明大闇冥　　智慧为明灯
　　诸缠结垢病　　智慧为良药
　　烦恼棘刺林　　智慧为利斧
　　痴爱駃水流　　智慧为桥梁
　　是故当勤习　　闻思修生慧
　　成就三种慧　　虽盲慧眼通
　　无慧心虚伪　　是则非出家
　　是故当觉知　　离诸虚伪法
　　逮得微妙乐　　寂静安隐处
　　遵崇不放逸　　放逸为善怨
　　若人不放逸　　得生帝释处
　　纵心放逸者　　则堕阿修罗
　　安慰慈悲业　　所应我已毕
　　汝等当精勤　　善自修其业
　　山林空闲处　　增长寂静心
　　当自勤劝勉　　勿令后悔恨
　　犹如世良医　　应病说方药
　　抱病而不服　　是非良医过
　　我已说真实　　显示平等路
　　闻而不奉用　　此非说者咎
　　于四真谛义　　有所不了者
　　汝今悉应问　　勿复隐所怀
　　世尊哀愍教　　众会默然住
　　时阿那律陀　　观察诸大众
　　默然无所疑　　合掌而白佛
　　月温日光冷　　风静地性动
　　如是四种惑　　世间悉已无
　　苦集灭道谛　　真实未曾违
　　如世尊所说　　众会悉无疑
　　唯世尊涅槃　　一切悉悲感
　　不于世尊说　　起不究竟想
</div>
    <div class="pagination">
<a href="佛所行赞_page42.html">上一页</a><span>...</span><a href="佛所行赞_page38.html">38</a><a href="佛所行赞_page39.html">39</a><a href="佛所行赞_page40.html">40</a><a href="佛所行赞_page41.html">41</a><a href="佛所行赞_page42.html">42</a><span class="current-page">43</span><a href="佛所行赞_page44.html">44</a><a href="佛所行赞_page45.html">45</a><a href="佛所行赞_page46.html">46</a><a href="佛所行赞_page47.html">47</a><a href="佛所行赞_page48.html">48</a><a href="佛所行赞_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
