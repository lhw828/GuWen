<!DOCTYPE html>
<html>
<head>
    <meta charset="UTF-8">
    <title>佛说兴起行经 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说兴起行经 - 第 2 页/共 3 页</h1>
    <div class="content">　　佛说头痛宿缘经第三

　　闻如是。一时佛在阿耨大泉。与大比丘五百人俱。皆是阿罗汉六通神足。唯除一比丘阿难也。佛告舍利弗。过去久远世。于罗阅只大城中。时谷贵饥馑。人皆舍取白骨。打煮饮汁。掘百草根。以续微命。以一升金。贸一升谷。尔时罗阅只。有大村数百家。名曰吱(九支反)越。村东不远。有池。名曰多鱼。吱越村人。将妻子诣多鱼池。止于池边。捕鱼食之。时捕鱼人。采鱼著岸上。在陆而跳。我尔时为小儿。年适四岁。见鱼跳而喜。时池中有两种鱼。一种名[麩-夫+孚]。一种名多舌。此自相语曰。我等不犯人。横被见食。我等后世。要当报此。佛语舍利弗。汝识尔时。吱越村人男女大小不。则今迦毗罗越国诸释种是。尔时小儿者。我身是。尔时[麩-夫+孚]鱼者。毗楼勒王是。尔时多舌鱼者。今毗楼勒王相师婆罗门名恶舌者是。尔时鱼跳。我以小杖打鱼头。以是因缘。堕地狱中。无数千岁。我今虽得阿惟三佛。由是残缘故。毗楼勒王。伐释种时。我得头痛。佛语舍利弗。汝知我云何头痛。舍利弗。我初得头痛时。语阿难曰。以四升钵。盛满冷水来。阿难如教持来。以指抆额上。污渧水中。水即寻消灭。犹如终日炊空大釜。投一渧水。水即燋燃。头痛之热。其状如是。假令须弥山边。旁出亚崖一由延。至百由延。值我头痛热者。亦当消尽。舍利弗。如来头痛如是。佛尔时说宿缘偈曰。
　　先世吱越村　　有一吱越子
　　捕鱼置岸上　　以杖敲其头
　　以是因缘故　　经历地狱久
　　名曰黑绳狱　　烧煮甚久长
　　由是残因缘　　今得头痛热
　　杀是诸释时　　恶行毗楼勒
　　此缘终不化　　亦不著虚空
　　当共自谨慎　　防护身口意
　　我自成尊佛　　得为三界将
　　故说先世缘　　阿耨大泉中

　　佛语舍利弗。汝见如来众恶已尽。诸善普具。欲使天龙鬼神帝王臣民皆念其善。犹有此缘。况复愚冥未得道者。佛语舍利弗。汝当学是。及诸罗汉。一切众生。皆当学是。佛语舍利弗。汝当护身三口四意三。舍利弗。当学是。佛说是已。舍利弗及五百罗汉。阿耨大龙王天龙鬼神干沓和阿须伦迦楼罗甄陀罗摩休勒。闻佛所说。欢喜受行。

　　佛说骨节烦疼因缘经第四

　　闻如是。一时佛在阿耨大泉。与大比丘众五百人俱。皆是阿罗汉。六通神足。唯除一比丘阿难也。佛语舍利弗。往昔久远世。于罗阅只城中。有一长者子。得热病甚困。其城中有一大医子。别识诸药。能治众病。长者子。呼此医子曰。为我治病愈。大与卿财宝。医子即治。长者子病得差。既差之后。不报其功。长者子。于后复病。复命治之。差不答劳。如此至三。不报如前。后复得病。续唤治之。医子念曰。前已三差。而不见报。长者子曰。卿前后治我。未得相报。今好治我。差当并报。医子念曰。见欺如此至三。如诳小儿。我今治此。当令命断。即便与非药。病遂增剧。便致无常。佛语舍利弗。汝知尔时医子不。则我身是。尔时病长者子者。地婆达兜是也。佛语舍利弗。我尔时与此长者子非药。致令无常。以是因缘。数千岁受地狱烧煮及畜生饿鬼。由是残缘。今虽得作佛。故有骨节烦疼病生。于是佛说宿缘。颂曰。
　　我往为医子　　治于长者儿
　　嗔恚与非药　　由此致无常
　　以是宿因缘　　久受地狱苦
　　尔时余因缘　　故致烦疼患
　　因缘终不灭　　亦不著虚空
　　以是三因缘　　尽护身口意
　　我自成尊佛　　得为三界将
　　故说先世缘　　阿耨大泉中

　　佛语舍利弗。汝见如来。众恶已尽。诸善普具。欲使天龙鬼神帝王臣民皆念其善。犹有此缘。况复愚冥未得道者。佛语舍利弗。汝当学是。及五百罗汉。一切众生。皆当学是。佛语舍利弗。汝当护身三口四意三。舍利弗。汝当学是。佛说是已。舍利弗及五百罗汉阿耨。大龙王天龙鬼神干沓和阿须伦迦楼罗甄陀罗摩休勒。闻佛所说。欢喜受行。

　　佛说背痛宿缘经第五

　　闻如是。一时佛在阿耨大泉。与大比丘众五百人俱。皆是罗汉。六通神足。唯除一比丘阿难也。于是佛语舍利弗。往昔久远世时于罗阅只。时大节日聚会。时国中有两姓力士。一姓刹帝利种。一姓婆罗门种。亦来在会。时两力士共相扑。婆罗门力士。语刹帝利力士曰。卿莫扑我。我当大与卿钱宝。刹帝利。便不尽力。戏令其屈伏也。二人俱得称。皆受王赏。婆罗门力士。竟不报刹帝利力士所许。到后节日。复来聚会相扑。婆罗门力士。复求首刹帝利力士如前相许。刹帝利力士。复饶不扑。得赏如上。复不相报。如是至三。后节复会。婆罗门力士。重语刹帝利力士曰。前后所许。当一时并报。刹帝利力士心念曰。此人数欺我。既不报我。又侵我分。我今日当使其消。是刹帝利便干笑语曰。卿诳我满三。今不复用卿物。便右手捺项。左手捉裤腰。两手蹙之。挫折其脊。如折甘蔗。擎之三旋。使众人见。然后扑地。堕地即死。王及群臣。皆大欢喜。赐金钱十万。佛语舍利弗。汝知尔时刹帝利力士扑杀婆罗门力士者不。则我身是。婆罗门力士者。地婆达兜是。佛语舍利弗。我尔时以贪恚故。扑杀此力士。以是因缘。堕地狱中。烧煮榜治。经数千岁。今我已成阿惟三佛。诸漏已尽。尔时残缘。今故有此脊痛之患。于是世尊。自说宿缘颂曰。
　　节会共相扑　　意欲屈彼人
　　一举扑著地　　令其脊中折
　　以是因缘故　　久受地狱苦
　　先世残余殃　　故致脊痛患
　　此缘终不灭　　亦不著虚空
　　护是三因缘　　莫犯身口意
　　我自成尊佛　　得为三界将
　　阿耨大泉中　　自说宿世缘

　　佛语舍利弗。汝见如来。众恶已尽。诸善普具。诸天龙神帝王臣民。一切众生。皆欲令得渡。尚不免余殃。况复愚痴未得道者。佛语舍利弗。汝等当学是。护身三口四意三。佛说是已。舍利弗及五百罗汉八部鬼神。闻佛所说。欢喜受行。

　　佛说木枪刺脚因缘经第六

　　闻如是。一时佛在罗阅只竹园精舍。与大比丘僧五百人俱。世尊晨旦。著衣持钵。与五百比丘僧及阿难围绕。共入罗阅只城乞食。家家遍至。见此里中。有破刚木者。有一片木长尺二。迸在一边。于佛前立。佛便心念。此是宿缘。我自作是自当受之。众人闻见。皆共聚观。大众见之。惊愕失声。佛复心念今当现偿宿缘。使众人见。信解殃对。不敢造恶。佛便踊在虚空。去地一刃。木枪逐佛。亦高一刃。于佛前立。佛复上二刃三刃四刃。乃至七刃。枪亦随上七刃。世尊复上高一多罗。枪亦高一多罗。佛复上乃至七多罗。枪亦随上。立于佛前。佛复上高七里。枪亦高七里。佛复上高十里。枪亦如是。佛复上高一由延。枪亦随之。佛复上七由延。枪亦上随之。佛于空中。化作青石。厚六由延。纵广十二由延。佛于上立。枪便穿石。出在佛前立。佛复于空中。化作水。纵广十二由延。深六由延。于水上立。枪复过水。于佛前立。佛复于空中。化作大火。纵广十二由延。高六由延。于焰上立。枪亦过焰。至佛前立。佛复于空中。化作旋风。纵广十二由延。高六由延。于风上立。枪从傍边斜来趣佛前立。佛复上至四天王宫殿中住。枪亦来上至佛前立。佛复上至三十三天上壁方一由延琉璃石。佛于上立。枪亦来上在佛前立。佛去后。四天王相告曰。佛畏此木枪。枪亦逐不置。皆共佥然不悦。从三十三天化去。至焰天。焰天化去。至兜率。兜率化去。至涅磨罗他。涅磨罗他化去。至婆罗尼蜜。婆罗尼蜜化去。至梵天。木枪从三十三天。以次来上。乃至梵天。于佛前立。诸天皆相谓曰。佛畏此枪舍走。然枪逐不置。尔时世尊。与诸梵天。说自宿缘法。从梵天还。至婆罗尼蜜。婆罗尼蜜下至涅摩罗他。涅摩罗他下至兜率。兜率下至焰天。焰天下至三十三天。三十三天下至四天王。四天王下还至罗阅只。所过诸天。皆为说宿缘法。枪亦复从上下至罗阅只。佛亦为罗阅只人。说宿缘法。佛与比丘僧。出罗阅只城。枪亦寻佛后。国人尽逐佛出城。佛问众人。汝等欲何至。众人答曰。欲随如来看此因缘。佛语众人。各自还归。如来自知时节。阿难问佛。如来何以遣众人还。佛语阿难。若众人见我偿此缘者。皆当盟死堕地。阿难便默。世尊即还竹园僧伽蓝。自处己房。敕诸比丘。各自还房。各受教还房。阿难问佛。我当云何。佛语阿难。汝亦还房。阿难即还。佛便心念。是缘我宿自造。必当偿之即取大衣。四叠襞之。还坐本座。佛便展右足。木枪便从足趺上下入。彻过入地。地深六万八千由延。过此地至水。水深亦六万八千由延。过水至火。火高六万八千由延。至火乃燋。当尔时。地六反震动。阿难诸比丘。各自心念。今此地动。枪必刺佛脚也。佛被刺已。苦痛辛痛疼痛断气痛。阿难即至佛所。见佛脚枪刺疮。便闷死倒地。佛便以水洒阿难。阿难乃起。起已礼佛足。摩拭佛足。呜佛足涕泣堕泪曰。佛以是脚。行至树下降魔。上至三十三天。为母说法。世尊金刚之身。作何因缘。为此小木所害乃尔。佛语阿难。且止勿忧涕泣。世间因缘。轮转生死。有是苦患。阿难问佛。今者疮痛增损何如。佛语阿难。渐渐有降。舍利弗将诸比丘僧。来诣佛所。稽首佛足。礼已一面住。舍利弗问佛。不审疮痛增损云何。佛报舍利弗。疮痛渐渐有损。尔时比丘众中。漏未尽者。见此疮。皆悲唤号泣曰。世尊大悲。无物不济。而云何有此痛缘也。佛语此等比丘。且止莫涕。我乃先世自造此缘。要当受之。无可逃避处。此对亦非父作。亦非母作。亦非王作。亦非天作。亦非沙门婆罗门所作。本我自造。今自受之。诸漏尽神通者。各自默然思惟。佛往日曾所说偈曰。
　　世人所作行　　或作善恶事
　　此行还归身　　终不朽败亡

　　耆婆闻佛为木枪所刺。涕泣至阿阇世王所。阿阇世王曰。卿何以涕泣。耆婆答曰。我闻佛为木枪刺脚。是以涕耳。阿阇世王。闻此语。便从床上。闷死堕地。良久乃稣。举宫内外。咸皆惊怖。王起涕泣。敕诸臣曰。速疾严驾。欲至佛所。诸臣受教。即便严驾。白王曰。严驾已讫。王即便上车出罗阅只城。城内四姓宗族。清信士女。闻佛为木枪所刺。王与弟耆婆。及此人众。百千围绕。共至佛所。下车脱冠。解剑退盖。步进诣佛。佛右胁侧卧。王礼佛已。手捉佛足。摩抆口呜。自称国号姓名曰。摩竭王阿阇世。问讯世尊。疮痛宁有小损不。佛报阿阇世。当使大王。常得安隐。长寿无病。王当治以正法。莫行非法。佛便命王使坐。王即就座。王问佛言。我从如来所闻。佛身金刚。不可毁坏。不审今者何为此木枪所刺耶。佛告王曰。一切诸法。皆为缘对所坏。我身虽是金刚非木枪能坏。宿对所坏。于是世尊。即说颂曰。
　　世人所为作　　各自见其行
　　行善得善报　　行恶得恶报

　　是故大王。当学舍恶从善。恶騃不学问。未识真道者。戏笑轻作罪。后当号泣受。是故大王。不可以戏笑作罪。王当学如是。王语耆婆。汝合好药。洗疮咒治。必令时差。耆婆曰诺。耆婆即便礼佛洗足。著生肌药已。复读止痛咒。耆婆出百千价[(畾/且)*毛]。用裹佛足。以手摩足。以口呜之曰。愿佛老寿。此患早除。一切众生。长夜之苦。亦得解脱。即起礼佛。于一面住。佛于是为阿阇世王一切众会故。说四谛法。何谓四谛。苦谛苦习谛苦尽谛苦尽道谛。是为四谛。说是时。六十比丘。得漏尽意解。万一千人。得法眼净。王于是辞曰。国事多故。欲还请辞。佛言。可宜知是时。王即起。稽首佛足。绕三匝而归。诸众亦各礼佛。绕三匝而还。于是暮夜半。有七天人。人人能出百种音声。来诣佛所。稽首佛足。绕床一匝而立。一天白佛。瞿昙沙门。如师子受疮。能忍苦痛。不告他人。一天又曰。瞿昙沙门。如象受疮。能忍苦痛。不语他人。一天复曰。瞿昙沙门。如犎牛号时。亦不觉苦痛。一天复曰。瞿昙沙门。如水牛号时亦不觉痛。一天复曰。瞿昙沙门。如八臂天王受疮。能忍苦痛。一天复曰。瞿昙沙门。如宝马不觉苦痛。一天复曰。瞿昙沙门。审谛清净。不觉苦痛。第一天曰。佛人中师子。人中象。人中犎牛。人中水牛。人中八臂天王。人中宝马。人中审谛清净。世尊如此等。能忍苦痛。此辈愚耐痛。世尊以慧耐不如外学梵志。已过中年。懈废取妇故望度苦。无由得度。何以故。不能究竟故也。如来法中。清净究竟。断诸爱欲。灭尽涅槃。如此乃度三界秽海也。何以故。是辈心意正定。从四谛求涅槃故也。天于是以偈颂曰。
　　凶犷难降伏　　痴疑无定智
　　志荒处野露　　不度生死渊
　　定智除凶愚　　调意众缚解
　　志寂无狂惑　　是度生死海

　　于是天说偈已。佛默然可之。诸天见佛默然知为可意。即稽首佛足。绕三匝已。忽然化去。至清旦佛语舍利弗。往昔无数阿僧祇劫前。尔时有两部贾客。各有五百人。在波罗奈国。各撰合资财。欲严船渡海。装捒已讫。解系张帆。便引而去。乘风径往。即至宝渚。渚上丰饶。多有衣被饮食。床卧坐具。及妙婇女。种种杂宝。无物不有。一部贾客主语众人曰。我等以资财故。勤身苦体。渡海至此。所求已获。今当住此。以五乐自娱。第二萨薄。告其部众。此间虽饶众宝五乐婇女衣食无乏。不当于此久住。是时于虚空中。有天女。慈愍此辈贾客。欲使从心所愿。多得财宝。无为还归。便于空中。语众贾人曰。此间虽有财宝五乐婇女衣被饮食。不足久住。当早还去。何以故。却后七日。此地皆当没水。语讫化去。复有魔天女。意欲使此贾客于此没尽。不得还归。于空中告曰。卿等不足严驾欲还去。此间快乐。极可娱乐。此地初无水至。设当有水至此。此之众宝。饮食衣被。婇女五乐。何由而有。前天所说。水当没此。皆是虚妄。不足信之。说已化去。第一萨薄。闻天女语已。敕其部众。卿等勿复严驾欲得还去。莫信前天所说。此是虚妄耳。此间快乐。五欲无乏。阎浮勤苦。正欲求此。今已得之。何缘复去。第二萨薄。还告其众。卿等莫贪五乐于此久住。却后七日。水当满此。速疾市买。装驾治船。前天所说。至诚不虚。设七日无水。犹当治严还去。岂可舍本父母妻子乎。若当却后七日。水不至者。便当于此五乐自娱。然后徐归。若水审来如前天所说者。治严已竟。去复何难。佛语舍利弗。却后七日。如前天所言。水满其地。于时第二萨薄。先已严办。水至之日。所将部众。即得上船。第一萨薄。先不治严。水至之日。与治严者争船。船主护之。不令得前。便著铠持杖。共相格战。第二萨薄。于船上以鋑(粗官反)鉾鋑。第一萨薄。脚彻过即便命终。佛语舍利弗。汝知第一萨薄者不。则地婆达兜是。第二萨薄以鉾鋑第一萨薄者。则我身是。尔时第一贾客众五百人者。则今地婆达兜五百弟子是。尔时第二贾客五百众者。则今五百罗汉是。尔时第一天女者。则舍利弗是。尔时第二天女。则今名满月比丘婆罗门弟子是。佛语舍利弗。我往昔作萨薄。贪财分死渡海。与彼争船。以鋑鉾鋑彼萨薄脚。以是因缘。无数千岁。经地狱苦。于地狱中。无数千过。为鋑鉾所刺。无数千岁。堕畜生中。为人所射。无数千岁。在饿鬼中。上铁锥树上。今虽得如来金刚之身。以是余殃故。今为木枪所刺。尔时世尊。说宿缘偈曰。
　　先世作萨薄　　乘船行渡海
　　两贾共争船　　以鉾鋑彼脚
　　以是因缘故　　地狱受鋑苦
　　为畜常被射　　饿鬼上锥树
　　今已成佛道　　愍念众生故
　　虽得金刚身　　不免于木枪
　　因缘终不灭　　亦不著虚空
　　当护三因缘　　莫犯身口意
　　今我成尊佛　　得为三界将
　　阿耨大泉中　　自说先世缘

　　佛语舍利弗。汝观如来。众恶已尽。诸善普备。诸天龙神。帝王臣民。一切众生。皆欲度之。犹不免此对。况复愚冥未得道者。是故舍利弗。当护身口意。莫犯是三事舍利弗。汝等当学如是。佛说是已。舍利弗。欢喜受行。

　　　　佛说兴起行经卷上



　　　　佛说兴起行经卷下

　　　　后汉外国三藏康孟详译

　　佛说地婆达兜掷石缘经第七

　　闻如是。一时佛在阿耨大泉。与大比丘众五百人俱。皆是阿罗汉。六通神足。唯除一比丘。阿难也。是时佛告舍利弗。往昔过去世。于罗阅只城。有长者名曰须檀。大富多饶。财宝象马七珍。僮仆侍使。产业备足。子名须摩提。其父须檀。奄然命终。须摩提有异母弟。名修耶舍。摩提心念。我当云何设计不与修耶舍分。须摩提复念。唯当杀之。乃得不与耳。须摩提语修耶舍。大弟共诣耆阇崛山上。有所论说去来。修耶舍曰可尔。须摩提。即执弟手上山。既上山已。将至绝高崖头。便推置崖底。以石堆之。便即命绝。佛语舍利弗。汝知尔时长者须檀者不。则今父王真净是也。尔时子须摩提者。则我身是。弟修耶舍者。则今地婆达兜是。佛语舍利弗。我尔时贪财害弟。以是罪故。无数千岁。在地狱中烧煮。为铁山所堆。尔时残缘。今虽得阿惟三佛。故不能免此宿对。我于耆阇崛山经行。为地婆达兜。举崖石长六丈广三丈。以掷佛头。耆阇崛山神。名金埤罗。以手接石。石边小片。迸堕中佛脚拇指。即破血出。于是世尊。即说宿命偈曰。
　　我往以财故　　杀其异母弟
　　推著高崖下　　以石堆其上
　　以是因缘故　　久受地狱苦
　　于其地狱中　　为铁山所堆
　　由是残余夭　　地婆达下石
　　崖片落伤脚　　破我脚拇指
　　因缘终不朽　　亦不著虚空
　　当护三因缘　　莫犯身口意
　　今我成尊佛　　得为三界将
　　阿耨大泉中　　说此先世缘

　　佛语舍利弗。汝观如来。众恶已尽。诸善普具。诸天龙神。帝王臣民。一切众生。皆欲度之。尚有宿缘。不能得免。况复愚冥未得道者。舍利弗等。当学如是。莫犯身口意。佛说是已。舍利弗及五百罗汉。阿耨大龙王天龙鬼神干沓和阿须伦迦楼罗甄陀罗摩休勒。闻佛所说。欢喜受行。

　　佛说婆罗门女栴沙谤佛缘经第八

</div>
    <div class="pagination">
<a href="佛说兴起行经.html">上一页</a><a href="佛说兴起行经.html">1</a><span class="current-page">2</span><a href="佛说兴起行经_page3.html">3</a><a href="佛说兴起行经_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
