<!DOCTYPE html>
<html>
 <head>
  <meta charset="utf-8"/>
  <title>
   大乘悲分陀利经 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大乘悲分陀利经 - 第 1 页/共 5 页
  </h1>
  <div class="content">
   大乘悲分陀利经
　　失译




　　　　大乘悲分陀利经卷第一

　　　　失三藏名今附秦录

　　转法轮品第一

　　如是我闻。一时佛住王舍城耆阇崛山中。与大比丘众六万二千人俱。皆是阿罗汉。诸漏已尽。尽诸有结皆得自在。心善解脱慧善解脱。如调象王。所作已办脱于重担。逮得己利往来已尽。得正智已心得自在。到于彼岸。唯除一人长老阿难。菩萨摩诃萨众八十四百千人俱。弥勒为首。皆得陀罗尼忍辱三昧。乐居空静皆不退转。娑诃世界主梵天与无量百千梵天俱。他化天子与八十百千他化天子俱。化自在天子与七十百千化自在天子俱。珊兜率天子与六十百千兜率天子俱。须夜摩天子与七十二百千须夜摩天子俱。释提桓因与八十百千三十三天俱。毗沙门天王与其眷属百千夜叉俱。毗留勒伽与其眷属千鸠槃荼俱。毗留波叉与其眷属千龙俱。提陀罗吒各与其眷属千龙王俱。尔时世尊。与如是等上首皆求大乘行六波罗蜜围绕。舍四颠倒法。明慧光照。因四谛说法。令诸菩萨摩诃萨得种种三昧。以是三昧过声闻辟支佛地。以是三昧令得坚固阿耨多罗三藐三菩提。尔时弥勒菩萨摩诃萨。无碍见菩萨。水天菩萨。师子意菩萨。照明菩萨摩诃萨。如是等十千菩萨。俱从座起整衣服。面东南向右膝著地。叉手合掌喜踊意视。作如是言。南无南无莲华上多陀阿伽度阿罗呵三藐三佛陀。成佛未久现大神通。劝发无数亿那由他百千众生。善根成就得不退转阿耨多罗三藐三菩提。尔时宝照明菩萨。即从座起整衣服。右膝著地叉手合掌白佛言世尊。以何因缘弥勒菩萨。无碍见菩萨。水天菩萨。师子意菩萨。照明菩萨摩诃萨。如是等十千菩萨。俱舍世尊所说法。从座起整衣服面东南向右膝著地。叉手合掌喜踊意视。作如是言。南无南无莲华上多陀阿伽度阿罗呵三藐三佛陀甚为希有成佛未久现大神通。瑞应劝发无数亿那由他百千众生善根成就。莲华上如来应供正遍知。去此远近。成阿耨多罗三藐三菩提来几时。莲华上如来。世界何名。彼土严饰云何庄严。以何莲华上如来应供正遍知现大神通。以何因缘。有菩萨见于十方无数他方世界现在诸佛世尊。又见彼诸佛所现神通。我等不见。尔时世尊告宝照明菩萨言。善哉善哉。善男子。机辩甚善所问贤快。汝善男子。乃问如来如是之义。为无量亿那由他百千众生善根成就故。乃问莲华上如来。所现神通佛土庄严。汝善男子。谛听谛听。善思念之。当为汝说。唯然世尊。宝照明菩萨听佛所说。尔时世尊告宝照明菩萨言。善男子。东南方去此佛土。过亿百千佛刹。有世界名莲华。诸妙庄严散众名华。种种妙香充满世界。宝树庄严多诸宝山。地绀琉璃菩萨遍满法音不绝。彼琉璃地柔软妙好。犹若天衣。若以足蹈则下四寸。举足还复。多诸莲花。七宝行树高七由旬。其宝树上垂诸天衣。天作音乐柔软妙好。树上众鸟。演出根力觉道法化之声。诸宝树叶互相[打-丁+棠]触。所出音声胜天五乐。一一宝树所出妙香遍千由旬。诸宝树上垂天璎珞。一一树间有七宝台。高五百由旬广百由旬。其台四边有诸窗牖。绕台周匝。自然池水。长八十由旬广五十由旬。池水四边七宝梯阶。芙蓉青莲华遍覆水上。一一莲华广一由旬。众华台上生诸菩萨摩诃萨。于初夜时。华台上生结加趺坐。受解脱乐欢喜竟夜。天欲明时。四方微风柔软香好吹华开敷。彼诸菩萨从三昧起。舍解脱乐。从华台下升诸宝台。于七宝座结加趺坐。而听受法。诸树宝台周匝四面。紫磨宝山高二十由旬广三由旬。其诸山上有无数百千日明月明王。绀大绀明月宝珠。处处皆现莲华上佛光明山珠佛光珠明。普照莲华世界。妙光常遍昼夜无异。无日月光不觉有夜。莲华合时众鸟声止。以是知夜。彼诸山上有绀琉璃宝台。高六十由旬广二十由旬。宝台周匝七宝窗牖。其宝台中有七宝座。一生补处菩萨坐上听法。善男子。莲华世界菩提之树名因陀罗。高三千五百由旬。枝叶分布五千由旬。彼菩提树下有莲花。高五百由旬。琉璃为茎黄金为叶。有亿百千。长五百由旬。七宝为台马瑙为须。高十由旬广七由旬。莲华上如来应供正遍知。于彼华上昨夜成阿耨多罗三藐三菩提。于其道场周匝华座。皆有菩萨而坐其上。观莲华上如来现大神通。是时宝照明菩萨白佛言。世尊。莲华上如来。云何现大神通。尔时佛告宝照明菩萨言。莲华上如来。于昨后夜成阿耨多罗三藐三菩提。即夜向明现是神通。变化身至梵天。顶上肉髻放六十亿那由他百千光明。照于上方。过一佛世界微尘数诸佛国土。是时上方诸菩萨。观见下方。大铁围山小铁围山黑山。无能障碍。诸世界中大菩萨得授记者。有得三昧。有得总持。有得忍辱。有得过地。有得一生补处。菩萨摩诃萨皆见光明。叉手合掌观莲华上如来身。见三十二大人之相。八十种好以自庄严。并见菩萨摩诃萨众。莲华世界佛土庄严。见已欢喜皆发善心。过一佛土微尘数世界。菩萨摩诃萨各各舍己国土。以神足力至莲华世界。供养恭敬亲近莲华上如来应供正遍知。善男子。莲华上如来见大众集。现广长舌相。遍覆大众及四天下。行住坐立于此座上。菩萨皆从三昧起。一切大众供养莲华上如来。善男子。莲华上如来还摄舌相神通。复放一一身诸毛孔。各六十亿那由他百千光明。遍照十方各一佛世界微尘数国土。于诸刹中。菩萨摩诃萨。有授记者。得三昧者。略说彼诸菩萨摩诃萨。各各舍己佛刹。以神足力到莲华世界。供养恭敬亲近莲华上如来。善男子。尔时莲华上如来。还摄神通。为一切菩萨大众。转不退转正法之轮。多所饶益愍念世间。为饶益安乐诸天世人成就大乘故。

　　　　大乘悲分陀利经入陀罗尼门品第二

　　尔时宝照明菩萨白佛言。世尊。莲华世界云何分别昼夜。闻何等声。彼诸众生身相云何。佛告宝照明菩萨言。善男子。彼莲华世界。莲华合众鸟声止。佛及菩萨。游戏三昧受解脱喜乐。以是为夜。风吹华敷众鸟和鸣。雨众名华。四方软风极妙音触。佛诸菩萨从三昧起。莲华上佛为诸菩萨摩诃萨说过声闻辟支佛菩萨法藏。以是为昼。善男子。其中菩萨摩诃萨。常闻佛声法声僧声。灭声无为声。波罗蜜声。力声无畏声。通声无行声。无生声无灭声。寂声静声。惔怕声。大慈声大悲声。无生声法声。得授职声。纯菩萨声。彼诸菩萨闻如是等声。未常断绝。复次善男子。莲华世界菩萨摩诃萨。已生当生。皆具三十二相光一由旬。乃至成佛不堕恶趣。彼一切菩萨。慈润心。不浊心。调心静心。忍心定心。清心无碍心。净心无尘心。善心法喜心。除一切众生结心。如地心。不乐世间语心。乐过世间语心。求一切善法心灭心。除老病死心真实心。烧一切结心。灭一切受心。不轻一切法心。意力强作力强。因缘力强愿力强。业行力强断力强。善根力强誓力强。闻力强戒力强。施力强忍力强。进力强定力强慧力强。止力强观力强。通力强念力强。菩提力强。破一切魔力强。降伏一切外论同法力强。破一切结力强。彼莲华世界诸菩萨摩诃萨。已生当生。已曾亲近无量百千诸佛殖诸善根。又莲华世界已生当生菩萨。禅悦为食。法食香食。犹若梵天无有揣食。其中无有一切不善之名。无诸女人亦无其声。无有一切苦声及爱憎声。乃至亦无结使声。无有为声。亦无闇冥无诸臭秽。身心无疲。无有地狱饿鬼畜生之声。亦无假名。无诸刺棘坑坎瓦砾。亦无灯火日月星宿。亦无大海须弥山铁围山大铁围山障山黑山及诸土山。无云雨声无恶风声。无有一切诸恶趣声。无诸难声。彼莲华世界。佛光菩萨光。摩尼珠光。宝光妙光。普照于彼。有鸟名娑诃罗。各各自出根力觉道软泽之声。尔时宝照明菩萨白佛言。世尊。彼莲华世界大小云何。莲华上如来昨夜成阿耨多罗三藐三菩提。几时住世说法教化。般涅槃后正法住世几时。彼莲花世界菩萨已生当生几时住世。彼诸菩萨为何见佛及与闻法供养僧耶。为不久乎。莲花世界先有何名。先佛去世为经几时。莲华上如来次后成阿耨多罗三藐三菩提。以何因缘。有见十方余世界中诸佛世尊所现神通变化有不见者。佛言。善男子。须弥山王。高六十八千由旬。广八十四千由旬。假使有人有勇健力。以三昧力碎须弥山。令如芥子无能数者。唯除如来一切种智。以一芥子为一四天下。尽此芥子为莲华世界。如是世界菩萨满中。譬如安乐国土菩萨充遍。善男子。莲华上如来应供正遍知。寿三十小劫。住世说法教化众生。善男子。莲华上如来般涅槃后正法住世十小劫。于莲华世界菩萨摩诃萨。已生当生。皆寿四十小劫。善男子。莲华世界先名栴檀。国土庄严众生清净。皆不如今。善男子。彼时栴檀世界有佛。名月上如来应供正遍知明行足善逝乃至佛世尊。彼佛亦三十小劫住世说法。欲般涅槃时。有菩萨以本愿故至他方佛国。余者各作是念。于今中夜。月上如来当入涅槃。世尊般涅槃后。我等于十小劫当持正法。谁当正法灭后次成阿耨多罗三藐三菩提。时有菩萨摩诃萨。名虚空印。以本愿故。月上如来即授其阿耨多罗三藐三菩提记。诸善男子。吾般涅槃后。正法住世十小劫中。初夜正法灭尽。即于后夜是菩萨成阿耨多罗三藐三菩提。名莲华上如来应供正遍知明行足善逝乃至佛世尊。是时彼诸菩萨摩诃萨。诣月上如来所。彼一切菩萨。以誓愿力。种种菩萨神通。至心供养月上如来。绕佛三匝。前白佛言。世尊。我等欲于十小劫中入灭心无诤三昧。善男子。尔时月上如来告虚空印菩萨摩诃萨。作如是言。汝善男子受是入一切悲陀罗尼门。一切过去如来应供正遍知。皆为授职法王子菩萨摩诃萨说。于今现在十方一切世界诸佛世尊现在住世说法教化。彼诸佛世尊。亦为授职法王子菩萨摩诃萨说。于当来诸佛世尊。亦为授职法王子菩萨摩诃萨说。是入一切悲陀罗尼门。即说咒曰。
　　阇梨尼　摩诃阇梨尼　域翅厉复厉三钵陀摩诃三钵陀　提楚頞帝　遮致吒翅　咃厉(罗嫁)　咃翅阿肆摩迦肆尸　梨弥　梨帝利楼楼翅　摩诃楼翅阇　[(嫡-女)/衣]突楼阇[(嫡-女)/衣]阇耶摩帝羭(输干反)帝赊[豆*斤]漏涅伽多祢阿牟隶牟罗波利嗔祢　摩罗迁　若比哆　罗娑祢目帝多波利输地　阿毗帝娑　夜慕遮祢　婆罗忧呵　罗祢檀哆毗滞(除又反)毗滞婆楼多咩(羊鸣音)抳伽罗呵婆坻南([少/兔]炎反)达磨婆坻那僧伽罗呵勒叉达磨婆坻南
　　此是四念处解脱句。
　　佛驮波罗迦[(嫡-女)/衣]赊阿摩摩美([网-(ㄨ*ㄨ)+又]雉反)摩磨阿支　至頞剃　頞咃祢(致)罗祢卢迦致目那帝陀驮波利婆祢婆
　　此是四圣种解脱句。
　　婆沙剃婆祢驮隶陀罗波帝舅碍帝牧备牧婆波罗备米帝隶　修摩婆帝　羼帝抧帝　加楼奈郁坻叉[(嫡-女)/衣]毕履帝忧蜫叹　三般祢　阿勒翅婆罗蠡佉秪(求臂反)佉尔阿牟隶牟罗输祢
　　此是四无畏解脱句。
　　怛颇罗阿伽罗颇罗阿昵颇罗昵罗颇三目哆阿目哆涅目哆　阿罢(薄哑反)毗尞毗目帝婆祢毗罗颇罗阿延大伊毗雉帝毗雉　郁仑度　臭罗兜岚阿兴(虎征反)三摩伊弟多婆颇帝婆多帝婆萨婆路迦(鸠地反)阿嗏迦隶(楼咩反)阿迦隶　频大阿浮娑隶　[口*荼]陀昧帝　毗赊伽　罗婆帝　额颇逻迦颇罗
　　此是四拥护解脱句。
　　阇[口*荼]哆阿尼尸　罗婆婆多步(屏趣反)伊昙颇隶抳耶　磨颇岚三某陀那夜毗浮舍　波施苏磨[豆*斤]阿[少/兔]磨妒阿鸠磨妒　侈他婆帝昧多罗他(偷大反)陀舍婆逻毗波罗婆他　伊舍絺哆须抳佉磨胝差(初机反)那磨帝　阿虚句阿坻　兜瑟南萨第磨帝波罗[口*弱](都郁反)波奈佛驮　弗楼婆婆罗呵隶
　　此是四正断解脱句。
　　安尔摩尔摩祢摩摩祢　旨隶旨隶帝赊咩赊咩多鼻膻帝　目帝郁多[月*迷](掷糸反)三[月*迷]尼三[月*迷]三磨三[月*迷]叉[(嫡-女)/衣]恶叉[(嫡-女)/衣]　頞耆(仇尼反)抳檀帝　赊美瑟帝　陀罗祢阿卢伽婆细　曷罗多那婆罗帝　曷罗湿弥婆帝　阇那婆帝　祢楼婆帝　弥楼婆帝　叉夜昵　阿梨赊　祢卢迦波罗坻波昵达梨赊昵
　　此是四辩解脱句。
　　遮凑(叉昼反)阿婆娑昵　阿梨赊祢阇那虚迦妒妒波罗婆娑帝　萨[卄/便]寅坻利耶浮磨帝迦兰帝娑娑婆婆　婆摩萨惫　波罗他匐叉[(嫡-女)/衣]伽隶　瞿迦嗏婆陀祢　卢迦[少/兔]陀利舍那毗复
　　此是四神足解脱句。
　　阿遮隶浮地陀驮波遮隶婆祢龁栗那悉地剑(加严反)毗坻尼稚三笔智波利迦肆利苏弥旃地施陀遮遮阿遮遮隶阿波隶毗至婆隶胝波隶波罗遮遮隶波罗波隶阿那夜阿便(旁连反)细迦迦罗弥波罗婆毗祢　加罗弥　尼遮细伽逻迦罗弥那由帝
　　此是根力现解句。
　　沸师薜苏沸师薜杜摩波利呵隶阿婆[(嫡-女)/衣]邮楼脂隶支迦逻勒差阿蛇摩悉妒帝帝隶磨磨隶股遮失尸隶卢迦写毗若祢那夜嗟其利尼帝遮盐帝沙失旃地那
　　此是七觉意解脱句。
　　遮迦罗婆视婆帝遮　翅隶　遮迦罗陀隶陀隶遮翅隶陀隶目隶醯隶醯隶陀隶　阿留[卄/斯]波地休休隶耶他视多伽频婆隶耶他伽昵耶他波邻遮坻坻利舍夜他婆夜[仁-二+(口/矢)]利履舍
　　谛音闇留柘毗利精进音周隶道音戒音定音慧音解脱音解脱知见音星宿音月音日音如是等句如来所说頞浮哆弥罗浮耽三佛　昙阿浮　昙伊呵浮昙[惺-生+土]多罗浮昙昵酣(牟甘反)伽摩目隶阿罗颇　陀罗颇　昙茶隶　曼嗏祢[惺-生+土]多罗岚多楼曼(牟啖反)伽伽罗腻　牟致腻　三波罗　牟致腻　伽奈波槾枷广[少/兔][少/兔]尼楼婆那赊　祢那赊婆陀昵鸱鸱　帝鸱鸱　头摩余婆逸(雨诘反)澄伽磨婆隶　磨隶呵多宁婆[僉*殳](鲁谦反)婆隶频地频隶　频隶郁沙隶　赊罗祢陀罗寗　波罗婆　帝婆岚那　嗏夷毗头头磨婆罗丘曼婆罗呵磨遮梨那因陀罗婆昵提提罗蛇昵磨醯尸波罗逻罗昵婆磨[口*數]咩　阿罗尼　弥伊伽　俣勒叉俣利师遮昵遮罗颇旨旃阿罗修隶　萨婆修岚阿婆岚　不那伽坻担　般坻多阿　夷那揵坻阎婆细迦揵陀隶陀隶阿多罗嗏呵昵磨伽罗频卢呵昵肆昙曼帝毗卢　伽磨帝　佛驮坻师絺帝陀罗尼目仙
　　此是十力解脱句。

　　　　大乘悲分陀利经入一切种智行陀罗尼品第三

　　尔时世尊。欲说是入一切种智行陀罗尼门句时。于此三千大千世界。大地六种震动极大动摇。发大音声陂峨踊没。现如是光。令十方过数恒河沙世界妙光普遍。于时须弥铁围大铁围不障碍眼。十方无数世界现平如掌。十方无数世界于中止住。菩萨摩诃萨。有得三昧陀罗尼忍辱者。乘如来力。各于其土忽然不现。来此娑诃世界。诣耆阇崛山。至世尊所头面礼足。以种种无量菩萨神通。供养世尊各坐一面。为听是入一切种智行陀罗尼门。无数欲界色界无色界诸天。来诣佛所。为听是入一切种智行陀罗尼门。无数龙夜叉阿修罗鸠槃茶毗舍遮。诣耆阇崛山。至世尊所。为听是入一切种智行陀罗尼门。菩萨摩诃萨于此集者。普见莲华世界莲华上如来应供正遍知。与大菩萨众围绕俱。于是世尊。始说是入一切种智行陀罗尼门。七十二恒河沙数菩萨摩诃萨。得是陀罗尼。见十方无数世界诸佛世尊。并见彼诸佛世界庄严。得未曾有。以菩萨誓力神通。供养佛已。佛言。善男子。若菩萨摩诃萨。修是入一切种智行陀罗尼门。得八万四千陀罗尼门。得七万二千三昧门得六万法门。菩萨得是陀罗尼已。得大慈大悲。得是陀罗尼已。菩萨摩诃萨。觉三十七助菩提法。得一切种智。是中具摄一切佛法。诸佛世尊实觉是陀罗尼。为众生说法。不疾入涅槃。善男子。应当知是入一切种智行陀罗尼门威德。令大地震动妙光显照。普遍无量无数诸佛世界。缘是妙光照无量无边诸佛世界。令无量无边菩萨摩诃萨来会此土。为听是入一切种智行陀罗尼门。于此一切娑诃世界。无量无边欲界色界无色界。天龙夜叉阿修罗人非人。为听是入一切种智行陀罗尼门。菩萨适闻是入一切种智行陀罗尼门。得不退阿耨多罗三藐三菩提。若书写者常得见佛闻法供养众僧。乃至无上般涅槃。若菩萨读诵是入一切种智行陀罗尼门一切重罪灭尽无余。转生得登初地。菩萨摩诃萨。修是入一切种智行陀罗尼门。是菩萨若先有五无间罪皆悉除灭。转生亦登初地。若无无间罪。现身余罪悉皆灭尽。转得登初地。设不能修。不能诵读。若不得闻法。以缯彩为鬘供养法师。是人恒河沙数他方世界。现在住世诸佛世尊。皆赞善哉。彼诸佛世尊。亦授其阿耨多罗三藐三菩提记。是菩萨施缯彩故。不久当得法王子位一生补处。成阿耨多罗三藐三菩提。如是香供养。不久当得无上三昧之香。以华供养。不久当得无上智花。有持宝供养法师。不久当得三十七助菩提宝。善男子。是入一切种智行陀罗尼门。有如是饶益诸菩萨摩诃萨。何以故。是中纯说菩萨法藏故。缘是入一切种智行陀罗尼门。菩萨得不可计辩得四妙法。善男子。尔时月上如来。以是入一切种智行陀罗尼门。教受虚空印菩萨。即时亦复地大震动大光显现。十方无量无边诸佛世界。妙光普遍地平如掌。于中菩萨集者。见彼十方无量无边世界诸佛世尊。如是十方无量佛国。无数菩萨来至栴檀世界。供养恭敬亲近月上如来。为听是入一切种智行陀罗尼门。善男子。时月上如来应供正遍知。告诸菩萨摩诃萨言。善男子等。有菩萨摩诃萨一生补处者。我听十小劫中入是灭心三昧。其余菩萨摩诃萨。从虚空印菩萨摩诃萨。十小劫听是入一切种智行陀罗尼门菩萨法藏。于此十小劫中。见彼十方无数诸佛国土。现在住世诸佛如来。彼从发清净心善根成就。彼诸菩萨以种种若干菩萨神通。供养月上如来已。白佛言。世尊。是虚空印菩萨摩诃萨。竟十小劫时。转于无上正法轮耶。佛言。如是如是。善男子。是十小劫尽时。是虚空印菩萨摩诃萨。当成阿耨多罗三藐三菩提。所成佛夜。即于夜为诸菩萨转正法轮。其有菩萨。于十小劫中。从其闻入一切种智行陀罗尼门善根成就。虚空印菩萨。成阿耨多罗三藐三菩提时。即于是夜转正法轮不退转轮最上轮。令无数亿那由他百千菩萨住不退转。其诸菩萨。于十小劫从其闻说入一切种智行陀罗尼法门者。尔时皆得一生补处。其诸菩萨有小闻法。是时皆得登住地。不退转阿耨多罗三藐三菩提。尔时皆具得是陀罗尼。时月上如来应供正遍知。为诸菩萨摩诃萨现佛种种神通变化已。为虚空印菩萨现三昧。名那罗延。令受金刚身现庄严光三昧。令未转法轮。十小劫中为诸菩萨说是入一切种智行陀罗尼法门。诸佛世界皆见其现佛身相好光明。现金刚轮三昧。令坐菩提座未转法轮。为诸菩萨说种种法。现轮鬘三昧。令转法轮。时无数亿那由他百千众生。得不退转地。虚空印菩萨。既知转法轮。与无数菩萨众。供养世尊已。各还上宝台。即于是夜。彼月上如来应供正遍知。入无余涅槃。彼诸菩萨。所应供养世尊舍利。供养已竟。各各还升宝台。其余菩萨各还本土。于中一生补处菩萨。入灭心三昧。十小劫中寂然而住。时虚空印菩萨。寻即为诸菩萨摩诃萨。十小劫中具说诸法。令众菩萨种诸善根。彼于昨夜得成阿耨多罗三藐三菩提。即于是夜便转法轮现大神通。令无数亿那由他百千众生。住不退转阿耨多罗三藐三菩提。是时复说入一切种智行陀罗尼门。八十那由他百千菩萨。得无生法忍。九十二亿众生。得不退转阿耨多罗三藐三菩提。七十二那由他百千菩萨。得是入一切种智行陀罗尼门。无数诸天世人。发阿耨多罗三藐三菩提心。尔时解怨菩萨白佛言。世尊。菩萨具足何法得是陀罗尼。佛言。菩萨具足四法得是陀罗尼。何谓为四。菩萨住四圣种。随所得衣以为喜足。随所得食以为喜足。随得房舍卧具以为喜足。随所得药以为喜足。菩萨具足是四法得修是陀罗尼。菩萨摩诃萨复具五法。得修入一切种智行陀罗尼门。何谓为五。自持戒波罗提木叉。以自防制威仪具足。乃至小罪生大怖畏。应如是学。不持戒者。劝令持戒使住其中。无正见者。劝令正见使住其中。无威仪者。劝正威仪使住其中。邪意众生。正意劝之令住其中。学声闻辟支佛者。以阿耨多罗三藐三菩提。劝之令住其中。菩萨摩诃萨。具是五法。得入一切种智行陀罗尼门。菩萨复具足六法。得是陀罗尼。何谓为六。已积多闻。见少闻者。劝使多闻令住其中。自不悭嫉。悭嫉众生。劝使布施令住其中。不恼众生施以无畏。救恐畏者令得解脱。不诳谄伪常乐空静。菩萨具是六法。得入一切种智行陀罗尼门。菩萨具如是法略备一切。于七年中住空闲处。是咒章句昼夜六时叉手专意。而读诵之。起时普修念十方现在诸佛。彼菩萨摩诃萨竟七年已。得是入一切种智行陀罗尼门。得如是陀罗尼已得如是圣明慧眼。见于十方恒河沙数世界中现在住世诸佛现大光明。见彼诸佛神通已。得八万四千陀罗尼门。得七万二千三昧门。得六万法门。菩萨摩诃萨。得是入一切种智行陀罗尼门。得陀罗尼已得大慈悲。若得是陀罗尼。菩萨摩诃萨。设有五无间罪。舍是身已即得除灭。转至三身无复余习。得登十地。设菩萨无无间罪。其余诸罪皆悉除尽。转身得登十地。不久得三十七助菩提法。成一切种智。善男子。是入一切种智行陀罗尼门。如是大饶益菩萨摩诃萨。坚众菩萨摩诃萨。见佛世尊所现神通。得如是圣法喜。如是神通备足。以是供养恒河沙世界诸佛世尊已。于诸佛所闻种种法。得三昧忍辱陀罗尼已。还来此土。善男子。是入一切种智行陀罗尼门。如是饶益菩萨摩诃萨。除诸业障善根增长。复有菩萨作如是言世尊。我等于过去九恒河沙数现在住世诸佛世尊所。闻得是陀罗尼。复有菩萨作如是言。二恒河沙数闻。复有三。复有四。复有五。复有六。复有七。复有八。复有九。作如是言。世尊。我等于过去九恒河沙数现在住世诸世尊所。闻得是入一切种智行陀罗尼门。弥勒菩萨摩诃萨作如是言。过去十恒河沙数劫。大劫名删提兰。是佛国土。名一切璎珞严饰。尔时有佛。名娑邻陀罗阇明行足善逝世间解无上士调御丈夫天人师佛世尊。无数亿那由他百千比丘僧围绕。如是无数菩萨围绕。说是入一切种智行陀罗尼门。我从彼闻是陀罗尼。修行满足。如是无数劫。复过无数阿僧祇过去诸佛世尊。现在住世。无数阿僧祇菩萨神通。供养彼诸佛世尊已。一一佛所种无量阿僧祇无称无边诸善根福德。以是善根多千诸佛授我记。我待时本愿故久住世间。不先成阿耨多罗三藐三菩提。今日世尊授我法王子位解脱鬘结阿耨多罗三藐三菩提。尔时世尊告弥勒菩萨。如是如是。弥勒阿逸多。如汝所言。于娑邻陀罗阇如来应供正遍知所。闻得是入一切种智行陀罗尼门。汝弥勒。欲成阿耨多罗三藐三菩提者。于十大劫中便可满足如来意。汝弥勒。如是速疾以无上般涅槃。入无余涅槃。汝弥勒。乃能乐久住世。以本愿待时故。弥勒。汝今于我所授法王子职。尔时世尊普观大众菩萨摩诃萨。比丘比丘尼优婆塞优婆夷。天龙阿修罗夜叉罗刹乾闼婆人非人等观已。即于是时。说是咒句曰。
　　怛哆罗浮弥　檀哆浮弥　昙摩陀浮弥　加帝浮弥　悉弥　离帝浮弥　波罗若浮弥鞞舍伽罗滞(除若反)浮弥　波罗帝三毗　大浮弥　阿慉钗波浮弥　吉略波罗伯　废浮弥　三摩哆波利差慕俾　叉浮弥阇帝　叉那浮弥　三牟阇毗牟阇　波罗牟阇毗　舍加罗达舍婆帝毗舍吒　帝罗那　伽伽罗伽罗婆母赊　婆哆毗摩帝　愈波醯罗　烟罗伽置(弥阇反)阇赖吒目逻婆尸　僧伽罗磨　伊帝朱罗婆帝　弥企文陀逻　陀呵罗婆帝　波罗若浮哆呵　大迦罗弥哆　沙度沙槃　哆伊罗夜尼罗夜阿睺娑吒　阿陀罗置阿梨他　婆帝　求留婆帝帝醯那提泛(浮啖反)阿迦那婆帝婆迦那帝沙弥帝毗沙婆烟嗏吒　婆逻颇吒逻怛哆逻鸠留师席　兜留师磨　逻留师　磨逻留他　他留缇萨婆多　萨婆多　萨婆多　柘阿尼楼驮地呵他　多醯颇逻　婆睺颇逻萨哆　颇逻失吒婆帝
　　世尊。为诸天说是十二因缘解脱句。六十那由他诸天。得见圣谛。
　　恒颇岚鸯伽逻颇　岚罗罗颇　阿罗颇尼　罗呼逻　婆婆哆骠　伊昙岚　抳蛇磨颇　岚那母驮　炎毗得伽波罗　若遮迦阿耨毗梨　帝遮迦　阇昵遮迦罗
　　以是解脱句。十亿那由他天。发阿耨多罗三藐三菩提心。即得不退转。
　　波施苏摩妒阿奴摩妒阿鸠摩妒尸驮婆句磨多逻逻他阿舍罗　毗波罗婆他伊　舍絺哆　修尼磨　胝差磨帝　阿卢驹頞　规觉师那
　　以是解脱句。六万四千龙。发阿耨多罗三藐三菩提心。即得不退转。
　　修婆叉　修婆婆婆罗摩他那　阿罗住　婆伽罗住伽婆罗住伽罗耀叉　悉大磨帝　娑曼哆(叉句反)恶叉婆隶俣吒迦卢　摩诃婆隶鸣阇阿卢陀罗那　俣伽勒叉　鸠陀叉毗留[卄/斯]　毗留[卄/斯]目佉　赊帝呵悉多赊帝婆隶　阿修路　毗那修路　波罗磨地
　　以是解脱句。十二亿夜叉。发阿耨多罗三藐三菩提心。皆不退转。
　　頞利剃昆梨隶昵致剃珊致剃　伽致寗　那伽脒　阿罗惫　阿驮脒　磨帝脒　珊昵呵首隶　陀罗尼夜阿鞞　尸哆萨因陀罗萨提婆　萨那伽　萨夜阿修逻提婆那伽昵留帝波利　波罗昵留帝罗毗悉昵留帝　波罗若　波利波逻磨伽　帝直力　帝罗毗弗婆只惫　视祢惫萨遮利多槃哆　阿毗帝　那槃哆　首罗槃哆　指利那　毗梨蛇槃妒　毗驮槃帝毗三婆只未伽文陀罗达舍波利　羯摩昵叉　波罗嗅十乌呵罗奴提罗婆头　修罗文陀　罗那伽文陀罗　夜叉文陀罗枯逻　叉肆文阿罗　惫题弥　多薜多多薜郁率祢　那弥婆罗佉滞那那帝陀罗尼夜阿卑赊哆提舍轮陀祢婆柘(诸若反)轮地舍破输陀祢婆指波利羯磨　波罗若　浮地悉勿帝磨帝　伽帝直力帝　伽那波　罗帝萨罗那浮阇地耶遮吉利　首若哆遮吉利　婆耶
　　以是解脱句。五万六千阿修罗。发阿耨多罗三藐三菩提心。不退转于阿耨多罗三藐三菩提心。
　　尔时世尊告无畏地菩萨。甚难善男子。诸佛如来出现于世。戒定慧解脱解脱知见。修习咒句是亦为难。以饶益众生成就菩萨功德故也。善男子。如来本行菩萨行时。布施调善忍辱精进禅定智慧满足。亲近亿那由他百千多佛。或行布施或持戒。或行梵行或修习。或精进忍辱修成就定。亲近学慧多。种种若干善业满足。以是我今得无上智。善男子。如来本行菩萨道时。于亿百千那由他多劫。口无四过。不妄言不绮语不粗辞不两舌。缘是得成广长舌相。善男子。如来所说终无虚妄。尔时世尊即于座上。欲现神通入于三昧。名集一切福德。出广长舌相以自覆面。于其舌相放十亿光。是诸妙光。普照三千大千世界。地狱饿鬼畜生人天无不周遍。地狱众生遭焚烧者。以斯光故。有凉风起暂得受乐。于地狱中一一人前化如来身。皆三十二大人之相八十种好以自庄严。彼地狱人以见佛故快乐充足。心生此念。蒙斯大士。我等今得欢喜快乐。于如来所。心爱生喜恭敬。如来告彼。咄汝众生。作如是说。南无佛南无法南无僧。能令汝得长夜安隐。闻佛语已。彼地狱人叉手合掌作如是言。南无佛南无法南无僧。彼地狱众生。缘是善根即舍地狱。或生天上或生人中。若有寒冰地狱众生热风来吹。乃至得生人中。如是饿鬼饥渴身然。光明照已。饥渴火灭得受快乐。一一饿鬼化佛现前。有三十二大人之相八十种好。以庄严身。彼见佛已。喜业充足。于世尊所。心生喜爱恭敬。佛随其语而教化之。缘是善根。于中舍身。有生天上有生人中。如是化畜生乃至人天。是时无数诸天世人。诣如来所。各坐一面而听受法。即于尔时无数诸天世人。发阿耨多罗三藐三菩提心。于中无数菩萨。得三昧忍辱陀罗尼。

　　大乘悲分陀利经卷第一

　　阇梨尼　摩诃阇梨尼　域翅厉　复翅厉　三钵陀　摩诃三钵陀　提焱頞帝遮致吒翅　咃厉(罗嫁切)咃翅　阿肆摩迦肆[口*尸](阿尼切)梨弥梨帝利　楼楼翅摩诃楼楼翅　阇裔突楼阇裔　阇耶摩帝　膻(诗旃切)帝赊[豆*斤](丁豆切)漏　涅伽多祢　阿牟隶牟逻波利嗔祢　摩罗栖若比哆罗　娑祢目帝　多波利输地　阿毗帝娑夜　暮遮祢　婆罗忧诃罗祢　檀哆毗滞　毗滞婆楼多[口*(卄/干)](弥尔切羊鸣声)抳伽罗呵婆泥南([少/兔]啖切)　达磨婆泥那　僧伽罗呵勒叉　达磨婆泥南
　　此是四念处解脱句。
　　佛驮波罗迦赊裔　阿摩磨美(明雉切)摩磨阿支至　頞剃　頞咃祢致　罗祢卢迦致(兜雉切)　目帝那陀　驮波利婆婆祢
　　此是四圣种解脱句。
　　婆沙剃　婆沙祢驮隶　陀罗波帝　舅毕帝　牧惫牧婆波罗惫　米帝隶　修摩婆帝　羼帝枳帝　加楼奈郁泥叉裔　毕履帝忧[虫*(毘-十+ㄨ)]叹　三般祢　阿勒翅　婆罗蠡佉只(求臂切)佉尔阿牟隶　牟罗输祢
　　此是四无畏解脱句。
　　怛颇逻　阿伽罗颇罗　阿昵颇罗昵罗颇三目哆　阿目哆涅目哆　阿罢(薄哑切)毗奈毗目帝婆祢　毗罗颇罗阿延大　伊毗雉帝毗雉　郁仑度　兜征罗兜岚阿兴(虎征切)三摩伊弟多婆颇帝婆多帝婆萨　婆路迦(鸠他切)阿[口*荼]迦隶(娄咩切)阿迦隶频大阿浮娑隶[口*荼]他昧帝　毗赊伽罗婆帝　頞颇逻伽颇罗
　　此是四拥护解脱句。
　　阇[口*荼]哆阿尼尸罗婆婆多步(屏趣切)伊昙颇隶抳耶　摩颇岚三某陀那夜　毗浮舍波[示*它]苏摩[豆*斤]　阿[少/兔]磨妒　阿鸠磨妒　侈他婆帝昧多罗他(偷大切)陀舍婆逻毗波罗婆陀伊舍絺哆须抳佉磨泥差(初几切)那摩帝阿卢句　阿泥兜瑟南萨弟磨帝波罗啜(都蔚切)波奈佛驮　佛楼婆波　罗呵隶
　　此是四正断解脱句。
　　安尔摩尔　摩祢摩摩祢　旨隶旨隶帝赊　[口*(卄/干)]除[口*(卄/干)]多鼻膻帝　目帝郁多眯(模系切)三眯尼三眯三磨三眯叉裔　恶叉裔　頞耆(仇尼切)膻帝赊美瑟帝　陀罗祢阿卢伽婆细　曷罗多那婆罗帝　曷罗湿弥婆帝阇那婆帝　祢楼婆帝祢楼婆帝　叉夜昵陀梨赊祢　卢迦婆罗泥婆昵达梨赊昵
　　此是四辩解脱句。
　　遮凑(叉昼切)阿婆娑昵陀　梨赊祢阇那卢迦驮妒波罗婆娑帝　萨[卄/便]寅泥利耶浮磨帝迦兰帝　娑婆娑婆婆磨萨惫波罗他匐叉裔伽隶瞿迦[口*荼]　婆陀祢卢迦[少/兔]陀利舍那毗复
　　此是四神足解脱句。
　　阿遮隶浮地陀陀驮波遮隶婆祢龁　栗那悉地金(加严切)毗坻尼稚三笔智波利迦肆利苏弥旃地陀陀遮遮阿遮遮隶阿波隶毗至婆隶昵　波隶波罗遮遮隶波逻波隶　阿那夜阿那夜阿便(马地切)细迦迦罗弥　波罗婆毗祢迦罗弥尼遮细　伽罗伽罗弥那由帝
　　此是根力解脱句。
　　沸师薜　苏沸　师薜杜　摩波利呵隶　阿婆裔　垂楼脂隶支迦罗　勒差　阿蛇摩悉妒帝　帝隶　摩磨隶般遮失尸隶卢迦写毗若祢那夜　嗟其利尸帝　遮盐帝　沙失旃地那
　　此是七觉意解脱句。
　　遮迦罗婆视　隶婆帝　遮翅隶　遮迦罗陀隶　陀遮翅隶陀隶　目隶醯隶　醯隶陀隶　阿留簸婆地　休休隶　耶他视多伽　频婆隶耶他　波邻遮垤泥　利舍夜他婆夜俟利履舍谛音　闇留[示*后]毗利精进音　周隶道音　戒音定音慧音解脱音解脱知见音　星宿音月音日音如是等句
　　如来所说。
　　頞浮哆　弥罗浮耽　三佛昙　阿浮昙　伊呵浮昙　怛多罗浮昙昵酣(呼甘切)伽摩目隶　阿罗颇　陀罗颇　曼荼隶　曼荼祢怛多罗　岚多楼曼(牟啖切)伽　伽罗腻　牟致腻　三波罗牟致腻　伽奈波楞伽磨[少/兔][少/兔]　尼楼婆那赊祢那赊婆陀昵鸱鸱帝鸱鸱　摩余婆逸(雨诘切)澄(紬陵切)伽磨婆隶　磨隶呵　多寗婆敛(鲁谦切)婆隶频地频隶频隶郁沙隶赊罗祢陀罗寗　婆罗婆帝　婆岚那[口*荼]夷毗头头磨　婆罗丘曼婆罗呵　磨遮梨那　因陀罗婆昵提提罗蛇昵　磨醯尸波逻罗罗昵　婆磨[口*數][口*(卄/干)]　阿罗尼　弥伊伽俟勒叉俟利师遮　昵遮罗颇旨　旃阿罗修隶　萨婆修岚　阿婆岚不那　伽泥檐般泥多　阿夷那揵泥哆　阎婆细迦揵陀隶陀隶　阿多罗[口*荼]呵昵　磨伽罗　频卢呵昵　肆昙曼帝　毗卢伽磨帝　佛驮泥　师絺帝　陀罗尼目企
　　此是十力解脱句。
　　怛哆罗浮弥　檀哆浮弥　昙摩陀浮弥伽帝浮弥悉弥　离帝浮弥　波罗若浮弥鞞舍伽罗滞(除若切)浮弥　波罗帝三毗大浮弥　阿慉钗波浮弥　拮略波罗舀(以沼切)废浮弥　三摩哆波利差慕俾叉浮弥　阇帝叉那浮弥　三牟阇　毗牟阇　波罗牢阇毗舍伽罗达舍婆帝　毗舍吒帝罗那伽伽罗伽罗娑母赊婆哆毗摩帝愈波醯罗烟罗伽冒(弥阇切)阇赖吒目罗婆尸僧伽罗磨　伊帝朱罗婆帝弥企文陀罗陀呵罗婆帝波罗若浮哆呵大　迦罗弥哆　沙度沙槃哆伊罗夜　尸罗夜尼罗夜　阿睺娑吒　阿闻陀罗冒　阿梨他娑帝　求留婆帝　帝醯那提泛(浮啖切)阿迦那婆帝婆迦那帝　沙弥帝　毗沙婆烟[口*荼]吒　婆逻颇吒　罗怛哆逻　鸠留师磨兜留师磨　逻留师磨逻留他他　留缇萨婆多萨婆多萨婆多柘　阿尼楼驮他呵　他多醯颇逻　婆睺颇逻　萨哆颇逻　失吒婆帝
　　世尊。为诸天说是十二因缘解脱句。六十那由他诸天得见圣谛。
　　怛颇岚　鸯伽逻颇岚　罗罗颇阿逻颇尼罗哹逻　婆婆哆骠伊昙岚抳蛇废颇岚那母驮炎毗浮伽　波罗若遮迦阿耨毗利帝遮迦　阇昵遮迦罗
　　以是解脱句。十亿那由他天。发阿耨多罗三藐三菩提心。即得不退转。
　　波施苏摩妒　阿奴磨妒　阿鸠磨妒　尸驮婆句摩多逻他　他阿舍罗　毗波罗波他伊舍絺哆　修尼磨　圣差那磨帝　阿卢驹頞雉觉师那
　　以是解脱句。六万四千龙。发阿耨多罗三藐三菩提心。即得不退转。
　　修婆叉修婆娑　婆罗摩陀　那阿罗住　婆伽逻住　伽婆罗住　伽罗耀叉　悉大磨帝　娑曼哆初(叉句切)恶叉婆隶　侯吒迦卢　摩诃婆隶　呜阇陀卢陀罗那　俟伽勒叉鸠陀　叉毗留簸　毗留簸目佉　赊帝呵悉多　赊帝婆隶　阿修路　毗　那修路　波罗磨地
　　以是解脱句。十二亿夜叉。发阿耨多罗三藐三菩提心。皆不退转。
　　頞利剃　毗梨隶昵致剃　珊致剃　伽致寗　那迦[貝*米]　阿罗惫　阿驮[貝*米]　磨帝[貝*米]珊昵呵　首隶　阿罗尼夜阿　鞞尸哆萨因陀逻萨提婆萨那伽萨夜阿　修逻提婆　那伽昵留帝波利婆逻　昵留帝罗毗悉昵留　帝波罗若波利　婆逻　磨伽帝直力　帝罗毗弗婆只惫视祢惫萨遮利多槃哆　阿毗他那槃哆首罗槃哆　指利那毗利蛇槃妒　毗驮槃帝　毗三婆只末伽叉陀罗　达含波利羯磨昵叉波罗嗅十乌呵罗奴　提逻婆[豆*斤]　修罗文陀罗　那伽文陀罗　夜叉文陀罗　桔逻叉肆文陀罗惫题弥多薜多多薜郁率祢那弥　婆逻佉滞那那帝陀罗尼夜阿卑赊哆　提舍输陀祢婆柘(纣若切)输地舍破输陀祢　婆指波利　羯磨波罗若　浮地悉勿帝磨帝伽帝直力帝伽那那波罗帝萨罗那　浮阇地耶遮吉利首若哆遮吉利婆耶
　　以是解脱句。五万六千阿修罗。发阿耨多罗三藐三菩提心。不退转于阿耨多罗三藐三菩提心。


　　　　大乘悲分陀利经卷第二

　　　　失三藏名今附秦录

　　劝施品第四

　　尔时寂意菩萨摩诃萨承佛威神白佛言。世尊。以何因何缘。其余诸佛国土清净。无诸秽恶亦无五浊。种种奇妙庄严佛土。彼诸菩萨摩诃萨种种威德而皆悉备。种种欢乐而皆满足。亦无声闻辟支佛名。何况其余。世尊。以何因缘。于此秽恶命浊劫浊众生浊见浊烦恼浊世。成阿耨多罗三藐三菩提。而有四众三乘说法。世尊。何故不取清净佛土无五浊者。佛言。善男子。以本愿故菩萨取净佛土。亦以本愿故取不净土。善男子。有菩萨摩诃萨。大悲具足取不净佛土。所以者何。以本愿故。令我于此恶世成佛。汝一心善听。当为汝说。时寂意菩萨听佛所说。佛言。善男子。乃往古昔。过一恒河沙数阿僧祇劫。于此佛刹。尔时有大劫名持。是大劫中在此佛刹是四天下。时转轮王名曰离诤。主四天下。离诤王时。有国大师婆罗门名曰海济。生一子有三十二相八十种好。百福庄严皆悉具足。身有圆光。如若瞿卢树紫磨金色。当生之时。百千诸天来供养已。即为立字名曰海藏。彼于余时出家学道。剃除须发而被法服。得成阿耨多罗三藐三菩提。号曰宝藏。彼佛转法轮时。令多亿那由他百千众生。有得天道及解脱果。彼于余时。与多亿那由他百千声闻众围绕侍从。村城聚落王舍游行。渐渐至安酬罗城离诤转轮王所治之处。去城不远有阎披罗园。宝藏如来应供正遍知。与多亿那由他百千声闻众俱。于中止住。时离诤王。闻宝藏如来应供正遍知与无数亿那由他百千声闻众俱入其街里。住阎披罗园。王即生念。今我应至如来应供养恭敬尊重赞叹。时离诤王。以大神德无量王威。咸与无数亿百千臣民前后围绕导从出城。诣阎披罗园。以其所乘尽所乘地下乘步进。向宝藏如来所。至已头面礼足。绕佛三匝却坐一面。善男子。尔时宝藏如来应供正遍知。见离诤王。正法喜悦要语劝化离诤王。令踊跃欢喜。以无数言辞正法喜悦要语劝化令踊跃已。默而住。时离诤王叉手合掌。白宝藏如来应供正遍知言。唯愿世尊。与比丘僧受我三月请。供养衣服饮食床榻卧具。病瘦医药随其所须。善男子。宝藏如来默然受请。彼离诤王知佛受请。礼毕绕佛三匝而去。时离诤王。还告诸小王群臣人民。作如是言。汝等当知。我请宝藏如来应供正遍知及比丘僧三月。供养一切所须。我有财宝供养之具。所可爱重尽回施佛及比丘僧。汝等所有己物供养之具。尽回施佛及比丘僧。彼诸人等皆亦回施。时主藏宝臣。尽以金为阎披罗园地。寻时以竟。即为世尊造七宝台。周匝四边七宝为户。遍于园中置七宝树。彼诸树上种种衣服而以庄严。种种幡盖。种种真珠璎珞。种种房舍。种种严饰。种种宝器。种种杂香。种种七宝华果以庄严。散种种华。种种缯彩。种种茵褥。种种氍氀毾[毯-炎+登]。种种衣服。以用敷座。又置宝轮在于台外。当世尊前。去地一仞。虚空中住光[火*僉]甚明。纯白象宝七支平满。住世尊后。擎持宝树覆世尊上。彼树庄严。以七宝璎珞种种庄严。以七宝璎珞种种严具。种种鬘饰种种缯彩。种种妙衣种种房舍。树上有盖七宝庄严。离诤王第一正后。在佛前住。以海此岸牛头栴檀末香。以散佛上。离诤王。亲自执持摩尼宝珠光耀极明。置如来前。彼轮光珠光照于园中。其明充满。其佛光照三千大千世界。微妙普遍一一声闻。以牛头栴檀为座。亦以为机而承其足。诸声闻后皆有白象。擎持宝树严饰丽妙。如前所说以覆其上。诸声闻前皆有婇女。众宝璎珞以为严饰。皆以海此岸牛头栴檀末香。用散佛上。其一一声闻前置琉璃珠。种种音乐周遍园中。圣道宝臣将四种兵。列住园外周匝侍卫。善男子。尔时离诤王。于晨朝时出城诣佛。乘其所乘尽所乘地。下乘步进向世尊所。至已头面礼宝藏如来足。及礼众僧。绕三匝已。王亲以水灌如来手。躬自斟酌百味饮食。种种肴膳皆悉备足。王知食讫收钵。手执宝拂敬拂如来。其王千子及八万四千诸小国王。如是供养声闻僧已。皆各执拂而拂大众。饭讫少时。无数亿那由他百千众生。皆来入园为听法故。无数亿那由他百千诸天。于虚空中。雨众天华作诸伎乐。种种天缯幡盖柔软衣服。及诸璎珞悬虚空中。四万青夜叉。于栴檀林中。常取海此岸牛头栴檀为薪。为佛比丘僧供设饭食。时离诤王即是夜于佛大众前。然多亿那由他百千灯明。善男子。时离诤王。夜分于世尊前。顶上两肩手膝两足竟夜擎灯。佛威神故。形无疲懈其身受乐。譬如比丘入第三禅身不倾倚心无劳惓。如是供养终竟三月。如是千子八万四千诸小国王。并余多亿那由他百千众生。以王供养一一声闻终于三月。如离诤王供养宝藏如来等无有异。时王正后。于三月中华香供养。余多亿那由他百千婇女。于三月中以华香供养诸声闻众。亦复如是。善男子。尔时离诤王竟三月已。以八万四千紫磨宝台。回施世尊。八万四千金轮轮宝为首。亦用施佛。八万四千白象象宝为首。八万四千马马宝为首。八万四千日明珠珠宝为首。尽以施佛。八万四千诸小国王主藏宝为首。回施世尊。供给所须。八万四千小王圣导宝为首。回施世尊。给侍左右。八万四千城安酬罗城为首。施佛及僧随意所用。八万四千七宝行树。八万四千众宝华聚。八万四千七宝盖。八万四千王妙衣服。八万四千杂宝鬘饰。略说。车乘床座及承足机。卧具屣器头服冠帻。璎珞金璎真珠璎珞。伎乐钟铃螺鼓幢麾及拂。镫炉澡盥园林鸟兽。皆是众宝并及妙味。各八万四千。尽回施宝藏如来应供正遍知已。而白佛言。我国事殷并忏悔世尊。唯愿如来。乐住此园比更奉觐。彼离诤王千子于佛前住。一一王子请佛及僧。三月供养一切所须。世尊默然受王子请。尔时离诤王。知佛受诸子请已。头面礼足及比丘僧。右绕三匝辞退还宫。彼时诸王子中。第一王子名曰不眴。于三月中。供养世尊及比丘僧。如离诤王。王子间日一来奉觐世尊及比丘僧。听微妙法。善男子。时国大师婆罗门。是宝藏如来父名曰海济。遍阎浮提男女大小而从乞求。未便即受先令施主受三归依住阿耨多罗三藐三菩提。然后受施。阎浮提内一切老少有智。海济婆罗门。无不受其施。劝以三归令住阿耨多罗三藐三菩提者。如是劝多亿那由他百千众生。令修三福地住阿耨多罗三藐三菩提。不眴王子于三月中如是供养世尊及比丘僧。如离诤王。竟三月已。唯除城郭自然轮自然象自然马自然摩尼宝。玉女宝主藏宝圣道宝。除是已。以八万四千金轮。八万四千象。八万四千马。尽回施佛。略说。日明珠婇女童子如意之树。华聚衣盖璎珞车乘床座。及承足机卧具屣器。头服冠帻真珠璎珞。伎乐钟铃螺鼓幢麾及拂。镫炉澡盥园林鸟兽。皆是众宝。并及妙味各八万四千。尽回施已。忏悔世尊及比丘僧。尼摸王子。亦以如是供养之具。于三月中供养世尊并比丘僧。如不眴。供养已。如是宝物施与达嚫。亦如不眴。帝众王子。于三月中供养世尊并比丘僧。达嚫亦然。今当略说。彼众王子。无畏王子。虚空王子。支象王子。民陀罗王子。蜜苏王子。魔陀步王子。土众王子。知义王子。童子王子。解愚王子。解人王子。阿罗步王子。遣使王子。安佉慕王子。义语王子。阿邻度路王子。将愿王子。将象王子。月将王子。日将王子。主将王子。金刚将王子。忍将王子。处将王子。疾将王子。贺逻尼慕王子。曀障王子。障力王子。障杂王子。乐杂王子。王财王子。欲闷王子。贺逻陀附王子。拥护王子。王称王子。盐摩野披罗步王子。野阇路王子。野度披树王子。野颇奴王子。野象奴王子。礼月王子。不退王子。乃至离诤王千子。一一亦皆如是。以一切所须。供养宝藏如来应供正遍知。及无量比丘僧。衣被饮食卧具随病医药。并余所须各于三月。如王太子不眴。一一以八万四千金轮。乃至八万四千味。皆回施佛及比丘僧。以是大施。有求天帝。有求梵王。有求魔王。有求转轮圣王。有求大富。有求声闻。乃无一人求辟支佛乘。况求大乘。尔时离诤王以此大施。还求转轮圣王。如是满二百五十岁。皆亦各各忏悔世尊并比丘僧。尔时国大师海济婆罗门。诣宝藏如来比丘僧所。请供七年。以一切所须衣被饮食卧具。随病医药并余所须。尔时世尊默然受之国大师请。是时海济婆罗门。以一切所须供养宝藏如来。如王离诤亦无有异。善男子。海济婆罗门。于余时心生念。我已劝多亿那由他百千众生。令发阿耨多罗三藐三菩提心。不知是离诤王所可志愿。为求天王。为求人王。为求声闻乘。为求辟支佛乘。为求阿耨多罗三藐三菩提。设我当得成阿耨多罗三藐三菩提。未度众生令皆得度。未得解众生令皆得解。诸老病死忧悲苦恼众生令得解脱。未涅槃者令得涅槃。若龙若夜叉。若佛若声闻。若梵王。愿示我梦。是王。为求天福。为求人福。为求声闻辟支佛地。为求阿耨多罗三藐三菩提耶。善男子。尔时国王大师海济婆罗门。即于梦中见如是光明。见十方恒河沙数世界诸佛如来。彼诸佛世尊。皆遣莲华与婆罗门。白银为茎黄金为叶。马瑙为台琉璃为须。一一华上皆有日现。彼诸日上有七宝盖。一一日出六十亿光。彼一切光皆入婆罗门口。自见己身。高千由旬清净如镜。自见身中。六十亿那由他百千菩萨。皆于莲华台上结加趺座入于三昧。见彼诸日绕身周匝。又见诸盖虚空中住乃至梵天。彼诸莲华绕身住者。闻出柔软之音过天五乐。于中见离诤王。猪头人身以血自涂。东西驰走。多诸杂虫竞来食之。于卑贱伊兰树下坐。多诸杂虫竞共食之。乃至白骨已数数还复。猪头人身以血自涂。多诸杂虫竞来食之。于卑贱伊兰树下坐。多诸杂虫竞来食之。乃至白骨。于中见诸王子有猪头者。有象头者。有水牛头者。有狼头者。有豺头者。有狗头者。有猕猴头者。以血涂身。多诸杂虫竞来食之。皆依卑贱伊兰树下坐。多诸杂虫竞来食之。乃至白骨其身还复。虫寻食之。复见余王子乘水牛车。须曼那华以自庄严。随不正道而南游行。梵王帝释并及护世。来语之言。咄婆罗门。汝与莲华周匝住者。于中先以一华持与国王。其诸王子各与一华。然后与诸小王。自与汝子并及余人。时婆罗门闻彼诸天使分布已。即分诸华。眠觉起坐忆所见梦。于坐生念。是转轮王。愿乐下贱生死。悕望安乐而愿卑贱。诸王子等亦复如是。又我所见王子乘水牛车。须曼那华以自庄严而南游行。是求声闻乘者。又我所见光明于十方诸佛世尊。缘我遍至阎浮提。劝化多亿那由他百千众生。以三福地使得成就令住其中。以是故。我梦见大光明。见于十方诸佛世尊以我遍至阎浮提。劝化过数众生。令住阿耨多罗三藐三菩提。又我今请如来应供正遍知及比丘僧。于七年中以一切所须。以是十方诸余世界诸佛世尊。今遣此华而来与我。令发阿耨多罗三藐三菩提。愿以是诸佛世尊为我遣华。我所见华上日。有诸光明入我口中。见己身极为高广。见日周身。自见身中。有六十亿那由他百千菩萨。莲华台上结加趺坐入于三昧。如是诸梦我所不解。又见梵释护世劝我分布诸华。寻时自见分此华。如是诸梦唯佛明焉。我以何因缘见此大梦。我今应至佛所问此梦意。尔时海济婆罗门。即于夜时具办肴膳。明至佛所自行澡水。佛及比丘。从上至下行水毕已。手自斟酌种种肴膳。随意所须饭佛及僧。食讫收钵还坐说法。尔时离诤王。与其千子无数百千大众俱。围绕侍从往诣佛所。乘其所乘尽所乘地。下乘恭肃步进入园。至如来所。头面礼足及比丘僧。坐于佛所听说妙法。尔时海济婆罗门。如前所见梦前问佛已。世尊告大婆罗门。汝所见大光明。见于十方恒河沙数世界诸佛世尊。彼为汝遣华。上见日皆放光明。彼诸光明尽入汝口。以汝婆罗门。于二百五十岁。遍行阎浮提。劝化过数众生以三福地令住其中。又劝化过数众生。以阿耨多罗三藐三菩提令住其中。以是大施故。婆罗门。彼诸佛世尊。皆授汝阿耨多罗三藐三菩提记。于十方恒河沙数世界中。现在住世说法。诸佛遣华与汝。以白银为茎黄金为叶。马瑙为台琉璃为须。一切华上所可见日。婆罗门。彼所现梦是先瑞应。汝婆罗门。梦见十方恒河沙数世界中诸佛世尊。现在住世说法。彼诸佛世尊为汝遣七宝盖。彼诸宝盖于空中住乃至梵天。婆罗门。汝可成阿耨多罗三藐三菩提夜时。即是夜名称流布闻于十方恒河沙数世界乃至梵天。无其过上见汝顶者。婆罗门。彼所现梦是先瑞应。婆罗门。汝梦见己身极自高广。乃至梵天日周身住。婆罗门。汝所可劝化过数众生发菩提心。是汝成菩提时。一佛世界微尘数十方国土。彼亦成阿耨多罗三藐三菩提。是汝本所劝化于菩提者。彼皆称誉汝而作是言。彼如来应供正遍知。初劝化我等于阿耨多罗三藐三菩提。是故我今得成阿耨多罗三藐三菩提。彼是我等善知识。彼诸佛皆遣菩萨。恭敬供养赞叹于汝。彼诸菩萨摩诃萨各舍己佛土而来。皆以种种菩萨神通。供养于汝。而听法已。得种种若干三昧忍辱陀罗尼门。彼诸菩萨摩诃萨各还本土。称誉赞叹汝之名称。婆罗门。彼所现梦是先瑞应。婆罗门。汝自见身中多亿菩萨于莲华上结加趺坐入于三昧者。婆罗门。汝成菩提时。劝化多亿那由他百千众生。得不退转住阿耨多罗三藐三菩提。婆罗门。汝以无上般涅槃般涅槃已。于后一佛世界微尘数大劫中。十方国土诸佛世尊。以正法王治。皆赞叹称誉汝。如过无量无边阿僧祇劫。有如来应供正遍知。名号如是。彼如来应供正遍知。劝化我等令住阿耨多罗三藐三菩提。以是故。我等今得成阿耨多罗三藐三菩提。得正法王位。婆罗门。彼所现梦是先瑞应。婆罗门。汝梦见余人猪头人身象头。乃至狗头以血涂身。多诸杂虫竞来食之。卑贱伊兰树下坐。多诸杂虫竞来食之。乃至白骨其身还复。猪头人身乃至狗头。以血自涂。多诸杂虫竞来食之。是彼愚痴男子。住三福地布施持戒修定者。有求魔界苦。乐求天上福尽命终之苦。人中老病死苦。怨憎会苦。爱别离苦。饿鬼中饥渴苦。畜生中痴冥屠割苦。乐在地狱中受种种苦。住三福地者。求天上天王。求人中一天下王。求二天下王。求三天下王。求四天下王。彼愚痴男子食一切众生。一切众生亦食彼愚痴男子。如是经久沉溺生死。婆罗门。彼所现梦是先瑞应。婆罗门。汝梦见余人以须曼那华而自庄严。乘水牛车随不正道而南游行者。婆罗门。彼善男子。亦住三福地布施持戒修定。为自度故。是求声闻乘者。彼所现梦求声闻乘人。是先瑞应。

　　　　大乘悲分陀利经劝发品第五
  </div>
  <div class="pagination">
   <span class="current-page">
    1
   </span>
   <a href="大乘悲分陀利经_page2.html">
    2
   </a>
   <a href="大乘悲分陀利经_page3.html">
    3
   </a>
   <a href="大乘悲分陀利经_page4.html">
    4
   </a>
   <a href="大乘悲分陀利经_page5.html">
    5
   </a>
   <a href="大乘悲分陀利经_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
