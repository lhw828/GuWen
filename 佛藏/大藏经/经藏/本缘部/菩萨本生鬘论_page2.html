<!DOCTYPE html>
<html>
 <head>
  <meta charset="utf-8"/>
  <title>
   菩萨本生鬘论 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   菩萨本生鬘论 - 第 2 页/共 3 页
  </h1>
  <div class="content">
   最胜神化缘起第四

　　尔时世尊游化居止摩竭陀国王舍城中。将诸弟子大阿罗汉一千二百五十人俱。时彼国王名洴沙王。禀性仁贤久植德本。已证初果得不坏信。奉佛之心倍加隆厚。常以上妙饮食衣服卧具医药。供养如来及比丘众。是时国中先有外道六师之徒富阑那等。久在王境宣布邪教。诳惑民庶信服者众。王有一弟崇尚其宗。四事钦承谓其有道。佛日初出法宝肇兴。王意殷勤俾令归向。固执邪说不从劝谕。乃白王言。我自有师不复致敬彼瞿昙也。王复谓曰。福田难遇可营珍馔供养如来。然王所教理不敢违。当设大斋不限来者。若其自至我当延之。备设饮食敷置床座。乃令从者密召六师。应命而来处尊而坐。佛及众僧不自来赴。王谓弟曰。汝虽不能躬诣请佛特遣一人白言。时至。佛受请已将诸大众威仪详肃来赴会所。见诸外道先踞高位。乃以神足移彼六师及徒众等皆置下行。彼咸相顾名起移坐。坐定复见已在其下。如此至三。俯仰而坐。次行净水。佛语施主。先与汝师澡瓶口塞。从佛为首水乃注下。次当施食。佛语施主。当请汝师以施其食。六师口噤不能出言。但指于佛。佛咒愿梵音清彻听者乐闻。次当行食。佛语施主。先奉汝师。食乃住空。持至佛所。食即还下。佛与众僧饭食已讫。盥漱齿木敷座而坐。次当说法。佛语施主。令汝师说。如前口噤。但指佛说。是时如来以梵音声。广为众会演微妙法。大众闻已咸悉了达。洴沙王弟心净信解。归依三宝得证初果。自余众会有得二果。乃至漏尽无生果者。时外道辈所向失利。甚怀恚恼。心无暂安。各于静处求学奇术。天魔波旬虑其怯弱。不能保护昔所授法。乃下化作六师相状。于一人前现五人术。飞行空中身出水火。分形散体种种变现。由是邪徒更相恃赖。念前被辱众心离散。今察己能定可胜彼。即诣王前自夸神异。请对试之见其优劣。时洴沙王乃哂之曰。观汝邪徒愚迷特甚。佛德广大言莫能宣。欲以萤火与日争明。蹄岑之水比于巨海。蚁垤之阜等于须弥。野干卑躯方于师子。小大相形昭然自显。六师白言。大王。未测我之殊变。何因偏心见薄如此。期后七日请置试场。王诣佛所具陈上事。唯愿世尊暂屈威神。伏除邪党悉归正道。佛言。大王。我自知时。王闻是语。谓佛许可。即敕臣吏择宽广处。修治平正使令清净。建立幢幡施设床座。当其会日人民企望。于是如来将诸大众。自王舍城往毗耶离国。时彼大王名曰[口*栗]磋。将诸臣庶奉迎于佛。六师邪徒咸唱是言。久知瞿昙智术微浅。将迫较胜畏而避去。时洴沙王闻佛前进。办诸供具满五百车。王及臣民可十万数。备其所须悉随佛往。外道即白[口*栗]磋王言。请与沙门捔其神化。王乃谓曰。咄哉痴人。自云有道。但虑汝辈自贻毁辱。王白佛言。六师纷纭欲比奇术。唯愿如来制其邪恶。佛言。大王。我自知时。闻说是已谓佛许可。严治备办如洴沙王。民庶伫观期在明日。是时如来自毗耶离。统领大众诣拘睒弥国。时彼大王名曰优填。集诸臣民悉来奉迎。毗耶人民明晨问佛。云何已往拘睒弥国。六师由是高心愈增语其徒曰。见必穷逼。时[口*栗]磋王闻佛前进。亦备供具满五百车以俟供养。王及臣民充七万数。备其所须悉随佛后。自拘睒弥国往越只国。自越只国往特叉尸罗国。以至波罗奈国迦毗罗卫国舍卫国等。于时世尊所历之境。王及臣民千万亿众。悉来奉迎供养恭敬。每至一国。彼六师辈常逐于后求佛捔试。广炫己能皆如前说。时诸国王所将臣民。无量百千万亿之众。充塞川野集舍卫国。时彼大王名曰胜军。有大名称威德特尊。时六师辈前白王言。请与沙门较其优劣。潜奔诸国意欲求避。我与徒属今逐至此。时胜军王谓外道曰。如来圣德难可思议。汝辈凡愚辄论胜负。王诣佛所具陈上事。唯愿世尊略施神化。普令诸国一切群迷睹佛神通辨其邪正。佛言。大王。此非小缘。今正是时。如其所请。王敕臣吏严治会所。广积香华敷设床座。诸来大众皆悉云集。当月一日于晨朝时。佛与大众初至论场。胜军大王是日设食。净心亲手以奉杨枝。佛受嚼已掷残置地。忽然之间发生根茎以至青翠。渐次高大三百由旬。其条傍布二百由旬。枝叶华果七宝所成。有多种色随色发光。食其果者味如甘露。一切人民睹是神变咸生信重。赞言希有。佛随机宜为说妙法。闻法解悟得不退转。次第二日拘睒弥国优填大王请佛供养。佛于两边化二大山。高广严好七宝合成众色晃曜。一山之上出粳稻饭。香滑甘美如苏陀味。诸国土中无量有情。共来食之皆得丰足。一山上出细嫩香草。食无苦涩而能充足。象马牛羊诸傍生类皆得饱满。诸国人民睹是神变咸生信重。赞言希有。佛为说法皆悉悟解得须陀洹果。次第三日大越支国纯真陀王。请佛供养奉佛净水。盥漱弃地成七宝池。一一方面每二百里。八功德水充满其中。四色莲华清香远布。时诸众会睹是神变咸生信重。佛为说法心开意解远尘离垢皆得初果。次第四日特叉尸罗国陀婆弥王请佛供养。是时如来于池四面化八渠流。激扬清波相连灌注。水声流演八解脱法诸波罗蜜。闻者皆发大菩提心。次第五日波罗奈国梵摩达王请佛供养。如来口中放金色光。遍照三千大千世界。蒙光照者身心泰然。犹如获得第三禅乐。佛为说法得法眼净。次第六日毗耶离国[口*栗]磋大王请佛供养。如来慈力平等加持。普令众会一切众生各互了知心行差别心所动作善恶业报。咸生惊喜叹佛功德。佛为说法各得了解。发清净心住无生忍。次第七日迦毗罗卫国诸释种族请佛供养。佛以神力令在会者各见自身为转轮王七宝具足千子围绕小王臣民恭肃承事。各各忻庆赞佛功德。佛为说法皆悉乐求无上佛道。次第八日帝释天主知佛世尊摄化邪党。下降人间请佛供养。为佛造作七宝严饰师子之座。佛坐其上光明焕赫。释梵诸天侍立左右。一切众会寂然安坐。是时如来舒金色臂以手按座。欻然有声如象王吼。应时即有五大药叉。摧坏挽拽六师之座。密迹金刚杵头出火。举拟六师惊怖奔走。惭此重辱溺水而死。六师徒属九万人众。皆归依佛愿为弟子。佛言善来。须发自落成沙门相证罗汉果。尔时洴沙大王复白佛言。世尊。今者六师生虽遇佛不蒙济度。愿闻往因。佛言。大王。善思谛听。乃往过去无量世时。此阎浮提有一国王。名赊拘利。久居宝位未有圣嗣。念是事已心没忧海。广兴福业祈满此愿。时天帝释化一医师。来诣王前问其忧意。王以上事乃具答之。医曰。为王入雪山中采取灵药与后妃服后当有子。王曰甚善。于后医师采药还宫。用乳煎药进上使服。王后见已避臭不服。兼亦不信。化医遂去。余诸宫嫔竞分药饮。服之未久咸觉有娠。是时王后悔恼愁叹。遍求前药唯得少滓。以乳煎服后亦有子。余诸夫人月满生子各各端严。王大欢悦。最后王后乃生一子。面貌极丑形如株杌。王与其后见之不喜。因是立名株杌太子。年渐长大武勇冠世。时彼邻国群寇犯境。乃遣太子击之退散。王加爱念访其良匹。远国有王名黎瑟跋蹉。王有一女容止端正。遣使求亲乃蒙相许。六国闻之各怀慕乐。竞来求聘举兵相攻。其王乃曰。若许其一余则生恨。能却他兵当与女适。是时株杌闻是说已。审为实尔。乃利其器。方在壮年战而得胜。乃取六首献跋蹉王。生大欢喜纳以为婿。夺诸士卒与妻还国。妇睹丑状常有怖色。王子愧耻心不自宁。便至林中乃欲自尽。帝释遥知下至其所。善言慰喻赐一宝珠。密令置此于汝顶上。可得容仪如我无异。跪而受已喜而还家。妇见不识乃语之曰。卿是何人。夫即具说得珠之由。株杌之名自兹而息。乃更其号须陀罗舍。佛言。大王。当尔之时赊拘利王者今净饭父王是。王夫人者今摩耶是。丑王子者今我身是。昔美妇者今耶输夫人是。昔六王者今富阑那等六师是。

　　如来不为毒所害缘起第五

　　尔时世尊游化依止王舍城中。时彼国主阿阇世王。创发净信归依于佛。四事供养曾无所乏。大臣人民四部之众。咸于如来亲近恭敬。以梵音声说微妙法。教诸弟子断十恶业。勿杀生命窃盗他财作非梵行妄言绮语两舌恶口贪嗔邪见。是诸众生蒙佛教诲修行十善。于佛法中清净而住。时有长者名曰申日。财富无量有大威势。从昔已来承事外道。深著邪见婆罗门法。时外道辈见阿阇世王大臣人民于如来所归奉者众。而我徒属不沾惠施。心怀憎嫉欲作损害。诣长者所共相议曰。沙门常说了三世事。预知他人心之所念。今可验彼为实尔不。长者曰然。以何试之。外道告言。当须长者诈作归依。请佛就舍略陈微供。彼若遥知应不见许。若受请者必遭所困。乃令长者先于门内凿大深坑多积炽火。危布铁椽薄土覆上。伺其沙门领徒至此。曲躬傍引揖之上行。若其安然无所损者。可命沙门次当就食。即以毒药和饭授之。申日云善。一如所教。便令掘地速办斯事。即诣请佛具伸虔意。知其根熟默然许之。时诸外道皆大欢喜。长者有子其名月光。年十六岁具相聪利。久植善本得宿命智。乃白父言。如来神鉴举念即知。外道愚人慎不可信。时彼申日不从子言。穿坑置火以毒和饭。迟明遣使请佛临访。如来知已敕诸比丘执持应器从吾之后。四大天王释梵王等天龙鬼神皆悉随侍。是时如来现诸神变。放金色光照申日舍。与诸大众安详而来。身相巍巍如星中月。将至其门地六震动。病苦有情皆得痊愈。盲者得视。聋者能听。毒者得消。狂者得正。一切音乐自然发响。珍禽瑞兽率舞和鸣。所覆火坑。佛神力故化成清净广大池沼。于中复现千叶莲华。如来徐步履上前入。诸大弟子各各皆蹈百叶莲华行列而进。于是申日睹佛神变。省己无知生大忧怖。头面著地悔过自责。食时将至。匆遽欲炊上妙香饭以奉如来。佛即止之。但持毒药所和饭来。不须复造。佛语大众。受是饭已且置钵中未可食也。世间凡夫有其三毒。一者贪欲。二者嗔恚。三者愚痴。我今已于旷大劫来。灭烦恼火。心得清凉。于此三毒永尽无余。假使毒药大如须弥。所穿火坑广于大海。则于吾身不能为害。以佛法僧实行力故。一切恶毒自然消散。作是说已令餐钵饭。佛及大众一无所损。彼外道辈潜窜泯迹。申日长跪顶礼佛足。白言。世尊。我大愚痴信彼邪师造此恶行。唯愿大慈哀愍摄受。授我忏悔令离忧怖。如来为说苦集灭道四圣谛法。长者闻已心净信解得证初果。作礼而退。

　　兔王舍身供养梵志缘起第六

　　菩萨往昔曾作兔王。以其宿世余业因缘。虽受斯报而能人语。纯诚质直未尝虚谬。积集智慧熏修慈悲。不生一念杀害之心。于彼无量百千兔中。禀性调柔居其上首。为彼徒属讲宣经法。劝令谛听善思念之。我及汝等无始劫来。不修正行随恶流转。由四种因堕三恶道。所谓四者贪嗔痴慢。或由悭贪造十恶业。以是因缘堕饿鬼中。悭增上故其咽如针。长劫不闻浆水之名。设得少食变成火聚。皮骨连立受饥渴苦。或由嗔恚造十恶业。以是因缘堕傍生中。或为鸷兽虎兕毒蛇无足多足更相食啖。受驼牛报负重致远。项颔穿破偿住宿债。或由愚痴造十恶业。以是因缘堕于地狱。无净慧故拨无因果。毁佛法僧断学般若。人于苦处八寒八热刀山剑林种种治罚。或由我慢造十恶业。以是因缘堕修罗中。心常谄曲贡高自大。离善知识不信三宝。虽受福报如彼天中。常苦斗战残害支节。我今略陈如是诸趣所受众苦。若具说者穷劫不尽。又我与汝盲无慧眼。痴增上故受彼兔身。常受饥渴乏于水草。处于林野周慞惊怖。或为罝网机陷所困。为彼猎者之所伤害。现受此苦深可厌患。汝等各各发勤勇心。修十善行趣出离道。求生胜处。是时兔王常为同类。宣说如上相应法要。有一外道婆罗门姓。厌世出家修习仙道。远离爱欲不起嗔恚。饮水食果乐居闲寂。长护爪发为梵志相。忽于一时遥闻兔王为彼群兔宣说经法。而自咨嗟乃作是言。我今虽得生于人中。愚痴无智。不及彼兔了达善法开悟于他。此必大权圣贤所化。或是梵王大自在等。我因得闻彼所说法。身心泰然离诸热恼。今此兔王自性仁贤。善能发明先圣之道。分别善恶报应之理。我从昔来栖止山谷。草衣木食求出离道。未逢师友如是教诲。今始遇之喜跃无量。是时仙人即起合掌。诣兔王所安徐而言。奇哉大士。现此权身能为有情广宣法要。汝今真是持大法者。必当所蕴正法之藏。愿今为我开示演说最上究竟出离之道。我先修习婆罗门法。久受勤苦殊无所益。譬如有人信顺愚夫钻冰求火不可得也。愿投仁者作归依处。时兔答言。大婆罗门。我今所说解脱之法能尽苦际。称汝机者但当发问无所吝惜。我已久除悭贪之垢。为利有情乐住生死。化彼同类受是兔身。是时仙人闻是说已。心大欢喜得未曾有。我今幸得亲附慈化。愿垂教诲勿辞劳倦。凡历多年义深亲友。食草饮泉与兔无异。时世人民枉行非法。惯习罪恶福力衰微。善神舍离灾难竞起。共业所招令天亢旱。经于数载不降甘雨。草木焦枯泉源干涸。时婆罗门即作是念我今年迈复阙所食。若唯止此转增饥羸。乃白兔言。今且暂离往至余处。幸勿见讶。兔即告曰。大仙今者不乐其所。诚恐误犯冀乞容恕。久要之言俄成轻别。婆罗门曰。此处幽寂绝其过患。诸兔调顺各不侵挠。但我薄祐乏其所食。久依大士获闻法味。要当终身藏之心腑。愿广其传以济群有。绝浆亡食已经旬日。恐命不保虚捐前功。兔闻是已悲哽而言。今此睽违何时再遇。愿留一宿虔伸薄供。是时兔王语群兔曰。今此大仙道力坚固。是善知识。最上福田。汝等戮力多积干薪。共助晨餐供爨之用。乃诣仙所复作是言。唯愿明旦必受我请。仙即许之。彼婆罗门伫思详审。今此兔者为何所有。或得毙鹿。或遇残兽。心生欢悦勤请如是。是时兔王谓群属曰。今此大仙欲舍我去。无常别离世态若此。众生寿命犹如幻化。果报一来无能脱者。是故汝等当勤精进求出离道得尽苦际。尔时兔王终夜不寐。为彼同类说如是法。当其清旦诣积薪所。以火然之。其焰渐炽。白言大仙。我先所请欲陈微供。今已具办愿强食之。所以者何。智者集财积而能施。受者怜愍要必受用。我今贫乏施力为难。唯愿仁者决定纳受。我欲令他获安隐乐。自舍己身无所贪惜。共诸众生证无上觉。说是语已投身火中。时彼仙人睹是事已。急于火聚匍匐救之。不坚之身倏焉而殒。抱之于膝悲不自胜。苦哉大士。奄忽若此为济他身而殒己命。我今敬礼为归依主。愿我来世常为弟子。发此誓已置兔于地。头面作礼而复抱持。即与兔王俱投炽焰。是时帝释天眼遥观。即至其所兴大供养。以众宝建窣睹波。佛语诸比丘。昔仙人者弥勒是也。彼兔王者即我身也。

　　　　菩萨本生鬘论卷第二



　　　　菩萨本生鬘论卷第三

　　　　圣勇菩萨等造
　　　　宋朝散大夫试鸿胪少卿同译经梵才大师绍德慧询等奉　诏译

　　慈心龙王消伏怨害缘起第七

　　菩萨往昔以嗔因缘堕于龙中有三种毒。所谓气毒眼毒触毒。又由别报福业力故。身具众色如七宝聚。不假日月光明所照。常与无量百千诸龙。周匝围绕以为眷属。变现人身容色端正。住毗陀山幽邃之处。多诸林木华果茂盛。清净池沼甚可爱乐。与诸龙女作众歌舞共相娱乐。止住其中经于无量百千万岁。是时有一金翅鸟王。飞腾翔集从空而下。欲取诸龙以为所食。当其来时抟风鼓翼摧山碎石。江河川源悉皆干竭。时彼诸龙及龙女等。见是事已心大惊怖。所著璎珞严身之具。颤掉不安悉坠于地。咸作是言。今此大怨。喙如金刚。所触皆碎。将来啖我。其当奈何。是时龙王初闻此说极生忧恼。由宿善力复更思惟。心乃无畏。然此金翅具大威力。唯我一身可能御彼。谓诸龙曰。汝等但当从吾之后。必无所害。若我不能与其朋属作守护者。何用如是大身之为。尔时龙王诣金翅所。心无怯弱。而白彼言。幸少留神共议此事。汝于我身常生怨害。我于仁者都无此念。以宿恶业招此大身。虽具三种气眼触毒。未尝于他暂兴损害。度己之能可相抗敌。亦能远去令汝不见。我今所以不委去者。多有诸龙依附于我。由此不欲两相交战。是故于汝不起怨心。金翅复言。汝诚于我无怨心耶。龙曰。我虽兽身善达业报。审知小恶感果尤重。如影随形不相离也。我及汝身今堕恶道。皆由先世造作罪因。汝当忆念如来所说。非以怨心能解怨结。唯起慈忍可使销除。譬如火聚投之干薪。转增炽然无有穷已。以嗔报嗔理亦如此。是时金翅闻是说已。怨心即息善心生焉。复向龙王作如是说。汝今能以慈忍之力息我嗔恚。如汲流泉灭其炎火。使我心地顿得清凉。龙王复言。我昔与汝无量世时。先于佛所曾受戒法。心非清净复不坚持。为求名闻而相憎嫉。以是因缘堕于恶道。我曾发露故能忆持。汝由覆藏今皆忘失。汝今应当忆本正念。发慈忍心净修梵行。金翅复言。我从今日普施诸龙安隐无畏。即离龙宫还归本处。龙王乃慰诸龙眷属。复问之曰。汝见金翅生恐怖不。各作是言。极大怖惧。龙曰。世间众生若见汝者。生大恐怖亦如此也。尔等诸龙爱惜身命。与诸众生等无有异。当观自身以况他身。是故应起大慈之心。由我修习慈心因缘。使其怨对还归本处。一切有情流转生死。所可依怙无越慈心。大慈心者犹如良药。能愈众生烦恼重病。大慈心者犹如明灯。能破众生三毒黑暗。大慈心者犹如船筏。能渡众生三有苦海。大慈心者犹如伴侣。能越生死险难恶道。大慈心者如摩尼珠。能满众生所求善愿。我由往昔失慈心故。堕此龙中不得解脱。若诸众生建立慈门。则能出生无量善法。闭塞一切愚痴昏暗。诸烦恼缘而不能入。常生人天解脱安乐。诸龙眷属闻是说已。悉除嗔恚皆起慈心。是时龙王见诸同类从己所化。而自庆言。善哉。我今所作已办。令汝已除无量恶毒。以善净法补置其处。复为汝等建立清净八戒斋法当奉持之。阎浮众生以八戒水洗浣身心令得清净。断除无量贪嗔痴垢。于人天路而作资粮。若能持是八戒斋法。当知是人虽无妙服。则为已具惭愧之衣。当知是人虽无垣墙。则能御捍六根怨贼。当知是人虽非上族。则为已住圣种姓中。当知是人虽无璎珞。则具众善庄严其身。当知是人虽无珍宝。则集人天七种法财。不依桥梁超越险道。受八戒者功德如此。时彼诸龙各作是言。我今愿闻八戒名字。我当顶受勤而行之。龙王告曰。其八戒者。一不杀生。二不偷盗。三不邪淫。四不妄语。五不饮酒。六者不得过日中食。七者不坐高广大床。八者不得歌舞作乐香油涂身。是名八戒清净斋法。要离愦闹。寂静之处如理作意专注奉持。诸龙白言。如我之徒离王少时心不宁处。依王威神得免衰恼。一切时中安隐而住。佛法功力无处不可。何必须求寂静之所。时彼龙王答诸龙曰。不观所欲则念不起。惯习攀缘对境复发。譬如湿地而易成泥。若在空闲染心无动。尔时龙王将诸朋属。至于山林幽旷之处。远离贪欲嗔恚之心。常起慈忍以修其身。受持斋法经于多日。节食身羸加复疲困。有诸恶人至彼住处。龙闻人声寻即惺悟。此恶人辈见是事已咸生惊骇。而作是言。此何宝聚从地涌出。龙自思念。若令彼人见我本状即时怖死。则坏我今修持戒法。是诸人等今来至此。必贪我身及断我命。时诸恶人复相谓曰。我等入山经历多载。未曾见此如是形相。众彩交灿光耀人目。若得此皮当贡王者。必获重赏不亦快乎。即持利刀剥裂欲取。尔时龙王以慈忍力。不生怨恨亦亡痛恼。即于是人生摄受想三毒即灭。自慰其心不应吝惜。怨对卒至不可得脱。此诸人等今于我身。贪其赏货而行杀戮。我宁自死无返害彼。不令是人现身受苦。时诸恶人奋力勇锐。执持利刀[利-禾+(黎-(暴-(日/共))+小)]剖而去。是时龙王复自思惟。若人无罪为他支解。忍受不报不生怨恨。当知此人是为正士。若于父母兄弟妻子能默忍者。此不足贵。若于怨害心不加报。默忍受者此乃为难。然我今者为利他故。应当默然而忍受之。我从无始生死已来。枉弃身命不知其几。未尝特然施于一人。愿未来世当与是人无量法财令满所愿。是时龙王既被剥已。遍体出血痛苦难堪。举身颤动不能自持。复有无量百千小虫。闻其身血悉来唼食。龙王乃曰。此小虫等食我食者。愿当来世施汝法食。尔时龙王身受楚痛。诸龙睹已皆生悲恼。王即誓言。若我当来得成佛者。令我身皮顷得如故。作是愿已自然平复。彼诸龙属生大欢喜。是为菩萨于恶道中住慈忍力坚持净戒为若此也。

　　慈力王刺身血施五夜叉缘起第八

　　尔时世尊在舍卫国祇洹精舍坐夏安居。时阿难陀于日中分食毕收钵。与诸比丘共诣林间。经行往来宴坐消息。乃相议曰。今佛世尊出兴于世。甚为奇特。第一希有。于诸众生多所饶益。今此上首憍陈如等五大比丘。最初遇佛成等正觉。趣鹿野苑说四谛法。先得悟解。种何善本有何因缘。初转法轮便能悟入。始击法鼓而先得闻。地神涌出报虚空神。已至诸天皆为作证。谓憍陈如已得了解。作是念已即从座起。具以上事而白世尊。是时如来语阿难曰。汝所问者非无因缘。我于往昔怜愍彼故。曾刺身血济活其命。使除饥渴令得安乐。以是因缘于此生中从我闻法先得悟解。尊者阿难复白佛言。愿以其事开示未闻。令彼众会心得泰然。佛告阿难。乃往古世经于无量阿僧祇劫。此阎浮提有一国王。其名慈力。有大名称福智深广。相貌端严威神罕匹。统领八万四千小国。后妃眷属其数十千。二万臣佐共治政事。彼慈力王久遇先佛植众善本。乐修慈行仁恕和平。于诸众生施之快乐。复起悲心矜恤贫窭。有苦众生皆蒙拯拔。复生喜心崇重贤者。常以爱语普令忻悦。复起舍心不生喜愠。于内外财而无悭吝。等视众生如一子想。如是修作四平等行。于多劫中未尝懈废。复以十善诱掖臣庶。各各遵承严持清洁。国土安泰靡不相庆。有诸疫鬼及五夜叉。常啖血气触恼于人。由彼皆修十善之行。净身语意众殃消殄。诸天善神常为守护。设有邪魅诸恶鬼神。虽怀损害而不得便。时五夜叉来诣王所。咸作是言。我等徒属仰人血气得全躯命。由王教导一切人民皆修十善。我辈从此不得所食。饥渴顿乏求活无路。大王慈德救诸苦恼。独于我曹不施恩惠。王闻是说。极伤悯之。即自思惟。夜叉之徒唯饮人血。作何方计满其所求。当破我身可能济彼。乃刺五处血即迸流。时五夜叉各持器至取之而饮。既饱且喜。王乃语曰。我以身血救汝之命。若充足者吾无所希。唯修十善则为报恩。愿未来世我成佛时。最初说法先度汝等。以甘露味除汝三毒。诸欲饥渴令得清净。佛告阿难。欲知往昔慈力王者。岂异人乎。我身是也。五夜叉者。今此会中憍陈如等五比丘是。由我宿昔本愿力故。今得成佛于鹿野苑初转法轮。最先悟解。得尽苦际成阿罗汉。是时始有佛法僧宝差别名字出现世间。时诸大众闻佛所说。皆大欢喜。作礼而退。

　　开示少施正因功能缘起第九

　　佛在舍卫国祇陀林给孤独精舍。与大比丘众一千二百五十人俱。是时国中有一商主。与五百人欲泛巨舶入于大海采诸珍宝。时彼商主发净信心。欲饭佛僧祈福保祐。前诸佛所致诚勤请。如来知已默然许之。于其住处明旦设食。尽其甘美虔伸供养。食毕敷座。佛为说法赞布施行。所感如意心田俱胜因少果多。商主闻法心开悟解。作礼右旋住立一面。尔时世尊谓商主曰。欲入大海彼多险难。必须归依缘念三宝。受持五戒作优婆塞。可遂所愿安隐而还。时彼商主闻佛说法。勤恳顶奉求受五戒。佛令谛听善思念之。其五者何。一不杀生。二不偷盗。三不邪欲。四不妄语。五不饮酒。是名五戒。汝当奉持尽其形寿。不得毁犯名优婆塞。由彼商主宿植德本。聪慧明达。能察风波善恶之候。众商劝请以作导师。尊尚其人称为贤者。乃择吉日聚粮积薪。集诸商人共入大海。行将数日风涛亘起。海神变身为一夜叉。其状丑恶形色青黑。口出利牙牙端火现。从波涌出挽船不行。问贾客曰。汝叵曾见世间可畏有过于我。是时贤者睹其怪状。但唯一心缘念三宝。由佛加持即除恐怖。厉声对曰。我亦曾见。更有极恶过汝数倍。神问谁耶。贤者对曰。世有愚人常行不善。造作十恶没在邪见。后堕地狱受苦万端。狱卒罗刹取诸罪人种种治罚。或斫或斫或捣或磨。分析其身作百千分。刀山剑林火车煻煨寒冰沸屎一切备受。如此苦楚经千万劫。此之可畏剧甚于汝。神乃默然隐身而去。渐次前进复经数日。海神复变作一人身极甚羸瘦。皮骨相连气息喘迫。俯近于船问商人曰。汝叵曾见世间有人瘦类于我。贤者对曰。更有枯瘁复过于汝。神曰谁耶。贤者对曰。有愚痴人心性弊恶。悭贪嫉妒不知布施。后堕饿鬼头如太山其咽如针。头发髼乱形容燋黑。长劫不闻饮食之名。如是臞瘦极更过汝。海神放船隐身而去。渐次前进复经数日。海神复变作一丈夫。形容年少极甚端正。涌出挽船问商人曰。汝曾见有年少色力类我已不。贤者对曰。如汝形质乃有胜过百千万倍。神问谁耶。贤者对曰。世有智人奉行十善。身口意业常令清净。笃信三宝随时供养。其人命终得生天上。颜貌端正世无伦匹。以汝形仪方于彼者。若瞎猕猴比其仙女。时彼海神闻是说已默尔自愧。而作是念。今此商主识智博达。善谈报应其辩若斯。以一近事试验问彼。即以右手取水一掬。乃问之曰。掬中水多海水多耶。贤者对曰。掬中水多海水为少。神复诘曰。目击可见。汝今所说诚难为信。贤者对曰。斯言真实决定不谬。此非世智之所了知。何以明之。海水虽多必有枯涸。劫欲尽时大千俱坏。须弥巨海磨灭无余。以此证知海水必竭。若复有人以净信心。持一掬水供养于佛。或施众生或奉父母。或乞丐者乃至禽畜之类。此之少善正因功能。经于尘劫不能穷尽。是故当知。海水为少掬水为多。时彼海神心大欢喜。即以种种奇异珍宝以赠贤者。寄诸珍玩施佛及僧。时诸贾客各得还国。咸诣佛所稽首作礼。持彼海神所寄之物及己所施。长跪合掌白言。世尊。幸蒙如来遥垂慈护。入海免难获宝还家。咸荷佛恩。愿为弟子。佛言善来。具苾刍相。尽诸有结成阿罗汉。

　　　　菩萨本生鬘论卷第三



　　　　菩萨本生鬘论卷第四

　　　　圣勇菩萨等造
　　　　宋朝散大夫试鸿胪少卿同译经梵才大师绍德慧询等奉　诏译

　　如来具智不嫉他善缘起第十

　　尔时世尊与诸弟子大比丘众。游化依止王舍大城。是时如来从座而起。步蹑虚空现希有事。足下显出千辐轮相。一一辐间复出八万四千众宝莲华。一一华出八万四千微妙须叶。次第庄严。遍覆十方无量世界。是诸华上各有无量微妙数佛。足下皆现千辐轮文。是时会中净饭父王。见是事已心大欢喜。五体投地向佛作礼。即时证得阿那含果。时诸大众睹佛神变。咸共合掌白言。世尊。我等今者所见十方无数诸佛。谛观察已不能了知。何者真佛。何者化佛。时彼如来以大悲心愍念众会。即语之曰。诸佛如来入空寂处解脱三昧随意自在。真化之相召自汝心。所以若何。佛心本来湛然空寂。复依解脱光明王定。由此定力化无边身。无边身者是萨婆若。萨婆若者名无著定。无著定者如来所行。或现乞食。或复经行。以是二法饶益众生。又佛在世有善男子及善女人得见佛步千辐轮相。深心作礼供养称赞。能灭千劫极重恶业。若佛灭后四部弟子住于正受。想佛行步恭敬供养。亦能销灭千劫之罪。设不想念。或睹佛迹及行像者。随分供养生随喜心。所获福报不可穷尽。佛告阿难。我自往昔旷大劫来。以净信心恭敬一切。见彼所修殊胜妙行。常生称赞使令增益。乃至微细一毫之福。未尝起心而嫉他善。是故我今获斯胜报。复次阿难。我灭度后若诸弟子欲造佛像。当令身相具足圆满。现摄身光化佛围绕。及绘足下千辐轮文。使未来世一切众生。睹是相已获得广大吉祥如意。积集重障消灭无余。汝等比丘当勤思惟如理而作。佛说是已还复本座。时净饭王即从座起白言。世尊。今佛出世有何利事。能令众生得安隐乐。是时如来即语父王。舍卫城中须达长者。有一老母名毗低罗。勤谨家业常所信用。出纳取与一切委之。忽于一日长者请佛及诸比丘就舍供养。有病比丘多所求索。老母悭惜而生嗔恚。意不欲与。而作是言。我大长者受沙门术。彼诸乞士多求无厌。何道之有。复发恶言。何时当得不闻佛名不闻法名不见剃发染衣之人。如是恶声一人闻已展转传之遍舍卫城。是时王后末利夫人。闻是毁呰深生叹讶。云何须达仁惠周普。如好莲华人所乐见。返为毒蛇之所守护。作是说已乃敕长者。遣汝妇来。吾欲与语。妇到命坐。即谓之曰。汝家老婢常以恶言毁谤三宝。乃至名字愿不欲闻。何不摈斥。不亦快哉。时长者妇白夫人言。佛日出世破除痴暗。多所润益一切众生。央掘摩罗大恶之人。杀害千人取指为鬘。佛能调伏令发道心。此一老婢何足劳虑。夫人闻说心大欢喜。我当请佛及比丘众。严饰宫中明日供养。汝遣婢来斯可验矣。是时长者。即以宝瓶盛满诸珍摩尼珠等。使婢赍献助兴供养。末利夫人遥见婢来。此邪见人当蒙佛化。若见此人从佛化者。我必获得广大法利。尔时如来从正门入。难陀在左阿难居右。罗睺罗等从佛之后。老母见佛心惊毛耸。即时欲退从狗窦出。老母以扇而自掩面。佛在其前令扇如镜。回顾东视东方有佛。乃至遍观南西北方四维上下皆悉有佛。以手覆面于十指间皆有化佛。老母合目开眼还见。满十方界皆是化佛。现此相时舍卫城中有二十五旃陀罗女。五十异见婆罗门女。并余种类五百女人。先著邪宗不信佛法。见于如来为彼老母足步虚空现无数身。心大欢喜裂邪见网。头面顶礼佛世尊足。尔时世尊以梵音声谓诸女言。汝今可称我之名字。南无释迦牟尼佛。南无释迦牟尼佛。由称我名观我身相。即得解脱八十亿劫生死之罪。令发阿耨多罗三藐三菩提心。时彼老母暂得见佛。疾走还舍白大家言。我于今日遇斯恶对。沙门瞿昙在王宫门。多众之前现诸妖术。身如金山目逾青莲。有百亿光不可具状。沙门善幻世间无比。大家少年不可喜见。作是说已入木笼中。多以牛皮而覆其上。于黑暗处潜避而卧。时佛世尊欲旋精舍。末利夫人前白佛言。暂屈慈光摄化老母。佛言。彼人罪根深重于我无缘。与罗睺罗曩为善友。今日如来乘空而行。为其灭除多劫重障。乃还祇园召罗睺罗。汝诣须达优婆塞舍度彼老母。诸大弟子千二百人。咸生随喜愿同往诣。尔时尊者罗睺罗。承佛威神入如意定。礼佛毕已右绕七匝。即自变身作转轮王。一千比丘化为千子。七宝四兵皆悉具足。时金轮宝乘莲华台。诣须达家空中而住。时彼守宅夜叉灵只。高声唱言。圣王出世摈诸恶人宣扬善法。老母闻已心大欢喜。圣王出现余无所求。有如意珠愿今获得。是时圣王乘大宝辇。椎钟击鼓至长者家。老母闻已从木笼出。头面作礼赞其功德。今遇圣王善法摄化。必当不为沙门所惑。王则即乃遣主宝藏臣往彼女所语言。姊妹。汝有宿福应王者瑞。今欲尊奉为玉女宝。老母答言。我身卑贱。犹如粪秽。蒙王暂问喜庆无限。何当堪任为玉女宝。尔时圣王告须达言。卿家老女众相具足。吾今欲以充玉女宝。长者对曰。唯命是从。老婢闻之喜不自已。王以珠宝令其照面。端正如愿唯增愧幸。即作是念。诸沙门辈自云有道。矜驰言论一无效验。圣王出世利物宏广。令我衰容为玉女宝。五体投地虔伸礼谢。时主藏臣宣王教令。修十善法调伏其心。是时尊者乃复本身。老女开悟。见诸大众悲泣而言。佛法清净不舍众生。如我弊恶犹尚见度。悔过自责。忏涤前咎。求受五戒。时彼尊者为说三归及五戒法。老女领解心安泰然。未举头顷证须陀洹果。地神涌出告须达言。善哉长者。裂邪见网。如来出世正为此耳。时罗睺罗。将此老母诣祇陀林。到已见佛欢喜作礼忏悔发露。愿依佛教而得出家。佛敕往诣憍昙弥所。精进修习未尝懈废。如好白[疊*毛]易为染色。应时证得阿罗汉道。

　　佛为病比丘灌顶获安缘起第十一

　　尔时世尊住王舍城竹林精舍。有一比丘身患恶疮。形体周遍脓血交流。众所恶见人不亲近。移置疏弊低小房下。世尊知已即以神力。蔽诸大众令无知者。如来独往病比丘所。善言慰喻须水洗之。时帝释天主与诸天子。在善法堂评议政事。佛以威神加被令知。即以无量百千眷属。作天妓乐前后围绕。从空而下来诣佛所。问讯慰劳头面礼足手持众宝所成澡瓶贮满香水。奉迎世尊伫立一面。尔时如来即舒百福相庄严臂。于五指端放大光明。远召诸天皆悉云集。及于顶门复放净光照病比丘。蒙光触身所苦即愈。疮溃脓血悉得清净。合掌归命求哀发露。愿佛慈愍灭我重罪。时天帝释以前宝瓶长跪奉献。世尊受已右手注水灌比丘顶。复以左手按摩其身。时病比丘所染沉瘵。随如来手即得平复。得平复已欢喜无量。志心称念南无释迦牟尼。南无大慈悲父。南无最胜医王。令我今日身病得瘥。唯愿如来以本愿力哀怜摄受。施与法药袪我心病。所有重障消灭无余。尔时佛告彼比丘曰。我今为报汝昔深恩。复为开演苦集灭道四圣谛法。示相劝修作证圆满。即时获得阿罗汉道。三明六通具八解脱。时天帝释及诸大众。闻是说已皆堕疑网。今者如来枉劳神德。洗病比丘疮溃脓血。复言。我今为报汝昔深恩。愿为时会分别解说。佛言。天主。乃往古昔无量世时。有一聚落名曰增广。地唯沃壤民多富乐。其中所止皆上种姓。尊一耆年为断事者。未久有一老优婆塞。忽为恶人横相谋害。将付囚执众念无辜。诣断事前明察释放。当其危难即得免脱。是故我今作如是说。天帝当知。昔断事者。岂异人乎。病比丘也。彼优婆塞临难获免。今此会中我身是也。是故菩萨经无量世。而于小恩常思大报。乃至成佛未曾废忘。时天帝释闻佛说已心大欢喜。诸来大众作天妓乐。各还所止礼佛而退。

　　称念三宝功德缘起第十二

　　昔者如来出现于世。乃为父王及诸大众演说观佛三昧法门。如来具足三十二相八十种好。作黄金色无量光明。是时会中五百释种。观佛身相犹若灰人羸婆罗门。见已号哭自拔头发。举身投地口鼻吐血。如来见之乃安慰曰。汝勿号哭吾为汝说。过去有佛名毗婆尸。入涅槃后于像法中。有一长者名曰月德。有五百子聪明多智。世间经籍无不该练。其父长者信奉三宝。常与诸子说佛法义。诸子邪见睹无信心。后时诸子同遇重病。父到子前泣泪合掌语诸子言。汝等邪见不信佛法。今为无常利刀割切。汝命须臾凭何依怙。今有如来名毗婆尸。汝可志心称念名号。诸子闻已即依所教。称南无佛称法及僧。称已命终。由念佛故即得生于四天王天。天中寿尽。由彼邪见昔因缘故还堕地狱。狱卒罗刹以热铁叉刺其眼目。受是苦恼忆父所教。称南无佛。以是得免从地狱出。得生人中贫穷下贱。后有式弃如来出世。亦得值遇。但得闻名不睹佛形。以至毗舍浮佛拘留孙佛拘那含牟尼佛迦摄波佛。如是六佛次第出世。但得闻名皆不睹见。以由得闻六佛名故。今得与我同生释种。我之身色如阎浮金。汝见灰色羸婆罗门。皆因往昔轻毁于佛。深著邪见招斯重障。汝今可称过去佛名。亦称我名弥勒佛名汝父名等。称已作礼。及向大众大德僧前。五体投地发露忏悔邪见之罪。诸人受教忏悔毕已。宿殃消散三业清净。见佛身相作黄金色。巍巍堂堂如须弥山。三十二相八十种好无量光明。欢喜踊跃得证初果。求佛出家渐次证得阿罗汉果。三明六通具八解脱。佛告诸比丘。我灭度后若称我名及诸佛名。所获福报无量无边。阿难。汝观如来。在路行时。能使大地。高处令下下处令高。高下诸处悉能平正。佛履涉已地相如本。一切林木倾侧向佛。树神现身曲躬礼敬。佛经游已林木依旧。一切丘陵坑坎堆阜。秽恶不净瓦砾荆棘。皆悉屏去扫洒清洁。众华布地异香芬馥。又复如来足蹑长陌。无情土木尚皆倾奉。何况有情而常不敬。何以故。我本修行菩萨道时。于诸有情不生憍慢。谦下承迎令生忻悦。以是善业得成佛已。情非情等于佛行时。皆悉倾侧低头礼敬。我昔曾以广大资产。净心奉施十方众僧。以是缘故我今成佛。所至之处广博严净。又我往昔于诸圣贤同梵行者。于道路中平治洒扫。房舍资具泥饰周备。于一切时乐求佛道。利益安乐一切众生。所至之处自然清净。又弥卢山高广八万四千由旬。入大海中其量亦等。及铁围山高十二万八千由旬。坚若金刚不可破坏。至于如来般涅槃时。无不倾侧向佛作礼。若欲回避不倾侧者。无有是处。又佛如来心净离染。所行之处足无所污虫蚁不损。佛不著履有三种因。一令行人心生少欲。二现足下千辐轮相。三令见者心生欢喜。又佛行时其足去地离于四寸有三种因。一者愍地有虫蚁故。二者护地有生草故。三者显现佛神足故。汝等比丘。当如佛语依教修行得尽苦际。

　　造塔胜报缘起第十三

　　佛告阿难。我今于此大众之所。略说造塔所得功德。汝当谛听善思念之。假使以四天下满中所有草木丛林。皆为人身。彼一一人发心修行。随其所证或有获得须陀洹果斯陀含果阿那含果阿罗汉果及缘觉果。时有长者以净施心长时供给饮食衣服卧具医药。尽其形寿令无所乏。至灭度后一一复为起立塔庙。缯盖幢幡广大严饰香华灯涂种种供养。阿难。是人所得福报宁为多不。甚多世尊。佛言。阿难。此大长者。虽获其福犹有限量。不如有人于佛灭后。以敬慕心求一舍利。至极微细如芥子许。造塔供养。其量正等一庵摩果。塔心之木坚直如针。上施露盘犹如枣叶。中安佛像量同[麩-夫+廣]麦。或香或灯随分供养。阿难。以彼长者所作福行。类修佛塔不可为比。以要言之。若以造塔所有胜报。分为百分。不及其一。千万亿分亦不及一。乃至算数譬喻所不能知。阿难。当知如来于尘沙劫积习熏修五分法身出生功德。所谓戒分定分慧分解脱分解脱知见分。四无量心六波罗蜜。自利利他难行苦行。不可思议神通愿力。世出世间无能胜者。所以者何。由佛成就无量无边真实慧故。阿难。一切如来在昔因地。知众生界自性清净。为彼客尘烦恼所覆。然彼毕竟染污不及。是故如来出兴于世。为诸众生说微妙法。除诸垢浊令得解脱。

　　出家功德缘起第十四

　　佛在世时。王舍城中有一长者。名曰福增。年过百岁齿衰力屈。家中大小无不生厌。闻说出家心生欢喜。功德无量譬喻不及。出家之利。高于须弥。深于巨海。广于虚空。所以然者。由出家故方得成佛。三世诸佛未有不因舍家出家成佛者也。是时长者来诣佛所欲求出家。值佛游化。即便往至舍利弗所。见其熟老不为摄受。如是遍至五百罗汉。悉不肯度。时彼长者即出寺外发声大哭。于是世尊从后而至。种种诲喻令其心悦。即语目连。收其出家与受其戒。乃为新学小比丘辈。常生调戏之所娆乱。便自溺水欲丧身命。目连观见。即以神力接置岸上。因问其故。具如上说。此人愚钝嗔恚若斯。不以三涂报应之怖而摄化之无由得道。时彼目连欲乘空行。乃令专意执袈裟角。渐次游历到大海边。见有新毙端正妇人。便有一虫从其口出而从鼻入。复从眼出从耳而入。目连见已舍之而去。弟子白言。此是何人。师曰。此是舍卫城中大商之妇。自恃颜貌不修福业。承夫宠念损害一切。偕行至此没水而终。海不纳尸漂出在岸。犹爱故身作此虫耳。后入地狱受诸苦报。渐次前行见一女人。自泥大镬水满火然。脱衣入中皮肉各离。吹骨在外寻复成形。自取其肉而啖食之。福增白师。此是何人。师曰。舍卫城中有优婆塞。崇重三宝请僧供养。常造美膳遣婢送之。每至屏处选好先食。大家察问汝无窃食。婢言。比丘食讫有残与我。我得食之。若我先食愿于后世自食身肉。以是因缘先受华报果在地狱。次复前行见一骨山。其量高广七百由旬。障其日光使海阴黑。是时目连登此山上。有大肋骨往来经行。福增白师。此何骨山。汝欲知者。即是汝之故身骨也。福增闻已身毛恐耸。惶怖流汗白和尚言。闻我今者心未摧裂。愿时为说本末因缘。目连告曰。生死轮转无有边际。善恶业报影响无差。昔过去世此阎浮提。有一聚落民物富盛。时有长者名曰法增。宗族已来笃信三宝。好行仁惠不伤生命。居人推之以为令长。数十年间民物安泰。咸赖其德如己之父。时彼令长或因闲暇习其博奕。恶友得便而亲辅之。授彼邪说废其政事。未久境内强恶恣横。按讼交举刑罚不中。忽偶一时吏呈款实。适值令长博奕不胜。无暇顾览尽令处死。来日乃问诸军吏曰。罪人何所答以戮竟。令长闻已闷绝躄地。水洒乃稣。垂泪而言。亲爱珍宝悉皆住此。唯我一人独入地狱。而我今者率易杀人。当知即是旃陀罗类。作是念已寻便命终。生大海中作摩竭鱼。其身长大七百由旬。佛言。目连。若诸官属自恃威势。枉克民物杀戮无数。命终多堕摩竭大鱼。为诸小虫匝食其躯。身痒指山虫血污海。流将百里水皆红赤。彼鱼一眠经于百岁。睡起吸水如注大河。尔时适有众商采宝值鱼张口。船趣如飞将入鱼腹。贾人悲号一时同声称南无佛。鱼闻佛名闭口水止。由佛慈护众商得活。时摩竭鱼忍渴而死。有诸夜叉罗刹水神。竞拽鱼身出置海岸。尔时尊者大目乾连。将其弟子福增比丘。游行毕已还至佛所。头面作礼欢喜无量。深悟生死无常苦空。尽诸有结得罗汉果。

　　　　菩萨本生鬘论卷第四



　　　　菩萨本生鬘论卷第五

　　　　圣勇菩萨等造
　　　　宋朝散大夫试鸿胪少卿同译经梵才大师绍德慧询等奉　诏译
　　如彼缚力性用广大。胜义力用尽漏边际。善根发生远离彼倒。如理寂静无有损减。实因义利相状鲜洁。炽盛崇修增上供养。如是聚落处处增修彼彼变易。胜义行边和合无诤。施无颠倒觉悟无诤。如是处中远离二边。善哉自性和合如是。彼布施边诸天爱乐。长夜精进圆满胜义。有情智慧因世尊生。如是色相增上圆满。运无诤施广大清净。如来色相真实最上。菩萨施行庄严尊者。护国本生义边十一。实丈夫相和合无变。所谓随顺听闻菩萨之行。发起随顺自所得法寂静无变。广大梵行圆满修作。彼处复修无生善业。听闻甚深增上妙行。了知教诲修崇之事。听闻成就根本自性。住于过去增上寂静。调伏有情担负重任。德行真实发语诚谛。使令增上嗔恚有情其心不生。又有是处。无胜义法作嗔恚生。如是有学戒德之人。迁变苦受无有止息。了知轮回自性边际。布施恭奉无欲希果。寂静安乐圆满依止。名相自在止息迁变。智慧为上。是处有学出离烦恼。如是法师真实出生自在之因。无颠倒义诚实语言。无相之意圆满息恶。无有边际颠倒法尽。是时彼烦恼障寂然静止。远离言说真实语言。云何远离童女苦边。染不倾动有学远离。云何染本。贪欲势力盛不可止。增上迁变求染障尽胜义无倒。室女苦受系缚如是。行寂静因了知无诤。最上布施了知无缚。寂然修作离倒言说。梵天之众增上议论圆满见性相应智慧无处不了。有学远离得戒和尚。力能损坏彼颠倒因亦能造论。发生教授阿阇梨证戒师等轨范。圆满实因乃至如彼。无倒言论彼诤增上。善净止息能断染缚。如是空性方便了知出离缠缚性净。云何了达业用。智慧了知无迁变法名出世间。一切塔庙梵天福因了知如是。此真实因增上界性。获天之报无嗔相应。自处清净希求如是。此言听受荫覆如盖。求修习行依仗师友教诲如是依贤善人。无卒暴因修胜义行。诚实如是了知难得。菩萨静住是处具足。菩萨粗重无颠倒行无缚染意。离独觉行出暗纯慢。云何如空相缚广大如云凡夫难出。甚深之法殊胜难得。发生想念思惟不及。菩萨诚言示教方入。有大梵众我生其中。远离人趣彼无灾祸。有此诚因施设相貌。无求颠倒行十善行。无忧苦缚处无有染。自体鲜洁获清净报。是处菩萨语言教授戒清凉义。静住无倒豁虚行相。承师示论空寂之相。云何有情获得师授十善业因。远离有空断常四边。云何无因远离。有世间因名颠倒业。有情无知不了倒本。造作我慢眼无窥视。颠倒瀑流增长流转。变动增修发生我见。无胜义意空修我倒。烦恼诤讼暗钝修作。善见彼染自静如是。自身清净种族无慢。萨埵无变贪受增长。无修作慧罪业自处。布施不修无因如是。了菩萨行善净之意。为轨范师发言教授。无求修意我慢性增。无如是义无别德行。无求根本言谕不可。自为增上迁变在我。修颠倒想嗔恚无止。圆满无实了知彼幻。发生善根远离邪法。是处有轨范师尽彼颠倒了解言说。善哉善男子。大婆罗门增上色相。希求寂静圆满之行。云何修作善静法道。无相可修听闻了知。清净义边圆满进修。善男子自无烦恼。如是寂静殊胜义利。安乐听闻止息可修。彼天自在实大丈夫和合相貌。无别力用寂然所获。如是因相圣力圆满。远离小乘声闻因行。世间相貌语言增上。菩萨布施庄严尊者护国往梵天生本生义边十二。彼若缠缚烦恼真实修出世道自在有力。所谓随顺听闻真实胜义。智慧了知世间义利。远离根本我慢。菩萨施无难法救灾祸众。由能了知王之法律烦恼流转。修秘密行我慢止息。世间慈父。是大丈夫恩育其子。自性齐等了知迁变。随顺教乘功德之法无流转道。庄严了解世间因行。教法所诠真实一身。是破坏法喻迁变行。是处无智不了饥渴难解因果。制度寂静如是修习。色相无缚无颠倒性。无十不善崇三宝行无贪爱处。智慧了知过去实事。最上德行无不见了。寂善修作彼修施行。如是名眼。是处远离增上无智。真实三宝彼不能知。如是处所诚实暗昧。不知染因根本如此。是处梵世了解三相。云何无善。烦恼现行不能止息。是处远离彼颠倒行。我自施设梵众语言。自修贤善梵行圆满。彼清净处静住听闻。梵天王众圆满修作。是处彼有梵众修布施行。处处爱乐自性清净。求报身行善净无动。寂静圆满最上最胜增长上上。如来性义无怨亲想。有力自在修静住行。梵众圆满目视如此。至求可获广大色相。慧解修作无因染意。施设相状欲染皆尽。如阿罗汉。云何有情离倒灾祸。彼意寂静无因色相。发起施行依法义利。流转不生听闻圣教。意乐胜因国王依止。安乐了解别别自性。此因十善依止。慈母和合成就体性。增上住无渴乏意。无施惠无力发生。依仗慈母获得安乐。王有调伏广大知见。四方止息如母爱乐诤讼皆止。和合发生彼吉祥事。暗缚我慢颠倒不生如阿罗汉。种族增上无贪嗔痴三种本惑。月色明白无云遮闭寂静可爱。如此听闻义利真实。王之相状姿容可爱上妙色相。彼无义利得识不生。舍宅女人仪容无对。净胜无染希欲远离。是处行施心地真实。摩竭陀王自来此舍。势力最胜清净无染。离暗慢怖能坏贪欲。获如来藏秘密言说平等之心。了三世事流转边际。依止如地华色鲜洁香气圆满。随顺色相严峻制度。所谓大乘大般涅槃。种种圆满福德具足。闻持经典炽然了解。是处制度无颠倒想。云何无因无别智慧发生义利十善之法云何因相。真实寂静无慢色相。净妙福德善净和合。杂秽止息具足力用。清净十善修四念住。是处无智颠倒炽盛。无十善业住饥渴边。种种楚毒是处和合。国王离欲净妙行施。自在修行。随顺烦恼贪爱系缚暗钝之法。比丘根本最上应器殊胜所用。根本我见处三际边。障报身行造不善业。灾祸根本无圣贤行。天女自在远离人趣。此无修习真实之行。无修十善是名无智。诚实处所演说正法。令心欢喜智慧转生。意识净妙随顺世间。如是诚实意识自在。自性发生无尽之义。成就无倒秘密之行。彼善妙法具足闻持。根本言说天人上妙。修彼岸行圣所修作。荷负重任如是进修长远因行远离惊畏。说微妙法听闻修作。根本胜行实因行施。净妙增修长远无替。披奉言说不起痴迷。尽烦恼障名圣人行。上妙最胜布施行边。清净之因无染造作。彼根本事心无希欲。影像无实如心所现。胜义诚实名清净行。瀑流长远怖畏难修。相貌颠倒处所寒涩。钝弱愚昧自无增修。崇静住边持戒律行。止嗔恚声心本无相。王者自在真实施为治正之法。五蕴力用根本修作。彼之相貌性界善恶。如如根本烦恼缠缚。处处依止饥渴之心。诤讼尽止无力生起。是处支分彼无修行。最上之法怖畏难行。障碍烦恼彼无边际。有清净行断贪欲根。难以发生颠倒相貌。力用难遏无智可伏。有清净施无希欲心。运用广大诸天所重。具足自在染倒不生。性自仁贤发生有情。如是清净义利诚实。云何彼心意乐如天和合相貌。彼增上义求出离因获无学果。是处有王国界广大。自有调伏治国之法。人民仰望想念无已。语言自在诚实。云何明解了知无染恶义相应之意。炽然修作障尽无缚。有烦恼因成世间事染恶之业。彼运载行依智慧生。因果非无增上言说。慈母自天出言可法。布施实因依法而行。和合自性无别诤因依如是作。云何实事无倒修行天无损减。净妙行施诤因止息。了知意趣如阿罗汉。随顺因行自在之处。教授义利众圣可依。如云覆荫离贪欲行。诸天共修愚痴可畏。圣言如是静虑无倒。胜因真实依止如地。如修施行无思其报。在处施为义利无尽。施设病难圣人亦有。慈母教示所在济益。求暗钝边造作止息。如是无倒云何意无倒因。无见罪相愚昧皆止。无边寂静具足眼目。相应自在。云何诚实。爱乐听闻殊胜难得。解脱圆满如云普覆。最上言说有情痴暗。犹如爱子。破坏之法无能运载。爱乐迁变。云何远离。贪著欲染如是为毒。四众远离爱乐施因。相貌难施了知无诤。诤讼之众诸天远离。王之言说如云普覆。利剑不施有力止寂。无性缚法相尽止息。无因所致彼岸之事运动之众。烦恼我见修行之因影像难得。了知义利一切无实。彼修施人如是无诤。王之言论。云何无我。是处暗慢。了知无实依染慧生布施相貌。若有我见无净妙性。最上彼岸语言之法。运用趣求障染止息。了知诸天安乐净妙。邪见有情真实缠缚前路饥渴。体性离倒力用修因。世间难得广大福德。布施自在求无上果。王之教授贪欲止息。求布施因胜利无尽。无我修因迁变义利无烦恼行。如是有情诤讼皆止。世间造作因烦恼缚。有情世间依法修行。果报无尽了知寂静。发生善根力用无倒有情无怖离暗钝法。生义利行远烦恼障。住静妙因。云何远离。不造苦因无实暗昧。成就安乐。发生随顺胜义之因。安住慈悲利行之义。此圣言说。如是设食。自在义利。成办之法。迁变修作力用诚实。诤因远离了知无倒。在处布施如慈母行。养育真实有情之义。如王教示。是处行施无烦恼障。有情获得运载之心。了知众等安乐之行。修施之法如是真实。最上胜义了解无说。发起圣贤息染自性。生起施心广大修作。根本三缚明慧止息。养育生灵殊胜义利。彼无诤因慈母教诲。云何无性。圣贤共仰。具足四果。世间真实了知段食。思惟长养舌相清净。能得上味因布施力。尽彼颠倒寂静生善。和合力用能修胜义。我慢不增诚实无相。教诲了知处所寂静。烦恼障尽此利生众。无有尽染自在无垢。无希欲心了秘密行。制度严峻奇特义利。是处增上智解施为净妙可爱。王者之意。止绝言说慧解了知。福德有情力用如天随顺无贪。真实安乐义利如此。有情爱欲王者自制。德行无倒正解脱义。有清净行求断染法。宝出大海事从理生。染缚苦倒路险难出。起无漏道断此染法。自性无染相应真实想念皆止。菩萨布施庄严鬘饰尊者护国本生之事次第十三。寂静之法力用真实勤修无倒希果报行随顺教法。所谓随顺听闻菩萨教诲。广大有情圆满福业。诚实有力。菩萨众类禀授圣法。导化有情实无疲倦。智慧圆满。学者奔凑获如是义。安静坦然。是处有情明白无滞。年衰有识。胜义力用。圆满行施。摄藏行相。济生有力。造作相貌。圆满成实。布施修因。如海无减。念念增长。寂然无止。不起怖畏。具足无诤。雨露所沾。枯壑有润。彼岸实因如空广大。具足净妙灾祸不生。我慢之因颠倒诤染。唯善止息。彼发起修布施行无倒施设。清净舍宇虚旷广大。净妙支分有情居之。成就三业修因自在崇义利行。是处布施心能荷负。欲乐净妙成满无诤。大萨埵行胜妙可爱。彼之教诲了知坏性。无十善法听闻义利。修无失念因力自求。无非造作运载广大。发善根本无生言论。根本求施时无暗钝。身体迁变究竟难往。业行相应自然成办。云何彼因修正解脱听闻成满。相貌支分有情生起。大因难行增上调伏。自体发生具足界性。是处无我无颠倒意。坏性广大身体止息。无因为譬。瀑流之因彼无变动。一切如是成就自性。无时作业求诤变异。力用生起无因染力。种族变动损坏相貌。犹生子缘四相迁之。彼彼支分实物甚多。果报修善力用相貌。诚居学地其心如海。是处怖畏出生造作。增上边际平等无彼。修无毒害具足闻持。随顺众等普均诚实。云何染诤。修颠倒行灾祸真实。时意明利圆满息恶。真实如海诤尽无怖。平等教诲发起胜义。造作相貌荷负真实。彼相应力不动如海。相状分明如天光洁。修此学处圣力譬况。非无其实无倒之处。所在行施非无和合。自在善妙远惊畏事。损坏瀑流布施无边。离怖畏相和合自在。身体安住无迁变义不生卒暴担负力用。无相修作远毒施为。彼有灾患毒不可近。止寂远离修生天行。众人可重是处无变。运载行人离系缚心。清净相状圆满无诤。寂然进修安乐之行。五蕴之性处不可得。胜义诚实如海难测。无因无本无前无后。比譬如海善净无贪。菩萨之行教化群生。有无止息湛然如海。虚空相貌无其中外。烦恼障大难可出离。彼无颠倒自性无毒。布施无边真实自在。任运修作增上无尽。缚力暗钝如毒药行。大施难行损减弥广。智慧真实自在无方。炽然修作运载三乘。如此可求意解无染。无彼慢行种族十善。清净崇修圆满如海。如来秘藏含容真性。彼大丈夫无谈色相。正等闻持无彼我相。为人师范无时舍离。无过去相发生相貌。湛然如海。无谈倒色。无作系缚。如此自在色相和合。了知无染远离诤讼。支分无有损坏之处彼无言论。人非人等我自舍离。彼时无有善无倒染。运用无二魔障自尽。如海难测染污不生。无此无彼自相无缚。因无边际求诤止息。无力为譬。根本势尽颠倒无有。是处烦恼善妙无因。造作息诤相貌无有。成就迁变如海无边。自求果报无秘密行。有大相状染缚可畏。远修善行烦恼如是。究竟言说智慧了知。久远时分尽无相貌处所虚旷。悔过离倒支体寂静诤缚远离。无时止息染缚为本。云何缚因无能运载。有情和合修善无因。清净之法出生种族。处所真实彼我不增。如海出金随顺所在出生迁变种种庄严。如火炽盛相貌增辉。如海广大世间无比善妙言说。灾祸如火难测如海。时无彼缚力用广大。如此真实恩教如母。何等运载不滞瀑流。自在相貌无修染诤。长行十善。布施有情。诚实修作智慧如海。养育情类爱乐不舍。胜义圆满善止诤讼。力用增长相状无有。制度力用善妙如此。有段食用其心无状。清净言说有情义利。无染因力。尽圆满行。无时暂舍。寂静无相作用如海。有善净因烦恼永断。彼缚无性损坏诤讼。增上施为无边如海。智慧了知无贪支分。达解究竟广大如海。菩萨修行能离染因。自在生起行相。无缚造作修因发生。云何布施殊胜果报无尽。是处真实彼彼方所名色相貌无倾动故。如来秘藏真实无生。发起无倒成满胜因。爱乐无相破坏世间。有情修彼求无诤义正解脱义。楚毒瀑流慢意止息如慈母行。自起缠缚病难灾祸。修如如行颠倒无有。清净妙用难测如海。自建坛法设无相理。具足希求作无我行。殊胜妙用寂静如是。根本无相寂静无我。烦恼如薪智慧如火。有情听闻修三种行。有力寂静摄持果利。烦恼实因无非意造。平等随顺远离世间。胜义寂静运转修因。听授有力止息行处。如是嗔忿根随烦恼展转难止。希求灾祸不起止息。损减净法弃背慈母。是处有我造黑暗业。有情难教。如无倒行发生无苦。不坏流转求无饥渴。听闻胜义彼难可得。修正解脱了解言说。清净无倒成真实行。真实虚伪移转自性。难得之义修崇寂静了不可得。学位其心精勤求果。清净止息静住无怖。如是修作求止倒染。诚实语言烦恼远离。善净究竟无倒真实悲心具足。真如秘藏不可破坏。德行随顺。有情于是获得静住相应无倒处清净地。染诤全止令心自在。此因不坏愚痴止息。圆满力用尽彼颠倒。了知言说和合相貌。

　　　　菩萨本生鬘论卷第五



　　　　菩萨本生鬘论卷第六

　　　　圣勇菩萨等造
　　　　宋朝散大夫试鸿胪少卿同译经梵才大师绍德慧询等奉　诏译
　　处大如海无智难测。静住真实无瀑流行。是处有我全无悲导。损坏布施乱起言说。无实寂静增上修因。荷负有力运转无尽。痴迷灾祸无真实因。获胜妙报种种相貌。处无止息何能运载。是处最上清净无比。菩萨上妙最胜支分造作无尽。随顺坛法清净供养。秘密之咒更无过上。有情息苦三业清净。修无相行远离学处。彼实无我寂然清净。有增上智。思惟了知其心无诤。力无实用福不能修。饥渴所缚颠倒自性。是处我见彼实远离。殊胜福德有因生起。体性因缘灾患不生。彼此无力我见增长。烦恼既尽流转自离。根本断故末障随除。瀑流之行不复更生。是处广大发起言说。获得殊胜净妙色相。灾祸迁变了不可得。远离虚幻真实观察。是处了知生喜受因。彼造坛法清凉可爱。相状真实王者生善。损坏无已流转运载。彼实随顺安乐无慢。色相光润如是难有。可爱之法守护无损。星辰缠度照临无难。业道流转灾祸可止。清净修崇随顺圣语。瀑流之行无因严饰。见闻之义烦恼如海。暗钝诤讼喧杂难止。如是运载长远无尽。造作应器布施贫乏。舍宇寂静有情无毒。是处清净善妙究竟。智慧了知解脱无缚。彼有随顺修十善行。惠施珍宝处所施设。因力无尽彼相应法。心所自性发生随逐。是处光明发生根本。青色圆满远近之相。自界他界状貌发生圆满色相。彼天光净依教法修。远离倒法顺因果相。依止善友圆满修行。如是获得无流转义。菩萨布施庄严尊者护国本生义边十有其四。持戒修行精进无减。不舍昼夜清净无倒。所谓随顺听闻菩萨教诲。云何时分相行。大乘根本修行制度。寂静无变离畏无怖。不惮炎凉心无退屈。乃至头目随脑终无爱恋。诚实自有无迁变行。了知颠倒修行义利。随顺处所安乐因地相应真实。处所清净造业诚实。如是彼处了知边际。此暗钝法随根烦恼。缠缚有情如毒药行。又修行胜利。是大有情修行之相。云何进趣随顺胜义能令染息。无布施行暗钝法是流转因。离惊畏义无慢等相。生清净义最上边际。发生语言弃背流转。是处有情修行布施行。福德相貌随心发生。如子依母生天之相。是处寂静果报殊妙。清净可爱酬过去因。相貌如是造作希求。发起和合齐等支分。实行根本修布施行。炽然随顺修因之相。布施生起最上清净。能施有力增上边际。远离染倒系缚之性。和合造作净妙义利。炽然止息瀑流之行。是处菩萨力用诚实。圆满能作如是殊胜。相状明白令众爱乐。行施自在善住无倒。悲导种族求之无尽。寂静修作殊胜义利。又修暗钝行求颠倒法。烦恼茂盛处所非一。和合迁变损坏善法。运载痴迷暗昧如是。又远离烦恼无楚毒行。善住诚实有学功能。障碍不生染法自止。云何慈母养育之恩。远离惊畏获清凉地。令行十善悲愍施用。齐等无偏。尽世长时爱语忘倦。如理思惟无染倒行。王者如天雨泽随时。有求必应是处无倒。供养修设有德之众。清净如法奉施天龙。随顺有力如蜜和合。相貌支分寂静如空意解如此。根本语言如此诠诏。颠倒止息香气远闻。诤讼止寂损坏染相。边际如是修胜义相。普覆如云。根本力用出生自性果报相貌。种族增上远离饥渴。语言解脱寂然远离。又香气远闻千变万状。又普盖满空无有边际。受报力用充满真实。数数痴迷损减不生。行秘藏因生运载义。颠倒瀑流暗钝缠缚。无明解相迁变成染。是处菩萨有彼增上过去胜因。相貌自在有力净妙。诚实圆就平等之法。如是无怖求清净处。教诲制度倒染皆尽。次第缠缚灾祸尽止。最上生起甚深胜义。如来圆证自在无倒。众宝庄严炽然光显。殊胜最上听闻难事。怨家天帝明妃天后损减言说。彼时具足。广大随顺痴迷根本。又无寂静。远离障染放逸广大。相貌如空相应世间。发起倒染造作处所。其心昏昧无因修建。有情德行清净无诤。如是系缚有彼散乱。彼三性心间杂而有。修善离倒无彼障染。有彼如是戒德修行之士我因增上。远离诤染真实我法。赞颂持戒尸罗圆满。菩萨布施庄严鬘饰。尊者护国本生义边次第十五。圆满真实演说相应无量力用。烦恼如火一合相貌。所谓听闻菩萨教诲真实善友无诤之法相应如是。颠倒暗夜染诤增长。远离烦恼障碍染缚无义相貌支分喧杂又平等。如父爱乐育子其心。摄藏功德之义三时无缚。彼布施力最上修作。无诤讼法有情想念。譬如慈父恩育为义。彼欲界天具贪嗔痴。一切烦恼发生之处。障胜定法。又如是真实胜义无尽。增上平等能尽染倒。此求彼缚有远离因。止息迁变法本如如。安乐寂静法无流转。心无苦患安乐自在。世尊上妙语言舌相如莲。善正解脱漏尽圆满。善净三业秘密甚深。无暗钝障痴迷染因。清净止息善妙相状。寿命无倒如是具足。无缚有情远离邪染。有平等施有力寂静。体性无减炽然修作。相貌支分不造烦恼。意地清净安乐平等。一合相貌其心炽然。云何暗钝无布施心。种族卑下调伏诤讼。果报非无安住无动。烦恼如火破坏善根恶因难止。又有运载因无支分义。平等圆满和合无倒。有力布施声不外闻。又作烦恼行修我慢因。随顺障染发生暗钝。是处有力无修难事。胜义圆满染倒尽止。圆满义相布施生因。行菩萨行运载修作。如是大有情众无有我见。发生胜义随顺圣法增上殊胜。性无修染烦恼颠倒。了知不作瀑流之性。全界烦恼广大粗重时无间断。此言诚实圆满自性。彼大有情发生善行。根本无尽灾祸迁变。无颠倒因寂静止息。增上义边因无系缚。智慧如火烧烦恼薪。教授圣语寂静无倒。身体支分上妙色相。彼云何施。发无倒心无相无缚。修殊胜因静住如海。发起根本希欲真实。运布施想随顺因相。彼天真实圆满自性。净妙因圆光鲜如火。真实有力修离染行。菩萨修布施行尊者护国本生之行次第十六。无修染障发起闻持了知暗钝除颠倒行远离无义。所谓随顺师长发生听闻。菩萨之行云何相状。于此发生广大悲愿了知圆满安住行施。无颠倒想无天魔难。有造作行无乱想因。安慰众类除毒害因。名无垢称。悲力自在世间无等。秘藏相应世间远离。善根无尽倒染不生甚深难得。有情生因闻持具足。自在止息修殊胜义。是处听闻。世间有情心无破坏贪欲之相。大觉垂慈运心普施安乐之行善友之相。教授依止烦恼不生。三者无诤了知利益。增上支分迁变饥渴。诤讼十恶一切皆尽。障难不生。又修暗钝染世间无实十不善法无离饥渴。发起倒因无胜义利。慈母见子忧愁不舍。智慧了知真实界性烦恼自止。如彼王者治于世间。广大有力止息饥荒。修崇广大圆满无倒。我慢不生了知梵行。暗钝不生增上有力圆满自在又有处所。朋友真实有智有力。具足清净上妙作用。意修无染了知坏相。发生智慧断染修行。趣于果法依圣言说。一切众生养育之相非无其因。有作器用状如其盖。养育相貌荫覆为义。云何相状。造作和合求无诤讼。是处有王无时不治。修作殊胜语言善教。灾祸颠倒如此尽止成就养育孤独之众。又造彼染因本无施行破坏世间。有情自致无寂静语。胜义行边智识真实。一合相貌有情无慢。世间苦受必有其因无秘密行。无如王旨时分流转。有彼福因德行满足。无修染诤成就世间福业之处。谈说诤讼凡夫难止。胜义调伏无染清净。眼根圆净福德广大。云何无倒。有情寂静止息言说。王者体大听闻正理。圆满发生离邪僻行。云何正解脱义。善趣有学又烦恼无尽。生本有种造作发生圆满颠倒。一合我慢自性根本。有情烦恼炽然相应。记念忆持本来无妄。灭又复生迁变无尽。过去之因遇缘而起。方圆任器智慧了知。寂然无祸其心自作。大乘最上智不可得。缠缚行相如来永弃。体性广大迁变不穷。清净妙因寂然无对解脱本心了无影像。智出有无言诠何及。清净甚深法性难得。无倒离畏出过边际。灾祸处所止息不生。我慢缠缚自性非有。如空之智求不可得。自性颠倒作业不生。相貌最上力用根本。施设名色威容可畏。秘密自性一合可得。诤讼迁变教诲不生处所损减烦恼缠缚盖想念无已暗钝边际妙慧止息种族力用相状无倒运载功能严峻制度族类之众修迁变行唯如来性最尊最上名色根本相状净妙寂静影像。因力如是自性圆满。有力修作智慧真实。因缘和合离缚为上。根本心生制度之法远离为道布施之力。尽多种物求和合行。彼彼修行过去烦恼离天趣行。远离我慢胜因方得。根本三诤相缚我生。正解脱义远离圆满。染缚寂静行施真实。修调伏义作业清净。具足闻持慢不可得。慧解明利胜因可修。寂静无等明了无减。智慧施设和合无动。进止成就屈伸无替。意解详审圆满修慧。贪爱如海唯智能离。秘藏之义本不可生亦不可坏。安乐为义无轮转义如是界性无有倾动。根本相貌施设难得。胜义德行寂然无有。烦恼自体如来永断。暗钝苦恼地狱可受。饿鬼之报恐怖难出。无我无倒力用可止。声闻动转大乘无动。解脱无生见戒何往。布施炽然希求无有。如世慈父调伏无尽。戒性持犯止息染因。慧解无相烦恼不生。如如德行寂静止息。四果声闻胜义真实。是处有王行檀那行。如大瀑流修崇满足。虽有布施无希报应。施无相行根本无倒。饮食满足广大行檀。无生憍恣。国界生灵忻然有庆。教令制度普沾有洽。此布施行净妙修崇。普济群生无非大施。国界之内聚落处所其数五千。宣令普遍皆令师范彼彼修作。此国丰饶修崇鲜丽世无与等。善言告谕。是处有王。国务从本善治边方。存亡去就凡须筵会。事当法古无令诤讼。务在真实寂然造作相状穷极。时彼支分闻法教令。王者有言告当三说。彼王有智力用殊胜无当卒暴。彼像附天殊胜修作。闻持具足不生憍慢圆满无倒。如是世尊于过去世。无去无来色相圆满。菩萨行布施行庄严其处护国尊者本生义边次第十七。尸罗寂静尽颠倒行戒法清凉能除染缚。所谓随顺听闻。菩提萨埵种族寂然。相貌和合无有迁变。净妙之处平等之众真实寂静。梵行之众清净学处。善友之众智慧增上。自在修作本来自性。清净真实相尽无余。随顺世间智慧有情。相貌清严增上无比。人中慧解明白可爱。彼岸清凉缚染皆尽。智慧善净运用无边。烦恼瀑流如来已除。如是世间暗钝难出。自无有智全求有力。了解倒法知见有在。德行最上无我慢缚。烦恼生起有智能坏。出家修行是大有情。爱乐处所随顺苦受。违背正法快乐有情。修布施行意地安乐。平等增上修布施行。胜过布施百千沙门及婆罗门所施功德。如阿罗汉智慧圆满功德无异。过去聚落真实随顺。王者所居迁变无动。上妙吉祥随时无变。色界禅定近分根本。清净听闻因相寂静。名色之体五蕴迁变。形相净妙自在有力。如阿罗汉最胜变现。出家功德依法而行。清净妙智慢法不生。彼染相尽闻持经典。变化相貌名色迁移。发生智慧出离缠缚。净妙行施道德无等。善静听闻。清凉如月喧诤远离。是处无倒善意发生。如慈父想恩德无比。圆满善静如春生育。慈父爱子无时舍离。造作处所语言无倒。善能调伏颠倒相貌寂静如空边际无尽。称赞功德如山无动。清净力能不可名状。智慧吉祥生灵国界。处所奇妙暗钝难居。胜慧力能圣贤可止。上妙修崇安固无动。卒暴缠盖应须远离。女人本末忧煎可畏。有情何可还生爱恋。严峻制度无因于彼。希求永断增上自止。彼求胜义荷负生灵。听闻义利清净真实。如母之意善教子法。是无变动。世间有情调伏如此。作业圆满安乐自在增上真实。云何复得安乐边际。炽然忻喜作吉祥事。是处菩提萨埵根本希求安乐之行。有微妙智出染缠缚。教授学资真实秘密。如是知见教诫安乐。有情如是荷负益济。无相言说生安乐想。无彼灾祸施修布施业。行十善因调伏所在。胜慧吉祥如母护念。此名安乐如性真实。彼增上因果报胜妙。求增上慢秘密能止。圣性之法根本如是。闻持之义法不可得。有情自性凡圣亦同。无彼无此我慢真实。本因非有施设具足。嬉弄颠倒迁变如是。彼布施因快乐之本。清净妙慧出世良因。运载之法动静进止。安乐无难趣求有法。寂然自在有道之法。成就本因希求无诤。如是之法有情离过。躬慕圣贤增上供养。圆满真实快乐安静。修崇胜法速得成就。根本寂静胜义自性。净意不生真实难任。此法自性寂然安乐体离有无平等妙慧。无倒修作安乐静妙。体性清净严峻于此。解脱正慧护助有情。苦恼不生缠盖皆尽。根本胜义希求无倒。三种缚染举动不生。慈母快乐云何舍离。听闻动息进止求安。烦恼毒染暗钝缠盖。无力安乐我慢增上。处所清净法性凝然。慢等因缘求不可得。卒暴苦恼暗钝缠缚。善净相应止寂远离。制度湛然豁若太虚。我慢痴等增上可畏。安乐相貌寂然移转。饥渴所逼。如此日有苦恼缠缚运载无已。了烦恼性方获安乐。悟无心理行如如行。彼岸清净圣人可往。分折义理须凭智力。寂静安乐栖心教道。贪欲诤讼烦恼根本。彼此缠缚无慧发生。慈父力能在处劝谕。瀑流之缘慢意方起。持律学人是大有情。善心相应戒行清净。断尽烦恼唯阿罗汉。弃背不生缠盖相貌。自性远离行相如此。根本功能制度如上。菩萨施行庄严护国尊者本生之义次第十八。快乐一类有智之众。根本冤对迁变远离。所谓随顺听闻菩萨根本时分调伏寂静。德行广大静住有力。息除烦恼增上智慧。彼彼灾祸真实暗钝颠倒希求。色相诤讼憎恶损德。随顺卒暴无调伏行。具足听闻增上布施。善趣等持寂静之行。烦恼不生自在有力。胜义增上饮食圆满。教诫师边希求制度。明解止持能了作犯。善妙秘密清净因行。实作业时增上三业。根本因行修崇已毕。远离鬼趣忧苦之患。具足闻持教授言说。染意暗钝瀑流烦恼有情俱时增上止息净妙如此。彼彼离缚根本影像。和合远离颠倒增上。染因边际色等如是。希求一切获得清净。婆罗门法无性秘藏。犹如慈母意能含育。求彼自在圆满获得。增上化生快乐相貌。上妙迁变神彩壮冠。知识自在有智有力。出诤讼境登彼岸地。屈伸处中平等安住。寂静律仪妙止禅定。复有无上希有功德。安住无相湛然清净。如是义利实相可得。快乐无缚世间最上。破坏之义实不可有。缠盖颠倒是处远离。净意相应究竟平等。饥渴远离因听闻得。四果罗汉三界染尽。忧愁之义寂然无有。如是和合苦恼安在。此胜义体安静无缚。忧愁苦恼了无所得。根本时分实因自性。染慢皆尽觉体自得。是处听闻根本寂静。随顺无尽安乐境界。此时染倒无处施为常一清净。所谓此时得获秘密出离缠盖。菩萨教诲一处不坏随顺有力。生于子想作妙善义。是处憍逸增上根本。无有净妙正解脱义。了解本因修有学行。其心安住荷负力能。布施希求如彼先圣。此七种圣实本学地。听闻善友智解满足。贪无因起住圣人位。此真圣众修如如行。住十地位除分别染。求正解脱说大乘法。炽然有力安固无动。清净运载令心欢喜。力能布施五蕴不倾。染恶相貌无因生起。彼静住依烦恼永断。增上我慢损减颠倒。根本胜义无相止息。清净禅定湛然安乐。菩提萨埵息染之法。希求义利调伏有力。色界诸天自在无欲。行十善道远离嗔恚。求智慧行色相圆满。颠倒放逸灾祸之患。最上寂静大乘胜义。根本妙智了真如性。清净之众行布施行。圆满自在修圣者行。彼教诫法广大真实。寂静变化色相圆满。福德和合声相微妙。智慧明白无时暗昧。彼彼真实正解脱因。如一作业制度严峻。福德真实处所自在。性好修施无倒成满。智慧禅定爱语修设。如是不坏体性安住。最上边际息染诤法。如是暗钝本性痴迷。戒法清凉调伏为义。本性非实遮防之用。禅那无倒迁变有力。冤家天帝真实过患。彼彼增上圆满息除。禅定自在饥渴无有。我慢不生处所清净。尽彼烦恼德行真实。圆满力用自性根本。随顺善法寂静远离。无色之众净妙无减。上妙生起。是处修设严丽寂静。烦恼相状颠倒止息。根本净妙彼因具足变状如华。应器无染真实色相。教诲之因调伏为义。具足声相边际和合。暗钝颠倒彼彼诤讼。菩萨导化烦恼止息。颠倒之处冤家明妃天帝众类。如是缚缚根本不行。展转苦恼希求止息。快乐自在微妙清净。是处菩萨最上趣向。如是福德犹如莲华。圆满可爱无倒修行种族远离如是。支分缠缚自性智慧希求思惟边际真实如是。定心圆满本性如是。

　　　　菩萨本生鬘论卷第六



　　　　菩萨本生鬘论卷第七

　　　　圣勇菩萨等造
　　　　宋朝散大夫试鸿胪少卿同译经梵才大师绍德慧询等奉　诏译
　　心意自在义利圆满。持戒清净安住律仪。彼此希求无烦恼障。意地支分寂静止息。此名色相。五蕴为性。如是心等欲求无诤。福德善利寂然圆满。如是灾祸其数有三。四大五蕴迁变。寂静安乐善妙自性。菩萨增上。是大有情自在有力。禅定心寂意识无动。如是闻持普能运载。根本灾难远离无有。是处圆满无能诤讼。求真实法息除烦恼染恶心等。菩萨色相圆满庄严。其处净妙百种相状身体殊妙。卒暴相貌烦恼不生。成就自性颠倒皆尽。德行自在染法不生。爱乐根本十善法行。上妙寂静无倒修作。意地无我精求止息。菩萨义利求如如行。真实律仪是处无倒。圆满静虑名无染行。意地诚实冤对不生。诸恶远离。造作暗钝我慢根本。修布施行暗慢自止。造作迁变智慧平等。如是修崇坚固安住。是处菩萨随顺清净。有力趣求行十善业。如彼边际寂静圆满。诸烦恼本因于染意卒暴生起。调伏意地本染自止。平等殊胜亲疏不有。婆罗门行倒因求止。圆满教授庄严寂静。忧患无有调伏生灵。闻持具足造作增上。灾祸边际饥渴所逼。忽然自殄胜义语言。造作暗钝瀑流支分。我慢施为冥然尽止。暴风颠倒烦恼无边。系缚因缘真实造作。无倒言说体性自在。无烦恼慢善妙无变。如增上味。根本意地无因颠倒。王者力用如风偃草。王言如此。辅助真实语言有则。自在色相屈伸自得。彼彼修崇无卒暴体。增上妙因清净智慧。无倒言说无颠倒性。平等秘密胜义真实。如如体大无染迁变。净智无倒求布施因。圆殊胜行上妙闻持。语言诚谛四禅寂静。器界无边相貌根本。殊妙具足不坏有力。无我诤讼求本智慧。荷负群品净妙语言。彼之聚落灾祸染法。求吉祥事冤对自止。是处王者相貌安静。殊胜义利发言承禀。如彼人民分明了解。养育听闻群品无倒。界性殊胜寂静修作。清净有情无倒因业。增上语言如是。云何平等之慧。体性清净出诤讼边。真实造业界性颠倒。清净之法有力除本。是处彼法息恶义利。清净秘密真实自性。最上暴恶本行系缚。发起听闻胜义因行。彼恶自息。是处夜叉无染清净。十善义利。根本寂静求处安静。清净有力广大因行。一处相貌无障止寂。真实咒愿有性生天。清净义利饥渴不生。最上言说有执持止息颠倒。净妙智慧自在无边尽诤染边止喧繁处出暗钝慢。净妙之处无染言说。养育忻喜。颠倒饥渴。如月清凉还无热恼。浊染止息暗钝系缚。布施之因贪染有息。是处菩萨平等随顺。灾祸根本甚深止息。贪欲语言暗钝我慢体无止寂。欲染之性体自喧杂。最上颠倒求因止息。如是增上烦恼之性。修如如行应当止息。是处冤家天后天帝称实患难。贪欲颠倒云何止息。于胜义处根本寂默。希求自在力用殊胜。增上炽然养育善性。烦恼无动如母爱育。清净之众获得快乐。殊胜义利真实无畏。运载制度自在边际。云何贪欲造作希求。菩萨教诲欢喜恭奉。义利趣求尽颠倒事。听闻彼彼出缠寂静牟尼寂默。贪欲暗钝缠盖颠倒世间忧患迁变苦受欲贪义利。如是染因颠倒之法有慢等缚。化生因行广大布施。获得寂静无相胜义。云何相应静住安乐。善心俱起染诤远离。此中我慢本因贪欲。增上边际供养圣贤。清净教诲运载为义。是处冤家天后天帝。真实变化施设语言。自在众等无有圆满。寂静作业有德有力。根本运载圆满障尽。瀑流颠倒寂静远离。彼彼是处布施发生。清净修作希求寂静。菩萨制制有情发生清净因行。是处菩萨真实布施生起闻持。清净聚落随顺净妙。力用边际大乘增上。九地烦恼随顺天趣。王臣自在彼此教诲。冤家明妃天帝憍慢真实瀑流烦恼垢染缠缚我慢诤讼憍逸自在上妙语言。明了智慧烦恼皆止。求胜义处如阿罗汉。真俗之智报身自在。边际相貌寂然如空。忏悔彼过我缚边际。希求止息远离灾难。如是忏除有情三缚。求趣生天快乐众类。无暗钝慢欲贪远离。彼求布施修如来行施设寂静。能为生灵运载负荷圆满无障。彼此安静圆满无动患难不生。长者善友行布施行卒暴给与。圆满相貌能获上味。彼人作烦恼行与冤对居。修正解脱无损减义。菩萨施行严饰尊者护国本生之义次第十九。德行自性真实有力烦恼施为忻求不有严峻修行倒染损减。所谓随顺听闻。菩萨寂默种族正理。广大无尽无彼楚毒。净妙因行希求安静。教诫施为暗慢不有。随顺悲导平等安乐。我慢性无广大行施。求大乘类因行根本。清净智慧求安静处。修自在力听闻正法。无损减边世间真实。是处有清净心行施。王者种族安固无动。烦恼嚣喧迁变皆止。护助群品世间希有。修崇之意净妙因行自省。菩萨最上教示圆满善根。过去寂静有情迁变。善净安住勤求修习。胜义根本寒苦道行。戒德清净如此自性。圣者义利九种相状。生起边际最上调伏。戒德积集出缠缚义。无倒荷负寂静根本。彼彼无性色相不生。听闻记念颠倒之因。有情何有解脱相貌。湛然安住灾难无有。我慢全止远离舍宅尘垢染恶。发生寂静秘密之行。清净自性增长根本净业。难行妙因调伏烦恼苦楚。圆满天趣净妙胜义。持戒清净道行诚实。随顺边际自在胜解圆满净因。出离缠盖舍惊畏讼。爱育彼等安乐无染。我见远离田宅真实。如是希求造作之处。自性损坏不行布施。爱育卒暴增上色相。云何颠倒一行数取诸趣发起言说。根本处所无有染诤。爱乐之法圆满随顺。云何最上胜义之法。自在悲导。有情边际。息恶善友。众染能止。生布施慧。坏我慢边。持戒自性。寂静无倒。随顺闻持。求布施因。胜义清净。圣人了知随顺种族。真实法行颠倒远离。求尽染法闻持满足。界性秘密烦恼永断。自在有力饮食施惠。无和合诤无颠倒慢。修调伏法行成就行。是处菩萨悲导生灵。精求无已圆满趣向。无倒之行为缠缚本。如如因行静住清净。暗毒灾祸苦恼饥渴尽无所有。念念有力出离缠缚胜义根本。聚落城邑在处安乐。本行布施寂然无诤。究竟寂静。资粮满足。希求边际。出离灾难痴迷倒本。胜义调伏颠倒难出。智慧听闻圆满了解。苦恼之患。人之影像。体性非有。婆罗门众智慧有在。城邑聚落人民自在。贪爱缠缚崇修止息。大乘教道发生趣向。世间之人习如来性相应无苦。烦恼体实随顺善业。有学修崇烦恼自止。是处王者行菩萨行。种族圆满有力无倒。名声自在广大施为。智慧身相寂然安住。是大丈夫止静国界。智慧寂静了如本性。发起边际清净妙行。自在调伏最上生起。果报净妙出缠之相。有情闻持天趣智慧。是处广大有情清净妙寂。暗慢除遣。无缚迁变殊胜生起。冤对灾祸冥然止息。贤慧有力慧解真实。相貌和合群生仰重。聚落无乏诚实如是。云何憍恣随顺处所。饮食暗钝进趣边际。清净有德闻持有智。处所寂静善根无染。有情和合别别智生。平等智慧饮食普施。烦恼重障根本犹我。本既染时末亦随尽。如此止息真实教诲。如是缚染俄然散坏。暗慢止息。如来覆荫如天普盖。随顺止息。智之力用无边之功。如王安住。云何行施调伏有智。善言慰谕究竟出缠。随顺因行彼智如此。是处如王。自在教令国人所禀。处所憍慢缚染增上。有情苦恼静止如本。此颠倒因真实我见。希求灾祸无力不起。是处自性施设喧诤颠倒冤对钝弱愚昧缠盖自止憍慢缠缚有情净智意解施设烦恼尽息。如大我慢此为根本。增上智慧善妙语言正解脱义。一切有情供清净众。界性诤讼寂然止息。不坏瀑流苦恼无边。上妙制度须凭胜义。布施无尽求天趣因。忧恼饥渴无大智恶。净妙听闻如是安乐。净智闻持如盖覆荫。染法不生增上寂静。如王教令善净因业出生智慧。无时不欲清净之众。智慧力用具足妙定。道行增长边际殊胜。静妙上品自在覆荫。究竟边际世间安静。在处平等处所最上。施因所得发生胜义。菩萨教诲。如是王者。修无相行随智慧力。天趣净妙缠盖远离。作诤讼法无根本施。有冤对行彼实无因。求弃染法增上净妙。发生因行正理自性。德业清净止息慢类。有学寂静无钝弱行。制度群品止息愚昧。道德行施无处不运。自在有力染倒尽止。圆满如行出离诤染。苦恼冤亲复能远离。彼智慧性善净圆满。真实因缘殊妙生起。忿怒迁变造作诤讼颠倒语言非天之行。饮食希求无修彼智。贪欲语言无真实慧。心地无实缚染生起。烦恼障在希求喧诤。有大国王演说正法。令心欢喜随顺正理。自在边际增上智慧。瀑流烦恼忧恼相貌。圆满听闻。颠倒慢法一切远离。云何根本布施。善法颠倒染慢散坏。业道圆满支分随顺。正理饥渴边际增上。远离调伏。云何求尽颠倒。造作清净出离诤讼。忻求善静悲愍十善。善友智慧圆满修作。行清净行福德如此。名色五蕴希求无动。听闻秘藏彼因无边。彼烦恼倒真实苦恼。圆满学处身体净妙。世间福德果报不虚。云何增上究竟边际。听闻学处求彼胜义。真实清净倒染不生。饥渴缠缚意地无障。坏灭缚染如空无碍。思惟不有。卒暴缠眠。根本皆尽。如来自性本由智了。最上所诠须仗言说。执持暗弱毒患因法。业道之缘全凭智力。力用清净三毒不生。自性闻持求心满足。三乘运载同归寂灭。真实支分离倒圆成。瀑流烦恼三种根本。本既断时余皆远离。随顺诸佛清净教诲。如是之法名正解脱。有情相应因于忧恼。严峻所在说大乘法。求秘藏因无名色相。染诤远离圆满如是。有情是处随顺贪欲。造作烦恼自在颠倒。清净义利成就真实自在最尊。无我法义见无倒。无暗昧施有情证此。胜义无相执持无减。善净妙因随顺有力。自性澄寂荫覆义利。有布施力清净闻持。为报身本福德无坏。迁变之行有为真实。因业自在如阿罗汉。寂然和合随顺出缠。求本觉性长养真实。三业无犯求如如义。

　　　　菩萨本生鬘论卷第七



　　　　菩萨本生鬘论卷第八

　　　　圣勇菩萨等造
　　　　宋朝散大夫试鸿胪少卿同译经梵才大师绍德慧询等奉　诏译
  </div>
  <div class="pagination">
   <a href="菩萨本生鬘论.html">
    上一页
   </a>
   <a href="菩萨本生鬘论.html">
    1
   </a>
   <span class="current-page">
    2
   </span>
   <a href="菩萨本生鬘论_page3.html">
    3
   </a>
   <a href="菩萨本生鬘论_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
