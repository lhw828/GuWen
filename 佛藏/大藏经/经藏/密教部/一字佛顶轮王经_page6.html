<!DOCTYPE html>
<html>
 <head>
  <meta charset="utf-8"/>
  <title>
   一字佛顶轮王经 - 第 6 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   一字佛顶轮王经 - 第 6 页/共 8 页
  </h1>
  <div class="content">
   是时阿阇梨重复咒印香炉而执持之。面东长跪咒香焚烧。启白十方一切诸佛。一切顶轮王菩萨。一切菩萨一切金刚诸天龙神。及诸业道一切神祇等。悉证知。我今请此地是我方地。我于是地建立七日七夜一字佛顶轮王大曼拏攞道场法会。供养十方法界一切诸佛善逝世尊。甚深般若波罗蜜多一切秘密甚深法藏难思法门。诸大菩萨一切金刚诸天神等各并眷属。请证成就。我欲护身结界法事。在此方地东西南北四维上下。所有破坏佛法毗那夜迦恶鬼神等。皆远出去七里之外。若护佛法善神鬼等。于佛法中作利益者。任当安住(作三白已)则结一切顶轮王心印。护身诵摧碎顶轮王咒。咒白芥子香水七遍。用散十方。结封坛界。然后可其肘数方圆。掘去恶土瓦石根木。骨草及诸恶物。坑深一肘。以净好土坚筑平治。起基半肘。坛东北面令少下垫。其坛四角中心当。各又穿一小圆孔。深于半肘。中埋七宝五谷等物。其七宝者。一金二银三真珠四珊瑚五虎珀六萨颇胝迦宝(唐云似水精未详)七琉璃。其五谷者。一大麦二小麦三稻谷四小豆五胡麻。其七宝片。等分如豆。和五谷各一合。分以净白绢。和同裹持。咒之七遍。以五色线系头。埋置五孔之中。留其线头出地面上长五指量。一埋已后永更不许重出取之。如法平填。以新净瞿摩夷和黄白土。香水熟泥。逐日旋转如法涂饰。又咒白芥子散方结界。复可坛外界。从东北角至东南角。及西南角西北角。各竖一竿皆长丈二(无问竹木)又从东北角竿向上一丈。系绳竿上。引至三角亦如是。系至东北角匝竟。则从东北角。间错悬列种种神幡及缯绮罗幡花条铃带。金银莲华四布庄严。十六肘界外四面方别。又量取四尺之地。如法治饰系绳封界。礼设行道。
　　又结印护身入坛。诵摧碎顶轮王咒。咒白芥子。及咒烧火食灰。一百八遍。次诵一切顶轮王心咒。咒白芥子灰等数亦如上。复当持是白芥子灰。从坛东北角右转。诵咒周匝。抛散四维上下。结净坛界。又诵摧碎顶轮王咒。咒佉陀罗木橛四枚各长九寸。一百八遍。次诵一切顶轮王心咒。如前咒橛已。从东北角一咒一钉橛满一七下。钉余三角橛等法亦如是。又于西面长跪而坐。咒安悉香沉水香七遍烧之。结佛眼印诵佛眼咒。印咒香炉七遍。手执香炉复作是言。我今某甲启白十方一切诸佛。一切般若波罗蜜。一切顶轮王菩萨。一切观世音菩萨。一切诸大菩萨。一切金刚藏菩萨。一切天龙八部护塔护法诸善神王等。证知我苾刍某甲。作一字佛顶轮王灌顶大三昧坛。法王功德如意成就。请求加祐作是语已。又从坛东北角。周匝右转。轮结一切如来心精进印。一字顶轮王印。转法轮印。一切顶轮王心印。如来眼印。难胜奋怒王印。摧碎顶轮王印。如是七印。东西南北四维上下次第轮结。结坛方界。又于坛心面东安立。以一切顶轮王心印。摧碎顶轮王印。皆于顶上一尺上高。右转三匝及印于地。名结上方下方大界。又作军荼利金刚结界之法一遍。如是结界名一字佛顶轮王灌顶法坛大三摩地结界之法。然后出坛。与其画匠及一曾入坛授法弟子。结印护身语云。汝持五色线绳。随我入坛。从东北角逐日回转。臂量坛位。内外街道分为四院。唯开西门。分内心院。方阔四肘都分一十三隔。其当心隔方阔二肘。中画释迦牟尼如来。面西瞬目结跏趺坐。作说法相坐宝莲华师子宝座。顶放大光。当于佛前右边。画一字顶轮王菩萨。瞻仰如来半跏趺坐。左手执开莲华。于花台上侧竖画一七宝金轮。绕轮锋刃。画大火焰。右手扬掌。于佛左侧立画具寿善现。于佛右侧立画具寿庆喜。擘四面隔为十二隔。佛右北隔画雹烦恼王菩萨。手胸侧把开莲华。于花台上竖画一股金刚杵。右手胸侧扬掌。佛右南隔画光聚顶轮王菩萨。左手胸侧把开莲华。于花台上画佛心印。右手胸侧。以大拇指头指直伸。其中指无名指小指。屈于掌内。次雹烦恼王菩萨东隔画高顶轮王菩萨。左手屈上把开莲华。于花台上侧竖画八辐金轮。右手胸侧扬掌。次光聚顶轮王菩萨东隔。画白伞盖顶轮王菩萨。左手屈上把开莲华。于花台上画于伞盖。右手当胸把开莲华。次当佛前西面南隔。画一方圆一尺二寸八辐宝轮。绕轮辋刃遍画火焰。次北隔画胜顶轮王菩萨。左手当胸把开莲华。于花台上竖画一釰。绕釰刃上画大火焰。右手屈外把青优钵罗华。次东北隔画曼殊室利菩萨。左手胸前侧把青优钵罗华。右手屈上向内扬掌。次曼殊室利菩萨南隔。画一切义成就菩萨。左手当腹侧上把开莲华。于花台上竖画五色螺。右手胸侧扬掌。东北角隔。画摧碎顶轮王菩萨。左手胸侧把开莲华。于花台上画金刚幢幡。右手屈上向内扬掌。左画佛眼菩萨。左手当奶把开莲华。于花台上画佛心印。于印两边各画一眼。右手屈上向内扬掌。东南角隔。画会通三顶轮王菩萨。左手当胸把开莲华。于花台上竖画金刚杵。右手当胸向外扬掌。右画如来毫相菩萨。左手当奶侧把开莲华。于花台上画佛毫相印。右手四指虚屈作拳。大指直伸搏右胁侧。西南角隔。画会同一切超顶轮王菩萨。伸以左手仰左髀上把开莲华。右手当胸仰拳四指大指直伸。右画如来槊菩萨。右手执槊。于槊刃下画悬缯带。手微屈四指搏腹侧上。西北角隔。画圣无边顶轮王菩萨。左手覆屈搏左胁侧把开莲华。于花台上竖画宝螺。右手当奶侧手扬掌。右画如来牙菩萨。伸以左手置左髀上把开莲华。于花台上画如来牙印。右手当胸虚拳四指。大指直伸。是诸菩萨身光色相如前所说。各以花冠璎珞环钏种种衣服而庄饰之。佩通身光。莲华座上半跏趺坐。分第二院。当阔二肘。四面共分二十四隔。东北角隔南第一隔。画东方宝星如来。左手覆当胸上把袈裟角。右手扬掌。南第二隔画北方阿閦如来。左手仰伸脐下把袈裟角。右手覆伸置右髀上施无畏相。南第三隔。画西方无量光如来。以左手背押右手掌伸置脐下。南第四隔画南方开敷莲华王如来。覆伸左手脐下把袈裟角。右手屈上仰上扬掌。南第五隔。画一切佛心印。光焰围绕。如是四佛身金色相。佩通身光。于宝莲华师子座上结跏趺坐。
　　北面西北角隔东第一隔。画毗俱胝菩萨。面有三目身有四臂。一把莲华。一把君持。一把数珠。一仰伸脐下。右画二侍者。各长跪坐莲华座。一捧花一散花。东第二隔画多罗菩萨。左手仰掌横伸脐下把青优钵罗花。右手屈上仰掌。右画二侍者菩萨。二俱合掌长跪坐莲叶座。东第三隔。画观自在菩萨。左手当胸把莲华。右手仰伸脐下。画白衣观世音菩萨母。左手把开莲华。右手伸于脐下。东第四隔。画得大势至菩萨。左手搏脐下把半开莲华。右手当胸侧扬掌。右画摩诃湿废多菩萨。左手仰掌置左髀上把于莲华。右手作摩顶势。东第五隔。画马头观世音菩萨。左手当胸把钺斧。右手把莲华荷叶等。右画大吉祥菩萨。左手搏脐把开莲华。右手仰伸置右髀上。是等菩萨身光肉色如前所说。各以花冠璎珞环钏。种种衣服而庄严之。处莲华座半跏趺坐。南面东南角隔西第一隔。画金刚密迹主菩萨。左手胸侧把金刚杵。右手扬掌。右画摩莫鸡金刚母菩萨。左手胸侧把金刚杵。右手仰掌屈伸脐下。画计里枳攞金刚菩萨。左手当胸把金刚杵。右手扬掌。西第二隔画金刚种族生菩萨。以右手背押左手掌伸置脐下掌金刚杵。右画细那金刚童子。左手当胸邪把金刚槌。右手按右髀上。西第三隔画奋怒月点金刚菩萨。面目嗔怒。右手胸侧邪把金刚杵。左手屈上拄三戟叉。右画军荼利金刚童子。左手当胸邪把金刚杵。右手拄三戟叉。西第四隔。画执金刚拳菩萨。左手当胸邪把金刚拳印。右手仰掌置右髀上。右画善臂金刚童子。头上画金刚杵头。以二手臂左右交叉相押各把金刚杵。西第五隔。画执金刚钩菩萨。左手当胸邪把金刚钩印。右手仰掌置右髀上。右画执金刚锁菩萨。左手当胸把金刚锁印。右手仰伸脐下。右画姥[巿*犬]陀絮迦金刚童子。左手把金刚杵。右手当胸侧扬掌。是等金刚身光色相如前所说。各以花冠璎珞环钏。种种衣服如法庄严。皆莲华座上半跏趺坐。西面西南角隔北第一隔。画最胜三界菩萨。面有三目狗牙上出面目大怒。左手当胸邪把金刚杵。右手拄一长刀。右画不动使者。面目嗔怒。左手把罥索。右手当胸邪竖把剑。北第二隔画弥勒菩萨。左手把莲华。于花台上画澡罐。右手扬掌。右画难胜大奋怒王神。面目大怒。左手当胸邪把金刚杵。右手把剑外作拟势。门北第一隔。画曼珠室利童子菩萨。左手当胸把开莲华。于花台上画三股金刚杵。右手屈上仰掌向外。左边画二侍者。一名瑦跛计始你菩萨。二名计始你菩萨。一执槊一执刀。皆右手执。次门北第二隔。画普贤菩萨。右手当胸邪竖把剑。左手屈外仰掌。右画始嚩么[可*欠]明咒王。邪立怒身伸以左手作掴用势。右手当胸作黄白色。是等菩萨佩通身光。色相如前所说。各以花冠璎珞环钏。种种衣服而庄饰之。皆莲华座上半跏趺坐。东北角隔。画东方无畏神。身青绿色面目嗔怒。右手当奶把捧。左手作拳按左髆上。左右各画一侍者。一立把捧。一跪合掌把罥索。东南角隔。画南方灭怖畏神。身赤黄色面目嗔怒。左手搏脐邪竖把捧。右手当胸微虚作拳。左右各画一立侍者。一把三戟叉。一把金刚杵。西南角隔。画西方难胜神。身白黄色面目嗔怒。左手当胸把罥索。右手作拳按右膝上。右画一侍者。长跪而坐。执三戟叉。西北角隔。画北方解除怖畏神。身紫赤色面目嗔怒。右手胸侧邪竖把刀。左右各画一立侍者。一执刀一执轮。是四方神各以花鬘璎珞环驯。种种衣服如法庄严。皆莲华座半跏趺坐。分第三院亦阔二肘。纯画青地。金绳交道宝花庄严。分第四院亦阔二肘。四面共分四十二隔。东方面隔。画净居天。他化自在天。及画一切天等。东南方面隔。画帝释天王。画火天神。及画一切天仙而为眷属。南方面隔。画那罗延天。阿难陀龙王。焰摩王。及画鬼子母。毗舍遮鬼。布单那鬼而为眷属。西南隔。画大吉祥天。罗刹王众。及步多鬼众而为眷属。西方面隔。画水天王并其眷属。于水天王左右隔。画难陀龙王。跋难陀龙王而为眷属。西北方面隔画风天神。画诸明咒仙。及画蘖噜荼王众而为眷属。北方面隔。画摩醯首罗天。画摩诃细那咒神。瑦摩天女。及画诸药叉等而为眷属。东北方面隔。画大梵天王。伊首罗天众。及画鸠槃荼鬼。诸种族鬼而为眷属。又东门南第一隔。画日天子。及画七星天众前后围绕。西门南第二隔。画月天子。及画七星天众前后围绕。又西门北第二隔。画度底使者画毕栗沙迦神。及画余诸使者。又东门首画满贤药叉神。宝贤药叉神。提头赖吒天王等。又南门首。画毗楼勒叉天王。及画七星天众左右围绕。又西门首。画毗楼博叉天王。画半支迦大药叉神。又北门首。画多闻天王。及画七星天众左右围绕。是四天王身服庄饰如前所说。是诸天仙龙王神等。各以自服本所器仗而庄严之。总半跏趺坐。
　　其内第一当阔二寸半。四面周匝竖画金刚杵。杵头相拄。一一杵上遍画火焰。其第二院界亦阔二寸半。四面皆画七宝界道。外第三院界当阔三寸。四面周匝遍皆竖画金刚杵。杵头相拄。遍于一一杵上。画大火焰。其第四院界当阔四寸。四面亦画七宝界道。外第五院界当阔六寸。四面周匝皆遍竖画金刚杵。杵头相拄。亦遍一一杵上画大火焰。其内外院地。皆涂青地。其坛面内外两门南。皆侧开一门。当令咒者出入行动。如是画坛或于绢上或细布上。可其肘量如法图画。其匠每日清洁洗浴著新净衣。受三归戒以白芥子调和彩色。依法图彩。诵一切顶轮王心咒咒诸彩色。及咒香花饮食香水余供养物等。持布献之。若图画已则以一切顶轮王根本心印咒。摧碎顶轮王印咒。各咒印白芥子一七遍。于内外院右转散洒。结坛四方四维大界已。复可坛上安一大宝彩伞盖。其内第三院外四角头。准前法用竖竿系绳。唯以诸佛菩萨幡诸妙彩花铃带珠佩等。四面悬列间错庄严。于其四门四角。各双对悬金刚之幡。外第五院四门四角。亦各对悬四天王幡诸神王幡。于内外院上方四面。以新大幡围绕作额。下方外院四面。遍敷新净毡褥席等。于内院释迦牟尼佛前。置一香水瓮。内外四角各置一香水瓮。内外院四门亦各对置二香水瓮。其香瓮等受一斗。各于瓮中置五谷子七宝片等。满盛香水。等于口中插一切枝花叶等。其内外院四面界上。共布二百枚杂色琉璃泡花金银杂花。又以四银槃。一盛烧香。一盛于花。一盛白芥子小石子等。一盛种种末香。当置外院西门两侧。内外三院四门四角。各置香炉烧众名香。是时咒者每欲结印诵咒请召。皆须洗手漱口又复咒持香水白芥子。右转散洒。结印护身西门跪坐。又咒香炉七遍。手执香炉复启白言。我今某甲供养十方一切诸佛。五顶轮王。一切甚深般若波罗蜜多无边法藏难思法门。及曼殊室利菩萨。普贤菩萨。弥勒菩萨观世音菩萨。金刚密迹主菩萨。诸大菩萨一切金刚族众菩萨。天龙八部护塔护法诸善神王一切使者。悉请降临证知我今某甲作持一字佛顶三摩地咒坛法事。无上功德如意成就。请求加祐(如是三白)即结一字顶轮王印。一切顶轮王心印。摧碎顶轮王印。皆以印顶戴恭敬。及摧碎顶轮王印咒印七遍。印左肩右肩咽下心上左右膝上眉间发际。及印顶上顶后。如是等处皆印三度。名结身界。若护同伴及护弟子法亦准此。乃以右手大拇指中指。持掐数珠。左手执金刚杵。印银盘内白芥子。诵一切顶轮王心咒。摧碎顶轮王咒。各咒一百八遍已。还放数珠及金刚杵置银盘上。又结摧碎顶轮王印。印白芥子小石子等七遍。次结一字顶轮王印。印白芥子小石子等亦一七遍。次结一切顶轮王心印。如前印于白芥子小石子。则持芥子银盘。从坛场内东北角。右转散白芥子。如是周匝四维上下。如法散竟持其石子。从坛外院东北角。抛其石子。如是周匝四维上下各抛一石。石所到处名为外界。芥子到处名为内界。还复入坛结摧碎顶轮王印。印于坛地诵咒七遍。名结地界。四角四方以印空中。右转七匝诵咒七遍。名结八方大坛城界。入坛中院又结手印。顶上一尺右转七匝诵咒七遍。名结上方空界。及作军吒利金刚结界之法竟。又四角四门烧香已。
　　则当如法召结请佛印　以左右二无名指二小指。右押左相叉在掌中。直竖二中指头相拄。其二头指直开相去四寸半。并二大指直竖去中指八分。印咒诵一字顶轮王咒。至第四遍是二头指渐渐屈入于掌。咒满七遍并手印和南顶礼。向内散印。是印力能请召一切如来。
　　莲华座迎印　以二小指竖相著。其二大指亦竖相并著。其余六指均匀散开。竖伸微曲如初月形。似开莲华。诵一字顶轮王咒满一七遍。即并屈二大指向于掌内。顶礼迎之。向内散印。
　　请坐印　以右手五指。竖珿头相捻。以左手头指中指无名指。握右手五指上。大指押上。直伸小指。诵一切顶轮王心咒七遍。请坐于座。散去坐印。请释迦牟尼佛坐坛心位。次请一字顶轮王亦依前法。次从东行北头第一请。乃至南头位。尽法亦准前。次从北行西头第一请。乃至东头位尽法亦准前。次从南行东头第一请。乃至西头位尽法亦准前。次从西行南头第一请。乃至北头位尽法亦准前。次请中院亦依前法。次请外院亦依前法。如是请召一切诸佛一切顶轮王菩萨及诸菩萨金刚菩萨诸天神等。随结本印。若请佛者结前请佛之印。若请一字顶轮王菩萨及余顶轮王菩萨。当结一切顶轮王同请唤印若请一切菩萨及金刚菩萨帝释梵王并诸天等。皆结一切如来心精进印。其迎印坐印准同前印。内院中院外院皆依画位。称一一佛名称一一菩萨名称一一金刚名称诸天名。结印诵咒称名礼请。如是一一请佛菩萨金刚诸天神等。随请随想。会坛住位总奉请竟。
　　结大三昧敕语结界印。准前请佛印。改二头指各捻中指背上节。屈二大指各附头指下节。其二手掌相去四寸。以印顶戴恭敬头上缓缓随日右转三匝。诵一切顶轮王心咒。咒加畔驮畔驮四字七遍。则应敕云。三昧结界威仪具足。启请圣众如法住位安座而坐。又于西门合掌顶礼长跪恭敬。手执香炉烧诸名香。想诸画佛菩萨金刚一切天神。如真报身各坐于座。动视观佛佛说法相。复口启白奉请结界。愿诸圣众各依本位威仪具足如法而住(说是语已)即取银盘种种香末。两手掬香诵一切顶轮王心咒。咒香末七遍。从内院散释迦牟尼如来上及五顶轮王诸菩萨上。次当遍散第三院一切佛上。及散一切菩萨金刚等上。乃至尽散诸天神等普同供养。复取银盘内花两手捧掬咒七遍已如散香法普同供养如是供养名香三昧陀罗尼供养。名花三昧陀罗尼供养。作是法已。复以左手执金刚杵。右手把数珠。口云我今某甲顶戴恭敬一切般若波罗蜜多无边法藏恒沙万德。今从十方一切诸佛。敬受此法。说是语已即举两手顶戴恭敬。如斯作法名顶戴恭敬受持之法。又放数珠金刚杵等置银盘上。顶礼世尊。手执香炉焚香供养。绕坛三匝辞佛却出。又内第三院及外第二院。以种种香花酥蜜乳酪沙糖乳粥酪粥油麻粥粳米饭饼食果子如是食果皆新鲜好。以金银铜盘叠等。如法庄盛一一随位四面布献。又以酥蜜乳酪乳粥酪粥种种香花一切饮食及果子等。外院随位四面行列而供养之。内院四面四角各燃蜡烛。外院四面燃灯供养布为灯鬘。又取一切饮食花果各等少分。置净水盛于罐中。持诣净树下处或竹丛下。诵咒三呼一切鬼神来食我之甘露饮食。倾弃于地即回而去。如是施法加人福祚。
　　此坛广法从初作日乃至竟日。种种仪则修坛方法。阿阇梨法。教弟子法。入坛之法灌顶之法。准诸大灌顶经坛法用同。智者应知作是法人并及同伴亲弟子等。皆一出一入澡浴清净。坛内庄严勿乱语笑。一心念佛。各三对衣皆新净者。一对入坛。一对吃食。一对于外经行上厕是。阿阇梨又更入坛。内外两院右绕行道周匝观看。诸庄严物何者如法何不如法。使命弟子随复庄严。或自庄饰已。出坛如法洗手漱口。又准前结一字顶轮王敕语大三昧耶印。诵一字顶轮王咒。遍遍之后加畔驮畔驮四字。四方四角中央以印空中。右转三匝咒声勿绝。四维匝已即重启云。一字顶轮王三昧结界威仪具足。白诸圣众如法安住受诸供养。乃待周毕如是作法。名大结界。安慰定坐。
　　复次咒者又于西门。合掌顶礼绕坛行道。门别礼拜梵音赞叹。想是坛场种种庄严。如菩提树金刚道场说法之会。生奇特想。想本尊佛及一切佛菩萨金刚诸天咒神咒仙龙王一一次第如真身者。又于第四院西门长跪结印。诵咒咒印香炉七遍。乃执香炉烧诸名香。诵咒普为一切天龙八部国王王族大臣僚佐。及过去今生一切师僧父母十方檀越六趣四生一切有情同修行者。及为自身各烧一丸之香。至心想像香云饮食一切花果。供养释迦牟尼佛。五顶轮王菩萨。曼殊室利菩萨。一切义成就菩萨。摧碎顶轮王菩萨。佛眼菩萨。会通三顶轮王菩萨。如来毫相菩萨。乃至如来牙菩萨。观世音菩萨。金刚藏菩萨。及外院诸佛一切菩萨一切金刚一切天仙各及眷属。皆坐本位如在目前。一一之前如法供养。复当运心想是香云遍至十方一切佛刹菩提道场种种法会。一一供养一切诸佛菩萨金刚一切天仙。如是香云于一一佛刹。化作香宫殿楼阁。七宝池台。微妙音声。一切佛事供养海云。一切宝花曼陀罗花曼殊沙花俱物头花瞻卜迦花供养海云。一切末香供养海云。一切涂香供养海云。一切烧香供养海云。一切奇特大摩尼宝供养海云。一切诸天种种甘露饮食供养海云。一切诸天种种奇妙衣服璎珞供养海云。一切诸天上妙花鬘宝冠镮钏供养海云。遍满十方法界一切佛土而供养之。及遍十方六道四生一切病恼有情一切地狱受苦有情处。出和雅音称赞三宝。随闻随得离诸地狱种种苦受。满众生愿。病苦有情香云入体。除去一切身心病恼。如是供养于诸念诵亦常作之。顶礼诸佛一切菩萨。绕坛行道合掌赞叹。发大弘愿辞佛却出坛外。其受法人诸根端好性复纯正发菩提心。香汤净浴著新净衣。如法皆与发露忏悔过现身业口业意业五逆十恶诸罪。授三归戒问言。汝等决定能学诸佛一字顶轮王秘密法藏。不生疑惑。是受法人等一时答言。我今某甲誓当学一切诸佛甚深法藏。决定诚信不生疑戚(如是三问三答)。
　　是时阿阇梨诵一切顶轮王心咒。把线随受法人数结于咒索。一咒一结满四十九结。系受法人右臂之上。一一如是系于左。又以摧碎顶轮王咒咒白芥子。一咒一打受法人顶。满三七下或一七下。复与结印为印左肩右肩咽下心上眉间发际顶上顶后左右膝等。又诵一字顶轮王咒。咒受法人一百八遍。诵佛眼咒咒净白练一百八遍。系[仁-二+密]受法人眼。即收银盘内花。教云。两手如法捧花。从坛西门执手。引向外第五院西门住立。教发大愿掷手散花。乃解眼帛语云。汝所散花著某佛某菩萨某金刚某天神使者等上。好记莫忘。复教合掌恭敬礼拜。其一一弟子法皆如是。若有散花三回总不著诸位者。特勿解眼帛去。即随摈出。是大罪人不入坛。教令忏悔无始今生一切罪障。是诸弟子散花总竟。重为启白诸佛菩萨金刚神等。方始重引准前散花。著者解眼不著者至竟摈出。更勿重入见坛。其诸弟子已散花者。令坛西门外面东行列。长跪合掌一心瞻佛。其阿阇梨亦自如法发愿赞叹散花供养已。整理威仪领诸弟子。启白礼赞引前。一时绕坛行道。念心无乱还坐本座。
　　次为灌顶。其坛西门外。当如法作四肘严饰灌顶水坛。如法结界悬缯幡花。如法安置一盘饮食。四角然灯。当是坛心置一床子。敷白茅草令受法人于上结跏趺坐。又使二人一执紫伞盖。盖阿阇梨头上。一执白伞盖当水坛上。盖灌顶人头上。阿阇梨当自擎取大坛中心佛前香水瓮。诵一字顶轮王咒。咒香水瓮一百八遍。出于坛外一一次第。唤引弟子到灌顶坛。右绕三匝教令床上面东结跏趺坐。其阿阇梨亦自上坛床边端立。又问是弟子云。所散花著何佛菩萨金刚诸天身位之上。弟子答云。著某佛某菩萨某金刚天等身位之上。随其所答。教作其本散花著。佛菩萨金刚等印。印中著花。教令至心随念某佛菩萨金刚等名。其阿阇梨亦各为结某佛菩萨金刚等印。印弟子顶。随诵某佛菩萨金刚等咒。与灌于顶。为发愿言。愿是某甲从今已去。常为诸佛一切菩萨一切金刚摄受加被。蠲众罪垢速证某佛菩萨金刚等法及一字顶轮王最上悉地。灌顶竟已教云。散花。解散其印。著衣入坛。顶礼谢佛还坐本座。其余弟子法皆准此。若有入此坛中灌顶授法。得作诸咒大灌顶阿阇梨师。又得一切诸佛菩萨金刚独觉声闻诸天咒仙大明咒王悉皆见知加被拥护。是人当得受于菩萨地位。乃至无上正等菩提更不退转。次以内外四角四门香水瓮。如前咒之灌同伴人顶。亦皆蠲众生无量垢障诸佛护持。若有见此一字顶轮王。坛信向随喜洁身恭敬绕坛礼赞。亦得消除一切罪障。及当入受一切法坛。即当不为一切毗那夜迦。姥[巿*犬]陀絮迦等。作生障恼。十地菩萨大威德者。亦不能坏。速令成向一切咒法。所入此坛灌顶受法之者。应自舍身誓为一切诸佛弟子。阿阇梨弟子誓愿恭敬。给侍诸佛及阿阇梨处。应所先施阿阇梨上下名服。其坛南门外门东侧边。准同下说如法。修饰布瑟置迦火坛之法。其阿阇梨于火坛。当又整仪面东跪坐。当以酥蜜胡麻人沉水香末白檀香末苏合香安悉香熏陆香稻谷华。各等分相和咒七遍已。先请火天坐火炉中。以右手[摞-田+莫]一咒一烧满七遍已。即心里请云。大火天神且出炉外侧边安坐。今欲供养诸佛般若波罗蜜多一切顶轮王菩萨诸菩萨等。作斯语已。即请一切顶轮王菩萨至火炉中莲华上坐。其阿阇梨即以左手执金刚杵。一一次第单唤弟子。近阿阇梨左边。合掌作礼胡跪仰掌。以金刚杵定印弟子手掌心中。当以前酥蜜香等。右手攥掷一咒一烧。一称弟子之名满一七遍。语云。汝复还归本座而坐。其余弟子法皆准此。印掌烧食一一总竟。即启一字顶轮王菩萨。还归本座而坐。次请坛中心释迦牟尼佛。至火炉中莲华上坐。准前一咒一烧酥蜜香等。满一百八遍竟。准前启佛还归本座而坐。其次准前请召之法。一一次第请诸佛菩萨金刚诸天神等。各结本印各诵本咒。结莲华印一一迎坐火炉心中。各诵本咒一咒一烧前酥蜜香等。满一百八遍或三七遍皆通供养。一一次第烧焯火食献供养已。一一随作本印。迎送还坐本座。如是诸位各各迎请供养。送法如前无别。次从东面北头第一请。一一乃至南头位尽。次从北面西头第一请。一一乃至东头位尽。次从南面东头第一请。一一乃至西头位尽。次从西面南头第一请。一一乃至北头位尽。其外两院法亦准此内院请法。如是供养一切火食总周毕竟。复次一为于国王王族。二为大臣僚佐。三为过现一切师僧父母。四为业道冥官。五为十方施主。六为十方法界六道四生三涂八难一切有情。如是六种所为烧焯火食供养者。皆随所为称名启白。同诵一切顶轮王心咒。一咒一烧各三七遍竟。其阿阇梨乃复自为烧二十一遍。及为道场处主人。亦烧二十一遍竟。时阿阇梨又净洗手。把持香炉烧诸名香。右转绕坛行道一匝。于西门前合掌礼拜至诚谢云。今所供养香华饮食多不如法。深大惭愧诸佛圣众。作斯语已又复礼拜。其阿阇梨即便轮结当部中印。及结诸佛菩萨金刚天印。不须诵咒。一一次第显示徒众。而为供养种种法事已。又入道场绕坛行道。种种赞叹礼拜忏悔。广发弘愿竟已。是阿阇梨又唤最长灌顶受法弟子。当以左手抱弟子右手大拇指。诵佛眼咒作扇底迦法。烧焯火食一百八遍。令是受法第一弟子。蠲众障累。随其所作一切法坛自在无碍。任所修为。其阿阇梨又执香炉烧诸名香。绕坛行道无量赞叹发弘愿已。西门礼拜仰启愧谢。今此会作种种法事。香花饮食皆不如法。惭愧圣众。愿大慈悲布施欢喜。则结解印左转。诵一字顶轮王咒。后加闷遮闷遮四字七遍。准前请召之法。先从坛心中院座主乃至外院一一各用本印咒等。启白发遣各还本土周尽竟已。其阿阇梨手执炬火。领于弟子入坛。一一指示语云。此是某佛某菩萨某金刚某天神等像坐位。一一指示竟即诵除坛咒三七遍。即便收拾一切幡花供养物等。以净稀泥左转。涂扫画坛地却。特莫至见日出之时。密迹主此地得名金绳界道七宝合成。诸佛居止演说大法转法轮处。可于此地建立佛堂塔等为最为上。若人住上业有损。其坛内财物。阿阇梨分为三分。一分施入常住供养众僧。一分给施贫下乞人。一分阿阇梨自受取用写经画像。其诸饮食亦分三分。一分施外众僧。一分施于贫下乞人。一分施于水陆鸟兽。是入坛者皆不应食此供养食。若所请唤发遣之时。皆诵一字顶轮王咒。佛眼咒等。密迹主此一字顶轮王咒能断他咒。一切障碍毗那夜迦。尽皆怖走。作斯坛处方圆五百逾缮那。一切他咒悉不成就。诸魔鬼神怖不中住。菩萨咒神一切诸天咒仙龙王药叉罗刹乾闼婆阿素洛紧那罗迦楼罗摩呼罗伽等。见此依法受持一字顶轮王咒人。礼敬观赞尊重如佛。是故智者应常想忆诸佛菩萨金刚。涂坛供养。密迹主如是图画佛形像菩萨形像金刚形像乃至天龙神鬼形像。是名上坛。
　　其中坛者肘量院位一切庄严。亦各依前一一次第。当以五花粉作开敷莲华。为佛花座位菩萨花座位金刚花座位乃至诸天龙神鬼座位。各于一一花座台上。皆以其粉各作本佛印。作菩萨印。作金刚印。乃至诸天龙神鬼印。是等印上绕有火焰。是名中坛。
　　其下坛者肘量院位一切庄严。亦各依前一一次第。亦以五色粉作佛座位菩萨座位金刚座位。唯作花座乃至诸天龙神鬼座位。如是三坛种种法事。上法中法下法摩坛请召。一切供养诵咒行道。皆逐日转吉相成就。
　　密迹主又有随心供养成就坛法。准前启白。方量四肘如法泥拭。分为二院画宝界道。界阔三寸。分内中院方阔二肘。当院中心画一肘白红开敷莲华。于花台面。画一尺量十二辐七宝金轮。绕轮辋刃。周画火焰。于四角地各画如意宝瓶。又于瓶口画宝枝叶花果。分第二院当阔二肘。擘开四门。除四门位分十二隔。东门南隔。画天帝释金刚杵印。南门东隔。画大天神印。南门西隔。画阎罗王印。西门南隔。画罗刹王印。西门北隔。画龙王印。北门西隔。画风天神印。北门东隔。画多闻天王印。东门北隔。画伊首罗天印。其四角隔。各画二金刚杵。十字交叉。如是印等莲华台上如法画之。此诸印上绕画火焰。是二院地皆涂青地。中置一字顶轮王像。四面悬列种种幡花。外四角头置香水瓶及以花香末香烧香乳粳米饭酥蜜酪等。随心供养。日日依法断诸谈论。洁身护身诵咒祈求。恳诚作法则速成就。
　　又法以白[疊*毛]或白绫罗作一伞盖。于盖上顶四边。帖金如法庄饰。系置七尺竿头。插坛心上。每日三时烧沉水香。诵咒咒盖满一千万。乃于十五日。倍洁身服作大供养。手执伞盖面东趺坐。调调诵咒。咒令伞盖放大光焰。则证身通寿娜罗钵底地。证诸法义诣诸佛刹。百千众生喜视为伴。一切如来诸大菩萨共所歌赞。
　　又法诣深山处简择胜地。启白如前。掘地筑治作四肘坛。基高一如法摩饰。可坛心上画广四尺四寸面开敷七宝千叶莲华。坛四院界等阔三寸。画宝界道唯开西门。于四角上各画宝珠。皆绕珠上周画火焰。每日如法清洁身服。烧沉水香护身结界。于花台上安详趺坐。诵一字顶轮王咒满一千万数。即从地中涌出一千大仙神众。是时咒者则证神通。身出光焰照五由旬。五顶轮王一切深法一时证悟。为大娜罗钵底。无量咒仙而为其伴。寿命一劫变身如天。
　　又法清洁身服。以紫檀木或白檀木或尸陀林棺木钉铁。作三股金刚杵。以牛五净汁浸。重重浴治。次以香水重重灌洗。咒一千八遍置坛心上。广设供养。绕坛四布百盏苏灯。供养诸佛五顶轮王大菩萨等。每日六时治洁身服。勤加结界轮印护身。右手掐珠左手把杵。准前安详莲华台上。净心诵咒咒杵。乃至杵上出大光焰。则得一切咒仙诸天神龙药叉皆来礼赞观视敬廙将往色究竟天。容貌自变如金刚菩萨。寿命一劫遇弥勒佛。闻甚深法。若命终时乐欲生于一切佛刹即随往生。
　　又法以粳米饭和酪酥等。每日三时一咒一烧一千八遍。满百日已。
　　又于白月十五日一日一夜不食不语。以酥密酪一咒一烧。称毗沙门名诸药叉名满一千八遍。毗莎门王及诸药叉则皆集会。来问行者今何所为。行者答言我今所欲一切财宝长年药等。时诸药叉为取奉施满所求愿。
　　又法每日三时。以沉水香末和酥蜜等。称诸天名一咒一烧一千八遍。满三七日。则得诸天冥加敬护。
　　又法每日三时。以安悉香碎如酸枣。用和酥蜜酪。称药叉名一咒一烧一千八遍。满七日夜。则得一切药叉冥自敬伏。

　　　　一字佛顶轮王经供养成就品第九

　　尔时释迦牟尼如来。复观大众谓金刚密迹主菩萨言。我见当世一切有情。多有顽愚下劣精进心。耽种种痴恚慢垢。下见下行。不能成就是无上法。若有净信纯善有情爱乐此法。发菩提心行常真政具大精进。我今唯为是人。略说此一字顶轮王无量殊胜功德威力。是诸如来诸大菩萨金刚天等所赞道处。亦是无量诸佛三摩地门所出生处。能令持者超过三界一切魔界。示天中天如来色身。摧碎一切众恶天龙药叉罗刹外道诸恶法。心伏恭敬。所有诸佛菩萨金刚诸天咒法悉摄此中。我于无量百千俱胝劫。赞说此咒亦不能尽。是一字顶轮王咒。过去一切如来为彼有情已说此法。我亦曾于过去无量百千佛边。亲听受得此一字顶轮王教。以是得为诸法中尊。我今亦为汝当说是咒法。密迹主若当有人。精心忆持此一字顶轮王咒。则除无量八难怖畏。破诸魔军灭诸重罪。前所说像随画一像。以白檀香泥涂摩坛场。日日三时依法澡浴著新净衣。三时诵咒三时供养。常轮结印诵一字顶轮王咒。满二百万乃侯三月白月一日。于斯像前严三肘坛。白檀香泥涂摩坛面。如法持以种种涂香末香烧香香水饮食苏灯花等。坛上布列如法献供月一日诵一字顶轮王咒佛眼咒。三时各诵一千八遍。至十五日采惹底延花(唐地无是华)当像顶上系为伞盖。倍加供养。绕坛四面燃布苏灯一千八盏。不食不语清洁身服。结金刚座调调诵咒。至后夜时忽于空中闻雷震声。则现三相。一花盖动。二画像身放大光明。三像自动眼目顾视。睹斯相已心所愿求乞皆圆满。若常依法精勤诵满一俱胝数(梵云一俱胝唐云一千万)乃名下士。净业承事供养佛人。若常依法诵满二俱胝数乃名中士。给侍承事供养佛人。若常依法诵满三俱胝数乃名上士。亲侍承事供养佛人。证大自在菩萨地住。作法无碍。力能调伏一切天龙八部神鬼。若乐调伏天龙神者。诵之四遍即各敬伏随咒者意。
　　若欲证大菩萨摩诃萨地。当诣海砂潬上或江河岸砂潬之上诵咒印塔。塔长一肘一咒一印塔。随一一塔前。置花香水烧香。诵咒。其塔数满至十俱胝。于最后塔放大光明。入咒者身。当是之时三千大千一切释梵天他化自在天乐变化天广果天。净居天色究竟天及诸天等并种族天各住于空。雨众香花种种歌赞。及诸龙神药叉罗刹一切神鬼亦皆凑会。散华供养而赞叹之。于是之时一切寒冰地狱诸苦有情皆得温适。所有猛火地狱热恼有情皆得清凉。是时咒者得大威德。身证神通为天中天。身金色相如盛年者。证大智慧于空自在。为大娜罗钵底。其所同伴见作法者。皆得随从无量百千诸天咒仙共为伴从。诣诸佛刹随心皆至。或处天帝释宫。分座同坐。颜貌威光精进智慧。一切天人无有匹者。及证菩萨方便善巧甚深智慧。调伏有情。复增寿命无量数劫。见诸如来出见成道。尔时如来重说颂曰。
　　彼不思议天人敬　　断诸贪垢邪见轮
　　身及智慧大精进　　当获神通利有情
　　成就神通证佛地　　得寿人中法胜尊

　　密迹主此一字顶轮王大成就法昔宝髻佛为凡夫时。清洁身心专法修持得证成就。金刚幢佛。光明自在王佛。如是过现十方一切异名无量无数一切诸佛等。皆凡夫时一一勤恳专精。修持此成就法皆证成就。复有观世音菩萨。不动处菩萨。曼殊室利菩萨。普贤菩萨。如是过现十方无量一切大菩萨等。皆凡夫时清洁身心。修持此成就法获得菩提。密迹主如汝往昔因地之时。遇金刚幢如来法欲灭时。怜愍有情难作能作。种种勤苦修成佛眼大明母咒。当世咒者得复如汝坚固精进发菩提心。怜愍有情修此一字顶轮王成就法者。决定成证。
　　复别修法应常对观一字顶轮王像。诵满百万乃于白月十五日。加浴清净著鲜净依。一日一夜不食不语。以白芥子和水咒一千八遍。像前散洒周遍八方。结为坛界。以诸饭食香水花香。布置供养。坛上四面悬诸幡盖持好雄黄置于坛中莲花心上。面东趺坐。咒是雄黄令现三相。若得暖相即能调伏一切有情。若得烟相即便证得隐空大仙。若得光相持以涂身。证如盛年为娜罗钵底。身金色相以诸咒仙共相伴从寿命一劫。成就牛黄法亦如是。
　　又法伺侯佛神通月。举白月一日一出一浴著新净衣。三时供养三时忏悔。诵咒发愿启请诸佛转大法轮。六时时别诵一字顶轮王一千八遍。如是作法至十五日。复加精洁一日一夜不食不语。持以新净僧伽梨衣。或以锡杖或以钵盂。咒一千八遍置坛中心。复以种种饭食花香。施设供养周勤结界。拥护于身。面东趺坐。调调诵咒咒僧伽梨衣。令现光焰。咒者睹已披著身上。即证咒仙腾往佛刹。神通自在能现众身寿命一劫。
　　又法佛神通月诣于河渊沙潬之处。印一肘佛塔数满十万。至十四日加法护身。复于像前广设供养。坐茅草席右手持一新净之剑。诵一字顶轮王咒。乃候空中闻出诸妙梵音赞声。其顶王像则放大光照咒者身。于其空中无量天乐不鼓和鸣。时阿素洛阿素洛女及诸咒仙咒仙种族。亦皆集会无量赞叹。是时咒者即证身通。为剑咒仙娜罗钵底。著诸天服腾往自在。游诸佛土寿命一劫。
　　又法诣山高胜顶上。严饰坛界悬像面东。结印护身诵一切顶轮王心咒。咒种种果实诸药。以为斋食勿食饮食。
　　又诵一字顶轮王咒。咒尸陀林铁铸以为轮。辐辋具足其作轮匠六根端严。若铸冶已。将一善伴诣阿素洛窟门。于窟门前悬像结坛。以佉陀罗木斫截燃火。烧设火食。以白芥子无槵木叶黑芥子油。如法相和。坐茅草席右手把轮。一咒一烧满十万遍。则得破折阿素洛门内一切关钥。第二十万遍时阿素洛宫殿则大火燃。第三十万遍阿素洛童女众等而自出现。恭敬白言大丈夫士今何作为愿入宫殿其所同伴亦皆随入。任所使为。咒者入时勿将伴去。何以故恐相残害。若入去时右手把轮诵咒。直入至宫殿中。为阿素洛尊。阿素洛宫殿一切财宝悉属咒者。窟中一切阿素洛大仙阿素洛童女。皆为侍从。若于世间游行住者。身亦得如阿素洛身。寿命一劫。若住窟中亦得寿命一大劫住。若见那罗延轮忆念此咒。须破即破须全即全。往昔迦叶佛时有咒轮王。住阿素洛窟名轮王手咒仙。持轮出游今犹现在。供养诸佛。
　　复有一字顶轮王大成就法。我昔因地曾为大商主。时名曰路摩。为成咒仙经过难处。怜愍世间。向诸比丘说佛本行。诣海岸潬亦诣河岸。一一如法印一肘佛塔数满于千。于一一塔前以净花香持献供养。诵此一字顶轮王咒满三百万。乃以尸陀林铁。使一巧匠六根端严清治洁身。令持此铁铸八寸轮。辐辋无疵辋刃锋利。又以牛粪汁中浸洗于轮。咒一千八遍。即便伺候佛神通月。觅一良伴如法作法。专咒是轮满一俱胝。令现火焰见已持把。则证身通游空自在。往诸佛刹获大威德。寿命一大劫化导众生。
　　是故密迹主汝亦应知。诣大河岸如法清洁严诸坛场。中置一字顶轮王像。以诸花香。当日日如法随心供养。诵一字顶轮王咒满一俱胝数。则一咒一印塔数满六百。然可作法。不候时日觅一卒去米亸罗身支未坏无瘢痕者。以诸香汤而净浴之。与著新净衣服花鬘。卧置坛内。是时咒者结界护身结跏趺坐。咒令起坐心莫怖悚。安详问言米亸罗曰。为我说示过去未来善恶之事。长年仙药之事。作金银法。安怛陀那法。娜罗钵底法。具为我说令我明解。若当咒者加以精进。倍诵其咒专一作法。即证大转轮顶娜罗钵底三摩地。是米亸罗神随为使者。能与诸愿。
　　又法以铁末。一[摞-田+莫]一咒布内满口。至百八遍。又咒于口乃令舌长尺余出现。持以刀割米亸罗舌。取右手持把。则变为剑。是时咒者则得证为剑仙。腾往须弥山顶。一切天见皆大惊怕伏为伴从。是天帝释分座同坐。随至天宫位皆如是。常以六十千俱胝天众前后导从。是诸天等皆大威德。身光赫奕。
　　复有诸天火天天王乐同为伴。如是证者。以一字顶轮王咒威神力故。以神足通于须臾时。腾往百千俱胝佛刹。种种游戏。所至佛刹皆大震动。威光晃曜照诸地狱一切有情。饥者得食裸者得衣。苦者得乐。复有无量诸天天女围绕歌赞。百千大劫游诸佛刹。供养诸佛。若此界坏复当移诣他诸佛刹。如是功证无量无边。证菩萨地利济有情。
　　又法准前结印护身。诵一字顶轮王咒满六百万。乃诣河岸。又印尺八寸佛塔。一咒一印一千八塔。一一塔前各置花香诵咒供养已。又准前觅一米亸罗。沐浴著衣护身结界。卧置坛内。以七宝末一[摞-田+莫]一咒布于口满。满百八遍。咒令口中吐出宝珠。光焰显赫。咒者见已又复结印加法印身护身。持取宝珠。是时咒者则证大娜罗钵底威德咒仙。神通自在腾往游戏他诸佛刹。随得无量大威德仙。同为眷属。恒共供养一切诸佛大菩萨等。
　　又法准前护身结界及护同伴。以净乳粥和酥。匙抄。一抄一咒布于口满。又咒米亸罗身。令自起坐却吐乳粥。即持铜器承取乳粥。咒者同伴各分半吃。吃乳粥已则证身通而为咒仙。
　　又法以右手掌覆按米亸罗口上。咒令口出热气烝手。手则作拳。又咒一千八遍。后以于拳拟一切有情。悉自调伏的定无疑若得口出火焰大光。即得证成大拳咒仙。
　　又法诣于莲荷池岸。治结坛界面西安置顶轮王像。正于像前结跏趺坐。取以莲华和酥蜜等。像前诵一字顶轮王咒。一咒一烧满五百万咒者。则见顶轮王像眼目顾视肢手动摇。咒者则得自然财宝。安寿富贵无苦无恼。除诸灾难。又加精进取以莲华。涂和酥蜜一咒一烧满一千万。则证大娜罗钵底三摩地。若能倍满二千万。则证赡部州摩努使大娜罗钵底三摩地。行十善行。若重倍倍依法作持。当得证寿四祢嚩中大娜罗钵底三摩地。所作皆办。如是法者我今略说的定不疑。乃往古曼殊室利菩萨。普贤菩萨。观世音菩萨。得大势至菩萨。虚空手菩萨。及我释迦牟尼世尊。皆于因地为凡夫时。怖于生死慕善知识求得斯法依教修习。脱诸烦恼今得如是大自在处。是时如来重说颂曰。
　　轮王最上咒　　若有证成者
　　此界及他土　　一切无等过
　　容貌及威力　　而证于最上
　　譬若如来身　　殊特无伦匹
　　如斯顶轮咒　　五顶相应法
　　成证超一切　　如向以分别
　　如来本法印　　及诸菩萨印
　　与于后世者　　成饰此咒王
　　是等无等印　　大力大勇猛
　　彼证法成就　　大勇难思议
　　十地诸菩萨　　所说咒印法
　　摄在此中用　　天帝亦摧伏
　　况余恶有情　　示法不伏向
　　如是等为首　　我说成就法
　　是故成就者　　勤修如法持
　　纵不证悉地　　亦当离世间
　　佛深理趣门　　一切诸咒法
　　无量佛所说　　皆从此中现

　　尔时释迦牟尼如来复观大众。告金刚密迹主菩萨重说颂言。
　　往昔诸佛说　　宝髻王如来
　　经中所说义　　皆集此解说
　　娜罗弭拏法　　舍嚩罗练伽
　　摩嶝伽咒法　　广略皆此说
　　此等之成法　　勿于破法者
　　愚顽邪见人　　少分为解说
　　悭贪吝法者　　亦勿为宣说
　　以何不说示　　恐灭与法门
　　贫穷匮法人　　不求菩提者
　　睡寤及行住　　亦不同共处
　　若有乐求者　　先与授三昧
　　教于坛咒法　　身口之法则
　　观想心法门　　乃可为解说
　　如是轮王法　　过去佛建立
　　世间数量法　　采画诸巧
　　轮王天中法　　而为众生说
　　一切佛所说　　三种咒印法
　　咒者无深智　　字句法无解
　　诵句文颠倒　　贪嗔娆惑
　　毗那夜迦恼　　议无证成就
　　耽著咒文字　　常乐空解说
　　不勤修诵持　　议无证成就
　　徒杂陋秽人　　勿说勿施与
　　颠倒著字法　　坏灭此经教
　　所施是法人　　议无证成就
　　是故于此人　　勿妄示教法
　　好著名色欲　　愿急证斯法
　　世间为大利　　议无证成就
　　何待度众生　　世间受众苦
　　独住于山谷　　为名为财利
　　发此心念诵　　议无证成就
　　佛毁三种法　　是故应回心
　　为法为众生　　住持相应法
　　世有三匪心　　一切皆自性
　　拨无因果说　　一切不修得
  </div>
  <div class="pagination">
   <a href="一字佛顶轮王经_page5.html">
    上一页
   </a>
   <a href="一字佛顶轮王经.html">
    1
   </a>
   <a href="一字佛顶轮王经_page2.html">
    2
   </a>
   <a href="一字佛顶轮王经_page3.html">
    3
   </a>
   <a href="一字佛顶轮王经_page4.html">
    4
   </a>
   <a href="一字佛顶轮王经_page5.html">
    5
   </a>
   <span class="current-page">
    6
   </span>
   <a href="一字佛顶轮王经_page7.html">
    7
   </a>
   <a href="一字佛顶轮王经_page8.html">
    8
   </a>
   <a href="一字佛顶轮王经_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
