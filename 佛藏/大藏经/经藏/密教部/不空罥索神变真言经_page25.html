<!DOCTYPE html>
<html>
<head>
    <meta charset="UTF-8">
    <title>不空罥索神变真言经 - 第 25 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>不空罥索神变真言经 - 第 25 页/共 28 页</h1>
    <div class="content">　　曼尔瑟诧翳罗药　　小柏橿黄素迦唎
　　毕[口*栗]迦香白胶香　　坚沉水香郁金香
　　数量齐分石蜜丸　　清净涂坛而合治
　　真言加持数千遍　　令使阴干佩戴之
　　所往去处皆欢喜　　除诸灾障鬼神怖
　　筝笛箜篌琵琶鼓　　涂击作乐人闻者
　　一切恶梦灾障除　　一切鬼神闻皆怖
　　饥俭厄难十恶罪　　悉皆除灭吉清净
　　是诸人等舍身已　　或生净土或生天
　　烧熏衣著所至处　　常为人民爱恭敬
　　无诸病苦加善相　　福德精进自增倍
　　口舌恶相自消灭　　佩此药者除诸障
　　不为鬼神所娆乱　　一切疮肿疾病者
　　药和水研涂得差　　腹中一切疾病者
　　暖水研服令除差　　共他谈论皆敬爱

　　广大明王央俱舍索曼拏罗品第五十六

　　尔时观世音菩萨摩诃萨。复白佛言世尊。是不空广大明王央俱舍真言中。有不空广大莲华央俱舍曼拏罗印三昧耶。此曼拏罗印三昧耶。乃是一切如来同所加被。大三昧耶成就之处。若有见闻随喜受持读诵。则得不空一切神变广大莲华坛印三昧耶陀罗尼真言像法成就。又得会入一切如来种族曼拏罗印三昧耶。一切如来加持拥护。我欲佛前当为怜愍修真言者。当得最胜成就故说。亦为饶益一切有情得安乐故说。亦为一切沙门婆罗门刹帝利毗舍戍陀童男童女灭盖障故说。
　　尔时释迦牟尼如来。谓观世音菩萨摩诃萨言。善哉善哉清净者。具大慈悲顺利一切持真言者沙门婆罗门毗舍戍陀童男童女。得法宝藏安处菩提。汝当说是广大莲华央俱舍曼拏罗印三昧耶。及说一切平等种族成就三昧耶。此坛印法。一切如来神通威力悉已加被。我以神通亦已加被。
　　尔时观世音菩萨摩诃萨又白佛言。世尊此不空广大明王央俱舍真言中。真实最胜成就不空广大莲华央俱舍曼拏罗印三昧耶。纵广八肘或复五肘方圆。穿去恶土瓦石骨木。填净好土香水洒和。坚筑平填起基五指。香泥涂摩规郭界院。内院当心画百八叶白敷莲华。一一叶上罥索印金刚钩印上火光焰。台上二手合腕相著。一手持金刚钩一手执七宝罥索。其钩头状作龙头相。柄头宝珠相。其索两头作蛇头相。绕钩索上火光明焰。四面四角宝须弥座。南面多罗菩萨印。北面白身观世音母菩萨印。西面马头观世音印。东面毗俱胝观世音印。东北角一切观世音莲华种族印。东南角战多菩萨印。西南角耶输末底印。西北角一车三般底成就印。绕火光焰。次院四面开敷莲华。台上月轮。四门月轮上如意珠印。四角月轮上金刚杵印。四面月轮。上罥索印金刚钩印。金刚杵华鬘印。金刚三昧耶印一切金刚种族印。金刚拳印一切金刚锁印。大众金刚印绕上火焰。次院四面开敷莲华。台上月轮。于月轮上置此部中一切手印。四门如意宝瓶印。四角金刚钩印绕火光焰。次院四面宝须弥座。座上诸器仗印绕火光焰。东门执金刚秘密主菩萨。持金刚杵半加趺坐。南门一髻罗刹女神。手持器仗半加趺坐。西门执金刚锁神。持金刚锁半加趺坐。北门度底使者。手持器仗。半加趺坐四角四天王。执持钩槊半加趺坐。是八神身佩火光焰。内外院地青色宝地其院标界。金刚宝地上种种色如意宝珠火焰围绕。外四面界。标白界道开廊四门。种种幡华而庄严之。四门四角。钉佉陀罗木橛结持方界。五色线索外畔围界。界上间错布诸金华银华。真珠华青琉璃珠华。白琉璃珠华赤琉璃珠华。黄琉璃珠华缘琉璃珠华。及诸色螺诸色华鬘。四门四角银阏伽香水瓮。口插诸华枝叶。五色缯彩系其项上。以金器银器磁器。盛诸饮食乳酪果子。如法敷设。散布诸华而为供养。外八方置灯树台烧香油灯。门置香罏。沉水香白栴檀香苏合香毕栗迦香龙脑香。如法合治四门烧焯。外四面布一百六十四灯作大光鬘。于外四角烧安悉香薰陆香萨攞枳香。真言者伴所请法者。清洁澡浴以香涂身著净衣服。其真言者。东门诵大可畏明王央俱舍真言。作法结护。诵广大明王央俱舍真言发愿赞叹。加持牛酥乳酪。请法者服为作护身。又复结界而烧焯香。诵广大明王央俱舍真言。启请阿弥陀佛释迦牟尼佛观世音菩萨种族大众。及请十方一切诸佛菩萨摩诃萨一切金刚。会坛供养。复请十方一切诸天龙神八部。会坛本位。又重结界白诸圣众。整持威仪位座而坐。以诸香华遍散供养。礼赞行道作种种法。于西门首教请法者。散华礼拜授三昧耶。又重礼拜发四弘愿。出于南门东广设护摩作大供养。若真言者作护身法澡浴法。数珠法罥索法。安隐法丰饶法。调伏一切人非人法请召法。发遣法结界法。警觉十方一切诸佛菩萨金刚诸天龙神法。净诸供物净白茅草所作诸法。皆以广大明王央俱舍真言作法成就。世尊此广大明王央俱舍真言。十方一切诸佛菩萨金刚。以大神通常加被之。观世音菩萨摩诃萨。及种族一切菩萨摩诃萨。皆以一切神通威力亦常加被。与大不空悉地成就。若有一切沙门人民会此坛者。得除身中无始劫业十恶罪障一切病恼。当知斯人今世后世得大福蕴安处大宝。若命终时身心安乐无诸痛恼。当往净土莲华化生。证宿命智得俱胝那庾多百千佛刹一时门开。游斯佛刹听闻一切甚深之法皆得悟解。复得此诸佛刹如来摩顶安慰。为授阿耨多罗三藐三菩提记。一时诰言汝今此身为最后身。乃至菩提坐于道场。转大法轮常不退转。时世人民恭敬供养。一切财宝自然资长。大梵天那罗延天。摩醯首罗天伊首罗天。三十三天一切天众。焰摩王等而常守护。恭敬赞叹是人。又当承事供养九十二殑伽沙俱胝那庾多百千诸佛。所种殖善根而得成熟。若有暂以一华一果一涂香一烧香。供养此曼拏罗者。当以天诸牛头栴檀沉水之香。烧焯供养十方一切刹土中九十九殑伽沙俱胝那庾多百千诸佛广大福聚。复得十方一切如来赞言。善哉善哉善男子。往昔一切如来亦已供养此曼拏罗得六波罗蜜。多福蕴成就相应。复得一切菩提法蕴成就相应。复得不空广大明王央俱舍真言一切胜法成就相应。此人言说人皆信纳。应知此坛为诸如来之所加护犹如制多。若有众生亲近随喜者。亦灭灾疾等见一切如来深法。当得出世。世法成就众横怨难尽皆除灭。舍身当生西方净土莲华化生。见此坛者或生天上。乃至菩提更不坠受三途等身。

　　广大明王图像品第五十七

　　世尊此不空广大明王观世音像。能除有情一切罪障及诸鬼神灾疫厄难毒虫毒药一切怖惧。施利众生得无畏愿。圆满资生。一切善根福德增长。令诸财宝自然盈满。一切真言菩提众行十波罗蜜圆满相应。若有见闻忆念之者。得大福蕴善根增长。脱诸地狱一切苦果。以少功行获大果报。当得种族圆满相应皆具正见。一切沙门婆罗门及诸人民恭敬供养。以细白[疊*毛]或绢细布。量方二肘三肘或四五肘随力任得。白月十五日起首图画。彩色色盏新净好者。勿用皮胶。画匠画时一出一浴著净衣服。图不空广大明王观世音菩萨。结加趺坐三面六臂身真金色正面熙怡。右面微嗔狗牙上出。左面大嗔。三首月冠冠有化佛。三头鬓发发焰赤耸。左第一手执金刚钩并持莲华。右第一手执三叉戟并持金刚棓。左第二手执罥索并持金刚钩。右第二手执金刚杵并持金刚钩。左第三手伸雨众宝。右第三手向外扬掌安慰摩顶。宝珠璎珞耳珰镮钏。天诸衣服种种庄严。坐宝莲华师子座上。佩火焰光光如钩相。左多罗菩萨颜貌熙怡。首戴宝冠冠有化佛。半加趺坐。右湿废多菩萨颜貌熙怡。首戴宝冠半加趺坐。各执宝华瞻仰菩萨。珠璎镮钏天诸衣服。种种庄严坐宝莲座。佩火焰光。菩萨背后一一宝华果树。树上鹦鹉舍利白鹤孔雀加陵频伽共命之鸟。是诸鸟颈众宝璎珞。多罗菩萨后。一髻罗刹女神。面目嗔怒手执器仗半加趺坐。湿废多菩萨后。执金刚秘密主菩萨。颦眉努目急咬下唇狗牙上出。首戴宝冠绕冠鬓首赤焰耸发。右手掌弄大金刚杵。左手仰伸髀上。珠璎镮钏天诸衣服。种种庄严半加趺坐。瞻仰菩萨。一髻罗刹女座下。焰摩王水天风天火天。提头赖吒天王毗楼勒叉天王。执持器仗半加趺坐。执金刚秘密主菩萨座下。难陀龙王娑伽罗龙王优波难陀龙王。毗楼博叉天王毗沙门天王。执持槊索半加趺坐。菩萨顶上左。帝释天伊首罗天。摩醯首罗天净居天。俱摩罗天日天。乘众色云半加趺坐。捧持宝华瞻仰供养。菩萨顶上右。大梵天那罗延天。大自在天俱废罗天月天。乘众色云半加趺坐。捧持宝华瞻仰供养。菩萨座下右。真言者胡跪而坐。一手执宝华果枝一手执数珠香
炉。像外四边遍大山水。山上种种华果树林。一切鸟兽宫盘茶鬼。种种宫殿苦行仙众。如法画已置曼拏罗中。是真言者发菩提心。以沉水香白栴檀香薰陆香龙脑香酥合香。并诸香华种种饮食而为供养。每日观像诵广大明王央俱舍真言一百八遍。速净蠲除阿毗地狱五无间罪谤正法罪一切剧苦。更不重受诸恶趣身。常得睹见一切诸佛菩萨摩诃萨等。当得出世世间一切真言悉地成就。一切贪嗔嫉慢垢业亦皆消灭。一切天神而皆护念。若有信心观此像者。如见我身。若以华香供养之者。则当供养十方三世一切佛刹九十九殑伽沙俱胝那庾多百千如来应正等觉。随得无量大福德蕴善根积集成熟相应。当证一切如来不退转地相应。复得清净大善知识而自相应。世尊是像当与诸真言者广大三昧悉地成就。利益有情除诸宿障。而得清净受胜安乐。

　　不空罥索神变真言经卷第二十五



　　不空罥索神变真言经卷第二十六

　　　　大唐天竺三藏菩提流志译

　　大可畏明王品第五十八

　　尔时观世音菩萨摩诃萨。复白尊者薄伽梵言。此不空罥索心王陀罗尼真言广大解脱莲华曼拏罗印三昧耶中。不空大可畏明王央俱舍真言大曼拏罗印三昧耶。能与一切修行真言者。大可畏明王央俱舍真言最胜法句。能证一切旖暮伽王诸胜愿行无等等法。能摧一切诸恶天龙药叉罗刹乾闼婆阿素洛蘖噜茶紧那啰摩呼罗伽人非人等。而皆遵伏敬护斯法。能摧一切诸恶毗那夜迦欲界魔王。一切眷属誓伏佐护。能摧一切怨邪恶人。治罚禁系种种调弄起大信见。今欲佛前演示此大可畏明王央俱舍真言。当为发护一切曼拏罗印三昧耶。以大可畏明王央俱舍真言大威德力。于一切处若治若罚一切诸恶妒裔鬼神。皆使护持。向兹广大解脱莲华曼拏罗印三昧耶住。令生敬淑尊重守护。崇仰是法助持诸佛速疾成就。惟愿世尊以大神力垂哀如被。广为利益一切有情修善法者。得胜安乐。
　　尔时释迦牟尼如来。谓观世音菩萨摩诃萨曰。善哉善哉善男子。我已加被印汝法门。过现所有一切如来应正等觉。亦已加被印汝法门。一切执金刚菩萨摩诃萨。执金刚秘密主菩萨摩诃萨。亦以神通。加被汝斯大可畏明王央俱舍真言三昧章句。一切天龙药叉罗刹乾闼婆阿素洛蘖噜茶紧那罗摩呼罗伽。随喜恭敬尊渴斯法。汝当演说广令利益。今当一切修治善者。证成最胜无等等法悉地成就。
　　尔时观世音菩萨摩诃萨。承佛诰慰瞻仰如来。欢喜微笑。于世尊前谛观大众。竦变神通姿量可畏。放大火光颦眉奋目狗牙上出振吼不空大可畏明王央俱舍真言曰。
　　那莫塞(桑纥反)窒(丁结反二合)[口*(隸-木+士)]野(杨可反一句)特(能邑反)和(胡过反)跛(北没反下同二合)啰底瑟耻谛瓢(毗遥反下同二句)那莫萨嚩(无可反下音同)亸(都可反)詑(他可反)誐(银迦反又音迦字斤攞反下同音)底瓢(毗遥反三句)那莫萨嚩勃陀(上)菩地萨埵(二合)嚩[口*履](二合)野(四句)跋驲(儿质反下同音)罗陀(上)罗(五句)摩诃(去)曼拏攞(卢亸反下同音)祢(奴礼反)嚩谛瓢(毗遥反六句)那莫萨嚩跛(二合)啰底(二合)曳迦(斤逻反下同音)勃陀(上)[口*履](二合)野(七句)室[口*邏](弹舌呼之下同)嚩迦僧(去)只(虬曳反)瓢(毗遥反八句∵)底(丁以反)亸娜誐跢(多个反下同)跛(二合)罗窋(丁聿反)半祢(同上)瓢(入九句)那莫三(去)藐誐跢南(十句)那莫三(去)藐跛啰底半那(去)南(十一句)那莫舍啰(二合)特(同上)嚩底(丁异反)跛亸(二合)啰野(十二句)摩诃(去)么亸(二合)曳(十三句)那谟摩诃(去)[口*履]使誐励(尼曳反)瓢(毗遥反十四句)那谟梅窒(同上二合)[口*(隸-木+士)]野(十五句)庾嚩啰惹避使讫(二合)亸(十六句)跛(二合)啰目契瓢(入十七句)萨嚩菩地萨埵(二合)嚩誐励(同上)瓢(准上十八句)那莫塞(同上)窒(同上二合)[口*(隸-木+士)]路迦(吉耶反)地播亸曳(十九句)摩诃(去)迦攞摩窒(二合同上)[口*履]誐拏(二十句)播[口*履]嚩啰野(二十一句)那谟旖弭亸皤野亸詑誐跢野(二十二句)那莫矩噜陀(上)啰惹野(二十三句)摩诃(去)苾[亭*夜](亭夜反)啰惹誐拏(上)钵[口*履]嚩啰野(二十四句)那谟啰怛(二合)娜怛(二合)啰耶野(二十五句)那莫旖(上)唎耶(二合)嚩路枳谛湿(二合)嚩啰野(二十六句)菩地萨埵(二合)嚩野(二十七句)摩诃(去)萨埵(二合)嚩野(二十八句)摩诃迦噜抳迦野(二十九句)怛[寧*也](宁也反)他(三十句)唵(喉中抬声引呼三十一句)弭讫(二合)[口*履]亸嚩陀(上)娜(三十二句)摩诃(去)矩噜陀(上)啰惹皤孕迦啰(三十三句)摩诃(去)邓瑟吒(知礼反)啰吒[可*欠]縒(三十四句)入(攥口舌呼下同)嚩(二合)攞入嚩(二合)攞(三十五句)摩诃(去)入嚩啰么攞(三十六句)摩诃(去)涝(卢告反)捺(奴讫反)啰噜播皤孕迦啰(三十七句)[可*欠]那[可*欠]那(三十八句)萨嚩讷瑟吒药[起-巳+乞]洒罗[起-巳+乞]洒珊(苏干反三十九句)驮诃(去)驮诃(去四十句)萨嚩讷瑟吒(二合)那(去)虔(四十一句)播者播者(四十二句)萨嚩讷瑟吒(二合)比[起-巳+乞]那弭那(去)野干(四十三句)播亸野播亸野(四十四句)萨嚩讷瑟吒萨端曝曝(四十五句)摩诃(去)矩噜陀(上)啰惹么抳迦娜迦(四十六句)跋驲啰(二合)废(无计反下同)女(去)[口*履]耶(四十七句)楞(去)讫[口*履]亸舍[口*履]啰(四十八句)跋驲啰播啰首播舍[可*欠]塞亸(四十九句)摩诃(去)钵(二合)头(徒邑反)摩矩舍步惹(五十句)摩诃(去)钵(二合)头(同上)么縒娜(五十一句)摩诃(去)钵(二合)头(同上)么弭迦者蘖皤(五十二句)旖暮伽(上)跛(二合)啰底[可*欠]亸(五十三句)嚩攞播啰讫(二合)啰摩(五十四句)娑[可*欠]塞(同上)啰弭[口*履]野(五十五句)萨嚩步亸皤孕迦啰(五十六句)萨嚩祢嚩婆皤那剑布头(入)皤婆(五十七句)摩诃(去)弭讫(二合)[口*履]亸婆陀(上)曩(五十八句)那啰僧(思孕反)[可*欠]目佉(五十九句)陀(上)啰陀(上)啰(六十句)跋驲啰(二合)入嚩(二合)攞陀(上)啰(六十一句)度噜度噜(六十二句)摩诃(去)但茶废伽(上)陀(上)啰(上六十三句)柘啰柘啰(六十四句)柘柘啰柘柘啰(六十五句)你舍柘隶湿(二合)嚩啰(六十六句)苾(二合)[口*履]俱胝目佉(六十七句)[合*牛](特牛合□声短呼之下同)[合*牛](六十八句)[怡-台+巿][怡-台+巿](六十九句)縒啰縒啰(七十句)跛啰縒啰跛啰縒啰(七十一句)萨嚩播波枳(二合)[口*履]弭洒[可*欠]啰(七十二句)摩诃(去)么抳底惹陀(上)啰(七十三句)钵(二合)头摩[可*欠]塞(同上)亸(七十四句)唵(同上呼)钵头(二合)摩矩舍步惹亸啰耶[牟*含](牟含反七十五句)怛(二合)啰縒野弭[起-巳+乞]滩(七十六句)舍縒野讷瑟吒(知奸反七十七句)那舍野萨嚩播波(七十八句)嚩(二合)啰拏你[合*牛][怡-台+巿](七十九句)莎嚩诃(去八十句)播舍[可*欠]塞(同上)跢野(八十一句)莎嚩诃(去八十二句)钵头(二合)摩陀(上)啰野(八十三句)莎嚩诃(去八十四句)娑(去)摩湿(二合)嚩縒迦野(八十五句)莎嚩诃(去八十六句)旖暮伽(上)嚩啰那(去)野(八十七句)莎嚩诃(去八十八句)矩噜陀(上)啰惹皤孕迦啰野(八十九句)莎嚩诃(去九十句)没(二合)啰[可*欠]摩废洒陀(上)啰野(九十一句)莎嚩诃(去九十二句)窒(二合)隶路枳野布尔亸野(九十三句)莎嚩诃(去九十四句)野么婆(同上)噜拏(上)矩废啰(上九十五句)那莫塞讫(二合)[口*履]亸野(九十六句)莎嚩诃(去九十七句)跋驲啰陀(上)啰布尔亸野(九十八句)莎嚩诃(去九十九句)摩诃(去)迦攞摩窒(二合)[口*履]誐拏(一百句)蔓(无繁反)你亸布你亸野(一句)莎嚩诃(去二句)祢(同上)嚩誐拏(上)蔓你亸耶(三句)莎嚩诃(去四句)那誐迦[口*履]洒拏野(五句)莎嚩诃(去上六句)唵(同上呼七句)皤啰皤啰(八句)避利避利(九句)步噜步噜(十句)萨嚩漫拏(上)攞地瑟耻亸縒摩耶野(十一句)莎嚩诃(十二句)萨嚩亩捺(轻)逻地瑟耻亸亩捺(二合)啰野(十三句)莎嚩诃(十四句)旖暮伽(上)嚩啰那(十五句)摩诃(去)邓瑟吒(知礼反)啰矩舍(十六句)跋驲啰[合*牛](同上呼十七句)摩诃(去)钵头(二合)摩湿(二合)缚縒陀(上)啰(十八句)那谟窣都羝旖暮伽(上)矩舍(十九句)[合*牛](同上呼)[怡-台+巿](二十句)莎嚩诃(去一百二十一句)
　　尔时观世音菩萨摩诃萨。说是真言之时。三千大千世界苏弥山王。一切天宫日宫月宫。星宫龙宫一切神宫。六大震动。一切泉源江河大海。一时火起波涛涌沸。一切诸恶妒猰。天龙药叉罗刹乾闼婆阿素洛檗噜荼紧那罗摩呼罗伽。毗舍遮鬼毗那夜迦。蘖啰诃鬼。俱时热恼闷绝躄地。一切大力药叉罗刹。诸天神鬼夺人精气食啖之者。皆为火烧大声叫唱。苦哉苦哉闷绝于地。或便驰走遍体火然。四天王天大自在天三十三天。帝释天大梵天。梵辅天梵众天。一切诸天眷属宫殿一时火起。身怂毛竖战怖不安。难陀龙王跋难陀龙王。优波难陀龙王娑伽罗龙王。并及无量百千龙王。一切眷属所有宫殿。一时火起战惧不安。水陆一切有情之类。火逼热恼悉皆惶怖。在斯会者身战毛竖悚惧不安。可补陀落山于虚空中如来顶上雨列诸天种种宝华众宝璎珞天诸衣服。缤纷乱坠光洁奇特现众神变。雨于诸天牛头栴檀香水。洒散大众香气烟馥。广供养佛并及会众。尔时执金刚秘密主菩萨摩诃萨。复从座起旋姿瞬目。谛观一切轮掷舞杵放大光明。如师子王威德无量。诣观世音菩萨摩诃萨前。合掌恭敬头体作礼。解持宝冠捧上白言。大慈悲者愿垂哀愍。纳受此大清净月光宝华天冠常护显此不空大可畏明王央俱舍真言章句三昧耶。威德无极。令此三千大千世界六大震动。击罚一切诸恶天龙八部药叉罗刹。种种鬼神宫殿火起。悉为火烧闷乱躄地。叫呼大唤唱言。苦哉苦哉尽无生路。白言圣者我最尊此不空大可畏明王央俱舍真言。誓为有情顶戴受持。恭敬供养广大宣说。若有苾刍苾刍尼族姓男族姓女。清净信解如法书写。受持读诵听持修行。我常拥护顶戴恭敬担负是人。若求众愿诸大悉地我为满足。一切毗那夜迦诸恶鬼神作障难者。我皆遮止不令娆恼。复为此人梦觉现身而恒拥护。资生财宝恒无乏少。令得威德福慧无量。无诸怨难以尊法心。怜爱长育如实我子。尔时观世音菩萨摩诃萨。告执金刚秘密主菩萨摩诃萨言。善哉善哉。发此愿者为最大愿。我为仁者受是宝冠。伸手受已。便以宝冠掷置空中。为令一切诸佛菩萨得受用故。为令一切诸大天神住曼拏攞者得受用故。为于一切集修众善。天龙药叉罗刹乾闼婆阿素洛蘖噜茶紧那罗摩呼啰伽人非人等。修此不空罥索心王陀罗尼真言广大解脱莲华曼拏罗印三昧耶者得受用故掷宝冠时。此三千大千世界六大震动。一切诸恶天龙八部种种鬼神。一切宫殿便大火起。是中一切诸恶之辈。为火烧恼闷绝躄地或怖驰走叫呼大唤。而皆唱言苦哉苦哉。我等今日无措生路。是时宝冠当佛顶上住虚空中。变成种种宝华伞盖。其盖纯以众宝所成。种种庄严众色交皎。光明晃曜现众神变。以执金刚秘密主菩萨摩诃萨神通威力。以不空大可畏明王央俱舍真言神通威力。十方一切刹土一一诸佛菩萨摩诃萨。顶上各见有此众宝伞盖。在会一切菩萨摩诃萨。一切观世音种族菩萨摩诃萨。亦于顶上各见有是众宝伞盖。其诸伞盖一一四边。各有无量焰摩王水天王四天王天。难陀龙王跋难陀龙王。优波难陀龙王娑伽罗龙王。伊首罗天王摩醯首罗天王。帝释天王大梵天王。那罗延天王大自在天王。净居天王一切诸天。各持白拂恭敬围绕。在会一切天龙八部。各见顶上有是宝盖。仰观喜叹合掌恭敬。是诸宝盖纯以众宝种种庄严。光皎妙好量虚空中。雨于诸天种种色莲华拘物头华奔。拏利华曼陀罗华摩诃曼陀罗华海云。雨于诸天。末香涂香烧香海云。雨一切天诸妙色相衣服璎珞宝庄严具海云。雨一切诸天伎乐歌赞种种妙声海云。供养于佛。所会大众而亦供养。
　　尔时释迦牟尼如来。赞观世音菩萨摩诃萨言。善哉善哉善男子。汝今善说此未曾有大可畏明王央俱舍真言。成就一切修治善者。摧伏一切恶毗那夜迦。摧灭一切十恶五逆盖障山坏。如是真言当今之世。若诸垢重薄福有情。长能每日如法诵持。一七二七三七遍者。或七七遍者或一百八遍者。则能成办诸希求法。得观世音菩萨摩诃萨梦觉现身。所念众法皆得成验。当得证成出世菩提种种资粮诸大法门。由是真言神通威力。须臾摄逐须弥山下大海中住。大可畏笑大药叉将。并及眷属。迅疾须臾至补陀落山观世音宫殿会中。是大可畏笑大药叉将号名然顶。以无量百千俱胝药叉。而为眷属有大威力。能以一手动苏弥山一切天宫。常于大海现威。摧伏一切大药叉将一切军众。是大可畏笑。大药叉将然顶。并及眷属。为火烧恼忙怖慞惶。合掌恭敬绕佛三匝。头顶礼佛前白佛言。世尊彼观世音菩萨摩诃萨。说此大可畏明王央俱舍真言。我及无量百千俱胝眷属并住宫殿。皆为火烧受诸剧苦。闷乱于地周慞惶怖。世尊我今应云何住云何所作。云何依止谁能救者我及眷属命在须臾极受苦恼。惟愿如来慈悲救护。
　　尔时释迦牟尼如来。告大可畏笑大药叉将然顶言。而勿怖懅应常随顺彼观世音菩萨摩诃萨大可畏明王央俱舍真言大秘密坛印三昧耶住。乃能使汝及所眷属。则得安隐常无恼乱。大可畏笑大药叉将然顶。当诣彼观世音菩萨摩诃萨。求归依处。于是大可畏笑大药叉将然顶。承佛诰敕领其眷属。合掌至心叫呼求救。诣观世音菩萨摩诃萨前。顶礼双足白言大慈悲者。愿垂救护。我及无量百千俱胝眷属今为火烧受诸苦痛余命无几。我身所有威猛大力。总皆顿尽唯有骨锁筋肉相连。
　　尔时观世音菩萨摩诃萨。谓大可畏笑大药叉将然顶言。且忍须臾谛听谛听。大可畏笑大药叉将然顶。汝性愚痴毒恶顽嚚[女*(企-止+鬲)]害滋弊。常则吸瞰欲界一切修善善男子善女人等。或童男童女福德精气长无休息。若有一切修善众生居住屋宅伽蓝方处皆汝虚耗故作破坏。一切秘密曼拏罗印三昧耶所作不成。是汝遮障虚耗破坏。一切善男子善女人。修治一切有为之行。无为禅定福业功德诸善法门。汝作破坏皆无成就。若有众生正命自活常不杀戮。汝作灾疾伤命夭寿。若有众生常业杀害。汝作加护一切成就福命增寿。若有众生常修净戒正行正业。便则舍离作灾不遂。若有众生破犯净戒邪命谀谄悭贪嫉妒。汝与和合所作谐偶。世所恶道一切杀法种种业果。是汝为本悉皆增炽。当知一切恶不善业。是汝滋增种种成就。佛有一切胜道菩提善法业果。是汝遮障尽皆隐没。诸修善者种种殃疾。横病横死横遭灾祸。无量恼乱皆是汝作。汝于三界人天善法。恶中之恶极为可畏。极为大过。汝以是因获斯苦报。大可畏笑大药叉将然顶。今于我前归投三宝。处众忏悔受佛净戒。我则为汝除此一切眷属宫殿火烧苦恼。便即离身脱诸热恼。即使汝身并及眷属安隐而住。常令修趣大菩提道。于是大可畏笑大药叉将然顶及其眷属。一时合掌头面顶礼观世音菩萨摩诃萨足。大誓是言我从今去。常住佛法归依三宝。常当拥护大可畏明王央俱舍真言大秘密曼拏罗印三昧耶。若有苾刍苾刍尼族姓男族姓女。以真正心或以诸心。清净信解如法修行。受持读诵书写供养。我及无量百千俱胝眷属。周匝十方加被拥护。常与增长无量色力。若此真言所在国土受持之者。则无一切恶星变怪兵贼灾横种种疫病诸恶虫兽邪梦魍魉饥馑恼障。一切众恶毗那夜迦大力鬼神。啖人精气悉皆除散。恒令国土一切丰稔。若有苾刍苾刍尼族姓男族姓女。正行正业正戒精进修持之者。我倍守护身负荷担。加与真实一切大愿。若有众生造诸恶业。我誓遮止逼令修善。与诸愿满。
　　尔时观世音菩萨摩诃萨。告大可畏笑大药叉将然顶言。善哉善哉应如是作利益世间。一切众生得大安乐。汝常护持此真言者。大可畏笑大药叉将然顶至诚谛听。我今为汝授三归戒。授如来大秘密曼拏罗印三昧耶。并授一切种族曼拏罗印三昧耶。
　　尔时大可畏笑大药叉将然顶并及眷属。合掌恭敬五轮著地。顶礼观世音菩萨摩诃萨已。欢喜受教便得安隐。
　　尔时释迦牟尼如来。告观世音菩萨摩诃萨言。善哉功德海善哉慈悲者。能以最胜大三昧耶。安置大可畏笑大药叉将然顶身及眷属。汝今已得十方一切诸佛大三摩地印印持加被。汝复以大神通威力不思议力。常加密祐大可畏明王央俱舍真言。于当来世有修善者。每日承事诵之七遍或三七遍。即得成就种种事法。于是观世音菩萨摩诃萨。承佛教旨又白佛言。世尊若有沙门婆罗门族姓男族姓女。修治斯法愿欲成就大可畏明王央俱舍真言者。承事供养。每白月十五日夜五更时。澡浴清净著净衣服。食粳米饭乳酥酪物。观世音菩萨摩诃萨像前。以诸香花饮食果子而为供养。面东趺坐一日一夜勿共人语勿思异法。大可畏明王观。诵念大可畏明王央俱舍真言。以清香水粳米相和。手掬水米。一加持一置观世音菩萨摩诃萨前钵中。满一百八遍。和乳煮粥真言者服。以此少功获得最胜一切曼拏罗印三昧耶速疾成就。后随举心诵念之者。救治世苦一切称遂。若欲成就一切不空罥索心王广大解脱莲华曼拏罗印三昧耶者。若欲修诸禅行三摩地者。每先诵此真言三遍五遍或一七遍。敕治标界。则周十方一逾[跳-兆+善]那。成大可畏明王央俱舍火光明焰山城光界。山城界外三逾[跳-兆+善]那亦成结界。不为一切诸恶天龙八部鬼神毗那夜迦人非人等作诸障恼。假令一切毗那夜迦。尽起种种神通大力。欲坏城界无能逾坏。岂有其余诸小鬼神能坏界者。无有是处。当知如是此真言者所作诸法。恒无障碍速令增遂。若有众生为恶神鬼作娆患者。加持安悉香白芥子烧熏病者并加持白芥子打其病者。结期克印拟便除差。若摩诃迦罗神罗睺罗阿素洛神罗刹神等。各皆变示种种鬼形作诸病者。亦皆调伏尽殃除遣。何况诸小魍魉神鬼而不坏散。若一切步多鬼作诸病者。加持尸陀林烧死人灰。散病者头则令除愈。是大可畏明王央俱舍真言。受持读诵所得功德。成就之者。于诸愿法随念随成。所谓召集一切大奋怒王真言三昧耶神通威力。破众垢障。发起一切无信根人。入于正道。亦能遣除一切灾怪疫疾诸病恐怖不祥。是真言者或为毒中亦不伤害。若婆修吉龙王毒德叉迦龙王毒诸虫蛇毒亦不能害。刀杖水火一切虎狼野象怨贼亦不相害。又复不为一切步多鬼药叉鬼毗舍遮鬼宫槃茶鬼茶枳尼鬼雷电霹雳而作娆害。诸疟神鬼怖不相娆。又常不为一切灾厄枷锁禁闭刑罚之苦。常得一切执金刚菩萨摩诃萨。四天王神伊首罗天摩醯首罗天。大自在天大梵天帝释天那罗延天。水天风天日天月天阎罗大王。一切龙王药叉罗刹乾闼婆阿素洛蘖鲁荼紧那罗摩呼罗伽等。昼夜拥护欢喜儆策。除众障难喜顺诸导。

　　然顶香王成就品第五十九

　　复诰执金刚秘密主菩萨摩诃萨言。此大可畏明王央俱舍真言然顶香王三昧耶。成就世间一切三昧耶。而说颂曰。
　　黑沉水香安悉香　　乾陀罗婆香甲香　　数各一百八分香
　　嚩(无可反)攞迦(斤逻反)香白胶香　　莲华须蕊酥合香　　茅香藿香苓菱香　　丁香数八各五分　　新郁金香量八分　　麝香龙脑各四分　　小柏橿黄形愚药　　青木雄黄白芥子　　安怛祢陀摩度罗　　白栴檀香薰陆香　　如是数十各十分　　用上好者而合治　　大可畏明王真言　　一时加持百八遍　　煎安悉香汁为丸　　坛中加持现三相　　暖烟光现便阴干

　　是香烧时三千大千世界一切山神江河海神。诸天神龙药叉罗刹乾闼婆阿素洛蘖鲁荼紧那罗摩呼罗伽。一切毗那夜迦悉皆怖畏。诸恶神鬼身肤碎裂。一切虫毒蛇毒龙毒。以香涂熏皆得除差。若有疔疮热肿风湿疥癣瘘病。以香涂熏亦得除差。若有痃癖症块心痛头痛病者。以香和水空腹暖服。或复涂熏或灌鼻中皆得除愈。若霖雨者若亢旱者。若有非时恶风雹雨雷电霹雳者。诵念烧香誓诸愿言。须晴即晴须雨即雨。并止一切恶风雹雨雷电霹雳。国土人民利益安乐苗稼增盛。若患那罗延天神疟者。或患一切可畏天神疟风疟。痰疟癀疟寒热之疟。一日一发二日一发。三日一发四日一发。并诸神鬼癫痫之病。皆净洗浴烧香熏之。加持病者皆得除差。若往聚落一切人民善不善家。香和香汤澡浴清净。复烧熏身并点额眼。则乃往之为人见遇。欢喜乐处财宝自然。一切灾怪皆自除灭。一切大药叉将四天王神。一切眷属观祐护持。若诸沙门婆罗门一切人民沐浴熏身。及熏衣服或酥乳酪和施与食。或戴头上髆上腰上。皆害一切病恼灾厄速令除差。是真言者亦如是佩满众胜愿。此香名大可畏明王央俱舍真言然顶香王。若于戍时当大门中门堂门。烧焯此香诵是真言三遍五遍。则逐一切牛头狱卒大药叉罗刹布单那鬼及诸神鬼。一时身皆为火所烧忙怖驰走。一切灾障自然消散。便得诸善天龙八部而皆拥护。

　　不空罥索神变真言经卷第二十六



　　不空罥索神变真言经卷第二十七

　　　　大唐天竺三藏菩提流志译

　　点药成就品第六十

　　执金刚秘密主菩萨摩诃萨。是大可畏明王央俱舍真言神通阿伽陀药三昧耶。光明威德破诸黑闇。如如意树处空显现。得观世音菩萨摩诃萨加被拥护。涂坛结印召请诵念。祈愿图像皆为成就而说颂曰。
　　法当十二月　　一日十三日
　　严身净沐浴　　涂香体蓥馥
　　贯著新净衣　　牛黄郁金香
　　紧俣瑟詑药　　等量鲜好者
　　涂坛各别置　　大可畏明王
　　央俱舍真言　　一时溥加持
　　一百八遍数　　如法治和合
　　以天雪水丸　　置曼拏罗中
　　大可畏明王　　央俱舍真言
　　昼夜加持药　　三相现阴干

　　秘密主点佩药者。则得福德而自相应。一切真言明神乐观祐护。一切人民恭敬供养。梵释诸天同观摄护。福寿增安无诸灾厄。罪障消灭所游往处。常得胜利人民畏敬。若常点药。真言加持白芥子。打阿素洛窟门。或打那伽窟门。满十二千遍。药点额上心上髆上二手掌上。高声诵大可畏明王央俱舍真言。直入窟中遇一童女。端严殊妙微笑徐行。来前迎逆手执金盘。满盛七宝奉真言者。特勿观视贪爱他宝。又便加持白芥子打女身上。打时啼哭叫唤嗔怒。颦眉努眼狗牙上出。发变赤黄耸竖向上。当是之时作大嗔声诵大可畏明王央俱舍真言。加持白芥子打是女头。乃至怖畏宛转于地。告言曹主我今定死。何故如是苦无慈心。当看是女口吐洟沫。便手承取和药加持。涂脚掌上髀上两手掌上额上颈上。则得升空乘七风轮为大风仙。以九十九亿俱胝百千风仙为伴。于一时中周游三千大千世界。腾跃自在还归本土。当以洟沫和药加持。服即变身状如童子。形颜肤色犹若莲华。得增寿命七十二千岁。与九十二亿俱胝百千真言明仙而为伴侣。常游一切真言明仙宫殿中住。又得秘密真言明仙三昧耶。所入一切神龙宫殿悉无障难。一切药叉罗刹神鬼。乐为命者而皆顺伏任为策役。复于此诸神鬼宫殿皆亦居住。点服药者得三十三天悉皆迎致恭敬供养。与诸天众游天园苑。受种种乐寿命千岁。加点脐中入龙湫中。得诸龙王一切眷属一时迎致。诣诸宫中便前白言。有何所作我等眷属悉能作之。尽千年中珍宝衣食任自丰足。若有雨泽不依时者。我令顺时。我常顶戴恭敬仁者。加点雨髆与一切人角力戏谑。或与阿素洛相阵敌者。悉皆得胜。加点肚上日日当食诸天甘膳。加点项上见诸贵人。则得欢喜恭敬供养。若把触人即彼欢喜。若叩诸门。一切神鬼则便驰散人皆爱敬。若拍药叉窟门。则得一切药叉欢喜出现任为策。使若尸陀林中。则得林中一切神鬼自现身来。住立于前随意使役。是诸神鬼宫门自开当亦观见。若大山林中。则得一切草木药精。悉皆现身任为采取。若以药涂功德天像两奶房上加持三遍。努目观视功德天像。加持安悉香烧熏功德天像。则便说语为满诸愿所乐丰盈。功德天神常不离侧。若加持人乳和药点眼。则得睹见一切伏藏。夜视如昼。若加持牛乳和药含者。口气香洁共他谈说闻悉敬赞。若诸神鬼作癫痫病者。或诸病者。以药点额则令神鬼四散驰走。或有自缚。若有怖畏当令点药则无怖畏。若加持黄丹和药。涂钵上澡罐上或刀剑钺斧钩杵戟轮罥索弓箭诸器仗上。加持七遍便出火光。若涂螺中高山楼上。加持七遍大吹七声。所有一切人畜闻者。皆得除灭灾疫罪障。若面十方吹七声者。则除十方一切恶风雹雨灾变。若城四门吹七声者。则令一切药叉鬼罗刹鬼。塞揵陀鬼布单那鬼。一切疟鬼诸恶疫病悉皆除灭。若于宫门吹七声者。则除宫内一切灾疫谋叛恶人。若天无雨往湫池边。大嗔怒声加持七遍吹螺七声。则令雨下。若雨多者向上看云吹之七声。则当晴止。若结界者绕坛十方各吹三声。则成结界。又绕坛行道三匝。于十方面各吹七声。则集一切真言明神守护坛界。

　　护摩秘密成就品第六十一

　　执金刚秘密主菩萨摩诃萨。是大可畏明王央俱舍真言护摩安稳三昧耶。杜仲木构木斫截然火。白芥子大麦牛酥。加持护摩一千八遍。一逾膳那除诸灾障疫疾病等。又护摩一千八遍。三十二逾膳那除诸障疠恶星灾难。令诸有情不为种种疫疾所恼。溥得安隐。若丰饶三昧耶。白芥子粳米石蜜酥蜜。加持护摩一千八遍。一逾膳那令诸有情皆得丰乐。又护摩一千八遍。三十二逾膳那令诸有情皆得丰乐。又护摩二千遍。令诸龙王一千逾膳那。降大甘雨顺时成熟。五谷丰饶人民安乐。若调伏三昧耶。酸枣木苦练木然火。糖盐蔓菁油加持。称彼者名护摩一千八遍。即得彼者及恶神鬼。悉自降伏而生爱敬。若杜仲木榓木构木斫截。干莲荷茎叶然火。稻谷华白芥子酥蜜酪。加持护摩一千八遍。即得大可畏明王央俱舍真言三昧耶成就。又护摩一千八遍。即得不空广大明王央俱舍真言三昧耶成就。又护摩一千八遍。则得不空罥索心王母陀罗尼真言三昧耶成就。又护摩一千八遍。则得一切如来种族真言三昧耶。摩尼种族真言三昧耶。莲华种族真言三昧耶。金刚种族真言三昧耶。及百千大奋怒王种族真言三昧耶。一时成就。又胡麻粳米酥酪蜜。加持护摩一百八遍。净行婆罗门而自信伏。又护摩一百八遍。刹帝刹种而皆信仰。又护摩一百八遍。一切人民悉皆信受。又护摩一千八遍。天帝释四大天王日天月天并诸眷属皆悉敬护。又大麦小麦白谷大豆小豆胡麻稻谷酥蜜。加持护摩一百八遍。则得人民见闻信向。又稻谷胡麻白芥子安悉香酥蜜酪。加持护摩一百八遍。一切药叉罗刹悉皆敬伏。又白芥子龙华酥酪蜜。加持护摩一千八遍。龙王欢喜降大甘雨润泽一切。若雨多者。取罏中烧火食灰。逆云加持散于空中一百八遍雨即晴止。又黑芥子酥蜜。加持护摩一千八遍。则无他贼来相侵境。若已来者即令退散。又大豆酥蜜酪。加持护摩一百八遍。即除家内一切疫病。又稻谷胡麻白芥子莲荷茎叶酥蜜酪。加持护摩一千八遍。则得除灭十恶五逆一切重罪。若大成就大可畏明王央俱舍真言者。紫橿木长一磔手截然火。白芥子安悉香酥。加持护摩一千八遍。即于一切真言三昧耶中最胜成就。又能摄集一切大奋怒王真言。住此真言中。若能每遍莎嚩诃字后。高声称[合*牛]字七声一切大奋怒王真言神。悉皆住前为成种种事法圆满。若欲观世音菩萨大奋怒王现者。清净澡浴著新净衣。柏木榓木然火稻谷华莲华优钵罗华白芥子白旃檀香酥蜜酪。加持护摩满十千遍。即得观世音菩萨大奋怒王现前摩顶。谓言善哉善哉。汝所求愿我为满足。其真言者若有先业重罪宿障。则为梦中现身摩顶。一切大愿为皆圆足。所谓真言法曼拏罗法。印法像法大三昧耶悉皆成就。若素啰娑子粳米酥酪蜜。加持护摩一千八遍。速得财帛。若人限草三寸截之。酥酪蜜加持护摩一百八遍。所见人民而相尊敬。若蓖麻子人酥酪蜜。加持护摩满十千遍。诸佛尊记。若进官者天门冬酥蜜。护摩满十千遍即如所愿。若秘密无碍三昧耶者。黑芥子酥盐。如是护摩即如其愿。若麻子盐如是护摩。一切恶人而自相敬。若茴香华子酥蜜。如是护摩当得神验自在无碍。若丁香白栴檀香沉水香酥合香胡麻油。加持护摩满十千遍。则得梦见一切诸佛摩顶赞叹。成大悉地。所往之处人皆供养。若命终已直往西方安乐国土。莲华受生得宿命智。若稻谷糠如是护摩。则见伏藏。若白芥子蛇皮。加持护摩一千八遍。彼所怨人自惭悔谢。若芭蕉皮寸截。如是护摩自然衣服。若酥白芥子相和。如是护摩则得增寿。若生酥黑芥子。如是护摩则得除诸横病之厄。若迦啰惹子如是护摩。则解禁闭枷锁解脱。

　　斫刍眼药成就品第六十二

　　执金刚秘密主菩萨摩诃萨。是大可畏明王央俱舍真言。斫刍阿伽陀药三昧耶。一切所作速皆成办。众恶重罪亦皆除灭。不为世间一切病恼而相灾害。眼根清净人所见者悉相爱敬。一切山野兰若龛窟独入无畏。一切江河龙湫大海入无畏碍。一切天龙药叉罗刹阿素洛孽鲁茶乾闼婆紧那罗摩呼罗伽等之宫殿入皆无碍。一切伽蓝天寺刹帝利婆罗门种种人家去皆喜敬。得秘密大慈三昧耶。入于一切鸟兽群内互不惊怖。如是一切自在游往。不为他人而相讥说。一切事业速得成就而说颂曰。
　　雄黄牛黄钵怛啰　　海沫胡椒郁金香
　　红莲华须胡干姜　　青郁钵啰华荜钵
　　白栴檀香商佉末　　橿黄根药小柏煎
　　斯药鲜上数等量　　散惹那汁亦等量
　　石蜜麝香龙脑香　　多前药分三分量
　　涂曼拏罗各别置　　大可畏明王真言
　　首末加持勿间绝　　精洁相和而合治
　　盛置波斯琉璃器　　曼拏罗中像前置
　　白月吉宿王日作　　沐浴清洁著净衣
　　食三白食修是法　　种种香华饮食献
　　面西观像加趺坐　　大可畏明王真言
　　调调加持斫刍药　　暖烟光现三相成
</div>
    <div class="pagination">
<a href="不空罥索神变真言经_page24.html">上一页</a><span>...</span><a href="不空罥索神变真言经_page20.html">20</a><a href="不空罥索神变真言经_page21.html">21</a><a href="不空罥索神变真言经_page22.html">22</a><a href="不空罥索神变真言经_page23.html">23</a><a href="不空罥索神变真言经_page24.html">24</a><span class="current-page">25</span><a href="不空罥索神变真言经_page26.html">26</a><a href="不空罥索神变真言经_page27.html">27</a><a href="不空罥索神变真言经_page28.html">28</a><a href="不空罥索神变真言经_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
