<!DOCTYPE html>
<html>
<head>
    <meta charset="UTF-8">
    <title>不空罥索神变真言经 - 第 12 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>不空罥索神变真言经 - 第 12 页/共 28 页</h1>
    <div class="content">　　皆取精妙上好者

　　白月十五日于闲静处。清洁洗浴以香涂身。著净衣服食三白食。寂断诸论作曼拏罗。郁金香泥白旃檀香泥。涂摩画饰置不空王像。以诸香花香水灯明三白饮食。敷设供养置香坛上。真言加持一百八遍。和合捣治。粆糖石蜜白蜜等分。加持一百八遍。如法合治分为二分。盛瓷器中复置坛上。面东作法。母陀罗尼真言加持摩尼香王一千八遍。奋怒王真言加持摩尼香王一千八遍。悉地王真言加持摩尼香王一千八遍。牢固密封特勿泄气。埋斯坛地五旬日满。发取烧焯供养一切。
　　不空王手真言
　　唵(唯中抬声呼之)萨缚亸詑誐跢(一)缚路枳亸(二)旖暮伽(上)纥(二合)唎娜野(三)柘啰柘啰(四)柘柘啰(五)摩诃迦噜抳迦(六)娑(去)陀(上)野[合*牛](七)旖鼻诜者野(八)旖暮伽(上)播舍[可*欠]塞(苏乙反)羝(九)莎缚(二合)诃(十)
　　以此真言加持香王满十万遍。一切如来神力加被摩尼香王。名一切如来所观察香。又名观世音与持一切菩提愿香。一分烧之一分涂熏。
　　烧香真言
　　唵(唯中抬声呼之)萨缚亸詑誐跢(一)缚路枳亸(二)摩诃暮伽(上三)惹耶惹耶(四)莎缚(二合)诃(五)
　　如是真言加持香王烧供养之。当净洗浴加持香王。涂身熏衣贯服清洁。依法受持此真言者。则得十方一切如来神通加祐。观世音菩萨梦觉现身。与授不空智海三昧耶。为除八难四重五逆一切诸罪。一切沙门婆罗门尽皆信仰。若熏沙门婆罗门一切人者。亦得解除一切结使。若白月八日十五日。清净澡浴此香涂身。著净衣服食三白食。高山顶上仰天楼上。作曼拏罗献诸香花香水白食。烧焯香王。面西供养十方一切刹土一切诸佛菩萨摩诃萨。则于十方一切刹土一切诸佛菩萨摩诃萨前。一时皆现此不空摩尼牛头栴檀香云宫殿楼阁种种台座幢幡花盖。而供养之。是时十方一切刹土一切诸佛一时赞言。善哉善哉真言者。我等诸佛往昔因地作斯供养。西方净土阿弥陀佛。观世音菩萨大势至菩萨。一切菩萨欢喜赞叹。加祐成就不空王法。及遍一切大梵天帝释天那罗延天摩醯首罗天日天月天星天乃至色究竟天。皆供养之。是时诸天闻香气者。一时欢喜谓赞此香从何方来。作斯法者得大福蕴成熟善根。若乞雨止雨。高迥望处涂曼拏攞。烧焯香王高声紧捷。诵此最胜明王真言。称难陀龙王名跋难陀龙王名者。须雨即雨须止即止。及止一切恶风瀑雨雷电霹雳。诵持奋怒王真言烧焯香王。一切毗那夜迦诸恶鬼神。慞惶驰走百逾膳那。若烧香王诵最胜明王真言。称摩诃迦罗名诸天神名。则得降伏而为护祐。常烧香王供养诵念。速得一切大愿成就。

　　金刚摩尼药品第十七

　　尔时观世音菩萨摩诃萨。复白佛言世尊。是金刚摩尼药。亦能利益当来一切持真言者。与诸有情。解除种种灾厄病恼不吉祥相。所作诸法悉皆成就。若点眼者。得诸天神冥皆拥护。人民见者悉皆欢喜。若涂面者。面皯除灭肤色鲜白。若点眼者眼得明蓥。人所相见欢喜问讯。若涂佩身诵念之者。毗那夜迦诸恶神鬼。慞惶驰走不相障碍。得大威力如那罗延。三十三天及诸龙众亦皆战怖。假真言药力动须弥山。若有诸病一切灾厄。以药涂点身分肢节则得消灭。若净沐浴涂身熏衣诵念忏悔。十恶五逆一切罪障则得蠲除。人所见者欢喜相敬。观世音菩萨神通威德加祐拥护。为满一切菩提境分。六十四殑伽沙俱胝那庾多百千如来。善根相应观摄拥护。怨难灾厄悉皆除灭。执金刚秘密主而垂拥护。若常佩戴涂身熏衣。贯服清洁诵持真言。得诸如来为授阿耨多罗三藐三菩提记。乃至等觉坐菩提座。一切天魔众恶鬼神不相娆恼。若涂钟鼓击奏声曲。有情闻者皆当除脱十六地狱一切罪苦。及得除脱八难大怖水火崖岸刀杖怨贼虎狼蛊毒雷电等难。若有鬼神鸟兽闻者。业报受罪亦皆消灭。舍斯身已生人天界。若涂螺中。楼上山上大声吹之。有情闻者。皆得除灭一切罪障。舍斯身已上生天界。若药置幢头。解除国土鬼神灾疠恶风瀑雨。谷米丰稔。有情见者禳治灾障。金刚摩尼药等数颂曰。
　　多誐啰香上牛黄　　优钵罗花上雌黄
　　莲花须蕊上雄黄　　白栴檀香茅香根
　　毕[口*履]迦香郁金香　　毕[口*履]阳愚香龙花
　　缚罗迦香紫檀香　　[可*欠][口*(隸-木+士)]努药青木香
　　路驮罗药翳罗香　　止惹底钵得(睹讫反二合)啰香　　苏曼那花惹慕迦　　乾闼啰娑香茴香
　　散者啰娑沉水香　　杜仲木汁丁香皮

　　白月八日治洁身服。食三白食作曼拏罗。置不空王像面东安置。献诸香花香水饮食。药置坛上。悉地王真言加持和合等分。加持龙脑香。麝香当和合之。分作三分。一分熏佩加曼陀罗。二分服涂。水煎沉水香乾陀罗娑香白栴檀香。如法合治。悉地王真言。丸治药丸。佩药捏饰。若不开莲中心上下。通穿为孔彩画庄饰。加持五色线索穿贯。作囊盛之持佩身上。若惟涂服。当总为丸。复置坛内。最胜明王真言奋怒王真言悉地王真言。加持是药一千八遍。日日供养乃至药干。若常佩者当趣三藐三菩提。若服涂者能治一切鬼神之病。风湿疥癣恶疮毒肿。痈肿痔病癞病头痛。喉肿口疮眼耳鼻舌。齿唇心腹痃癖麻痢。种种诸病尽皆治之。若腹病者暖水和服。若身外病冷水和涂。若男佩者系左肘上。若女佩者系右肘上。是佩药者能勤精进。依法护持得大勇猛。犹若我身。若点额涂身熏服净衣。修治诸法速皆成就为人爱敬。若常戴佩如法诵念速得成就。若右腕佩掏珠诵念。得大威力。若系颈下诵念之者。速得诸法相应现前。若二手腕佩修治布施。得无尽手获大功德。若腰上佩渡江河海。不为水兽而相灾害。又法银造三十二叶莲花。台内空合盛佩药丸药熏药。于闲静处白月八日。洁治身服食三白食。净治饰地作曼拏罗。如法模画标饰界位。置悉地王像面西。置银莲花当坛心上。献诸香花香水果子饮食酥灯。烧沉水香白栴檀香酥合香。日日随心种种供养。昼夜断语依法作法。最胜明王真言奋怒王真言悉地王真言。加持白芥子打莲花台。满三万遍或六万遍。或九万遍或十二万遍。或十六万或十九万或二十二万。每白月八日断食作法。当中夜时或五更时。银莲花上放大光明。于虚空中出大音声。悉地王像言善哉善哉。是时空中一切如来一时现身。证斯相时身心适悦。执持莲药。高声迅诵最胜明王真言一千八遍。请观世音神通威力。请一切佛神通威力垂祐加被。又诵悉地王真言一千八遍。捧戴莲药即得神通腾空自在。那罗延天持千辐轮现身祐护。不顺命者则皆摧伏。十二百千俱胝大真言仙王恭敬赞护。证不空大摩尼幢三摩地。授得不空广大光焰罥索。执持游往十方刹土。睹见一切诸佛菩萨诸大神变。为诸如来赞叹安慰。证大摩尼金刚观察光明照耀清净之身。一切天龙八部鬼神尽皆降伏。殷敬拥护寿命千劫。常往西方观睹诸佛菩萨神通演诸深法。以此三昧。亦能示现观世音身。及能示现观世音七宝宫殿。亦能作大神通。入于地下六十四百千真言明仙大宫殿中。自在无碍。若系右臂证诸秘密真言明仙三昧耶。若系左臂证诸药叉罗刹三昧耶。若系腰上证摩尼宝三昧耶。若系右膝见诸药精采取无碍。若系右胫得承第一风轮游往。一日一夜往返轮还三千大千世界。无所障碍。若系右脚掌入于地下。过七重金刚际地出入无碍。若药含服诵念之者。须臾千言舌相柔软。若常服者得大智慧。

　　如意摩尼瓶品第十八

　　尔时观世音菩萨摩诃萨。复白佛言世尊。是不空悉地王最胜如意摩尼瓶三昧耶。能成出世世间一切诸法。亦如不空如意轮陀罗尼。能与有情作大宝处。其瓶以金以银以铜。以码瑙以鍮鉐。以瓷以泥随力办作。瓶如珠形中受一斗底象覆莲口象瓶口。内外钿饰。绕瓶身上图画莲花。圆绕项口画花须蕊。题记四方。中层东北面。叶上多罗菩萨半加趺坐。东面叶上。不空罥索观世音菩萨结加趺坐。东南面叶上。毗俱胝观世音菩萨半加趺坐。南面叶上除八难观世音菩萨结加趺坐。右畔叶上。执金刚秘密主菩萨结加趺坐。西南面上。湿废多白身菩萨半加趺坐。西面叶上。十一面观世音菩萨结加趺坐。西北面叶上。白衣观世音母菩萨半加趺坐。北面叶上。如意轮观世音菩萨。一手执轮一手执莲花一手掌如意宝珠。一手掌颊一手膝上执持数珠一手按地结加趺坐。右畔叶上。侨理菩萨手执莲花半加趺坐。此诸菩萨。面目熙怡花冠璎珞。耳珰镮钏天诸衣服。种种庄严坐莲花座。上层。东北面叶上。伊首罗天子摩醯首罗天子。东面叶上。大梵天子帝释天子日天子。东南面叶上。大自在天子火天神苦行仙众。南面叶上。那罗延天子焰摩王。西南面叶上。俱废罗天子婆馺缚天子。西面叶上。水天子月天子。西北面叶上。风天子净居天子。北面叶上。一切诸天二十八宿天七曜星天。是诸天等种种衣服。具庄严之半加趺坐。下层。东面叶上。提头赖吒天王。左手把槊右手扬掌半加趺坐。东南面叶上。度底使者并及眷属。南面叶上。毗噜诧迦天王。左手执槊右手扬掌半加趺坐。西南面叶上。功德天地天神半加趺坐。西面叶上。毗噜博叉天王眉间一目。左手持槊右手掌独股金刚杵半加趺坐。西北面叶上。辩才天俱摩罗天半加趺坐。北面叶上。多闻天王。左手执槊右手把独股金刚杵半加趺坐。东北面叶上。白象毗那夜迦一髻罗刹女使者半加趺坐。是四天王种种衣甲天衣庄饰。诸天使者天诸衣服而庄饰之。其瓶周匝种种宝采。间错庄严瓶座花座。以白栴檀木或枫香木或柏木或木榓木。与瓶相称刻开莲花。周匝画彩一如莲花。一一叶上诸器仗印以净香水净白芥子。当令曝干盛满瓶中。净帛盖上。白芥子龙脑香麝香牛黄雄黄。和合末治置于帛上。复以绯帛重叠覆上。上置七宝。白月八日治洁身服食三白食。净治其地作曼拏罗。基高一肘坚筑平填。以瞿摩夷黄土泥周遍涂摩。以诸香泥重上摩拭。规郭界院。内院二肘。纯白旃檀香泥又遍涂摩。纯郁金香泥。栴檀香泥。中画三十二叶开敷莲华。绕花四面画莲花鬘。外院一肘。四面除门画开莲花。四门画莲花鬘。四面台上置种种印。标饰界道。如意宝瓶置花台上。献诸香花香水果蓏。三白饮食种种花鬘。酥灯油灯稻谷花白芥子。白栴檀香沉水香苏合香熏陆香。或余诸香而供养之。六时结界护身护伴。烧焯广博摩尼香王。供养诸佛菩萨摩诃萨一切诸天。请召作法每日如是。作新净食敷设供养。勿令间断。日日当以奋怒王真言。加持白芥子水。洒散宝瓶而结护之。以大悲心轮印。观置十方一切诸佛如来微妙净身。放金色光照融宝瓶。一切菩萨诸天神像光明赫奕。以一切如来金刚法性如意摩尼般若文字光明炽焰三摩地。诵持最胜明王真言悉地王真言。加持如意瓶内外圆光。满十万遍或二十万遍。当十五日夜五晓时。瓶自旋转放种种光。于虚空中出大梵声。种种歌咏。是时身心明朗喜快。如意瓶上一切菩萨诸天神像放大光明。是时烧香阏伽供养。诵奋怒王真言。加持白芥子散于瓶上。瓶中出大梵声赞言。善哉善哉持真言者。汝今成就大如意瓶。汝从今去以此宝瓶。求上中下三昧耶者。悉得圆满。言下法者。当求种种医方咒术。工巧伎艺歌唱赞咏。种种财宝皆得圆满。言中法者。当求种种声明之论。辩才文持义持总持。一切经论历数算计皆得圆满。言上法者。当求识见一切诸佛菩萨金刚诸天宫殿。一切药叉罗刹神鬼宫殿。一切陀罗尼智三摩地。入诸法会三摩地。入诸地位三摩地皆得圆满。若时亢旱恶风瀑雨。雷电霹雳疫疾诸灾。治地摩坛当置宝瓶修治作法。乞之止之皆得遂愿。当取瓶上白芥子龙脑香麝香牛黄雄黄。真言加持杜仲木汁和合为丸。真言加持赤黄牛乳。和药。点顶发际额上肩上手脚掌上。则得神通。百千俱胝真言仙众一时现前。不为一切药叉罗刹鬼神睹见。若服饵者寿命万岁。当得悟解一切论辩一切陀罗尼真言曼拏罗印三昧耶。若药点脐渡江河海。不为水兽而相灾害。若药点顶往于军阵。斗诤之处俱生和解。若和酥服。得大威力等十白象。掌弄白象不以为难。若涂二臂力敌百人。相叉相扑尽皆得胜。若天寺中而诵真言。称诸天名一百八遍。以药置于天寺舍中。得诸天神而自臣伏。风雨顺时无诸灾疾。若药置于人家门头。其家欢喜无诸疾患鬼神等病。若药置于寺门头者。僧众安乐无诸恼疾住大慈心。若药置于圣僧座下。不为鬼神偷诸食味。常令众僧得上味食。若置钵中巡门乞食速得上食。若门若路一切人民。见斯钵者皆灭垢障。若药置于舍利塔中。当令日日得大施福。若药置于观世音像足下者。每日诵念不空罥索心王陀罗尼真言一百八遍。令诸人民。自常供养观世音菩萨长不断绝。若药置于十字道中。一切鬼神被逐驰怖不相侵恼。若药置于高山顶上。一切药精放光出现。取之无畏。所有有情住是山者。则得解除一切灾障。周绕是山百逾膳那。无诸疫疾鬼神等病。若施诸人而顶佩者。观世音菩萨而常忆念。灭诸罪障一切灾厄。若药置于田中。苗实丰熟不为蝗虫恶风灾暴。若药置于库藏中者。财宝谷帛而无散耗。若有有情短命薄福。被诸毗那夜迦一切鬼神作病恼者。香汤和药数数浴身。一切病障宿积罪垢一时除差。世间所乐一切诸法。随心作之尽得成办。

　　如来加持品第十九

　　尔时释迦牟尼如来。举伸右手。摩观世音菩萨摩诃萨顶赞言。善哉善哉摩诃萨。能以自在大神通力。显现演斯世未曾有不空罥索心王陀罗尼真言三昧耶。悉地王真言曼拏罗印三昧耶如意宝瓶。与赡部洲苾刍苾刍尼净信男净信女。安立成就不空悉地王真言曼拏罗印三昧耶如意宝瓶。皆获利益得大安乐。令受持者勤读诵持。得佛菩提转法轮处。我今以是受持读诵此三昧耶者。付嘱于汝。令得成就最胜悉地。汝当护念种种加持与诸法愿。我亦种种成就加持。无量三昧功德善根而成就之。
　　尔时观世音菩萨摩诃萨。欢喜踊跃熙怡微笑。合掌恭敬顶礼双足。又白佛言世尊。我誓遍于十方一切三千大千世界所有一切有情。等以大悲心尽皆摄受。乃至傍生水陆之类。一切有情亦尽摄受。为与解除一切业报种种苦恼。皆住菩提不退转地。世尊彼等有情专念我名。欲得真实成就法者。我皆观察加祐护持。为作成就。复有有情为脱诸苦亦念我者。亦以大慈悲善根力。摄护观察为脱诸苦。世尊复有有情。善明法式求解脱发大悲心常勤精进。昼夜六时受持读诵是不空罥索心王陀罗尼。真言解脱莲花曼拏罗印三昧耶。悉地王真言曼拏罗印三昧耶。恭敬供养依法修者。我最偏急怜伺观察爱念守护。顶戴担负常不放舍。以大悲力爱念此人。心不满足心不放舍。谓得种种示教利喜。得大解脱住菩提道。满一切愿拥护利益。是以我心而不满足而不舍离。世尊复有有情。为斯教网流传示现。亦能精勤依法修治。恭敬供养此三昧耶。受持读诵思惟听闻。善解文义修治法式世成就者。复有有情暂闻此三昧耶一一章句者。我皆随逐祐护利益。当应与证出世世间一切胜愿。安住菩提不退转地。若有傍生水陆之类一切有情。若得闻此真言三昧耶文词章句。我亦当与住不退地。世尊何况清净有情。常依法住持戒精进。以大悲心昼夜六时。依法受持读诵此不空罥索心王陀罗尼真言最胜广大解脱莲花曼拏罗印三昧耶者。而岂不与现证一切三摩地耶。世尊如是清净。依法受持真言之人。此乃真非臭秽之身。应知此人是天中天微妙净身。世尊由斯因缘。我则常能顶戴担负。世尊云何证知斯人是天中天微妙净身。世尊缘此不空罥索心王陀罗尼真言广大解脱莲花曼拏罗印三昧耶。圆在斯人藏识中住。由是不空罥索心王陀罗尼真言广大解脱莲花曼拏罗印三昧耶威神力故。说此人身必定是名天妙净身。世尊当知此人即是不空悉地三昧如意宝身。应知即是如来藏曼拏罗印法之身。应知即是不空罥索心王陀罗尼真言曼拏罗印法之身。应知即是离于悭贪嫉妒之身。应知即是清净无垢之身。应知即是一切天龙药叉罗刹乾闼婆阿素洛蘖鲁荼紧那罗摩呼罗伽人非人等恭敬供养身。应知即是三十三天恭敬赞叹拥护之身。应知即是七十二殑伽沙俱胝那庾多百千如来前殖种善根成熟相应身。应知即是阿弥陀佛法身。应知即是一切菩萨摩诃萨敬护加被身。应知即是执金刚秘密主菩萨敬护祐身。应知即是甚深大海广无际身。应知即是须弥山王身。应知即是清净虚空大摩尼宝身。应知即是真实舍利塔身。应知即是一切如来授记加被身。世尊应知此不空罥索心王陀罗尼真言广大解脱莲花曼拏罗印三昧耶。有大威德有大神通。是真真实出世间法。世尊末世彼诸有情。多有贪嗔愚痴嫉妒很戾懈怠一切重罪。缠裹身心三业不净。不定信此三昧耶甚深明教。又不明解受持修习真言明印。仪式观智一一文义三昧耶故。世尊如斯有情。昼夜常有种种愆咎。积聚障累相续不绝。虽复受持读诵供养。时数间断不专诵持。若不成就非我过咎。世尊如斯有情虽不证成菩提三昧。但为灾厄种种恼疾。即便称念受持读诵我此不空罥索神变陀罗尼真言法教。我亦常与梦觉现身加被拥护。世尊我虽数数现身警觉。此辈有情由自身业。恶作恶观杂漏充满。亦不识我亦不忆我。亦不须臾定心思惟观照念我。如此有情云何得度。世尊末世复有有情。志定坚固持戒精进。又复深信此真言教。受持读诵系念思惟观照我自。我则常得现身与语同住同事。世尊我虽为现。亦不识如是我之身。世尊我所现者。为现沙门身执持应器。或现净行婆罗门身。或现刹帝利身或现商人身。或现国王身。或现宰官大臣身或现朋友身。或现父母身或现兄弟姊妹身。或现童男童女身或现内外亲族身。或现和上阇梨身或现同学身。世尊是真言者虽见此等诸相善应。数数察候语义威仪详叙意旨说诸语话常顾占笧见是相时。即知此是观世音化身。示同我伴言论法事。世尊我作如是相貌现者。为与方便显教诱引。种种度脱满诸愿故。世尊我若作商人身者。于市邸店大众之中。而作种种广大货易。随类随事评量言说。或复随处聚落大众示同类人。一一共谈四毗陀论。或说内外一切大声明论。或作种种题篇讽咏弦管歌唱鼓乐之人皆为上首。或复解说毗柰耶藏阿毗达磨藏大乘素怛罗藏。乃至坞波提舍等经种种文义。或同净行大婆罗门。解说一切起世界法。或说种种事火天法。或说昔时帝王种种治国相侵罚法。或共一切持真言人。等解说种种陀罗尼真言曼拏罗印三昧耶。安隐之法丰饶之法。降鬼神法解怨难法。世尊于诸众中作是现者。云何证知我在众中。世尊当以三相现身验知。一者所问随事典切。柔和质直相应语答。二者口气香洁如优钵罗花香龙脑香。言音美丽清朗和雅。三者身气香洁如栴檀沉水一切诸香。或复随类同上中下。各现种种姿畏丑陋坌秽之身。威雄越众。世尊若有遇是相者。则见观世音菩萨摩诃萨应化之身。或于睡中为现种种善梦瑞相。诱进令满一切菩提不退愿地。世尊我常以斯善巧方便处处现身。令彼有情以少功力。而则获得世间随身一切乐具尽皆充足。世尊如斯见者。惟除嫉妒妄语邪见谄曲有情而不见矣。世尊我见如斯嫉妒妄语邪见谄曲有情。一切诸天善神使者不护观录。如是有情虽不现身得证成就。我亦为于当所生处与大成办。世尊以大悲力运摄我心。度脱当来一切有情。皆与殖种菩提种子。润液藏识。
　　尔时释迦牟尼如来十方刹土一切如来一时赞言。善哉善哉莲花手。汝能具以大悲之力。运摄当来一切有情。度脱生死贪爱狱缚。其中有情。为受种种刑戮怖畏狱缚禁闭穷悴裸露饥羸慞惶。或为一切罪障灾厄种种病恼。听闻读诵此真言典一品之法。我等谓为除脱诸苦。同作摄受加被授记。何况广大依法精进清净观照。受持读诵不空罥索心王陀罗尼真言广大解脱莲花坛印像法香法药法。恭敬供养。而自书写教他书写。我等诸佛岂不与证阿鞞跋智地耶。应知斯人则谠种种承事供养十方刹土一切如来。莲花手若末世中有苾刍苾刍尼族姓男女。白月八日不食不语。依法轮结不空罥索印母陀罗尼真言加持印。加持印顶。奋怒王印奋怒王真言加持印。加持印顶者。应知斯人即是如来身。已得如来法性藏故。此人不应于诸有情。而生倨傲我慢自慢。应于一切有识有情起大悲心。常备修治此三昧耶者。或复有人入兹三昧耶曼拏罗者。或复有人但当读诵此经典者。如是等人。皆得名入东西南北四维上下十方殑伽沙数一切佛刹。睹见一切如来秘密三昧耶。亦名得见一切如来法报化身。若常依法结印印顶。即名常得一切如来。为授灌顶大福德蕴。称叹善根成熟相应。我等如是大称赞者。皆是旖暮伽王神通功德三昧耶。若复有人见斯神通经卷像者。则名等见九十二殑伽沙俱胝那庾多百千一切如来应正等觉三十二大人相八十妙好无量功德法报化身。当得我等一切如来祐护摄受。解除五逆十恶重罪。随得一切大福聚蕴而自相应。如斯之人名后边身。舍此生已安乐国土莲花受生更不退转。若有有情短命多病。能信此经如法书写。受持读诵恭敬供养。系念观照。则得长寿无诸夭疾。解除贪嗔诸恶垢障。当得成就大瑜伽定。一切功德具足相应。此不空罥索神变真言加持持经。等量十方一切法界一切如来故。

　　不空罥索神变真言经卷第十二



　　不空罥索神变真言经卷第十三

　　　　大唐天竺三藏菩提流志译

　　溥遍心印真言出世间品第二十

　　尔时观世音菩萨摩诃萨。合掌恭敬欢喜踊跃。得未曾有。放殑伽沙俱胝那庾多百千光明。溥照三千大千世界而自庄严。又白佛言世尊。是不空罥索心王陀罗尼真言。广大解脱莲花坛印三昧耶中。溥遍心印真言三昧耶。而能示现不空千手千臂观世音菩萨。种种形好神变三昧耶。以此一相三昧耶。入种种相三昧耶。所谓入伊首罗天相摩醯首罗天相。大梵天相那罗延天相。大自在天相焰摩王相。俱废罗天相婆噜拏天相。俱摩罗天相水天相。火天相风天相。日天相月天相。星天相乃至一切天相。苦行仙相一切真言明仙相。大商人相皆示现之世尊以斯等相。则令修者证获旖暮伽王一切陀罗尼真言。广大解脱莲花坛印三昧耶不空种种成就三昧耶。不空罥索心王陀罗尼真言三昧耶。若以少功而受持者。我则赐与一切意乐胜愿圆满。尔时观世音菩萨摩诃萨。便入溥遍心印三摩地。说普遍心印真言曰。
　　那莫塞(桑纥反)窒(都结反)[口*(隸-木+士)]拽(移结反四合一)特(能邑反)[日*賁](肥以反)迦南(二)亸詑誐跢湳(奴绀反三)唵(喉中抬声引呼)旖暮伽(上四)钵头么播舍(五)俱噜(二合)陀(上)迦(斤逻反)唎沙(上)野(六)跛(二合)啰废(无计反下同)舍野(七)摩诃(去)钵输(去)钵底(八)野摩婆(无何反)噜拏(九)矩废啰(十)没(二合)罗[可*欠]么(十一)废沙(上)陀(上)啰(十二)旖暮伽纥(二合)唎娜野(十三)钵头么矩攞(十四)縒么耶(十五)[合*牛](特牛合口声呼之)[合*牛][合*牛](十六)[怡-台+巿][怡-台+巿][怡-台+巿](十七)莎(二合)缚诃(十八)
　　尔时观世音菩萨摩诃萨。说斯真言时。三千大千世界大地补陀洛山。六返震动。天雨众花。在会一切天龙药叉罗刹阿素洛乾闼婆蘖鲁荼紧那罗摩呼罗伽。乃至一切真言诸仙。欢喜合掌种种赞叹。空居一切恶天龙神。药叉罗刹毗那夜迦。皆悉堕落为火所烧。慞惶驰走发大叫声。一切菩萨摩诃萨。俱持种种华璎衣服。一时供养观世音菩萨摩诃萨溥遍心印真言三昧耶。一切天龙药叉罗刹阿素洛乾闼婆蘖鲁荼紧那罗摩呼罗伽。乃至一切真言诸仙。住佛法者。俱从本宫。持诸花鬘涂香末香宝幢幡盖衣服璎珞。俱时往诣补陀洛山观世音宫殿会中。住如来前观世音菩萨摩诃萨前。旋绕供养一时致敬。同声白言大慈悲者。说此旖暮伽王广大解脱莲花曼拏罗印三昧耶。溥遍心印真言。法瑜伽观广明心焰三昧耶者。最极难有。尔时释迦牟尼如来谓观世音菩萨摩诃萨言。清净者而复广说溥遍心印真言法瑜伽观三昧耶。尔时观世音菩萨摩诃萨。复白佛言世尊。若有有情每日晨朝日初出时。以大悲心如法清净法瑜伽观。诵念神变溥遍心印真言一千八遍者。此人则得摄入不空幻化种种色相三昧耶。示现一切幻化三昧耶。所言得者。谓得通会一切曼拏罗印三昧耶相应住。得一切最上神变计都幢三昧耶相应住。得一切如来秘密三昧耶相应住。得不空一切悉地三昧耶相应住。得不空广大神变三昧耶相应住。得不空种种色相三昧耶相应住。得不空无量称叹三昧耶相应住。得不空一切善根三昧耶相应住。得不空如来摄受记别三昧耶相应住。得不空如来种殖大福德蕴善根三昧耶相应住。得不空见一切如来现前加被三昧耶相应住。得不空如来种族摄受加被三昧耶相应住。得不空金刚种族摄受加被三昧耶相应住。得不空莲花种族摄受加被三昧耶相应住。得不空摩尼宝种族摄受加被三昧耶相应住。得不空香象种族摄受加被三昧耶相应住。得不空一切大曼拏罗神变加被三昧耶相应住。得不空大转轮王种族安住三昧耶相应住。得不空观察大明观印观所灌顶三昧耶相应住。得一切不空如来观印所灌顶三昧耶相应住。得不空广大真言明印成就三昧耶相应住。得一切不空如来菩提座加被三昧耶相应住。得一切不空如来转法轮击法鼓吹法螺三昧耶相应住。得不空六波罗蜜圆满三昧耶相应住。得一切不空如来藏三昧耶相应住。得不空广大甚深文持藏三昧耶相应住。得一切不空如来出世解脱三昧耶相应住。得不空世间受持悉地三昧耶相应住。得不空世间妙吉祥三昧耶相应住。得不空一切有情最上遵敬三昧耶相应住。此人现在未来。得是广大相应称叹功德三昧耶相应住。世尊若常昼夜六时忆念诸佛。总玩听闻受持读诵。则得除脱生老病死一切罪障。超生死海住不退地。世尊若有苾刍苾刍尼族姓男女。信心清净以大悲心。常念诸佛求觅此经。若自书写若使人书。皆发悲心。以上衣服财宝饮食供给供养。亦劝一切人民。书写受持读诵听闻思惟恭敬供养。应亦当护不退转地。如是有情从佛法生。则谓一切如来加被。为受阿耨多罗三藐三菩提记。是称赞者所得功德。亦如诸佛世尊。若成就是溥遍心印真言三昧耶者。当画不空王最上悉地三昧耶像。白[疊*毛]布绢方量四肘。增亦任意。中画不空罥索十一面观世音菩萨摩诃萨。身真金色三十二臂。正面熙怡眉间一目。左面大自在天面。右面那罗延天面。左焰摩王面右水天面。左俱废罗天面颦眉努目。右俱摩罗天面颦眉努目。左摩醯首罗天面颦眉努目狗牙上出。右伊首罗天面颦眉努目狗牙上出。右日天面面状赤黄。左月天面面状白黄。各戴天冠冠有化佛作摩顶相。那罗延天头水天头两间。风天半身贯饰天服。大自在天头焰摩王头两间。火天半身贯饰天服。三十二手轮结诸印。执器仗印罥索印。宝珠璎珞耳珰镮钏。天诸衣服而庄严之。身圆光焰结加趺坐宝莲花座。右奋怒王三面四臂。当中正面熙怡微笑。左右面目颦眉嗔怒。一手执钩一手施无畏。一手执莲花一手持罥索。瞻仰菩萨半加趺坐。后多罗菩萨微似低头。二手合掌半加趺坐。左苾[亭*夜]明王手捧宝花。瞻仰菩萨半加趺坐。后湿废多菩萨微以低头。二手合掌半加趺坐。其座下右不空曼拏罗神。面目嗔怒狗牙上出身有四臂。一手执罥索一手执莲花。一手执钺斧一手执剑。半加趺坐。后真言者。长跪而坐手执香炉。是诸菩萨花冠璎珞耳珰镮钏。天诸衣服种种庄严。坐莲花座身圆光焰。四面围绕画十方佛。作说法相结加趺坐师子宝座。面向菩萨。顶上佛外画苦行仙众。形体枯瘦。画一切天子持散宝花。座下佛外。画功德天辩才天。毗摩夜天大自在天。地天火天风天水天。是诸天等花鬘衣服而庄饰之。四角依方。画四大王。种种衣甲具庄饰之。其像饰已于闲静处。净治其地作曼拏罗。种种香泥精洁涂饰。模画花印标郭界道。置十一面观世音菩萨。种种幡花阏伽香水香花。三白饮食果蓏灯明。白栴檀香沉水香安悉香。酥合香薰陆香敷饰供养。奋怒王真言护身结界。轮印匡叙面西法坐。以大悲心观置旖字法本无生。圆为下体金刚轮座。观置嚩字言论道断。全为上体观雾日透。观置啰字离诸染著。全为心月如初日光。观置[合*牛]字自性空寂。眉绀青色。观置佉(上声)字等虚空故。全为头顶备一切色相三昧耶。等十一面观世音。复观旖字全为头光。复观啰字全为眼目。光照无障。时别先诵奋怒王真言。召请供养诵溥遍心印真言。一一字声色相光焰。若黄光焰或赤光焰。或白光焰或青光焰。或黑光焰照真言字。于心月上右旋行转。皆放光明满十千万。当中夜时十一面观世音菩萨放种种光。至五更时观世音现身慰语。汝求何事我今为汝皆得满足。见菩萨时当乞二愿。一乞不空罥索心王陀罗尼真言广大解脱莲花坛印三昧耶世间一切最胜悉地成就大愿。亦如我身种种自在变用工巧法。自在秘密法。神通法。入阿素洛窟法。天宫龙宫紧那罗宫法。履水法入火法。入一切山林法作金银法。乞雨法止雨法。降伏一切药叉罗刹法。采伏藏法渡江海法。占象玄象历数算法。一切真言法种种医法。长年药法移诸物法。化诸邪见傲诞人法。如是世间种种之法悉得自在。二乞出世间法。时观世音伸手摩顶。解除一切业障重罪。身器清净如蛇脱皮。证获不空清净神通三昧耶身。往诣净土坐莲花上。证百千俱胝生宿命智。阿弥陀佛为授阿耨多罗三藐三菩提记住不退地。证不空无量百千神变三摩地。十方刹土一切诸佛菩萨摩诃萨一切天神悉皆赞叹。忆念观察当拥护持。应知如是溥遍心印真言有大神通。能成世间无量无边一切诸法。所谓召谴一切鬼神占相。一切寿命长短吉凶之相。疗治一切癞病风病。疮疥癣病疟病腹病六根等病。灭除一切罪障灾厄怨难。符书[示*厭]祷咒诅法。亦得成就出世间法。观世音菩萨现身赞语。善哉善哉真言者。汝今已入不空罥索心王陀罗尼真言广大解脱莲花坛印法中。溥遍心印真言悉地成就。手持莲花施真言者。当受花时。即证神通一切诸法。腾往十方一切佛刹自在无碍。得诸如来记别匡护。

　　溥遍心印真言世间品第二十一

　　世尊若莲池沜作护摩坛。加持木榓木杜仲木然火。加持莲花并干叶。截和酥蜜如法护摩。满七日夜得功德天现身而来。静心勿怖供养阏伽。时功德天谓真言者。今何所须。答言施我无尽宝藏。功德天言如真言者意。说此语已则便不现。从此已后伏藏逐身供给费用。得宝藏者常僧供养观世音功德天一切三宝。恒勿断绝特勿积贮。若积贮者即不复得。白月八日酥白芥子。涂莲华台叶。像前护摩一千八遍。诸天世人遵敬赞叹。若琉璃瓶盛郁金香水赤色香花。摩尼跋陀罗神前。每日三时赞叹供养。无名指按摩尼跋陀罗神。诵持溥遍心印真言。满三七日现身而来。日别给奉金钱一百文。尽用供养三宝勿贮。若贮聚者即不复得。若舍利塔前置像面西。截紫檀木上涂酥蜜。每日三时护摩一千八遍。满三七日夜得银钱一十千文。此护摩法。通会余诸真言明法。亦得成就又法当以菩提树叶方布坛上。上置雄黄香花供养。依法加持令现三相。一相点额所顾人民。欢喜信仰赞乐供养。二相点额腾身离地六尺而行。日行三千逾膳那。见闻三千逾膳那诸声色法。寿命千岁不为诸仙而相率伏。常见十方一切诸佛。三相点额则得神通摄持同伴。去地三千逾膳那里腾空自在。寿二十千岁。当证一切雄黄真言明仙三昧耶。复以莲荷叶方布坛上。以赤黄牛酥洗治牛黄。置荷叶上香花供养。真言加持令现三相。一相点额一切药叉罗刹诸恶鬼神悉皆降伏。任为使者取诸财物。二相点额则与一切秘密真言明仙。蹈一风轮腾空自在。日行二十千逾膳那寿六万岁。见闻二十千逾膳那诸色声法。三相点额摄持同伴腾空自在。当证一切牛黄真言明仙三昧耶寿一俱胝岁。溥遍心印真言阿伽陀药颂曰。
　　应以雄黄密陀僧　紧俣瑟诧郁金香　旖叔迦花上雌黄　杜仲树汁上牛黄　惹暮娜那紫磨金　菩提树汁赤牛乳　素[革*(卄/(ㄇ@人)/戊)]啰拏讫使罗　半努(奴古反)捺罗弭耶药　塞(僧乙反)努[可*欠]乞使罗药　毗瑟努羯摩使罗。
　　等数精治。白月十五日。净治涂地严曼拏罗。置十一面观世音像。置药坛上。以诸香花香水饮食灯明随力供养。广大悲心忆念三宝观世音菩萨。惟求无上阿耨多罗三藐三菩提。烧香供养。溥遍心印真言加持其药。当和合治。加持赤蜜石蜜。和合盛赤铜合。复置坛上结印作法。奋怒王真言加持供物。悉地王真言溥遍心印真言加持药。现暖相烟相光相。时真言者身出光焰。坛地震勤。应自欢喜证验药成。药和没啰[可*欠]么补怛啰迦油(唐云梵天儿油)涂摩身上手足等上。身如金刚。一切刀杖水火毒药皆不能害。摄持百人以为眷属腾空自在。若药一两。点化赤铜百两成金。若服饵者。和牛乳酥煎治为膏。三日先服黄牛酥乳。当服此药。和牛乳服满经六月。肤色鲜泽犹如莲花。声音清雅发如旋螺。寿十万岁。一切刀杖水火毒药。药叉罗刹鬼神恶人皆不能害。服满一年。得诸天人乐为伴侣。福寿如天。若药和胡麻油涂头则发香馥。若点眼额。则见一切药叉罗刹鬼神宫殿门开。入中无碍世人敬爱。若和牛乳石蜜服满三年。证诸真言明仙王三昧耶。寿一大劫。劫中有佛一一皆见菩提树下成等正觉。得此诸佛为授记别。往梵天宫。应称唵(抬声呼)字。大梵天众一时迎逆。乃至当往阿迦尼吒天宫。为后边身。溥遍心莲华阿伽陀药颂曰。
　　复以莲花须　　素路旦惹娜
　　牛黄龙花须　　银矿沉水香
　　嗢亸么迦啰　　石蜜青莲花
　　瞻卜迦花须　　计得枳花须
　　上白栴檀香　　上亸誐罗香
　　旖皤野跛抳　　酥合香油和

　　白月十五日作曼拏罗。置十一面观世音。等数净治置药坛上。献诸香花香水饮食果蓏灯明。合和其药盛银合中。以银药合盛白栴檀木合中。置于像前。奋怒王真言加持供物。广大悲心舞印治护。坐茅草座。左手执杖按药合上。悉地王真言溥遍心印真言光持药合。现三相阏伽供养。至五晓时顶礼十方一切诸佛。捧药供养。持真言者及伴服药。一时同证隐行真言明仙三昧耶。空行自在寿一万岁。口气香洁如优钵花香。肤色充[妧-二+公]获得一切隐行大仙三昧耶。溥遍心印真言加持白芥子灰。十方结界。一切药叉罗刹不能为障。若紫橿木燃火。白芥子安悉香黑芥子盐蔓菁油护摩。一切毗那夜迦并及种族。一时驰走不能为障。若苦栋木燃火。毒药黑芥子七种谷子白芥子。面向他军如法护摩。令彼兵众且自退住。又重护摩。彼诸兵众不复来敌。又重护摩。彼诸兵众皆总退散。若以佉他罗木量长二肘。如法削治宝采宝杖。作曼拏罗置十一面观世音。当坛心上竖置宝杖。随力办诸香花香水果蓏饮食灯明供养。奋怒王真言加持供物。悉地王真言溥遍心印真言加持宝杖。上放光明。是时空中告声谓言。汝今已得不空成就如意宝杖。是时烧香阏伽供养。右手持杖顶戴受持。诵溥遍心印真言加持宝杖一百八遍。头上右旋一百八匝。持杖旷野平坦地处。方量一百丈地为界。可其界内心欲地下宫殿房舍。卧具衣服饮食汤药。仆从人民一切珍宝。妙庄严具一时现者。诵溥遍心印真言加持宝杖。可界东西南北四维中心。椓地一千八下。即见地下七宝宫殿。见一天女捧持宝瓶。当宫门立。白真言者愿入宫中。真言者答。今此宫殿非是坚固真实之法。天女白言愿受宝瓶得大富贵。怒声报言此非净物何令我受。天女则便涕泪双下。见时承取遍涂身上头面等上。饮点眼耳身如金色。气馥香洁如牛头栴檀香。口气香洁如郁钵花香。眼广明利若青莲花。发如旋螺。闻声见色圆九万里。寿十千劫。忆知过去千劫生事。悟解内外一切典籍。真言坛印三昧耶。医方幻术声明等论三昧耶。天女重白愿入宫住。复当报言我自行入汝宫殿中。天女持奶示真言者。是时见奶两手持奶便即饮服。涂身头面眼耳手足。得是天女一千仆从。为伴腾空乘第一风轮。证八十四千大风轮真言明仙三昧耶。往于净土恭敬供养阿弥陀佛一切菩萨。听闻深法。若心愿事。右手执杖一心观杖。真言旋杖得如愿。又法板上赤土画药叉罗刹像。烧焯香王祀三白食。观杖诵溥遍心印真言。呼药叉罗刹名。于药叉罗刹像上右旋杖者。则来现身任为命者。取诸财宝衣服饮食悉皆充足。若功德天像前。右手执杖诵溥遍心印真言。称功德天。于功德天像头上右旋杖者。得功德天现身而来。与诸财宝富饶之愿。若毗沙门像前。右手执杖诵溥遍心印真言。称毗沙门名。打毗沙门像脚者。得毗沙门现身而来。乞诸钱财尽皆如愿。若人门前。右手执杖诵溥遍心印真言。称彼人名旋杖打门。入见欢喜。若天寺像前。右手把杖诵溥遍心印真言。称天像名旋杖。则得天神现身而来。所乞诸愿亦皆圆满。若日出时观日持杖。诵溥遍心印真言。称日天名旋杖。即得日天欢喜观察而拥护之。若白月十五日月初出时。观月执杖诵溥遍心印真言。称月天名旋杖。月天星天欢喜观察而拥护之。若舍利塔前。诵溥遍心印真言。旋杖行道满七日夜。塔内放光出种种声。得是相者所求诸法悉皆圆满。
　　若佛菩萨像道场处。执杖诵溥遍心印真言。旋杖行道满七日夜。得诸如来神力安慰满菩提愿。观世音于后夜中现身而来。与证不空如意宝杖王三昧耶。若天旱时有龙湫沜。执杖诵溥遍心印真言。称龙旋杖龙降大雨。若霖雨者。高山峰上仰天楼上。高大怒声诵溥遍心印真言。旋杖拟之其雨则止。若灾风瀑雨雷雹霹雳数数起者。高峰迥处。把杖慈观风雨雷雹起处。发大慈声诵溥遍心印真言旋杖拟之九方周圆十逾膳那则皆止之。若众鬼神作病恼者。右手把杖拂病者身。鬼神怖走病得除差。若患疟者。执杖拂身疟鬼惶走。即得除差。若阵战处。右手把杖怒声诵溥遍心印真言。旋杖期克两兵和解。若道旷野大海江河一切难处。执杖怒声诵溥遍心印真言。旋杖期克则得诸难解驰退散。若人畜生患疫病者。于城四门执杖诵溥遍心印真言。旋杖期克治逐疫鬼。悉皆出去病者除差。若高迥处观所人家。执杖诵溥遍心印真言。称彼人名。当自欢喜赞叹供养。若黑月十四日不食不语。于晨朝时诵溥遍心印真言。加持杖七遍。置杖摩尼跋陀啰神像北。摩尼跋陀啰神像前诵悉地王真言。至后夜时摩尼跋陀罗神现身而来。手持一千金钱奉真言者。得金钱时分为三分。一分尽用供养观世音。及日日作诸香水供养摩尼跋陀啰神。一分尽用供养三宝。一分自用并施贫人。所得功德尽皆回施摩尼跋陀罗神。特勿贮积。日常如是乃至命终。若有贮积即不复得。若道旷野遇无水处。右手执杖瞻地多有青草湿处。高声诵溥遍心印真言。以杖椓地一千八下。轮杖一千八匝。高声稽请观世音菩萨。惟愿大悲救我饥渴。念满千声。其椓地处涌出泉池。其水清美。诵悉地王真言以杖打水。水中涌出赤黄天神。合掌而言今何所求。真言者答。须诸饮食愿即与我。时真言者便以种种善语咒愿天神。愿天常安长得一切诸佛菩萨梵释诸天常加拥护。与天种种诸大菩提福愿圆满。说此语已没水而去。于须臾间手持天诸甘膳美食。奉真言者。便当受取。以此天食供百千人。同共饱食。复持种种妙庄严具。奉真言者。如此池泉真言者心。若不除者则常住世。是水常为一切人民饮吃无尽。
　　若结印护身右手持杖。默诵溥遍心印真言。往大众中。空中轮杖一百八匝。随心所念种种诸物则皆如意。
　　若尸陀林中诵溥遍心印真言。轮杖七匝则一逾膳那成结界护作六肘坛净治涂地。以牛粪黄土泥摩饰坛上。真言加持紫橿木橛。钉坛四角。五色线索四面围界。取族姓摩奴沙新舍未坏米哆罗。以牛五净清净洗浴。又以香水重净洗浴。著白净服卧置坛上。白衣盖上。以三白食置坛四面。布设供养。散诸杂花遍于坛上。四角四面置香水碗。时真言者面西法坐。烧焯香王供养一切。常以右手执如意杖。诵溥遍心印真言。加持米哆罗一千八遍。诵悉地王真言亦加持之。声声莫绝。数以左手拂米哆罗身。以右手杖数数按米哆罗身上。令动起坐目观四方。见观方时特勿怖惧。以杖定按米哆罗头上。其米哆罗即语。见语之时亦勿怖惧。内心思惟过现未来一切事等。诵悉地王真言声声莫绝。米哆罗尽说心所思事。复以杖柱米哆罗心上。诵悉地王真言。则令米哆罗口吐鲜鲁地罗。取是鲁地罗。点眼点额。见诸鬼神宫殿门开入皆无碍。鬼神见者悉皆欢喜。复以杖[袖-由+殺]柱米哆罗心上。诵悉地王真言。令米哆罗吐纥唎娜耶。便取执持。即得腾空自在无碍。获得一切大力鬼神三昧耶。如摩醯首罗得大自在。寿命万岁。复一称[合*牛]字。一以杖拄米哆罗心上七下。又以杖[袖-由+殺]打喉上七下。米哆罗自吐舌出。持刀割取便变成剑。当佩身者。获得一切剑仙三昧耶。寿命万岁。一十八千剑仙为伴。又以杖[袖-由+殺]打米哆罗头上七下。发遣米哆罗身中真言明神。还宫而去。米哆罗变成阎浮檀金。此金一两赤铜百两。和融销铸成上真金。世尊说此世间成就法者。悲愍当来一切有情。令得证入菩提故说。

　　不空罥索神变真言经卷第十三



　　不空罥索神变真言经卷第十四

　　　　大唐天竺三藏菩提流志译

　　不思议观陀罗尼真言品第二十二

　　尔时释迦牟尼如来。诰观世音菩萨摩诃萨言。汝当重说出世最上广大解脱莲花秘密心王曼拏罗印三昧耶。令受持者慧解开悟。一切无碍自在挺特。升证最上一切胜解无上菩提。悉地满足。尔时观世音菩萨摩诃萨。欢喜踊跃即从座起。偏袒右肩合掌恭敬。顶礼佛足则于佛前。以诸涂香末香烧香宝幢幡盖。众宝妙花宝珠璎珞。天妙衣服天诸乐具。广设供养如来世尊一切菩萨摩诃萨众。住此旖暮伽王广大解脱莲花坛印三昧耶。一切天神坛神真言明仙。诸天龙神药叉罗刹。阿素洛乾闼婆蘖鲁茶紧那罗摩呼罗伽。及住补陀洛山。一切苦行真言明仙。诸余一切真言明神等前。皆以诸妙香花衣服宝盖幢幡。宝珠璎珞。妙庄严具。周[打-丁+章]供养。观世音菩萨摩诃萨欢喜合掌。右绕如来数百千匝。则于佛前却住而坐。便白佛言世尊。是一切不空如来出世最上广大解脱莲花秘密心王神通坛印三昧耶中不思议观陀罗尼真言三昧耶。是一切如来广大真实神变解脱檀印三昧耶。是毗卢遮那如来广大解脱坛印三昧耶。是不空观最上心印三昧耶。但令读诵。则得出世最上真实心三昧耶悉地成就。此三昧耶。复是一切如来神通加被授记别处。我今已得如来神通印持加被。欲对佛前为与一切持真言者。获得最胜悉地故说。为与哀愍一切有情。灭除三世一切罪障。度脱无明生死故说。摧灭遮止一切地狱饿鬼傍生诸趣故说。为与一切邪见傲诞匮法有情。解治谤佛谤法谤菩萨声闻独觉逆罪故说。世尊若有有情怖诸罪业。能常昼夜具持仪式。读诵受持不思议观陀罗尼真言。忏悔诸罪持净戒者。或有书画见闻随喜乐供养者。或有具见此经典者。世尊如是等人。皆得解除无明贪嗔愚痴嫉妒我慢邪慢重罪盖障诸鬼神病种种业报差别等病。王难贼难刀杖禁闭水难火难雷雹霹雳虎豹狐狼蚖蛇蝮蝎诸兽象龙。一切灾难不相灾害。一切恶风雷雹霹雳坏苗稼者亦皆除灭。世尊于此三昧耶志愿成者。忏重罪者。不应于此真言教典生少疑心。白言世尊所以者何。
　　不善善法中　　疑为恶中恶
　　疑故不勤求　　二谛诸胜法
　　谕愚商贾者　　海陆遇真宝
　　疑惑无识解　　不采无价珍
　　遇斯不空法　　疑惑亦复
　　若斯生疑惑　　魔枷狱吏缚
　　亦如师子王　　掴攥诸小兽
　　不能得解脱　　疑惑亦如是
　　菩提与生死　　二定真有法
　　二中若生疑　　聋瞽无慧眼
　　若有智慧者　　应生清信心
　　唯然修诵持　　大悲解脱门
　　譬商智慧者　　履于坦路
　　纯逐胜利道　　计获多财果

　　世尊以斯义故。持真言者应生净信。如法书写。受持读诵是一切不空如来出世最上广大解脱莲花秘密心王神通坛印三昧耶母陀罗尼真言。奋怒王真言。悉地王真言。溥遍心印真言。不思议观陀罗尼真言。常净思惟法瑜伽观。当知是人。则得证见一切如来大不思议广大真实神变解脱坛印三昧耶。毗卢遮那如来神通加持广大解脱坛印三昧耶。不空观最上罥索心印三昧耶。出世间一切解脱大功德蕴具足相应。名不退住。一切如来忆念加持。为授阿耨多罗三藐三菩提记。世尊若有有情为求无上正等菩提。守持净戒常能依法。精进无退昼夜六时。发大悲心念诸有情。恭敬供养合掌顶礼。受持读诵思惟如是不思议观陀罗尼真言者。我见斯人。即名真实观世音菩萨法蕴之身。亦名观世音菩萨法所加持护念之身。亦名一切如来法所加持授记之身。亦名观世音菩萨为当现与出世世愿满足之身。我常加以大悲精进坚固甲胄。为掼被身牢价影抚念护此人。何日令得坐菩提场转大法轮齐类我等。以大悲心济度三界一切有情。意乐之法皆得圆满。尔时释迦牟尼如来赞观世音菩萨摩诃萨言。善哉善哉大悲者。汝申法愿甚大希有。若得见闻信供养者。则得除脱无量劫来众罪苦业。何况有人守持斋戒。依法受持读诵思者。岂当不证阿耨多罗三藐三菩提耶。汝应演说不思议观陀罗尼真言三昧耶。今正是时。尔时观世音菩萨摩诃萨。欢喜奋迅熙怡微笑。瞻仰如来即说不思议观陀罗尼真言曰。
　　那莫塞(桑纥反下同音)窒(都结反下同音)[口*(隸-木+士)](移结反二合)特婆(无何反下同)怒誐跢(多个反下同一句)跛(北没反二合下例同)啰底瑟耻谛瓢(毗药反下同音二句)萨缚(无可反下同)亸詑誐谛瓢(入声三句)那莫那莫萨缚跛(二合)啰底(二合)曳迦(斤逻反下同)勃陀(上)[口*履]野(杨可反下同四句)室逻缚迦僧(去)只(暨曳反)瓢(入声五句)那谟梅窒(二合)[口*(隸-木+士)]野跛(二合)啰亩契瓢(毗遥反六句)摩诃菩地萨埵缚誐拏缚[口*(隸-木+士)]瓢(入声七句)那莫旖唎野跋驲啰陀(上)啰(八)摩诃曼拏攞祢(奴礼反)缚谛瓢(入声九句)野莽婆噜拏矩废(无计反)啰(十句)[口*履]使誐拏缚[口*(隸-木+士)]瓢(入声十一句)那谟啰怛(二合)娜怛(二合)啰耶野(十二句)娜莫旖唎耶(十三句)缚路枳谛湿(攥舌呼下同)缚啰野(十四句)菩地萨埵野(十五句)摩诃萨埵野(十六句)摩诃迦噜抳迦野(十七句)怛[亭*夜](亭也反引)他(十八句)唵(喉中声呼之)萨缚亸詑誐跢(十九句)婆路枳亸(二十句)播舍纥(二合)唎娜野(二十一句)入(攥口舌呼下例同)缚攞入缚攞(二十二句)达么驮睹蘖皤(二十三句)柘攞枳攞(二十四句)摩诃钵头(途邑反)么步惹(二十五句)陀(上)啰陀(上)啰(二十六句)摩诃播舍陀(上)罗(二十七句)缚啰缚啰(二十八句)啰湿(二合)弭舍亸娑(去)[可*欠]塞啰(二十九句)跛(同上)啰底曼抳亸舍[口*履]啰(三十句)亸啰亸啰(三十一句)弭补啰谛若陀啰(三十二句)皤啰皤啰(三十三句)杀播啰弭亸(三十四句)播[口*履]布啰拏(三十五句)迦攞迦攞(三十六句)摩诃没(二合)啰[可*欠](呼邑反)么废(同上)洒陀(上)啰(三十七句)么攞么攞(三十八句)萨缚播簸(北我反)婆啰拏么攞(三十九句)枳[口*履]弭洒那(奴个反)舍娜(四十句)度噜度噜(四十一句)菩地萨埵缚弭秫(输律反)驮(四十二句)步噜步噜(四十三句)摩诃萨埵缚[革*(卄/(ㄇ@人)/戊)]縒攞(四十四句)野莽婆噜拏矩废(同上)啰(四十五句)那么塞讫(二合)[口*履]亸(四十六句)虎噜虎噜(四十七句)没(二合)啰[可*欠]摩弭瑟努(轻呼)摩醯湿(二合)缚啰(四十八句)矩摩啰滩(奴烂反)你计湿(二合)缚啰(四十九句)缢(伊异反)湿(二合)缚啰啰摩醯湿(二合)缚啰(五十句)祢(奴计反)缚补怛(都讫反二合)啰蔓(无繁反)你亸(五十一句)那么塞讫[口*履]亸弭弭驮(五十二句)么抳怛理陀(上)啰(五十三句)旖弭亸皤尔娜(五十四句)摩矩吒(上)陀(上)啰[寧*立](宁立反)[名*養](名养反五十五句)么抳迦娜迦(五十六句)跋驲啰吠女(去)[口*履]野(五十七句)摩啰迦亸钵(二合)头么(五十八句)逻倪(鱼礼反)捺(奴乙反二合)啰你攞(五十九句)[寧*立](同上)[名*養](同上)穆讫底迦(六十句)楞(去声)讫(二合)[口*履]亸舍[口*履]啰(六十一句)拽肾(诸振反)饶(去声)播弭亸陀(上)啰(六十二句)惹吒(上)么矩吒(上六十三句)漫泥亸(六十四句)那缚战捺(同上二合)啰(六十五句)啰旨亸(六十六句)钵(二合)头么陀(上)啰(六十七句)钵(二合)头摩縒娜(六十八句)钵(二合)头摩步惹(六十九句)窒(二合)[口*履]路(轻呼)者娜(七十句)窒(二合)[口*履]戍(去)攞(七十一句)陀(上)啰播舍陀(上)啰(七十二句)萨缚亸詑誐跢(七十三句)鼻使讫亸(七十四句)娑(去)嚩娑(去)啰(七十五句)萨缚播簸(同上七十六句)跛(二合)啰舍么那迦啰(七十七句)摩诃迦噜抳迦(七十八句)睹噜睹噜(七十九句)萨缚萨埵婆啰那(同上)野迦(八十句)菩地菩地(八十一句)萨缚亸詑誐跢(八十二句)婆路枳亸(八十三句)菩地曼拏攞(八十四句)婆路(轻呼)枳亸(八十五句)路(轻呼)计湿(二合)缚啰(八十六句)摩醯湿(二合)缚啰(八十七句)摩诃振跢么抳陀(上)啰(八十八句)弭湿(二合)缚噜跛(八十九句)摩诃噪[名*養](同上九十句)婆驮娜(九十一句)摩诃迦噜抳迦(九十二句)勃[亭*夜](亭夜反)勃[亭*夜](九十三句)菩陀(上)野皤伽(上)畔(引九十四句)萨缚亸詑誐跢(九十五句)婆路(轻呼)枳亸蘖皤(九十六句)摩诃奔(脯闷反)娘(上九十七句)谛惹陀(上)啰(九十八句)跛(同上)啰婆啰(九十九句)悉地迦啰(一百句)萨缚[名*夜](名夜反)地[可*欠]啰(一句)萨缚萨埵缚那(去)耶播啰(二句)萨缚耨(轻呼)佉(上)跛(二合)啰暮者迦(三句)摩诃迦噜抳迦(四句)那谟窣睹羝莎(二合)缚诃(一百五句)
　　尔时观世音菩萨摩诃萨。说是陀罗尼时。其补陀洛山变成七宝。光莹明彻。其诸花树。皆尽变成九十九亿殑伽沙俱胝那庾多百千微尘世界七宝堂阁。光明间错。皆以种种宝铎金铃垂珠纳缦宝珠花拂宝盖幢幡。对相交错处处庄饰。一一堂阁中有九十九亿百千高座。宝饰光现。则有十方一切如来皆来坐座。是诸如来伸金色手。摩观世音菩萨摩诃萨顶。同声赞言善哉善哉观世音。能善演斯出世最上大正道门。广令给济赡部有情。蠲治罪障脱生死海。若有有情一经于耳。当得入于最胜佛道。若有书写读诵受持见闻随喜乐供养者。皆令当得广作佛事。应知斯人现身得名一切如来一子之地。其山一切药草丛林。皆尽变成众宝莲花。大如车轮花齐俪人。光明煜爚。以青琉璃而为其干。众宝为叶。阎浮檀金以为其台。赤珠为子白珠须蕊。则有十方一切菩萨摩诃萨。皆来此花如法而坐。各执种种真珠璎珞价直亿千。皆当供养观世音菩萨摩诃萨。听闻如是陀罗尼真言坛印三昧耶。是时三千大千世界。地六大动变成金色。于虚空中缤纷乱雨天诸宝花。供养一切诸佛如来一切菩萨摩诃萨是陀罗尼真言坛印三昧耶。尔时执金刚秘密主菩萨。奋迅微笑即从座起。轮舞其杵步如师子。往诣佛前头面礼足。合掌恭敬而白佛言。世尊此出世间陀罗尼坛印三昧耶。甚奇希有。能现如是广大神通变化三昧耶。具大威德等如如来。处赡部洲初出于世。转大法轮兴大佛事。最极希有。若有有情一经于耳。则得无量大功德聚。称叹相应。我见此陀罗尼。定与今当一切有情作大光明。世尊赡部洲界。横大法舟运济有情。唯观世音菩萨摩诃萨故。余无有能起以大悲救度有情。尔时如来谓执金刚秘密主菩萨言。如是如是如汝所说。此陀罗尼与赡部洲一切有情。作大父母。我常见是观世音菩萨摩诃萨。为赡部洲出世世间一切有情。横大法船作大依止。皆等济度圆满安置升入佛道。是观世音菩萨摩诃萨。已于无量微尘阿僧祇劫。住持勇猛大精进力。作大利益为度有情。
　　尔时执金刚秘密主菩萨。往观世音菩萨摩诃萨前。合掌顶礼。持日光藏大摩尼宝。供养观世音菩萨摩诃萨。及以一切天诸妙花。遍散供养退座而坐。
　　尔时释迦牟尼如来应正等觉。则入不空无垢清净光三摩地。顶放种种色光焰轮。变成伞盖其盖复放种种色光遍满虚空。于其光中圆现种种广大神变。一一光中。现殑伽沙俱胝那庾多百千微尘刹土一切如来应正等觉。是诸如来一时赞叹观世音菩萨摩诃萨曰。善哉善哉摩诃萨。能善演斯最极难有陀罗尼曼拏罗印三昧耶。是法能示菩提道场转大法轮。燃大法炬建大法幢。击大法鼓吹大法螺。摧伏四魔。等趣诸佛十力四无所畏四无碍解十八佛不共法真如实际。圆满十波罗蜜多一切智智十地五眼六神通一切菩萨摩诃萨法。与失正道者安示正道。失正念者安示正念。行恶道者安示善道。作种菩提种子道场。尔时释迦牟尼如来。复诰观世音菩萨摩诃萨言。大清净者汝复说此出世最上不思议观陀罗尼真言广大神通解脱坛印三昧耶。尔时观世音菩萨摩诃萨又白佛言。世尊此不思议观陀罗尼真言解脱曼拏罗印三昧耶。是观世音最上上心广大神通。能现种种广大神变。幻化千臂千手千印千眼千头三昧耶。一时等入殑伽沙俱胝那庾多百千微尘刹土一切如来甚深秘密大曼拏罗印三昧耶。坐菩提座转大法轮。然大法炬吹大法螺。建大法幢演大法义。摧伏天魔蕴魔烦恼魔死魔。关闭一切地狱趣饿鬼趣畜生趣阿素洛趣。成就一切陀罗尼真言曼拏罗印三昧耶。一切不空如来般若字观三昧耶。不空无等自在三昧耶。不空遍知神变三昧耶。不空心摄受愿海三昧耶。不空安立一切有情菩提命三昧耶。不空菩萨摩诃萨广大神变三昧耶。不空辩才演说一切如来神通三昧耶。不空发起一切供养海云三昧耶。不空供养承事一切如来三昧耶。不空住行回向十地三昧耶。不空入大涅槃城三昧耶。不空圆满六波罗蜜三昧耶。不空宝雨一切幢幡宝盖天妙衣服涂香末香三昧耶。不空命终见一切如来种种胜妙庄严佛刹三昧耶。不空大福德蕴满足三昧耶。不空殖种善根成熟三昧耶。一切不空如来神通三昧耶。不空自在成就三昧耶。不空陀罗尼真言解脱坛印变像三昧耶。不空广大成就三昧耶。不空一切法藏伏藏三昧耶。不空寿命增长福殖三昧耶。不空名闻不坏三昧耶。不空度脱大生死海三昧耶。不空解脱无明老病愁叹苦忧恼三昧耶。不空圆满有情愿三昧耶。不空念具足三昧耶。不空受持善根圆满三昧耶。不空大真言明仙轮王三昧耶。不空入三十三天宫殿三昧耶。不空入兜率陀天宫殿三昧耶。不空入色究竟天宫殿三昧耶。不空入帝释天宫殿三昧耶。不空一手现大神力掌动须弥卢山三昧耶。不空密行真言明仙三昧耶。不空一切真言明仙轮王中大轮王三昧耶。不空一切如意法雨三昧耶。不空降大天雨三昧耶。不空雨种种钗珰环钏宝冠璎珞妙庄严具三昧耶。不空雨天诸饮食三昧耶。不空种种究竟度脱有情愿三昧耶。不空种种论偈讽颂。理趣毗柰耶经。契经倪耶经。授记经伽陀经。乌陀那经因缘经。譬喻经本事经。本生经方广经。未曾有经坞波提舍经。阿毗达磨一切论辩三昧耶。不空入一切大乘海三昧耶。不空治谴遮止一切药叉罗刹饿鬼毗舍遮鬼宫盘茶鬼阳颠鬼种种障碍毗那夜迦诸恶鬼神三昧耶世尊此陀罗尼。广具如是无量无边大功德聚。以是称名不思议观陀罗尼真言。能灭一切地狱趣饿鬼趣畜生趣阿素洛趣。解除一切灾厄怖惧。示现出世世间一切三昧耶。十善业道。不空阿鞞跋致。大涅槃道。成就无上正等菩提。安住一切如来秘密心藏。世尊此不思议观陀罗尼真言。是观世音最上上心广称叹处。

　　陀罗尼真言辩解脱品第二十三

　　尔时释迦牟尼如来。谓观世音菩萨摩诃萨曰。善哉善哉莲花手。汝今说斯出世世间不思议观陀罗尼真言神通功德。最极希有。我已知此最上秘密心观陀罗尼真言。乃是一切如来一切菩萨摩诃萨等。神通功德大游戏处。又是一切有情。旨趣现在未来最上无上无等等道无量无尽道处。此陀罗尼真言神通功德。最极深邃甚希难有。能令三有一切有情。度生死海。若有苾刍苾刍尼族姓男族姓女。受持读诵。此人即已称持一切如来广大神变真实解脱坛印三昧耶。毗卢遮那如来真实神通加持广大解脱坛印三昧耶。广种无量福德善根相应摄受。若复有人。已曾恭敬供养承事九十二殑伽沙俱胝那庾多百千微尘世界一切如来应正等觉。听闻于法得受记者。比斯受持读诵此陀罗尼真言。所得功德齐等无异。何以故以是陀罗尼真言。尊妙奇特最难见闻。具有无量神通功德。若有苾刍苾刍尼族姓男族姓女。守持净戒精进勇猛。恳驾身心。于诸有情起大悲心。舍所身分珍宝谷帛。处处求觅是真言经。如法书写。三十六月依法作坛。昼夜六时受持读诵母陀罗尼真言。奋怒王真言。溥遍心印真言。不思议观陀罗尼真言。结印灌顶如法观置。斯人则名无量劫中。种难行苦行善根。何以故我已知此陀罗尼真言。乃是一切诸佛如来无量无边无上无等三藐三佛陀神通功德。莲花手若受持者。发菩提心。观照五蕴眼界色界乃至识界。十二因缘自性空寂。离我我离有情相。离受者相离一切相。何以故法自本来性自寂静。无我无作无自无他。离诸蕴界。是蕴入界真实观察。不可得故无自识故不可执受。是所执受亦不可得。何以故一切法本无色无形离诸染著。心不住内外不在两间。内外两间亦不可得。本自清净平等无二。舍无我心主自在觉心本不生。何以故心前中后际不可得故。如是知心超越世间。唯法无我根。淹留修行揃拔烦恼无明根杬。建净法身湛然寂静。中观啰字光明如日。净治三毒一切垢障。广严道场。地中诸过如虚空相。金刚所持。下观风轮黑光焰布。于风轮上观其水轮。水色犹乳。中观鑁字光明逾月。于水轮上观金色坛。光焰明皎溥敷照曜。中观白宝八叶莲华。金刚为茎众宝须蕊。放无量光无量百千杂宝莲花前后围绕。其莲台上观师子座。众宝庄严周匝行列。种种宝柱。上有种种宝盖幢幡。珠璎花拂天诸衣服。光明曜爚观众海云。溥雨种种涂香末香众妙宝花。严洁场地。鼓奏种种天诸音乐。如意宝瓶阏伽香水。宝树花敷摩尼光灯。佛波罗蜜菩提妙花。一切菩萨歌呗法音。具足庄严师子之座。于其座上观旖字门。现毗卢遮那如来。身檀金色或白银色。结加趺坐。身上溥放金色光焰。或白色光。其光明焰内见一切。于其光中复现无量刹土尘数一切诸佛。光遍无量诸有情界。随性开悟。毗卢遮那如来心上观大月轮。光明素彻。边唇圆布一百旖字。金色光焰字字旋行。观是字字遍身出现无量佛身。相好光明神通自在。满量十方一切世界。是无量佛还复右绕。入于身中合为一身。左观缚(无可反)字门现执金刚秘密主菩萨。身圆光焰结加趺坐莲上宝座。右观縒字门。现观世音菩萨。身圆光焰结加趺坐莲上宝座。前后围绕观照一切。种族菩萨摩诃萨。身圆光焰结加趺坐莲上宝座。观世音右观真言者。自身如法而坐。以佛神力以法界力。溥观供养。诵奋怒王真言。广大明王央俱舍真言。母陀罗尼真言。溥遍心印真言。不思议观陀罗尼真言。悉地王真言一切菩萨敬礼解脱三昧耶真言。一一字门声相。如观世音相。轮舞其印。如是观照修诸善法。杀不善业得善无畏。如是观知得身无畏。舍自蕴集得我无畏。害蕴攀缘得法无畏。害法住缘得法无我无畏。害诸蕴界能执所执。自性无性平等无畏。作是修者。名住如来形相法身。与三昧俱。是真发心。以少功用获大成就。如因月现照澄净水中见月像。如天降雨种子芽生。如执火烬空中轮旋火轮像现。如是三喻譬真言句。观置成就。所以者何而自法性。说种种道文词章句。自愿智力法界加持。随有情性种类开示。莲花手三藐三佛陀大乘相者。谓诸文字陀罗尼真言门。尔时观世音菩萨摩诃萨白佛言。世尊云何文字陀罗尼真言门。佛言莲花手。字平等性语平等性。言说理趣平等性。入陀罗尼真言一切字门。以无所得而为方便。入旖字门解一切法本不生故。入迦(斤逻反)字门解一切法离作业故。入佉字门解一切法等虚空不可得故。入誐(银迦反又音迦字斤攞反)字门解一切法一切行不可得故。入伽(上)字门解一切法一合不可得故。入落字门解一切法离尘垢故。入跛字门解一切法第一义教不可得故。入者字门解一切法无死生故。入娜字门解一切法离名字相不可得故。入扯(蚩者反)字门解一切法影像不可得故。入薄字门解一切法出世间故。爱支因缘永不现故。入[合*牛]弱字门解一切法生不可得故。入度字门解一切法战敌不可得故。入陀(上)字门解一切法调伏寂静真如平等无分别故。入婆(无何反)字门解一切法一切有情离系缚故。入茶字门解一切法执持清净不可得故。入瑟吒字门解一切法制伏任持驱迫慢相性不可得故。入诧(魑贾反)字门解一切法长养不可得故。入洒(疏贾反)字门解一切法无挂碍故。入拏(尼贾反)字门解一切法怨对不可得故。入缚(无可反)路字门解一切法言音道断故。入亸(多可反)字门解一切法真如住处不可得故。入野(药可反)耶(余何反)字门解一切法一切乘如实不生不可得故。入怛[寧*也](宁也反)他(去)字门解一切法住处不可得故。入驮字门解一切法法界不可得故。入瓢(毗药反)字门解一切法时平等性不可得故。入摩字门解一切法我所性不可得故。入颇(披我反)字门解一切法而不坚实如聚沫故。入么字门解一切法所缚不可得故。入惹字门解一切法生起不可得故。入湿缚(同上二合)字门解一切法安隐性不可得故。入啰字门解一切法离一切尘染故。入攞字门解一切法一切相不可得故。入建字门解一切法界性不可得故。入舍字门解一切法寂静性不可得故。入佉(上)字门解一切法如虚空性不可得故。入驲字门解一切法穷尽性不可得故。入跢(多个反)字门解一切法任持处非处令不动转性不可得故。入纥唎蘖皤字门解一切法所了知性不可得故。入喇詑字门解一切法执著义性不可得故。入[可*欠]字门解一切法因性不可得故。入皤字门解一切法破坏性不可得故。入矩字门解一切法欲乐覆性不可得故。入塞(桑纥反)么字门解一切法可忆念性不可得故。入(二合)缚(同上)字门解一切法可呼召性不可得故。入縒字门解一切法勇健性不可得故。入唵字门解一切法厚平等性不可得故。入弟字门解一切法积集性不可得故。入翳醯(去)曳呬(呼以反)字门解一切法离诸諠诤无往来行住坐卧不可得故。入叵字门解一切法遍满果报不可得故。入塞(桑纥反)迦(同上)字门解一切法聚积蕴性不可得故。入逸娑(去)字门解一切法衰老性相不可得故。入柘字门解一切法聚集足迹不可得故。入播字门解一切法究竟所不可得故。入誐(同上)拏娜么[合*牛][打-丁+巿]莎缚诃字门解一切三昧耶。悉皆自在速能成办一切事三昧耶义利悉地。莲花手如是字门。解入法中根本边际。除如是字表诸法中。更不可得。何以故莲花手如是字义。不可宣说不可显示。不可执取不可书持。不可观受。离诸相故。譬如虚空是一切物所归趣处。斯诸字门亦复如是。诸法义理皆入斯门。方得显现。莲花手入如是旖字门等。名入诸字门。若修治者如是受持。入诸字门得善巧智。于诸言音能诠能表。皆无挂碍。于一切法平等空性。尽能证持。于众言音咸得善巧。莲花手若受持者。能听如是入诸字门印相印句。闻已受持读诵通利。为他解说不著名利。由兹因缘得二十种殊胜功德。何等二十。谓得强忆念。得胜惭愧。得坚固力。得法旨趣。得增上觉。得殊胜慧。得无碍辩。得总持门。得无疑惑。得违顺语不生恚爱。得无高下平等中住。得于有情言音善巧。得蕴善巧处得缘起善巧因善巧缘。善巧得根胜劣智善巧他心智善巧。得观瞻星历善巧。得天耳智善巧。宿住随念智善巧。神境智善巧死生智善巧。得漏尽智善巧。得说处非处智善巧。得往来等威仪路善巧。莲花手是为二十种殊胜功德。若持真言者。行陀罗尼真言时。以无所得而为方便。所得文字陀罗尼门。当知是为一切菩萨摩诃萨恭敬顶礼出世广大解脱陀罗尼真言最上神变解脱坛印三昧耶。出世广大解脱莲花曼拏罗像三昧耶。大乘相三昧耶最上乘相三昧耶。莲花手是受持者。住四念住。何等为四。一身念住二受念住。三心念住四法念住。修行陀罗尼真言。以无所得而为方便。虽于内身住循身观。虽于外身住循身观。虽于内外身住循身观。虽于内受住循受观。虽于外受住循受观。虽于内外受住循受观。虽于内心住循心观。虽于外心住循心观。虽于内外心住循心观。虽于内法住循法观。虽于外法住循法观。虽于内外法住循法观。而竟不起身俱受俱心俱法俱寻思。炽然精进具念正知。为欲调伏世贪故。是受持者四念住处。莲花手如是修者。当知是人。又等于我发初因地作菩萨时。修行种种苦行善根。成就阿耨多罗三藐三菩提地。坐金刚座转大法轮。功德无异。是人即名广种无量大福德蕴善根相应。当得出世成就无上正等菩提。观世音菩萨摩诃萨而常祐护。手摩其头为现于前。与满此不思议观陀罗尼曼拏罗印三昧耶广大功德。称赞善根。如是陀罗尼三摩地。若一经耳。亦当得生极乐刹土阿弥陀佛前。莲花化生。以诸相好而自庄严。一切经法真言坛印三昧耶等。悉皆证现六根清净。具宿住智得五神通。是故智者昼夜精勤受持读诵。莫令懈怠秘吝于法。应起平等大悲愍心。为诸有情而广敷演是陀罗尼坛印三昧耶。溥得见闻书写修学读诵受持令得出世。若有有情谄伪嫉妒读诵受持。或有有情怕惧种种恐怖灾厄读诵受持。如是等人亦得无量大福聚蕴。何况有人以菩提心。书写读诵受持供养。而岂不证菩萨十地神通功德。

　　不空罥索神变真言经卷第十四
</div>
    <div class="pagination">
<a href="不空罥索神变真言经_page11.html">上一页</a><span>...</span><a href="不空罥索神变真言经_page7.html">7</a><a href="不空罥索神变真言经_page8.html">8</a><a href="不空罥索神变真言经_page9.html">9</a><a href="不空罥索神变真言经_page10.html">10</a><a href="不空罥索神变真言经_page11.html">11</a><span class="current-page">12</span><a href="不空罥索神变真言经_page13.html">13</a><a href="不空罥索神变真言经_page14.html">14</a><a href="不空罥索神变真言经_page15.html">15</a><a href="不空罥索神变真言经_page16.html">16</a><a href="不空罥索神变真言经_page17.html">17</a><span>...</span><a href="不空罥索神变真言经_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
