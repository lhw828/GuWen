<!DOCTYPE html>
<html>
<head>
    <meta charset="UTF-8">
    <title>佛说秘密三昧大教王经 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说秘密三昧大教王经 - 第 6 页/共 7 页</h1>
    <div class="content">　　安立执金刚大尊　　一切妙乐成就者

　　此答第一问广如大仪轨中说。
　　所言大三昧邪真实理者。
　　彼大金刚大萨埵　　共立金刚萨埵名
　　而此最上大三昧　　一切诸佛不违越
　　即彼根本无性法　　是为三昧真实门
　　金刚大乐普贤身　　三界同悟本真觉
　　如是最初器世间　　及彼众生诸心行
　　金刚真实性所持　　一切所作亦如是
　　若不解此真实理　　又不能具净信财
　　彼求成就久难成　　若具信者速成就

　　此答第二问。
　　所言曼拏罗者。
　　随处随说如仪轨　　随同行人同所依
　　大三昧邪真实等　　彼诸大士依法画
　　诸佛菩萨普集会　　此即名大曼拏罗
　　入者所得诸福报　　后当随应分别说

　　此答第三问。
　　所言金刚阿阇梨者。
　　大曼拏罗分别已　　心曼拏罗为最上
　　最先自入胜坛场　　先自灌顶后广作
　　金刚阿阇梨无等　　诸成就中悉无疑
　　是故善具净信财　　此名阿阇梨正行
　　金刚萨埵心明等　　诵洛叉数得成就
　　此即圣大阿阇梨　　诸教最上成就者

　　此答第四。
　　所言最初金刚杵者。
　　当知五欲大箭者　　即是五智金刚杵
　　大金刚智所安立　　出生大乐成就法
　　五智金刚大成就　　开发光明炽焰门
　　一切佛大金刚杵　　如彼五智金刚说
　　金刚杵有大光焰　　出现忿怒药叉众
　　并余菩萨及圣贤　　此名最初金刚杵

　　此答第五问。
　　所言解说印义者。
　　所有身语心金刚　　是即最初坚固体
　　影像和合表了门　　此说名为秘密印
　　譬如世间国王印　　一切无敢违越者
　　金刚大法印亦然　　诸佛尚不敢违越
　　若人结此密印时　　金刚萨埵等圣众
　　为施成就胜法门　　怖彼或破三昧法
　　若人结此密印时　　即得一切所摄受
　　以此供养诸圣贤　　获得三界中最胜
　　世间所宜化导法　　随应为说成就事
　　以方便即普摄持　　能成一切成就事
　　成佛为利众生故　　发起一切方便事
　　不以菩提为所求　　当知印义亦如是

　　此答第六问。
　　所言结印者。
　　十指坚固安于心　　二手后结金刚缚
　　一称大明随掣开　　彼金刚缚大明曰

　　唵(引)嚩日啰(二合)满驮怛啰(二合)吒(半音一句)
　　于诸印中用此缚　　能作自化成就事
　　坚固真实成就中　　以怛囕字为等引

　　复次宣说诸秘密印相。
　　欲作本法成就者　　应当先结于大印
　　此印若结一遍已　　后诸所用随应结

　　此中大三昧邪印并仪轨者次第今说。
　　金刚萨埵加趺坐　　一切成就法相应
　　先以左足而屈盘　　次以右足压于左
　　金刚萨埵灌顶已　　顶戴诸佛最胜冠
　　结加趺坐如本仪　　后有日轮圆光相
　　右手戏掷金刚杵　　左现高举自在势
　　成就身语心金刚　　此是金刚萨埵相
　　成此金刚萨埵已　　即成诸佛或菩萨
　　得诸成就自在门　　所作成就皆圆满
　　又复身语心金刚　　随其形像随分量
　　随应标帜及印仪　　悉是金刚萨埵相
　　若依本法结大印　　获得最上胜成就
　　若人供养即现身　　随得供养及瞻仰

　　其三昧邪印者。先当十指平掌。紧实相合名金刚掌。后以十指作缚名金刚缚。即于此缚中以十指头相交。右手大指屈入掌中。与左手大指相合成印。
　　复次不改前印。以二中指屈入缚中。二大指竖立如金刚杵相。此名妙乐金刚印。
　　又不改前印二中指如钩。作勇进势安自心间名大乐金刚印。从此印中出生四印。即前金刚缚以二头指如钩。二中指与二大指。屈入掌中指面相向。成金刚眼菩萨印。又不改前印以二大指相触。成金刚枳里枳罗菩萨印。又不改前印以诸指。向内展舒竖立头指。成金刚幢菩萨印。又不改前印作有力势安二髀间。成金刚欲自在菩萨印。
　　复说诸法语印。先以吽字为妙歌音。后当宣说法智印明所谓。
　　呼(引)吽(引)贺(引)阿(引)
　　复说诸羯磨印。此中先以二手作金刚缚。二头指如钩。二无名指入掌中置二大指处。成大三昧拳印。此印结已。复从羯磨拳金刚拳二拳。出生金刚萨埵菩萨高举印。
　　其印以二手先作金刚拳。如勇进射箭势。次如立幢及高举势。后以金刚拳犹如电转。升举盘旋复作嬉戏。然以二手作有力紧密合掌。捧持华等先置顶上。徐徐而下作嬉戏相。次第献诸供养。后作金刚旋舞秘密供养。又以嬉戏及金刚高举相作旋转势。而复观视顶礼一切贤圣。此印亦名大三昧邪大印。能作一切不空成就事业。
　　复次宣说一切如来最上身金刚界大自在印。其印先作无畏坐身分平正。后以二手作一切如来金刚缚。二头指如钩后复磔开。彼二头指如圆光相成印。
　　复说金刚印。从一切金刚出生。其印先作加趺坐。次作金刚缚。其缚向外如安立最初三昧金刚杵相。后从金刚萨埵等金刚缚中出生诸指。以二头指如金刚相成印。
　　复次右手作有力持剑势。名金刚善哉印。复次诸指头背相钩名为宝印。又不改前印诸指入中名金刚火焰印。又不改前印如转衣势作金刚莲华合掌。后诸指入掌中。次复磔开名为轮印。又不改前印即此头指等亦名指轮印。又不改前印作金刚掌名出生印。又以二头指如钩名中金刚印。又以二头指向内。捻二大指名三昧金刚拳印。复以二手作金刚拳。依本法结此名羯磨缚印。
　　复次宣说诸菩萨心印。
　　此中先以右手作如来拳。左手作忿怒指。名金刚手菩萨印。又以二手作金刚忿怒指。二小指如刀相名金刚宝印。又以二头指二大指。作四门相名灌顶印。又以二手作紧密合掌。二小指二头指磔开。如四叶莲华相名大莲华印。复次此中屈入大指名如来拳。竖立头指名金刚拳。若用头指如剑相如镮相亦名善哉印。或如宝形亦名火焰出现印。复以二手作金刚拳。左手大指竖立。右手如三幡相名三幡印。复以右手大指。捻中指甲名四方转轮印。复以右手握左手五指名数珠印。复以二手作戏鬘歌舞。从顶后下散。然后二手头指各安掌心。余指展舒而复相触名手相触印。复以二手作拳。二头指如钩。二小指相捻。向外而转名利牙印。
　　复次宣说诸心印中羯磨法用。行人随结诸心印时。应持诵本部大明一遍。当与本尊随念智相应。后随其力能而求成就。如是等印。于一切仪轨中求成就时。日日应当依法结用。即得一切最上成就。
　　复次宣说一切教中通用印相。
　　此中身印有其四种。一者奋迅二者钩召。三者作阿吠舍。四者作播多那。若结此等四印。能作一切敬爱钩召破恶等法。于刹那间即得成就。
　　语印有四种。是即法智印明所谓。
　　恶吽(引)吽[口*弱](一句)
　　此等印明。能作一切阿吠舍等诸成就法。
　　心印有四种。一者一心遍入诸身广作敬爱。二者能摄他心。三者作诸义利。四者息除诸苦。此等四印能作如上四种成就。
　　复次金刚印亦有四种。所谓以金刚拳。一举二下三打四持。此等四印。能作一切升举沉坠破坏断灭等事。
</div>
    <div class="pagination">
<a href="佛说秘密三昧大教王经_page5.html">上一页</a><a href="佛说秘密三昧大教王经.html">1</a><a href="佛说秘密三昧大教王经_page2.html">2</a><a href="佛说秘密三昧大教王经_page3.html">3</a><a href="佛说秘密三昧大教王经_page4.html">4</a><a href="佛说秘密三昧大教王经_page5.html">5</a><span class="current-page">6</span><a href="佛说秘密三昧大教王经_page7.html">7</a><a href="佛说秘密三昧大教王经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
