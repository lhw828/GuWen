<!DOCTYPE html>
<html>
<head>
    <meta charset="UTF-8">
    <title>大日经持诵次第仪轨 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大日经持诵次第仪轨 - 第 5 页/共 6 页</h1>
    <div class="content">　　正等觉真言　　随取而受持
　　当知此方便　　速得成悉地
　　或说异仪轨　　普通三密门
　　若解旋转者　　所作皆成就

　　普通种子心真言曰。
　　
　　以是理光明　　观此声实义
　　摩尼宝王印　　定慧互相交

　　一切菩萨真言曰(真言如上)。
　　佉字含众色　　增加大空点
　　置之于顶上　　当得等虚空
　　复于其首内　　想念本初字
　　纯白点严饰　　最胜百明心
　　眼界犹明灯　　大空无垢字
　　住于本尊位　　正觉当现前
　　又观彼心处　　圆满净月轮
　　炳现阿字门　　遍作金刚色
　　其声真实义　　诸法本不生
　　迦字以为首　　或所持真实
　　环列有圆明　　单字与句因
　　随意而出入　　方乃作持诵
　　懈极然后已　　或以真言字
　　运布心月中　　随其深密意
　　思念声真实　　或奉香华等
　　次第修供养

　　真实事业品第五

　　当如前事业　　而自加持作
　　金刚萨埵身　　思惟佛菩萨
　　无量诸功德　　于无尽众生
　　兴大慈悲心　　以金刚讽诵
　　及余妙言辞　　称叹诸如来
　　实功德　　所造善回向
　　作如是愿言　　如大觉世尊
　　以所证功德　　回向大菩提
　　我今亦如是　　以所有福聚
　　与法界众生　　共度生死海
　　成正遍知道　　自利利他法
　　住如来大住　　非独为己身
　　乃至返生死　　济度诸众生
　　得一切种智　　到第一安乐
　　当奉献阏伽　　作归命合掌
　　置顶上思惟　　诸佛菩萨众
　　真实大功德　　至诚作礼言

　　作礼偈言。
　　诸有永离一切过　　无量功德庄严身
　　一向饶益众生者　　我今悉皆归命礼

　　次启白众圣说是偈言。
　　现前诸如来　　救世诸菩萨
　　不断大乘教　　到殊胜位者
　　唯愿圣天众　　决定证知我
　　各当随所安　　后复垂哀赴

　　次当以三昧耶真言密印。于顶上解之而生是心。诸有结护加持皆令解脱。以此方便故。先所奉请诸尊各还所住。不为无碍大誓之所留止也。复用法界本性加持自体。思惟净菩提心。而住金刚萨埵身。是中明印前说。若念诵竟以此三印持身。所有真言行门终毕。法则皆悉圆满。又应如前方便观法界字以为顶相。被服金刚甲胄。由斯秘密庄严故。即得如金刚自性无能沮坏之者。诸有闻其音声或见或触。皆必定于阿耨多罗三藐三菩提。一切功德皆悉成就。与大日如来等无有异也。次复起增上心修行殊胜事业。于清净处严以香华。先令自身作观世音菩萨。或住如来自性。依前方便以真言密印加持。然后以法施心读诵大乘方广经典。或以心诵而请诸天神等令听受之。如所说偈言。
　　金刚顶经说　　观世莲华眼
　　即同一切佛　　无尽庄严身
　　或以世导师　　诸法自在者
　　随取一名号　　作本性加持

　　观自在种子心曰。
　　
　　字门真实义　　诸法无染著
　　音声所流出　　当作如是观
　　此中身密相　　所谓莲华印
　　如前奉敷座　　我已分别说

　　次说观自在真言曰。
　　
　　前以法界心字置之在顶。又用此真言密印相加。随力所堪读诵经法。或造制底曼荼罗等。所为已毕。次从座起。以和敬相应接诸人事。又为身轮得支持故。次行乞食或檀越请。或僧中所得。当离鱼肉薰菜。及供养本尊诸佛之余。乃至种种残宿不净。诸酒木果等浆可以醉人者。皆不应饮啖。次奉抟食用献本尊。又作随意食法。若由有余更出一分。为济饥乏乞求故当生是心。我为任持身器安稳行道受是段食。如膏车辖令不败伤有所至到。不应以滋味故。增减其心及生悦泽严身之想。然后观法界心字遍净诸食。以事业金刚加持自身。是中种子如鑁字真言所说。复诵施十力明八遍。方乃食之说此明曰。
　　
　　如是住先成就本尊瑜伽。饭食讫已。所余触食以成办诸事真言心。供养所应食者。当用不空威怒增加圣不动真言。当诵一遍。受者欢喜常随行人。与护念之。彼真言曰。
　　
　　彼食竟休息少时。复当礼拜诸佛忏悔众罪。为净心故如是修常业。乃至依前诵读经典。恒依是住。于后日分亦复如是。初夜后夜思惟大乘无得间绝。至中夜分以事业金刚。如前被金刚甲。敬礼一切诸佛大菩萨等。次当运心如法供养而作是念。我为一切众生志求大事因缘故。应当覆护是身少时安寝。非为贪著睡眠之乐。先当正身威仪重累二足右胁而卧。若支体疲懈者。随意转侧无咎。为令速寤常当系意在明。又复不应偃卧床上。次于余日亦如是行之。持真言者以不亏法则无间勤修故。得真言门修菩萨行之名号也。若于数时相现等持诵法中作前方便。乃至具修胜业。犹不成就者。应自警悟倍加精进。勿得生下劣相。而言是法非我所堪。如是展其志力。自利利他常不空过。以行者勤诚不休息故。众圣玄照其心。则蒙威神建立。得离诸障。是中有二事不应舍离。谓不舍诸佛菩萨。及饶益无尽众生心。恒于一切智愿心不倾动。此因缘必定得成随类悉地也。
　　常依内法而澡浴　　不应执著外净法
　　于触食等怀疑悔　　如是皆所不应为
　　若为任持是身故　　随时盥沐除诸垢
　　于河流等如法教　　与真言印共相应
　　以法界心净诸水　　随用不动降三世
　　真言密印护方等　　住于本尊自性观
　　复当三转持净土　　恒以一心正思惟
　　念圣不动真言等　　智者默然应澡浴

　　净法界心。不动尊种子。刀印皆如前说降三世种子心曰。
　　
　　此中诃字门　　声理如前说
　　少分差别者　　所谓净除相
　　降伏三界尊　　身密之仪式
　　当用成事业　　五智金刚印

　　次说降三世真言曰。
　　
　　如是澡浴洒净已　　具三昧耶护支分
　　思惟无量圣天众　　三奉掬水而献之
　　为净身心利他故　　敬礼如来胜生子
　　远离三毒分别等　　寂调诸根诣精室
</div>
    <div class="pagination">
<a href="大日经持诵次第仪轨_page4.html">上一页</a><a href="大日经持诵次第仪轨.html">1</a><a href="大日经持诵次第仪轨_page2.html">2</a><a href="大日经持诵次第仪轨_page3.html">3</a><a href="大日经持诵次第仪轨_page4.html">4</a><span class="current-page">5</span><a href="大日经持诵次第仪轨_page6.html">6</a><a href="大日经持诵次第仪轨_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
