<!DOCTYPE html>
<html>
<head>
    <meta charset="UTF-8">
    <title>佛说一切如来真实摄大乘现证三昧大教王经 - 第 69 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说一切如来真实摄大乘现证三昧大教王经 - 第 69 页/共 70 页</h1>
    <div class="content">　　所应调伏众相门　　大忿怒轮随宜转

　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊降三世如来。各住其前转一切如来大忿怒轮。
　　尔时圣观自在菩萨摩诃萨。说此颂曰。
　　为利一切有情故　　一切世界一切处
　　所应调伏众相门　　净莲华轮随宜转

　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊法王如来。各住其前转莲华轮。
　　尔时圣虚空藏菩萨摩诃萨说。此颂曰。
　　为利一切有情故　　一切世界一切处
　　所应调伏众相门　　大妙宝轮随宜转

　　说是颂时。一切佛刹中所住一切有情。若细若大一切方面。皆悉见彼一切如来。在须弥山顶金刚摩尼宝峰大楼阁中。处于一切如来师子座上。转金刚界等一切法轮。
　　尔时金刚手菩萨摩诃萨。说此颂曰。
　　圣尊为利有情故　　自身所行大方便
　　最胜现降于人间　　大金刚轮随宜转

　　尔时世尊大毗卢遮那如来。复白一切如来言。世尊如来愿复云集摄受所行。是时一切如来等即复云集。从世尊大毗卢遮那如来心入。时世尊大毗卢遮那如来。以一切如来身语心金刚身。悉开觉已。告金刚手菩萨摩诃萨言。善男子我此心中一切如来。及彼一切金刚部曼拏罗。皆悉从我心中而入。汝今亦然从我心入。
　　尔时金刚手菩萨摩诃萨。如佛言教随了知已。说此颂曰。
　　为利一切有情故　　遍一切处我所行
　　一切诸佛入心中　　于身语心金刚住

　　说是颂时。普遍一切世界极微尘量等一切佛刹。彼彼现住一切如来。一一如来悉现充满一切世界极微尘量广大身相。皆从世尊大毗卢遮那如来心入。
　　时金刚手菩萨摩诃萨。同彼一切如来及世尊大毗卢遮那如来。混一切身转一切语摄一切心。种子相续。一切身分一切分位一切相好一切毛孔。出生极微尘量一切曼拏罗。乃至一切金刚教等。从心入已如理而住。
　　尔时世尊现成正觉。其未久间。以一切如来身语心金刚。于一切如来身自开觉已。从须弥山顶诣菩提场。到已。即于菩提树下随顺世间转其化事。执吉祥草说此颂曰。
　　大哉最上自利已　　广利有情一切教
　　所应调伏勤勇因　　破彼邪外非见者
　　世间所有不调伏　　一切暗冥诸恶见
　　智光清净大利圆　　此中如应得成佛

　　说是颂时。欲界诸天。不了世尊此真实语。即作是言。今此沙门何故乃能为求菩提作是难事。悍伏疲劳忍受诸苦。
　　尔时世尊即于是处敷草坐已。告彼天言。汝天圣者。依我所行宜应施我大菩提果。时欲界诸天亦复不能解佛所说。即时俱诣帝释天主所。到已于天主前具陈上事。是时帝释天主。即与欲界诸天主众。共诣色界天主大梵天王所。复陈上事相与言议。时大梵天王。与欲界色界诸天主众。并一切三界增上主宰大自在天共议斯事。是时大自在天即告普尽三界增上主宰那罗延天等一切天主言。汝天圣者。当知如来应供正等正觉。随顺世间转其化事。现成阿耨多罗三藐三菩提果。勿谓人趣及天趣摄。是故当知虽复生天天中所成毕竟不能证成佛果。彼善所行。我等宜应同往供养。时大自在天等诸天主众。寻即共诣大菩提场世尊如来所坐之处到已头面礼世尊足。前白佛言。世尊如佛教敕我等依行。唯愿世尊悲愍摄受。复请世尊起于草座。受我所献微妙胜座。于其座上证成阿耨多罗三藐三菩提果。
　　尔时世尊告诸天主言。汝天圣者。依我所行即当施我阿耨多罗三藐三菩提果。诸天主白佛言。世尊非我所能施佛菩提。若我有其力。能我等岂不自证佛菩提果。
　　尔时世尊为令了知如是义故。即说颂曰。
　　当知非色非无色　　非实非虚亦非净
　　此佛菩提大智门　　实开觉已得成佛

　　彼诸天主等。于须臾间默然而住。
　　是时世尊从草座起。复告诸天主言。诸天圣者汝能开晓此佛智不。诸天主等白佛言。世尊我等不能开晓佛智。
　　尔时世尊处于胜座复说颂曰。
　　净意如应所开觉　　大菩提心坚固生
　　如理观想于佛身　　金刚萨埵坚固作

　　时诸天主等。俱白佛言。如佛教敕我如是行。言已即时悉离佛会。
　　尔时世尊。于其昼夜随顺世间。转诸化事降伏魔军。成阿耨多罗三藐三菩提果已。于普尽无余诸有情界。广为利乐一切有情。诸所作成普摄皆于自心而住。即以一百八名赞叹金刚手菩萨摩诃萨。颂曰。
　　金刚萨埵大萨埵　　无上大乘大主宰
　　广大清净大光明　　稽首归命大尊胜
　　圣金刚王大金刚　　金刚一切诸如来
　　广大精进大勇尊　　稽首归命大方便
　　金刚妙爱大清净　　一切悦乐大妙乐
　　无始无终胜乐门　　稽首归命广大欲
　　金刚善哉大欢喜　　如理作善胜喜悦
　　广大欢喜大喜王　　稽首归命极胜喜
　　金刚妙宝大自在　　自部灌顶大主宰
　　具一切宝大善明　　稽首归命胜庄严
　　金刚威光大光曜　　广大光明大明照
　　具大炽盛胜光明　　稽首归命佛光相
　　金刚宝幢大高显　　为大胜幢施财者
　　具大宝杖虚空幢　　稽首归命施幢相
　　作金刚笑大笑相　　具大庆悦大喜者
　　最胜喜乐喜迅行　　稽首归命大法喜
　　金刚胜法大妙法　　具一切法善净者
　　为诸佛法胜法门　　稽首归命妙爱法
　　即大智剑金刚利　　大慧复为智慧者
　　为大利器断罪门　　稽首归命佛利剑
　　金刚表刹广大轮　　为诸佛轮大伏藏
　　一切吉祥胜法门　　稽首归命法轮因
　　金刚妙语大语聚　　离戏论语大文字
　　无文字中大诵持　　稽首归命佛真语
　　金刚羯磨妙胜业　　善作事业大羯磨
　　秘密供养大供养　　稽首归命佛供养
　　金刚加护大胜铠　　最上甲胄大坚固
　　广大真实大护门　　稽首归命觉精进
　　金刚吞伏大忿怒　　警怖一切邪恶者
　　一切佛大方便门　　稽首归命胜牙相
　　大金刚拳大印契　　大三昧缚胜缚者
　　胜妙印契大智拳　　归命金刚胜拳相
　　瞻礼恭敬及供养　　彼诸如来常所作
　　无始无终法门中　　大菩提心汝所说
　　汝为诸佛胜依止　　即诸菩萨大勇猛
　　于彼过去未来生　　为佛菩提最胜因
　　归命金刚大萨埵　　归命金刚大妙宝
　　归命金刚正法门　　归命金刚胜羯磨
　　我所称赞汝胜名　　金刚自性故顶礼
　　所生福聚施有情　　愿当得佛菩提果
　　若人正心而称念　　最上一百八名号
　　或但一称发志诚　　是人当得诸佛果
　　此佛所说觉智法门

　　尔时一切如来异口同音。赞叹金刚手菩萨摩诃萨。颂曰。
　　金刚萨埵善哉者　　金刚大宝复善哉
　　善哉金刚妙法门　　善哉金刚胜羯磨
　　能善宣说此正法　　无上金刚秘密乘
　　一切如来秘密门　　大乘现证法中摄

　　佛说此经已。一切如来并诸菩萨摩诃萨众。闻佛世尊及金刚手菩萨摩诃萨所说。皆大欢喜信受奉行。

　　佛说一切如来真实摄大乘现证三昧大教王经卷第三十

　　此经一部。梵本四千颂。译成三十卷。总二十六分。自第一分至第五分。终并大乘现证三昧。摄第六分至第十四分终。并金刚三昧摄。第十五分至第十八分终。并法三昧摄。第十九分至第二十二分终。并羯磨三昧摄。自下四分。并诸部秘密教理所摄起。
</div>
    <div class="pagination">
<a href="佛说一切如来真实摄大乘现证三昧大教王经_page68.html">上一页</a><span>...</span><a href="佛说一切如来真实摄大乘现证三昧大教王经_page64.html">64</a><a href="佛说一切如来真实摄大乘现证三昧大教王经_page65.html">65</a><a href="佛说一切如来真实摄大乘现证三昧大教王经_page66.html">66</a><a href="佛说一切如来真实摄大乘现证三昧大教王经_page67.html">67</a><a href="佛说一切如来真实摄大乘现证三昧大教王经_page68.html">68</a><span class="current-page">69</span><a href="佛说一切如来真实摄大乘现证三昧大教王经_page70.html">70</a><a href="佛说一切如来真实摄大乘现证三昧大教王经_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
