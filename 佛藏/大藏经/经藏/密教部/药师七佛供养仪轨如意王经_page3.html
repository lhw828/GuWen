<!DOCTYPE html>
<html>
<head>
    <meta charset="UTF-8">
    <title>药师七佛供养仪轨如意王经 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>药师七佛供养仪轨如意王经 - 第 3 页/共 7 页</h1>
    <div class="content">　　主宰护光四位我敬礼
　　敬信三宝最上德轮坚
　　圣教诚敬安帝日光尊
　　主宰妙大法王吉祥帝
　　天中上师四位我敬礼
　　执财守护主宰天中帝
　　众尊族姓大德光明帝
　　雪岭最亲一天顶尊帝
　　番地降冤四位我敬礼
　　大善知识舒兰智慧称
　　羊地独泉茂盛法幢师
　　芙川圣教日光卓摩车
　　正觉修观四位我敬礼
　　高族降生心藏吉祥幢
　　无比药沟遍喜愿路足
　　草舍上师名称威德贤
　　尚师福称四位我敬礼
　　法沟大师宝名吉祥幢
　　如真文殊菩萨宝幢足
　　持律最上尊胜号妙手
　　遍喜智慧四位我敬礼
　　大殷勤戒防非福禄师
　　除谬普贤势力德炽师
　　决定一切种智慧悯足
　　自在极坚四位我敬礼
　　遍主世尊福德最具祥
　　根本有恩法师沙噜巴
　　居处法师意子广博师
　　宝珍巨海三位我敬礼
　　妙语俱期砺藏胜智慧(俱期。千万之数也)
　　住持金刚最上二位师
　　得此法恩语王智慧名
　　贤劫妙海二位我敬礼
　　正觉修观随持虚空称
　　大善知识福德智慧足
　　正遍知觉尚师福德称
　　无比降旨三位我敬礼
　　圣教根本玻堤萨鵽尊
　　族主玻堤萨鵽次小足
　　萨和喇法中之王善吉祥
　　低伊巴嘛嘎阿喇四位我敬礼
　　圣教命木天德菩提光
　　拔济有情帝思广大号
　　菩萨嘛哈阿萨鵽月幢师
　　公波译师四位我敬礼
　　烦恼众冤能破胜幢师
　　加斡自在俊妙美名炽
　　加斡德妙谨戒具妙行
　　功德自在四位我敬礼
　　广大功德商巴持律师
　　法师菩萨尚师福称等
　　八大如来本愿仪轨经
　　宗派上师诸尊我敬礼(如是毕)

　　(复二偈。乃虎巢大师所补云)。
　　雪岭利益福禄出生门
　　胜劣遍修皆可为之道
　　法王胜意本愿仪轨经
　　持护流通诸尊我敬礼
　　二利究竟导师正等佛
　　二谛双融圣教正妙法
　　二足受持最胜众僧伽
　　归依处所三宝我敬礼

　　(此宗派皆我所得授者。因据实书写。若自已别得师传。其上师实数。一一察出。恭敬入之不可以非己师者。讹言也。亦不得以己心各自所爱门头取入。以炫为希有之宗派。盖世间之大爱者。虽如父母等。讽诵时。亦不可擅取入也。详参)。
　　顶礼供养归依。十方三世善逝并诸弟子。
　　顶礼供养归依。应供正等正觉善名称吉祥王如来。与其侍奉无量无边。百千万亿菩萨围绕。
　　顶礼供养归依。应供正等正觉宝月莲花智严威音王如来。与诸菩萨围绕。
　　顶礼供养归依。应供正等正觉。金色无垢宝光妙行成就如来。与其无量菩萨。百千万亿围绕。
　　顶礼供养归依。应供正等正觉。无忧最胜吉祥如来。与其无量菩萨眷属。
　　顶礼供养归依应供正等正觉。法海雷音如来。与其无量眷属菩萨围绕。
　　顶礼供养归依。应供正等正觉。法海胜慧游戏神通如来。与其无量菩萨围绕。
　　顶礼供养归依。应供正等正觉药师琉璃光王如来。与其眷属菩萨。日光遍照。月光遍照等。无量菩萨。
　　胜体昭焕同帝青宝色
　　相好光明千日炽虚空
　　普遍寂乐成就分别性
　　世尊药师胜身我敬礼
　　法语宣布聆如琴千弦
　　清净梵音种种所化意
　　普令充足善解法海藏
　　世尊药师妙语我敬礼
　　若有意者智慧法海间
　　无缘大悲波浪所兴动
　　一切愿海佛事自成就
　　世尊药师胜意我敬礼

　　顶礼供养归依。本师世尊如来。应供正等正觉。释迦牟尼文佛。与其眷属。三万六千菩萨。
　　破无明暗最胜炬　　除苦恼病希有药
　　一切离欲妙法宝　　顶礼归命奉供养

　　(如是等)。
　　顶礼供养归依。圣者文殊童子。及救脱金刚手等菩萨摩诃萨。
　　顶礼供养归依。大梵帝释。四大天王等。一切护法。顶礼供养归依。极畏药叉大将等。十二药叉大将。于此圣会。供奉德水。涂香。妙花。熏香。明灯。食物。雅乐宝盖幢幡等。现今尽力备设此供。十方所有无主所拘。天上人间妙物。安乐所用。一切丰足。或咒。觉明势力胜信力。感发所生云供。犹如普贤行愿品中所说。大海虚空。无边无际。一切盈满。奉供献者今为(某人云云)兼我等。从无始来。在轮转时。一切生身中。作不善业略言之。如所不应作者作。应作者不作等。所有正罪。一切诚心忏悔。三世圣凡。所作诸善根。一切福德。今皆随喜。十方诸佛。劝请转无上大法轮。作世间明灯。若有将欲示入涅槃者。于是发一切诚心。仰祈永莫入灭。劝请常住世界。利益众生。如是所作一切福德。自他无遗。因而回向。令得现证无上菩提之因(按番经。此节内分行细字。与前四节分行细字同。今亦按旧绎改之)世尊会集法坛愿垂慈念。诸佛具大慈大悲专为未来五百世后。像法转时。有情众生。被种种恶业所缠。一切恶病所逼。种种苦恼所害。及诸困穷所迫。以为救度是等有情。兼为于诸天人。作利益之故。往昔七佛世尊如来。应供正等正觉善巧方便。昔发广大本愿。摄授加被。不可思议现在我等。本师世尊释迦牟尼如来。亲口宣扬。并为摄授。暨圣者文殊救脱金刚手等。诸尊菩萨摩诃萨往昔世尊所说。真实意行广大圆满。作为威就本经义业。察明圣语。应许摄授。梵天帝释。四大天王。十二药叉大将等。拥护妙法。诸大近事。今在法会前。于说本愿功德经时。凡诸受持。本愿功德经之有情者。应诺拥护救济。云何应诺以为先圣之所熏被。又如本愿功德经中所说。诸尊如来。并其弟子。在此聚会筑设坛场。尽力敷陈。合和供品法会坛前。称扬嘉号奉献供物。祈望恩指。在于会前如昔云何摄授。所说本愿功德经仪轨。现作圆满利益。如是所得一切恩惠。愿为(某人云云)兼我等速得垂锡(亦同前。按旧译改之。以下分行细字凡有同此者。俱按旧译改之)世尊会集法坛。愿垂慈念。诸尊圣者。具足洞照智慧怜悯慈悲。妙行事业救济势力。不可思议皆为利乐发生之故伏愿佛教兴隆。掌教诸位上师。身安寿长白法事业。渐见增广。十方众僧。咸得安和而其十种法行。一切受持。增长圆满流通依是势力所感。一切有情。咸得安乐。且特现前施主。而为上首。一切有情净消二障。圆满二资而速疾得成正等正觉愿赐冥加。
　　(复次。龙树菩萨云。四无量礼。如是说者盖佛境无量。自身变化无量为利众生无量。故寻无量手。获得功德无量。如施伊拉拔哈达喇经中所载。四无量。所谓四无量因。意念同也。信解殊胜德水等。具足八功德水。波鬘微动。浪如璎珞。行列无数。自身变化。亦如是状。而以奉身。乌阇嘛巴阿喇花。曼达阿。喇花莲花。乌答巴拉花。拔沽拉花等。天上人间。杂色妙花盈满虚空。而奉头上。赤白栴檀。蛇心沉香阇噜嘎香。香面未番种种药草焚熏。厚如云体而以奉鼻。尘器世界。而作灯碗粮油。百草津液禾油。如海填满须弥。以为灯心。燃灯无边。光明能超日月而以奉眼。六香。冰片栴檀等妙香。合和妙药。涂香如殑河流。而奉心间。天龙。鸦嘎刹。人等诸般熟食及未熟食。微妙九品。百味食物。而以奉舌。籥器。笛铦子。鼓。桑鼓等世间音声盈满。而以奉耳。复又伞盖幢幡彩鬘。七珍八宝。八吉祥等。为所供之物。或有真设。或作有相。心中多端变化。皆有主所拘供养。须弥山。金山游海。四洲日月等。是无主所拘供养。身或作如意宝。或作宝宫殿。复作役使随说成就乃为奉身供养。以上雪供。诵总持咒力。感如普贤云供成就者。是为总持供养。于是供养。远离限量不可思议者。是为胜解供养。迎请如来。同其眷属。乃为依力。昔已造之罪。如毒入腹。生极悔心者。乃自责之力。从今至于命难。而不复作者复退过力。如上所说。礼供。于胜义中亦无自性。世俗中。一切自他之罪障兼我等。如是说时。诸佛菩萨从心问放大光明。犹如能医。而用呕吐之药。将病引出。自身净如水晶胜信解者乃对治遍行力忏悔。自他一切三时所作之善。心生欢喜)(三千须弥衡时得限量随喜功德较彼无限量)(如是他善作随喜者得福平等有此利益。太子一切善成。成佛不远时)(圆明无为寂灭离缘起。犹如甘露妙法我今得。然虽宣说究亦谁能知。故且不语住于山林中。于此示现。不说法时。如梵天持千辐轮奉献祈祷。今即如自手持轮。各随所化界想根基祈请转妙法轮。诸佛菩萨为利有情虽六时不遗但诸有情。烦恼炽盛。故心生厌离。欲归于寂者。恳祈为利众生。永住一劫。不应涅槃。劝请住世。将无边善法。回向究竟菩提者。无尽意菩萨请问经中。有长行义。有一秘诀师所云。云何广大海中一滴水。乃至海水不尽是无尽。如是回向菩提诸善根。乃至不得菩提是不尽如如是善根。回向菩提因者。与时无尽。殊特支是也。如是七觉支。即同于耕种秋果熟实。是故劝请胜意。于诸胜境处。猛力专念。往昔所发胜意。奉求现今我等。随愿成就。如是名谓总祈。诸胜意成就。奉供因。即祷祝也)。
　　第二广演各各礼供发愿中。八如来。妙法。僧伽。兼成就总持宝瓶等。其八如来。初于善名。向下请圣。一一奉供发愿作之。

　　第一善名称吉祥王如来名号诵之奉供发愿

　　顶礼供养归依。世尊。应供正等正觉。善名称吉祥王如来(诵七遍)(今时不诵七遍。作易法者甚多。则成增减。而大有妨碍。故为克定方好)(此间奉供之法。亦如上于此圣会等六支。增补诵之。以下悉皆仿此)。
　　诸佛子等。今在众会道场。善名称吉祥王如来前闻号忆念。虔诵七遍。并礼赞供养等善力。善名称吉祥王如来。应佛当时。所发本愿某等愿为一切众生。若有身受种种痛苦。热病鬼魅。咒诅起尸等难。种种逼切。皆作灾害。一切病症。顿时息灭。乃至究竟菩提。无热病罪业之鬼魅。一切病症。善消除之。
</div>
    <div class="pagination">
<a href="药师七佛供养仪轨如意王经_page2.html">上一页</a><a href="药师七佛供养仪轨如意王经.html">1</a><a href="药师七佛供养仪轨如意王经_page2.html">2</a><span class="current-page">3</span><a href="药师七佛供养仪轨如意王经_page4.html">4</a><a href="药师七佛供养仪轨如意王经_page5.html">5</a><a href="药师七佛供养仪轨如意王经_page6.html">6</a><a href="药师七佛供养仪轨如意王经_page7.html">7</a><a href="药师七佛供养仪轨如意王经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
