<!DOCTYPE html>
<html>
 <head>
  <meta charset="utf-8"/>
  <title>
   大法炬陀罗尼经 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大法炬陀罗尼经 - 第 4 页/共 7 页
  </h1>
  <div class="content">
   尔时栴檀那菩萨摩诃萨从座而起。整持威仪偏袒右髆右膝著地。合掌恭敬白放光如来言。世尊。我于今者在世尊前。为如是等诸恶众生诚心悔过。以彼谤法诸恶众生。于此陀罗尼门乃至一句。生诽谤心。若已诽谤及欲诽谤破坏诃毁。乃至与一众生于一句中而作障碍故。世尊。我今为彼诸恶众生乃至无量无边诸世界中亦多如是诸恶众生。受行颠倒诽谤正法。我为彼故今于佛前诚心忏悔。世尊。为彼众生。无救护故无眼目故。无智慧故具恶口故。我今为彼至诚悔过。世尊。若复有人在世尊前如是悔者。彼于是中得何善根获何功德。尔时放光如来告栴檀那菩萨言。善哉善哉。摩那婆。汝能如是方便薰心请问如来。若善男子为彼破法诸恶众生诚心悔过。当得无量大功德聚。摩那婆。是功德聚难可称量。今以譬喻少分开演。令是众生发欢喜心。摩那婆。如此东方所有世界。其中众生一切尽为摩诃施主。如是南西北方四维上下。周遍十方所有众生。一切悉为摩诃施主。经于无量无边不可说不可称诸大劫数常行布施。所谓金银众宝衣服饮食汤药房舍种种众具。还以无量无边众生皆集一处为受施者。摩那婆。于意云何。是福德聚可谓大不。栴檀那言。世尊。是福德聚真实宽大。何以故。世尊。若有一人于无量劫行施功德尚不得边。何况无量众生经无数劫行檀福聚。而可测量其分限也。佛言。如是如是。摩那婆。彼等无量众生。无量劫数无量行施。无量福聚虽不可知。然犹不如善男子善女人于前一切谤法众中。但为一人诚心忏悔所生善根所获功德。无量无边不可称比。况为无量众生诚心忏悔也。复次摩那婆。置此世界所有谤法恶众生等。假使十方无量无边诸世界中所有诽谤正法众生。摩那婆。如是十方世界谤法众中。但为一人至心悔过。所得福聚及所生善根尚不可限。何况普为十方众生诚心悔也。如是福聚善根住持摄受增长诸功德聚。不可计算不可称量不可思议。如是功德谁能信者。唯有不退菩萨摩诃萨少能信耳。时栴檀那复白佛言。彼善男子等如是行时欲求何等。佛言。栴檀那。彼善男子为菩提故荷是重担。愍彼众生至心忏悔。缘此善根。复能庄严诸佛国土。终得如是自在受用。
　　佛告阿难。尔时众中有优婆塞。名为月上。彼优婆塞家丰财宝。以真珠璎珞价直百千亿金庄严身颈。有一妙宝亦直百千亿金。时优婆塞从座而起。即解真珠璎珞。奉上放光如来。复以妙宝用施栴檀那菩萨。时彼月上既奉献已。更增深敬大欢喜心。发如是念。我家所有仓库宝藏。及余资生皆悉具足。可以此时净施如来及栴檀那。复作是念。今圣者栴檀那。若知我发如是心已。向世尊说。世尊闻已。即遣栴檀那菩萨亲教示我。我时承禀乃至尽寿。自当学彼诸菩萨行。长者月上发是心时。栴檀那菩萨以他心智观察知已。即白放光如来言。世尊。我今明见此会众中。月上优婆塞。复发深心作如是念。我今及时尽家所有。悉以净心奉上世尊。世尊此优婆塞。能发大心及有如是智慧辩才布施辩才舍弃辩才。欲请如来说发心事。然以如来道德巍巍威神高远。心怀惭惧不敢干请。善哉世尊。我今实为此优婆塞请白世尊如斯之事。尔时放光如来即告栴檀那言。善哉善哉。栴檀那。汝今成就是他心智。以于无量无数劫中久修习彼诸善根故。摩那婆。我亦知此优婆塞心。但为此会诸菩萨等舍置是心。且默然住。亦令一切诸菩萨众于是法中学汝栴檀那之所行耳。时栴檀那菩萨摩诃萨告彼长者言。长者汝今实有如是念不。长者报言。尊者。我今实有如是心念。然我唯以恭敬心故尊重心故希有心故。不敢咨白如来世尊。今见圣者栴檀那菩萨。以怜愍心乃能如是。为于世间一切众生无救护者无正念者无将导者。在世尊前至诚忏悔为依为导。我见是已即于圣者栴檀那菩萨生大希有心深敬重心。以圣者栴檀那初未曾见谤法众生。而能为其诚心忏悔。可谓善哉。而复于我有怜慜心。如我所念咨请如来。若不取我如是诚心。则我愿不满。若持我心问如来者。我即依愿随教修行。然而圣者栴檀那菩萨为无量无边世界中众生荷是重担诚心忏悔。复能如是为我问此重担大事。
　　尔时栴檀那菩萨复白放光如来应供正遍觉言。世尊。如来亦应闻是月上优婆塞之所请问。佛言。摩那婆。我今已闻月上所请。摩那婆。于意云何。诸佛如来有所利欲耶。栴檀那言。不也世尊。如来无所乏少亦无所欲。何以故。我昔曾闻诸佛世尊用一衣一食住。过恒河沙劫一加趺坐。亦过恒河沙劫。而身无羸损力无疲倦。唯为怜慜诸众生故。所以者何。欲令众生咸皆安住如实法中。复令众生悉得真法。是故如来方便示现譬喻言说耳。世尊。如来如是种种方便。众生亲见尚不信受。何况后时不见如来。时放光如来告栴檀那菩萨言。若复有人施众宝物。置于如来加趺膝上。而诸如来终无所受。声闻弟子亦不得受此真宝物。摩那婆。汝于是中应当善教此优婆塞长夜利益身心安乐。其所献上真珠璎珞及妙宝等。宜还付之。但当教示令其行法。如是生宝。虽佛如来及声闻弟子。既不得取亦不得用。唯有布施增长功德。何以故。令诸众生得利益故。亦应如是教诸众生。尔时月上优婆塞于如来前闻圣教已。即以右手执栴檀那菩萨臂。顶礼佛足。与栴檀那菩萨从彼众出共归其家。敷座坐已。此优婆塞即命家人令开库藏。亲诫之曰。我库藏中诸是珍宝今宜尽出置吾目前。欲视精粗并知大数。如是知已我当奉献供养如来应供正遍觉。及诸声闻弟子大众。时长者妻白长者曰。能发是心真成大善。我虽无知素念斯事。未有方便不暇先白。忽闻嘉命深慰本心。然此宝聚非可长保。长者。如我愚见。今此宝藏难用依恃。唯当寄托诸佛福田。此功希有终不亏失。长者。我等应作如是思惟。自我先人七世珍贤。藏埋地下终是虚弃。自余财物寻还灰壤。设有少存谁当用之。长者。斯为大事宜速及时。今日虽获奉献如来应供正遍觉。破彼积聚秘吝之心。而我窃思实谓稍晚。长者。彼如是人难可值遇。我等应须至心供养。若于彼所得闻法者。法心生时非余世利也。于是长者报其妻曰。我见圣者栴檀那菩萨。又闻其言。故生恭敬大希有心。亦以此菩萨独能为彼无量无边诸世界中谤法众生诚心忏悔。我见此故复于其所益生恭敬希有之心。又诸菩萨摩诃萨等。为诸众生发大誓愿荷负重担。常行种种艰难苦行故。其妻复诫长者言。仁者。莫兴异念。宜应速随此大菩萨诣如来所。当发如是大殷重心供养如来。自从先来未曾有人能起如是大供养者。尔时长者躬自观察家内所有一切库藏及七世来地中诸藏。尽出现前校计称量不可周遍。即寻白彼栴檀那菩萨言。圣者栴檀那。我今不能为此财物。堕于地狱受诸苦恼。如彼众蜂能造甜蜜。蜜始成就。若食未食即自害身。于是栴檀那菩萨告长者言。长者。如是如是。如汝所说。长者。汝之先人聚此财宝。经历年世非无勤苦。然竟不能发慈爱心念一众生而行惠施。唐为悭心守护是物。及其命终生于恶道。既生彼已无有善念。假令彼时欲发善念。大苦侵迫宁能遂心。长者。汝之戚属不能救免。诸余众生何所复论。
　　阿难。时彼长者于栴檀那菩萨摩诃萨所闻是教已。即于放光如来及诸大众。多设供养。既供养已于如来所剃除出家。尽形修行供养世尊。彼诸财宝无有穷尽。于是月上复白栴檀那菩萨言。圣者。从今更有何方供养如来。我若知者皆当修作。栴檀那言。长者。是财宝聚我实不知昔从何生今从何灭。何以故。以无来处及去处故。长者。譬如蜜蜂同共出生。无量亿数。瓶瓨等蜜。次第食用。是蜂不知是蜜所出从何所来去至何处。如是之事谁能信者。如是长者此财宝藏。无常不住埋藏地下。渐到水聚终归大海。长者。汝于是中当更善思。我之先世乃祖乃考。但为悭毒诳惑己心。聚积货财增长恶业。哀哉祖考今生何处。辛勤营理竟何所成。徒事虚名求胜他耳。妒嫉连绵贪婪味著。是业因缘永沦恶道。

　　　　大法炬陀罗尼经六度品第二十四之一

　　佛告阿难。尔时放光如来告彼善觉菩萨摩诃萨言。摩那婆。汝宜谛听善思念之。今当为汝说菩萨法。若诸菩萨持戒清净无有缺减。决定成就义利庄严。如诸菩萨住正戒中最上持戒。毕竟清净入如实门。随顺法智非彼非此。戒功德聚宽大无边。无有人能知其齐限。假使世间一切凡夫乃至声闻及辟支佛。皆不能知。
　　尔时善觉菩萨白放光佛言。世尊。今正是时。唯愿世尊。为此亿数诸菩萨等。具足说是如来戒行成就真相。佛告善觉菩萨言。摩那婆。所言戒者名不思议处。戒行功德成就如是。不可动摇。无有垢浊清净圆满。永尽众恶无有住处。宽如虚空不可执持。
　　复次摩那婆。如是诸波罗蜜。所谓檀那波罗蜜。尸罗波罗蜜。羼提波罗蜜。毗梨耶波罗蜜。禅那波罗蜜。般若波罗蜜。是中檀波罗蜜。最为初上而无减少。或于诸有及后生中。至天王处者。或有减少。于后生处贫穷下贱。衣食乏少以乞自资。常在生死流转往来。以贫穷故不能清净檀波罗蜜。是于檀波罗蜜自然损减。摩那婆。无有菩萨一向在禅。唯有如来一入不出。非诸菩萨常在定也。若常在定则避护生死。然诸菩萨若欲缘彼有生处故留少染惑。当知尔时暂舍智根。彼精进根全无所舍。是故不名舍菩萨道。处彼无量生死中时。此贪染心亦舍不舍。彼时虽有精进而不得菩提。何以故。以般若波罗蜜未满足故。是故若缘有生处时不舍精进。如是摩那婆。彼亦无二心和合并作也。
　　摩那婆。我忆往昔过于无量阿僧祇劫。尔时有佛。号曰宝火如来应供正遍觉明行足善逝世间解无上士调御丈夫天人师佛世尊。出现于世。摩那婆。彼佛眷属。唯有声闻二十四人。复有六大菩萨摩诃萨。摩那婆。彼诸菩萨摩诃萨等所读诵经。名阎浮上波罗蜜。彼六菩萨。皆各住于一波罗蜜行中。第一菩萨赞叹檀波罗蜜。即以檀波罗蜜而为胜上。第二菩萨赞叹尸罗波罗蜜。即以尸波罗蜜而为胜上。第三菩萨赞叹羼提波罗蜜。即以羼提波罗蜜而为胜上。第四菩萨赞叹毗梨耶波罗蜜。即以毗梨耶波罗蜜而为胜上。第五菩萨赞叹禅那波罗蜜。即以禅那波罗蜜而为胜上。第六菩萨赞叹般若波罗蜜。亦以般若而为胜上。一心修行般若德聚。更无余念。摩那婆。尔时宝火佛为欲知彼诸菩萨等心志所趣故。问本修行。彼诸菩萨既蒙圣问。各随本心所行以答。时宝火世尊作如是念。斯诸菩萨皆为初入发意修行。我今亦须随顺其意不得违逆。何以故。若违其心或能退没。于是告诸菩萨言。汝等知是六波罗蜜不耶。诸菩萨言。世尊。六波罗蜜我等已知佛复问言。汝等云何修持六波罗蜜。诸菩萨等各各称说己之所行诸波罗蜜。
　　复次摩那婆。云何名为第一菩萨乐行檀波罗蜜。谓彼菩萨行檀波罗蜜时。凡诸所有乃至居家。有人来求一切皆与。所施婇女其数九千。诸女微妙难可具说。我今略辩彼女之价。如此阎浮提所有一切财宝众物。所谓若生真宝金银琉璃珂贝美玉珊瑚真珠如是等物。又阎浮提所有一切象马牛羊驼骡驴等。及余所有四足畜生。如是众类。又阎浮提所有人民及余众生。有业无业有财无财。如是众物。比前所施九千女中。尚不能敌一女之价。而彼菩萨深心爱乐檀波罗蜜故。见人来乞乃至以此九千美女。尽用与之。而彼菩萨在家复有九千白象及以九千无价宝马。如是良马鬃尾毛色皆如石黛。又复亦如鸡翅马王。又复亦如轮王宝马。举策一驰便度大海。如是等马悉以施他。菩萨复有无价上宝。亦满九千尽用布施。摩那婆。自余诸物不可具言。若见求者皆持惠施。摩那婆。时彼菩萨如是施已。即于宝火如来法中厌世出家。精勤修满檀波罗蜜。摩那婆。是为第一菩萨摩诃萨乐行檀波罗蜜中。
　　复次摩那婆。云何名为第二菩萨乐行尸罗波罗蜜者。谓彼菩萨行尸波罗蜜时。常赞持戒。为欲胜彼外道五通诸仙人故具修五通。得五通已于彼宝火如来法中。出家持戒唯畜三衣。如来教发无边量心。心得自在成如来智。发生戒聚得如是身。乃至成满三十二种大人妙相。以是因缘时彼菩萨赞叹尸波罗蜜。具足持戒而行平等。摩那婆。是为第二菩萨摩诃萨乐行住于尸罗波罗蜜中。
　　复次摩那婆。云何名为第三菩萨乐行羼提波罗蜜者。谓彼菩萨行忍辱时。或生王宫为王太子具足威力。劫浊世时有诸众生多行非法。不孝父母。不敬沙门及婆罗门无有正信。污毁居家破散他室常行贼盗坏人印记。好诤佷戾不用善言。见他为恶或赞或默。不护口过妄说是非。杀生偷盗两舌妄语。具行十恶远离十善。是恶人辈渐用增多。日别常有一千二千乃至数千官司捕采。王子前过。其间复有种种恶人。或穿墙违禁。或逾城越关。或弃摈逃叛。或侵凌他妻或欺诈他物。或妄证是非。诸如是等多过罪人官司执获。悉以枷锁桎梏桁械。次第将引王子前过。如是经历二十年间。然彼王子以慈忍故。初无苛暴恚恨之心。卒亦不行刑戮之事。唯出私藏财宝而施与之。然后随罪轻重诃啧便放。因教诫曰。汝等当知我信佛故不为众恶。复舍放汝不至苦治。欲汝念恩断恶修善。摩那婆。时彼王子作是思惟。我今居此于诸众生。何异恶王阎摩使者治断罪人。今我能行如法忍者。当应导引诸众生等诣世尊所。我虽久习如此忍法。而亦不可于一切时欲行刑害加彼众生禁闭狱中乃至缚打。后时但行诃责放之。亦复不可重见闻是背恩无义诸众生等恶言恶事。是故当应请佛救彼皆令安住于究竟中。
　　摩那婆。时彼王子思是事已。即便往诣宝火佛所。到已而前顶礼佛足。敬绕退住具陈斯事。摩那婆。尔时宝火世尊闻王子言。羼提波罗蜜随顺印可。因而赞曰。善哉善哉。汝善丈夫。而今乃能于是恶世非义众中修行如是羼提波罗蜜。彼佛世尊更为王子宣说羼提波罗蜜。既闻说已乃至尽寿不还本宫。于此忍中转更牢固。摩那婆。是为第三菩萨摩诃萨乐行住彼羼提波罗蜜中。

　　大法炬陀罗尼经第十卷



　　大法炬陀罗尼经卷第十一

　　　　隋天竺三藏阇那崛多译　　·六度品之余
　　·求证品第二十五
　　·诸菩萨证三昧品第二十六
　　·召诸菩萨品第二十七

　　六度品之余
　　复次摩那婆。云何名为第四菩萨乐行毗梨耶波罗蜜者。谓彼菩萨行毗梨耶波罗蜜时。或在居家若见如来及诸菩萨声闻大众。凡有所须悉能备办。所谓饮食汤药衣服床敷。洗涂手足揩摩身体。此等众具。浴器澡水浣染衣服。庭燎灯烛经行处所。及余种种作使之事。如是众务。皆悉能为。彼菩萨行毗梨耶波罗蜜时。于一切处所须众具无不毕备。摩那婆。彼菩萨在家之时。亦为祭火焰王。备办一切驱使众具。皆是精进无休息行。于出家后增修精进。随顺庄严永除懈慢。成就念根终不暂舍策勤诸事。如是次第事诸世尊及诸菩萨声闻大众。而亦不舍精进之心。摩那婆。是为第四菩萨摩诃萨乐行住彼毗梨耶波罗蜜中。
　　复次摩那婆。云何名为第五菩萨乐行禅波罗蜜者。谓彼菩萨行禅定时。尚在居家无量妻妾导从围绕。作诸音乐入园苑中。摩那婆。彼园池内多有流泉及众花果。外人不见乃至飞鸟尚不能入。何况于人。摩那婆。时彼菩萨在园林间。游乐讫已从彼众出。至一别林阴密虚静。端坐念禅思惟观察。睹见大海所有众生。共相杀害更相食啖。亦见三十三天。与诸眷属无量天女。作天妙音欢喜受乐。复见一切大地狱中所有恶业诸众生等。受种种苦。或斫或刺或剥或割。或棓或打或烧或煮。或以刀剑或以弓箭。或以鈇锯或以钻矛。如是罪人受诸苦时。发大叫声种种言音。菩萨是已惊悸忧恼。即于定中发声大唤。而诸妇妾寂然无有一人闻者。惟有宝火如来舒金色手如大火光。作如是言。来善丈夫。汝勿惊怖。时彼菩萨即随如来金手光明。从园林出直趣宝火佛世尊前。头面礼足以偈白曰。
　　世尊我今大恐怖　　以独入彼深林间
　　端坐安禅失正念　　愿天人尊为我说

　　摩那婆。尔时宝火如来。复以偈答彼菩萨曰。
　　汝为丈夫未失念　　汝向所见恐怖事
　　我故示之警悟汝　　汝以昏惑不觉知

　　摩那婆。时彼菩萨头面礼敬彼世尊足。未起之间。法服著体自成沙门。既出家已不舍禅波罗蜜。而更发起增上精进行禅波罗蜜。便得具足三摩跋提。究竟禅定到于彼岸。摩那婆。是为第五菩萨摩诃萨乐行住彼禅波罗蜜中。
　　复次摩那婆。云何名为第六菩萨乐行般若波罗蜜者。谓彼菩萨行般若波罗蜜时。于般若中一切善根成就无疑。生如是想。彼佛世尊问第六菩萨。时彼菩萨报言。世尊。是中一切五波罗蜜取著于有。故有穷尽不到彼岸。世尊。我作是念。此般若波罗蜜。即是一切诸如来业。何以故。世尊。以智慧根具足满故。菩萨摩诃萨菩提树下证初明时。已得究竟过彼二波罗蜜。何等为二。所谓檀波罗蜜。尸波罗蜜。亦得于彼宿命智证心厌于有。过斯已往证第二明。证此明时亦更过彼二波罗蜜。何等为二。所谓羼提波罗蜜。禅那波罗蜜。此亦即是见诸众生生死智也。若欲证于第三明者。所谓决定成就大精进根。何以故。必当破坏百千亿数诸魔军故。而是菩萨未破加趺。以右掌按地当斯时也。由彼具足大精进根力故。令此大地六种震动。遍动下方恒河沙等世界。所有一切诸魔军众皆大恐怖。又彼诸世界中诸佛出世。于彼世界。所有菩萨懈怠懒惰者。一切闻此地动之声。应时皆住不退转忍。是为菩萨摩诃萨证第三明时能发如是大精进力令魔惊怖。是为于此般若波罗蜜中证第三明。于是即见彼诸世界依二事住。何等为二。所谓有无。复有二事。所谓断常。复有二事。谓过去未来。彼诸世界具有如是六种之事住世心中。知见是已起大慈悲。遍观四方证第三明。证诸明已。而彼菩萨不离本座。三师子吼曰。汝等谛听。汝等谛听。我观真实法界已尽。尔时地天闻此声故。即唱是言。如来应供正遍觉今已出世。地居诸天发此言已。自上天众展转出声。乃至有顶及诸世界皆闻此声。先是外道建立幢幡。高七多罗树。声出之后尽皆摧倒。
　　尔时善觉菩萨发如是言。此五波罗蜜具足满已。则皆入彼般若波罗蜜中。世尊。若菩萨不住如是般若波罗蜜中。则不能发如是究竟大精进心。何以故。以能说彼一切世间难得难信希有之法无穷尽故。
　　尔时放光佛告善觉菩萨言。善觉。彼六菩萨各自安住智门中已。咸作如是所修行业。时宝火如来为令彼诸菩萨次第满足六波罗蜜义故。又复告言。摩那婆。若有菩萨摩诃萨满足般若波罗蜜者。如是菩萨则为具证第三智明。善觉复言。世尊。如佛所说般若波罗蜜。我等乐闻。惟愿更为具分别说。令此亿数诸菩萨辈。咸得听闻具足佛慧。佛告善觉言。善哉善哉。摩那婆。汝今乃能咨问如来般若波罗蜜深妙义也。摩那婆。于意云何。或时有人能供养此陀罗尼门者。如来岂当于是法中有秘惜也。摩那婆。若佛如来于是门中说般若波罗蜜法门义者。有诸菩萨或多违背不能信受。摩那婆。我先已说。汝等应思诸佛世尊方便密教。何以故。摩那婆。假使有人若一劫。若百劫若千劫。若百千亿劫。得闻如来所说妙法。若能书写。或时读诵。或复受持。乃至信解如来方便微妙密语一偈一句者。是人即得无量善根。复能获彼多功德聚。摩那婆。般若波罗蜜者。即是一切诸佛智慧甚深源底。何以故。以是佛智证三明时。见一切法皆无所有。汝等当观为彼等说。远离烦恼本住处时。有诸菩萨心生恐怖。以渐说故还得安隐摩那婆。如令彼等既乐修行。能使诸根渐成牢固。于如来所得不坏信。信成就故。当如教受。受已修行。摩那婆。是中何者是诸如来第一胜教。所谓发起不住。摩那婆。何等名为发起不住。谓不取著一切诸有。然彼有中有诸菩萨作如是念。云何令我于阿僧祇劫在有流中长夜修行而不取有。彼等以有愚痴心想取著诸有依止烦恼故。摩那婆。以是因缘。菩萨摩诃萨方便取有。为彼愚痴无智之人。作如是念。云何获得胜上智已更受最下畜生之身。彼愚痴人不作是念。以我受此畜生身故。所作究竟不可舍离此身而成于事。摩那婆。当知有中一切生处不可取著。何以故。以彼生处本无言说。是故菩萨摩诃萨坐道场时。是般若波罗蜜具足满故。得第三明。菩萨既证第三明已。尔乃得名具足三明。亦得名为三明波罗蜜。亦名清净一切三世教藏。亦名宣说过去未来现在平等如实不二门。摩那婆。是名陀罗尼门修多罗中根本一大句。亦名大足迹。摩那婆。是亦七佛世尊如来应供正遍觉所转法轮为诸声闻大众说时。犹未说此一大句也。摩那婆。于意云何。是句可谓大不。善觉言。甚大世尊。佛言。是名大句。善觉复言。世尊。一佛所说法。与过去未来现在三世诸佛所说法同耶。佛言。摩那婆。如是如是。如一佛所说。三世诸佛所说无差违也。
　　复次摩那婆。于劫浊世极秽恶时。诸佛兴世说是修多罗法门。彼诸邪伪谄曲众生。在如来前诽谤不信如是经典及菩提道。初不思惟亦不分别永无信受。不信受故则无修行。不修行故不得解脱。无解脱故受诸苦恼。摩那婆。若有众生轻毁如来诽谤正法。如斯之辈当于何处得安隐也。摩那婆。时宝火如来出于浊世。今我亦然。摩那婆。又宝火如来刹土之中。实有无量无边众生。而彼但有二十四声闻得果证者。以是恶世具五浊故。五浊者。所谓众生浊。寿命浊。见浊。烦恼浊。劫浊。如是等种种恶法行众生中。诸佛虽说而不弘普。以于彼时无大福德厚集善根诸众生故。假使诸佛如来常欲摄受开发显示种种法门引诸譬喻方便诱导度脱彼等。终不能知。摩那婆。恶世多有如是恶法。我今当说。
　　复次摩那婆。今我法中有诸比丘比丘尼优婆塞优婆夷远离斗诤。皆悉调柔身心快乐。从佛世尊咨请深法。闻已能受。受已能持。持已能行。如我所教奉顺无违。灭除诸有入于涅槃。摩那婆。如我先说于当来世多作佛者。即此众中百亿诸魔。却后皆于安乐国中成佛世尊。尔时无有魔军娆乱彼诸众生。亦不习学外道经籍。多受快乐无有穷尽。调柔易化少欲知足。各行慈心不用多功。有所成办从佛所闻。佛菩提事皆能受行。摩那婆。诸佛世尊观是诸法然后出世。摩那婆。诸佛世尊一观一说亦无多种。汝等从今于此法中莫生恐怖。汝所咨问般若波罗蜜。如来世尊未解说者。皆由汝等时未至耳。摩那婆。譬如二人。一者沉深有智。二者轻躁愚痴。有时二人共行山野。逢遇生枣。是愚痴人欲取食之。彼智者言。此枣今时实未任食。何以故。此枣内外未成熟故。愚人复言。但取食之何论生熟。言讫取枣掷置口中。嚼已无味方乃吐弃。是人于后虽得美食亦言无味。所以者何。是人愚痴不别味故。如是摩那婆。今此众中有诸菩萨。烦恼未断智根未成未证大地。虽复闻说般若波罗蜜。则不堪受。犹如彼人恶先生枣弃余美味。

　　　　大法炬陀罗尼经求证品第二十五

　　阿难尔时彼众有净行子名须达多。问善觉菩萨言。善觉我于今日宜共亿数诸菩萨等。至林树间或山泽所。得一空闲寂静之处。共论如来方便密教。若得证知最为大善。如不能入当须至彼经一七日立住思惟。身证禅定粪蒙如来大慈大悲启悟我等。时须达多即与善觉诸菩萨等。往诣放光佛世尊所白言。世尊。我等今者及此亿数诸菩萨众。咸欲诣彼祭火焰王大园林中求空静处共论如来甚深密教。若合者善如不合者我等即当于彼断食。住立七日三昧思惟观察是义。世尊。我于今日决行此事。遂尔相率奉辞世尊。此诸菩萨如是白已。时放光如来应供正遍觉告诸菩萨言。摩那婆。汝欲共此亿数菩萨入祭火焰王园林中者。谨摄汝心慎无放逸克终斯事。时诸菩萨顶受圣教。入园林已作是思惟。世尊教曰。汝等入我方便密教。如来世尊今为我等作何方便而说斯法。前为我等作何方便而说法也。而更告我于此法中我为汝等说一句门。则能显示亿数修多罗义。而我请问如来世尊。复不为我说彼一句清净般若波罗蜜。亦不为我解释般若波罗蜜。世尊。又为我等作如是言。汝等当知我方便说。是故摩那婆。我等当共一心善观察此三种义门。何等是此陀罗尼门。何等复是修多罗岸。何等复是般若波罗蜜。何等复是如来世尊方便密教。摩那婆。是故我等应各树下住立思惟如是义已。若解一者即白世尊。时彼亿数诸菩萨等。各各皆自至一树下。住立思惟一心观察。乃至于此三种义中。必定应当证知此义。是诸菩萨即经一日。乃至二日三日。不念食饮思惟此义。复作是念。此中更有何等因缘。世尊但说三种句名。而不为我解释义理。今此众中将无有人。贪著我想及富伽罗。或退法行。或贪食无厌。或乐多睡眠。或多食腹满。或多有疑心。或此亿数菩萨众中于如来所生不信者。或此众中有不如法。行梵行故致他讥呵。或多缘觉观。或空事斗诤。或心力劣弱。或心烦懒惰。或精进心薄。或忘失正念。或喜乐作罪。或破戒乱心。或心生怯怖。或为病所缠。或放逸违背。或不受善言。世尊。得无见如是人故为秘藏不即演说如斯法也。复作是念。何等是修多罗。何等为亿数修多罗。何等是陀罗尼法门。何等为般若波罗蜜。何等是如来。何者为如来密教。如来依何说。因何发起。何谓为语言。复作是念。如来依彼人故说修多罗。若依彼人有言说者如是言说则为虚妄。何以故。以人想故。有人想者则有我想。有我想者则有众生。有众生故则有言说。有言说故则世间相。世间相故则受诸有受诸有故则有无明。有无明故则有诸行。有诸行故则有生识。有生识故有名色。有名色故有六入。有六入故有触。有触故有受。有受故有爱。有爱故有取。有取故有有。有有故有生。有生故有死。死已复生。如是则为因缘往来相也。以是义故。世尊如是依世间事。次第说修多罗。修多罗者。所谓即彼尽际根本。是名无明。言无明者。所谓我等于彼无中起念分别。如是分别则是无明。如来说此为凡夫事亦愚痴业。又复于彼四圣谛中。不知不觉故名无明。以是义故。我与汝等长夜往来轮转无穷受种种苦以不见知四圣谛故。世尊所说四圣谛法。彼应于此陀罗尼门修多罗中。观察一切如来所宣无有断绝。所以者何。斯法甚深难可见故。是中唯有如来乃知边际。若人欲于如来智慧知边际者。是人亦应于佛所说修多罗中甚深法门知其本始。是处我应如是思惟。诸修多罗边际彼岸不可得见。是诸如来深密教法。谓说四圣谛。我等于此四圣谛中应当思惟称量分别得诸义理。是中初一圣谛者。是如来所说苦及苦智。何故如来说此苦阴。阴名受有。此为无明力法。是中所有无明力者。此亦名阴。阴为苦聚即是如来所忧念事。诸众生等堕在无明黑闇藏中。常被缠覆莫知自出。如来见已即起大悲。作是念言。是诸众生。云何流转是苦恼中。而于何处受是流转。何因缘故有此往来。以是往来轮转苦聚故。如来于中如是说阴。阴者如来为说障碍。故言阴也。云何流转何处。流转等。于此一阴。而诸如来说苦圣谛五阴所摄。此为往来生灭行。如来方便说天说人。乃至地狱畜生饿鬼等界。于五道中轮转受苦。是故如来说彼五阴轮转往来处处受生无有休息。当知如是名苦圣谛。从众因缘次第而有。我等思惟生如是想。所言集圣谛者。是中何者为集。所谓无明满足。取彼多阴能具成就如是色性故云集也。复何故集欲为根本生造行业。彼业满足。故云集也。复云何集。彼所作行无增无减。如所造作。故云集也。是为苦集圣谛。所言苦灭圣谛者当知彼灭惟有名色。云何为色。是中色者。所谓四大和合为色。如来于中示现何义。但以譬喻名字言说。云何譬喻。如来说色犹水聚沫。于是色中无有色想。是故如来凡所言说但有名字。汝等当知。此五阴者乃至初无生处可观。亦无一切边际可得。故以聚沫喻此四种。凡夫于中妄生色想。彼是地界此是水界。及以一切火风界等。如是四种圣者了知。但有譬喻名字示现。其中更无余物可得。诸是生法皆不可得。色不可得。求色生时亦不可得。惟是生灭行分别故彼苦聚生。彼非慧灭但是自灭。诸法无有生而不灭。故言苦灭是中若此三种语言。即苦圣谛。苦集圣谛。苦灭圣谛。入此三处智知阴灭。求道思闻故言灭苦道也。

　　　　大法炬陀罗尼经诸菩萨证三昧品第二十六

　　佛告阿难。尔时彼诸菩萨复作是念。如来所说四圣谛法。我于彼义不觉不知。是故长夜往来轮转。是中谁为轮转。谓彼愚人以彼愚痴增长苦聚故。令我等长受大苦。如来于中种种方便。为欲除彼愚痴苦轮。故开示此陀罗尼门。及说亿数修多罗法。无有边际无始无源。不可宣说不可证知。乃至一切诸佛法中。皆不可以言说说故。亦非随宜少智而知。惟以相似相续智知。时彼亿数诸菩萨等复作是念。世尊。知我少智力故。所应作处不为我说。是故我今应观所作。如是住立乃至七日。何以故。我念此故。虽于七日不饮不食犹安乐住。可令我等未问斯事而便命终又作是念。我今应当更求此事。谁为死者。谁当死苦。何名命终。谁造死法。彼等如是于五日夜得四念处智。彼等复于六日夜中。思惟观察十二因缘。如实知见无有颠倒。如是知已得宿命智圣道现前我想灭尽。彼当如是观宿命时。又作斯念。此乃我等于往昔时所见颠倒。于无常中而生常想。乃更分别宿命事处熏习增长。是中所有迦罗逻时。诸大现前皆无有我。何处复有昔时见色乃至取心。我以长夜不正思惟如是身色。于苦聚中妄生乐想。我等不见正念处故不见因缘。以不见此因缘法故。则无牢固真实信根。长夜于此起颠倒心。执著乐相不觉不知如是真法。彼诸菩萨复作是念。我等愚痴无智慧故。于如来所说亿数修多罗而尚不知。于般若波罗蜜亦不知。于陀罗尼门所摄诸修多罗一句义亦不知。而我内心如是惟忖。独彼如来决定方便善知所欲。当以我等心羸弱故略说一边。是中如来所说何义。云何我等不见彼法所依。云何如来为我等辈作斯说也。时彼诸菩萨思念受持此法门已得不退忍。云何不退忍。所谓见此世间受诸苦故。云何名见世间受苦。是中惟见愚惑无知。何以故。我等诸所有见。皆即断故。我等复有何见可断。是中惟有想缚。更无可见。以是一句义因缘故。如来于中为我等说。所应作事是处所说。不离名言言说根本。即是分别。若无分别则无言说。若无言说则是寂灭。以寂灭故不可得见不可得说。是中何见。若无所有则不可见。而彼未灭无见分别。即有恐怖。有恐怖故则有忧悔。若有忧悔。于如来所无有信心。若无信心则不善思惟。若不善思惟则无解脱。何处不脱。谓六结处不得解脱。时彼亿数诸菩萨等作如是念。若念此身取彼地相。牢持有力不破坏故。更念彼三。依地不动自身随转。我等思惟观察此地。地相空故无物可著。是故我等于地界中而无所著。如地不著。水火风等不著亦然。如是我等离彼著故。则于身相得轻薄想。觉身轻已即复觉知外法亦轻。彼等一切过七日已各离诸树。离诸树已一切咸更思惟是义。取是智明各共详论。既详论已一切皆得念佛三昧。彼诸菩萨即从彼林飞升虚空。到须弥山顶。到山顶已出大音声。三称南无佛陀夜。

　　　　大法炬陀罗尼经召诸菩萨品第二十七

　　佛告阿难。尔时放光佛语眉间白毫梵天言。梵天汝今知彼诸菩萨众所觉不耶。白毫梵天言。世尊。我实不知彼诸菩萨今所觉者。梵天汝可诣彼与天帝释及此亿数诸魔众等一心尊重恭敬礼拜。如法供养彼菩萨众已。俱还此会。尔时白毫梵天。及天帝释缧髻梵王。四大天王。乃至净居诸天众。如此三千大千世界诸天王。及诸天子众。或处宫殿或住虚空。一时云集须弥山顶。头面礼敬诸菩萨足已。退住一面。咸共白彼诸菩萨言。大士长寿能于祭火焰王园林之中。七日不食住一威仪。立不移处为一心专念。是用劳弊为。断食七日羸损若是。尔时帝释天王语诸天子言。仁者汝今宜止且莫劳乱。诸菩萨众此等不食已经七日。听我今者为诸大士聊设天供。后对世尊乃当问耳。于是诸天众咸敬诺曰。如是如是。如天王言。时天帝释即便顾命主食天子言。上意汝能为此亿数菩萨及此欲界诸天大众堪能食者。办上味膳不。时主食天报言。如是如是。我悉能为七十二亿那由他众。设诸妙食。帝释问言何时当办。答言天王。一弹指间谨当毕备。天帝释言汝今速去正尔当办。尔时食天趋向食所。须臾自然施设种种天上味食已。即还往诣天帝释所。白言天王。所须已具幸愿知时。尔时帝释天王即以天食奉献亿数诸菩萨众。及余七十二亿那由他诸天大众。彼皆食毕澡洗手已。彼诸天众皆于菩萨起希有心。尊重恭敬合掌住彼诸菩萨前。各作是念何因何缘。斯诸菩萨大丈夫等。忽能违离世尊足下。入王园林经于七日。立住不坐忘饮与食。而复舍彼光临此天。我等今日至如来所当先咨白请佛决除如是疑惑。惟诸世尊余无断者。时天帝释即与眉间白毫梵天。将无量梵众诸余天子。并释天王三十三所无量天众。复有无量魔王眷属诸余天众。皆从亿数诸菩萨众。俱诣佛所住虚空中。高一多罗树。各以法言歌赞放光如来。彼菩萨众持诸香花散于佛上住虚空中。变成花盖。其盖纵阔一百由旬高一多罗树。阿难。时彼香花满四天下。彼四天下所有众生。于七日中等受天乐。彼等复从虚空来。下住半多罗。于虚空中具四威仪。头面礼敬放光世尊。纵阔一拘卢舍。围绕七匝而说偈言。
　　世尊智行法界中　　最上德愿久圆备
　　悕望分别斯已除　　不著如云无穷尽

　　尔时放光如来告彼诸菩萨言。善哉善哉。诸摩那婆。汝等在彼诸树下时。一心思惟如是妙义。今已证于不退堕处。断除生死离诸语言。破坏爱心功德已满。于解脱门获如是相。汝于今日应自觉知。摩那婆。是故汝等善作法声。善称佛陀善往忉利。何以故。有诸众生虽多往愿。以懈怠故不获神通。其有比丘比丘尼优婆塞优婆夷。见闻汝等能作神通。便舍懈怠勇猛精进。发起本愿勤学汝等。复见汝等躬在我前。为彼无量百千亿数诸天大众。尊重供养生希有心。而作是言甚为希有。如是亿数诸菩萨等。于诸佛智随分得证。我等今日亦应勤求如是妙慧。尊重恭敬供养如来。如此亿数诸菩萨等。尊重恭敬供养如来。亦愿我等于是法中当得断疑。更于一切法波罗蜜中常闻解说。摩那婆。彼等若能学汝所行。当得大利。

　　大法炬陀罗尼经卷第十一



　　大法炬陀罗尼经卷第十二

　　　　隋天竺三藏阇那崛多译　　·问等觉品第二十八
　　·三昧因缘品第二十九


　　问等觉品第二十八

　　阿难。尔时眉间白毫梵天白放光如来言。世尊。如彼亿数诸菩萨等。发是法言佛陀佛陀者。彼于是中见何义故。而诸菩萨三称佛名。善哉世尊。是佛名义我等乐闻。世尊。一切众生惟知言佛。而竟不知佛者是何。何故名佛。佛为何句。如是等义愿为解释。令诸闻者获大功德。
　　佛言梵天。诸佛世尊有三昧名师子奋迅。诸三昧中最为殊胜。若人能入此三昧者。得一法门名曰离行。能具演说诸佛名字。乃至具足力无畏等。此等皆是师子王法不可降伏。我今当说。梵天。所言佛者。彼诸菩萨大声唱言。能于生死得觉悟者。彼名为觉故言佛也。梵天复言。世尊。云何名为得觉悟者。彼名为佛。佛言梵天。一切众生长夜大睡。是中一人能觉悟已。即知众生一切皆睡大睡深睡。我今既得如是觉已。云何当令一切众生。除断睡眠同得斯觉。梵天。是为第一以觉义故称为佛陀。
　　时彼梵天复白佛言。世尊。更有何义而名为佛。佛言梵天。诸佛世尊有一法门。名曰观三世轮。彼应先觉既觉知已然后解说。云何解说。所谓不著过去世也。云何不著。能断三世一切障碍。故名不著。是诸众生不觉知故便为障碍。彼等众生与欲和合。是故有著又以爱著。悕望分别即生忆念。彼忆念时不能清净。云何名为不清净也。此法应觉而不能觉。不能觉故即成昏睡。若昏睡者则名不觉。彼于睡时更起梦想。梦见觉时所作众事。凡是过去所经历处。了了分别。如是梦心不知是梦。但谓是觉所作皆真。因此复生未曾有想。未曾有想即是乱心。以乱心故便致损害。是故如来见诸众生。没在烦恼深重睡中。永被昏蔽无有觉期。即起悲念。我当云何令彼众生得免斯害。我今惟以所觉一法。觉彼众生害自除耳。如是念已。次第为说教授之法。梵天。是为第二以觉义故称言佛陀。
　　梵天。何等名为第三觉法。此为示现未来未作相故。如过去事。如是曾有如是处所如是父母。乃至如是名姓等。如是有故。云何名为未来有也。以彼但有言说相故。若有言说则便具足有为诸行。如来觉彼。故说未来有为具足。便成障碍。汝等于中莫造如是十二缘分。彼因缘分是分别法。如来觉已为他解说梵天。是为第三以觉法故称言佛陀。
　　云何名为现在世事。谓说现在色。示现过去未来故。云何为说现在世也。此现在世不可得见。云何不可见。所谓是处但有名。云此是色。不可见故而亦名为见。云何名见。见即不见故。以是因缘此现在世。无有边际可得见也。所言名者亦不可见。无苦众生故彼亦是无。云何无也。是中但有数故。彼迦罗逻等诸大无所有。云何无所有。于刹那间有为诸行。无住处故。何以故。若彼迦罗逻住处。经七日即名頞浮陀。如是次第七日一数。乃至满足九月在胎住处。是故如来略说斯事。一切声闻辟支佛尚不能知。何况世间一切凡夫。此诸众生本所不知未曾行处故。如是此中迦罗逻住处事等。今当更说。于母胎中时念念不住。以不住故。即生即老即死即堕。以不住故。即于彼彼生处受生。如彼所造有为诸行。世间众生迷惑覆故。本无迦罗逻处。言有迦罗逻。本无頞浮陀处。言有頞浮陀。彼所造作有为诸行既无。云何得说有名字也。如是乃至一切诸佛世尊。所有菩提法皆亦不可说。梵天。诸佛世尊应供正遍觉。过去心愿力亦无住处。未来教法彼亦无住处。乃至今者我及一切诸如来应供正遍觉。皆在无量无边世界中现住说法。梵天。如是现在诸佛世尊所有教法。当知亦无住处可得。何况此四大身之所住处而可说也。如是诸法生处出处皆不可知。
　　梵天。诸佛世尊分别法义为他演说。是中一切世间众生。见彼言说即生执著。云何见著。诸凡夫人作如是念。惟有如来能得觉法。然而彼等不作斯念。是中如来何所觉也。其有三十七助菩提法。如来如是觉耶。为如凡夫所见。见有我见有人。见有众生有寿命有丈夫有作者有受者。乃至见有阴界诸入。如斯觉耶。复次梵天。于彼无生法中。谁为能觉谁受觉者。梵天。若佛如来作如是念。我觉诸法我得诸法。是则如来不舍我见。梵天。是故如来不觉一法亦不得一法。梵天。如来唯以具足大慈。见诸众生堕彼无明大黑闇中。欲净众生心智垢故。引譬喻方便。示现说法名字句众。拔除世间令出生死故。以诸喻方便为说。终不令彼执著过去未来现在三世事也。梵天。若彼众生不著三世。既不著已。即于如是真实法中立无我行。既证无我不复退还夫退还者。所谓于彼三世之中往来轮转也。梵天。彼诸众生妄分别时作如斯念。此过去此未来此现在。彼若如是妄分别已。则不舍我执。若有我执。于三世中多起妄见。是故决定于一切处应舍我想。何以故。若有执著名为愚痴。以愚痴故为他所缚。梵天。譬如网鸟之人布食于地。诸鸟后时为食来下。如是众鸟以食丧命。如是梵天。若人不知证出三世。是人长夜自受殃苦亦复损他。何以故。如彼诸鸟。以少食故遭遇大殃。如是如是。有诸众生躬在我前承事供养。而亦不知我说何法。为谁说法何处说法。然彼于此可说闻法尚不能知。何能知彼不可闻说究竟涅槃。是故要当发大精进炽然愿求。然后能于如来所说方便密法可得知解。

　　　　大法炬陀罗尼经三昧因缘品第二十九

　　佛告阿难。时天帝释白彼放光如来言。世尊。何因何缘。先此亿数诸菩萨等请问法门。如来不即为其解释。因此诣于祭火王园。如来世尊任其所趣。而亦获斯大利益也。尔时放光如来告天帝言。憍尸迦。汝问何因缘故。彼诸菩萨请问法已。如来不即为解说者。汝等谛听。以彼菩萨法有所愿。乃于如是无碍行处。生不信心。以是因缘。我先令彼诸菩萨等诣王园林入大禅定自思法门。何以故。憍尸迦。彼诸菩萨已于过去。经十四亿诸如来应供正遍觉所。修行供养彼所作事。诸菩萨等以三昧力明了见知。既念知已观诸世间。惟有如是生老死堕移处转生。彼诸菩萨于十四亿诸如来所。请行法时亦有坏信。诸菩萨等以好为恶起愿行故。今处地狱仍受重殃。诸菩萨等睹斯事故。心生大恐既恐怖已。于有为法发厌离心。咸作是言。呜呼世间大苦。我从昔来耽乐懈怠。不信如来谤毁法僧。多兴恶业无事不为。以是恶故将恐同彼往昔菩萨于十四亿诸如来所生不信心恶行菩萨堕地狱中。愿勿令我受如是法。亦勿令我堕不信地。彼诸菩萨发是愿已。于如来所正信不坏发欢喜心。发是心已即得住于不退地忍。时天帝释复白彼佛言。世尊。斯诸菩萨从何处所能生是智。知见往昔十四亿数诸如来所修行事也。佛告天帝释。是大智聚还是如来之所显示。云何显示。于彼如来应供正遍觉入于师子奋迅定时。佛神力故令诸众生咸得寂定发生知见。皆睹过去所经诸事。彼等由是三昧力故。即得破除无明[穀-禾+卵]藏。如师子王大鸣吼时。悉能惊怖一切禽兽无问强弱。若行若住闻彼吼声各藏岩穴。譬如云雾遍满虚空。大风一起须臾磨灭。尔时空中所有诸星乃至微小一切皆现。月轮明朗威光普照。如是憍尸迦如来入此师子三昧。为诸众生一切无知无明藏聚。自外诸余所有烦恼。莫不咸作破灭因缘。昔来所造一切善根。自然清净无复烦恼。咸皆缘此三昧故。尔时天帝释复白彼佛言。世尊。我等乐闻彼诸菩萨林下所入三昧名字。惟愿解说我当受持。尔时佛告天帝释言。憍尸迦。汝今谛听善思念之。我为汝说诸菩萨等三昧名字力无畏等。憍尸迦。诸菩萨等彼时所得三昧。有三种决定断疑。何等为三。所谓入世间巧方便三昧。即初住大乘菩萨三昧。初忆念时。后成就时。转宽大时。天帝释复言。世尊。云何名为入世间巧方便三昧。佛告天帝释言。憍尸迦。有菩萨摩诃萨入一三昧。名曰淳至。以彼三昧力故。如是三种方便业藏可得证知。是中入世间巧方便三昧已。然后复入三教业藏。见一切法同于虚空。言世间者。所谓世间众生所行作处。往来处轮转处。著我行处。著我所行处。著众生行处。著有无行处。昔来所作或裸露形体。或热时重覆。或观天变或察地动。或占日月或视星辰。或相人形貌。或往还良日。诸如是等妄说吉凶。或习世间礼仪书数算历一切伎艺。或行咒术秘方工巧种种事业。或商贾往来为他使命。或共他语议好为诤论或所不应说辄即出言。或弃正思惟起诸恶觉。如是等事名世间也。其有菩萨初住乘者。随顺世间所行事业。一心专念相续不断。亦如丝缕无有绝时。以不断故沉溺我想。于我想中专心执持。分别如是世间诸事。既分别已即于菩萨。荷负事中深生恐怖。以恐怖故诸佛世尊即便放舍不为说法。憍尸迦。如来云何不为其说。以诸凡夫种种受身。彼等受时为爱所缚。世间之事无所不为。放逸乱心造诸逆罪。以造逆故恶业具足。是故如来不为其说。憍尸迦。以是因缘。诸佛如来应供正遍觉。不记是人当来作佛。憍尸迦。彼愚痴人无知无解。杀父害母及余重障。佛法僧所憍慢放逸。耽著我想痴如小儿。彼作是已佛不为说。憍尸迦。汝今当知。非佛世尊于众生所有秘吝心而不为说。复次憍尸迦。如是三昧于三言教。阿字为初。然后方显四十二句。阿字初句五五为分。其四十一句一切名字。展转相呼当如是知。憍尸迦。譬如羊毛入诸染色随所入处得种种名。或青或白或赤或黄。或红或紫或同颇梨。如是诸色随本受名。如是憍尸迦。是中阿字于一切语言。最为初首。余四十二字随助音句。和合庄严摄持比类。转生诸字。与诸语言辞辩相应。势力清净眷属相著。彼等皆摄阿字门中。憍尸迦。是为世间语言成就法。亦能巧成世间三昧。虽曰三昧犹是退法。以退法故但损减心。心损减故。不能牢固成就诸根。根不成故。不能勇猛发勤精进。以精进根不成就故。则不能荷菩萨重担。而亦不能说法教化。得三昧时。设能成彼世间诸事。然出离者不须常修。复次憍尸迦。更有三昧。名通达法界。唯不退转菩萨摩诃萨于三世中皆能成就。云何名为通达法界。如是菩萨因此三昧。得念智力名曰断染。知此大地最极下际住于水上。普皆柔软破坏分裂有空缺故。更以余种山石相依和合成地。如是中间无空缺处。以得清净熏修知见力无畏等故。于地界中无有障碍。皆悉能作种种神通。一弹指顷能于大地出没往来。憍尸迦。譬如城邑聚落之外有大水池。于春夏日多诸女人。入是池中游戏澡浴。彼于水中或出或没或往或来自在无碍。如是憍尸迦。菩萨得此通达法界胜三昧时。以神通力于大地中出没自在亦复如是。然彼心初不取地相。惟念风轮而亦无有风轮相想。彼菩萨变化自身亦复如是无有著处而见其身住在空中。如是观已即于其间飞腾虚空。然后化作微尘之身。遍满虚空人眼不见。彼风轮界持心亦遍。转更增阔一切如风。身虽不现然是化身。满彼空中作虚空想。虽于此身作虚空想。而终不离诸界觉知。如是知已住于虚空。住虚空已念无法想。亦无为他现身相想。是故复能以彼多身合为一身。又能彻过山石墙壁无有障碍。亦能履空如地。于虚空中行住坐卧。具足如是种种神通。菩萨复念所有水界。知彼水界本所住处。因彼水界复如是知此身亦尔。如彼水界有如是色。住是中已复念水界。住是中故。便能更念大云轮界。知彼云轮所从来处唯因缘生。雨从何来亦复如是。观彼行处皆分别知。是中有云无云有雨无雨。皆如是知。但从因缘生世谛事。作如是入住是中已。因放大雨彼二和合。润洽大地所有卉木树林众物。如是一切皆依大地。以水润泽彼彼生长。有智之人取彼草木。及加功力火遂得生。彼火生已。然其自体所生之处。是中火业还自烧彼本生草木。况复余物。是故阿字得名为火亦名为怨。而彼复以地在水上。故言地界。是地所有丛林树木。以水润之故得增长。然后出火。彼火因风转更增盛。而彼菩萨复作是念斯皆作法。所谓因地出火而住虚空。是火及风二共和合。故知此等但有生灭。见生灭已得二神通。而彼风轮即第四大非色法故。眼不能见彼惟触故。是身所知耳不能闻余无所觉不可执持。上行于空下迫于地。飞沙走石散土扬尘。世间愚痴忆想分别。言黄黑风此来彼去。而实彼风不可睹见。何以故。彼风从空因缘而生。无住处故。憍尸迦。如是次第风界不可见。依彼虚空无有边际。故谓之大。是中菩萨依于虚空。取彼风相观见自身无有身分。知身无分即是实智。得彼智已入于风界。处风界时除去一切皮肉筋骨。解脱众缚无有住处如空中风。随所欲作神通变化如意即成。于彼风中无觉知想。何以故。心风和合久熏修故。复作是念。此虚空中都无所有无可依处。云何执著。如是念时。随欲生处即得往生。彼能如是摄持具足。于中不著亦不被缚。虽生恶趣正念现前。若生若死如是等处。以心风故分别生死。而于生死亦不觉知。如彼风界不可摄持不可执捉。不可眼见不可心知。不可智证不可言说。四大事业皆悉如是。以无边心如是觉知。云何无边。谓佛如来于真实中不说诸界。彼诸法中具足而有希有之法。然无说者。
　　复次憍尸迦。若诸菩萨有如是等胜神通者。名得神通心得自在。云何名为心自在也。彼心能得自在用故。复以何义心得自在。知此四大无识无心。是顽碍法遍一切处无际无边。然而彼心复能入是无心法中分别称量。如彼地界顽碍无边。是中能生种种草木枝叶华果。复有种种宝树宝柱。复有种种众生依住。即于彼中复有可见不可见者。所谓地界依水。水界依火火依于风。如是一切皆悉称量。是中地界者。所谓皮肉筋骨爪齿。乃至发毛等。水界者。所谓泪汗脓血洟唾。乃至大小便利等。火界者。所谓暖热温烦。乃至自恼恼他令食消熟等。风界者。所谓语言出息入息。乃至屈伸往来等。如是一切彼皆分别。既分别已而复思惟。今此四大无有边量。世间众生知见此身。则有边量。云何得言无量无边。而复名为有量有边也。彼复思惟。今此诸界无边量者。以彼心界无有边故。令是业行亦无有边。乃至愿智证作语言皆亦无边。何以故。以彼本来无生无边故。若彼未转生死众生。或时可作如是分别有边量也。彼复思惟。如此诸大四种界聚无边摄持。是故我今应当发彼无边神通。亦应成就无边神通。亦成就彼无边智业。乃至成就所有种种无边语言。而教化彼诸世界中一切众生。所有心行作业。生死有所取时。凡诸所受种种果报种种语言悉皆应知。乃至于彼生死有中。作业法用行事功能亦应悉知。复应现彼声闻藏印。悉令成满三十七种助菩提法。亦当于彼无佛之世现辟支佛利益世间。惟以如是力无畏等。现彼种种神通教化。
　　阿难。时彼放光如来复告天帝释言。憍尸迦。若当用是三昧。岂不得彼一切智也。天帝释言。世尊。如是法中得心自在故。佛言憍尸迦。汝先所问何等三昧能生智业者。憍尸迦。复有三昧名建立上升。此诸菩萨摩诃萨等。于彼林中入此三昧。入三昧已斯诸菩萨而出上故。故言升上。亦是如来方便语言增长。如来方便语增长已。能于如来一切巧妙方便事中。无不持者无不入者无不觉者。彼既觉已。即于一切世间所有有为相续诸行法中。起不乐想。憍尸迦。云何于彼起不乐想。是处无一众生能无过者。皆以有过故后时受罚。帝释复言。世尊。罚何事也。佛告憍尸迦。此义可知而不可说。何以故。我今不可为是众生具说斯事。惟应为是诸众生等略论斯耳。憍尸迦。如来世尊具略说法。惟于世界假名处行。非为第一真实义也。憍尸迦。汝于先世大树善根而未显发。犹如猛火在深坑中厚土覆上亦难显现。憍尸迦。于意云何。彼火虽盛被土覆时。得为火业焚烧用不。不也世尊。彼火既覆无所能为。佛言憍尸迦。汝应思惟如来所说三种言教业藏法门具足分别。憍尸迦。汝当思念如来世尊师子奋迅三昧。憍尸迦。汝今应念宝火如来应供正遍觉出浊恶世。汝于尔时已种善根。方便果报于彼众中得为第六菩萨摩诃萨。阿难。尔时彼天帝释从佛得闻往昔之事。即能忆念过去九亿诸如来所发菩提心行菩萨事。忆念是已生大欢喜。由诸如来熏修力故。勤行不息法义不断。故令问佛而得加持。阿难。时天帝释即从坐起。偏袒右髆右膝著地。合掌向佛而说偈言。
　　谁知佛教音　　入此总持门
　　谁能分别问　　巧方便无碍
　　知时而为说　　非时圣不言
　　善达时宜趣　　如来开法眼

　　阿难。时彼帝释忆念过去九亿佛所诸愿行事。了了分明犹梦所睹昼曾更事皆能忆知。此亦如是过去所有一切事业。分明了知无所疑惑。所谓彼时住处皆悉觉知。及彼色相今虽不现亦皆了知。乃至彼时思惟分别诸所作事。亦皆了知不作边界。彼时复作如是忆念梦从何生。彼即思惟知从缘生。尔时天帝释既知此梦从缘生已。即以如梦中想观。观彼世间见过去世种种住事。如是知已更以过去梦观方便思惟称量。称量何事谓我所觉。我所觉者我及众生。处处流转轮回大苦。如是受已复以现在方便。悉皆观见过去世时有如是事。而于彼等诸如来所。成就善根满菩提道。彼所作事。所谓过去名等此亦可得。若可得者。而我彼身今在何处。又彼过去诸佛生身复在何处。亦于彼时有诸声闻得漏尽者身及神通功德胜事。复在何处。若无如是名事处者。如来世尊何因论说。是故定知过去为有。彼复思惟。我今自可以所思念请问如来决断疑网。
　　阿难。时彼如来知天帝释心有疑念。即复告言。汝憍尸迦。生是念者可谓疑惑未尽除故。憍尸迦。汝向可不如彼梦想忆知此事耶。然彼梦事既不可得。惟见往昔曾所更事而言说耳。憍尸迦。汝若如梦而知如佛如来说于往昔所经之事。定如是解如是持者是为执著。云何执著。所谓念过去事。不可于过去事中而生执想。何以故。彼但是无是故。不可于彼无中而生爱著。汝今已于无法生分别者。憍尸迦。如是一切义于中思惟分别所起所说之处。所有依著皆不可得。应如是说如彼过去事皆是无。今惟以智知彼曾有而过去实无。然此三世其义已决。云何已决。所谓世者世也。是故汝等于是法中应知印相。云何印相。此义真实不可破坏。我为汝等如是种种开发显示此有无义。汝亦不可以世辩问。是中惟应须作如是言教事也。今汝等为何事故在佛前坐。而汝等本为次第入我方便说中。云何于今更生疑网憍尸迦。汝今犹于如来所说法处。决定施作秽浊事耶。憍尸迦。汝等莫于如来法中施造秽浊。何以故。诸佛如来应供正遍觉。所说清净无有秽浊。
　　阿难。彼天帝释复白放光佛言。世尊。我于此坐闻是方便微妙譬喻生此疑心。如如来说虽然而我复疑。我等前在须弥山顶。于佛所说。我思念时有一经典名曰旷女。来现在心。以是因缘我得承佛胜大威神。故于今者敢兴斯问。如世尊说梦想譬喻。知此事已。除断我等过去所有一切疑心。惟愿世尊说是经典令我等闻。佛言憍尸迦。汝所问事未可断者。但此亿数菩萨。少有正问事宜先决。然后得说此修多罗断汝所疑。又憍尸迦。尔今且还须弥山顶。既住彼已。我于彼处化一莲花。名曰珠水天华。汝宜少时住彼根下。时天帝释如是念。如来世尊放弃遣我。以我问此旷女经故。我于今日当承圣旨义无违逆。时天帝释即从座起至须弥山顶。住彼处已复作是念。我今且住自宫。听佛世尊垂慈念我。我当归敬。

　　大法炬陀罗尼经卷第十二



　　大法炬陀罗尼经卷第十三

　　　　隋天竺三藏阇那崛多译
  </div>
  <div class="pagination">
   <a href="大法炬陀罗尼经_page3.html">
    上一页
   </a>
   <a href="大法炬陀罗尼经.html">
    1
   </a>
   <a href="大法炬陀罗尼经_page2.html">
    2
   </a>
   <a href="大法炬陀罗尼经_page3.html">
    3
   </a>
   <span class="current-page">
    4
   </span>
   <a href="大法炬陀罗尼经_page5.html">
    5
   </a>
   <a href="大法炬陀罗尼经_page6.html">
    6
   </a>
   <a href="大法炬陀罗尼经_page7.html">
    7
   </a>
   <a href="大法炬陀罗尼经_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
