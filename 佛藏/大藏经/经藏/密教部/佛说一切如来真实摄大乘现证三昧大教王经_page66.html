<!DOCTYPE html>
<html>
<head>
    <meta charset="UTF-8">
    <title>佛说一切如来真实摄大乘现证三昧大教王经 - 第 66 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说一切如来真实摄大乘现证三昧大教王经 - 第 66 页/共 70 页</h1>
    <div class="content">　　离贪调伏于世间　　印契成就从贪生
　　方便修习彼如应　　能作一切成就事

　　咒句方便成就教理。
　　世间若实有动乱　　咒句成就无所得
　　由离戏论方便成　　乃作最上诸成就

　　大明方便成就教理。
　　此中若著无明相　　大明成就无所有
　　由其方便广大门　　能施广大诸成就

　　如上是为一切仪轨中方便成就教理。
　　复次宣说一切仪轨中福成就教理。是即一切如来法门。
　　此中先说心明福成就教理。
　　四种供养依法作　　由是获得大福聚
　　供养诸佛胜福门　　此中成就无疑惑

　　印契福成就教理。
　　秘密三昧为加护　　由是获得大福聚
　　以此三昧加护因　　彼非福门亦成就

　　咒句福成就教理。
　　彼一切佛最初说　　如应获得大福聚
　　法施平等此为因　　彼非福门速成就

　　大明福成就教理。
　　布施诸福中最上　　由是获得大福聚
　　圆满施波罗蜜多　　速疾如应得成佛

　　如上是为一切仪轨中福成就教理。
　　复次宣说一切仪轨中慧成就教理。
　　此中先说心明慧成就教理。
　　法中无文字可入　　一切文字悉了知
　　自语门及他语门　　观想如应得成就

　　此佛所说妙吉祥大菩萨法门。
　　印契慧成就教理。
　　慧以决择立其名　　此即三摩地所说
　　彼中印契成就门　　观想刹那得成就

　　此佛所说胜慧法门。
　　咒句慧成就教理。
　　慧声随向立其名　　即三摩地戏论语
　　彼中观想成就门　　如应咒句得成就

　　此佛所说金刚慧法门。
　　大明慧成就教理。
　　大明咒句二差别　　是中差别无所有
　　正慧观想此相应　　决定速疾得成就

　　此佛所说一切如来智慧法门。
　　如上是为一切仪轨中慧成就教理。
　　复次宣说一切仪轨中行成就教理。
　　是即金刚手法门。
　　此中先说心明行成就教理。
　　若作一切供养事　　即能增长于胜行
　　彼众善法乃随增　　当得成就法圆满

　　印契行成就教理。
　　遍入多种秘密轮　　布设多种曼拏罗
　　诸印供养胜行门　　增长广大成就事

　　咒句行成就教理。
　　依随喜等胜法用　　诵念正法亦复然
　　广施多种供养门　　决定咒句得成就

　　大明行成就教理。
　　智明善断无明性　　布施波罗蜜多理
　　由此胜行圆满因　　速疾依法得成就

　　如上是为一切仪轨中行成就教理。
　　尔时金刚手菩萨摩诃萨。复说诸部标帜真实出生智成就教理。
　　此中云何金刚出生颂曰。
　　即此具德大士尊　　一切心从自心生
　　而彼身语心金刚　　坚固萨埵自然生
　　诸大士中胜大士　　金刚成就从心出
　　金刚萨埵此立名　　于彼金刚杵中住
　　即此如是智相应　　是为诸佛无二理
　　从自心出巧业门　　由斯众相皆成就
　　一切世界微尘数　　如是一切佛圣尊
　　彼等所有诸佛身　　皆从金刚萨埵出
　　即此复生诸大士　　及彼所有诸标帜
　　彼等大士标帜门　　一切同生此理趣
　　此法若有听闻者　　能生净信或受持
　　观想常生欢喜心　　速疾如应得成就

　　此佛所说金刚萨埵法门。
　　如上是为诸部标帜真实出生智成就教理。
　　复次金刚手菩萨摩诃萨。宣说诸部一切仪轨中出生大智成就教理。
　　此中先说一切如来仪轨中出生大智成就教理。
　　诸佛无分别大智　　是智所生法常住
　　无分别后起智门　　此分别说无分别

　　如来部仪轨中出生大智成就教理。
　　由无分别我分别　　此分别已分别生
　　金刚萨埵大士尊　　说彼分别为方便

　　金刚部仪轨中出生大智成就教理。
　　譬如布设诸画像　　依画法仪作成就
　　而彼所设作用门　　我此所说离分别
</div>
    <div class="pagination">
<a href="佛说一切如来真实摄大乘现证三昧大教王经_page65.html">上一页</a><span>...</span><a href="佛说一切如来真实摄大乘现证三昧大教王经_page61.html">61</a><a href="佛说一切如来真实摄大乘现证三昧大教王经_page62.html">62</a><a href="佛说一切如来真实摄大乘现证三昧大教王经_page63.html">63</a><a href="佛说一切如来真实摄大乘现证三昧大教王经_page64.html">64</a><a href="佛说一切如来真实摄大乘现证三昧大教王经_page65.html">65</a><span class="current-page">66</span><a href="佛说一切如来真实摄大乘现证三昧大教王经_page67.html">67</a><a href="佛说一切如来真实摄大乘现证三昧大教王经_page68.html">68</a><a href="佛说一切如来真实摄大乘现证三昧大教王经_page69.html">69</a><a href="佛说一切如来真实摄大乘现证三昧大教王经_page70.html">70</a><a href="佛说一切如来真实摄大乘现证三昧大教王经_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
