<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 85 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 85 页/共 126 页</h1>
    <div class="content">　　时天帝释即复本形。在常啼前曲躬而立。赞言大士。善哉善哉。为法至诚坚固乃尔。过去诸佛为菩萨时。亦如大士。以坚固愿求深般若波罗蜜多方便善巧请问菩萨所学所乘所行所作。心无厌倦。成熟有情严净佛土。已证无上正等菩提。大士。当知我实不用人血心髓。但来相试。今何所愿。我当相与以酬轻触损恼之愆。常啼报言。我本所愿唯有无上正等菩提天主颇能与斯愿不。时天帝释赧然有愧。白常啼言。此非我力。唯有诸佛大圣法王。于法自在能与斯愿。大士。今应除无上觉更求余愿。我当与之。常啼报曰。甚深般若波罗蜜多亦我所愿。颇能惠不。时天帝释倍复生惭。白常啼言。我于此愿亦不能与。然我有力令大士身平复如故。用斯愿不。常啼报言。如是所愿自能满足无劳天主。所以者何。我若启告十方诸佛发诚谛言。今自卖身实为慕法。不怀谄诈诳惑世间。由此因缘。定于无上正等菩提不退转者。令我身形平复如故。此言未讫自能令我平复如故。岂假天威。天帝释言。如是如是。佛之神力不可思议。菩萨至诚何事不办。然由我故损大士身。唯愿慈悲许办斯事。常啼菩萨便告彼言。既尔殷勤当随汝意。时天帝释即现天威。令常啼身平复如故。乃至不见少分疮痕。形貌端严过于往日。愧谢右绕忽然不现尔时长者女见常啼菩萨希有之事。转增爱重。恭敬合掌白常啼言。愿降慈悲暂临我宅。所须供养甚深般若波罗蜜多及说法师法涌菩萨上妙供具。为白父母一切当得。我及侍从亦辞父母。随大士往具妙香城。为欲供养甚深般若波罗蜜多及说法师法涌菩萨摩诃萨故。是时常啼随彼所愿。俱到其舍在门外止。时长者女即入其舍白父母言。愿多与我家中所有上妙花鬘涂散等香衣服璎珞宝幢幡盖伎乐苏油末尼真珠吠琉璃宝颇胝迦宝珊瑚琥珀螺贝璧玉杵藏石藏帝青大青并金银等种种供具。亦听我身及先事我五百侍女。持诸供具皆当随从常啼菩萨往妙香城。为欲供养甚深般若波罗蜜多及说法师法涌菩萨。彼当为我宣说法要。我得闻已如说修行。定获无边微妙佛法。时彼父母闻已惊骇。即问女言。常啼菩萨今在何处。是何等人。女即白言。今在门外。彼是大士。为欲度脱一切有情生死苦故。勤求无上正等菩提。又彼大士爱重正法不惜身命。为欲供养菩萨所学甚深般若波罗蜜多及说法师法涌菩萨摩诃萨故。入此城中处处巡环。高声唱曰。我今自卖谁欲买人。我今自卖谁欲买人。经于久时卖身不售。愁忧苦恼在一处立涕泪而言。我有何罪为欲供养甚深般若波罗蜜多及说法师法涌菩萨摩诃萨故。虽自卖身而无买者。时天帝释为欲试验。即自化作少婆罗门来至其前。问言。男子。汝何住此忧悲不乐。时彼大士答言。儒童我为供养甚深般若波罗蜜多及说法师法涌菩萨。然我贫乏无诸财宝。爱重法故欲自卖身。遍此城中无相问者。自惟薄福住此忧悲。时婆罗门语大士曰。我于今者正欲祠天。不用人身但须人血人髓人心。颇能卖不。大士闻已欢喜踊跃。以柔软语报婆罗门。仁所买者我悉能卖。婆罗门言。须几价直。大士报曰。随意相酬。大士尔时作是语已。即申右手执取利刀。刺己左臂令出其血。复割右髀皮肉置地。破骨出髓与婆罗门。复趣墙边欲剖心出。我在高阁遥见是事。作是念言。此善男子。何因缘故困苦其身。我当问之。念已下阁到大士所作是问言。汝何因缘先唱自卖。今出血髓复欲剖心。彼答我曰。姊不知耶。我为供养甚深般若波罗蜜多及说法师法涌菩萨。然我贫乏无诸财宝。爱重法故先自卖身无相买者。今卖三事与婆罗门。我时问言。汝今自卖身血心髓。欲持价直供养般若波罗蜜多及说法师法涌菩萨。当获何等功德胜利。彼答我言。法涌菩萨于甚深法已得自在。当为我说甚深般若波罗蜜多方便善巧。菩萨所学。菩萨所乘。菩萨所行。菩萨所作。我得闻已如说修行。成熟有情。严净佛土。速证无上正等菩提。得金色身。具三十二大丈夫相。八十随好圆满庄严。常光一寻余光无量。具佛十力四无所畏四无碍解大慈大悲大喜大舍十八佛不共法。无忘失法恒住舍性。五净眼六神通。不可思议清净戒蕴定蕴慧蕴解脱蕴解脱智见蕴。无障智见。无上智见。得一切智道相智一切相切。有足一切无上法宝。分布施与一命为情。与诸有情作所依止。我舍身时闻供养彼。当获此等功德胜利。我时闻说如是殊胜不可思议微妙佛法。欢喜踊跃身毛皆竖。恭敬合掌而白彼言。大士所说第一广大最胜微妙甚为希有。为获如是一一佛法。尚应弃舍如殑伽沙所重身命。况唯舍一。所以者何。若得如是微妙功德则能利乐一切有情。大士家贫尚为如是微妙功德不惜身命。况我家富多有珍财。为是功德而不弃舍。大士今应勿复自害。所须供具尽当相与。所谓金银吠琉璃宝颇胝迦宝末尼真珠杵藏石藏螺贝璧玉帝青大青珊瑚琥珀。及余无量异类珍财。花香璎珞宝幢幡盖伎乐灯明车乘衣服并余种种上妙供具。可持供养甚深般若波罗蜜多及说法师法涌菩萨。唯愿大士勿复自害。我身亦愿随大士往法涌菩萨摩诃萨所。俱时瞻仰共植善根。为得所说诸佛法故。时天帝释即复本形。在彼前住。曲躬合掌赞言。大士。善哉善哉。为法至诚坚固乃尔。过去诸佛为菩萨时。亦如大士以坚固愿求深般若波罗蜜多方便善巧。请问菩萨所学所乘所行所作心无厌倦。成熟有情严净佛土。已证无上正等菩提。大士。当知我实不用人血心髓。但来相试。今何所愿。我当相与以酬轻触损恼之愆。彼即报言。我本所愿唯有无上正等菩提。天主颇能与斯愿不。时天帝释赧然有愧。而白彼言。此非我力。唯有诸佛大圣法王。于法自在能与斯愿。大士。今应除无上觉更求余愿。我当与之。彼便报曰。甚深般若波罗蜜多亦我所愿。颇能惠不。时天帝释倍复生惭。而白彼言。我于此愿亦不能与。然我有力令大士身平复如故。用斯愿不。彼复报言。如是所愿自能满足无劳天主。所以者何。我若启告十方诸佛发诚谛言。今自卖身实为慕法。不怀谄诈诳惑世间。由此因缘定于无上正等菩提不退转者。令我身形平复如故。此言未讫自能令我平复如故。岂假天威。天帝释言。如是如是。佛之神力不可思议。菩萨至诚何事不办。然由我故损大士身。唯愿慈悲许办斯事。时彼大士告帝释言。既尔殷勤当随汝意。时天帝释即现天威。令彼身形平复如故。乃至不见少分疮痕。形貌端严过于往日。愧谢右绕忽然不现。我既见彼希有之事。转增爱敬合掌白言。愿降慈悲暂临我宅。所须供养甚深般若波罗蜜多及说法师法涌菩萨供养之具。为白父母一切当得。我及侍从亦辞父母。随大士往具妙香城。为欲供养甚深般若波罗蜜多及说法师法涌菩萨摩诃萨故。今彼大士以我至诚不遗所愿来至门首。唯愿父母多与珍财。及许我身并先事我五百侍女。持诸供具咸当随从常啼菩萨往妙香城。礼敬供养甚深般若波罗蜜多及说法师法涌菩萨。为得所说诸佛法故。
　　尔时父母闻女所说。欢喜踊跃叹未曾有。便告女言。如汝所说常啼菩萨甚为希有。能擐如是大功德铠。勇猛精进求诸佛法。所求佛法微妙最胜。广大清净不可思议。能引世间诸有情类令获殊胜利益安乐。汝于是法既深爱重。欲随善友持诸供具往妙香城。供养般若波罗蜜多及说法师法涌菩萨。为欲证得诸佛法故。我等云何不生随喜。今听汝去。我等亦欲与汝相随。汝欢喜不。女即白言。甚大欢喜。我尚不碍余人善法况父母耶。父母报言。汝应严办供具侍从速当共往。时长者女即便营办五百乘车七宝严饰。亦令五百常随侍女。恣意各取众宝严身。复取金银吠琉璃宝颇胝迦宝末尼真珠帝青大青螺贝璧玉珊瑚琥珀杵藏石藏。及余无量异类珍财种种花香衣服璎珞宝幢幡盖伎乐苏油上妙珍财各无量种并余种种上妙供具。其女既办如是事已。恭敬启请常啼菩萨前乘一车。身及父母侍女五百各乘一车。围绕侍从常啼菩萨。渐渐东去至妙香城。见城高广七宝成就。于其城外周匝皆有七宝所成。七重垣墙。七重楼观。七重栏楯。七重宝堑。七重行列宝多罗树。是垣墙等互相间饰。发种种光甚可爱乐。此大宝城面各十二逾缮那量。清净宽广。人物炽盛安隐丰乐。中有五百街巷市廛。度量相当端严如画。于诸衢陌各有清流。亘以宝舫往来无拥。一一街巷清净严饰。洒以香水布以名花。城及垣墙皆有却敌。雉堞楼阁紫金所成。蓥以众珍光明辉焕。于雉堞间厕以宝树。是一一树根茎枝叶及以花果。皆别宝成。城垣楼阁及诸宝树。覆以金网连以宝绳。悬以金铃缀以宝铎。微风吹动发和雅音。譬如善奏五支诸乐。城外周匝七重宝堑。八功德水弥满其中。冷暖调和清澄皎镜。水中处处有七宝船。间饰庄严众所乐见。诸堑水内具众妙华。色香鲜郁遍覆水上。有五百苑周寰大城。种种庄严甚可喜乐。一一苑内有五百池。其池纵广一俱卢舍。七宝庄饰悦可众心。于诸池内有四色花。量如车轮映蔽于水。其华皆以七宝所成。诸池苑中多有众鸟。音声相和聚散遨游。渐复前行即便遥见。法涌菩萨摩诃萨。正处七宝台坐师子座。无量无数百千俱胝那庾多众。前后围绕而为说法。
　　尔时常啼菩萨摩诃萨。最初遥见法涌菩萨摩诃萨故身心悦乐。譬如苾刍系念一境忽然得入第三静虑。既遥见已作是念言。我等不应乘车而趣法涌菩萨摩诃萨所。作是念已即便下车整理衣服。时长者女及彼父母侍女五百亦皆下车。各以上妙众宝衣服严饰其身。持诸供具恭敬围绕常啼菩萨。徐行而趣法涌菩萨摩诃萨所。其路边有法涌菩萨所营七宝大般若台。以赤栴檀而为涂饰。悬宝铃铎出微妙音。周匝皆垂真珠罗网。于台四角悬四宝珠。以为灯明昼夜常照。宝台四面有四香炉。白银所成众宝严饰。恒时烧以黑沉水香。散众妙花而为供养。台中有座七宝所成。其上重敷茵褥绮帊。于斯座上复有一函。四宝合成庄严绮丽。一金二银。三吠琉璃四帝青宝。真金叶上销琉璃汁。书以般若波罗蜜多置此函中恒时封印。台中处处悬宝幡花。间饰庄严甚可爱乐。常啼菩萨长者女等。见此宝台庄严殊妙。合掌恭敬叹未曾有。复见帝释与其无量百千天众在宝台边。持天种种上妙香末及众宝屑微妙香花金银花等散宝台上。于虚空中奏天伎乐。常啼菩萨见是事已。问帝释言。何缘天主与诸天众供养此台。天帝释曰。大士。今者岂不知耶。于此台中有无上法。名深般若波罗蜜多。是诸如来应正等觉及诸菩萨摩诃萨母。能生能摄一切如来应正等觉及诸菩萨摩诃萨众。若菩萨摩诃萨。能于此中精勤修学。速到一切功德彼岸。速能成办一切佛法。速能证得一切智智。由是因缘我等于此与诸眷属恭敬供养。常啼菩萨闻已欢喜。寻声复问天帝释言。如是所说甚深般若波罗蜜多今在何处。我欲供养。唯愿示之。天帝释言。大士知不。甚深般若波罗蜜多。在此台中七宝座上四宝函内。真金为叶。吠琉璃宝以为其字。法涌菩萨以七宝印自封印之。我等不能辄开相示。
　　尔时常啼菩萨摩诃萨及长者女并其父母侍女五百闻是语已。即取所持花香珍宝衣服璎珞宝幢幡盖伎乐灯明及余种种供养之具分作二分。先持一分诣宝台所供养般若波罗蜜多。复持一分俱共往诣法涌菩萨摩诃萨所。到已皆见法涌菩萨坐师子座大众围绕。即以花香宝幢幡盖衣服璎珞伎乐灯明诸珍宝等。散列供养此说法师及所说法。法涌菩萨威神力故。即令所散种种妙花。于虚空中当其顶上。欻然合作一妙花台。众宝庄严甚可爱乐。复令所散种种妙香。于虚空中当花台上。欻然合成一妙香盖。种种珍宝而为严饰。复令所散诸妙宝衣。于虚空中当香盖上。欻然合成一妙宝帐。亦以众宝间饰庄严。余所散列宝幢幡盖伎乐灯明诸璎珞等。自然涌在台帐盖边。周匝庄严妙巧安布。常啼菩萨长者女等。见是事已欢喜踊跃。异口同音皆共称叹法涌菩萨摩诃萨言。今我大师甚为希有。能现如是大威神力。为菩萨时尚能如是。况得无上正等菩提。是时常啼及长者女并诸眷属。深心爱重法涌菩萨摩诃萨故。皆发无上正等觉心作是愿言。我等由此殊胜善根。愿当来世必成如来应正等觉。我等由此殊胜善根。愿当来世精勤修学菩萨道时。于深法门通达无碍。如今大师法涌菩萨。我等由此殊胜善根。愿当来世精勤修学菩萨道时。能以上妙七宝台阁及余供具供养般若波罗蜜多。如今大师法涌菩萨。我等由此殊胜善根。愿当来世精勤修学菩萨道时。处大众中坐师子座。宣说般若波罗蜜多甚深义理都无所畏。如今大师法涌菩萨。我等由此殊胜善根。愿当来世精勤修学菩萨道时。成就般若波罗蜜多巧方便力。速能成办所求无上正等菩提。如今大师法涌菩萨。我等由此殊胜善根。愿当来世精勤修学菩萨道时。得胜神通变化自在利益安乐无量有情。如今大师法涌菩萨。常啼菩萨及长者女并诸眷属。持诸供具供养般若波罗蜜多及说法师法涌菩萨摩诃萨已。顶礼双足合掌恭敬。右绕三匝却住一面。
　　尔时常啼菩萨摩诃萨曲躬合掌。白法涌菩萨摩诃萨言。我常乐居阿练若处。求深般若波罗蜜多。曾于一时欻然闻有空中声曰。咄善男子汝可东行。决定得闻甚深般若波罗蜜多。我闻空中如是教已。欢喜踊跃即便东行。未久之间作如是念。我宁不问彼空中声遣我东行去当远近至何城邑。复从谁闻甚深般若波罗蜜多。作是念已即住其处。捶胸悲叹愁忧啼泣。经七昼夜不辞疲倦。不念睡眠。不思饮食。不想昼夜。不怖寒热。于内外法心不散乱。唯作是念。我于何时当闻般若波罗蜜多。我先何故不问空声劝我东行去当远近至何处所。复从谁闻甚深般若波罗蜜多。我于如是愁忧啼泣自叹恨时。欻于我前有佛像现告我言。善男子。汝以如是勇猛精进爱乐恭敬求法之心。从此东行过于五百逾缮那量。有大王城名具妙香。中有菩萨名为法涌。常为无量百千有情。宣说般若波罗蜜多。汝当从彼得闻般若波罗蜜多。又善男子。法涌菩萨。是汝长夜清净善友。示现教导赞励庆喜。令汝速证所求无上正等菩提。法涌菩萨。于过去世以勤苦行求深般若波罗蜜多。亦如汝今求之方便。汝宜速往法涌菩萨摩诃萨所。勿生疑难。莫计昼夜。不久当闻甚深般若波罗蜜多。我时得闻如是语已。心生适悦踊跃欢喜。作是思惟。何时当见法涌菩萨。从彼得闻甚深般若波罗蜜多。闻已便能永断种种虚妄分别有所得见。疾证无上正等菩提。作是念时。于一切法即能现起无障智见。由斯智见即得现入无量殊胜三摩地门。我住如是三摩地中。现见十方无量无数无边世界诸佛如来为诸菩萨摩诃萨众宣说般若波罗蜜多。时诸如来应正等觉。咸共赞慰殷勤教诫教授我言。善哉善哉。善男子。我等本行菩萨道时。亦如汝今以勤苦行求深般若波罗蜜多。于勤苦时亦如汝今现得如是诸三摩地。我等尔时得是无量胜三摩地。究竟修已则能成办甚深般若波罗蜜多方便善巧。由斯能办一切佛法。便得住于不退转地。时十方佛广教慰我。令欢喜已忽然不现。我从所证三摩地起。不见诸佛心怀惆怅。作是思惟。我向所见十方诸佛。先从何来今往何所。谁能为我断如是疑。复作是念。法涌菩萨久已修学甚深般若波罗蜜多方便善巧。已得无量陀罗尼门及三摩地。于诸菩萨自在神通已到究竟。已曾供养无量如来应正等觉。于诸佛所发弘誓愿种诸善根。于长夜中为我善友。常摄受我令获利乐。我当疾诣法涌菩萨摩诃萨所。问向所见十方诸佛。先从何来今往何所。彼能为我断如是疑。我于尔时作是念已。勇猛精进渐复东行。荏苒多时入此城邑。渐复前进遥见大师处七宝台坐师子座大众围绕而为说法。我于是处初见大师。身心悦乐。譬如苾刍忽然得入第三静虑故。我今者请问大师。我先所见十方诸佛。先从何来今往何所。唯愿为我说彼诸佛所从至处。令我了知。知已生生常见诸佛。

　　初分法涌菩萨品第七十八之一

　　尔时法涌菩萨摩诃萨告常啼菩萨摩诃萨言。善男子。一切如来应正等觉明行圆满善逝世间解无上丈夫调御士天人师佛薄伽梵。所有法身。无所从来。亦无所去。何以故。善男子。诸法实性皆不动故。善男子。诸法真如无来无去不可施设。如是真如即是如来应正等觉广说乃至佛薄伽梵。善男子。诸法法界无来无去不可施设。如是法界即是如来应正等觉广说乃至佛薄伽梵。善男子。诸法法性无来无去不可施设。如是法性即是如来应正等觉广说乃至佛薄伽梵。善男子。不虚妄性无来无去不可施设。不虚妄性即是如来应正等觉广说乃至佛薄伽梵。善男子。不变异性无来无去不可施设。不变异性即是如来应正等觉广说乃至佛薄伽梵。善男子。法平等性无来无去不可施设。法平等性即是如来应正等觉广说乃至佛薄伽梵。善男子。法离生性无来无去不可施设。法离生性即是如来应正等觉广说乃至佛薄伽梵。善男子。诸法定性无来无去不可施设。诸法定性即是如来应正等觉广说乃至佛薄伽梵。善男子。诸法住性无来无去不可施设。诸法住性即是如来应正等觉广说乃至佛薄伽梵。善男子。诸法实际无来无去不可施设。诸法实际即是如来应正等觉广说乃至佛薄伽梵。善男子。法虚空界无来无去不可施设。法虚空界即是如来应正等觉广说乃至佛薄伽梵。善男子。不思议界无来无去不可施设。不思议界即是如来应正等觉广说乃至佛薄伽梵。善男子。法无生性无来无去不可施设。法无生性即是如来应正等觉广说乃至佛薄伽梵。善男子。法无灭性无来无去不可施设。法无灭性即是如来应正等觉广说乃至佛薄伽梵。善男子。法如实性无来无去不可施设。法如实性即是如来应正等觉广说乃至佛薄伽梵。善男子。法远离性无来无去不可施设。法远离性即是如来应正等觉广说乃至佛薄伽梵。善男子。法寂静性无来无去不可施设。法寂静性即是如来应正等觉广说乃至佛薄伽梵。善男子。无染净界无来无去不可施设。无染净界即是如来应正等觉广说乃至佛薄伽梵。善男子。诸法空性无来无去不可施设。诸法空性即是如来应正等觉广说乃至佛薄伽梵。善男子。一切如来应正等觉广说乃至佛薄伽梵。非即诸法。非离诸法。善男子。诸法真如如来真如。一而非二。善男子。诸法真如非合非散。唯有一相所谓无相。善男子。诸法真如非一非二非三非四。广说乃至非百千等。何以故。善男子。诸法真如离数量故。非有性故。
　　复次善男子。譬如有人热际后分游于旷野。日中渴乏见阳焰动。作是念言。我于今时定当得水。作是念已遂便往趣。所见阳焰渐去其远。即奔逐之转复见远。种种方便求水不得。善男子。于意云何是焰中水从何山谷泉池中来。今何所去。为入东海。为入西海南北海耶。常啼答言。阳焰中水尚不可得。况当可说有所从来及有所至。法涌菩萨语常啼言。如是如是如汝所说。如彼渴人愚痴无智为热所逼。见动阳焰于无水中妄生水想。若谓如来应正等觉有来有去亦复如是。当知是人愚痴无智。何以故。善男子。一切如来应正等觉。不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。复次善男子。譬如幻师或彼弟子。幻作种种象军马军车军步军及牛羊等。经须臾顷忽然不现。善男子。于意云何。是幻所作。从何而来。去何所至。常啼答言。幻事非实如何可说有来去处。法涌菩萨语常啼言。如是如是如汝所说。若执幻事有来去者。当知彼人愚痴无智。若谓如来应正等觉有来有去亦复如是。当知是人愚痴无智。何以故。善男子。一切如来应正等觉不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。复次善男子如镜等中有诸像现。如是诸像暂有还无。善男子。于意云何。是镜等像为从何来去何所至。常啼答言。诸像非实。如何可说有来有去。法涌菩萨语常啼言。如是如是如汝所说。若执诸像有来有去。当知彼人愚痴无智。若谓如来应正等觉有来有去亦复如是。当知是人愚痴无智。何以故。善男子。一切如来应正等觉不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。复次善男子。如谷等中有诸响现。如是诸响暂有还无。善男子。于意云何。是谷等响为从何来去何所至。常啼答言。诸响非实。如何可说有来去处。法涌菩萨语常啼言。如是如是如汝所说。若执诸响有来去者。当知彼人愚痴无智。若谓如来应正等觉有来有去亦复如是。当知是人愚痴无智。何以故。善男子。一切如来应正等觉不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。

　　　　大般若波罗蜜多经卷第三百九十九



　　　　大般若波罗蜜多经卷第四百

　　　　三藏法师玄奘奉　诏译

　　初分法涌菩萨品第七十八之二

　　复次善男子。譬如光影种种形相。现有动摇转变差别。善男子。于意云何。如是光影为从何来去何所至。常啼答言。光影非实。如何可说有来去处。法涌菩萨语常啼言。如是如是如汝所说。若执光影有来去者。当知彼人愚痴无智。若谓如来应正等觉有来有去。亦复如是。当知是人愚痴无智。何以故。善男子。一切如来应正等觉不可以色身见。夫如来者即是法身。善男子。如来法身即是诸法真如法界。真如法界既不可说有来有去如来法身亦复如是无来无去。复次善男子。如寻香城现有物类。如是物类暂有还无。善男子。于意云何。是寻香城所有物类。为从何来去何所至。常啼答言。是寻香城所有物类皆非实有。如何可说有所从来去有所至。法涌菩萨语常啼言。如是如是如汝所说。执寻香城所有物类有来去者。当知彼人愚痴无智。若谓如来应正等觉有来有去亦复如是。当知是人愚痴无智。何以故。善男子。一切如来应正等觉不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。复次善男子。如诸如来应正等觉所变化事暂有还无。善男子。于意云何。诸变化事为从何来去何所至。常啼答言。诸变化事皆非实有。如何可说有所从来去有所至。法涌菩萨语常啼言。如是如是如汝所说。执变化事有来去者。当知彼人愚痴无智。若谓如来应正等觉有来有去亦复如是。当知是人愚痴无智。何以故。善男子。一切如来应正等觉不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。复次善男子。如人梦中见有诸佛。若一若十。若百若千。乃至无数。彼梦觉已所见皆无。善男子。于意云何。梦所见佛为从何来去何所至。常啼答言。梦中所见皆是虚妄都非实有。如何可说有来去处。法涌菩萨语常啼言。如是如是如汝所说。执梦所见有来去者。当知彼人愚痴无智。若谓如来应正等觉有来有去亦复如是。当知是人愚痴无智。何以故。善男子。一切如来应正等觉。不可以色身见。夫如来者即是法身。善男子。如来法身即是诸法真如法界。真如法界既不可说有来有去。如来法身亦复如是无来无去。又善男子。一切如来应正等觉说一切法如梦所见。如变化事。如寻香城光影响像幻事阳焰。皆非实有。若于如是诸佛所说甚深法义。不如实知执如来身是名是色有来有去。当知彼人迷法性故。愚痴无智流转诸趣受生死苦。远离般若波罗蜜多。亦复远离一切佛法。若于如是诸佛所说甚深法义。能如实知不执佛身是名是色。亦不谓佛有来有去。当知彼人于佛所说甚深法义如实解了。不执诸法有来有去有生有灭有染有净。由不执故能行般若波罗蜜多。亦能勤修一切佛法。则为邻近所求无上正等菩提。亦名如来真净弟子。终不虚受国人信施。能与一切作良福田。应受世间人天供养。
　　复次善男子。如大海中有诸珍宝。如是珍宝非十方来。亦非有情于中造作。亦非此宝无因缘生。然诸有情善根力故。令大海内有诸宝生。是宝生时依因缘力和合故有。无所从来。是宝灭时于十方面亦无所去。但由有情善根力尽令彼灭没。所以者何。诸有为法。缘合故生。缘离故灭。于中都无生者灭者。是故诸法无来无去。诸如来身亦复如是。于十方面无所从来。亦非于中有造作者。亦不可说无因缘生。然依本修净行圆满。为因缘故及依有情先修见佛。业成熟故有如来身出现于世。佛身灭时于十方面亦无所去。但由因缘和合力尽即便灭没。是故诸佛无来无去。
　　复次善男子。譬如箜篌依止种种因缘和合而有声生。是声因缘。所谓槽颈绳棍弦等人功作意。如是一一不能生声。要和合时其声方起。是声生位无所从来。于息灭时无所至去。善男子。诸如来身亦复如是。依止种种因缘而生。是身因缘。所谓无量福德智慧。及诸有情所修见佛善根成熟。如是一一不能生身。要和合时其身方起。是身生位无所从来。于灭没时无所至去。善男子。汝于如来应正等觉无来去相。应如是知。随此道理于一切法无来去相亦如是知。善男子。若于如来应正等觉及一切法。能如实知无来无去无生无灭无染无净。定能修行甚深般若波罗蜜多善巧方便必得无上正等菩提。法涌菩萨摩诃萨为常啼菩萨摩诃萨说诸如来应正等觉广说乃至佛薄伽梵无来无去相时。令彼三千大千世界一切大地诸山大海及诸天宫六种变动。诸魔宫殿皆失威光。魔及魔军皆悉惊怖。时彼三千大千世界。一切所有草木丛林生非时花。悉皆倾向法涌菩萨摩诃萨所。空中亦雨种种香花。时天帝释四大天王及诸天众。于虚空中即以种种天妙香花。奉散供养法涌菩萨摩诃萨已。复持种种天妙香花。奉散供养常啼菩萨。而作是言。我因大士得闻如是胜义之教。一切世间住身见者。闻是法已能舍执著。皆悉住于难伏之地尔时常啼菩萨摩诃萨白法涌菩萨摩诃萨言。何因何缘令此世界一切大地诸山大海六种变动。及现种种希有之相。法涌菩萨告常啼言。由我答汝所问如来应正等觉无来去相。于此会中八千众生皆悉证得无生法忍。复有八十那庾多众生皆发无上正等觉心。复有八万四千众生远尘离垢。于诸法中生净法眼。由是因缘。令此世界一切大地诸山大海六种变动。及现种种希有之相。常啼菩萨闻是语已。踊跃欢喜作是念言。我今已为获大善利。谓因我问法涌菩萨。令诸有情得闻如是甚深般若波罗蜜多。说诸如来应正等觉无来去相。令尔所众获大饶益。我由如是殊胜善根。足能成办所求无上正等菩提。我于无上正等菩提无复疑虑。我于来世定成如来应正等觉。利益安乐无量有情。作是念已欢喜踊跃。上升虚空七多罗树。复作是念。当以何等供养大师法涌菩萨。用酬为我说法之恩。时天帝释知其所念。化作无量微妙香花。欲持施与常啼菩萨。而作是言。大士。今者哀愍我故可受此花持以供养法涌菩萨。大士。应受我等供养。我今助成大士功德。所以者何。因大士故我等无量百千有情获大饶益。谓必当证所求无上正等菩提。大士。当知诸有能为一切有情经于无量无数大劫受诸勤苦。如大士者甚为难得。是故今应受我所施。尔时常啼菩萨摩诃萨受天帝释微妙香花。奉散供养法涌菩萨摩诃萨已。从虚空下顶礼双足。合掌恭敬白言。大师。我从今日愿以身命奉属大师以充给使。作是语已法涌菩萨摩诃萨前合掌而住。时长者女及诸眷属。合掌恭敬白常啼言。我等从今亦以身命奉属供侍。愿垂纳受。以此善根愿当获得如是胜法同尊所证。愿当来世恒亲近尊。常随从尊供养诸佛及诸菩萨同修梵行。常啼菩萨即报彼言。汝等至诚随属我者当从我教。我当受汝。长者女等白常啼言。诚心属尊。当随尊教。时常啼菩萨即令长者女及诸眷属。各以种种妙庄严具而自严饰。及持五百七宝妙车并诸供具。俱时奉上法涌菩萨白言。大师。我以如是长者女等奉施大师。惟愿慈悲为我纳受。时天帝释赞常啼言。善哉善哉。大士。乃能如是舍施。诸菩萨摩诃萨法应舍施一切所有。若菩萨摩诃萨能学如是舍施一切。疾证无上正等菩提。若于法师能作如是恭敬供养无所吝者。决定得闻甚深般若波罗蜜多方便善巧。过去如来应正等觉精勤修学菩萨道时。亦为请问甚深般若波罗蜜多方便善巧舍诸所有。由斯已证所求无上正等菩提。是时法涌菩萨。欲令常啼菩萨所种善根得圆满故。受长者女及诸眷属五百宝车并诸供具。受已还施常啼菩萨。法涌菩萨说法既久日将欲没。知众疲倦。下师子座还入宫中。尔时常啼菩萨摩诃萨。既见法涌菩萨摩诃萨还入宫中。便作是念。我为法故而来至此。未闻正法不应坐卧。我应唯住行立威仪。以待大师法涌菩萨当从宫出宣说法要。法涌菩萨既入宫已时经七年一心不乱。游戏菩萨无量无数三摩地门。安住菩萨无量无数甚深般若波罗蜜多方便善巧。常啼菩萨于七岁中。不坐不卧唯行唯立。不念睡眠。不想昼夜。不辞疲倦。不思饮食。不怖寒热。不缘内外。曾不发起欲恚害寻及余一切烦恼缠垢。但作是念。法涌菩萨何时当从三摩地起。我等眷属应敷法座扫洒其地散诸香花。法涌菩萨当升此座宣说般若波罗蜜多方便善巧及余法要。时长者女及诸眷属。亦七岁中唯行唯立。所舍所念皆学常啼。进止相随曾无暂舍尔时常啼菩萨摩诃萨。如是精勤过七岁已。欻然闻有空中声言。咄善男子。却后七日。法涌菩萨当从定起。于此城中宣说正法。常啼菩萨闻空声已。踊跃欢喜作是念言。我今当为法涌菩萨敷设严饰师子之座。扫洒其地散妙香花。令我大师当升此座为众宣说甚深般若波罗蜜多方便善巧及余法要。常啼菩萨作是念已。与长者女及诸眷属。敷设七宝师子之座。时长者女及诸眷属。各脱身上一净妙衣。为说法师重敷座上。常啼菩萨既敷座已。求水洒地竟不能得。所以者何。恶魔隐蔽城内外水皆令不现。魔作是念。常啼菩萨求水不得。愁忧苦恼疲倦羸劣心或变异。便于无上正等菩提。善根不增智慧不照。于一切智而有稽留。则不能空我之境界。常啼菩萨种种方便求水不得作是念言。我应刺身出血洒地。勿令尘起坌我大师。今我此身必当败坏。何用如是虚伪身为。我无始来流转生死。数为五欲丧失身命。而未曾为正法舍身。是故今应刺身出血。作是念已即执利刀。周遍刺身出血洒地。时长者女及诸眷属。亦学常啼刺血洒地。常啼菩萨长者女等。各为法故刺身出血。乃至不起一念异心。时诸恶魔不能得便。亦不能碍所修善品。以常啼等心勇决故。时天帝释见此事已作是念言。常啼菩萨长者女等甚为希有。而由爱法重法因缘乃至遍体皆刺出血。为说法师周洒其地。曾不发起一念异心。令诸恶魔求不得便。亦不能碍所修善品。奇哉大士。乃能擐被如是坚固弘誓铠甲。为欲利乐一切有情。以淳净心不顾身命。求于无上正等菩提。恒发誓言。我为拔济沉沦生死一切有情无量无边身心大苦。而求无上正等菩提。事若未成终无懈废。时天帝释作是念已。变常啼等所出身血。一切皆成栴檀香水。令所洒地绕座四边。面各满百逾缮那量。皆有天上不可思议最胜甚奇栴檀香气。时天帝释作是事已。赞常啼曰。善哉善哉。大士。志愿坚固难动。精进勇猛不可思议。爱重求法最为无上。过去如来应正等觉。亦由如是坚固志愿勇猛精进爱重求法。修行菩萨清净梵行已证无上正等菩提。大士。今者志愿精进爱重求法。亦定当证所求无上正等菩提。尔时常啼复作是念。我今已为法涌菩萨敷设七宝师子之座。扫洒其地令极香洁。云何当得诸妙香花绕座四边庄严其地。大师升座将说法时。我等亦应持散供养。时天帝释知其所念。即便化作微妙香花。如摩揭陀千斛之量。恭敬奉施常啼菩萨。令共眷属持以供养。于是常啼受天帝释所施花已分作二分。先持一分共诸眷属绕座四边严布其地。留余一分以拟大师升法座时当持奉散。
　　尔时法涌菩萨摩诃萨。过七日已从所游戏三摩地门安庠而起。为说般若波罗蜜多。无量百千眷属围绕从内宫出。升师子座处大众中俨然而坐。常啼菩萨重得瞻仰法涌菩萨摩诃萨时。踊跃欢喜身心悦乐。譬如苾刍系念一境忽然得入第三静虑。便与眷属持先所留微妙香花奉散供养。既供养已顶礼双足。右绕三匝退坐一面。尔时法涌菩萨摩诃萨告常啼菩萨摩诃萨言。善男子。谛听谛听善思念之。吾当为汝宣说般若波罗蜜多。常啼白言。唯然愿说我等乐闻。法涌菩萨告常啼言。善男子。一切法平等故当知般若波罗蜜多亦平等。一切法远离故当知般若波罗蜜多亦远离。一切法不动故当知般若波罗蜜多亦不动。一切法无念故当知般若波罗蜜多亦无念。一切法无畏故当知般若波罗蜜多亦无畏。一切法无惧故当知般若波罗蜜多亦无惧。一切法一味故当知般若波罗蜜多亦一味。一切法无际故当知般若波罗蜜多亦无际。一切法无生故当知般若波罗蜜多亦无生。一切法无灭故当知般若波罗蜜多亦无灭。太虚空无边故当知般若波罗蜜多亦无边。大海水无边故当知般若波罗蜜多亦无边。妙高山无边故当知般若波罗蜜多亦无边。妙高山严好故当知般若波罗蜜多亦严好。如太虚空无分别故当知般若波罗蜜多亦无分别。
　　善男子。色无边故当知般若波罗蜜多亦无边。受想行识无边故当知般若波罗蜜多亦无边。眼处无边故当知般若波罗蜜多亦无边。耳鼻舌身意处无边故当知般若波罗蜜多亦无边。色处无边故当知般若波罗蜜多亦无边。声香味触法处无边故当知般若波罗蜜多亦无边。眼界无边故当知般若波罗蜜多亦无边。耳鼻舌身意界无边故当知般若波罗蜜多亦无边。色界无边故当知般若波罗蜜多亦无边。声香味触法界无边故当知般若波罗蜜多亦无边。眼识界无边故当知般若波罗蜜多亦无边。耳鼻舌身意识界无边故当知般若波罗蜜多亦无边。眼触无边故当知般若波罗蜜多亦无边。耳鼻舌身意触无边故当知般若波罗蜜多亦无边。眼触为缘所生诸受无边故当知般若波罗蜜多亦无边。耳鼻舌身意触为缘所生诸受无边故当知般若波罗蜜多亦无边。地界无边故当知般若波罗蜜多亦无边。水火风空识界无边故当知般若波罗蜜多亦无边。因缘无边故当知般若波罗蜜多亦无边。等无间缘所缘缘增上缘无边故当知般若波罗蜜多亦无边。从缘所生诸法无边故当知般若波罗蜜多亦无边。无明无边故当知般若波罗蜜多亦无边。行识名色六处触受爱取有生老死愁叹苦忧恼无边故当知般若波罗蜜多亦无边。
　　善男子。布施波罗蜜多无边故当知般若波罗蜜多亦无边。净戒安忍精进静虑方便善巧妙愿力智波罗蜜多无边故当知般若波罗蜜多亦无边。内空无边故当知般若波罗蜜多亦无边。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空无边故当知般若波罗蜜多亦无边。真如无边故当知般若波罗蜜多亦无边。法界法性不虚妄性不变异性平等性离生性法定法住实际虚空界不思议界无边故当知般若波罗蜜多亦无边。四念住无边故当知般若波罗蜜多亦无边。四正断四神足五根五力七等觉支八圣道支无边故当知般若波罗蜜多亦无边。苦圣谛无边故当知般若波罗蜜多亦无边。集灭道圣谛无边故当知般若波罗蜜多亦无边。十善业道无边故当知般若波罗蜜多亦无边。施戒修无边故当知般若波罗蜜多亦无边。四静虑无边故当知般若波罗蜜多亦无边。四无量四无色定无边故当知般若波罗蜜多亦无边。八解脱无边故当知般若波罗蜜多亦无边。八胜处九次第定十遍处无边故当知般若波罗蜜多亦无边。空解脱门无边故当知般若波罗蜜多亦无边。无相无愿解脱门无边故当知般若波罗蜜多亦无边。陀罗尼门无边故当知般若波罗蜜多亦无边。三摩地门无边故当知般若波罗蜜多亦无边。菩萨十地无边故当知般若波罗蜜多亦无边善男子。五眼无边故当知般若波罗蜜多亦无边。六神通无边故当知般若波罗蜜多亦无边。佛十力无边故当知般若波罗蜜多亦无边。四无所畏四无碍解大慈大悲大喜大舍十八佛不共法无边故当知般若波罗蜜多亦无边。无忘失法无边故当知般若波罗蜜多亦无边。恒住舍性无边故当知般若波罗蜜多亦无边。一切智无边故当知般若波罗蜜多亦无边。道相智一切相智无边故当知般若波罗蜜多亦无边。三十二大士相无边故当知般若波罗蜜多亦无边。八十随好无边故当知般若波罗蜜多亦无边。预流果无边故当知般若波罗蜜多亦无边。一来不还阿罗汉果独觉菩提无边故当知般若波罗蜜多亦无边。一切菩萨摩诃萨行无边故当知般若波罗蜜多亦无边。诸佛无上正等菩提无边故当知般若波罗蜜多亦无边。一切有漏法无边故当知般若波罗蜜多亦无边。一切无漏法无边故当知般若波罗蜜多亦无边。一切有为法无边故当知般若波罗蜜多亦无边。一切无为法无边故当知般若波罗蜜多亦无边。金刚喻平等故当知般若波罗蜜多亦平等。一切法无坏故当知般若波罗蜜多亦无坏。一切法无杂故当知般若波罗蜜多亦无杂。一切法无差别故当知般若波罗蜜多亦无差别。诸法自性不可得故当知般若波罗蜜多自性亦不可得。诸法无所有平等故当知般若波罗蜜多无所有亦平等。诸法无所作故当知般若波罗蜜多亦无所作。诸法不可思议故当知般若波罗蜜多亦不可思议。
　　尔时常啼菩萨摩诃萨。闻说般若波罗蜜多差别句义。即于座前得六十亿三摩地门。所谓诸法平等三摩地。诸法远离三摩地。诸法不动三摩地。诸法无念三摩地。诸法无畏三摩地。诸法无惧三摩地。诸法一味三摩地。诸法无际三摩地。诸法无生三摩地。诸法无灭三摩地。虚空无边三摩地。大海无边三摩地。妙高山无边三摩地。妙高山严好三摩地。如虚空无分别三摩地。色等诸蕴无边三摩地。眼等诸处无边三摩地。色等诸处无边三摩地。眼等诸界无边三摩地。色等诸界无边三摩地。眼识等诸界无边三摩地。眼触等无边三摩地。眼触为缘所生诸受等无边三摩地。地界等无边三摩地。因缘等无边三摩地。从缘所生诸法无边三摩地。诸缘起支无边三摩地。诸波罗蜜多无边三摩地。一切空无边三摩地。诸法真如等无边三摩地。菩提分法无边三摩地。诸圣谛无边三摩地。诸善业道无边三摩地。施戒修无边三摩地。静虑无量无色无边三摩地。解脱胜处等至遍处无边三摩地。空无相无愿解脱门无边三摩地。总持等持门无边三摩地。菩萨诸地无边三摩地。五眼六神通无边三摩地。诸力无畏无碍解大慈悲喜舍佛不共法无边三摩地。无忘失法恒住舍性无边三摩地。一切智道相智一切相智无边三摩地。诸相随好无边三摩地。声闻乘无边三摩地。独觉乘无边三摩地。无上乘无边三摩地。有漏无漏法无边三摩地。有为无为法无边三摩地。金刚喻平等三摩地。诸法无坏三摩地。诸法无杂三摩地。诸法无差别三摩地。诸法自性不可得三摩地。诸法无所有平等三摩地。诸法无所作三摩地。诸法不可思议三摩地。得如是等六十百千三摩地门。常啼菩萨。既得如是六十百千三摩地门。即时现见东西南北四维上下各如殑伽沙数三千大千世界现在如来应正等觉声闻菩萨大众围绕。以如是名。如是句。如是字。如是理趣。为诸菩萨摩诃萨众宣说般若波罗蜜多。如我今者于此三千大千世界声闻菩萨大众围绕。以如是名。如是句。如是字。如是理趣。为诸菩萨摩诃萨众宣说般若波罗蜜多等无差别。常啼菩萨。从是已后多闻智慧不可思议。犹如大海。随所生处恒见诸佛。常生诸佛净妙国土。乃至梦中亦常见佛。为说般若波罗蜜多。亲近供养曾无暂舍。离无暇法。具足有暇。

　　初分结劝品第七十九

　　善现。当知由是理趣甚深般若波罗蜜多威德殊胜。令诸菩萨速能引得一切智智。是故善现。若菩萨摩诃萨欲学六种波罗蜜多令速圆满。欲具通达诸佛境界。欲得诸佛自在神通。欲疾证得一切智智。欲能毕竟利益安乐一切有情。应学如是甚深般若波罗蜜多。应于如是甚深般若波罗蜜多恭敬听闻受持读诵。究竟通利如说修行。如理思惟甚深义趣。书写流布为他解说。应以种种上妙花鬘涂散等香衣服璎珞宝幢幡盖伎乐灯明。及余种种珍奇杂物。供养恭敬尊重赞叹。所以者何。由此所说甚深般若波罗蜜多。是诸如来应正等觉真生养母。是诸菩萨摩诃萨众真轨范师。一切如来应正等觉咸共尊重恭敬赞叹。一切菩萨摩诃萨众无不供养精勤修学。是为如来真实教诫。尔时佛告阿难陀言。汝于如来有爱敬不。阿难陀曰。如是世尊。如是善逝。我于佛所实有爱敬。如来自知。佛告庆喜。如是如是。汝于我所实有爱敬。汝从昔来常以慈善身语意业。恭敬供养随侍于我未曾违失。庆喜。汝应如我现在以实爱敬供养我身。我涅槃后汝亦当用如是爱敬供养尊重甚深般若波罗蜜多。第二第三佛以如是甚深般若波罗蜜多教诫庆喜。令深爱敬供养尊重过如来身。佛告庆喜。我以如是甚深般若波罗蜜多。对今大众付嘱于汝。汝应受持。我涅槃后乃至一字勿令忘失。如是般若波罗蜜多。随尔所时流布于世。当知即有诸佛世尊现住世间为众说法。庆喜当知。若有于此甚深般若波罗蜜多恭敬听闻受持读诵。究竟通利如说修行。如理思惟甚深义趣。书写流布为他解说。复以种种上妙花鬘涂散等香衣服璎珞宝幢幡盖伎乐灯明。及余种种珍奇杂物。供养恭敬尊重赞叹。当知是人常见诸佛恒闻正法修诸梵行。时薄伽梵说是经已。无量菩萨摩诃萨众。慈氏菩萨而为上首。大迦叶波及舍利子阿难陀等诸大声闻。及余天龙人非人等一切大众。闻佛所说。皆大欢喜。信受奉行。

　　　　大般若波罗蜜多经卷第四百


  大般若波罗蜜多经


　　　　大般若经第二会

　　序

　　　　沙门玄则撰
　　观夫委契中道。摅妙轨于无垠。流赏一归。漾玄津于有截。何尝不首情而汲悟。即事以排疑。疑繁而诲自广。悟初而访逾笃。所以重指鹫阿。再扣龙众。慧命相聚。则善现居宗。法忍为群。则妙祥端首。既而摇区示警。辟宇开严。舌掩大千。身分巨亿。光泛慈影。而六趣沾和。声飏法言。而十方动讯。既骇殊观。方希秘奖。或谓迹高类诞。情昏伫析。故尝言曰。殉蠡管之察。是病高深。执蟪菌之辰。终欺岁祀。夫以浅定微术。犹擅五通。小善片言。实应千里。况埏孕群品。弹压众灵。万期一会。穷冥极远。是使微尘刹土不动而游。恒沙诸佛不谋而证。非般若至赜其孰能致此。是用十空莹晒。七如朗听。虽恼趣森横。寂岸层回。莫不同幻蕊之开落。不灭不生。比梦象之妍媸。无染无净。飙谷投响。则誉毁共销。月池寖色。则物我俱谢。文优理诣。感通悟永。凡有八十五品。七十八卷。即旧大品光赞放光。然大品之于光赞。词倍丰而加美。即明此分之于大品。文益具而弥正。攒辉校宝。岂不盛欤。

　　　　大般若波罗蜜多经卷第四百一

　　　　三藏法师玄奘奉　诏译

　　第二分缘起品第一

　　如是我闻。一时薄伽梵。住王舍城鹫峰山中。与大苾刍众五千人俱。皆阿罗汉。诸漏已尽无复烦恼得真自在心善解脱慧善解脱。如调慧马亦如大龙。已作所作。已办所办。弃诸重担逮得己利。尽诸有结正知解脱。至心自在第一究竟。除阿难陀独居学地得预流果。具寿善现而为上首。复有五百苾刍尼众皆阿罗汉。尊者持誉而为上首。复有无量邬波索迦邬波斯迦皆已见谛。复有无量无数菩萨摩诃萨众。一切皆得诸陀罗尼及三摩地。常居空住。行无相境。无分别愿恒现在前。于诸法性具平等忍。得无碍辩不退神通。言行清高翘勤匪懈。演畅正法无所希求。应理称机离诸矫诳。于深法忍到究竟趣。断诸怖畏降伏众魔。灭一切惑摧诸业障。智慧辩才善巧具足。已无数劫大誓庄严。含笑先言舒颜和视。赞颂美妙辩说无穷。威德尊严处众无畏。气调闲雅进趣合仪。巧演如流多劫无尽。善观诸法皆同幻事阳焰梦境水月响声。亦如空花镜像光影。又等变化及寻香城。知皆无实唯现似有。心不下劣无畏泰然。一切法门皆能悟入。有情胜解心行所趣。通达无碍而拔济之。成最上忍善知实性。摄受大愿无边佛土。普于十方无数诸佛。等持正念常能现前。为度有情历事诸佛。劝请久住转正法轮。灭诸随眠见趣缠垢。游戏无量百千等持引发无边殊胜善法。是诸菩萨摩诃萨众具如是等无量功德。
　　其名曰贤护菩萨。宝性菩萨。导师菩萨。仁授菩萨。星授菩萨。常授菩萨。德藏菩萨。上慧菩萨。宝藏菩萨。胜慧菩萨。增长慧菩萨。不虚见菩萨。善发趣菩萨。善勇猛菩萨。常精进菩萨。常加行菩萨。不舍轭菩萨。日藏菩萨。无比慧菩萨。观自在菩萨。得大势菩萨。妙吉祥菩萨。金刚慧菩萨。宝印手菩萨。常举手菩萨。慈氏菩萨。如是等无量百千俱胝那庾多菩萨摩诃萨皆法王子堪绍尊位而为上首。
　　尔时世尊于师子座上。自敷尼师坛结跏趺坐。端身正愿住对面念。入等持王妙三摩地。诸三摩地皆摄入此三摩地中是所流故。尔时世尊正知正念。从等持王安庠而起。以净天眼观察十方殑伽沙等诸佛世界。举身怡悦从两足下千辐轮相。各放六十百千俱胝那庾多光。从足十指。两趺两跟。四踝两胫。两腨两膝。两髀两股。腰胁腹背。脐中心上。胸臆德字。两乳两腋。两肩两膊。两肘两臂。两腕两手。两掌十指。项胭颐颔。颊额头顶。两眉两眼。两耳两鼻。口四牙四十齿。眉间毫相。一一身分。各放六十百千俱胝那庾多光。此一一光各照三千大千世界。从此展转遍照十方殑伽沙等诸佛世界。其中有情遇斯光者必得无上正等菩提。
　　尔时世尊举身毛孔皆悉熙怡。各出六十百千俱胝那庾多光。是一一光各照三千大千世界。从此展转遍照十方殑伽沙等诸佛世界。其中有情遇斯光者。必得无上正等菩提。
　　尔时世尊演身常光照此三千大千世界。从此展转遍照十方殑伽沙等诸佛世界。其中有情遇斯光者。必得无上正等菩提。尔时世尊从其面门出广长舌相。遍覆三千大千世界熙怡微笑。复从舌相流出无量百千俱胝那庾多光。其光杂色。从此杂色一一光中现宝莲花。其花千叶皆真金色众宝庄严。如是光花遍三千界。从此展转周流十方殑伽沙等诸佛世界。诸花台中皆有化佛。结跏趺坐演妙法音。一一法音皆说六种波罗蜜多相应之法。有情闻者必得无上正等菩提尔时世尊不起于座。复入师子游戏等持。现神通力。令此三千大千世界六种变动。谓动极动。等极动。踊极踊等极踊。震极震等极震。击极击等极击。吼极吼等极吼。爆极爆等极爆。又令此界东踊西没。西踊东没。南踊北没。北踊南没。中踊边没。边踊中没。其地清净光泽细软。生诸有情利益安乐。时此三千大千世界所有地狱傍生鬼界。及余无暇险恶趣坑一切有情皆离苦难。从此舍命得生人中及六欲天。皆忆宿住欢喜踊跃同诣佛所。以殷净心顶礼佛足。从此展转周遍十方殑伽沙等诸佛世界。以佛神力六种变动。时彼世界诸恶趣等一切有情皆离苦难从彼舍命。得生人中及六欲天。皆忆宿住欢喜踊跃。各于本界同诣佛所顶礼佛足时此三千大千世界及余十方殑伽沙等世界有情。盲者能视聋者能听。哑者能言狂者得念。乱者得定。贫者得富。露者得衣饥者得食。渴者得饮病者得除愈。丑者得端严。形残者得具足。根缺者得圆满。迷闷者得醒悟。疲顿者得安适。时诸有情等心相向。如父如母如兄如弟。如姊如妹如友如亲。离邪语业命修正语业命。离十恶业道修十善业道。离恶寻思修善寻思。离非梵行修正梵行。好净弃秽乐静舍諠。身意泰然忽生妙乐。如修行者入第三定。复有胜慧欻尔现前。咸作是思布施调伏。安忍勇进寂静谛观。远离放逸修行梵行。于诸有情慈悲喜舍。不相扰恼岂不善哉。
　　尔时世尊在师子座。光明殊特威德巍巍。映蔽三千大千世界。并余十方殑伽沙等诸佛国土。苏迷卢山轮围山等。及余一切龙神天宫乃至净居皆悉不现。如秋满月晖映众星。如夏日轮光夺诸色。如四大宝妙高山王。掩蔽诸山丧其光彩。佛以神力现本色身。令此三千大千世界一切有情皆悉睹见。时此三千大千世界。无量无数净居诸天。下至欲界四大王众天。及余一切人非人等。皆见如来处师子座。威光显曜如大金山。欢喜踊跃叹未曾有。各持种种上妙花鬘涂散等香。衣服璎珞宝幢幡盖伎乐诸珍。及无量种天青莲花。天赤莲花。天白莲花。天香莲花。天黄莲花。天红莲花。天金钱树花。及香叶花。并余无量水陆生花。持诣佛所奉散佛上。以佛神力诸花鬘等。旋转上踊合成花台。量等三千大千世界。垂天花盖宝铎珠幡。绮饰纷纶甚可爱乐。时此佛土微妙庄严犹如西方极乐世界。佛光晖映三千大千物类。虚空皆同金色。十方各等殑伽河沙诸佛世界亦复如是。时此三千大千佛土。以佛神力一切天人各各见佛正坐其前。咸谓如来独为说法。
　　尔时世尊不起于座。熙怡微笑。从其面门放大光明。遍照三千大千佛土。并余十方殑伽沙等诸佛世界。时此三千大千佛土一切有情。寻佛光明普见十方殑伽沙等诸佛世界一切如来应正等觉声闻菩萨众会围绕及余一切有情无情品类差别。时彼十方殑伽沙等诸佛世界一切有情。寻佛光明亦见此土释迦牟尼如来应正等觉声闻菩萨众会围绕及余一切有情无情品类差别。
　　尔时东方尽殑伽沙等世界最后世界名曰多宝。佛号宝性现为菩萨说大般若波罗蜜多。彼有菩萨名曰普光。见此大光大地变动及佛身相。心怀犹豫前诣佛所白言。世尊。何因何缘而有此瑞。时宝性佛告普光言。从此西方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。普光闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时宝性佛告普光言。善哉善哉。随汝意往。即以千茎金色莲花其花千叶众宝庄严。授与普光而诲之曰。汝持此花至释迦牟尼佛所。如我词曰。宝性如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。普光菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经东方诸佛世界一一佛所供养恭敬尊重赞叹无空过者。到此佛所顶礼双足。绕百千匝却住一面。普光菩萨前白佛言。世尊。从此东方尽殑伽沙等世界最后世界名曰多宝。佛号宝性。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲华。以寄世尊而为佛事。时释迦牟尼佛受此莲花。还散东方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。是时普光及诸眷属。见此事已欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余东方界皆亦如是。
　　尔时南方尽殑伽沙等世界最后世界名离一切忧。佛号无忧德。现为菩萨说大般若波罗蜜多。彼有菩萨名曰离忧。见此大光大地变动及佛身相。心怀犹豫前诣佛所白言。世尊。何因何缘而有此瑞。时无忧德佛告离忧言。从此北方尽殑伽沙等世界最后世界名曰堪忍。佛号释迦牟尼将为菩萨说大般若波罗蜜多。彼佛神力故。现斯瑞。离忧闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时无忧德佛告离忧言。善哉善哉。随汝意往。即以千茎金色莲花其华千叶众宝庄严授与离忧而诲之曰。汝持此花至释迦牟尼佛所。如我词曰。无忧德佛致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。离忧菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经南方诸佛世界一一佛所供养恭敬尊重赞叹无空过者。到此佛所顶礼双足。绕百千匝却住一面。离忧菩萨前白佛言。世尊。从此南方尽殑伽沙等世界最后世界名离一切忧。佛号无忧德。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散南方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。是时离忧及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余南方界皆亦如是。
　　尔时西方尽殑伽沙等世界最后世界名近寂静。佛号宝焰。现为菩萨说大般若波罗蜜多。彼有菩萨名曰行慧。见此大光大地变动及佛身相。心怀犹豫前诣佛所白言。世尊。何因何缘而有此瑞。时宝焰佛告行慧言。从此东方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故。现斯瑞。行慧闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时宝焰佛告行慧言。善哉善哉。随汝意往。即以千茎金色莲花。其花千叶众宝庄严。授与行慧而诲之曰。汝持此花至释迦牟尼佛所。如我词曰。宝焰如来致问无量。少病少恼起居轻利气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。行慧菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经西方诸佛世界一一佛所供养恭敬尊重赞叹无空过者。到此佛所顶礼双足。绕百千匝却住一面。行慧菩萨前白佛言。世尊。从此西方尽殑伽沙等世界最后世界名近寂静。佛号宝焰。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散西方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。是时行慧及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余西方界皆亦如是。
　　尔时北方尽殑伽沙等世界最后世界名曰最胜。佛号胜帝。现为菩萨说大般若波罗蜜多。彼有菩萨名曰胜授。见此大光大地变动及佛身相。心怀犹豫前诣佛所白言。世尊。何因何缘而有此瑞。时胜帝佛告胜授言。从此南方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。胜授闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时胜帝佛告胜授言。善哉善哉。随汝意往。即以千茎金色莲花。其花千叶众宝庄严。授与胜授而诲之曰。汝持此花至释迦牟尼佛所。如我词曰。胜帝如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。胜授菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经北方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。胜授菩萨前白佛言。世尊。从此北方尽殑伽沙等世界最后世界名曰最胜。佛号胜帝。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散北方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。是时胜授及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余北方界皆亦如是。
　　尔时东北方尽殑伽沙等世界最后世界名定庄严。佛号定象胜德。现为菩萨说大般若波罗蜜多。彼有菩萨名离尘勇猛。见此大光大地变动及佛身相。心怀犹豫前诣佛所白言。世尊。何因何缘而有此瑞。时定象胜德佛告离尘勇猛言从此西南方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。离尘勇猛闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时定象胜德佛告离尘勇猛言。善哉善哉。随汝意往。即以千茎金色莲花其花千叶众宝庄严。授离尘勇猛而诲之曰。汝持此花。至释迦牟尼佛所。如我词曰。定象胜德如来。致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼界。离尘勇猛菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经东北方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。离尘勇猛菩萨前白佛言。世尊。从此东北方尽殑伽沙等世界最后世界名定庄严。佛号定象胜德。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散东北方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。时离尘勇猛及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余东北方皆亦如是。
　　尔时东南方尽殑伽沙等世界最后世界名妙觉庄严甚可爱乐。佛号莲花胜德。现为菩萨说大般若波罗蜜多。彼有菩萨名莲花手。见此大光大地变动及佛身相。心怀犹豫前诣佛所白言。世尊。何因何缘而有此瑞。时莲花胜德佛告莲花手言。从此西北方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。莲花手闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时莲花胜德佛告莲花手言。善哉善哉。随汝意往。即以千茎金色莲花。其花千叶众宝庄严。授莲花手而诲之曰。汝持此花。至释迦牟尼佛所。如我词曰。莲花胜德如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。莲花手菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经东南方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。莲花手菩萨前白佛言。世尊。从此东南方尽殑伽沙等世界最后世界名妙觉庄严甚可爱乐。佛号莲花胜德。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散东南方诸佛世界。佛神力故。令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。时莲花手及诸眷属见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余东南方皆亦如是。
　　尔时西南方尽殑伽沙等世界最后世界名离尘聚。佛号日轮遍照胜德。现为菩萨说大般若波罗蜜多。彼有菩萨名日光明。见此大光大地变动及佛身相。心怀犹豫前诣佛所白言。世尊。何因何缘而有此瑞。时日轮遍照胜德佛告日光明菩萨言。从此东北方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。日光明闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时日轮遍照胜德佛告日光明言。善哉善哉。随汝意往。即以千茎金色莲花。其花千叶众宝庄严。授日光明而诲之曰。汝持此花。至释迦牟尼佛所。如我词曰。日轮遍照胜德如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。日光明菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经西南方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。日光明菩萨前白佛言。世尊。从此西南方尽殑伽沙等世界最后世界名离尘聚。佛号日轮遍照胜德。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散西南方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。时日光明及诸眷属。见此事已欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余西南方皆亦如是。
　　尔时西北方尽殑伽沙等世界最后世界名真自在。佛号一宝盖胜。现为菩萨说大般若波罗蜜多。彼有菩萨名曰宝胜。见此大光大地变动及佛身相。心怀犹豫前诣佛所白言。世尊。何因何缘而有此瑞。时一宝盖胜佛告宝胜言。从此东南方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。宝胜闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时一宝盖胜佛告宝胜言。善哉善哉。随汝意往。即以千茎金色莲花。其花千叶众宝庄严。授与宝胜而诲之曰。汝持此花。至释迦牟尼佛所。如我词曰。一宝盖胜如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。宝胜菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经西北方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。宝胜菩萨前白佛言。世尊。从此西北方尽殑伽沙等世界最后世界名真自在。佛号一宝盖胜。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散西北方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。是时宝胜及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余西北方皆亦如是。
　　尔时下方尽殑伽沙等世界最后世界名曰莲花。佛号莲华德。现为菩萨说大般若波罗蜜多。彼有菩萨名莲花胜。见此大光大地变动及佛身相。心怀犹豫前诣佛所白言。世尊。何因何缘而有此瑞。时莲花德佛告莲花胜言。从此上方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。莲花胜闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时莲花德佛告莲花胜言。善哉善哉。随汝意往。即以千茎金色莲花。其花千叶众宝庄严。授莲花胜而诲之曰。汝持此花。至释迦牟尼佛所。如我词曰。莲花德如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。莲花胜菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经下方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。莲花胜菩萨前白佛言。世尊。从此下方尽殑伽沙等世界最后世界名曰莲花。佛号莲花德。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲花。还散下方诸佛世界。佛神力故令此莲花遍诸佛土。诸花台中各有化佛结跏趺坐。为诸菩萨说大般若波罗蜜多。有情闻者必得无上正等菩提。时莲花胜及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余下方界皆亦如是。
　　尔时上方尽殑伽沙等世界最后世界名曰欢喜。佛号喜德。现为菩萨说大般若波罗蜜多。彼有菩萨名曰喜授。见此大光大地变动及佛身相。心怀犹豫前诣佛所白言。世尊。何因何缘而有此瑞。时喜德佛告喜授言。从此下方尽殑伽沙等世界最后世界名曰堪忍。佛号释迦牟尼。将为菩萨说大般若波罗蜜多。彼佛神力故现斯瑞。喜授闻已。欢喜踊跃白言。世尊。我今请往堪忍世界。观礼供养释迦牟尼佛及菩萨众。唯愿听许。时喜德佛告喜授言。善哉善哉。随汝意往。即以千茎金色莲花。其花千叶众宝庄严。授与喜授而诲之曰。汝持此花。至释迦牟尼佛所。如我词曰。喜德如来致问无量。少病少恼起居轻利。气力调和安乐住不。世事可忍不。众生易度不。持此莲花以寄世尊而为佛事。汝至彼界应住正知。勿以慢心观彼佛土及诸大众而自毁伤。所以者何。彼诸菩萨威德难及悲愿熏心。以大因缘而生彼土。喜授菩萨受花奉敕。与无量百千俱胝那庾多菩萨。及无数百千童男童女。顶礼佛足右绕奉辞。各持无量上妙供具发引而来。所经上方诸佛世界一一佛所。供养恭敬尊重赞叹无空过者。到此佛所顶礼双足。绕百千匝却住一面。喜授菩萨前白佛言。世尊。从此上方尽殑伽沙等世界最后世界名曰欢喜。佛号喜德。致问世尊无量。少病少恼起居轻利。气力调和安乐住不。世事可忍不。众生易度不。持此千茎金色莲花。以寄世尊而为佛事。时释迦牟尼佛受此莲华。还散上方诸佛世界。佛神力故令此莲花遍诸佛土。诸花台中皆有化佛结跏趺坐。为诸菩萨说大般若波罗蜜多。有情闻者必得无上正等菩提。是时喜授及诸眷属。见此事已。欢喜踊跃叹未曾有。各随善根供具多少。供养恭敬尊重赞叹佛菩萨已。退坐一面。余上方界皆亦如是。尔时于此三千大千堪忍世界众宝充满。诸妙香花遍布其地。宝幢幡盖处处行列。花树果树。香树鬘树。衣树宝树。诸杂饰树。周遍庄严。甚可爱乐。如众莲花世界普花如来净土。曼殊室利童子善住慧菩萨及余无量大威德菩萨摩诃萨本所居土。

　　　　大般若波罗蜜多经卷第四百一



　　　　大般若波罗蜜多经卷第四百二

　　　　三藏法师玄奘奉　诏译

　　第二分欢喜品第二

　　尔时世尊。知诸世界诸有缘众一切来集。诸天魔梵。若诸沙门。若婆罗门。若健达缚。若阿素洛。若诸龙神。人非人等。若诸菩萨摩诃萨众住最后身绍尊位者。皆来集会。便告具寿舍利子言。若菩萨摩诃萨。欲于一切法等觉一切相。当学般若波罗蜜多。时舍利子。欢喜踊跃即从座起。顶礼双足偏覆左肩。右膝著地合掌恭敬。而白佛言。世尊。云何菩萨摩诃萨。欲于一切法等觉一切相。当学般若波罗蜜多。佛告具寿舍利子言。诸菩萨摩诃萨。应以无住而为方便安住般若波罗蜜多。所住能住不可得故。应以无舍而为方便圆满布施波罗蜜多。施者受者及所施物不可得故。应以无护而为方便圆满净戒波罗蜜多。犯无犯相不可得故。应以无取而为方便圆满安忍波罗蜜多。动不动相不可得故。应以无勤而为方便圆满精进波罗蜜多。身心勤怠不可得故。应以无思而为方便圆满静虑波罗蜜多。有味无味不可得故。应以无著而为方便圆满般若波罗蜜多。诸法性相不可得故。
　　复次舍利子。诸菩萨摩诃萨安住般若波罗蜜多。以无所得而为方便。应修习四念住四正断四神足五根五力七等觉支八圣道支。是三十七菩提分法不可得故。以无所得而为方便。应修习空三摩地无相三摩地无愿三摩地。是三等持不可得故。以无所得而为方便。应修习四静虑四无量四无色定。静虑无量及无色定不可得故。以无所得而为方便。应修习八解脱八胜处九次第定十遍处。解脱胜处等至遍处不可得故。以无所得而为方便。应修习九想。谓膀胀想。脓烂想。异赤想。青瘀想。啄啖想。离散想。骸骨想。焚烧想。灭坏想。如是诸想不可得故。以无所得而为方便。应修习十随念。谓佛随念。法随念。僧随念。戒随念。舍随念。天随念。入出息随念。厌随念。死随念。身随念。是诸随念不可得故。以无所得而为方便。应修习十想。谓无常想。苦想。无我想。不净想。死想。一切世间不可乐想。厌食想。断想离想。灭想。如是诸想不可得故。以无所得而为方便。应修习十一智。谓苦智集智灭智道智尽智无生智法智类智世俗智他心智如说智。如是诸智不可得故。以无所得而为方便。应修习有寻有伺三摩地。无寻唯伺三摩地。无寻无伺三摩地。三三摩地不可得故。以无所得而为方便。应修习未知当知根。已知根。具知根。三无漏根不可得故。以无所得而为方便。应修习不净处观。遍满处观。一切智智。奢摩他。毗钵舍那。四摄事。四胜住。三明。五眼。六神通。六波罗蜜多。七圣财。八大士觉。九有情居智。陀罗尼门。三摩地门。十地。十行。十忍。二十增上意乐。如来十力。四无所畏。四无碍解。十八佛不共法。三十二大士相。八十随好。无忘失法。恒住舍性。一切智。道相智。一切相智。一切相微妙智。大慈大悲。大喜大舍。及余无量无边佛法。如是诸法不可得故。
　　复次舍利子。若菩萨摩诃萨。欲疾证得一切智智当学般若波罗蜜多。欲疾圆满一切智道相智一切相智当学般若波罗蜜多。欲疾圆满一切有情心行相智一切相微妙智当学般若波罗蜜多。欲拔一切烦恼习气当学般若波罗蜜多。欲入菩萨正性离生当学般若波罗蜜多。欲超声闻及独觉地当学般若波罗蜜多。欲住菩萨不退转地当学般若波罗蜜多。欲得六种殊胜神通当学般若波罗蜜多。欲知一切有情心行所趣差别当学般若波罗蜜多。欲胜一切声闻独觉智慧作用当学般若波罗蜜多。欲得一切陀罗尼门三摩地门当学般若波罗蜜多。欲以一念随喜之心超过一切声闻独觉所有布施当学般若波罗蜜多。欲以一念随喜之心超过一切声闻独觉所有净戒当学般若波罗蜜多。欲以一念随喜之心超过一切声闻独觉定慧解脱解脱智见当学般若波罗蜜多。欲以一念随喜之心超过一切声闻独觉静虑解脱等持等至及余善法当学般若波罗蜜多。欲以一念所修善法超过一切异生声闻独觉善法当学般若波罗蜜多。欲行少分布施净戒安忍精进静虑般若。为诸有情方便善巧。回向无上正等菩提。便得无量无边功德当学般若波罗蜜多。
　　复次舍利子。若菩萨摩诃萨。欲令所行布施净戒安忍精进静虑般若波罗蜜多。离诸障碍速得圆满当学般若波罗蜜多。欲得生生常见诸佛。恒闻正法得佛觉悟。蒙佛忆念教诫教授当学般若波罗蜜多。欲得佛身具三十二大丈夫相。八十随好圆满庄严当学般若波罗蜜多。欲得生生常忆宿住终不忘失大菩提心。远离恶友亲近善友。恒修菩萨摩诃萨行当学般若波罗蜜多。欲得生生具大威力摧众魔怨伏诸外道当学般若波罗蜜多。欲得生生远离一切烦恼业障。通达诸法心无挂碍当学般若波罗蜜多。欲得生生善心善愿善行相续常无懈废当学般若波罗蜜多。欲生佛家入童真地常不远离诸佛菩萨当学般若波罗蜜多。欲得生生具诸相好端严如佛。一切有情见者欢喜。发起无上正等觉心速能成办佛地功德当学般若波罗蜜多。欲以种种胜善根力。随意能引上妙供具。供养恭敬尊重赞叹一切如来应正等觉。令诸善根速得圆满当学般若波罗蜜多。欲满一切有情所求。饮食衣服床榻卧具病缘医药种种花香灯明车乘圆林舍宅财谷珍宝严具伎乐及余种种上妙乐具当学般若波罗蜜多。
　　复次舍利子。若菩萨摩诃萨。欲善安立尽虚空界法界世界一切有情。皆令安住布施净戒安忍精进静虑般若波罗蜜多当学般若波罗蜜多。欲得发起一念善心所获功德。乃至无上正等菩提亦不穷尽当学般若波罗蜜多。欲得十方诸佛世界一切如来应正等觉及诸菩萨共所称赞当学般若波罗蜜多。欲一发心即能遍至十方各如殑伽沙界。供养诸佛利乐有情当学般若波罗蜜多。欲一发声即能遍满十方各如殑伽沙界。赞叹诸佛教诲有情当学般若波罗蜜多。欲一念顷安立十方殑伽沙等诸佛世界一切有情。皆令习学十善业道。受三归依护持禁戒。修四静虑及四无量四无色定。获五神通当学般若波罗蜜多。欲一念顷安立十方殑伽沙等诸佛世界一切有情。令住大乘修菩萨行不毁余乘当学般若波罗蜜多。欲绍佛种令不断绝。护菩萨家令不退转。严净佛土令速成办当学般若波罗蜜多。
　　复次舍利子。若菩萨摩诃萨。欲安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空当学般若波罗蜜多。若菩萨摩诃萨欲安住一切法真如法界法性不虚妄性不变异性平等性离生性法定法住实际虚空界不思议界当学般若波罗蜜多。若菩萨摩诃萨欲觉知一切法尽所有性。如所有性无颠倒无分别当学般若波罗蜜多。若菩萨摩诃萨欲觉知一切法。因缘等无间缘所缘缘增上缘性无所有不可得当学般若波罗蜜多。若菩萨摩诃萨欲觉知一切法如幻如梦如响如像如光影如阳焰如空花如寻香城如变化事唯心所现性相皆空当学般若波罗蜜多。若菩萨摩诃萨欲知十方殑伽沙等三千大千世界大地虚空诸山大海江河池沼涧谷陂湖地水火风诸极微量当学般若波罗蜜多。若菩萨摩诃萨欲析一毛。以为百分。取一分毛。尽举三千大千世界大海江河池沼涧谷陂湖中水弃置他方无边世界。而不损害其中有情当学般若波罗蜜多。若菩萨摩诃萨见火劫起遍烧三千大千世界天地洞然。欲以一气吹令顿灭当学般若波罗蜜多。若菩萨摩诃萨见风劫起三千世界所依风轮飘击上涌。将吹三千大千世界苏迷卢山轮围山等诸所有物碎如糠[禾*會]。欲以一指障彼风力令息不起当学般若波罗蜜多。若菩萨摩诃萨欲于三千大千世界一结跏坐充满虚空当学般若波罗蜜多。若菩萨摩诃萨欲以一毛罥取三千大千世界妙高山王轮围山等诸所有物。掷过他方无量无数无边世界而不损害其中有情当学般若波罗蜜多。若菩萨摩诃萨欲以一食一花一香一幢盖等。供养恭敬尊重赞叹十方各如殑伽沙界一切如来应正等觉及弟子众无不充足当学般若波罗蜜多。若菩萨摩诃萨欲等安立十方各如殑伽沙界诸有情类。令住戒蕴定蕴慧蕴解脱蕴解脱智见蕴。或住预流一来不还阿罗汉果独觉菩提乃至或令入无余依般涅槃界当学般若波罗蜜多。
　　复次舍利子。若菩萨摩诃萨修行般若波罗蜜多。能如实知如是布施得大果报。谓如实知如是布施得生刹帝利大族。或生婆罗门大族。或生长者大族。或生居士大族。如是布施得生四大王众天。或生三十三天。或生夜摩天。或生睹史多天。或生乐变化天。或生他化自在天。依此布施。得初静虑。或第二静虑。或第三静虑。或第四静虑。依此布施。得空无边处定。或识无边处定。或无所有处定。或非想非非想处定。依此布施。起四念住。乃至八圣道支。得预流果。或一来果。或不还果。或阿罗汉果。或独觉菩提。或得无上正等菩提。能如实知如是净戒安忍精进静虑般若得大果报亦复如是。若菩萨摩诃萨修行般若波罗蜜多。能如实知如是布施方便善巧能满布施波罗蜜多。如是布施方便善巧能满净戒波罗蜜多。如是布施方便善巧能满安忍波罗蜜多。如是布施方便善巧能满精进波罗蜜多。如是布施方便善巧能满静虑波罗蜜多。如是布施方便善巧能满般若波罗蜜多。如是净戒安忍精进静虑般若方便善巧皆能圆满六波罗蜜多时舍利子白佛言。世尊。云何菩萨摩诃萨修行般若波罗蜜多。能如实知如是布施方便善巧能满布施乃至般若波罗蜜多。如是净戒乃至般若方便善巧能满净戒乃至静虑波罗蜜多。佛言。舍利子。以无所得为方便故。谓菩萨摩诃萨行布施时了达一切。施者受者所施物相不可得故能满布施波罗蜜多。犯无犯相不可得故能满净戒波罗蜜多。动不动相不可得故能满安忍波罗蜜多。身心勤怠不可得故能满精进波罗蜜多。有乱无乱不可得故能满静虑波罗蜜多。诸法性相不可得故能满般若波罗蜜多。是为菩萨摩诃萨行布施时。方便善巧能满六种波罗蜜多。如是菩萨摩诃萨行净戒时。方便善巧能满六种波罗蜜多。乃至行般若时方便善巧能满六种波罗蜜多。
　　复次舍利子。若菩萨摩诃萨欲得过去未来现在诸佛功德当学般若波罗蜜多。若菩萨摩诃萨欲到一切有为无为法之彼岸当学般若波罗蜜多。若菩萨摩诃萨欲达过去未来现在诸法真如法界法性无生实际当学般若波罗蜜多。若菩萨摩诃萨欲穷过去未来现在生不生际当学般若波罗蜜多。若菩萨摩诃萨欲与一切声闻独觉而为导首当学般若波罗蜜多。若菩萨摩诃萨欲与一切如来为亲侍者当学般若波罗蜜多。若菩萨摩诃萨欲与一切如来为内眷属当学般若波罗蜜多。若菩萨摩诃萨欲得大眷属当学般若波罗蜜多。若菩萨摩诃萨欲得菩萨常为眷属当学般若波罗蜜多。若菩萨摩诃萨欲消一切施主供养当学般若波罗蜜多。若菩萨摩诃萨欲摧伏悭贪心。不起犯戒心。除去恚怒心。弃舍懈怠心。静息散乱心。远离恶慧心。当学般若波罗蜜多。若菩萨摩诃萨欲安立一切有情。于施性福业事。戒性福业事。修性福业事。供侍福业事。有依福业事当学般若波罗蜜多。若菩萨摩诃萨欲得五眼。所谓肉眼天眼慧眼法眼佛眼当学般若波罗蜜多。若菩萨摩诃萨欲以天眼尽见十方殑伽沙等世界诸佛当学般若波罗蜜多。若菩萨摩诃萨欲以天耳尽闻十方殑伽沙等世界诸佛所说法要当学般若波罗蜜多。若菩萨摩诃萨欲如实知十方各如殑伽沙界一切诸佛心心所法当学般若波罗蜜多。若菩萨摩诃萨欲得普闻十方世界诸佛说法。乃至无上正等菩提而不断绝当学般若波罗蜜多。若菩萨摩诃萨欲见过去未来现在十方一切诸佛国土当学般若波罗蜜多。若菩萨摩诃萨欲于过去未来现在十方诸佛所说。契经应颂。授记讽颂。自说因缘。本事本生。方广希法。譬喻论议。诸声闻等所未曾闻。皆能受持究竟通利当学般若波罗蜜多。若菩萨摩诃萨欲于过去未来现在十方诸佛所说法门。既自受持究竟通利。复能为他如实广说当学般若波罗蜜多。若菩萨摩诃萨欲于过去未来现在十方诸佛所说法门。自如实行复能劝他如实修行当学般若波罗蜜多。若菩萨摩诃萨欲于十方殑伽沙等幽闇世界。或世界中间日月所不照处为作光明当学般若波罗蜜多。若菩萨摩诃萨欲于十方殑伽沙等无量世界其中有情成就邪见。不闻佛名法名僧名。而能开化令起正见闻三宝名。当学般若波罗蜜多。若菩萨摩诃萨欲令十方殑伽沙等世界有情以己威力。盲者能视。聋者能听。哑者能言。狂者得念。乱者得定。贫者得富。露者得衣。饥者得食。渴者得饮。病者得除愈。丑者得端严。形残者得具足。根缺者得圆满。迷闷者得醒悟。疲顿者得安泰。一切有情等心相向。如父如母如兄如弟。如姊如妹如友如亲。当学般若波罗蜜多。若菩萨摩诃萨欲令十方殑伽沙等世界有情以己威力在恶趣者皆生善趣当学般若波罗蜜多。若菩萨摩诃萨欲令十方殑伽沙等世界有情以己威力习恶业者皆修善业当学般若波罗蜜多。若菩萨摩诃萨欲令十方殑伽沙等世界有情以己威力诸犯戒者皆住戒蕴。未得定者皆住定蕴。有恶慧者皆住慧蕴。无解脱者皆住解脱蕴。无解脱智见者皆住解脱智见蕴。未见谛者得预流果。若一来果。若不还果。若阿罗汉果。若独觉菩提。若得无上正等菩提当学般若波罗蜜多。若菩萨摩诃萨欲学诸佛殊胜威仪。令诸有情观之无厌。息一切恶生一切善当学般若波罗蜜多。
　　复次舍利子。菩萨摩诃萨修行般若波罗蜜多时。作是思惟。我何时得如象王视容止肃然为众说法。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得身语意业。随智慧行。皆悉清净。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得足不履地。如四指量自在而行。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得无量百千俱胝那庾多四大王众天乃至色究竟天。供养恭敬尊重赞叹。导从围绕诣菩提树。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得无量百千俱胝那庾多四大王众天乃至色究竟天。于菩提树下以天衣为座。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得菩提树下结跏趺坐。以众妙相所庄严手而抚大地。使于地神并诸眷属俱时踊现。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得坐菩提树降伏众魔。证得无上正等菩提。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得成正觉已。行住坐卧随地方所悉为金刚。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得舍国出家。是日即成无上正觉。还于是日转妙法轮。即令无量无数有情远尘离垢生净法眼。复令无量无数有情永尽诸漏心慧解脱。亦令无量无数有情于无上菩提得不退转。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得无上菩提。无量无数声闻菩萨为弟子众一说法时。令无量无数有情不起于座得阿罗汉果。复令无量无数有情亦不起于座于无上菩提得不退转。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得寿量无尽无边光明。相好庄严。观者无厌。虽复行时千叶莲花每承其足。而令地上现千辐轮。举步经行大地震动。而不扰恼地居有情。欲回顾时举身皆转。足之所履尽金刚际。如车轮量地亦随转。欲成斯事当学般若波罗蜜多。菩萨摩诃萨修行般若波罗蜜多时。作是思惟。我何时得举身支节皆放光明遍照十方无边世界。随所照处为诸有情作大饶益。欲成斯事当学般若波罗蜜多。菩萨摩诃萨修行般若波罗蜜多时。作是思惟。我得无上正等觉时。愿所居土无有一切贪欲嗔恚愚痴等名。其中有情成就妙慧。由斯慧力亟作是思布施调伏。安忍勇进。寂静谛观。离诸放逸。修行梵行。慈悲喜舍。不恼有情如余佛土岂不善哉。欲满斯愿当学般若波罗蜜多。菩萨摩诃萨修行般若波罗蜜多时。作是思惟。我得无上正等觉时。化事既周。般涅槃后正法无有灭尽之期。常为有情作大利乐。欲满斯愿当学般若波罗蜜多。菩萨摩诃萨修行般若波罗蜜多时。作是思惟。我得无上正等觉时。愿令十方殑伽沙等世界有情闻我名者必得无上正等菩提。欲满斯愿当学般若波罗蜜多。舍利子。诸菩萨摩诃萨若欲成就此等无量无边功德当学般若波罗蜜多。
　　复次舍利子。若菩萨摩诃萨修行般若波罗蜜多。既能成办如是功德。尔时三千大千世界四大天王。皆大欢喜。咸作是念。我等今者当以四钵奉此菩萨。如昔天王奉先佛钵。是时三千大千世界三十三天夜摩天睹史多天乐变化天他化自在天皆大欢喜。咸作是念。我等皆当给侍供养如是菩萨。令阿素洛凶党损减。使诸天众眷属增益。是时三千大千世界梵众天梵辅天梵会天大梵天光天少光天无量光天极光净天净天少净天无量净天遍净天广天少广天无量广天广果天无繁天无热天善现天善见天色究竟天。欢喜欣庆。咸作是念。我等当请如是菩萨速证无上正等菩提。转妙法轮利乐一切。舍利子。若菩萨摩诃萨修行般若波罗蜜多。增益六种波罗蜜多时。彼世界诸善男子善女人等。皆大欢喜。咸作是念。我等当为如是菩萨。作父母兄弟妻子眷属知识朋友。时彼世界四大王众天乃至色究竟天。欢喜庆幸。咸作是念。我等当设种种方便。令是菩萨离非梵行从初发心乃至成佛常修梵行。所以者何。若染色欲生于梵天尚能为障。况得无上正等菩提。是故菩萨。断欲出家修梵行者。能得无上正等菩提非不断者。
　　时舍利子白佛言。世尊。诸菩萨摩诃萨。为决定有父母妻子诸亲友耶。佛言。舍利子。或有菩萨具有父母妻子眷属而修菩萨摩诃萨行。或有菩萨摩诃萨无有妻子从初发心乃至成佛。常修梵行不坏童真。或有菩萨摩诃萨。方便善巧示受五欲厌舍出家。方得无上正等菩提。舍利子。譬如幻师。若彼弟子善于幻术幻作五欲。于中自恣共相娱乐。于意云何。是幻所作为有实不。舍利子言。不也世尊。佛言。舍利子。菩萨摩诃萨亦复如是。方便善巧为欲成熟诸有情故化受五欲。然此菩萨摩诃萨于五欲中深生厌患。不为五欲之所染污。以无量门诃毁诸欲。欲为炽然烧身心故。欲为秽恶染自他故。欲为魁脍于去来今常为害故。欲为怨敌长夜伺求作衰损故。欲如草炬。欲如苦果。欲如剑刃。欲如火聚。欲如毒器。欲如幻惑。欲如暗井。菩萨摩诃萨。以如是等无量过门诃毁诸欲。既善了知诸欲过失。宁有真实受诸欲事。但为饶益所化有情。方便善巧示受诸欲。

　　第二分观照品第三之一

　　尔时舍利子白佛言。世尊。诸菩萨摩诃萨应云何修行般若波罗蜜多。佛言。舍利子。菩萨摩诃萨修行般若波罗蜜多时。应如是观。实有菩萨。不见有菩萨。不见菩萨名。不见般若波罗蜜多。不见般若波罗蜜多名。不见行。不见不行。何以故。舍利子。菩萨自性空。菩萨名空。所以者何。色自性空。不由空故。色空非色。色不离空。空不离色。色即是空。空即是色。受想行识自性空。不由空故。受想行识空非受想行识。受想行识不离空。空不离受想行识。受想行识即是空。空即是受想行识。何以故。舍利子。此但有名谓为菩提。此但有名谓为萨埵。此但有名谓为菩萨。此但有名谓之为空。此但有名谓之为色受想行识。如是自性无生无灭无染无净。菩萨摩诃萨如是修行般若波罗蜜多。不见生。不见灭。不见染。不见净。何以故。但假立客名。分别于法。而起分别。假立客名。随起言说。如如言说。如是如是。生起执著。菩萨摩诃萨修行般若波罗蜜多时。于如是等一切不见。由不见故不生执著。
　　复次舍利子。菩萨摩诃萨修行般若波罗蜜多时应如是观。菩萨但有名。佛但有名。般若波罗蜜多但有名。色但有名。受想行识但有名。余一切法但有名。舍利子。如我但有名。谓之为我实不可得。如是有情。命者生者。养者士夫。补特伽罗。意生儒童。作者使作者。起者使起者。受者使受者。知者见者。亦但有名。谓为有情乃至见者。实不可得。以不可得空故。但随世俗假立客名。诸法亦尔不应执著。是故菩萨摩诃萨修行般若波罗蜜多时。不见有我乃至见者。亦不见有一切法性。舍利子。菩萨摩诃萨。如是修行般若波罗蜜多。除诸佛慧。一切声闻独觉等慧所不能及。以不可得空故。所以者何。是菩萨摩诃萨于名所名俱无所得。以不观见无执著故。舍利子。菩萨摩诃萨若能如是行般若波罗蜜多。名为善行般若波罗蜜多。舍利子。假使汝及大目犍连。满赡部洲如稻麻竹苇甘蔗林等所有般若。比行般若波罗蜜多。菩萨摩诃萨般若。百分不及一。千分不及一。百千分不及一。俱胝分不及一。百俱胝分不及一。千俱胝分不及一。百千俱胝分不及一。数分算分计分喻分。乃至邬波尼杀昙分亦不及一。何以故。是菩萨摩诃萨般若。能使一切有情趣般涅槃。一切声闻独觉般若不如是故。又舍利子。修行般若波罗蜜多菩萨摩诃萨。于一日中所修般若。一切声闻独觉般若所不及故。舍利子。置赡部洲。假使汝及大目犍连。满四大洲如稻麻竹苇甘蔗林等所有般若。比行般若波罗蜜多。菩萨摩诃萨般若。百分不及一。千分不及一。百千分不及一。乃至邬波尼杀昙分亦不及一。何以故。是菩萨摩诃萨般若。能使一切有情趣般涅槃。一切声闻独觉般若不如是故。又舍利子。修行般若波罗蜜多菩萨摩诃萨。于一日中所修般若。一切声闻独觉般若所不及故。舍利子。置四大洲。假使汝及大目犍连。满一三千大千世界如稻麻竹苇甘蔗林等所有般若。比行般若波罗蜜多。菩萨摩诃萨般若。百分不及一。千分不及一。百千分不及一。乃至邬波尼杀昙分亦不及一。何以故。是菩萨摩诃萨般若。能使一切有情趣般涅槃。一切声闻独觉般若不如是故。又舍利子。修行般若波罗蜜多菩萨摩诃萨。于一日中所修般若。一切声闻独觉般若所不及故。舍利子。置一三千大千世界。假使汝及大目犍连。充满十方殑伽沙等诸佛世界如稻麻竹苇甘蔗林等所有般若比行般若波罗蜜多。菩萨摩诃萨般若。百分不及一。千分不及一。百千分不及一。乃至邬波尼杀昙分亦不及一。何以故。是菩萨摩诃萨般若。能使一切有情趣般涅槃。一切声闻独觉般若不如是故。又舍利子。修行般若波罗蜜多菩萨摩诃萨。于一日中所修般若。一切声闻独觉般若所不及故。

　　　　大般若波罗蜜多经卷第四百二


</div>
    <div class="pagination">
<a href="大般若波罗蜜多经_page84.html">上一页</a><span>...</span><a href="大般若波罗蜜多经_page80.html">80</a><a href="大般若波罗蜜多经_page81.html">81</a><a href="大般若波罗蜜多经_page82.html">82</a><a href="大般若波罗蜜多经_page83.html">83</a><a href="大般若波罗蜜多经_page84.html">84</a><span class="current-page">85</span><a href="大般若波罗蜜多经_page86.html">86</a><a href="大般若波罗蜜多经_page87.html">87</a><a href="大般若波罗蜜多经_page88.html">88</a><a href="大般若波罗蜜多经_page89.html">89</a><a href="大般若波罗蜜多经_page90.html">90</a><span>...</span><a href="大般若波罗蜜多经_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
