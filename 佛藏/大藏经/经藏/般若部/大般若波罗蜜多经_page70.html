<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 70 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 70 页/共 126 页</h1>
    <div class="content">　　复次善现。诸菩萨摩诃萨。从初发心修行般若波罗蜜多。圆满十地证得无上正等菩提。时具寿善现白佛言。世尊。诸菩萨摩诃萨修学何等十地。圆满证得无上正等菩提。佛言。善现。诸菩萨摩诃萨修行极喜地乃至法云地。令其圆满证得无上正等菩提。亦学净观地种性地第八地见地薄地离欲地已办地独觉地菩萨地如来地。令其圆满证得无上正等菩提。善现。诸菩萨摩诃萨。于此十地精勤修学得圆满时。非用初心证得无上正等菩提。亦不离初心证得无上正等菩提。非用后心证得无上正等菩提。亦不离后心证得无上正等菩提。而诸菩萨摩诃萨证得无上正等菩提。具寿善现白佛言。世尊。如是缘起甚深甚妙。谓诸菩萨摩诃萨。非用初心证得无上正等菩提。非离初心证得无上正等菩提。非用后心证得无上正等菩提。非离后心证得无上正等菩提。而诸菩萨摩诃萨证得无上正等菩提。
　　佛告善现。于意云何。若心已灭可更生不。善现答言。不也世尊。不也善逝。佛告善现。于意云何。若心已生有灭法不。善现答言。如是世尊。如是善逝。佛告善现。于意云何。有灭法心非当灭不。善现答言。不也世尊。不也善逝。佛告善现。于意云何。心住为如心真如不。善现答言。如是世尊。如是善逝。佛告善现。于意云何。心如真如住为如实际不。善现答言。不也世尊。不也善逝。佛告善现。于意云何。真如实际为甚深不。善现答言。如是世尊。如是善逝。佛告善现。于意云何。即真如是心不。善现答言。不也世尊。不也善逝。佛告善现。于意云何。离真如有心不。善现答言。不也世尊。不也善逝。佛告善现。于意云何。即心是真如不。善现答言。不也世尊。不也善逝。佛告善现。于意云何。离心有真如不。善现答言。不也世尊。不也善逝。佛告善现。于意云何。真如见真如不。善现答言。不也世尊。不也善逝。佛告善现。于意云何。若菩萨摩诃萨能如是行。是行深般若波罗蜜多不。善现答言。若菩萨摩诃萨能如是行。是行深般若波罗蜜多。佛告善现。于意云何。若菩萨摩诃萨。能如是行为行何处。善现答言。若菩萨摩诃萨。能如是行都无行处。所以者何。世尊。若菩萨摩诃萨行深般若波罗蜜多。无心现行。无现行处。何以故。世尊。住真如中都无现行现行处故。佛告善现。于意云何。若菩萨摩诃萨行深般若波罗蜜多时。为行在何处。善现答言。若菩萨摩诃萨行深般若波罗蜜多时。行在胜义谛。此中现行及现行处俱无所有。能取所取不可得故。佛告善现。于意云何。若菩萨摩诃萨行深般若波罗蜜多时。行胜义谛中虽不取相而行相不。善现答言。不也世尊。不也善逝。佛告善现。于意云何。是菩萨摩诃萨行深般若波罗蜜多时。行胜义谛中为坏相不。善现答言。不也世尊。不也善逝。佛告善现。于意云何。是菩萨摩诃萨行深般若波罗蜜多时。行胜义谛中坏相想不。善现答言。不也世尊。不也善逝。佛言。善现。是菩萨摩诃萨行深般若波罗蜜多时。云何不坏相亦不坏相想。善现答言。是菩萨摩诃萨行深般若波罗蜜多时。不作是念我当坏相及坏相想。亦不作是念我当坏无相及坏无相想。于一切种无分别故。世尊。是菩萨摩诃萨行深般若波罗蜜多。虽能如是离诸分别。而佛十力四无所畏四无碍解大慈大悲大喜大舍十八佛不共法等。无量胜功德未圆满故。未证无上正等菩提。
　　世尊。是菩萨摩诃萨成就微妙善巧方便。由此善巧方便力故。于一切法不取不坏。何以故。世尊。是菩萨摩诃萨知一切法自相空故。世尊。是菩萨摩诃萨住一切法自相空中。为度诸有情入三三摩地。大悲愿力所牵逼故。用此三定成熟有情。佛言。善现。如是如是如汝所说。时具寿善现白佛言。世尊。是菩萨摩诃萨云何入此三三摩地成熟有情。佛言。善现。是菩萨摩诃萨安住空三摩地。见诸有情多执我者。以方便力教令安住空三摩地。善现。是菩萨摩诃萨安住无相三摩地。见诸有情多行相者。以方便力教令安住无相三摩地。善现。是菩萨摩诃萨安住无愿三摩地。见诸有情多愿乐者。以方便力教令安住无愿三摩地。善现。是菩萨摩诃萨行深般若波罗蜜多。如是入此三三摩地成熟有情。
　　尔时具寿舍利子问具寿善现言。善现。若菩萨摩诃萨梦中入此三三摩地。于深般若波罗蜜多有增益不。善现答言。舍利子。若菩萨摩诃萨昼时入此三三摩地。于深般若波罗蜜多有增益者。彼梦中入亦有增益。何以故。舍利子。昼与梦中无差别故。舍利子。若菩萨摩诃萨昼行般若波罗蜜多。既名修习甚深般若波罗蜜多。是菩萨摩诃萨梦行般若波罗蜜多。亦名修习甚深般若波罗蜜多三三摩地。于深般若波罗蜜多能为增益亦应如是。时舍利子问善现言。诸菩萨摩诃萨梦中作业。为有增益或损减不。佛说有为虚妄不实如梦所作。云何彼业能有增减。所以者何。非于梦中所作诸业能有增益或能损减。要至觉时忆想分别梦中所作乃有增减。善现答言。诸有昼日断他命已。于夜梦中忆想分别深自庆快。或复有人梦断他命。谓在觉位生大欢喜。如是二业于意云何。舍利子言。无所缘事若思若业俱不得生。要有所缘思业方起。梦中思业缘何而生。善现答言。如是如是。若梦若觉无所缘事思业不生。要有所缘思业方起。何以故。舍利子。若梦若觉要于见闻觉知法中有觉慧转。由斯起染或复起净。若无见闻觉知诸法。无觉慧转亦无染净。由此故知若梦若觉有所缘事思业方起。无所缘事思业不生。时舍利子问善现言。佛说思业皆离自性。云何可言有所缘起。善现答言。虽诸思业及所缘事自性皆空。而由自心取相分别。故说思业有所缘生。若无所缘思业不起。
　　尔时具寿舍利子复问具寿善现言。若菩萨摩诃萨。梦中修行布施净戒安忍精进静虑般若。持此善根与诸有情平等共有回向无上正等菩提。是菩萨摩诃萨。为实回向大菩提不。时具寿善现语舍利子言。慈氏菩萨摩诃萨。久已受得不退转记。唯隔一生定当作佛。善能酬答一切难问。现在此会宜请问之。补处慈尊定应为答。时舍利子如善现言。恭敬请问慈氏菩萨。时慈氏菩萨语舍利子言。谓何等名慈氏能答。为色耶。为受想行识耶。为色空耶。为受想行识空耶。且色不能答。受想行识亦不能答。色空不能答。受想行识空亦不能答。何以故。舍利子。我都不见。有法能答。有法所答。答处答时。及由此答。亦皆不见。我都不见。有法能记。有法所记。记处记时。及由此记。亦皆不见。以一切法本性皆空都无所有无二无别毕竟推征不可得故。时舍利子复问慈氏菩萨摩诃萨言。仁者所说法为如所证不。慈氏菩萨摩诃萨言。我所说法非如所证。何以故。舍利子。我所证法不可说故。时舍利子作是念言。慈氏菩萨智慧深广修一切种布施净戒安忍精进静虑般若波罗蜜多。久已圆满。以无所得而为方便。于所问事能如是答。尔时佛告舍利子言。舍利子。于意云何。汝由是法得阿罗汉果。为见此法是可说不。舍利子言。不也世尊。不也善逝。佛言。舍利子。诸菩萨摩诃萨行深般若波罗蜜多。所证诸法亦复如是。舍利子。是菩萨摩诃萨不作是念。我由此法当得受记。我由此法现得受记。我由此法已得受记。不作是念我由此法当证无上正等菩提。舍利子。是菩萨摩诃萨行深般若波罗蜜多不生犹豫。我于无上正等菩提为得不得。但作是念我于无上正等菩提定当证得。舍利子。是菩萨摩诃萨行深般若波罗蜜多。闻甚深法其心不惊不怖不畏。于得无上正等菩提亦不怖畏。决定自知我当证得所求无上正等菩提。

　　初分愿行品第五十一之一

　　尔时佛告具寿善现言。善现。有菩萨摩诃萨修行布施波罗蜜多。见诸有情饥渴所逼衣服弊坏卧具乏少。善现。是菩萨摩诃萨见此事已作是思惟。我当云何救济如是诸有情类。令离悭贪无所乏少。既思惟已作是愿言。我当精勤不顾身命修行布施波罗蜜多。成熟有情严净佛土。令速圆满疾证无上正等菩提。我佛土中得无如是资具乏少诸有情类。如四大王众天三十三天夜摩天睹史多天乐变化天他化自在天受用种种上妙乐具。我佛土中众生亦尔。受用种种上妙乐具。善现。是菩萨摩诃萨由此布施波罗蜜多速得圆满邻近无上正等菩提。
　　复次善现。有菩萨摩诃萨修行净戒波罗蜜多。见诸有情烦恼炽盛更相杀害。行不与取。作欲邪行。造虚诳词。现粗恶说。发离间辩。设杂秽言。发起种种贪恚邪见。由此因缘短寿多病。颜容憔悴无有威德。资财乏鲜生下贱家。体陋形残身仪臭秽。诸有所说人不信受。言词粗矿亲友乖离。凡所陈说咸皆鄙俚悭贪嫉妒恶见炽然。诽谤正法毁辱贤圣。善现。是菩萨摩诃萨见此事已作是思惟。我当云何救济如是诸有情类。令其远离诸恶业果。既思惟已作是愿言。我当精勤不顾身命修行净戒波罗蜜多成熟有情严净佛土。令速圆满疾证无上正等菩提。我佛土中得无如是众恶业果诸有情类。一切有情皆行十善受长寿等胜妙果报。善现。是菩萨摩诃萨。由此净戒波罗蜜多速得圆满邻近无上正等菩提。
　　复次善现。有菩萨摩诃萨修行安忍波罗蜜多。见诸有情更相忿恚毁骂陵辱。刀杖瓦石拳杵块等互相残害。乃至断命恶心不舍。善现。是菩萨摩诃萨见此事已作是思惟。我当云何救济如是诸有情类令其远离如是诸恶。既思惟已作是愿言。我当精勤不顾身命修行安忍波罗蜜多。成熟有情严净佛土。令速圆满疾证无上正等菩提。我佛土中得无如是烦恼恶业诸有情类。一切有情展转相视。如父如母如兄如弟如姊如妹如男如女如友如亲。慈心相向互为饶益。善现。是菩萨摩诃萨由此安忍波罗蜜多速得圆满邻近无上正等菩提。
　　复次善现。有菩萨摩诃萨修行精进波罗蜜多。见诸有情懈怠懒惰。不勤精进弃舍三乘。亦不能修人天善业。善现。是菩萨摩诃萨见此事已作是思惟。我当云何救济如是诸有情类。令其远离懒惰懈怠。既思惟已作是愿言。我当精勤不顾身命修行精进波罗蜜多。成熟有情严净佛土。令速圆满疾证无上正等菩提。我佛土中得无如是懒惰懈怠诸有情类。一切有情精进勇猛。勤修善趣及三乘因。生天人中速证解脱。善现。是菩萨摩诃萨由此精进波罗蜜多速得圆满邻近无上正等菩提。
　　复次善现。有菩萨摩诃萨修行静虑波罗蜜多。见诸有情贪欲嗔恚惛沉睡眠掉举恶作疑盖所覆失念放逸。于四静虑及四无量四无色定尚不能修。况能修得出世间定。善现。是菩萨摩诃萨见此事已作是思惟。我当云何救济如是诸有情类。令其远离诸盖散动。既思惟已作是愿言。我当精勤不顾身命修行静虑波罗蜜多。成熟有情严净佛土。令速圆满疾证无上正等菩提。我佛土中得无如是具盖散动诸有情类。一切有情自在游戏静虑无量无色定等。善现。是菩萨摩诃萨由此静虑波罗蜜多速得圆满邻近无上正等菩提。
　　复次善现。有菩萨摩诃萨修行般若波罗蜜多。见诸有情愚痴恶慧。于世出世正见俱失。拨无善恶业及业果。执断执常执一执异俱不俱等种种邪法。善现。是菩萨摩诃萨见此事已作是思惟。我当云何救济如是诸有情类。令其远离恶见邪执既思惟已作是愿言。我当精勤不顾身命修行般若波罗蜜多。成熟有情严净佛土。令速圆满疾证无上正等菩提。我佛土中得无如是恶慧邪执诸有情类。一切有情成就正见。种种妙慧具足三明善现。是菩萨摩诃萨由此般若波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情三聚差别。一邪定聚。二正定聚。三不定聚。善现。是菩萨摩诃萨见此事已作是思惟。我当云何方便拔济诸有情类。令离邪定及不定聚。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无邪定及不定聚诸有情类。亦无如是。二聚名声。一切有情皆正定聚。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情堕三恶趣。一者地狱。二者傍生。三者鬼界。善现。是菩萨摩诃萨见此事已作是思惟。我当云何拔济如是诸有情类。令其永离三恶趣苦。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无地狱傍生鬼界。亦无如是三恶趣名。一切有情皆善趣摄。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情由恶业障所居大地高下不平。堆阜沟坑秽草株杌。毒刺荆棘不净充满。善现。是菩萨摩诃萨见此事已作是思惟。我当云何拔济如是诸有情类。令其永灭诸恶业障。所居之处地平如掌。无诸秽草株杌等事。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是诸杂秽业。所感大地有情居处其地平坦。园林池沼诸妙香华。间杂庄严甚可爱乐。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情薄福德故所居大地无诸珍宝。唯有种种土石瓦砾。善现。是菩萨摩诃萨见此事已作是思惟。我当云何拔济如是多罪少福诸有情类。令所居处丰饶珍宝。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是多罪少福诸有情类。金沙布地处处皆有吠琉璃等众妙珍奇。有情受用而无染著。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情凡所摄受多生恋著起诸恶事。善现。是菩萨摩诃萨见此事已作是思惟。我当云何拔济如是恶所摄受诸有情类。令其永离恋著恶业。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是恶所摄受诸有情类。一切有情于色等境都无摄受不生恋著。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情有四色类贵贱差别。一刹帝利。二婆罗门。三者吠舍。四戍达罗。善现。是菩萨摩诃萨见此事已作是思惟。我当云何方便拔济诸有情类。令无如是四种色类贵贱差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是四种色类贵贱差别。一切有情同一色类。皆悉尊贵人趣所摄。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情有下中上家族差别。善现。是菩萨摩诃萨见此事已作是思惟。我当云何方便拔济诸有情类。令无如是下中上品家族差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是下中上品家族差别。一切有情皆同上品。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情端正丑陋形色差别。善现。是菩萨摩诃萨见此事已作是思惟。我当云何方便拔济诸有情类。令无如是形色差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是形色差别诸有情类。一切有情皆真金色。端严殊妙众所乐见。成就第一圆满净色。善现。是菩萨摩诃萨由此六种波罗蜜多速得圆满邻近无上正等菩提。

　　　　大般若波罗蜜多经卷第三百三十



　　　　大般若波罗蜜多经卷第三百十一

　　　　三藏法师玄奘奉　诏译

　　初分愿行品第五十一之二

　　复次善现。有菩萨摩诃萨具修六种波罗蜜多。见诸有情系属主宰诸有所作不得自在。善现。是菩萨摩诃萨见此事已作是思惟。我当云何方便拔济诸有情类令得自在。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。得无主宰诸有所作皆得自在。乃至不见主宰形像。亦复不闻主宰名字。唯有如来应正等觉。以法统摄名为法王。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情诸趣差别。善现。是菩萨摩诃萨见此事已作是思惟。我当云何方便拔济诸有情类。令无善恶诸趣差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无善恶诸趣差别。乃至无有地狱傍生鬼界阿素洛人天名字。一切有情皆同一类等修一业。谓皆和合修行布施波罗蜜多。修行净戒安忍精进静虑般若波罗蜜多。安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。安住真如。安住法界法性不虚妄性不变异性平等性离生性法定法住实际虚空界不思议界。修行四念住。修行四正断四神足五根五力七等觉支八圣道支。安住苦圣谛。安住集灭道圣谛。修行四静虑。修行四无量四无色定。修行八解脱。修行八胜处九次第定十遍处。修行空解脱门。修行无相无愿解脱门。修行五眼。修行六神通。修行三摩地门。修行陀罗尼门。修行佛十力。修行四无所畏四无碍解大慈大悲大喜大舍十八佛不共法。修行无忘失法。修行恒住舍性。修行一切智。修行道相智一切相智。修行菩萨摩诃萨行。修行无上正等菩提。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情四生差别。一者卵生。二者胎生。三者湿生。四者化生。善现。是菩萨摩诃萨见此事已作是思惟。我当云何方便拔济诸有情类。令无如是四生差别。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。得无如是四生差别。诸有情类皆同化生。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情无五神通于所作事不得自在。善现。是菩萨摩诃萨见此事已作是思惟。我当云何方便拔济诸有情类。皆令获得五神通慧。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。五神通慧皆得自在。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情受用段食。身有种种大小便利。脓血臭秽深可厌舍。善现。是菩萨摩诃萨见此事已作是思惟。我当云何拔济如是受用段食诸有情类。令其身中无诸便秽。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。皆同受用妙法喜食。其身香洁无诸便秽。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情身无光明诸有所作须求外照。善现。是菩萨摩诃萨见此事已作是思惟。我当云何方便拔济诸有情类。令离如是无光明身。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类身具光明不假外照。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情所居之土。有昼有夜有月半月。时节岁数转变非恒。善现。是菩萨摩诃萨见此事已作是思惟。我当云何方便拔济诸有情类。令所居土无昼夜等诸变易事。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无昼夜及月半月时节岁数。乃至无有昼夜等名。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情寿量短促。善现。是菩萨摩诃萨见此事已作是思惟。我当云何方便拔济诸有情类。令离如是寿量短促。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类寿量长远劫数难知。善现。是菩萨摩诃萨由此六种波罗蜜多速得圆满邻近无上正等菩提复次善现。有菩萨摩诃萨具修六种波罗蜜多。见诸有情无众相好。善现。是菩萨摩诃萨见此事已作是思惟。我当云何方便拔济诸有情类令得相好。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类具三十二大士夫相八十随好圆满庄严。有情见之生净妙喜。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见有情类离诸善根。善现。是菩萨摩诃萨见此事已作是思惟。我当云何拔济如是诸有情类令具善根。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。一切成就胜妙善根。由此善根能办种种上妙供具供养诸佛。乘斯福力随所生处复能供养诸佛世尊。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情具身心病。身病有四。一者风病。二者热病。三者痰病。四者风等种种杂病。心病亦四。一者贪病。二者嗔病。三者痴病。四者慢等诸烦恼病。善现。是菩萨摩诃萨见此事已作是思惟。我当云何拔济如是身心病苦诸有情类。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。身心清净无诸病苦。乃至不闻风病热病痰病风等杂病之名。亦复不闻贪病嗔病痴病慢等烦恼病名。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情种种意乐。或有乐趣声闻乘者。或有乐趣独觉乘者。或有乐趣无上乘者。善现。是菩萨摩诃萨见此事已作是思惟。我当云何方便拔济诸有情类。令其弃舍乐趣声闻独觉乘意。唯令乐趣无上大乘。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。唯求无上正等菩提。不乐声闻独觉乘果。乃至无有二乘之名。唯闻大乘种种功德。善现。是菩萨摩诃萨由此六种波罗蜜多速得圆满邻近无上正等菩提。复次善现。有菩萨摩诃萨具修六种波罗蜜多。见诸有情起增上慢。未能真实离断生命谓我真实离断生命。未能真实离不与取离欲邪行谓我真实离不与取离欲邪行。未能真实离虚诳语谓我真实离虚诳语。未能真实离粗恶语离离间语离杂秽语谓我真实离粗恶语离离间语离杂秽语。未能真实离于贪欲谓我真实离于贪欲。未能真实离于嗔恚及离邪见谓我真实离于嗔恚及离邪见。未得初静虑谓得初静虑。未得第二第三第四静虑谓得第二第三第四静虑。未得空无边处定谓得空无边处定。未得识无边处无所有处非想非非想处定谓得识无边处无所有处非想非非想处定。未得慈无量谓得慈无量。未得悲喜舍无量谓得悲喜舍无量。未得神境智证通谓得神境智证通。未得天眼天耳他心宿住随念智证通谓得天眼天耳他心宿住随念智证通。未得不净观谓得不净观。未得慈悲念息缘起界差别观谓得慈悲念息缘起界差别观。未得止观地谓得止观地。未得种性地第八地见地薄地离欲地已办地谓得种性地第八地见地薄地离欲地已办地。未得独觉菩提谓得独觉菩提。未得布施波罗蜜多谓得布施波罗蜜多。未得净戒安忍精进静虑般若波罗蜜多谓得净戒安忍精进静虑般若波罗蜜多。未证内空谓证内空。未证外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。谓证外空乃至无性自性空。未证真如谓证真如。未证法界法性不虚妄性不变异性平等性离生性法定法住实际虚空界不思议界谓证法界乃至不思议界。未证苦圣谛谓证苦圣谛。未证集灭道圣谛谓证集灭道圣谛。未得四念住谓得四念住。未得四正断四神足五根五力七等觉支八圣道支谓得四正断乃至八圣道支。未得四静虑谓得四静虑。未得四无量四无色定谓得四无量四无色定。未得八解脱谓得八解脱。未得八胜处九次第定十遍处谓得八胜处九次第定十遍处。未得空解脱门谓得空解脱门。未得无相无愿解脱门谓得无相无愿解脱门。未得极喜地谓得极喜地。未得离垢地发光地焰慧地极难胜地现前地远行地不动地善慧地法云地谓得离垢地乃至法云地。未得五眼谓得五眼。未得六神通谓得六神通。未得三摩地门谓得三摩地门。未得陀罗尼门谓得陀罗尼门。未得佛十力谓得佛十力。未得四无所畏四无碍解大慈大悲大喜大舍十八佛不共法谓得四无所畏乃至十八佛不共法。未得无忘失法谓得无忘失法。未得恒住舍性谓得恒住舍性。未得一切智谓得一切智。未得道相智一切相智谓得道相智一切相智。未严净佛土谓严净佛土。未成熟有情谓成熟有情。未解世间工巧伎艺谓解世间工巧伎艺。未修菩萨摩诃萨行谓修菩萨摩诃萨行。未得无上正等菩提谓得无上正等菩提。善现。是菩萨摩诃萨见此事已作是思惟。我当云何拔济如是诸有情类。令其远离增上慢结。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中得无如是增上慢者。一切有情离增上慢。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情执著诸法。谓执著色。执著受想行识。执著眼处。执著耳鼻舌身意处。执著色处。执著声香味触法处。执著眼界。执著耳鼻舌身意界。执著色界。执著声香味触法界。执著眼识界。执著耳鼻舌身意识界。执著眼触。执著耳鼻舌身意触。执著眼触为缘所生诸受。执著耳鼻舌身意触为缘所生诸受。执著地界。执著水火风空识界。执著因缘性。执著等无间缘所缘缘增上缘性。执著无明。执著行识名色六处触受爱取有生老死。执著我。执著有情命者生者养者士夫补特伽罗意生儒童作者受者知者见者。执著布施波罗蜜多。执著净戒安忍精进静虑般若波罗蜜多。执著内空。执著外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。执著真如。执著法界法性不虚妄性不变异性平等性离生性法定法住实际虚空界不思议界。执著苦圣谛。执著集灭道圣谛。执著四念住。执著四正断四神足五根五力七等觉支八圣道支。执著四静虑。执著四无量四无色定。执著八解脱。执著八胜处九次第定十遍处。执著空解脱门。执著无相无愿解脱门。执著极喜地。执著离垢地发光地焰慧地极难胜地现前地远行地不动地善慧地法云地。执著五眼。执著六神通。执著三摩地门。执著陀罗尼门。执著佛十力。执著四无所畏四无碍解大慈大悲大喜大舍十八佛不共法。执著无忘失法。执著恒住舍性。执著一切智。执著道相智一切相智。执著预流果。执著一来不还阿罗汉果。执著独觉菩提。执著菩萨摩诃萨行。执著无上正等菩提。善现。菩萨摩诃萨见此事已作是思惟。我当云何拔济如是诸有情类令离执著。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。我佛土中诸有情类。无如是等种种执著。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见有如来应正等觉光明有量寿命有量。诸弟子众数有分限。善现。是菩萨摩诃萨见此事已作是思惟。我当云何得光明无量寿命无量。诸弟子众数无分限。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。尔时我身光明无量寿命无量。诸弟子众数无分限。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见有如来应正等觉所居佛土周圆有量。善现。是菩萨摩诃萨见此事已作是思惟。我云何得所居佛土周圆无量。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。十方各如殑伽沙数大千世界合为一土。我住其中说法教化无量无数无边有情。善现。是菩萨摩诃萨由此六种波罗蜜多速得圆满邻近无上正等菩提。
　　复次善现。有菩萨摩诃萨具修六种波罗蜜多。见诸有情生死长远。诸有情界其数无边善现。是菩萨摩诃萨见此事已作是思惟。生死边际犹如虚空。诸有情界亦复如是。虽无真实诸有情类流转生死或得涅槃。而诸有情妄执为有轮回生死受苦无边。我当云何方便拔济。既思惟已作是愿言。我当精勤不顾身命修行六种波罗蜜多。成熟有情严净佛土。令速圆满疾证无上正等菩提。为诸有情说无上法。皆令解脱生死大苦。亦令证知生死解脱都无所有皆毕竟空。善现。是菩萨摩诃萨。由此六种波罗蜜多速得圆满邻近无上正等菩提。

　　初分殑伽天品第五十二

　　尔时会中有一天女名殑伽天。从座而起。偏覆左肩右膝著地。合掌向佛白言。世尊。我当修行布施净戒安忍精进静虑般若波罗蜜多。成熟有情严净佛土。所求佛土如今如来应正等觉为诸大众于此般若波罗蜜多甚深经中所说土相一切具足。时殑伽天作是语已。即取种种金花银花水陆生花诸庄严具。及持金色天衣一双。恭敬至诚而散佛上。佛神力故上踊虚空婉转右旋。于佛顶上变成四柱四角宝台。绮饰庄严甚可爱乐。于是天女持此宝台。与诸有情平等共有回向无上正等菩提。尔时如来知彼天女志愿深广。即便微笑。诸佛法尔于微笑时有种种光从口而出。今佛亦尔。于其面门放种种光。青黄赤白红碧紫绿。遍照十方无量无边无数世界。还来此土现大神变。绕佛三匝入佛顶中。尔时阿难睹斯事已。从坐而起右膝著地。合掌向佛白言。世尊。何因何缘现此微笑。诸佛微笑非无因缘。佛告阿难。今此天女于未来世当得作佛。劫名星喻。佛号金花如来应正等觉明行圆满善逝世间解无上丈夫调御士天人师佛薄伽梵。阿难当知。今此天女即是最后所受女身。舍此身已便受男身。尽未来际不复作女。从此没已生于东方不动如来应正等觉甚可爱乐佛世界中。于彼佛所勤修梵行。此女彼界亦号金花。修诸菩萨摩诃萨行。阿难。此金花菩萨摩诃萨。于彼殁已复生他方。从一佛土至一佛土。于生生处常不离佛。如转轮王从一台观至一台观欢娱受乐。乃至命终足不履地。金花菩萨亦复如是。从一佛国往一佛国。乃至无上正等菩提。于生生中常不离佛。听受正法修菩萨行。尔时阿难窃作是念。金花菩萨当作佛时。亦应宣说甚深般若波罗蜜多。彼会菩萨摩诃萨众其数多少应如今佛菩萨众会。佛知其念告阿难言。如是如是如汝所念。金花菩萨当作佛时。亦为众会宣说如是甚深般若波罗蜜多。彼会菩萨摩诃萨众其数多少亦如今佛菩萨众会。阿难当知。是金花菩萨摩诃萨当作佛时。彼佛世界出家弟子其量甚多不可称数。谓不可数。若百若千若百千若俱胝若百俱胝若千俱胝若百千俱胝若那庾多若百那庾多若千那庾多若百千那庾多大苾刍众。但可总说无数无量无边百千俱胝那庾多大苾刍众。阿难当知。是金花菩萨摩诃萨当作佛时。其土无有如此般若波罗蜜多经中所说众多过患。尔时具寿阿难复白佛言。世尊。今此天女先于何佛已发无上正等觉心。种诸善根回向发愿。今得遇佛恭敬供养。而得受于不退转记。佛告阿难。今此天女于然灯佛。已发无上正等觉心。种诸善根回向发愿故。今遇我恭敬供养。而得受于不退转记。阿难当知。我于过去然灯佛所。以五茎花奉散彼佛回向发愿。然灯如来应正等觉。知我根熟而授我记。天女尔时闻佛授我大菩提记欢喜踊跃。即以金花奉散佛上。便发无上正等觉心。种诸善根回向发愿。使我来世于此菩萨当作佛时。亦如今佛现前授我大菩提记。故我今者与彼授记。具寿阿难闻佛所说欢喜踊跃。复白佛言。今此天女久为无上正等菩提植众德本。今得成熟佛为授记。佛告阿难。如是如是。今此天女久为无上正等菩提植众德本。今既成熟我为受记。

　　初分善学品第五十三之一

　　尔时具寿善现白佛言。世尊。行深般若波罗蜜多诸菩萨摩诃萨。云何习近空三摩地。云何入空三摩地。云何习近无相三摩地。云何入无相三摩地。云何习近无愿三摩地。云何入无愿三摩地。云何习近四念住。云何修四念住云何习近四正断四神足五根五力七等觉支八圣道支。云何修四正断乃至八圣道支。云何习近佛十力。云何修佛十力。云何习近四无所畏四无碍解大慈大悲大喜大舍十八佛不共法。云何修四无所畏乃至十八佛不共法。佛言。善现。行深般若波罗蜜多诸菩萨摩诃萨。应观色空。应观受想行识空。应观眼处空。应观耳鼻舌身意处空。应观色处空。应观声香味触法处空。应观眼界空。应观耳鼻舌身意界空。应观色界空。应观声香味触法界空。应观眼识界空。应观耳鼻舌身意识界空。应观眼触空。应观耳鼻舌身意触空。应观眼触为缘所生诸受空。应观耳鼻舌身意触为缘所生诸受空。应观地界空。应观水火风空识界空。应观无明空。应观行识名色六处触受爱取有生老死空。应观布施波罗蜜多空。应观净戒安忍精进静虑般若波罗蜜多空。应观内空空。应观外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空空。应观真如空。应观法界法性不虚妄性不变异性平等性离生性法定法住实际虚空界不思议界空。应观苦圣谛空。应观集灭道圣谛空。应观四静虑空。应观四无量四无色定空。应观八解脱空。应观八胜处九次第定十遍处空。应观四念住空。应观四正断四神足五根五力七等觉支八圣道支空。应观空解脱门空。应观无相无愿解脱门空。应观三乘菩萨十地空。应观五眼空。应观六神通空。应观佛十力空。应观四无所畏四无碍解大慈大悲大喜大舍十八佛不共法空。应观无忘失法空。应观恒住舍性空。应观一切智空。应观道相智一切相智空。应观一切陀罗尼门空。应观一切三摩地门空。应观预流果空。应观一来不还阿罗汉果空。应观独觉菩提空。应观一切菩萨摩诃萨行空。应观诸佛无上正等菩提空。应观有漏法空。应观无漏法空。应观世间法空。应观出世间法空。应观有为法空。应观无为法空。应观过去法空。应观未来现在法空。应观善法空。应观不善无记法空。应观欲界法空。应观色无色界法空。善现。是菩萨摩诃萨作是观时不令心乱。若心不乱则不见法。若不见法则不作证所以者何。善现。是菩萨摩诃萨。善学诸法自相皆空。无法可增无法可减。故于诸法不见不证。何以故。善现。于一切法胜义谛中能证所证证处证时。及由此证若合若离。皆不可得不可见故。时具寿善现白佛言。世尊。如佛所言。诸菩萨摩诃萨。于诸法空不应作证。世尊。云何诸菩萨摩诃萨住诸法空而不作证。佛言。善现。诸菩萨摩诃萨观法空时先作是念。我应观法诸相皆空。不应作证。我为学故观诸法空。不为证故观诸法空。今是学时非为证时。善现。是菩萨摩诃萨未入定位。系心于所缘。已入定时不系心于境。善现。是菩萨摩诃萨。于此时中。不退布施波罗蜜多不证漏尽。不退净戒安忍精进静虑般若波罗蜜多不证漏尽。不退内空不证漏尽。不退外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空不证漏尽。不退真如不证漏尽。不退法界法性不虚妄性不变异性平等性离生性法定法住实际虚空界不思议界不证漏尽。不退苦圣谛不证漏尽。不退集灭道圣谛不证漏尽。不退四静虑不证漏尽。不退四无量四无色定不证漏尽。不退八解脱不证漏尽。不退八胜处九次第定十遍处不证漏尽。不退四念住不证漏尽。不退四正断四神足五根五力七等觉支八圣道支不证漏尽。不退空解脱门不证漏尽。不退无相无愿解脱门不证漏尽。不退五眼不证漏尽。不退六神通不证漏尽。不退佛十力不证漏尽。不退四无所畏四无碍解大慈大悲大喜大舍十八佛不共法不证漏尽。不退无忘失法不证漏尽。不退恒住舍性不证漏尽。不退一切智不证漏尽。不退道相智一切相智不证漏尽。不退一切陀罗尼门不证漏尽。不退一切三摩地门不证漏尽。不退菩萨摩诃萨行不证漏尽。不退无上正等菩提不证漏尽。何以故。善现。是菩萨摩诃萨成就如是微妙大智。善住法空及一切种菩提分法。作如是念。今时应学非为证时。善现。是菩萨摩诃萨行深般若波罗蜜多应作是念。我于布施波罗蜜多。今时应学不应作证。我于净戒安忍精进静虑般若波罗蜜多。今时应学不应作证我于内空。今时应学不应作证。我于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。今时应学不应作证。我于真如。今时应学不应作证。我于法界法性不虚妄性不变异性平等性离生性法定法住实际虚空界不思议界。今时应学不应作证。我于苦圣谛。今时应学不应作证。我于集灭道圣谛。今时应学不应作证。我于四静虑。今时应学不应作证。我于四无量四无色定。今时应学不应作证。我于八解脱。今时应学不应作证。我于八胜处九次第定十遍处。今时应学不应作证。我于四念住。今时应学不应作证。我于四正断四神足五根五力七等觉支八圣道支。今时应学不应作证。我于空解脱门。今时应学不应作证。我于无相无愿解脱门。今时应学不应作证。我于五眼。今时应学不应作证。我于六神通。今时应学不应作证。我于佛十力。今时应学不应作证。我于四无所畏四无碍解大慈大悲大喜大舍十八佛不共法。今时应学不应作证。我于无忘失法。今时应学不应作证。我于恒住舍性。今时应学不应作证。我于一切智。今时应学不应作证。我于道相智一切相智。今时应学不应作证。我于一切陀罗尼门。今时应学不应作证。我于一切三摩地门。今时应学不应作证我于一切菩萨摩诃萨行。今时应学不应作证。我于无上正等菩提。今时应学不应作证。我今应学一切智智。不应证预流果。我今应学一切智智。不应证一来不还阿罗汉果。我今应学一切智智。不应证独觉菩提。

　　　　大般若波罗蜜多经卷第三百三十一



　　　　大般若波罗蜜多经卷第三百十二

　　　　三藏法师玄奘奉　诏译

　　初分善学品第五十三之二

　　善现。是菩萨摩诃萨行深般若波罗蜜多。应习近空三摩地。应安住空三摩地。应修行空三摩地。而于实际不应作证。应习近无相无愿三摩地。应安住无相无愿三摩地。应修行无相无愿三摩地。而于实际不应作证。应习近四念住。应安住四念住。应修行四念住。而于实际不应作证。应习近四正断四神足五根五力七等觉支八圣道支。应安住四正断乃至八圣道支。应修行四正断乃至八圣道支。而于实际不应作证。如是乃至应习近佛十力。应发趣佛十力。应修行佛十力。而于实际不应作证。应习近四无所畏四无碍解大慈大悲大喜大舍十八佛不共法。应发趣四无所畏乃至十八佛不共法。应修行四无所畏乃至十八佛不共法。而于实际不应作证。善现。是菩萨摩诃萨。虽习近空三摩地。安住空三摩地。修行空三摩地。而不证预流果。亦不证一来不还阿罗汉果。亦复不证独觉菩提。虽习近无相无愿三摩地。安住无相无愿三摩地。修行无相无愿三摩地。而不证预流果亦不证一来不还阿罗汉果。亦复不证独觉菩提。虽习近四念住。安住四念住。修行四念住。而不证预流果。亦不证一来不还阿罗汉果。亦复不证独觉菩提。虽习近四正断四神足五根五力七等觉支八圣道支。安住四正断乃至八圣道支。修行四正断乃至八圣道支。而不证预流果。亦不证一来不还阿罗汉果。亦复不证独觉菩提。善现。是菩萨摩诃萨。由此因缘。不堕声闻及独觉地。疾证无上正等菩提。
　　善现。譬如壮士威猛勇健形貌端严。见者欢喜具最清净圆满眷属。于诸兵法学至究竟。善持器仗安固不动。六十四能。十八明处。一切伎术无不善巧。众人钦仰皆悉敬伏。善事业故功少利多。由此诸人恭敬供养尊重赞叹。彼于尔时倍增喜跃。而自庆慰有因缘故。扶将老弱及诸眷属发趣他方。中路经过险难旷野。其间多有恶兽劫贼。怨家潜伏诸怖畏事。眷属小大无不惊惶。其人自恃威猛勇健。多诸伎术身意泰然。安慰父母并诸眷属。幸勿忧惧必令无苦。彼人于是以善巧术。将诸眷属到安隐处。既免危难欢娱受乐。然彼壮士于旷野中。恶兽怨贼无加害意。所以者何。自恃威勇具诸伎术无所畏故。善现。当知诸菩萨摩诃萨亦复如是。愍生死苦诸有情故。发趣无上正等菩提普缘有情起四无量住四无量俱行之心。精勤修习布施净戒安忍精进静虑般若波罗蜜多令速圆满。是菩萨摩诃萨于此六种波罗蜜多未圆满位。为欲修学一切智智不证漏尽。虽住空无相无愿解脱门。然不随其势力而转。亦不为彼障所牵夺。于解脱门亦不作证。由不证故不堕声闻及独觉地。必趣无上正等菩提善现。如坚翅鸟飞腾虚空。自在翱翔久不堕地。虽依空戏而不据空。亦不为空之所拘碍。善现。当知诸菩萨摩诃萨亦复如是。虽于空无相无愿解脱门数数习近安住修行。而不作证。由不证故。不堕声闻及独觉地。修佛十力四无所畏四无碍解大慈大悲大喜大舍十八佛不共法一切智智。若未圆满终不依空无相无愿三三摩地而证漏尽。
　　善现。譬如壮夫善闲射术。欲现己伎仰射虚空。为令空中箭不堕地。复以后箭射前箭筈。如是展转经于多时。箭箭相承不令堕落。若欲令堕便止后箭。尔时诸箭方顿堕落。善现。当知。诸菩萨摩诃萨亦复如是。行深般若波罗蜜多。方便善巧所摄受故。乃至无上正等菩提。因行善根未皆成熟。终不中道证于实际。若得无上正等菩提。因行善根一切成熟。尔时菩萨方证实际便得无上正等菩提。是故善现。诸菩萨摩诃萨行深般若波罗蜜多。皆应如是审谛观察。如前所说诸法实相尔时具寿善现白佛言。世尊。诸菩萨摩诃萨能为难事。虽学诸法真如法界法性不虚妄性不变异性平等性离生性法定法住实际虚空界不思议界。虽学诸法内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。虽学苦集灭道圣谛。虽学四念住四正断四神足五根五力七等觉支八圣道支。虽学空无相无愿解脱门。而于中道不堕声闻及独觉地退失无上正等菩提。世尊。是菩萨摩诃萨甚为希有。佛告善现。诸菩萨摩诃萨于诸有情誓不舍故。谓作是愿。若诸有情未得解脱。我终不舍所起加行。善现。诸菩萨摩诃萨愿力殊胜常作是念。一切有情若未解脱我终不舍。由起如是广大心故。于其中道必不退落。善现诸菩萨摩诃萨恒作是念。我不应舍一切有情必令解脱。然诸有情行不正法。我为度彼应数引发寂静空无相无愿解脱门。虽数引发而不取证。善现。是菩萨摩诃萨。成就善巧方便力故。虽数现起三解脱门。而于中间不证实际。乃至未得一切智智。要得无上正等菩提方乃取证。
　　复次善现。诸菩萨摩诃萨于甚深处常乐观察。谓乐观察内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦乐观察四念住四正断四神足五根五力七等觉支八圣道支及空无相无愿解脱门等皆自相空。善现。是菩萨摩诃萨作此观已生如是念。诸有情类由恶友力。于长夜中起我想执。有情想执。命者想执。生者想执。养者想执。士夫想执。补特伽罗想执。意生想执。儒童想执。作者想执。受者想执。知者想执。见者想执。由此想执行有所得。轮回生死受种种苦。为断有情如是想执。应趣无上正等菩提。为诸有情说深妙法。令断想执离生死苦。善现。是菩萨摩诃萨。尔时虽习空解脱门而不依此证于实际。虽习无相无愿解脱门亦不依此证于实际。以于实际不取证故。不堕预流一来不还阿罗汉果。亦复不堕独觉菩提。善现。是菩萨摩诃萨由如是念。行深般若波罗蜜多。成就善根不证实际。虽于实际未即作证。而不退失四静虑。亦不退失四无量四无色定。亦不退失四念住。亦不退失四正断四神足五根五力七等觉支八圣道支。亦不退失八解脱。亦不退失八胜处九次第定十遍处。亦不退失空解脱门。亦不退失无相无愿解脱门。亦不退失内空。亦不退失外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦不退失真如。亦不退失法界法性不虚妄性不变异性平等性离生性法定法住实际虚空界不思议界。亦不退失苦圣谛。亦不退失集灭道圣谛。亦不退失布施波罗蜜多。亦不退失净戒安忍精进静虑般若波罗蜜多。亦不退失五眼。亦不退失六神通。亦不退失一切陀罗尼门。亦不退失一切三摩地门。亦不退失佛十力。亦不退失四无所畏四无碍解十八佛不共法。亦不退失大慈大悲大喜大舍。亦不退失无忘失法。亦不退失恒住舍性。亦不退失一切智。亦不退失道相智一切相智。善现。是菩萨摩诃萨。尔时成就一切菩提分法。乃至证得无上正等菩提。于诸功德终不衰减。善现。是菩萨摩诃萨行深般若波罗蜜多。方便善巧所摄受故。刹那刹那白法增益。诸根猛利超过一切声闻独觉。
　　复次善现。若菩萨摩诃萨恒作是念。诸有情类于长夜中。其心常为四倒所倒。谓常想倒心倒见倒。若乐想倒心倒见倒。若我想倒心倒见倒。若净想倒心倒见倒。我为如是诸有情故。应趣无上正等菩提。修诸菩萨摩诃萨行。证得无上大菩提时。为诸有情说无倒法。谓说生死无常无乐无我无净。唯有涅槃寂静微妙。具足种种常乐我净真实功德。善现。是菩萨摩诃萨成就此念。行深般若波罗蜜多。方便善巧所摄受故。于佛十力四无所畏四无碍解大慈大悲大喜大舍十八佛不共法。若未圆满终不证入如来胜定。善现。是菩萨摩诃萨。尔时虽习空无相无愿解脱门入出自在。而于实际未即作证。乃至无上正等菩提。因行功德未善圆满不证实际及余功德。若得无上正等菩提乃可证得。善现。是菩萨摩诃萨。尔时虽于诸余功德修未圆满。而于无愿三摩地门修已圆满。
　　复次善现。若菩萨摩诃萨恒作是念。诸有情类于长夜中。行有所得谓执有我。或执有有情命者生者养者士夫补特伽罗意生儒童作者受者知者见者。或执有色。或执有受想行识。或执有眼处。或执有耳鼻舌身意处。或执有色处。或执有声香味触法处。或执有眼界。或执有耳鼻舌身意界。或执有色界。或执有声香味触法界。或执有眼识界。或执有耳鼻舌身意识界。或执有眼触。或执有耳鼻舌身意触。或执有眼触为缘所生诸受。或执有耳鼻舌身意触为缘所生诸受。或执有地界。或执有水火风空识界。或执有无明。或执有行识名色六处触受爱取有生老死。或执有十善业道。或执有四静虑。或执有四无量四无色定。或执有四摄事。我为如是诸有情故。应趣无上正等菩提。修诸菩萨摩诃萨行。证得无上大菩提时。令诸有情永断如是有所得执。善现。是菩萨摩诃萨成就此念。行深般若波罗蜜多。方便善巧所摄受故。于佛十力四无所畏四无碍解大慈大悲大喜大舍十八佛不共法。若未圆满不证实际。善现。是菩萨摩诃萨。尔时虽于无相无愿三摩地门非不修习。而但于空三摩地门修已圆满。
　　复次善现。若菩萨摩诃萨行深般若波罗蜜多。见诸有情由恶友力。长夜执著无量种相。所谓执著女相男相色相声相香相味相触相法相。恒作是念。我为如是诸有情类。应趣无上正等菩提。修诸菩萨摩诃萨行。证得无上大菩提时。令诸有情永无如是诸相执著。善现。是菩萨摩诃萨成就此念。行深般若波罗蜜多。方便善巧所摄受故。于佛十力四无所畏四无碍解大慈大悲大喜大舍十八佛不共法。若未圆满不证实际。善现。是菩萨摩诃萨。尔时虽于空无愿三摩地门非不修习。而于无相三摩地门修已圆满。
　　复次善现。若菩萨摩诃萨。已善修学布施净戒安忍精进静虑般若波罗蜜多。已善安住内空外空内外空空空大空胜义空有为空。无为空毕竟空无际空散空无变异空本性空自相空共相空一切法空不可得空无性空自性空无性自性空。已善安住真如法界法性不虚妄性不变异性平等性离生性法定法住实际虚空界不思议界。已善安住苦集灭道圣谛。已善修学四念住四正断四神足五根五力七等觉支八圣道支。已善修学空无相无愿解脱门。已善修学乃至佛十力四无所畏四无碍解大慈大悲大喜大舍十八佛不共法及余无量无边佛法。善现。是菩萨摩诃萨。成就如是功德智慧。若于生死发起乐想或说为乐。或于三界安住执著无有是处善现。若菩萨摩诃萨。已善修学菩提分法一切如来应正等觉及诸菩萨摩诃萨众法应试问。若菩萨摩诃萨欲证无上正等菩提。云何修学菩提分法。而不证空无相无愿无生无灭无作无为无性实际。由不证故不堕预流一来不还阿罗汉果独觉菩提。而勤修习甚深般若波罗蜜多常无所执。善现。是菩萨摩诃萨得此问时若作是答。诸菩萨摩诃萨欲证无上正等菩提。但应思惟空无相无愿无生无灭无作无为无性实际。及余一切菩提分法不应修学。善现。当知。是菩萨摩诃萨。未蒙如来应正等觉授于无上正等菩提不退转记。何以故。善现。是菩萨摩诃萨。未能开示记别显了住不退转位菩萨摩诃萨修学法相。善现。是菩萨摩诃萨得此问时若作是答。诸菩萨摩诃萨欲证无上正等菩提。应正思惟空无相无愿无生无灭无作无为无性实际。及余一切菩提分法亦应方便如前所说。善巧修学而不作证。善现。当知是菩萨摩诃萨。已蒙如来应正等觉授于无上正等菩提不退转记。何以故。善现。是菩萨摩诃萨。已能开示记别显了住不退转位菩萨摩诃萨修学法相。善现。若菩萨摩诃萨未能开示记别显了住不退转位菩萨摩诃萨修学法相。当知。是菩萨摩诃萨未善修学布施净戒安忍精进静虑般若波罗蜜多菩提分法。未入薄地未如诸余住不退转位菩萨摩诃萨。开示记别显了安住不退转地。善现。若菩萨摩诃萨已能开示记别显了住不退转位。菩萨摩诃萨修学法相。当知是菩萨摩诃萨。已善修学布施净戒安忍精进静虑般若波罗蜜多菩提分法。已入薄地。已如诸余住不退转位菩萨摩诃萨。开示记别显了安住不退转地。时具寿善现白佛言。世尊颇有未得不退转菩萨摩诃萨能作如是如实答不。佛言。善现。有菩萨摩诃萨。虽未得不退转。而能于此作如实答。善现。是菩萨摩诃萨。虽未得不退转。而能修习布施净戒安忍精进静虑般若波罗蜜多菩提分法。已得成熟觉慧猛利。若闻不闻能如实答。如不退转位菩萨摩诃萨。具寿善现复白佛言。世尊。多有菩萨摩诃萨修行无上正等菩提。少有能如实答。如不退转位菩萨摩诃萨。已善修治地。未善修治地。而安住故。佛言。善现。如是如是。如汝所说。何以故。善现。少有菩萨摩诃萨。得受如是不退转地微妙慧记。若有得受如是记者。皆能于此作如实答。善现。若能作此如实答者。当知是菩萨摩诃萨。善根明利世间天人阿素洛等不能破坏。
　　复次善现。若菩萨摩诃萨乃至梦中。亦不爱乐称赞声闻及独觉地。于三界法亦不举心爱乐称赞。常观诸法如梦如幻如响如像如光影如阳焰如变化事如寻香城。虽如是观察而不证实际。善现。当知是菩萨摩诃萨不退转相。
　　复次善现。若菩萨摩诃萨梦见如来应正等觉。有无量众无量百众无量千众无量百千众无量俱胝众无量百俱胝众无量千俱胝众无量百千俱胝众无量那庾多众无量百那庾多众无量千那庾多众无量百千那庾多众。谓苾刍苾刍尼。邬波索迦邬波斯迦。天龙药叉健达缚阿素洛揭路荼紧捺洛莫呼洛伽人非人等。恭敬围绕而为说法。既闻法已善解义趣。解义趣已精进修行。法随法行及和敬行并随法行。善现。当知是菩萨摩诃萨不退转相。
　　复次善现。若菩萨摩诃萨梦见如来应正等觉。具三十二大士夫相八十随好圆满庄严。圆光一寻周匝照曜。与苾刍众踊在空中。现大神通说正法要化作化事。令到他方无边佛土施作佛事。善现。当知是菩萨摩诃萨不退转相。
　　复次善现。若菩萨摩诃萨梦见狂贼破坏村城。或见火起焚烧聚落。或见虎狼师子猛兽毒蛇恶蝎欲来害身。或见怨家欲斩其首。或见父母兄弟姊妹妻子亲友临欲命终。或见自身寒热饥渴及余苦事之所逼恼。见如是等可怖畏事。不惊不惧亦不忧恼。从梦觉已即能思惟。三界虚假皆如梦见。我证无上大菩提时。为诸有情宣说三界一切虚妄皆如梦境。善现。当知是菩萨摩诃萨不退转相复次善现。若菩萨摩诃萨乃至梦中。见有地狱傍生鬼界诸有情类。便作是念。我当精勤修诸菩萨摩诃萨行。速趣无上正等菩提。愿得无上大菩提时。我佛土中无有地狱傍生鬼界诸有情类。乃至无有诸恶趣名。从梦觉已亦作是念。善现。当知是菩萨摩诃萨当作佛时。彼佛土中定无恶趣。何以故。善现。若梦若觉诸法无二无二分故。善现。当知是菩萨摩诃萨不退转相。
　　复次善现。若菩萨摩诃萨梦中见火烧地狱等诸有情类。或复见烧城邑聚落。便发誓愿。若我已受不退转记。当得无上正等菩提。愿此大火即时顿灭变为清凉。善现。此菩萨摩诃萨作是愿已。梦中见火即时灭者。当知是为不退转菩萨摩诃萨。作是愿已若火不灭。当知未得不退转地。善现。当知是菩萨摩诃萨不退转相。
　　复次善现。若菩萨摩诃萨觉时现见大火卒起。烧诸城邑或烧聚落。便作是念我在梦中或在觉位。曾见自有不退转地诸行状相未审虚实。若我所见是实有者。愿此大火即时顿灭变为清凉。善现。此菩萨摩诃萨作是誓愿发诚谛言。尔时大火即顿灭者。当知是为不退转菩萨摩诃萨。作是誓愿发诚谛言火不灭者。当知未得不退转地。善现。当知是菩萨摩诃萨不退转相。
　　复次善现。若菩萨摩诃萨觉时见火烧诸城邑或烧聚落。便作是念我在梦中或在觉位。曾见自有不退转地诸行状相。若我所见定是实有。必得无上大菩提者。愿此大火即时顿灭变为清凉。善现。是菩萨摩诃萨发此誓愿诚谛言已。尔时大火不为顿灭。然烧一家越置一家复烧一家。或烧一巷越置一巷复烧一巷。如是展转其火乃灭。善现。是菩萨摩诃萨应自了知决定已得不退转地。然被烧者由彼有情造作增长坏正法业。彼由此业先堕恶趣。无量劫中受正苦报。今生人趣受彼余殃。或由此业当堕恶趣。经无量劫受正苦报。今在人趣先现少殃。善现。当知是菩萨摩诃萨不退转相。
　　复次善现。由前所说种种因缘。知是不退转菩萨摩诃萨。复有成就诸行状相。知是不退转菩萨摩诃萨。当为汝说。汝应谛听。善现。答言。唯然愿说。佛告善现。若菩萨摩诃萨。见有男子或有女人。现为非人之所魅著。便作是念。若诸如来应正等觉。知我已得清净意乐。授我无上正等菩提不退转记。若我久发清净作意。求证无上正等菩提。远离声闻独觉意乐。不以声闻独觉。作意求证无上正等菩提。若我当来必得无上正等菩提。穷未来际利益安乐诸有情类。若十方界现在实有无量如来应正等觉。说微妙法利乐有情。彼诸如来应正等觉。无所不见。无所不知。无所不解。无所不证。现知见觉一切有情意乐差别。愿垂照察我心所念及诚谛言。若我实能修菩萨行。必得无上正等菩提。救拔有情生死苦者。愿是男子或此女人。不为非人之所扰恼。彼随我语即当舍去。善现。是菩萨摩诃萨作此语时。若彼非人不为去者。当知是菩萨摩诃萨。未蒙如来应正等觉曾授无上正等菩提不退转记。善现。是菩萨摩诃萨作此语时。若彼非人即为去者。当知是菩萨摩诃萨。已蒙如来应正等觉授彼无上正等菩提不退转记。善现。若菩萨摩诃萨成就如是诸行状相。当知是为不退转菩萨摩诃萨复次善现。有菩萨摩诃萨未善修学布施波罗蜜多。未善修学净戒安忍精进静虑般若波罗蜜多。未善安住内空。未善安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。未善安住真如。未善安住法界法性不虚妄性不变异性平等性离生性法定法住实际虚空界不思议界。未善安住苦圣谛。未善安住集灭道圣谛。未善修学四念住。未善修学四正断四神足五根五力七等觉支八圣道支。未善修学四静虑。未善修学四无量四无色定。未善修学八解脱。未善修学八胜处九次第定十遍处。未善修学空解脱门。未善修学无相无愿解脱门。未善修学陀罗尼门。未善修学三摩地门。未入菩萨正性离生。未具修习一切佛法。远离菩萨方便善巧。未免恶魔之所恼乱。于诸魔事未能觉了。不自度量善根厚薄。学诸菩萨发诚谛言便为恶魔之所诳惑。善现。是菩萨摩诃萨。见有男子或有女人。现为非人之所魅著。即便轻尔发诚谛言。若我已从过去诸佛。受得无上正等菩提不退转记。令是男子或此女人。不为非人之所扰恼。彼随我语速当舍去。善现。是菩萨摩诃萨作此语已。尔时恶魔为惑乱故。即便驱逼非人令去。所以者何。善现。恶魔威力胜彼非人。是故非人受魔教敕即便舍去。善现。是菩萨摩诃萨见此事已。欢喜踊跃作是念言。非人今去是吾威力。所以者何。非人随我所发誓愿。即便放此男子女人无别缘故。善现。是菩萨摩诃萨不能觉知恶魔所作。谓是己力妄生欢喜。恃此轻弄诸余菩萨。言我已从过去诸佛。受得无上正等菩提不退转记。所发誓愿皆不唐捐汝等未蒙诸佛授记。不应相学发诚谛言。设有要期必空无果。善现。是菩萨摩诃萨轻弄毁訾诸菩萨故妄恃少能。于诸功德生长多种增上慢故。远离无上正等菩提。不能证得一切智智。善现。是菩萨摩诃萨以无善巧方便力故。生长多品增上慢故。轻蔑毁訾诸菩萨故。虽勤精进而堕声闻或独觉地。善现。是菩萨摩诃萨薄福德故。所作善业发诚谛言皆起魔事。善现。是菩萨摩诃萨不能亲近供养恭敬尊重赞叹。诸善知识。不能请问得不退转菩萨行相。不能咨受诸恶魔军。所作事业由斯魔缚转复坚牢。所以者何。善现。是菩萨摩诃萨不久修行布施净戒安忍精进静虑般若波罗蜜多。乃至远离方便善巧故。为恶魔之所扰乱。是故善现。诸菩萨摩诃萨应善觉知种种魔事。
　　尔时具寿善现即白佛言。世尊。云何菩萨摩诃萨不久修行布施净戒安忍精进静虑般若波罗蜜多。不久安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不久安住真如法界法性不虚妄性不变异性平等性离生性法定法住实际虚空界不思议界。不久安住苦集灭道圣谛。不久修行四念住四正断四神足五根五力七等觉支八圣道支。不久修行四静虑四无量四无色定。不久修行八解脱八胜处九次第定十遍处。不久修行空无相无愿解脱门。不久修行陀罗尼门三摩地门。未入菩萨正性离生。未具修行一切佛法。远离菩萨方便善巧。为诸恶魔之所扰乱。佛言。善现。恶魔变作种种形像。至此菩萨摩诃萨前方便诳言。咄善男子。汝自知不。过去诸佛已曾授汝大菩提记。汝于无上正等菩提决定当得。不复退转。汝身名某。父母名某。兄弟名某。姊妹名某。亲友眷属乃至七世父母宗亲各名为某。汝身生在某方某国某城某邑某聚落中。汝在某年某月某日某时某宿相王中生。善现。如是恶魔若见此菩萨心行柔软根性迟钝便诈记言。汝于先世亦心行柔软根性迟钝。如是恶魔若见此菩萨心行刚强根性猛利。便诈记言。汝于先世亦心行刚强根性猛利。如是恶魔若见此菩萨居阿练若。或居冢间。或居露地。或居树下。或常乞食。或一受食。或一坐食。或一钵食。或粪扫衣。或但三衣。或常坐不卧。或好旧敷具。或少欲。或喜足。或乐远离。或具正念。或乐静定。或具妙慧。或不重利养。或不贵名誉。或好廉俭不涂其足。或减睡眠。或不掉举。或好少言。或乐软语。如是恶魔见此菩萨种种行已。便诈记言。汝于先世。已曾如是居阿练若。或居冢间。广说乃至少言软语。所以者何。汝今成就如是种种杜多功德。世间共见。汝于先世。决定亦有如是种种殊胜功德。应自庆慰勿得自轻。善现。是菩萨摩诃萨闻此恶魔说其先世并当来世有胜功德。及说现在自身亲族名字差别生处生时。兼赞种种杜多功德。闻已欢喜心生憍慢。凌蔑毁骂诸余菩萨。善现。尔时恶魔知此菩萨其心暗钝。复告之言。汝有如是功德相状。过去如来应正等觉定已授汝大菩提记。汝于无上正等菩提。必当证得不复退转。善现。是时恶魔为扰乱故。或矫现作出家形像。或矫现作在家形像。或矫现作父母形像。或矫现作兄弟形像。或矫现作姊妹形像。或矫现作亲友形像。或矫现作梵志形像。或矫现作师范形像。或矫现作天龙药叉人非人等种种形像。至此菩萨摩诃萨所。作如是言。过去如来应正等觉久已授汝大菩提记。汝于无上正等菩提。决定当得不复退转。何以故。诸不退转位菩萨摩诃萨功德相状汝皆具有。应自尊重勿生犹豫。善现。如我所说实得不退转菩萨摩诃萨诸行状相。是菩萨摩诃萨怀增上慢实皆非有。善现。当知是菩萨摩诃萨。魔所执持为魔所魅。何以故。是菩萨摩诃萨。于得不退转菩萨摩诃萨诸行状相实皆未有。但闻恶魔说其功德及说名字生处生时少分似实。便生憍慢轻弄毁骂诸余菩萨。是故善现。若菩萨摩诃萨欲得无上正等菩提。应善觉知如是魔事。

　　　　大般若波罗蜜多经卷第三百三十二



　　　　大般若波罗蜜多经卷第三百十三

　　　　三藏法师玄奘奉　诏译

　　初分善学品第五十三之三

　　复次善现。有菩萨摩诃萨。魔所执持为魔所魅。但闻名字妄生执著。所以者何。善现。是菩萨摩诃萨先未修学布施净戒安忍精进静虑般若波罗蜜多。先未安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。先未安住真如法界法性不虚妄性不变异性平等性离生性法定法住实际虚空界不思议界。先未安住苦集灭道圣谛。先未修学四念住四正断四神足五根五力七等觉支八圣道支。先未修学四静虑四无量四无色定。先未修学八解脱八胜处九次第定十遍处。先未修学空无相无愿解脱门。先未修学菩萨十地。先未修学五眼六神通。先未修学陀罗尼门三摩地门。先未修学佛十力四无所畏四无碍解大慈大悲大喜大舍十八佛不共法。先未修学无忘失法恒住舍性。先未修学一切智道相智一切相智。先未修学一切菩萨摩诃萨行。先未修学诸佛无上正等菩提。由此因缘令魔得便。善现。是菩萨摩诃萨不能了知蕴魔行相。不能了知死魔行相。不能了知天魔行相。不能了知烦恼魔行相。由此因缘令魔得便。善现。是菩萨摩诃萨不了知色。不了知受想行识。不了知眼处。不了知耳鼻舌身意处。不了知色处。不了知声香味触法处。不了知眼界。不了知耳鼻舌身意界。不了知色界。不了知声香味触法界。不了知眼识界。不了知耳鼻舌身意识界。不了知眼触。不了知耳鼻舌身意触。不了知眼触为缘所生诸受。不了知耳鼻舌身意触为缘所生诸受。不了知地界。不了知水火风空识界。不了知无明。不了知行识名色六处触受爱取有生老死。不了知布施波罗蜜多。不了知净戒安忍精进静虑般若波罗蜜多。不了知内空。不了知外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不了知真如。不了知法界法性不虚妄性不变异性平等性离生性法定法住实际虚空界不思议界。不了知四念住。不了知四正断四神足五根五力七等觉支八圣道支。不了知苦圣谛。不了知集灭道圣谛。不了知四静虑。不了知四无量四无色定。不了知八解脱。不了知八胜处九次第定十遍处。不了知空解脱门。不了知无相无愿解脱门。不了知十地。不了知五眼。不了知六神通。不了知三摩地门。不了知陀罗尼门。不了知佛十力。不了知四无所畏四无碍解大慈大悲大喜大舍十八佛不共法。不了知预流果。不了知一来不还阿罗汉果。不了知独觉菩提。不了知一切智。不了知道相智一切相智。亦不了知有情诸法名字实相。由此因缘令魔得便。方便化作种种形像。语此菩萨摩诃萨言。汝所修行愿行已满。当证无上正等菩提。汝成佛时当得如是殊胜功德尊贵名号。善现。谓彼恶魔知此菩萨长夜思愿。我成佛时当得如是功德名号。随其思愿而记说之。善现。时此菩萨远离般若波罗蜜多无巧便故。闻魔记说作是念言。奇哉是人。为我记说。当得成佛功德名号。与我长夜思愿相应。由此故知过去诸佛必已授我大菩提记。我于无上正等菩提。决定当得不复退转。我成佛时必定当得如是功德尊贵名号。善现。是菩萨摩诃萨如是恶魔或魔眷属。或魔所执诸沙门等。记说当来成佛名号。如是如是慢心转增。我于未来定当作佛。获得如是功德名号。诸余菩萨无与我等。善现。如我所说已得不退转菩萨摩诃萨诸行状相。此菩萨摩诃萨皆未成就。但闻魔说成佛虚名。便生傲慢。轻弄毁蔑诸余菩萨摩诃萨众。善现。是菩萨摩诃萨。由起傲慢轻弄毁蔑诸余菩萨摩诃萨故。远离无上正等菩提。善现。是菩萨摩诃萨。远离般若波罗蜜多无巧便故。弃善友故。常为恶友所摄受故。当堕声闻或独觉地。善现。是菩萨摩诃萨。或有此身还得正念。至诚悔过舍旧慢心。数数亲近供养恭敬尊重赞叹真胜善友。彼虽流转生死多时。而后还依甚深般若波罗蜜多。渐次修学当证无上正等菩提。善现。是菩萨摩诃萨。若有此身不得正念。不能悔过。不舍慢心。不欲亲近供养恭敬尊重赞叹真胜善友。彼定流转生死多时。后虽精进修诸善业。而堕声闻或独觉地。善现。譬如苾刍求声闻者。于四重罪若随犯一。便非沙门非释迦子。彼于现在定不能得预流一来不还应果。善现。妄执虚名菩萨亦尔。但闻魔记成佛空名便起慢心。轻弄毁蔑诸余菩萨摩诃萨众。当知此罪过。彼苾刍所犯四重无量倍数。善现。置彼苾刍所犯四重。此菩萨罪过五无间亦无量倍。所以者何。善现。是菩萨摩诃萨实不成就殊胜功德。闻恶魔说成佛名号。便自傲慢轻余菩萨。是故此罪过五无间。是故善现。若菩萨摩诃萨。欲得无上正等菩提。应善觉知如是记说。虚名号等微细魔事。
　　复次善现。有菩萨摩诃萨。隐在山林空泽旷野。独居宴坐修远离行。时有恶魔。来到其所。恭敬赞叹远离功德。谓作是言。善哉大士。能修如是远离之行。此远离行一切如来应正等觉共所称赞。天帝释等诸天神仙。皆共守护供养尊重应常住此勿往余处。善现。我不赞叹诸菩萨摩诃萨。居阿练若旷野山林。宴坐思惟修远离行。尔时善现白佛言。世尊。诸菩萨摩诃萨。应修何等余远离行。而佛不赞居阿练若旷野山林离诸卧具思惟宴坐远离功德。唯愿为说。诸菩萨摩诃萨胜远离行。佛言。善现。诸菩萨摩诃萨。若居山林空泽旷野阿练若处。若居城邑聚落王都諠杂之处。但能远离烦恼恶业。远离声闻独觉作意。勤修般若波罗蜜多。及修诸余殊胜功德。是名菩萨真远离行。善现。此远离行一切如来应正等觉共所称赞。此远离行一切如来应正等觉共所开许。善现。此远离行诸菩萨摩诃萨常应修学。若昼若夜。应正思惟精进修行此远离法。是名菩萨修远离行。善现。此远离行不杂声闻独觉作意。不杂一切烦恼恶业。离诸諠杂毕竟清净。令诸菩萨速证无上正等菩提。利乐有情穷未来际。常无断尽。善现。恶魔所赞隐在山林空泽旷野阿练若处。远离卧具独居宴坐非诸菩萨胜远离行。何以故。善现。彼远离行犹有諠杂。谓彼或杂恶业烦恼。或杂声闻独觉作意。于深般若波罗蜜多不能精勤信受修学。不能圆满一切智智。善现。有菩萨摩诃萨虽勤修习恶魔所赞远离行法。而起傲慢不清净心。轻弄毁蔑诸余菩萨摩诃萨众。谓有菩萨摩诃萨众。虽居城邑聚落王都。而心清净。不杂种种烦恼恶业。不杂声闻独觉作意。精勤修习布施净戒安忍精进静虑般若波罗蜜多。精勤安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。精勤安住真如法界法性不虚妄性不变异性平等性离生性法定法住实际虚空界不思议界。精勤安住苦集灭道圣谛。精勤修习四念住四正断四神足五根五力七等觉支八圣道支。于四静虑四无量四无色定五神通等世间功德修已圆满。精勤修习空无相无愿解脱门。精勤修习五眼六神通。精勤修习陀罗尼门三摩地门。精勤修习佛十力四无所畏四无碍解大慈大悲大喜大舍十八佛不共法。精勤修习无忘失法恒住舍性。精勤修习一切智道相智一切相智。严净佛土成熟有情。虽居愦闹而心寂静。恒勤修习胜远离行。彼于如是真净菩萨摩诃萨众。心生憍慢轻弄毁訾诽谤凌蔑。善现。是菩萨摩诃萨远离般若波罗蜜多无巧便故。设居旷野百逾缮那。其中绝无诸恶禽兽蛇蝎盗贼。唯有神鬼逻刹娑等游止其中。彼居如是阿练若处。虽经一岁或经十岁或经百岁或经千岁。或经百千岁。或经俱胝岁或经百俱胝岁。或经千俱胝岁。或经百千俱胝岁。或复过此修远离行。而不了知诸菩萨摩诃萨真远离行。谓诸菩萨摩诃萨众。虽居愦闹而心寂静。远离种种烦恼恶业。发趣无上正等菩提。远离声闻独觉作意。是菩萨摩诃萨虽居旷野经历多时。而杂声闻独觉作意。乐著声闻独觉地法。依止彼法修远离行。复于此行深生爱著。善现。彼虽如是修远离行。而不称顺诸如来心。善现。我所称赞诸菩萨摩诃萨真远离行。是菩萨摩诃萨都不成就。彼于真胜远离行中亦不见有相似行相。所以者何。彼于如是真远离行不生爱乐。但乐修行声闻独觉空远离行。善现。是菩萨摩诃萨修不真胜远离行时。魔来空中欢喜赞叹。告言。大士。善哉善哉。汝能修行真远离行。此远离行一切如来应正等觉共所称赞。汝于此行精勤修习。速证无上正等菩提。善现。是菩萨摩诃萨执著如是声闻独觉远离行法以为最胜。轻弄毁蔑住菩萨乘。虽居愦闹而心寂静成调善法诸苾刍等言。彼不能修远离行。身居愦闹心不寂静。善现。是菩萨摩诃萨。于诸如来应正等觉。共所称赞住真远离行。菩萨摩诃萨轻弄毁蔑。谓居愦闹心不寂静。不能修行真远离行。于诸如来应正等觉所不称赞。住真諠杂行菩萨摩诃萨尊重赞叹。谓不諠杂其心寂静。能正修行真远离行。善现。是菩萨摩诃萨于应亲近供养恭敬如大师者。而不亲近供养恭敬反生轻蔑。于应远离不应承事如恶友者。而不远离供养恭敬如事大师。善现。是菩萨摩诃萨远离般若波罗蜜多无巧便故。妄生执著所以者何。彼作是念。我所修行是真远离。故为非人称赞护念。居城邑者身心扰乱。谁当护念恭敬称美。善现。是菩萨摩诃萨由此因缘心多傲慢。轻弄毁蔑诸余菩萨摩诃萨众。烦恼恶业昼夜增长。善现。当知是菩萨摩诃萨。于诸菩萨。为旃荼罗秽污菩萨摩诃萨众。虽似菩萨摩诃萨相。而是天上人中大贼。诳惑天人阿素洛等。其身虽服沙门法衣。而心常怀盗贼意乐。诸有发趣菩萨乘者。不应亲近供养恭敬尊重赞叹如是恶人。何以故。善现。当知是人怀增上慢。外似菩萨内多烦恼。是故善现。若菩萨摩诃萨。真实不舍一切智智。不舍无上正等菩提。深心求证一切智智。求证无上正等菩提。普为利乐诸有情者。不应亲近供养恭敬尊重赞叹如是恶人。善现。诸菩萨摩诃萨。常应精进修自事业。厌离生死不著三界。于彼恶贼旃荼罗人。应常发心慈悲喜舍。应作是念。我不应起如彼恶人所起过患。设当失念如彼暂起。即应觉知速令除灭。善现。诸菩萨摩诃萨欲证无上正等菩提。应善觉知如是魔事。应勤精进远离除灭如彼菩萨所起过患。
　　复次善现。若菩萨摩诃萨增上意乐。欲证无上正等菩提。常应亲近供养恭敬尊重赞叹真胜善友。时具寿善现白佛言。世尊。何等名为诸菩萨摩诃萨真胜善友。佛言。善现。一切如来应正等觉是菩萨摩诃萨真胜善友。一切菩萨摩诃萨亦是菩萨摩诃萨真胜善友。诸有声闻及余善士能为菩萨摩诃萨众。宣说开示分别显了布施净戒安忍精进静虑般若波罗蜜多相应之法令易解者。当知亦是菩萨摩诃萨真胜善友。善现。当知布施波罗蜜多是菩萨摩诃萨真胜善友。净戒安忍精进静虑般若波罗蜜多亦是菩萨摩诃萨真胜善友。善现。当知四念住是菩萨摩诃萨真胜善友。四正断四神足五根五力七等觉支八圣道支亦是菩萨摩诃萨真胜善友。善现。当知四静虑是菩萨摩诃萨真胜善友。四无量四无色定亦是菩萨摩诃萨真胜善友。善现。当知八解脱是菩萨摩诃萨真胜善友。八胜处九次第定十遍处亦是菩萨摩诃萨真胜善友。善现。当知空解脱门是菩萨摩诃萨真胜善友。无相无愿解脱门亦是菩萨摩诃萨真胜善友。善现。当知极喜地是菩萨摩诃萨真胜善友。离垢地发光地焰慧地极难胜地现前地远行地不动地善慧地法云地亦是菩萨摩诃萨真胜善友。善现。当知五眼是菩萨摩诃萨真胜善友。六神通亦是菩萨摩诃萨真胜善友。善现。当知三摩地门是菩萨摩诃萨真胜善友。陀罗尼门亦是菩萨摩诃萨真胜善友。善现。当知佛十力是菩萨摩诃萨真胜善友。四无所畏四无碍解大慈大悲大喜大舍十八佛不共法亦是菩萨摩诃萨真胜善友。善现。当知无忘失法是菩萨摩诃萨真胜善友。恒住舍性亦是菩萨摩诃萨真胜善友。善现。当知永断一切烦恼习气是菩萨摩诃萨真胜善友。善现。当知一切智是菩萨摩诃萨真胜善友。道相智一切相智亦是菩萨摩诃萨真胜善友。善现。当知一切菩萨摩诃萨行是菩萨摩诃萨真胜善友。诸佛无上正等菩提亦是菩萨摩诃萨真胜善友。善现。当知苦圣谛是菩萨摩诃萨真胜善友。集灭道圣谛亦是菩萨摩诃萨真胜善友。善现。当知诸法缘性是菩萨摩诃萨真胜善友。诸缘起支亦是菩萨摩诃萨真胜善友。善现。当知内空是菩萨摩诃萨真胜善友。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦是菩萨摩诃萨真胜善友。善现。当知真如是菩萨摩诃萨真胜善友。法界法性不虚妄性不变异性平等性离生性法定法住实际虚空界不思议界亦是菩萨摩诃萨真胜善友。
　　善现。当知布施波罗蜜多与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。净戒安忍精进静虑般若波罗蜜多亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知四念住与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。四正断四神足五根五力七等觉支八圣道支亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知四静虑与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。四无量四无色定亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室。为宅。为洲为渚。为归为趣。为父为母。善现。当知八解脱与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。八胜处九次第定十遍处亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知空解脱门与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。无相无愿解脱门亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知极喜地与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。离垢地发光地焰慧地极难胜地现前地远行地不动地善慧地法云地亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。
　　善现。当知五眼与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。六神通亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知三摩地门与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。陀罗尼门亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知佛十力与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。四无所畏四无碍解大慈大悲大喜大舍十八佛不共法亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知无忘失法与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。恒住舍性亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知永断一切烦恼习气与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知一切智与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。道相智一切相智亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。善现。当知一切菩萨摩诃萨行与诸菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。诸佛无上正等菩提亦与菩萨摩诃萨众。为师为导。为明为炬。为灯为照。为解为觉。为智为慧。为救为护。为室为宅。为洲为渚。为归为趣。为父为母。
</div>
    <div class="pagination">
<a href="大般若波罗蜜多经_page69.html">上一页</a><span>...</span><a href="大般若波罗蜜多经_page65.html">65</a><a href="大般若波罗蜜多经_page66.html">66</a><a href="大般若波罗蜜多经_page67.html">67</a><a href="大般若波罗蜜多经_page68.html">68</a><a href="大般若波罗蜜多经_page69.html">69</a><span class="current-page">70</span><a href="大般若波罗蜜多经_page71.html">71</a><a href="大般若波罗蜜多经_page72.html">72</a><a href="大般若波罗蜜多经_page73.html">73</a><a href="大般若波罗蜜多经_page74.html">74</a><a href="大般若波罗蜜多经_page75.html">75</a><span>...</span><a href="大般若波罗蜜多经_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
