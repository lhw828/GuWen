<!DOCTYPE html>
<html>
<head>
    <meta charset="UTF-8">
    <title>佛说最上根本大乐金刚不空三昧大教王经 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说最上根本大乐金刚不空三昧大教王经 - 第 1 页/共 21 页</h1>
    <div class="content">  佛说最上根本大乐金刚不空三昧大教王经
　　宋 法贤译




　　　　佛说最上根本大乐金刚不空三昧大教王经卷第一

　　　　西天译经三藏朝奉大夫试光禄卿明教大师臣法贤奉　诏译

　　大三昧金刚真实理仪轨分第一

　　如是我闻：
　　一时世尊大毗卢遮那佛，在他化自在天宫，而彼天宫众宝所成，悬铃璎珞幢幡珠珍种种宝盖，如是庄严，遍满虚空。是佛世尊安住诸佛金刚三昧智众圣之尊，戴诸佛冠受三界法王灌顶，成就诸佛一切智智，是最相应自在无碍，具诸佛平等印，善作种种事业，尽诸众生界圆满一切愿，三界平等究竟法身，摄诸如来金刚三业，诸佛称赞。是大慈悲大毗卢遮那如来，与八俱胝大菩萨俱，其名曰：金刚手菩萨摩诃萨、观自在菩萨摩诃萨、虚空藏菩萨摩诃萨、金刚拳菩萨摩诃萨、妙吉祥菩萨摩诃萨、同心生转法轮菩萨摩诃萨、誐誐那巘惹菩萨摩诃萨、降诸魔菩萨摩诃萨，如是诸大菩萨众而共围绕，宣说一切清净法门，初中后善，文义深远，纯一无杂，具足圆满。所谓：妙乐清净句是即菩提句；贪欲清净句是即菩提句；亲法清净句是即菩提句；一切富乐清净句是即菩提句；见清净句是即菩提句；爱乐清净句是即菩提句；染法清净句是即菩提句；庄严清净句是即菩提句；悦意清净句是即菩提句；明照清净句是即菩提句；身清净句是即菩提句；色清净句是即菩提句；声清净句是即菩提句；香清净句是即菩提句；味清净句是即菩提句；触清净句是即菩提句。所以者何？诸法自性清净亦复如是。诸法自性清净故，般若波罗蜜多亦清净。
　　佛告金刚手菩萨：“若人得闻此一切清净法门般若波罗蜜多者，是人即得销除诸障，谓：烦恼障、法障、业障，诸障道法悉皆销灭，设造地狱之业亦不复受，所有苦恼于刹那顷灭尽无余，速能至于菩提道场。若人受持读诵记念思惟，是人现世得一切法平等三摩地，得一切法自在，获一切爱乐适悦，历十六大菩萨生而成正觉。”
　　尔时世尊大毗卢遮那佛，欲令宣说诸佛最上大乘三昧法，金刚界等一切曼拏罗最上之法，一切有情最胜法，尽无尽调伏法，一切义成就法，金刚手大三昧法，无量秘密众妙法。如是等法，是般若波罗蜜多清净法门。
　　尔时大毗卢遮那佛，先现微笑，左作高举势，戏掷金刚杵。复以金刚杵作钩召势，安于本心，说大乐不空金刚本心真理三昧明曰：
　　“吽(引)”
　　说此明时，所有三界一切佛刹，一切如来及诸菩萨悉皆悦乐，钩召入大毗卢遮那佛大曼拏罗中，住佛三昧，皆悉敬爱，所有一切成就法皆令成就。
　　尔时世尊大毗卢遮那佛，结大乐金刚印已，即入一切如来秘密金刚三摩地。从定出已，告金刚手菩萨言：“汝今宣说曼拏罗法。”是时金刚手菩萨受佛旨已，即入大秘密金刚三昧出生曼拏罗安想智印三摩地。从定出已，说大三昧真实之理金刚安想大曼拏罗法。即说颂曰：
　　“我今依佛旨，　　略说曼拏罗，
　　三昧真实理，　　金刚安想法。
　　四方与四隅，　　宝装四门楼，
　　尾提炽盛光，　　曼拏罗周围。
　　四隅门左右，　　安置半月相。
　　种种宝严饰，　　悬铃珠璎珞，
　　宝盖及幢幡，　　明镜众花鬘，
　　安外曼拏罗。　　内置八辐轮，
　　分列八尊位，　　中位金刚手，
　　是名金刚轮。　　于此曼拏罗，
　　依法安尊像，　　月色及月相，
　　炽盛光普照。　　手持金刚杵，
　　而现高举势，　　处于莲华座。
　　周匝金刚围，　　炽盛光焰照，
　　持本尊心明，　　想起曼拏罗，
　　乃至诸贤圣，　　亦持本心明，
　　依金刚出生，　　宝像及画像，
　　安本尊周匝。　　先于中尊前，
　　安金刚萨埵，　　身相红白色，
　　顶戴诸佛冠，　　手执金刚杵，
　　现大钩召势。　　于右边安置，
　　枳里枳罗尊，　　身色如大日，
　　众宝严身相。　　于后复安置，
　　念金刚大尊，　　其身青白色，
　　手持摩竭幢。　　于左边安置，
　　金刚拳大尊，　　身如紫金色，
　　二手金刚拳。　　四隅安四尊，
　　执持花幖帜，　　莲钵与佛顶。
　　外曼拏罗隅，　　安祢嚩建拏，
　　四门各中间，　　或像或幖帜。
　　内曼拏罗位，　　安金刚手等，
　　尽彼金刚轮，　　遍满佛世尊。
　　复外曼拏罗，　　安欲界天众，
　　前置三界主，　　谓释梵自在。
　　依如是等仪，　　作曼拏罗法。

　　“复说入曼拏罗仪轨。当依法选择，是大金刚阿阇梨入于道场。夫阿阇梨者，须善一切曼拏罗仪，知一切三昧法，于诸法相善能了知，于诸轨仪悉能成就，常自安想金刚手尊，备受一切灌顶法，通达一切智，了种种供养事，善知世出世间曼拏罗法，已成诸密印，结印皆成就。设误有过，常在三昧所作现前，不经师受而自了知，一切供养。如上诸相今略说之。
　　“若金刚阿阇梨，心所愿求最上成就法，现世皆得，乃至菩萨及一切智智，皆能成就。所以者何？是大阿阇梨，观想金刚手尊常在本心，复从于心钩召入曼拏罗，安住三昧欢喜悦乐。自圆满已，召入曼拏罗，现身爱敬，所作皆成。时阿阇梨结金刚印已，作金刚观视，常持诵心明，作大曼拏罗成就法，后结金刚嬉戏印，持诵心明作顶礼相。阿阇梨先须洁净，著红色衣种种庄严，作金刚合掌金刚舞势，手持香花安心入曼拏罗中。又复作嬉戏相持诵心明，然后以金刚视瞻仰于金刚手，敷座而坐，依法求金刚手成就。是时金刚手作大欢喜而现瑞相，眉间微动身遍红色，面门出大光明，复现种种神通。现神通已，方现本身施最上成就。从是已后，日日得一切法成就。是人若坐若行，诸天不能见，不受诸禁制，具足诸成就，获一切富乐，通达无上智。如是等事，是金刚手皆令成就。然后自作供养。作供养已，以金刚灌顶法自受灌顶。次当观想求请金刚手菩萨金刚杵。既求请已，金刚手菩萨即现本身亲授与之。是阿阇梨持此金刚杵求诸最上成就，于一刹那中皆悉获得。若自持金刚杵持诵作最上成就者，经其六月方得成就，然后亦受如前金刚灌顶，即作供养，随意所求。当依此仪，应如是常持此大曼拏罗成就法。
　　“又复宣说弟子入曼拏罗仪。金刚智阿阇梨，先须结妙乐金刚三昧印，引弟子入曼拏罗而作礼敬，有所愿求应当思念。求金刚手成就法，当结大印而作成就，见其祥瑞，诸成就法皆令得成。如是弟子入曼拏罗已，所得成就与阿阇梨等无有异，然后如前持金刚杵，是名金刚弟子。当得受印法、诸佛三昧法、入诸贤圣法。是时持以种种供养，出生诸天食等，入曼拏罗中如是随力而献供养，及献戏鬘歌舞，依法昼夜绝于睡眠，志心专注求法成就，起平等心发大誓愿，普为一切众生令证菩提。
　　“又复宣说金刚手成就法。行人当从十五日起首，于金刚手菩萨前，结妙乐金刚印，随意结界，以金刚语持诵一月而得精熟。从是已后所作成就法，皆得成就，如金刚手真实之语。时行人依法造[巾*((ㄇ@人)/登)]像，如曼拏罗仪，当画金刚手菩萨及八大菩萨。行人于[巾*((ㄇ@人)/登)]像前。从十五日起首，先结大印持诵精熟，满十五昼夜不解其印，持诵相续心心不断。至明旦时，金刚手菩萨现其本身，作大笑容，身如月色，住行人前，施所求愿。
　　“复说成就法。当于[巾*((ㄇ@人)/登)]内画佛世尊及金刚手菩萨与八大菩萨，周匝复画诸佛如来，还依前法持诵，即得一切成就。
　　“又复[巾*((ㄇ@人)/登)]内，以妙香画金刚手菩萨。行人于[巾*((ㄇ@人)/登)]像前，结印持诵一洛叉数，得数满已，行人即成金刚萨埵。
　　“又复如前仪式，唯画佛世尊，持诵，即得佛成就。
　　“又复行人入曼拏罗，持诵中间，一切意愿悉皆成就。
　　“又复行人依法持诵本心明，天人皆爱敬，持诵数满一洛叉已，身得拥护，加持白芥子与他作拥护法，加持金刚杵而作旋转，即一切人皆得拥护。
　　“又法，作观想如前曼拏罗想法，结印现金刚视，亦用芥子，令一切魔众皆被禁缚。
　　“若不出息持诵者，诸魔迷乱皆悉制伏。
　　“若依金刚坚固法持诵者，皆令钩召。
　　“若闭目持诵，一切魔众自然除灭。
　　“若结金刚锁印持诵，一切魔众皆悉印之。
　　“若结金刚拏吉你印持诵，钩召诸魔之心。
　　“若速疾持诵，魔众皆怖畏。
　　“若结金刚陪啰嚩印持诵，即得一切义成。
　　“若欲求大财宝者，当结金刚瑜拟你印。
　　“若欲一切有情皆适悦者，当作微妙音声持诵，即一切有情皆得适悦。
　　“若求十方诸佛如来作忻乐爱敬者，当结金刚箭印持诵心明。
　　“若欲亲爱坚固者，当作坚固拳安本心持诵。
　　“若欲解诸恚怒者，当作高举势结印持诵。
　　“若欲有情悦意者，当作金刚拳安心持诵。
　　“若欲去除昏闇者，当面东以金刚轮旋转。
　　“若欲身安乐者，当加持己身。
　　“若欲现诸色像者，当结金刚色相印。
　　“若欲闻诸声音者，当加持金刚琴。
　　“若欲闻诸妙香者，当想于香加持。
　　“若欲了最上味者，当加持金刚杵。
　　“若欲作入寤法者，当用加持二手，或抚掌或弹指。
　　“若欲解除诸执曜者，当结金刚没讷誐啰印。
　　“若欲令诸星曜作执持者，当于频那夜迦天像前，作忿怒相高声持诵。
　　“若欲解诸虐病者，当现金刚视。
　　“若欲解诸毒者，当用孔雀拂。
　　“若欲解诸毒药者，当用甘露印。
　　“若欲灭除诸恶魔者，当现忿怒势，持诵相续不令间断。
　　“若欲解除诸鬼魅者，当用金刚戏掷印。
　　“若欲破诸邪印者，当作忿怒势。
　　“若欲召集一切拏吉你者，当用金刚朅桩誐印。若欲破母鬼及曼拏罗诸邪三昧咒法者，当用金刚忿怒明王足下之尘。
　　“若欲使诸鬼神作仆从者，当于神祠中现大忿怒相持诵。
　　“若欲降诸魔军者，当作金刚大忿怒相，复现大笑相。
　　“若欲破他军者，当加持金刚杵掷之。
　　“若欲入军阵求胜者，当用金刚计睹印。
　　“若欲作禁缚者，当用加持衣服系之；若要解除，当称其名。
</div>
    <div class="pagination">
<span class="current-page">1</span><a href="佛说最上根本大乐金刚不空三昧大教王经_page2.html">2</a><a href="佛说最上根本大乐金刚不空三昧大教王经_page3.html">3</a><a href="佛说最上根本大乐金刚不空三昧大教王经_page4.html">4</a><a href="佛说最上根本大乐金刚不空三昧大教王经_page5.html">5</a><a href="佛说最上根本大乐金刚不空三昧大教王经_page6.html">6</a><span>...</span><a href="佛说最上根本大乐金刚不空三昧大教王经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
