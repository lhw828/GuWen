<!DOCTYPE html>
<html>
<head>
    <meta charset="UTF-8">
    <title>佛说最上根本大乐金刚不空三昧大教王经 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>佛说最上根本大乐金刚不空三昧大教王经 - 第 5 页/共 21 页</h1>
    <div class="content">　　　　佛说最上根本大乐金刚不空昧大教王经卷第三

　　　　西天译经三藏朝奉大夫试光禄卿明教大师臣法贤奉　诏译

　　一切乐三昧大仪轨分第十一

　　尔时释迦牟尼佛，复说一切法最上般若波罗蜜多教。所谓：“一切行平等故，是即般若波罗蜜多行平等；一切义平等故，是即般若波罗蜜多义平等；一切法平等故，是即般若波罗蜜多法平等；成就一切事业故，是即般若波罗蜜多事业成就。”
　　尔时金刚手菩萨，闻佛说此真实法门已，即入一切佛菩萨不空曼拏罗安想三摩地。从定出已，说此一切不空三昧心明，曰：
　　“吽(引)”
　　说此心明时，所有一切如来诸曼拏罗法，从心而出，依于大三昧真实理大曼拏罗住。是时金刚手菩萨，头面礼世尊足，复说大三昧曼拏罗法仪：
　　“若欲成就此法者，当画大曼拏罗，内分列八位，安降三界尊等诸菩萨。如是画已，然后依法献诸供养。此名三昧曼拏罗法。”
　　金刚手菩萨，又复宣说一切三昧金刚安想大曼拏罗仪法：“当画外曼拏罗已，于此中间画金刚轮，分列八位，依法安诸尊像；复于外曼拏罗四隅，依法安金刚部诸菩萨，四门各安本部幖帜。如是画已，然后依大三昧法，献种种供养。”

　　外金刚部仪轨分第十二

　　尔时释迦牟尼佛，复说安乐一切有情般若波罗蜜多教。所谓：“一切有情如来藏故，是即普贤菩萨；一切有情金刚藏故，是即金刚藏灌顶；一切有情法藏故，是即转一切语轮；一切有情事业藏故，是即成一切事。”
　　尔时外金刚部众，闻佛说此真理法门已，俱发大声，即说此金刚大自在心明，曰：
　　“讷哩(二合、引)”
　　说此心明已，复说曼拏罗法仪：“当依本法画大曼拏罗。四方四门四隅分量圆满，于其中间依法画大自在天。外四方四隅画八会主，谓：东方摩贺哥罗、南方难祢计说啰、西方摩贺健吒、北方乃哩爹说啰、东南隅噜捺啰葛波罗、西南隅赞尼说啰、西北隅朅桩誐播尼、东北隅仵割啰拏。复于东门画难提说啰、南门画扪尼说啰、西门画健吒葛啰拏、北门画摩贺劳捺啰；于此外画诸部多众。如是画曼拏罗已，阿阇梨当灌沐著新净衣，入曼拏罗，献种种供养，手持三叉，持诵心明。然后依法引弟子入曼拏罗，授与三叉，为说三昧法颂，曰：
　　“‘汝持此幖帜，　　当利益众生，
　　诸欲中自在，　　所作皆成就。’”

　　“说是颂已，阿阇梨即以智印及出生供养等法，授其弟子。从是已后，弟子当离诸怖畏，获本部中一切成就，得大富贵，获诸适悦，安隐快乐。”
　　是时外金刚部众，说此摩呬说啰天三叉曼拏罗已，复有诸摩怛哩众，各以头面礼释迦牟尼佛足，异口同音，即说钩召一切成就三昧心明，曰：
　　“毗逾(二合、引)”
　　说此心明已，复说曼拏罗法：“当画四方曼拏罗，四门四隅依法列诸分位，于其中间画摩贺哥罗主，如作舞势。于其像外四方四隅，画八摩怛哩，所谓：东方劳捺哩，手持三叉；南方没啰吽弥，手持数珠；西方吠瑟弩尾，手持轮；北方憍摩哩，手持铃；东南隅哥哩，手持刀；西南隅摩贺哥哩，手持刍哩；西北隅薄叉尼，手持能瑟吒啰；东北隅啰刹细，手持朅桩誐。复于外曼拏罗四隅，画四噜捺啰拏吉你，所谓：东南隅室嚩，西南隅毗噜尼，西北隅赞尼，东北隅跋焬葛哩。复于四门画四幖帜，谓：东门钵讷摩婆惹那，南门遏悉帝商羯罗，西门屹哩特啰，北门尾啰攞。如是画曼拏罗已，阿阇梨当沐浴香洁著新净衣，入曼拏罗，依法献诸供养。即结室嚩讷帝印，持诵心明。时若闻毗逾(二合)字大声，即是诸贤圣皆已云集。阿阇梨即解前印，复结摩贺哥罗三昧印，即令弟子手持妙花净帛覆面，当引入曼拏罗中。阿阇梨近弟子前，高呼毗逾(二合)字之声。是时弟子即生警悟，遂将花散掷，花所堕处即是本尊。得本尊已，除其覆面之帛，令遍观视于曼拏罗，即献香花而伸供养。阿阇梨然后传授与本尊心明、印相、幖帜等法。复为说三昧誓曰：
　　“‘当审诸众生，　　勿妄传心明，
　　精进者成就，　　坏法者除灭。
　　违是三昧者，　　须臾即破毁。’

　　“说此颂已，然后依法以饮食伎乐等而献供养。如是法事毕已，当出曼拏罗。”
　　是时诸摩怛哩众，说此一切成就诸印曼拏罗已，复有摩度迦啰众，即于佛前头面礼世尊足，异口同声说自心明，曰：
　　“莎”
　　说此心明已，复说曼拏罗法：“当画外曼拏罗四方四门，于其中间复画半月相曼拏罗。于此曼拏罗内，画摩度迦啰三尊之像，各现喜怒相，身被甲胄，手持器仗；复以种种庄严处师子座，光明炽盛。于其四门画四会主：一悉驮没哩提，二摩贺刹怛啰，三赞拏噜沙屹啰，四摩啰拏。于四门外，依法安置铃幢幡阏伽瓶等，复置饮食香花伎乐种种供养。如是安布已，阿阇梨入于曼拏罗中，依法献诸供养礼拜，复以梵音而伸赞曰：
　　“‘底哩(二合)路哥悉底哩(三合)婆嚩悉底哩野(四合)屹哩野(三合)(一句)悉底哩野(四合)播(引)野悉底哩野(四合、引)摩呬悉底哩(三合)驮(引)(二句)仵必都婆誐鑁悉[亭*也](三句)萨哩嚩(二合)悉提数[寧*吉]爹舍(四句)’
　　“阿阇梨作是赞已，依法引弟子入曼拏罗中，授与三昧印法等，即为说誓颂曰：
　　“‘越此三昧者，　　如杀父母罪，
　　当堕恶趣中，　　无由得解脱。
　　常近善知识，　　远离诸恶者，
　　精进求成就，　　勿妄传心明。’

　　“说此颂已，弟子以饮食香花伎乐等而献供养。作供养毕，从是已后所作成就。”
　　是时摩度迦啰众，说此曼拏罗法已，复有四贤圣，异口同声说自心明，曰：
　　“萨鑁(二合、引)”
　　说此心明已，复说曼拏罗成就法：“当画曼拏罗，圆满如月轮，分其四门列于四位，画彼四贤圣：东位啰帝，其身红色，手持弓箭；南位摩啰尼，其身黑色，手持利剑及契吒哥；西位嚩啰呬，其身金色，手持宝藏；北位悉提迦尸，其身白色，手持拶沙迦及刀。于其四门各画幖帜。如是画已，阿阇梨右手执铃、左手持朅桩誐，入于曼拏罗，持诵心明，当献饮食香花伎乐等种种供养，即得所求成就获如意事，受诸供养感大富贵，乃至所作敬爱成坏之法及取伏藏等，皆悉获得。其弟子入曼拏罗仪法亦应如是。”

　　般若波罗蜜多教称赞分第十三

　　尔时释迦牟尼佛，复说无量无边不可尽如来真实之义诸法平等金刚般若波罗蜜多教。所谓：般若波罗蜜多无量无边故，一切如来亦无量无边；般若波罗蜜多无量无边故，一切法自性坚固亦无量无边；般若波罗蜜多无二故，诸法亦无二；般若波罗蜜多究竟故，一切事业亦究竟。若人于此法门，听闻受持读诵记念者，是人所修诸佛菩萨行愿，未圆满者即得圆满，诸业障累灭尽无余，即证如来正等菩提。
　　是时释迦牟尼佛说是法时，一切如来皆悉云集，为欲显发此正法不空愿力作成就故，咸皆称赞金刚手菩萨而说颂曰：
　　“善哉，金刚手！　　善哉，大乐尊！
　　善哉，大乘理！　　善哉，大智者！
　　常住金刚界，　　能说此大教，
　　诸佛真实法，　　善调诸有情。
　　最上大教王，　　若能受持者，
　　诸天不能见，　　诸魔所称赞，
　　获最上成就，　　乃至佛菩萨。
　　如佛真实语，　　不久咸成就。”

　　诸佛称赞已，金刚手菩萨即生大欢喜。

　　金刚手菩萨最上秘密大曼拏罗仪轨分第十四

　　尔时世尊大毗卢遮那佛，复说一切法无性大乐金刚不空三昧决定般若波罗蜜多教最上根本无性法门。所谓：“最上大乐成就故，是即诸菩萨最上大乐成就；诸菩萨最上大乐成就故，是即一切如来最上菩提成就；一切如来最上菩提成就故，是即诸菩萨摩诃萨降伏众魔最上成就；诸菩萨摩诃萨降魔成就故，是即三界主最上成就；三界主最上成就故，是即尽无尽众生界清净；如是众生界清净故，菩萨常处轮回发大精进，于无尽众生界作大救护，令得安乐最上成就。”是时世尊大毗卢遮那佛，复说颂曰：
　　“菩萨无数劫，　　处在轮回中，
　　皆为利众生，　　令证寂静地。
　　智慧方便力，　　发起真实智，
　　了诸法清净，　　诸有亦清净。
　　贪欲使调伏，　　所造业无性，
　　彼既清净故，　　三有自调伏，
　　譬如妙色莲，　　清净性无染。
　　智者亦如是，　　妄想不能染，
　　贪欲清净故，　　诸法亦清净。
　　诸佛真实智，　　具圣财富乐，
　　为三界中主，　　坚固利众生。”

　　尔时世尊说此颂已，复告金刚手菩萨言：“若人闻此最上根本般若波罗蜜多正法已，常于清旦时能读诵受持思惟者，是人即获一切适悦快乐，见世得大乐金刚三昧最上成就，又复得一切如来金刚秘密最上成就，乃至诸大菩萨法皆得成就，亦复圆证此大乐金刚不空三昧根本一切如来般若波罗蜜多法门。”
　　尔时金刚手菩萨，闻佛说此真理法门已，即现笑容，作大自在相，掷金刚杵如钩召势安于本心，即说此大秘密最上成就大乐金刚不空三昧等一切仪轨，及灭诸障法、降伏诸魔法、敬爱成就法、最上成就大秘密法。如是无性最上根本大教王，是一切法中最胜无比大自在法。是时金刚手菩萨复说颂曰：
　　“此大安乐天，　　是圣曼拏罗，
　　安住若虚空，　　金刚宝常照，
　　严净而无垢。　　四方与四门，
　　具四祢逾贺，　　尾提殊妙相，
　　诸天等恭敬。　　微妙宝庄严，
　　具足半月相，　　金刚普照耀，
　　悬种种宝铃，　　珠缨与明镜，
　　光照无穷尽，　　种种妙花鬘，
　　幢幡并伞盖，　　大乐金刚等，
　　诸菩萨称赞，　　是诸佛境界，
　　金刚众所居，　　号摩尼胜宝。
　　于此宝宫中，　　大乐而安住，
　　萨埵性清净，　　是金刚大乐，
　　即是普贤身，　　金刚手大主。
　　常住三摩地，　　决定金刚性，
　　如是众方便，　　勤行菩萨道。
　　为利众生故，　　号金刚萨埵，
　　亦名降魔主，　　亦名一切智。
　　是金刚赞拏，　　亦名金刚手，
　　亦名如来部，　　亦名金刚部，
　　莲花及宝部，　　大乐羯磨部，
　　亦名诸解脱。　　了三时无碍，
</div>
    <div class="pagination">
<a href="佛说最上根本大乐金刚不空三昧大教王经_page4.html">上一页</a><a href="佛说最上根本大乐金刚不空三昧大教王经.html">1</a><a href="佛说最上根本大乐金刚不空三昧大教王经_page2.html">2</a><a href="佛说最上根本大乐金刚不空三昧大教王经_page3.html">3</a><a href="佛说最上根本大乐金刚不空三昧大教王经_page4.html">4</a><span class="current-page">5</span><a href="佛说最上根本大乐金刚不空三昧大教王经_page6.html">6</a><a href="佛说最上根本大乐金刚不空三昧大教王经_page7.html">7</a><a href="佛说最上根本大乐金刚不空三昧大教王经_page8.html">8</a><a href="佛说最上根本大乐金刚不空三昧大教王经_page9.html">9</a><a href="佛说最上根本大乐金刚不空三昧大教王经_page10.html">10</a><span>...</span><a href="佛说最上根本大乐金刚不空三昧大教王经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
