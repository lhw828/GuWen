<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 121 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 121 页/共 126 页</h1>
    <div class="content">　　复次善现。若菩萨摩诃萨以无量无数世界盛满七宝奉施如来应正等觉。若善男子或善女人。于此般若波罗蜜多经中乃至四句伽他。受持读诵究竟通利如理作意。及广为他宣说开示。由此因缘所生福聚。甚多于前无量无数。云何为他宣说开示。如不为他宣说开示故名为他宣说开示。尔时世尊而说颂曰。
　　诸和合所为　　如星翳灯幻
　　露泡梦电云　　应作如是观

　　时薄伽梵说是经已。尊者善现及诸苾刍苾刍尼邬波索迦邬波斯迦。并诸世间天人阿素洛健达缚等。闻薄伽梵所说经已。皆大欢喜信受奉行。

　　　　大般若波罗蜜多经卷第五百七十七


  大般若波罗蜜多经
　　




　　　　大般若经第十会般若理趣分


　　序

　　　　西明寺沙门玄则撰
　　般若理趣分者。盖乃核诸会之旨归。绾积篇之宗绪。眇词筌而动眷。烛意象以兴言。是以瞬德宝之所丛。则金刚之慧为极。晞观照之攸炫。则圆镜之智居尊。所以上集天宫。因自在而为心表。傍开宝殿。寄摩尼而作说标。明般若之胜规。乃庶行之渊府。故能长驱大地。枕策上乘。既得一以仪真。且吹万以甄俗。行位兼积。耸德山而秀峙。句义毕圆。吞教海而澄廓。尔其摄真净器。入广大轮。性印磊以成文。智冠嶷以腾质。然后。即灌顶位。披总持门。以寂灭心。住平等性。涤除戏论。说无所说。绝弃妄想。思不可思。足使愉忿共情。亲怨等观。名字斯假。同法界之甚深。障漏未销。均菩提之远离。信乎。心凝旨夐。义皎词明。言理则理邃环中。谈趣则趣冲垓表。虽一轴单译。而具该诸分。若不留连此旨。咀咏斯文。何能指[目*吾]遥津。搜奇密藏矣。

　　　　大般若波罗蜜多经卷第五百七十八

　　　　三藏法师玄奘奉　诏译

　　第十般若理趣分

　　如是我闻。一时薄伽梵。妙善成就一切如来金刚住持平等性智种种希有殊胜功德。已能善获一切如来灌顶宝冠超过三界。已能善得一切如来遍金刚智大观自在。已得圆满一切如来决定诸法大妙智印。已善圆证一切如来毕竟空寂平等性印。于诸能作所作事业。皆得善巧成办无余。一切有情种种希愿。随其无罪皆能满足。已善安住三世平等常无断尽广大遍照身语心性。犹若金刚等诸如来无动无坏。是薄伽梵。住欲界顶他化自在天王宫中。一切如来常所游处。咸共称美大宝藏殿。其殿无价末尼所成。种种珍奇间杂严饰。众色交映放大光明。宝铎金铃处处悬列。微风吹动出和雅音。绮盖缯幡花幢彩拂。宝珠璎珞半满月等。种种杂饰而用庄严。贤圣天仙之所爱乐。与八十亿大菩萨俱。一切皆具陀罗尼门三摩地门无碍妙辩。如是等类无量功德。设经多劫赞不能尽。其名曰金刚手菩萨摩诃萨。观自在菩萨摩诃萨。虚空藏菩萨摩诃萨。金刚拳菩萨摩诃萨。妙吉祥菩萨摩诃萨。大空藏菩萨摩诃萨。发心即转法轮菩萨摩诃萨。摧伏一切魔怨菩萨摩诃萨。如是上首有八百万大菩萨众前后围绕。宣说正法。初中后善文义巧妙纯一圆满清白梵行。
　　尔时世尊为诸菩萨。说一切法甚深微妙般若理趣清净法门。此门即是菩萨句义。云何名为菩萨句义。谓极妙乐清净句义是菩萨句义。诸见永寂清净句义是菩萨句义。微妙适悦清净句义是菩萨句义。渴爱永息清净句义是菩萨句义。胎藏超越清净句义是菩萨句义。众德庄严清净句义是菩萨句义。意极猗适清净句义是菩萨句义。得大光明清净句义是菩萨句义。身善安乐清净句义是菩萨句义。语善安乐清净句义是菩萨句义。意善安乐清净句义是菩萨句义。色蕴空寂清净句义是菩萨句义。受想行识蕴空寂清净句义是菩萨句义。眼处空寂清净句义是菩萨句义。耳鼻舌身意处空寂清净句义是菩萨句义。色处空寂清净句义是菩萨句义。声香味触法处空寂清净句义是菩萨句义。眼界空寂清净句义是菩萨句义。耳鼻舌身意界空寂清净句义是菩萨句义。色界空寂清净句义是菩萨句义。声香味触法界空寂清净句义是菩萨句义。眼识界空寂清净句义是菩萨句义。耳鼻舌身意识界空寂清净句义是菩萨句义。眼触空寂清净句义是菩萨句义。耳鼻舌身意触空寂清净句义是菩萨句义。眼触为缘所生诸受空寂清净句义是菩萨句义。耳鼻舌身意触为缘所生诸受空寂清净句义是菩萨句义。地界空寂清净句义是菩萨句义。水火风空识界空寂清净句义是菩萨句义。苦圣谛空寂清净句义是菩萨句义。集灭道圣谛空寂清净句义是菩萨句义。因缘空寂清净句义是菩萨句义。等无间缘所缘缘增上缘空寂清净句义是菩萨句义。无明空寂清净句义是菩萨句义。行识名色六处触受爱取有生老死空寂清净句义是菩萨句义。布施波罗蜜多空寂清净句义是菩萨句义。净戒安忍精进静虑般若波罗蜜多空寂清净句义是菩萨句义。真如空寂清净句义是菩萨句义。法界法性不虚妄性不变异性平等性离生性法定法住实际虚空界不思议界空寂清净句义是菩萨句义。四静虑空寂清净句义是菩萨句义。四无量四无色定空寂清净句义是菩萨句义。四念住空寂清净句义是菩萨句义。四正断四神足五根五力七等觉支八圣道支空寂清净句义是菩萨句义。空解脱门空寂清净句义是菩萨句义。无相无愿解脱门空寂清净句义是菩萨句义。八解脱空寂清净句义是菩萨句义。八胜处九次第定十遍处空寂清净句义是菩萨句义。极喜地空寂清净句义是菩萨句义。离垢地发光地焰慧地极难胜地现前地远行地不动地善慧地法云地空寂清净句义是菩萨句义。净观地空寂清净句义是菩萨句义。种性地第八地具见地薄地离欲地已办地独觉地菩萨地如来地空寂清净句义是菩萨句义。一切陀罗尼门空寂清净句义是菩萨句义。一切三摩地门空寂清净句义是菩萨句义。五眼空寂清净句义是菩萨句义。六神通空寂清净句义是菩萨句义。如来十力空寂清净句义是菩萨句义。四无所畏四无碍解大慈大悲大喜大舍十八佛不共法空寂清净句义是菩萨句义。三十二相空寂清净句义是菩萨句义。八十随好空寂清净句义是菩萨句义。无忘失法空寂清净句义是菩萨句义。恒住舍性空寂清净句义是菩萨句义。一切智空寂清净句义。是菩萨句义。道相智一切相智空寂清净句义是菩萨句义。一切菩萨摩诃萨行空寂清净句义是菩萨句义。诸佛无上正等菩提空寂清净句义是菩萨句义。一切异生法空寂清净句义是菩萨句义。一切预流一来不还阿罗汉独觉菩萨如来法空寂清净句义是菩萨句义。一切善非善法空寂清净句义是菩萨句义。一切有记无记法有漏无漏有为无为法世间出世间法空寂清净句义是菩萨句义。所以者何。以一切法自性空故自性远离。由远离故自性寂静。由寂静故自性清净。由清净故甚深般若波罗蜜多最胜清净。如是般若波罗蜜多。当知即是菩萨句义。诸菩萨众皆应修学。佛说如是菩萨句义般若理趣清净法已。告金刚手菩萨等言。若有得闻此一切法甚深微妙般若理趣清净法门深信受者。乃至当坐妙菩提座。一切障盖皆不能染。谓烦恼障业障报障。虽多积集而不能染。虽造种种极重恶业而易消灭不堕恶趣。若能受持日日读诵精勤无间如理思惟。彼于此生定得一切法平等性金刚等持。于一切法皆得自在。恒受一切胜妙喜乐。当经十六大菩萨生。定得如来执金刚性。疾证无上正等菩提。
　　尔时世尊复依遍照如来之相。为诸菩萨宣说般若波罗蜜多一切如来寂静法性甚深理趣现等觉门。谓金刚平等性现等觉门。以大菩提坚实难坏如金刚故。义平等性现等觉门。以大菩提其义一故。法平等性现等觉门。以大菩提自性净故。一切法平等性现等觉门。以大菩提于一切法无分别故。佛说如是寂静法性般若理趣现等觉已。告金刚手菩萨等言。若有得闻如是四种般若理趣现等觉门。信解受持读诵修习。乃至当坐妙菩提座。虽造一切极重恶业。而能超越一切恶趣。疾证无上正等菩提。尔时世尊复依调伏一切恶法释迦牟尼如来之相。为诸菩萨宣说般若波罗蜜多摄受一切法平等性甚深理趣普胜法门。谓贪欲性无戏论故嗔恚性亦无戏论。嗔恚性无戏论故愚痴性亦无戏论。愚痴性无戏论故犹预性亦无戏论。犹豫性无戏论故诸见性亦无戏论。诸见性无戏论故憍慢性亦无戏论。憍慢性无戏论故诸缠性亦无戏论。诸缠性无戏论故烦恼垢性亦无戏论。烦恼垢性无戏论故诸恶业性亦无戏论。诸恶业性无戏论故诸果报性亦无戏论。诸果报性无戏论故杂染法性亦无戏论。杂染法性无戏论故清净法性亦无戏论。清净法性无戏论故一切法性亦无戏论。一切法性无戏论故当知般若波罗蜜多亦无戏论。佛说如是调伏众恶般若理趣普胜法已。告金刚手菩萨等言。若有得闻如是般若波罗蜜多甚深理趣。信解受持读诵修习。假使杀害三界所摄一切有情。而不由斯复堕于地狱傍生鬼界。以能调伏一切烦恼及随烦恼恶业等故。常生善趣受胜妙乐。修诸菩萨摩诃萨行。疾证无上正等菩提。
　　尔时世尊复依性净如来之相。为诸菩萨宣说般若波罗蜜多一切法平等性观自在妙智印甚深理趣清净法门。谓一切贪欲本性清净极照明故能令世间嗔恚清净。一切嗔恚本性清净极照明故能令世间愚痴清净。一切愚痴本性清净极照明故能令世间疑惑清净。一切疑惑本性清净极照明故能令世间见趣清净。一切见趣本性清净极照明故能令世间憍慢清净。一切憍慢本性清净极照明故能令世间缠结清净。一切缠结本性清净极照明故能令世间垢秽清净。一切垢秽本性清净极照明故能令世间恶法清净。一切恶法本性清净极照明故能令世间生死清净。一切生死本性清净极照明故能令世间诸法清净。以一切法本性清净极照明故能令世间有情清净。一切有情本性清净极照明故能令世间一切智清净。以一切智本性清净极照明故能令世间甚深般若波罗蜜多最胜清净。佛说如是平等智印般若理趣清净法已。告金刚手菩萨等言。若有得闻如是般若波罗蜜多清净理趣。信解受持读诵修习。虽住一切贪嗔痴等客尘烦恼垢秽聚中。而犹莲华不为一切客尘垢秽过失所染。常能修习菩萨胜行。疾证无上正等菩提尔时世尊复依一切三界胜主如来之相。为诸菩萨宣说般若波罗蜜多一切如来和合灌顶甚深理趣智藏法门。谓以世间灌顶位施。当得三界法王位果。以出世间无上义施。当得一切希愿满足。以出世间无上法施。于一切法当得自在。若以世间财食等施。当得一切身语心乐。若以种种财法等施。能令布施波罗蜜多速得圆满。受持种种清净禁戒能令净戒波罗蜜多速得圆满。于一切事修学安忍能令安忍波罗蜜多速得圆满。于一切时修习精进能令精进波罗蜜多速得圆满。于一切境修行静虑能令静虑波罗蜜多速得圆满。于一切法常修妙慧能令般若波罗蜜多速得圆满。佛说如是灌顶法门般若理趣智藏法已。告金刚手菩萨等言。若有得闻如是灌顶甚深理趣智藏法门。信解受持读诵修习。速能满足诸菩萨行。疾证无上正等菩提。
　　尔时世尊复依一切如来智印持一切佛秘密法门如来之相。为诸菩萨宣说般若波罗蜜多一切如来住持智印甚深理趣金刚法门谓具摄受一切如来金刚身印当证一切如来法身。若具摄受一切如来金刚语印于一切法当得自在。若具摄受一切如来金刚心印于一切定当得自在。若具摄受一切如来金刚智印能得最上妙身语心。犹若金刚无动无坏。佛说如是如来智印般若理趣金刚法已。告金刚手菩萨等言。若有得闻如是智印甚深理趣金刚法门。信解受持读诵修习。一切事业皆能成办。常与一切胜事和合。所欲修行一切胜智。诸胜福业皆速圆满。当获最胜净身语心。犹若金刚不可破坏。疾证无上正等菩提。
　　尔时世尊复依一切无戏论法如来之相。为诸菩萨宣说般若波罗蜜多甚深理趣轮字法门。谓一切法空无自性故。一切法无相离众相故。一切法无愿无所愿故。一切法远离无所著故。一切法寂静永寂灭故。一切法无常性常无故。一切法无乐非可乐故。一切法无我不自在故。一切法无净离净相故。一切法不可得推寻其性不可得故。一切法不思议思议其性无所有故。一切法无所有众缘和合假施设故。一切法无戏论本性空寂离言说故。一切法本性净甚深般若波罗蜜多本性净故。佛说如是离诸戏论般若理趣轮字法已。告金刚手菩萨等言。若有得闻此无戏论般若理趣轮字法门。信解受持读诵修习。于一切法得无碍智。疾证无上正等菩提尔时世尊复依一切如来轮摄如来之相。为诸菩萨宣说般若波罗蜜多入广大轮甚深理趣平等性门。谓入金刚平等性能入一切如来性轮故。入义平等性能入一切菩萨性轮故。入法平等性能入一切法性轮故。入蕴平等性能入一切蕴性轮故。入处平等性能入一切处性轮故。入界平等性能入一切界性轮故。入谛平等性能入一切谛性轮故。入缘起平等性能入一切缘起性轮故。入宝平等性能入一切宝性轮故。入食平等性能入一切食性轮故。入善法平等性能入一切善法性轮故。入非善法平等性能入一切非善法性轮故。入有记法平等性能入一切有记法性轮故。入无记法平等性能入一切无记法性轮故。入有漏法平等性能入一切有漏法性轮故。入无漏法平等性能入一切无漏法性轮故。入有为法平等性能入一切有为法性轮故。入无为法平等性能入一切无为法性轮故。入世间法平等性能入一切世间法性轮故。入出世间法平等性能入一切出世间法性轮故。入异生法平等性能入一切异生法性轮故。入声闻法平等性能入一切声闻法性轮故。入独觉法平等性能入一切独觉法性轮故。入菩萨法平等性能入一切菩萨法性轮故。入如来法平等性能入一切如来法性轮故。入有情平等性能入一切有情性轮故。入一切平等性能入一切性轮故。佛说如是入广大轮般若理趣平等性已。告金刚手菩萨等言。若有得闻如是轮性甚深理趣平等性门。信解受持读诵修习。能善悟入诸平等性。疾证无上正等菩提。
　　尔时世尊复依一切广受供养真净器田如来之相。为诸菩萨宣说般若波罗蜜多一切供养甚深理趣无上法门。谓发无上正等觉心于诸如来广设供养。摄护正法于诸如来广设供养。修行一切波罗蜜多于诸如来广设供养。修行一切菩提分法于诸如来广设供养。修行一切总持等持于诸如来广设供养。修行一切五眼六通于诸如来广设供养。修行一切静虑解脱于诸如来广设供养。修行一切慈悲喜舍于诸如来广设供养。修行一切佛不共法于诸如来广设供养。观一切法若常若无常皆不可得。于诸如来广设供养。观一切法若乐若苦皆不可得。于诸如来广设供养。观一切法若我若无我皆不可得。于诸如来广设供养。观一切法若净若不净皆不可得。于诸如来广设供养。观一切法若空若不空皆不可得。于诸如来广设供养。观一切法若有相若无相皆不可得。于诸如来广设供养。观一切法若有愿若无愿皆不可得。于诸如来广设供养。观一切法若远离若不远离皆不可得。于诸如来广设供养。观一切法若寂静若不寂静皆不可得。于诸如来广设供养。于深般若波罗蜜多。书写听闻受持读诵思惟修习。广为有情宣说流布。或自供养或转施他于诸如来广设供养。佛说如是真净供养甚深理趣无上法已。告金刚手菩萨等言。若有得闻如是供养般若理趣无上法门。信解受持读诵修习。速能圆满诸菩萨行。疾证无上正等菩提。
　　尔时世尊复依一切能善调伏如来之相。为诸菩萨宣说般若波罗蜜多摄受智密调伏有情甚深理趣智藏法门。谓一切有情平等性即忿平等性。一切有情调伏性即忿调伏性。一切有情真法性即忿真法性。一切有情真如性即忿真如性。一切有情法界性即忿法界性。一切有情离生性即忿离生性。一切有情实际性即忿实际性。一切有情本空性即忿本空性。一切有情无相性即忿无相性。一切有情无愿性即忿无愿性。一切有情远离性即忿远离性。一切有情寂静性即忿寂静性。一切有情不可得性即忿不可得性。一切有情无所有性即忿无所有性。一切有情难思议性即忿难思议性。一切有情无戏论性即忿无戏论性。一切有情如金刚性即忿如金刚性。所以者何。一切有情真调伏性即是无上正等菩提。亦是般若波罗蜜多。亦是诸佛一切智智。佛说如是能善调伏甚深理趣智藏法已。告金刚手菩萨等言。若有得闻如是调伏般若理趣智藏法门。信解受持读诵修习。能自调伏忿恚等过。亦能调伏一切有情。常生善趣受诸妙乐。现世怨敌皆起慈心。能善修行诸菩萨行。疾证无上正等菩提。
　　尔时世尊复依一切能善建立性平等法如来之相。为诸菩萨宣说般若波罗蜜多一切法性甚深理趣最胜法门。谓一切有情性平等故甚深般若波罗蜜多亦性平等。一切法性平等故甚深般若波罗蜜多亦性平等。一切有情性调伏故甚深般若波罗蜜多亦性调伏。一切法性调伏故甚深般若波罗蜜多亦性调伏。一切有情有实义故甚深般若波罗蜜多亦有实义。一切法有实义故甚深般若波罗蜜多亦有实义。一切有情即真如故甚深般若波罗蜜多亦即真如。一切法即真如故甚深般若波罗蜜多亦即真如。一切有情即法界故甚深般若波罗蜜多亦即法界。一切法即法界故甚深般若波罗蜜多亦即法界。一切有情即法性故甚深般若波罗蜜多亦即法性。一切法即法性故甚深般若波罗蜜多亦即法性。一切有情即实际故甚深般若波罗蜜多亦即实际。一切法即实际故甚深般若波罗蜜多亦即实际。一切有情即本空故甚深般若波罗蜜多亦即本空。一切法即本空故甚深般若波罗蜜多亦即本空。一切有情即无相故甚深般若波罗蜜多亦即无相。一切法即无相故甚深般若波罗蜜多亦即无相。一切有情即无愿故甚深般若波罗蜜多亦即无愿。一切法即无愿故甚深般若波罗蜜多亦即无愿。一切有情即远离故甚深般若波罗蜜多亦即远离。一切法即远离故甚深般若波罗蜜多亦即远离。一切有情即寂静故甚深般若波罗蜜多亦即寂静。一切法即寂静故甚深般若波罗蜜多亦即寂静。一切有情不可得故甚深般若波罗蜜多亦不可得。一切法不可得故甚深般若波罗蜜多亦不可得。一切有情无所有故甚深般若波罗蜜多亦无所有。一切法无所有故甚深般若波罗蜜多亦无所有。一切有情不思议故甚深般若波罗蜜多亦不思议。一切法不思议故甚深般若波罗蜜多亦不思议。一切有情无戏论故甚深般若波罗蜜多亦无戏论。一切法无戏论故甚深般若波罗蜜多亦无戏论。一切有情无边际故甚深般若波罗蜜多亦无边际。一切法无边际故甚深般若波罗蜜多亦无边际。一切有情有业用故当知般若波罗蜜多亦有业用。一切法有业用故当知般若波罗蜜多亦有业用。佛说如是性平等性甚深理趣最胜法已。告金刚手菩萨等言。若有得闻如是平等般若理趣最胜法门。信解受持读诵修习。则能通达平等法性甚深般若波罗蜜多。于法有情心无挂碍。疾证无上正等菩提。
　　尔时世尊复依一切住持藏法如来之相。为诸菩萨宣说般若波罗蜜多一切有情住持遍满甚深理趣胜藏法门。谓一切有情皆如来藏普贤菩萨自体遍故。一切有情皆金刚藏以金刚藏所灌洒故。一切有情皆正法藏一切皆随正语转故。一切有情皆妙业藏一切事业加行依故。佛说如是有情住持甚深理趣胜藏法已。告金刚手菩萨等言。若有得闻如是遍满般若理趣胜藏法门。信解受持读诵修习。则能通达胜藏法性。疾证无上正等菩提。尔时世尊复依究竟无边际法如来之相。为诸菩萨宣说般若波罗蜜多究竟住持法义平等金刚法门。谓甚深般若波罗蜜多无边故一切如来亦无边。甚深般若波罗蜜多无际故一切如来亦无际。甚深般若波罗蜜多一味故一切法亦一味。甚深般若波罗蜜多究竟故一切法亦究竟。佛说如是无边无际究竟理趣金刚法已。告金刚手菩萨等言。若有得闻如是究竟般若理趣金刚法门。信解受持读诵修习。一切障法皆悉消除。定得如来执金刚性。疾证无上正等菩提。尔时世尊复依遍照如来之相。为诸菩萨宣说般若波罗蜜多得诸如来秘密法性及一切法无戏论性大乐金刚不空神咒金刚法性。初中后位最胜第一甚深理趣无上法门。谓大贪等最胜成就。令大菩萨大乐最胜成就大乐最胜成就。令大菩萨一切如来大觉最胜成就。一切如来大觉最胜成就。令大菩萨降伏一切大魔最胜成就。降伏一切大魔最胜成就。令大菩萨普大三界自在最胜成就。普大三界自在最胜成就。令大菩萨能无遗余。拔有情界利益安乐一切有情。毕竟大乐最胜成就。所以者何。乃至生死流转住处有胜智者齐此常能以无等法。饶益有情不入寂灭。又以般若波罗蜜多方便善巧成立胜智。善办一切清净事业。能令诸有皆得清净。又以贪等调伏世间。普遍恒时乃至诸有。皆令清净自然调伏。又如莲华形色光净。不为一切秽物所染。如是贪等饶益世间。住过有过常不能染。又大贪等能得清净大乐大财三界自在。常能坚固饶益有情。尔时如来即说神咒。
　　纳慕薄伽筏帝(一)钵刺壤波啰弭多曳(二)薄底(丁履反)筏攃(七葛反)罗曳(三)罨跛履弭多窭拏曳(四)萨缚呾他揭多跛履布视多曳(五)萨缚呾他揭多奴壤多奴壤多邲壤多曳(六)呾侄他(七)钵刺[口*兮](一弟反)钵刺[口*兮](八)莫诃钵喇[口*兮](九)钵刺壤婆娑羯囇(十)钵刺壤路迦羯囇(十一)案驮迦啰毗谈末泥(十二)悉递(十三)苏悉递(十四)悉殿都漫薄伽筏底(十五)萨防伽孙达囇(十六)薄底筏攃囇(十七)钵刺娑履多喝悉帝(十八)参磨湿嚩婆羯囇(十九)勃[口*陀]勃[口*陀](二十)悉[口*陀]悉[口*陀](二十一)剑波剑波(二十二)浙罗浙罗(二十三)曷逻嚩曷逻嚩(二十四)阿揭车阿揭车(二十五)薄伽筏底(二十六)么毗滥婆(二十七)莎诃(二十八)
　　如是神咒三世诸佛皆共宣说同所护念。能受持者一切障灭。随心所欲无不成办。疾证无上正等菩提。尔时如来复说神咒。
　　纳慕薄伽筏帝(一)钵刺壤波啰弭多臾(二)呾侄他(三)牟尼达[繼-糸+言](四)僧揭洛诃达[繼-糸+言](五)遏奴揭洛诃达[繼-糸+言](六)毗目底达[繼-糸+言](七)萨驮奴揭洛诃达[繼-糸+言](八)吠室洛末拏达[繼-糸+言](九)参漫多奴跛履筏刺呾那达[繼-糸+言](十)窭拏僧揭洛诃达[繼-糸+言](十一)萨缚迦罗跛履波刺那达[繼-糸+言](十二)莎诃(十三)
　　如是神咒是诸佛母。能诵持者一切罪灭。常见诸佛得宿住智。疾证无上正等菩提。尔时如来复说神咒。

　　
纳慕薄伽筏帝(一)
钵刺壤波啰弭多臾(二)呾侄他(三)
室囇曳(四)
室囇曳(五)
室囇曳(六)
室囇曳细(七)莎诃(八)

　　如是神咒具大威力。能受持者业障消除。所闻正法总持不忘。疾证无上正等菩提。尔时世尊说是咒已。告金刚手菩萨等言。若诸有情于每日旦。至心听诵如是般若波罗蜜多甚深理趣最胜法门无间断者。诸恶业障皆得消灭。诸胜喜乐常现在前。大乐金刚不空神咒现身必得。究竟成满一切如来金刚秘密最胜成就。不久当得大执金刚及如来性。若有情类未多佛所植众善根久发大愿。于此般若波罗蜜多甚深理趣最胜法门。不能听闻书写读诵供养恭敬思惟修习。要多佛所植众善根久发大愿。乃能于此甚深理趣最胜法门。下至听闻一句一字。况能具足读诵受持。若诸有情供养恭敬尊重赞叹八十殑伽沙等俱胝那庾多佛。乃能具足闻此般若波罗蜜多甚深理趣。若地方所流行此经。一切天人阿素洛等。皆应供养如佛制多。有置此经在身或手。诸天人等皆应礼敬。若有情类受持此经。多俱胝劫。得宿住智常勤精进修诸善法。恶魔外道不能稽留。四大天王及余天众。常随拥卫未曾暂舍。终不横死抂遭衰患。诸佛菩萨常共护持。令一切时善增恶灭。于诸佛土随愿往生。乃至菩提不堕恶趣。诸有情类受持此经。定获无边胜利功德。我今略说如是少分。时薄伽梵说是经已。金刚手等诸大菩萨及余天众。闻佛所说皆大欢喜信受奉行。

　　　　大般若波罗蜜多经卷第五百七十八


  大般若波罗蜜多经
　　




　　　　大般若经第十一会施波罗蜜多分


　　序

　　　　西明寺沙门玄则撰
　　盖万德相照。统之者三身。万行相资。都之者六度。若冲虚之六翮。伺尘之六情矣。故每因别会。各彰其分焉。至如利物之基。舍著之渐。详其要也。无出施乎。但施有沦升。良资诱析。所以室罗复集。檀那肇唱。欲令三坚失守。十度成津。即当蹑四誓之修期。排七空之秘键。轹二乘之直上。摧三轮以遐骛。纠以唯识。何国城之可依。斥以假名。岂头目之为我。推之以随喜。则不植而自滋矣。络之以回向。则不劝而自覃矣。控之以菩提。则不迁而自致矣。权之以方便。则不念而自融矣。故不患物之少也。患夫用心之不弘不患施之难也。患夫忘取之不易。其有严心以为净。是未臻其严矣。趣寂以为真。是未会其寂矣。又况名誉福乐之求。王贼水火之虑。其于致极。不亦弥远。然则大觉之士。弘愿所归。其财施也。毕生品以充足。其法施也。罄含识而出离。然后忘其所以为之。失其所以利之。洎乎无感矣。巍乎有成矣。惟斯文之允被。欣此念之方恢。虽卢至之不拔。卜商之难假。亦冀慈音渐染。鄙吝推移。自此而还。孰能无变。其文句赡溢。诲喻殷明。凡勒成五卷。非重译矣。

　　　　大般若波罗蜜多经卷第五百十九

　　　　三藏法师玄奘奉　诏译

　　第十一布施波罗蜜多分之一

　　如是我闻。一时薄伽梵。在室罗筏。住誓多林给孤独园。与大苾刍众千三百人俱。尔时世尊告舍利子。诸菩萨摩诃萨修行布施波罗蜜多时。经久如方得圆满。时舍利子便白佛言。无上正法佛为根本。佛为导首。佛为所依。唯愿世尊。宣说开示令苾刍众闻已受持。世尊尔时再三命劝舍利子言。汝今应为诸菩萨摩诃萨。宣说布施波罗蜜多。尔时具寿舍利子。蒙佛再三殷勤命劝承佛神力。先以布施波罗蜜多。教诫教授诸菩萨摩诃萨言。若菩萨摩诃萨欲证无上正等菩提。应缘一切智智以大悲为上首。修行布施波罗蜜多。若菩萨摩诃萨缘一切智智大悲为上首。修行布施波罗蜜多。是菩萨摩诃萨则能摄受一切智智。疾证无上正等菩提。复次诸菩萨摩诃萨宁以无记心行于布施或不行施。终不以回向二乘地心而行布施。何以故。诸菩萨摩诃萨应怖声闻独觉地故。
　　尔时满慈子问舍利子言。何因何缘诸菩萨摩诃萨应怖声闻及独觉地。舍利子言。勿诸菩萨摩诃萨众谓一切智与二乘等故我令怖。时满慈子复问具寿舍利子言。诸菩萨施与声闻施有何差别。舍利子言。声闻行施回向涅槃阿罗汉果。菩萨行施回向菩提一切智智。是谓差别。又满慈子。如有二人俱行布施。一缘王位而求胜果。彼行施时作如是念。愿我由此作大国王。统领八方皆得自在。彼随此愿后得为王匡化世间自在安乐。一缘臣位而求胜果。彼行施时作如是念。愿我由此得作大臣。王所爱念委任驱策。随王所欲皆能成办。彼由此愿终不为王。虽此二人俱行布施。而随所愿果有胜劣。菩萨声闻行施亦尔。谓诸菩萨行布施时。缘一切智智大悲为上首。以所修行与有情共回向无上正等菩提。由此能得一切智智。若声闻众行布施时。缘声闻果自求解脱。不求无上正等菩提。菩萨声闻虽俱行施。而随意愿果有胜劣一由施故得一切智智。一由施故得声闻果。是谓差别。又满慈子。譬如有人修行布施求作长者或作居士。复有一人修行布施。愿为长者居士僮仆当知菩萨声闻行施胜劣意愿亦复如是。
　　尔时满慈子赞舍利子言。所说譬喻甚为希有。善能开显二施差别。我亦当说二施譬喻。谓如有人持百千宝。诣巨富者作如是言。今以此物奉上仁者。愿相摄受作亲僮仆。所有事业我皆能办。诸声闻众行施亦然。愿作如来亲近弟子。菩萨不尔是谓差别。又舍利子。如有女人舍王宫乐。持百千宝窃诣长者或商主家。而语彼言。今奉此宝愿相纳受以为妻室。毕身承事终不亏违。如是声闻修行布施。但欲求作如来弟子。菩萨不然是谓差别。时舍利子便赞具寿满慈子言。善能辩说二施譬喻甚为希有。谓诸声闻无巧方便。所行布施取声闻果。若诸菩萨有巧方便。所行布施普为摄受一切有情得一切智。
　　又满慈子。若菩萨摩诃萨欲证无上正等菩提。一切行中应先行施。作如是念。我今所造此惠施业。施十方界一切有情。令永解脱恶趣生死。未发无上菩提心者令速发心。已发无上菩提心者令永不退。若于无上正等菩提已不退者。令速圆满一切智智。如是菩萨思惟外境不离内心。摄诸善根令其渐次皆得增长。是诸菩萨若时若时摄受善根护令不退。此诸菩萨尔时尔时展转邻近一切智智。是诸菩萨若时若时渐得邻近一切智智。此诸菩萨尔时尔时善根圆满。趣向无上正等菩提。能尽未来利乐一切。
　　又满慈子。诸菩萨摩诃萨修行布施作是思惟。若诸有情眼所照处。愿彼一切皆得如是我所惠舍饮食等物。若诸有情受我所施饮食等物。随己所须少分受用。持余转施他诸有情。彼诸有情少分受用。复持转施诸余有情。如是展转尽有情界皆同受用我所施物。我由如是布施因缘。摄受善根量无边际。复持如是无量善根。普施十方诸有情类。皆永解脱恶趣生死。未发无上菩提心者令速发心。已发无上菩提心者令永不退。若于无上正等菩提已不退者。令速圆满一切智智。是诸菩萨若时若时。摄受善根展转增长。此诸菩萨尔时尔时摄受一切波罗蜜多。是诸菩萨若时若时摄受一切波罗蜜多。此诸菩萨尔时尔时展转邻近一切智智。当知如是诸菩萨众方便善巧。虽施少物而获无量布施善根。何以故。满慈子。以布施心境无分限回向证得一切智故。
　　又满慈子。诸菩萨摩诃萨修行布施生如是心。我施善根勿招余果。唯证无上正等菩提。能尽未来利乐一切。如是回向无上菩提非余果者。乃名布施波罗蜜多。普令一切波罗蜜多皆得圆满。若无后心缘一切智回向无上正等菩提。虽行布施而非布施波罗蜜多。亦不能令余所修习波罗蜜多速得圆满。亦不能得一切智智。又满慈子。诸菩萨摩诃萨虽少布施。若能回向无上菩提。当知彼施其量深广。定能证得一切智故。诸菩萨摩诃萨虽多布施若不回向无上菩提。当知彼施其量浅狭。不能证得一切智故。又满慈子。若菩萨摩诃萨修行布施。不起后心回向无上正等菩提。亦不缘于一切智智。是菩萨摩诃萨虽行布施而非布施波罗蜜多。能招生死非一切智。若菩萨摩诃萨修行布施。能起后心回向无上正等菩提。亦复缘于一切智智。是菩萨摩诃萨所行布施。名为布施波罗蜜多。不招生死得一切智。
　　又满慈子。若菩萨摩诃萨虽行布施而不执著。虽能回向无上菩提亦不执著。虽能缘于一切智智亦不执著。是菩萨摩诃萨方便善巧。修行布施波罗蜜多速得圆满。亦令一切波罗蜜多究竟圆满。疾证无上正等菩提。能尽未来利乐一切。
　　尔时满慈子问舍利子言。尊者所说如是法要。为自辩才为承佛力。舍利子言。我承佛力说是法要非自辩才。时舍利子复告具寿满慈子言。假使十方无量无数无边世界一切有情。为欲证得阿罗汉果。经如殑伽沙数大劫。以诸财物或施无量无数异生。或施无量无数声闻。或施无量无数独觉。彼所获福无量无数不可思议。有菩萨摩诃萨缘彼布施作是念言。彼诸有情所获福聚我皆随喜。是菩萨摩诃萨复持如是随喜俱行诸福业事所有善根。普施十方诸有情类。愿彼一切皆永解脱恶趣生死。未发无上菩提心者令速发心。已发无上菩提心者令永不退。若于无上正等菩提已不退者。令速圆满一切智智。是菩萨摩诃萨由此随喜回向善根。一切智智速得圆满。是菩萨摩诃萨所有随喜回向善根。于前有情布施福聚。百倍为胜千倍为胜乃至邬波尼杀昙倍亦复为胜。如是菩萨所有随喜回向之心。超胜世间诸有情类所行施福。是为菩萨方便善巧虽少用功而福无量。
　　又满慈子。假使十方无量无数无边世界一切有情。住如殑伽沙数大劫。恒以无量无边供具奉施诸佛及苾刍僧。彼由此缘获福无量。有菩萨摩诃萨缘彼福聚深心随喜作是念言。彼十方界诸有情类。能于如是真净福田恭敬供养身心无惓。善哉善哉。我于彼福深生随喜。是菩萨摩诃萨因随喜心所生福聚。于十方界一切有情。施佛及僧所有功德。百倍为胜千倍为胜。乃至邬波尼杀昙倍亦复为胜。如是菩萨随喜之心。超诸世间所行施福。如四洲界所有珠宝火药等光虽能照曜。而彼一切皆为月轮所发光明之所映夺。如是十方诸有情类所行施福。虽量无边而为菩萨随喜之心所引善根之所映夺。如四洲界所有光明皆为日光之所映夺。如是十方诸有情类所行施福。皆为菩萨随喜善根之所映夺。
　　又满慈子。如多百千迦遮末尼聚在一处。虽有种种杂色光明若有持一吠琉璃宝置其聚上。令彼一切杂色光明悉皆隐没。如是十方诸有情类。虽住无量殑伽沙劫。恒以种种上妙乐具。施有情类或施佛僧。而一菩萨于彼福聚。起随喜心所获功德。胜彼福聚百倍千倍。乃至邬波尼杀昙倍。又满慈子。如多百千世间凡马集在一处。轮王马宝若入其中。令彼一切威光隐没。如是十方诸有情类虽住无量殑伽沙劫修行布施集诸善根。而一菩萨于彼善根深心随喜。所获功德胜彼善根。百倍千倍乃至邬波尼杀昙倍。如是菩萨随喜俱心。映夺世间施福业事。是故菩萨欲证无上正等菩提。于诸有情所作功德应深随喜。
　　又满慈子。诸菩萨摩诃萨应持所起随喜心俱诸福业事。施十方界一切有情。愿彼十方诸有情类。皆永解脱恶趣生死。未发无上菩提心者令速发心。已发无上菩提心者令永不退。若于无上正等菩提已不退者。令速圆满一切智智。是诸菩萨若时若时舍诸善根施有情类。此诸菩萨尔时尔时展转邻近一切智智。是诸菩萨若时若时于己善根不执我所。此诸菩萨尔时尔时能以善根回施有情。愿皆离苦得永安乐。是诸菩萨若时若时舍己善根施有情类。此诸菩萨尔时尔时虽不修习菩提资粮。而能邻近一切智智。是诸菩萨若时若时于己善根不执我所。施十方界一切有情。愿皆离苦得永安乐。此诸菩萨尔时尔时善根增进。邻近无上正等菩提。能疾证得一切智智。是诸菩萨若时若时于己善根不执我所。此诸菩萨尔时尔时摄受无量殊胜善根。何以故。满慈子。此菩萨心境无分限。回向证得一切智故。如是菩萨随喜俱心方便善巧。虽持随喜所引善根回施有情。而于善根及有情类都无所执。虽愿有情解脱恶趣及生死苦。而于恶趣及生死苦都无所执。虽愿摄受诸有情类。令发无上正等觉心。而于发心都无所执。虽愿摄受诸有情类。令于无上正等菩提永不退转。而于此位都无所执。虽愿摄受诸有情类。令菩萨行速得圆满。疾能证得一切智智。而于此位都无所执。虽愿自得一切智智。而于此智亦无所执。如是菩萨无所执见。当知是为方便善巧。如是菩萨随喜回向俱行之心。皆有方便善巧力故。能普任持诸余菩萨摩诃萨众。令获殊胜利益安乐。及自摄受一切智智。疾证无上正等菩提。
　　又满慈子。设十方界一切有情。住如殑伽沙数大劫。恒以种种上妙供具奉施诸佛及苾刍僧。供养恭敬尊重赞叹修诸福业。有一菩萨持一钵饭。施佛及僧其福胜彼。百倍千倍乃至邬波尼杀昙倍。所以者何。以此菩萨不见施者不见受者不见施物。虽观诸法本性皆空。而行施时常不远离回向发愿。谓持施福与有情共回向无上正等菩提。愿同证得一切智智。是故菩萨行布施时。于诸有情所行施福。百倍为胜千倍为胜。乃至邬波尼杀昙倍亦复为胜。由斯定证无上菩提。利益安乐诸有情类。
　　又满慈子。诸菩萨摩诃萨修行布施应起是心。我今惠舍如是财物。诸所引发殊胜善根。普施十方诸有情类。在地狱者速出地狱。住傍生者速脱傍生。居鬼界者速离鬼界。人天趣中有忧苦者。愿彼一切忧苦永息。厌生死者速出三界。十方无量无边有情未发无上菩提心者令速发心。已发无上菩提心者令永不退。若于无上正等菩提已不退者令速圆满一切智智。是诸菩萨若时若时舍诸善根施有情类。此诸菩萨尔时尔时摄受布施波罗蜜多。是诸菩萨若时若时摄受布施波罗蜜多。此诸菩萨尔时尔时增长一切波罗蜜多。是诸菩萨若时若时增长一切波罗蜜多。此诸菩萨尔时尔时摄受无量殊胜善根。是诸菩萨若时若时摄受无量殊胜善根。此诸菩萨尔时尔时展转亲近一切智智。如是菩萨方便善巧。虽少用功而获多福。是故菩萨欲证无上正等菩提。常应勤修方便善巧。又满慈子。是诸菩萨若时若时于己善根不执我所。此诸菩萨尔时尔时摄受无量无边善根。所以者何。此诸菩萨欲令无量无边有情。咸疾证得一切智智。如是菩萨能舍一切于他善根尚能回舍施余无量无边有情。况自善根而不能舍。尚能惠舍所有善根。况余珍财而不能舍。如是菩萨能舍一切色非色物。能舍一切自他所有殊胜善根。乃至能舍一切智智。施诸有情令同证得。如是菩萨大师子吼。我于诸法都无所见。我于一切有色无色内外诸物亦无所见。虽无所见而皆能舍。如是菩萨作是念言。我都不见若法若物。而不能舍施诸有情如是菩萨当证无上正等觉时。以所证得一切智智。观察世间大师子吼。我于诸法都无所见。我于一切有色无色。内外诸物亦无所见。虽无所见而皆能舍。谓不见有若法若物。于诸有情而不能施。如是菩萨常作是念。我当证得无上觉时。于一切法都无所见。虽无所见而于诸法。无不现证无不遍知。由诸菩萨能舍一切。是故证得无上觉时。于一切法能究竟舍。由舍究竟于一切法。无不现证无不遍知。如如于法无所不舍。如是如是都不见法。如如于法都无所见。如是如是于一切法。无不现证无不遍知。如是菩萨若内若外皆悉能舍。于内外法悉能舍故都无所见。由于诸法无所见故。证得无上正等觉时。于一切法无不现证无不遍知。能尽未来利乐一切。
　　又满慈子。诸菩萨众应如是学清净布施波罗蜜多。若诸菩萨能如是学清净布施波罗蜜多乃得名为真净菩萨。常不远离一切智心。若时菩萨常不远离一切智心。是时菩萨一切恶魔尚不得便况余药叉毕舍遮等能得其便。若诸有情能得如是菩萨便者必无是处。所以者何。若地方所有诸菩萨修行布施波罗蜜多。作意思惟一切智智时无暂舍。此地方所人及非人皆不得便。何以故。满慈子。若常思惟一切智智。如是作意不可思议。广大甚深世间希有。以一切智不可思议广大甚深难测量故。
　　又满慈子。若诸菩萨能如是学大菩提行。于诸有情有大恩德。能善养育一切有情。谓令世间诸有情类无诸灾难断恶修善。由此因缘诸菩萨众在菩萨位。常能利乐一切异生声闻独觉。若诸菩萨当证无上正等觉时。亦于有情有大恩德。能善养育一切有情。谓说正法令断烦恼。由斯无量无边有情。皆得涅槃毕竟安乐。是故菩萨当证无上正等觉时。普于异生声闻独觉。为最为胜为尊为高。为妙为微妙。为上为无上无等无等等。般涅槃后亦于有情有大恩德。能善养育一切有情。谓于如来窣堵波所供养恭敬尊重赞叹。奉施种种上妙华鬘涂散等香衣服璎珞宝幢幡盖伎乐灯明。由此因缘彼有情类。种植无量殊胜善根。或闻如来涅槃法要。精勤修学证般涅槃。若于如来窣堵波所。下至奉献一香一华。世尊记彼皆当离欲多有毕竟得般涅槃。如是菩萨住菩萨位。于诸有情有大恩德。能善养育一切有情。证得无上正等觉时。亦于有情有大恩德。能善养育一切有情。般涅槃后亦于有情有大恩德。能善养育一切有情。以诸菩萨常于有情有大恩德。能善养育一切有情故。于世间最尊最胜。唯除诸佛无能及者。
　　又满慈子。若诸菩萨成就如是殊胜功德。是诸菩萨常于有情作大饶益。譬如真金常能饶益一切有情。谓未烧炼或已烧炼。未作严具已作严具。若未转易或已转易。常能饶益一切有情。如是菩萨修菩提行。住菩萨位能于有情作大饶益。证得无上正等觉时。亦于有情作大饶益。般涅槃后亦于有情作大饶益。
　　又满慈子。如日月轮巡四洲界。与诸有情作大饶益。谓四洲界一切有情。由日月轮光明照触作诸事业。又能了知若昼若夜半月满月时年等异。又诸华果苗稼草木。因日月轮光明照故生长成熟资养有情。如是菩萨修菩提行住菩萨位。于诸有情作大饶益。证得无上正等觉时。亦于有情作大饶益。般涅槃后亦于有情作大饶益。
　　又满慈子。诸菩萨众成就如是广大功德。常与有情作大饶益。譬如商主多有珍财。能令百千商侣眷属。皆得充足诸资生具。乃至死后诸有情类。由彼珍财亦得丰乐。如是菩萨行菩提行住菩萨位。尚能利乐无量有情况得菩提。般涅槃后具大势力。而不能令诸弟子等利益安乐。
　　又满慈子。如是菩萨常能利乐一切有情。谓菩萨位若成正觉若般涅槃。常于有情作大饶益未曾暂舍。如有善士具善士相能自安乐。亦能安乐诸余有情。善摄珍财善能分布故名善士。如是菩萨善摄种种功德珍财。在菩萨位善能利乐无量有情。证得无上正等觉时亦善利乐无量有情。般涅槃后亦善利乐无量有情。谓涅槃后功德势力亦善利乐诸弟子等。又满慈子。如是菩萨若菩萨位若得菩提。若涅槃后常能利乐一切有情无时暂舍。如彼善士具善士相。能令自他俱得安乐。远离种种不如意事。诸菩萨众亦复如是。能令自他常得安乐。远离种种恶业烦恼。不堕恶趣生死轮回。得般涅槃毕竟安乐。或成正觉饶益一切。
　　又满慈子。如刹帝利灌顶王种堪绍王位。若为太子若作王时。安乐一切沙门梵志及余有情。若命终后亦能安乐国土有情令无衰恼。谓由彼王功德余势。国土丰乐无怨贼等。如是菩萨行菩提行住菩萨位。已能安乐一切有情。证得无上正等觉时亦能安乐一切有情。般涅槃后亦能安乐一切有情。谓涅槃后无量有情。有窣堵波供养恭敬尊重赞叹获无量福。听闻正法受持读诵如理思惟为他演说亦得无边功德胜利。诸有情类于佛世尊般涅槃后。若念如来所有戒蕴定蕴慧蕴解脱蕴解脱智见蕴。彼有情类由此因缘不堕恶趣。生天人中恒受快乐。或有证得三乘涅槃。能令自他毕竟安乐。彼有情类于现身中。人非人等不能为害。诸怖畏事不能侵恼。何以故。满慈子。念佛功德能灭世间人非人等怖畏事故。
　　尔时佛赞舍利子言。善哉善哉。如汝所说。若有情类能念如来所有戒蕴定蕴慧蕴解脱蕴解脱智见蕴。彼有情类能灭世间人非人等诸怖畏事。时舍利子便白佛言。希有世尊。如来成就如是清净广大妙法。尔时世尊告舍利子。应知菩萨亦有成就如是清净广大妙法。舍利子言。何谓菩萨所成清净广大妙法。佛言。菩萨所成清净广大妙法。谓发无上正等觉心不复退转。何以故。舍利子。最极清净广大妙法。谓如来性自然觉性无上正等菩提之性。若诸菩萨已发无上正等觉心不复退转。定当成就如是清净广大妙法。
　　时舍利子复告具寿满慈子言。诸菩萨众应起是心。若诸有情来至我所。求索种种资生之具。我当发起决定施心。不应发起无资具心。设我现无所索资具。要当方便求觅施与。终不发起如是之心。我既现无所索资具。不应方便为彼求觅。若余有情自施彼者我当随喜。若不欲施我当种种方便劝发。要令求者所愿满足。如是菩萨或施有情所须资具。或自供侍师长病者。所作福业皆与有情平等共有回向无上正等菩提。欲尽未来利乐一切。令脱恶趣或生死苦。令得涅槃或一切智。若诸有情自行布施修余福业。菩萨劝彼回向无上正等菩提。如是菩萨所获福聚。于余有情布施福业。百倍为胜千倍为胜。乃至邬波尼杀昙倍亦复为胜。所以者何。菩萨劝发回向之心。能令自身及有情类俱证无上正等菩提。
　　又满慈子。诸菩萨众修行布施波罗蜜多。先应修习方便善巧。随所修习方便善巧修行布施。随所修行布施福业。回向无上正等菩提愿诸有情皆同证得一切智智。如是菩萨方便善巧。能令自他俱获胜利。若诸菩萨修行布施。不先修习方便善巧。设经殑伽沙数劫住修行布施。不能发心与有情共回向菩提。不能摄受所修布施波罗蜜多。不能证得本所希求一切智智。
</div>
    <div class="pagination">
<a href="大般若波罗蜜多经_page120.html">上一页</a><span>...</span><a href="大般若波罗蜜多经_page116.html">116</a><a href="大般若波罗蜜多经_page117.html">117</a><a href="大般若波罗蜜多经_page118.html">118</a><a href="大般若波罗蜜多经_page119.html">119</a><a href="大般若波罗蜜多经_page120.html">120</a><span class="current-page">121</span><a href="大般若波罗蜜多经_page122.html">122</a><a href="大般若波罗蜜多经_page123.html">123</a><a href="大般若波罗蜜多经_page124.html">124</a><a href="大般若波罗蜜多经_page125.html">125</a><a href="大般若波罗蜜多经_page126.html">126</a><a href="大般若波罗蜜多经_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
