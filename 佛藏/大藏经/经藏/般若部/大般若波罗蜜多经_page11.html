<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 11 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 11 页/共 126 页</h1>
    <div class="content">　　尔时具寿善现白佛言。世尊。所言菩萨是何句义。佛告善现。无句义是菩萨句义。所以者何。善现。菩提不生。萨埵非有故。无句义是菩萨句义。善现。如空中鸟迹句义。无所有不可得。菩萨句义。无所有不可得亦如是。善现。如幻事句义。无所有不可得。菩萨句义无所有不可得亦如是。善现。如梦境句义。阳焰句义。光影句义。空花句义。像句义。响句义。寻香城句义。变化事句义。无所有不可得。菩萨句义。无所有不可得亦如是。善现。如真如句义无所有不可得。菩萨句义。无所有不可得亦如是。善现。如法界句义。法性句义。法住句义。法定句义。不虚妄句义。不变异句义。离生性句义。平等性句义。实际句义。无所有不可得。菩萨句义。无所有不可得亦如是。
　　复次善现。如幻士色句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士受想行识句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士眼处句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士耳鼻舌身意处句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士色处句义。无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士声香味触法处句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士眼界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士色界眼识界及眼触眼触为缘所生诸受句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士耳界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士声界耳识界及耳触耳触为缘所生诸受句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士鼻界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士香界鼻识界及鼻触鼻触为缘所生诸受句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士舌界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士味界舌识界及舌触舌触为缘所生诸受句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士身界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士触界身识界及身触身触为缘所生诸受句义无所有不可得。菩萨摩诃萨修行般若波罗蜜多时观菩萨句义无所有不可得亦如是。善现如幻士意界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士法界意识界及意触意触为缘所生诸受句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　善现。如幻士地界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士水火风空识界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士苦圣谛句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士集灭道圣谛句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　善现。如幻士无明句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行识名色六处触受爱取有生老死愁叹苦忧恼句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士四静虑句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士四无量四无色定句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　善现。如幻士四念住句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士四正断四神足五根五力七等觉支八圣道支句义无所有不可得。菩萨摩诃萨修行般若波罗蜜多时。观菩萨句义无所有不可得亦如是善现。如幻士空解脱门句义无所有不可得。菩萨摩诃萨。修行般若波罗蜜多时。观菩萨句义无所有不可得亦如是。善现。如幻士无相无愿解脱门句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。

　　　　大般若波罗蜜多经卷第四十五



　　　　大般若波罗蜜多经卷第四十六

　　　　三藏法师玄奘奉　诏译

　　初分菩萨品第十二之二

　　善现。如幻士布施波罗蜜多句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士净戒安忍精进静虑般若波罗蜜多句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士五眼句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士六神通句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士佛十力句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士四无所畏四无碍解大慈大悲大喜大舍十八佛不共法一切智道相智一切相智句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　复次善现。如幻士行内空句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行外空。内外空。空空。大空。胜义空。有为空。无为空。毕竟空。无际空。散空。无变异空。本性空。自相空。共相空。一切法空。不可得空。无性空。自性空。无性自性空句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行四静虑句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行四无量四无色定句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行四念住句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行四正断四神足五根五力七等觉支八圣道支句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行空解脱门句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行无相无愿解脱门句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行布施波罗蜜多句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行净戒安忍精进静虑般若波罗蜜多句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行五眼句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行六神通句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行佛十力句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如幻士行四无所畏四无碍解大慈大悲大喜大舍十八佛不共法一切智道相智一切相智句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　复次善现。如如来应正等觉色相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉受想行识相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉眼处相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉耳鼻舌身意处相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉色处相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉声香味触法处相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉眼界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉色界眼识界及眼触眼触为缘所生诸受相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉耳界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉声界耳识界及耳触耳触为缘所生诸受相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉鼻界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉香界鼻识界及鼻触鼻触为缘所生诸受相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉舌界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉味界舌识界及舌触舌触为缘所生诸受相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉身界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉触界身识界及身触身触为缘所生诸受相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉意界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　善现。如如来应正等觉法界意识界及意触意触为缘所生诸受相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉地界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉水火风空识界相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉苦圣谛相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉集灭道圣谛相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉无明相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行识名色六处触受爱取有生老死愁叹苦忧恼相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉四静虑相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉四无量四无色定相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉四念住相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉四正断四神足五根五力七等觉支八圣道支相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉空解脱门相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉无相无愿解脱门相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉布施波罗蜜多相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉净戒安忍精进静虑般若波罗蜜多相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉五眼相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉六神通相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉佛十力相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉四无所畏四无碍解大慈大悲大喜大舍十八佛不共法一切智道相智一切相智相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。复次善现。如如来应正等觉行内空相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行外空乃至无性自性空相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行四静虑相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行四无量四无色定相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行四念住相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行四正断四神足五根五力七等觉支八圣道支相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行空解脱门相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行无相无愿解脱门相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行布施波罗蜜多相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行净戒安忍精进静虑般若波罗蜜多相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行五眼相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行六神通相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行佛十力相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉行四无所畏四无碍解大慈大悲大喜大舍十八佛不共法一切智道相智一切相智相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　复次善现。如有为界中无为界句义无所有不可得。无为界中有为界句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如无生无灭。无作无为。无得无取。无染无净句义皆无所有不可得。菩萨摩诃萨修行般若波罗蜜多时。观菩萨句义无所有不可得亦如是。具寿善现白佛言。世尊。何法无生无灭。无作无为。无得无取。无染无净句义无所有不可得。佛告善现。色无生无灭。无作无为。无得无取。无染无净句义无所有不可得。受想行识无生无灭乃至无染无净句义无所有不可得。善现。眼处无生无灭乃至无染无净句义无所有不可得。耳鼻舌身意处无生无灭乃至无染无净句义无所有不可得。善现。色处无生无灭乃至无染无净句义无所有不可得。声香味触法处无生无灭乃至无染无净句义无所有不可得。善现。眼界无生无灭乃至无染无净句义无所有不可得。色界眼识界及眼触眼触为缘所生诸受无生无灭乃至无染无净句义无所有不可得。善现。耳界无生无灭乃至无染无净句义无所有不可得。声界耳识界及耳触耳触为缘所生诸受无生无灭乃至无染无净句义无所有不可得。善现。鼻界无生无灭乃至无染无净句义无所有不可得。香界鼻识界及鼻触鼻触为缘所生诸受无生无灭乃至无染无净句义无所有不可得。善现。舌界无生无灭乃至无染无净句义无所有不可得。味界舌识界及舌触舌触为缘所生诸受无生无灭乃至无染无净句义无所有不可得。善现。身界无生无灭乃至无染无净句义无所有不可得。触界身识界及身触身触为缘所生诸受无生无灭乃至无染无净句义无所有不可得。善现。意界无生无灭乃至无染无净句义无所有不可得。法界意识界及意触意触为缘所生诸受无生无灭乃至无染无净句义无所有不可得。善现。地界无生无灭乃至无染无净句义无所有不可得。水火风空识界无生无灭乃至无染无净句义无所有不可得。善现。苦圣谛无生无灭乃至无染无净句义无所有不可得。集灭道圣谛无生无灭乃至无染无净句义无所有不可得。善现。无明无生无灭乃至无染无净句义无所有不可得。行识名色六处触受爱取有生老死愁叹苦忧恼无生无灭乃至无染无净句义无所有不可得。善现。四静虑无生无灭乃至无染无净句义无所有不可得。四无量四无色定无生无灭乃至无染无净句义无所有不可得。善现。四念住无生无灭乃至无染无净句义无所有不可得。四正断四神足五根五力七等觉支八圣道支无生无灭乃至无染无净句义无所有不可得。善现。空解脱门无生无灭乃至无染无净句义无所有不可得。无相无愿解脱门无生无灭乃至无染无净句义无所有不可得。善现。布施波罗蜜多无生无灭乃至无染无净句义无所有不可得。净戒安忍精进静虑般若波罗蜜多无生无灭乃至无染无净句义无所有不可得。善现。五眼无生无灭乃至无染无净句义无所有不可得。六神通无生无灭乃至无染无净句义无所有不可得。善现。佛十力无生无灭乃至无染无净句义无所有不可得。四无所畏四无碍解大慈大悲大喜大舍十八佛不共法一切智道相智一切相智无生无灭乃至无染无净句义无所有不可得。善现。如如是法。无生无灭。无作无为。无得无取。无染无净句义无所有不可得。菩萨摩诃萨修行般若波罗蜜多时。观菩萨句义无所有不可得亦复如是。
　　复次善现。如色毕竟净相句义无所有不可得。受想行识毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如眼处毕竟净相句义无所有不可得。耳鼻舌身意处毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如色处毕竟净相句义无所有不可得。声香味触法处毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如眼界毕竟净相句义无所有不可得。色界眼识界及眼触眼触为缘所生诸受毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如耳界毕竟净相句义无所有不可得。声界耳识界及耳触耳触为缘所生诸受毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如鼻界毕竟净相句义无所有不可得。香界鼻识界及鼻触鼻触为缘所生诸受毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如舌界毕竟净相句义无所有不可得。味界舌识界及舌触舌触为缘所生诸受毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如身界毕竟净相句义无所有不可得。触界身识界及身触身触为缘所生诸受毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如意界毕竟净相句义无所有不可得。法界意识界及意触意触为缘所生诸受毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　善现。如地界毕竟净相句义无所有不可得。水火风空识界毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如苦圣谛毕竟净相句义无所有不可得。集灭道圣谛毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如无明毕竟净相句义无所有不可得。行识名色六处触受爱取有生老死愁叹苦忧恼毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如四静虑毕竟净相句义无所有不可得。四无量四无色定毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如四念住毕竟净相句义无所有不可得。四正断四神足五根五力七等觉支八圣道支毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如空解脱门毕竟净相句义无所有不可得。无相无愿解脱门毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如布施波罗蜜多毕竟净相句义无所有不可得。净戒安忍精进静虑般若波罗蜜多毕竟净相句义无所有不可得。菩萨摩诃萨。修行般若波罗蜜多时。观菩萨句义无所有不可得亦如是。善现。如五眼毕竟净相句义无所有不可得。六神通毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如佛十力毕竟净相句义无所有不可得。四无所畏四无碍解大慈大悲大喜大舍十八佛不共法一切智道相智一切相智毕竟净相句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。
　　复次善现。如我毕竟净相句义无所有不可得。我非有故。有情。命者。生者。养者。数取趣。意生。儒童。作者。使作者。起者。使起者。受者。使受者。知者。见者。毕竟净相句义无所有不可得。有情乃至见者非有故。菩萨摩诃萨修行般若波罗蜜多时。观菩萨句义无所有不可得亦如是。善现。如日出时闇冥句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如劫烧尽时诸行句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉戒蕴中破戒句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉定蕴中散乱句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉慧蕴中愚痴句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉解脱蕴中非解脱句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如如来应正等觉解脱智见蕴中非解脱智见句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如日月等诸光明中众闇句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。善现。如佛光中一切日月珠火电等光明句义无所有不可得。一切四大王众天乃至他化自在天梵众天乃至色究竟天光明句义无所有不可得。菩萨摩诃萨修行般若波罗蜜多时。观菩萨句义无所有不可得亦如是。何以故。善现。若菩提。若萨埵。若菩萨句义。如是一切皆非相应。非不相应。无色无见无对一相所谓无相。善现。诸菩萨摩诃萨于一切法皆无所有无碍无著。应学应知。
　　尔时具寿善现白佛言。世尊。何者是一切法。而劝诸菩萨摩诃萨。于此一切法皆无所有无碍无著。应学应知。佛告善现。一切法者。谓善法非善法。有记法无记法。世间法出世间法。有漏法无漏法。有为法无为法。共法不共法。善现。是名一切法。诸菩萨摩诃萨于此一切法皆无所有无碍无著。应学应知具寿善现白佛言。世尊。云何善法。佛告善现。谓孝顺父母。供养沙门婆罗门。敬事师长。施性福业事。戒性福业事。修性福业事。供侍病者俱行福。方便善巧俱行福。十善业道。所谓。离断生命。离不与取。离欲邪行。离虚诳语。离离间语。离粗恶语。离杂秽语。无贪无嗔。正见。有十种想。所谓膀胀想。脓烂想。异赤想。青瘀想。破坏想。啄啖想。离散想。骸骨想。焚烧想。一切世间不可乐想。四静虑。四无量。四无色定。有十随念。所谓佛随念。法随念。僧随念。戒随念。舍随念。天随念。入出息随念。寂静随念。死随念。身随念。善现。此等名善法。具寿善现白佛言。世尊。云何不善法。佛告善现。谓十不善业道。即断生命。不与取。欲邪行。虚诳语。离间语。粗恶语。杂秽语。贪欲。嗔恚。邪见。及忿恨。覆恼。谄诳。矫害。嫉悭慢等。善现。此等名不善法。具寿善现白佛言。世尊。云何有记法。佛告善现。即诸善法及不善法。名有记法。具寿善现白佛言。世尊。云何。无记法。佛告善现。谓无记身业。无记语业。无记意业。无记四大种。无记五根。无记六处。无记无色法。无记五蕴。无记十二处。无记十八界。无记异熟法。善现。此等名无记法。具寿善现白佛言。世尊。云何世间法。佛告善现。谓世间五蕴。十二处。十八界。十业道。四静虑。四无量。四无色定。十二支缘起法。善现。此等名世间法。具寿善现白佛言。世尊。云何出世间法。佛告善现。谓出世间四念住。四正断。四神足。五根。五力。七等觉支。八圣道支。空解脱门。无相解脱门。无愿解脱门。未知当知根。已知根。具知根。有寻有伺三摩地。无寻唯伺三摩地。无寻无伺三摩地。明解脱。念正知。如理作意。有八解脱。谓有
色观诸色。是初解脱。内无色想观外色。是第二解脱。净解脱身作证。是第三解脱。超一切色想。灭有对想不思惟种种相。入无边空。空无边处具足住。是第四解脱。超一切空无边处。入无边识。识无边处具足住。是第五解脱。超一切识无边处。入无所有。无所有处具足住。是第六解脱。超一切无所有处。入非想非非想处具足住。是第七解脱。超一切非想非非想处。入灭想受定具足住。是第八解脱。有九次第定。谓离欲恶不善法。有寻有伺离生喜乐。入初静虑具足住。是初定。寻伺寂静内等净心一趣性。无寻无伺定生喜乐。入第二静虑具足住。是第二定。离喜住舍具念正知身受乐圣说住舍具念乐住。入第三静虑具足住。是第三定。断乐断苦先喜忧没不苦不乐舍念清净。入第四静虑具足住。是第四定。超一切色想灭有对想不思惟种种想。入无边空。空无边处具足住。是第五定。超一切空无边处。入无边识。识无边处具足住。是第六定。超一切识无边处。入无所有。无所有处具足住。是第七定。超一切无所有处。入非想非非想处具足住。是第八定。超一切非想非非想处。入灭想受定具足住。是第九定。内空。外空。内外空。空空。大空。胜义空。有为空。无为空。毕竟空。无际空。散空。无变异空。本性空。自相空。共相空。一切法空。不可得空。无性空。自性空。无性自性空。六到彼岸。五眼。六神通。佛十力。四无所畏。四无碍解。大慈大悲。大喜大舍。十八佛不共法。一切智。道相智。一切相智。善现。此等名出世间法。具寿善现白佛言。世尊。云何有漏法。佛告善现。世间。五蕴。十二处。十八界。四静虑。四无量。四无色定。所有一切堕三界法。善现。是名有漏法。具寿善现白佛言。世尊。云何无漏法。佛告善现。谓出世间四静虑。四无量。四无色定。四念住。四正断。四神足。五根。五力。七等觉支。八圣道支。三解脱门。六到彼岸。五眼。六神通。佛十力。四无所畏。四无碍解。大慈大悲。大喜大舍。十八佛不共法。一切智。道相智。一切相智。善现。此等名无漏法。具寿善现白佛言。世尊。云何有为法。佛告善现。谓欲界系法。色界系法。无色界系法。五蕴。四静虑。四无量。四无色定。四念住。四正断。四神足。五根。五力。七等觉支。八圣道支。三解脱门。六到彼岸。五眼。六神通。佛十力。四无所畏。四无碍解。大慈大悲。大喜大舍。十八佛不共法。一切智。道相智。一切相智。所有一切有生。有住。有异。有灭法。善现。是名有为法。具寿善现白佛言。世尊。云何无为法。佛告善现。若法无生无住无异无灭可得。所谓贪尽。嗔尽。痴尽。真如。法界。法性。法住。法定。不虚妄性。不变异性。离生性。平等性。实际。善现。此等名无为法。具寿善现白佛言。世尊。云何共法。佛告善现。谓世间四静虑。四无量。四无色定。五神通。善现。此等名共法。何以故。共异生故。具寿善现白佛言。世尊。云何不共法。佛告善现。谓无漏四静虑。四无量。四无色定。四念住。四正断。四神足。五根。五力。七等觉支。八圣道支。三解脱门。六到彼岸。五眼。六神通。佛十力。四无所畏。四无碍解。大慈大悲。大喜大舍。十八佛不共法。一切智道。相智。一切相智。善现。此等名不共法。何以故。不共异生故。善现。诸菩萨摩诃萨修行般若波罗蜜多时。于如是等自相空法。不应执著。何以故。以诸法自相不可分别故。善现。诸菩萨摩诃萨修行般若波罗蜜多时。应以无二而为方便觉一切法。何以故。以一切法无动相故。善现。于一切法无二无动是菩萨句义。以是故。无句义是菩萨句义。

　　　　大般若波罗蜜多经卷第四十六



　　　　大般若波罗蜜多经卷第四十七

　　　　三藏法师玄奘奉　诏译

　　初分摩诃萨品第十三之一

　　尔时具寿善现白佛言。世尊。何缘菩萨复名摩诃萨。佛告善现。菩萨于大有情众中定当为上首。以是缘故。复名摩诃萨。具寿善现复白佛言。世尊。何者是大有情众。而菩萨于中定当为上首。佛告善现。大有情众者。谓住种性。第八预流一来不还阿罗汉独觉地。及从初发心乃至不退转地菩萨摩诃萨。是名大有情众。菩萨于如是大有情众中。定当为上首故。复名摩诃萨。具寿善现复白佛言。世尊。如是菩萨摩诃萨。以何因缘。于大有情众中定当得为上首。佛告善现。以此菩萨摩诃萨发金刚喻心决不退坏。由此心故于大有情众中定当得为上首。具寿善现白佛言。世尊。何者名为菩萨摩诃萨金刚喻心。佛告善现。若菩萨摩诃萨生如是心。我当擐坚固铠。于无边生死大旷野中。摧破无量烦恼冤敌。我当枯竭无边甚深生死大海。我当弃舍内外所重一切身财。我当于一切有情等心作大义利。我当以三乘法拔济一切有情。皆令于无余依涅槃界而般涅槃。我当虽以三乘法灭度一切有情。而实不见有情得灭度者。我当于一切法如实觉了无生无灭。我当纯以应一切智智心修行六波罗蜜多。我当修学于一切法通达究竟遍入妙智。我当通达一切法相一理趣门。我当通达一切法相二理趣门。乃至无边理趣门。我当于一切法修学通达一理趣门妙智。我当于一切法修学通达二理趣门妙智。乃至通达无边理趣门妙智。我当修学引发无边静虑无量无色法门。我当修学引发无边三十七菩提分法。三解脱门。六到彼岸法门。我当修学引发无边五眼六神通十力四无所畏四无碍解大慈大悲大喜大舍十八佛不共法一切智道相智一切相智法门。善现。如是名为菩萨摩诃萨金刚喻心。若菩萨摩诃萨。以无所得而为方便安住此心。亦不自恃而生憍举故。于大有情众中。定当得为上首。复次善现。若菩萨摩诃萨生如是心。一切地狱傍生鬼界人天趣中诸有情类所受苦恼。我当代受令彼安乐。若菩萨摩诃萨生如是心。我当为一有情经无量百千俱胝那庾多大劫。受诸地狱种种剧苦。以无数方便教化令证无余涅槃。如是次第。为一切有情一一各经无量百千俱胝那庾多大劫。受诸地狱种种剧苦。亦一一各以无数方便教化令证无余涅槃。作是事已自植善根。复经无量百千俱胝那庾多大劫。圆满修集菩提资粮。然后趣证阿耨多罗三藐三菩提。善现。如是名为菩萨摩诃萨金刚喻心。若菩萨摩诃萨以无所得而为方便安住此心。亦不自恃而生憍举故。于大有情众中定当得为上首。
　　复次善现。以此菩萨摩诃萨发殊胜广大心决不退坏。由此心故。于大有情众中定当得为上首。具寿善现白佛言。世尊。何者名为菩萨摩诃萨殊胜广大心。佛告善现。若菩萨摩诃萨生如是心。我应从初发心乃至证得无上正等菩提。于其中间誓当不起贪欲心。嗔恚心。愚痴心。忿心恨心。覆心恼心。诳心谄心。嫉心悭心。憍心害心。见慢等心。亦复不起趣向声闻独觉地心。善现。如是名为菩萨摩诃萨殊胜广大心。若菩萨摩诃萨。以无所得而为方便安住此心。亦不自恃而生憍举故。于大有情众中定当得为上首。复次善现。以此菩萨摩诃萨发不可倾动心决不退坏。由此心故。于大有情众中定当得为上首。具寿善现白佛言。世尊。何者名为菩萨摩诃萨不可倾动心。佛告善现。若菩萨摩诃萨生如是心。我当以应一切智智心。修习发起一切所修所应作事。善现。如是名为菩萨摩诃萨不可倾动心。若菩萨摩诃萨。以无所得而为方便安住此心。亦不自恃而生憍举故。于大有情众中定当得为上首。复次善现。以此菩萨摩诃萨发利益安乐心决不倾动。由此心故。于大有情众中定当得为上首。具寿善现白佛言。世尊。何者名为菩萨摩诃萨利益安乐心。佛告善现。若菩萨摩诃萨生如是心。我当穷未来际于一切有情。为作归依桥船洲渚。救济覆护常不舍离。善现。如是名为菩萨摩诃萨利益安乐心。若菩萨摩诃萨。以无所得而为方便安住此心。亦不自恃而生憍举故。于大有情众中定当得为上首。复次善现。以此菩萨摩诃萨修行般若波罗蜜多时常能爱法乐法欣法喜法。由此缘故。于大有情众中定当得为上首。具寿善现白佛言。世尊。何等为法。云何菩萨摩诃萨修行般若波罗蜜多时。常于此法爱乐欣喜。佛告善现。所言法者。谓一切有情及色非色法。皆无自性都不可得。实相不坏。是名为法。言爱法者。谓于此法起欲希求。言乐法者。谓于此法称赞功德。言欣法者。谓于此法欢喜信受。言喜法者。谓于此法慕多修习。善现。如是菩萨摩诃萨修行般若波罗蜜多时。以无所得而为方便。常能爱法乐法欣法喜法。亦不自恃而生憍举故。于大有情众中定当得为上首。
　　复次善现。以此菩萨摩诃萨修行般若波罗蜜多时。以无所得而为方便。住内空。外空。内外空。空空。大空。胜义空。有为空。无为空。毕竟空。无际空。散空。无变异空。本性空。自相空。共相空。一切法空。不可得空。无性空。自性空。无性自性空故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住四静虑四无量四无色定故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住四念住四正断四神足五根五力七等觉支八圣道支故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住空无相无愿解脱门故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住布施净戒安忍精进静虑般若波罗蜜多故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住五眼六神通故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住十力四无所畏四无碍解大慈大悲大喜大舍十八佛不共法一切智道相智一切相智故。得于大有情众中定当得为上首。复次善现。以此菩萨摩诃萨修行般若波罗蜜多时。以无所得而为方便。住金刚喻三摩地。乃至以无所得而为方便。住无著无为无染解脱如虚空三摩地故。得于大有情众中定当得为上首。善现以如是等种种因缘。此菩萨摩诃萨于大有情众中定当得为上首。善现。是故菩萨复名摩诃萨。
　　尔时具寿舍利子白佛言。世尊。我亦乐说。菩萨由此义故复名摩诃萨。佛言。舍利子。随汝意说。舍利子言。世尊。由诸菩萨能为有情。以无所得而为方便。说断我见。有情见。命者见。生者见。养者见。士夫见。补特伽罗见。意生见。儒童见。作者见。使作者见。起者见。使起者见。受者见。使受者见。知者见。见者见法故。此菩萨复名摩诃萨。世尊。由诸菩萨能为有情。以无所得而为方便。说断常见断见法故。此菩萨复名摩诃萨。世尊。由诸菩萨能为有情。以无所得而为方便。说断有见无见法故。此菩萨复名摩诃萨。世尊。由诸菩萨能为有情。以无所得而为方便。说断蕴见。处见。界见。谛见。缘起见法故。此菩萨复名摩诃萨。世尊。由诸菩萨能为有情。以无所得而为方便。说断四静虑见。四无量见。四无色定见法故。此菩萨复名摩诃萨。世尊。由诸菩萨能为有情。以无所得而为方便。说断四念住见。四正断见。四神足见。五根见。五力见。七等觉支见。八圣道支见法故。此菩萨复名摩诃萨。世尊。由诸菩萨能为有情。以无所得而为方便。说断三解脱门见。六到彼岸见法故。此菩萨复名摩诃萨。世尊。由诸菩萨能为有情。以无所得而为方便。说断五眼见。六神通见法故。此菩萨复名摩诃萨。世尊。由诸菩萨能为有情。以无所得而为方便。说断佛十力见。四无所畏见。四无碍解见。大慈大悲大喜大舍见。十八佛不共法见。一切智见。道相智见。一切相智见法故。此菩萨复名摩诃萨。世尊。由诸菩萨能为有情。以无所得而为方便。说断成熟有情见。严净佛土见。菩萨见。佛陀见。转法轮见法故。此菩萨复名摩诃萨。世尊。以要言之。由诸菩萨能为有情。以无所得而为方便。说断一切见法故。此菩萨复名摩诃萨。
　　时具寿善现问舍利子言。若菩萨摩诃萨能为有情。以无所得而为方便。说断诸见法者。何缘菩萨摩诃萨。自有所得而为方便。起色见受想行识见。起眼处见耳鼻舌身意处见。起色处见声香味触法处见。起眼界见色界眼识界及眼触眼触为缘所生诸受见。起耳界见声界耳识界及耳触耳触为缘所生诸受见。起鼻界见香界鼻识界及鼻触鼻触为缘所生诸受见。起舌界见味界舌识界及舌触舌触为缘所生诸受见。起身界见触界身识界及身触身触为缘所生诸受见。起意界见法界意识界及意触意触为缘所生诸受见。起地界见水火风空识界见。起苦圣谛见集灭道圣谛见。起无明见行识名色六处触受爱取有生老死愁叹苦忧恼见。起四静虑见四无量四无色定见。起四念住见四正断四神足五根五力七等觉支八圣道支见。起空解脱门见无相无愿解脱门见。起布施波罗蜜多见净戒安忍精进静虑般若波罗蜜多见。起五眼见六神通见。起佛十力见四无所畏四无碍解大慈大悲大喜大舍十八佛不共法一切智道相智一切相智见。起成熟有情见严净佛土见菩萨见佛陀见转法轮见耶。具寿舍利子答善现言。若菩萨摩诃萨修行般若波罗蜜多时。无方便善巧者。以有所得而为方便。便起色见受想行识见。乃至便起佛陀见转法轮见。是菩萨摩诃萨不能为诸有情以无所得而为方便说断诸见法。若菩萨摩诃萨修行般若波罗蜜多时。有方便善巧者。能为有情以无所得而为方便说断诸见法。是菩萨摩诃萨不起色见受想行识见。乃至不起佛陀见转法轮见。
　　尔时具寿善现白佛言。世尊。我亦乐说。菩萨由此义故复名摩诃萨。佛言。善现。随汝意说。善现白言。世尊。由诸菩萨为一切智智发菩提心无等等心。不共一切声闻独觉心。于如是心亦不取著。何以故。世尊。彼一切智智心。是真无漏不堕三界。求一切智智心亦是无漏不堕三界。于如是心不应取著故。此菩萨。复名摩诃萨。时舍利子问善现言。云何菩萨摩诃萨无等等心不共一切声闻独觉心。善现答言。诸菩萨摩诃萨从初发心。不见诸法有生有灭。有减有增。有来有去。有染有净。舍利子。若不见诸法有生有灭。有减有增。有来有去。有染有净。亦不见有声闻心独觉心菩萨心如来心。舍利子。是名菩萨摩诃萨无等等心。不共一切声闻独觉心。诸菩萨摩诃萨于如是心亦不取著。时舍利子问善现言。若于如是心不应取著者。则于一切愚夫异生声闻独觉等心亦不应取著。及于色心不应取著。于受想行识心亦不应取著。于眼处心不应取著。于耳鼻舌身意处心亦不应取著。于色处心不应取著。于声香味触法处心亦不应取著。于眼界心不应取著。于色界眼识界及眼触眼触为缘所生诸受心亦不应取著。于耳界心不应取著。于声界耳识界及耳触耳触为缘所生诸受心亦不应取著。于鼻界心不应取著。于香界鼻识界及鼻触鼻触为缘所生诸受心亦不应取著。于舌界心不应取著。于味界舌识界及舌触舌触为缘所生诸受心亦不应取著。于身界心不应取著。于触界身识界及身触身触为缘所生诸受心亦不应取著。于意界心不应取著。于法界意识界及意触意触为缘所生诸受心亦不应取著。于地界心不应取著。于水火风空识界心亦不应取著。于苦圣谛心不应取著。于集灭道圣谛心亦不应取著。于无明心不应取著。于行识名色六处触受爱取有生老死愁叹苦忧恼心亦不应取著。于四静虑心不应取著。于四无量四无色定心亦不应取著。于四念住心不应取著。于四正断四神足五根五力七等觉支八圣道支心亦不应取著。于空解脱门心不应取著。于无相无愿解脱门心亦不应取著。于布施波罗蜜多心不应取著。于净戒安忍精进静虑般若波罗蜜多心亦不应取著。于五眼心不应取著。于六神通心亦不应取著。于佛十力心不应取著。于四无所畏四无碍解大慈大悲大喜大舍十八佛不共法一切智道相智一切相智心亦不应取著。何以故。如是诸心皆无心性故。善现答曰。如是如是。诚如所言。时舍利子问善现言。若一切心无心性故不应取著者。则色无色性故不应取著。受想行识无受想行识性故亦不应取著。眼处无眼处性故不应取著。耳鼻舌身意处无耳鼻舌身意处性故亦不应取著。色处无色处性故不应取著。声香味触法处无声香味触法处性故亦不应取著。眼界无眼界性故不应取著。色界眼识界及眼触眼触为缘所生诸受无色界乃至眼触为缘所生诸受性故亦不应取著。耳界无耳界性故不应取著。声界耳识界及耳触耳触为缘所生诸受无声界乃至耳触为缘所生诸受性故亦不应取著。鼻界无鼻界性故不应取著。香界鼻识界及鼻触鼻触为缘所生诸受无香界乃至鼻触为缘所生诸受性故亦不应取著。舌界无舌界性故不应取著。味界舌识界及舌触舌触为缘所生诸受无味界乃至舌触为缘所生诸受性故亦不应取著。身界无身界性故不应取著。触界身识界及身触身触为缘所生诸受无触界乃至身触为缘所生诸受性故亦不应取著。意界无意界性故不应取著。法界意识界及意触意触为缘所生诸受无法界乃至意触为缘所生诸受性故亦不应取著。地界无地界性故不应取著。水火风空识界无水火风空识界性故亦不应取著。苦圣谛无苦圣谛性故不应取著。集灭道圣谛无集灭道圣谛性故亦不应取著。无明无无明性故不应取著。行识名色六处触受爱取有生老死愁叹苦忧恼无行乃至老死愁叹苦忧恼性故亦不应取著。四静虑无四静虑性故不应取著。四无量四无色定无四无量四无色定性故亦不应取著。四念住无四念住性故不应取著。四正断四神足五根五力七等觉支八圣道支无四正断乃至八圣道支性故亦不应取著。空解脱门无空解脱门性故不应取著。无相无愿解脱门无无相无愿解脱门性故亦不应取著。布施波罗蜜多无布施波罗蜜多性故不应取著。净戒安忍精进静虑般若波罗蜜多无净戒乃至般若波罗蜜多性故亦不应取著。五眼无五眼性故不应取著。六神通无六神通性故亦不应取著。佛十力无佛十力性故不应取著。四无所畏四无碍解大慈大悲大喜大舍十八佛不共法一切智道相智一切相智无四无所畏乃至一切相智性故亦不应取著。善现答言。如是如是。诚如所说。时舍利子问善现言。若一切智智心是真无漏不堕三界者。则一切愚夫异生声闻独觉等心亦应是真无漏不堕三界。何以故。如是诸心亦本性空故。所以者何。以本性空法是真无漏不堕三界。善现答言。如是如是。诚如所说。舍利子言。色亦应是真无漏不堕三界。受想行识亦应是真无漏不堕三界。何以故。以色受想行识皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。眼处亦应是真无漏不堕三界。耳鼻舌身意处亦应是真无漏不堕三界。何以故。以眼耳鼻舌身意处皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。色处亦应是真无漏不堕三界。声香味触法处亦应是真无漏不堕三界。何以故。以色声香味触法处皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。眼界亦应是真无漏不堕三界。色界眼识界及眼触眼触为缘所生诸受亦应是真无漏不堕三界。何以故。以眼界乃至眼触为缘所生诸受皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。耳界亦应是真无漏不堕三界。声界耳识界及耳触耳触为缘所生诸受亦应是真无漏不堕三界。何以故。以耳界乃至耳触为缘所生诸受皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。鼻界亦应是真无漏不堕三界。香界鼻识界及鼻触鼻触为缘所生诸受亦应是真无漏不堕三界。何以故。以鼻界乃至鼻触为缘所生诸受皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。舌界亦应是真无漏不堕三界。味界舌识界及舌触舌触为缘所生诸受亦应是真无漏不堕三界。何以故。以舌界乃至舌触为缘所生诸受皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。身界亦应是真无漏不堕三界。触界身识界及身触身触为缘所生诸受亦应是真无漏不堕三界。何以故。以身界乃至身触为缘所生诸受皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。意界亦应是真无漏不堕三界。法界意识界及意触意触为缘所生诸受亦应是真无漏不堕三界。何以故。以意界乃至意触为缘所生诸受皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。地界亦应是真无漏不堕三界。水火风空识界亦应是真无漏不堕三界。何以故。以地水火风空识界皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。苦圣谛亦应是真无漏不堕三界。集灭道圣谛亦应是真无漏不堕三界。何以故。以苦集灭道圣谛皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。无明亦应是真无漏不堕三界。行识名色六处触受爱取有生老死愁叹苦忧恼亦应是真无漏不堕三界。何以故。以无明乃至老死愁叹苦忧恼皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。四静虑亦应是真无漏不堕三界。四无量四无色定亦应是真无漏不堕三界。何以故。以四静虑四无量四无色定皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。四念住亦应是真无漏不堕三界。四正断四神足五根五力七等觉支八圣道支亦应是真无漏不堕三界。何以故。以四念住乃至八圣道支皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。空解脱门亦应是真无漏不堕三界。无相无愿解脱门亦应是真无漏不堕三界。何以故。以空无相无愿解脱门皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。布施波罗蜜多亦应是真无漏不堕三界。净戒安忍精进静虑般若波罗蜜多亦应是真无漏不堕三界。何以故。以布施波罗蜜多乃至般若波罗蜜多皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。五眼亦应是真无漏不堕三界。六神通亦应是真无漏不堕三界。何以故。以五眼六神通皆本性空故。所以者何。以本性空法是真无漏不堕三界。善现答言。如是如是。诚如所说。舍利子言。佛十力亦应是真无漏不堕三界。四无所畏四无碍解大慈大悲大喜大舍十八佛不共法一切智道相智一切相智亦应是真无漏不堕三界。何以故。以佛十力乃至一切相智皆本性空故。所以者何。以本性空法是真无漏不堕三界。善现答言。如是如是。诚如所说。时舍利子问善现言。若心色等法无心色等性故。咸不应取著者。则一切法应皆平等无有差别。善现答言。如是如是。诚如所说。舍利子言。若一切法定无别者。云何如来说心色等法有种种差别。善现答言。此乃如来随世俗言说。施设有此种种差别。非由实义。时舍利子问善现言。若一切愚夫异生声闻独觉菩萨如来心色等法皆本性空故。是真无漏不堕三界者。则圣者异生及一切智与非一切智。应皆平等无有差别。善现答言。如是如是。诚如所说。舍利子言。若诸凡圣定无别者。云何如来说诸凡圣有种种差别。善现答言。此亦如来随世俗言说。施设有此种种差别。非由实义。舍利子。如是菩萨摩诃萨修行般若波罗蜜多时。以无所得为方便故。于所发菩提心无等等心。不共一切声闻独觉心。不恃不著。于一切法亦无取执。由此义故名摩诃萨。
　　尔时具寿满慈子白佛言。世尊。我亦乐说菩萨由此义故复名摩诃萨。佛言。满慈子。随汝意说。满慈子言。世尊。由诸菩萨为欲利乐一切有情。擐大功德铠故发趣大乘。乘大乘故复名摩诃萨。时舍利子问满慈子言。云何菩萨摩诃萨为欲利乐一切有情擐大功德铠。满慈子言。舍利子。菩萨摩诃萨修菩提行。不为少分有情得利乐故。乃为一切有情得利乐故。修菩提行。舍利子。如是名为菩萨摩诃萨为欲利乐一切有情擐大功德铠。复次舍利子。菩萨摩诃萨住布施波罗蜜多。修布施波罗蜜多时。不为少分有情得利乐故。乃为一切有情得利乐故。修布施波罗蜜多。舍利子。菩萨摩诃萨住净戒波罗蜜多。修净戒波罗蜜多时。不为少分有情得利乐故。乃为一切有情得利乐故。修净戒波罗蜜多。舍利子。菩萨摩诃萨住安忍波罗蜜多。修安忍波罗蜜多时。不为少分有情得利乐故。乃为一切有情得利乐故。修安忍波罗蜜多。舍利子。菩萨摩诃萨住精进波罗蜜多。修精进波罗蜜多时。不为少分有情得利乐故。乃为一切有情得利乐故。修精进波罗蜜多。舍利子。菩萨摩诃萨住静虑波罗蜜多。修静虑波罗蜜多时。不为少分有情得利乐故。乃为一切有情得利乐故。修静虑波罗蜜多。舍利子。菩萨摩诃萨住般若波罗蜜多。修般若波罗蜜多时。不为少分有情得利乐故。乃为一切有情得利乐故。修般若波罗蜜多。舍利子。如是名为菩萨摩诃萨为欲利乐一切有情擐大功德铠。复次舍利子。菩萨摩诃萨擐大功德铠。利乐有情不为齐限。谓不作是念。我教尔所有情令得无余涅槃。尔所有情不令其得。我教尔所有情令住无上菩提。尔所有情不令其住。然此菩萨摩诃萨。普令一切有情得无余涅槃。及住无上菩提故。擐如是大功德铠。复次舍利子。菩萨摩诃萨作如是念。我当自圆满布施波罗蜜多。亦教一切有情于布施波罗蜜多修令圆满。我当自圆满净戒安忍精进静虑般若波罗蜜多。亦教一切有情于净戒乃至般若波罗蜜多修令圆满。我当自住内空。亦教一切有情令住内空。我当自住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦教一切有情令住外空乃至无性自性空。我当自住四静虑。亦教一切有情令修四静虑。我当自住四无量四无色定。亦教一切有情令修四无量四无色定。我当自住四念住。亦教一切有情令修四念住。我当自住四正断四神足五根五力七等觉支八圣道支亦教一切有情令修四正断乃至八圣道支。我当自住空解脱门。亦教一切有情令修空解脱门。我当自住无相无愿解脱门。亦教一切有情令修无相无愿解脱门。我当自住五眼。亦教一切有情令修五眼。我当自住六神通。亦教一切有情令修六神通。我当自住佛十力。亦教一切有情令修佛十力。我当自住四无所畏四无碍解大慈大悲大喜大舍十八佛不共法一切智道相智一切相智。亦教一切有情令修四无所畏乃至一切相智。舍利子。如是名为菩萨摩诃萨为欲利乐一切有情擐大功德铠。

　　　　大般若波罗蜜多经卷第四十七



　　　　大般若波罗蜜多经卷第四十八

　　　　三藏法师玄奘奉　诏译

　　初分摩诃萨品第十三之二

　　复次舍利子。诸菩萨摩诃萨修行布施波罗蜜多时。以应一切智智心。而修布施波罗蜜多。以无所得而为方便。与一切有情同共回向阿耨多罗三藐三菩提。于身命等都无所吝。舍利子。如是名为诸菩萨摩诃萨修行布施波罗蜜多时擐布施波罗蜜多大功德铠。
　　复次舍利子。诸菩萨摩诃萨修行布施波罗蜜多时。以应一切智智心。而修布施波罗蜜多。以无所得而为方便。与一切有情同共回向阿耨多罗三藐三菩提。于布施行。不起声闻独觉作意。舍利子。如是名为诸菩萨摩诃萨修行布施波罗蜜多时擐净戒波罗蜜多大功德铠。
　　复次舍利子。诸菩萨摩诃萨修行布施波罗蜜多时。以应一切智智心。而修布施波罗蜜多。以无所得而为方便。与一切有情同共回向阿耨多罗三藐三菩提。于布施法信忍欲乐。舍利子。如是名为诸菩萨摩诃萨修行布施波罗蜜多时。擐安忍波罗蜜多大功德铠。复次舍利子。诸菩萨摩诃萨修行布施波罗蜜多时。以应一切智智心。而修布施波罗蜜多。以无所得。而为方便。与一切有情同共回向阿耨多罗三藐三菩提。于布施行勤修不息。舍利子。如是名为诸菩萨摩诃萨修行布施波罗蜜多时擐精进波罗蜜多大功德铠。复次舍利子。诸菩萨摩诃萨修行布施波罗蜜多时。以应一切智智心。而修布施波罗蜜多。以无所得而为方便。与一切有情同共回向阿耨多罗三藐三菩提。于布施行一心回向一切智智。不杂声闻独觉作意。舍利子。如是名为诸菩萨摩诃萨修行布施波罗蜜多时擐静虑波罗蜜多大功德铠。复次舍利子。诸菩萨摩诃萨修行布施波罗蜜多时。以应一切智智心。而修布施波罗蜜多。以无所得而为方便。与一切有情同共回向阿耨多罗三藐三菩提。于布施法住如幻如梦。如像如响。如光影如空花。如寻香城。如变化事想。不见施者受者施物。舍利子。如是名为诸菩萨摩诃萨修行布施波罗蜜多时擐般若波罗蜜多大功德铠。舍利子。是菩萨摩诃萨修行布施波罗蜜多时。具擐六种波罗蜜多大功德铠。舍利子。若菩萨摩诃萨以应一切智智心。修行布施波罗蜜多时。于六波罗蜜多相不取不著。当知是菩萨摩诃萨擐大功德铠。舍利子。如是名为菩萨摩诃萨为欲利乐一切有情擐大功德铠。
　　复次舍利子。诸菩萨摩诃萨修行净戒波罗蜜多时。以应一切智智心。而修净戒波罗蜜多。以无所得而为方便。与一切有情同共回向阿耨多罗三藐三菩提。为护净戒于诸所有都不恋著。舍利子。如是名为诸菩萨摩诃萨修行净戒波罗蜜多时擐布施波罗蜜多大功德铠。复次舍利子。诸菩萨摩诃萨修行净戒波罗蜜多时。以应一切智智心。而修净戒波罗蜜多。以无所得而为方便。与一切有情同共回向阿耨多罗三藐三菩提。于净戒行。尚不趣求声闻独觉。况异生地。舍利子。如是名为诸菩萨摩诃萨修行净戒波罗蜜多时擐净戒波罗蜜多大功德铠。复次舍利子。诸菩萨摩诃萨修行净戒波罗蜜多时。以应一切智智心。而修净戒波罗蜜多。以无所得而为方便。与一切有情同共回向阿耨多罗三藐三菩提。于净戒法信忍欲乐。舍利子如是名为诸菩萨摩诃萨修行净戒波罗蜜多时擐安忍波罗蜜多大功德铠。复次舍利子。诸菩萨摩诃萨修行净戒波罗蜜多时。以应一切智智心。而修净戒波罗蜜多。以无所得而为方便。与一切有情同共回向阿耨多罗三藐三菩提。于净戒行勤修不息。舍利子。如是名为诸菩萨摩诃萨修行净戒波罗蜜多时擐精进波罗蜜多大功德铠。复次舍利子。诸菩萨摩诃萨修行净戒波罗蜜多时。以应一切智智心。而修净戒波罗蜜多。以无所得而为方便。与一切有情同共回向阿耨多罗三藐三菩提。于净戒行专以大悲而为上首。尚不间杂二乘作意。况异生心。舍利子。如是名为诸菩萨摩诃萨修行净戒波罗蜜多时擐静虑波罗蜜多大功德铠。复次舍利子。诸菩萨摩诃萨修行净戒波罗蜜多时。以应一切智智心。而修净戒波罗蜜多。以无所得而为方便。与一切有情同共回向阿耨多罗三藐三菩提。于净戒法住如幻如梦。如像如响。如光影如空花。如寻香城。如变化事想。于清净戒不恃不著于破戒恶不厌不取。由持与犯本性空故。舍利子。如是名为诸菩萨摩诃萨修行净戒波罗蜜多时擐般若波罗蜜多大功德铠。舍利子。是菩萨摩诃萨修行净戒波罗蜜多时。具擐六种波罗蜜多大功德铠。舍利子。若菩萨摩诃萨。以应一切智智心。修行净戒波罗蜜多时。于六波罗蜜多相不取不著。当知是菩萨摩诃萨擐大功德铠。舍利子。如是名为菩萨摩诃萨为欲利乐一切有情擐大功德铠。
　　复次舍利子。诸菩萨摩诃萨修行安忍波罗蜜多时。以应一切智智心。而修安忍波罗蜜多。以无所得而为方便。与一切有情同共回向阿耨多罗三藐三菩提。为成安忍于身命等无所恋著。舍利子。如是名为诸菩萨摩诃萨修行安忍波罗蜜多时。擐布施波罗蜜多大功德铠。复次舍利子。诸菩萨摩诃萨修行安忍波罗蜜多时。以应一切智智心。而修安忍波罗蜜多。以无所得而为方便。与一切有情同共回向阿耨多罗三藐三菩提。于安忍行不杂声闻独觉异生下劣作意。舍利子。如是名为诸菩萨摩诃萨修行安忍波罗蜜多时擐净戒波罗蜜多大功德铠。复次舍利子。诸菩萨摩诃萨修行安忍波罗蜜多时。以应一切智智心。而修安忍波罗蜜多。以无所得而为方便。与一切有情同共回向阿耨多罗三藐三菩提。于安忍法信忍欲乐。舍利子。如是名为诸菩萨摩诃萨修行安忍波罗蜜多时擐安忍波罗蜜多大功德铠。复次舍利子。诸菩萨摩诃萨修行安忍波罗蜜多时。以应一切智智心。而修安忍波罗蜜多。以无所得而为方便。与一切有情同共回向阿耨多罗三藐三菩提。于安忍行勤修不息。舍利子。如是名为诸菩萨摩诃萨修行安忍波罗蜜多时擐精进波罗蜜多大功德铠。
　　复次舍利子。诸菩萨摩诃萨修行安忍波罗蜜多时。以应一切智智心。而修安忍波罗蜜多。以无所得而为方便。与一切有情同共回向阿耨多罗三藐三菩提。摄心一缘修安忍行。虽遇苦事而不异缘。舍利子。如是名为诸菩萨摩诃萨修行安忍波罗蜜多时擐静虑波罗蜜多大功德铠。复次舍利子。诸菩萨摩诃萨修行安忍波罗蜜多时。以应一切智智心。而修安忍波罗蜜多。以无所得而为方便。与一切有情同共回向阿耨多罗三藐三菩提。于安忍法住如幻如梦。如像如响。如光影如空花。如寻香城。如变化事想。为欲修集一切佛法。为欲成熟一切有情。观诸法空不执怨害。舍利子。如是名为诸菩萨摩诃萨修行安忍波罗蜜多时擐般若波罗蜜多大功德铠。舍利子。是菩萨摩诃萨修行安忍波罗蜜多时。具擐六种波罗蜜多大功德铠。舍利子。若菩萨摩诃萨以应一切智智心。修行安忍波罗蜜多时。于六波罗蜜多相不取不著。当知是菩萨摩诃萨擐大功德铠。舍利子。如是名为菩萨摩诃萨为欲利乐一切有情擐大功德铠。
　　复次舍利子。诸菩萨摩诃萨修行精进波罗蜜多时。以应一切智智心。而修精进波罗蜜多。以无所得而为方便。与一切有情同共回向阿耨多罗三藐三菩提。勤修种种难行施行。舍利子。如是名为诸菩萨摩诃萨修行精进波罗蜜多时擐布施波罗蜜多大功德铠。复次舍利子。诸菩萨摩诃萨修行精进波罗蜜多时。以应一切智智心。而修精进波罗蜜多。以无所得而为方便。与一切有情同共回向阿耨多罗三藐三菩提。精勤护持清净禁戒。舍利子。如是名为诸菩萨摩诃萨修行精进波罗蜜多时擐净戒波罗蜜多大功德铠。复次舍利子。诸菩萨摩诃萨修行精进波罗蜜多时。以应一切智智心。而修精进波罗蜜多。以无所得而为方便。与一切有情同共回向阿耨多罗三藐三菩提。勤修种种难行忍行。舍利子。如是名为诸菩萨摩诃萨修行精进波罗蜜多时擐安忍波罗蜜多大功德铠。复次舍利子。诸菩萨摩诃萨修行精进波罗蜜多时。以应一切智智心。而修精进波罗蜜多。以无所得而为方便。与一切有情同共回向阿耨多罗三藐三菩提。炽然勤修有利苦行。舍利子。如是名为诸菩萨摩诃萨修行精进波罗蜜多时擐精进波罗蜜多大功德铠。复次舍利子。诸菩萨摩诃萨修行精进波罗蜜多时。以应一切智智心。而修精进波罗蜜多。以无所得而为方便。与一切有情同共回向阿耨多罗三藐三菩提。勤修种种静虑等至。舍利子。如是名为诸菩萨摩诃萨修行精进波罗蜜多时擐静虑波罗蜜多大功德铠。复次舍利子。诸菩萨摩诃萨修行精进波罗蜜多时。以应一切智智心。而修精进波罗蜜多。以无所得而为方便。与一切有情同共回向阿耨多罗三藐三菩提。精进修行无取著慧。舍利子。如是名为诸菩萨摩诃萨修行精进波罗蜜多时擐般若波罗蜜多大功德铠。舍利子。是菩萨摩诃萨修行精进波罗蜜多时。具擐六种波罗蜜多大功德铠。舍利子。若菩萨摩诃萨以应一切智智心。修行精进波罗蜜多时。于六波罗蜜多相不取不著。当知是菩萨摩诃萨擐大功德铠。舍利子。如是名为菩萨摩诃萨为欲利乐一切有情擐大功德铠。
　　复次舍利子。诸菩萨摩诃萨修行静虑波罗蜜多时。以应一切智智心。而修静虑波罗蜜多。以无所得而为方便。与一切有情同共回向阿耨多罗三藐三菩提。住安静心而行布施。令悭吝垢不复现前。舍利子。如是名为诸菩萨摩诃萨修行静虑波罗蜜多时擐布施波罗蜜多大功德铠。复次舍利子。诸菩萨摩诃萨修行静虑波罗蜜多时。以应一切智智心。而修静虑波罗蜜多。以无所得而为方便。与一切有情同共回向阿耨多罗三藐三菩提。由净定力护持禁戒。令犯戒垢不复现前。舍利子。如是名为诸菩萨摩诃萨修行静虑波罗蜜多时擐净戒波罗蜜多大功德铠。复次舍利子。诸菩萨摩诃萨修行静虑波罗蜜多时。以应一切智智心。而修静虑波罗蜜多。以无所得而为方便。与一切有情同共回向阿耨多罗三藐三菩提。住慈悲定而修安忍。令忿恚等不复现前。舍利子。如是名为诸菩萨摩诃萨修行静虑波罗蜜多时擐安忍波罗蜜多大功德铠。复次舍利子。诸菩萨摩诃萨修行静虑波罗蜜多时。以应一切智智心。而修静虑波罗蜜多。以无所得而为方便。与一切有情同共回向阿耨多罗三藐三菩提。安住静定勤修功德。令诸懈怠不复现前。舍利子。如是名为诸菩萨摩诃萨修行静虑波罗蜜多时擐精进波罗蜜多大功德铠。复次舍利子。诸菩萨摩诃萨修行静虑波罗蜜多时。以应一切智智心。而修静虑波罗蜜多。以无所得而为方便。与一切有情同共回向阿耨多罗三藐三菩提。依静虑等引发胜定。令味乱障不复现前。舍利子。如是名为诸菩萨摩诃萨修行静虑波罗蜜多时擐静虑波罗蜜多大功德铠。复次舍利子。诸菩萨摩诃萨修行静虑波罗蜜多时。以应一切智智心。而修静虑波罗蜜多。以无所得而为方便。与一切有情同共回向阿耨多罗三藐三菩提。依静虑等。引发胜慧。观一切法皆如幻等。令诸恶慧不复现前。舍利子。如是名为诸菩萨摩诃萨修行静虑波罗蜜多时擐般若波罗蜜多大功德铠。舍利子。是菩萨摩诃萨修行静虑波罗蜜多时。具擐六种波罗蜜多大功德铠。舍利子。若菩萨摩诃萨以应一切智智心。修行静虑波罗蜜多时。于六波罗蜜多相不取不著。当知是菩萨摩诃萨擐大功德铠。舍利子。如是名为菩萨摩诃萨为欲利乐一切有情擐大功德铠。
　　复次舍利子。诸菩萨摩诃萨修行般若波罗蜜多时。以应一切智智心。而修般若波罗蜜多。以无所得而为方便。与一切有情同共回向阿耨多罗三藐三菩提。不见施者受者施物。三轮清净而行布施。舍利子。如是名为诸菩萨摩诃萨修行般若波罗蜜多时擐布施波罗蜜多大功德铠。复次舍利子。诸菩萨摩诃萨修行般若波罗蜜多时。以应一切智智心。而修般若波罗蜜多。以无所得而为方便。与一切有情同共回向阿耨多罗三藐三菩提。不见持戒及破戒等。以无著心而修净戒。舍利子。如是名为诸菩萨摩诃萨修行般若波罗蜜多时擐净戒波罗蜜多大功德铠。复次舍利子。诸菩萨摩诃萨修行般若波罗蜜多时。以应一切智智心。而修般若波罗蜜多。以无所得而为方便。与一切有情同共回向阿耨多罗三藐三菩提。不见能忍所忍等事。以胜空慧而修安忍。舍利子。如是名为诸菩萨摩诃萨修行般若波罗蜜多时擐安忍波罗蜜多大功德铠。复次舍利子。诸菩萨摩诃萨修行般若波罗蜜多时。以应一切智智心。而修般若波罗蜜多。以无所得而为方便。与一切有情同共回向阿耨多罗三藐三菩提。观一切法皆毕竟空。以大悲心而行精进。舍利子。如是名为诸菩萨摩诃萨修行般若波罗蜜多时擐精进波罗蜜多大功德铠。复次舍利子。诸菩萨摩诃萨修行般若波罗蜜多时。以应一切智智心。而修般若波罗蜜多。以无所得而为方便。与一切有情同共回向阿耨多罗三藐三菩提。观入住出定及定境。皆毕竟空而修等至。舍利子。如是名为诸菩萨摩诃萨修行般若波罗蜜多时擐静虑波罗蜜多大功德铠。复次舍利子。诸菩萨摩诃萨修行般若波罗蜜多时。以应一切智智心。而修般若波罗蜜多。以无所得而为方便。与一切有情同共回向阿耨多罗三藐三菩提。于一切法一切有情一切波罗蜜多。住如幻如梦。如像如响。如光影如空花。如寻香城。如变化事想。而修种种无取著慧。舍利子。如是名为诸菩萨摩诃萨修行般若波罗蜜多时擐般若波罗蜜多大功德铠。舍利子。是菩萨摩诃萨修行般若波罗蜜多时。具擐六种波罗蜜多大功德铠。舍利子。若菩萨摩诃萨以应一切智智心。修行般若波罗蜜多时。于六波罗蜜多相不取不著。当知是菩萨摩诃萨擐大功德铠。舍利子。如是名为菩萨摩诃萨为欲利乐一切有情擐大功德铠。舍利子。诸菩萨摩诃萨如是安住一一波罗蜜多。皆修六波罗蜜多令得圆满。是故名擐大功德铠。复次舍利子。诸菩萨摩诃萨虽入诸静虑及无量无色定。而不味著。亦不为彼势力所引。亦不随彼势力受生。舍利子。是为菩萨摩诃萨修行静虑波罗蜜多时擐方便善巧般若波罗蜜多大功德铠。复次舍利子。诸菩萨摩诃萨虽入诸静虑及无量无色定。住远离见寂静见空无相无愿见。而不证实际。不入声闻及独觉地。胜伏一切声闻独觉。舍利子。如是名为菩萨摩诃萨修行静虑波罗蜜多时擐方便善巧般若波罗蜜多大功德铠。舍利子。以诸菩萨由为利乐一切有情擐如是等大功德铠。故复名摩诃萨。
　　舍利子。如是为欲利乐一切有情擐大功德铠。菩萨摩诃萨普为十方各如殑伽沙等世界诸佛世尊。于大众中欢喜赞叹。作如是言。某方某世界中有某名菩萨摩诃萨。为欲利乐一切有情擐大功德铠。成熟有情严净佛土。游戏神通作所应作。如是展转声遍十方。天人等众闻皆欢喜。咸作是言。如是菩萨速当作佛利益安乐一切有情。
　　尔时具寿舍利子问满慈子言。云何名为菩萨摩诃萨为欲利乐诸有情故发趣大乘。满慈子言。舍利子。菩萨摩诃萨为欲利乐一切有情。擐六波罗蜜多大功德铠已。复为利乐诸有情故。离欲恶不善法。有寻有伺离生喜乐。入初静虑具足住。寻伺寂静内等净心一趣性无寻无伺定生喜乐。入第二静虑具足住。离喜住舍具念正知。身受乐圣说住舍具念乐住。入第三静虑具足住。断乐断苦先喜忧没不苦不乐舍念清净。入第四静虑具足住。复依静虑起慈俱心。行相广大无二无量。无怨无害无恨无恼。遍满善修胜解周普充溢十方尽虚空穷法界。慈心胜解具足而住。悲喜舍俱心胜解行相亦复如是。依此加行。复超一切色想。灭有对想。不思惟种种想。入无边空空无边处具足住。超一切空无边处。入无边识识无边处具足住。超一切识无边处。入无所有无所有处具足住。超一切无所有处。入非想非非想处具足住。舍利子。是菩萨摩诃萨以无所得而为方便。持此静虑无量无色。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。
　　复次舍利子。诸菩萨摩诃萨为欲利乐诸有情故。先自安住如是静虑无量无色。于入住出诸行相状。善分别知得自在已复作是念。我当以应一切智智心。大悲为上首。为断一切有情诸烦恼故。说诸静虑无量无色。分别开示。令善了知诸定爱味过患出离及入住出诸行相状。舍利子。是为菩萨摩诃萨依静虑波罗蜜多修布施波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。说诸静虑无量无色时。不为声闻独觉心等之所间杂。舍利子。是为菩萨摩诃萨依静虑波罗蜜多修净戒波罗蜜多为欲利乐诸有情故发趣大乘。若菩萨摩诃萨。以应一切智智心。大悲为上首。说诸静虑无量无色时。于如是法信忍欲乐。舍利子。是为菩萨摩诃萨依静虑波罗蜜多修安忍波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。修诸静虑无量无色时。以自善根为有情故回求无上正等菩提。于诸善根勤修不息。舍利子。是为菩萨摩诃萨依静虑波罗蜜多修精进波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。依诸静虑无量无色。引发殊胜等至等持解脱胜处遍处等定。于入住出皆得自在。不堕声闻独觉等地。舍利子。是为菩萨摩诃萨依静虑波罗蜜多修静虑波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。修诸静虑无量无色时。于诸静虑无量无色及静虑支。以无常行相。苦行相。无我行相。空行相。无相行相。无愿行相。如实观察不舍大悲。不堕声闻及独觉地。舍利子。是为菩萨摩诃萨依静虑波罗蜜多修般若波罗蜜多为欲利乐诸有情故发趣大乘。
　　复次舍利子。若菩萨摩诃萨以应一切智智心。大悲为上首。入慈定时作如是念。我当拯济一切有情令得安乐。入悲定时作如是念。我当救拔一切有情令得离苦。入喜定时作如是念。我当赞劝一切有情令得解脱。入舍定时作如是念。我当等益一切有情令断诸漏。舍利子。是为菩萨摩诃萨依无量定修布施波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。于四无量入住出时。终不趣向声闻独觉。唯求无上正等菩提。舍利子。是为菩萨摩诃萨依无量定修净戒波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。于四无量入住出时。不杂声闻独觉作意。专心信忍欲乐无上正等菩提。舍利子。是为菩萨摩诃萨依无量定修安忍波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。于四无量入住出时。勤断恶法勤修善法。专趣菩提曾无暂舍。舍利子。是为菩萨摩诃萨依无量定修精进波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。于四无量入住出时。引发种种等持等至。能于其中得大自在。不为彼定之所引夺。亦不随彼势用受生。舍利子。是为菩萨摩诃萨依无量定修静虑波罗蜜多为欲利乐诸有情故发趣大乘。若菩萨摩诃萨以应一切智智心。大悲为上首。修四无量。于无量中以无常行相。苦行相。无我行相。空行相。无相行相。无愿行相。如实观察不舍大悲。不堕声闻及独觉地。舍利子。是为菩萨摩诃萨依无量定修般若波罗蜜多为欲利乐诸有情故发趣大乘。舍利子。诸菩萨摩诃萨依如是等方便善巧。修习六种波罗蜜多。为欲利乐诸有情故发趣大乘。
　　复次舍利子。若菩萨摩诃萨以应一切智智心。大悲为上首。具修一切种四念住四正断四神足五根五力七等觉支八圣道支。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。具修一切种空解脱门无相解脱门无愿解脱门。以无所得而为方便与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。具修一切种布施爱语利行同事。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。具修一切种五眼六神通。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。具修一切种佛十力四无所畏四无碍解大慈大悲大喜大舍十八佛不共法一切智道相智一切相智。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。
　　复次舍利子。若菩萨摩诃萨以应一切智智心。大悲为上首。无所得为方便。起内空智。外空智。内外空智。空空智。大空智。胜义空智。有为空智。无为空智。毕竟空智。无际空智。散空智。无变异空智。本性空智。自相空智。共相空智。一切法空智。不可得空智。无性空智。自性空智。无性自性空智。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。无所得为方便。于一切法起非乱非定智。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。无所得而为方便。于一切法起非常非无常智。非乐非苦智。非我非无我智。非净非不净智。非空非不空智。非有相非无相智。非有愿非无愿智。非寂静非不寂静智。非远离非不远离智。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。
　　复次舍利子。若菩萨摩诃萨以应一切智智心。大悲为上首。无所得为方便。智不知过去智不知未来。智不知现在。智非不知三世法。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。无所得而为方便。智不知善。智不知不善。智不知无记。非不知三性法。智不知欲界。智不知色界。智不知无色界。非不知三界法。智不知学。智不知无学。智不知非学非无学。非不知学无学。非学非无学法。智不知见所断。智不知修所断。智不知非所断。非不知见所断修所断非所断法。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。无所得而为方便。智不知世间。智不知出世间。非不知世间出世间法。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。若菩萨摩诃萨以应一切智智心。大悲为上首。无所得为方便。智不知色。智不知无色。非不知色无色法。智不知有见。智不知无见。非不知有见无见法。智不知有对。智不知无对。非不知有对无对法。智不知有漏。智不知无漏。非不知有漏无漏法。智不知有为。智不知无为。非不知有为无为法。以无所得而为方便。与一切有情同共回向阿耨多罗三藐三菩提。舍利子。是为菩萨摩诃萨为欲利乐诸有情故发趣大乘。舍利子。以诸菩萨由如是等方便善巧。为欲利乐一切有情发趣大乘故。复名摩诃萨舍利子。如是为欲利乐诸有情故发趣大乘。菩萨摩诃萨普为十方各如殑伽沙等世界诸佛世尊。于大众中欢喜赞叹。作如是言。某方某世界中有某名菩萨摩诃萨。为欲利乐诸有情故发趣大乘。成就有情。严净佛土。游戏神通。作所应作。如是展转声遍十方。天人等众闻皆欢喜。咸作是言。如是菩萨速当作佛利益安乐一切有情。

　　　　大般若波罗蜜多经卷第四十八



　　　　大般若波罗蜜多经卷第四十九

　　　　三藏法师玄奘奉　诏译

　　初分摩诃萨品第十三之三

　　尔时具寿舍利子问满慈子言。云何名为菩萨摩诃萨为欲利乐诸有情故乘于大乘。满慈子言。舍利子。若菩萨摩诃萨修行般若波罗蜜多时。以应一切智智心。大悲为上首。用无所得而为方便。乘布施波罗蜜多。不得布施。不得布施波罗蜜多。不得施者。不得受者。不得所施物。不得所遮法。舍利子。是为菩萨摩诃萨乘布施波罗蜜多。若菩萨摩诃萨修行般若波罗蜜多时。以应一切智智心。大悲为上首。用无所得而为方便。乘净戒波罗蜜多。不得净戒。不得净戒波罗蜜多。不得持戒者。不得犯戒者。不得所遮法。舍利子。是为菩萨摩诃萨乘净戒波罗蜜多。若菩萨摩诃萨修行般若波罗蜜多时。以应一切智智心。大悲为上首。用无所得而为方便。乘安忍波罗蜜多。不得安忍。不得安忍波罗蜜多。不得能忍者。不得所忍境。不得所遮法。舍利子。是为菩萨摩诃萨乘安忍波罗蜜多。若菩萨摩诃萨修行般若波罗蜜多时。以应一切智智心。大悲为上首。用无所得而为方便。乘精进波罗蜜多。不得精进。不得精进波罗蜜多。不得精进者。不得懈怠者。不得所遮法。舍利子。是为菩萨摩诃萨乘精进波罗蜜多。若菩萨摩诃萨修行般若波罗蜜多时。以应一切智智心。大悲为上首。用无所得而为方便。乘静虑波罗蜜多。不得静虑。不得静虑波罗蜜多。不得修定者。不得散乱者。不得定境界。不得所遮法。舍利子。是为菩萨摩诃萨乘静虑波罗蜜多。若菩萨摩诃萨修行般若波罗蜜多时。以应一切智智心。大悲为上首。用无所得而为方便。乘般若波罗蜜多。不得般若。不得般若波罗蜜多。不得修慧者。不得愚痴者。不得过去未来现在法。不得善不善无记法。不得欲界色界无色界法。不得学无学非学非无学法。不得见所断修所断非所断法。不得世间出世间法。不得色无色法。不得有见无见法。不得有对无对法。不得有漏无漏法。不得有为无为法。不得所遮法。舍利子。是为菩萨摩诃萨乘般若波罗蜜多。舍利子。当知是为菩萨摩诃萨为欲利乐诸有情故乘于大乘。
　　复次舍利子。若菩萨摩诃萨。以应一切智智心。大悲为上首。用无所得而为方便。为遣修故修四念住。为遣修故修四正断四神足五根五力七等觉支八圣道支。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。为遣修故修空解脱门。为遣修故修无相无愿解脱门。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。为遣修故修四静虑。为遣修故修四无量四无色定。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。为遣修故修布施波罗蜜多。为遣修故修净戒安忍精进静虑般若波罗蜜多。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。为遣修故修五眼。为遣修故修六神通。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。为遣修故修佛十力。为遣修故修四无所畏四无碍解大慈大悲大喜大舍十八佛不共法一切智道相智一切相智。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。为遣修故修内空智。外空智。内外空智。空空智。大空智。胜义空智。有为空智。无为空智。毕竟空智。无际空智。散空智。无变异空智。本性空智。自相空智。共相空智。一切法空智。不可得空智。无性空智。自性空智。无性自性空智。舍利子。是为菩萨摩诃萨为欲利乐诸有情故乘于大乘。
　　复次舍利子。若菩萨摩诃萨。以应一切智智心。大悲为上首。用无所得而为方便。如实观察。菩萨摩诃萨但有假名施设言说。菩提及萨埵俱不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。色但有假名施设言说。色不可得故。受想行识但有假名施设言说。受想行识不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨以应一切智智心。大悲为上首。用无所得而为方便。如实观察。眼处但有假名施设言说。眼处不可得故。耳鼻舌身意处。但有假名施设言说。耳鼻舌身意处不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。色处但有假名施设言说。色处不可得故。声香味触法处但有假名施设言说。声香味触法处不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。眼界但有假名施设言说。眼界不可得故。色界眼识界及眼触眼触为缘所生诸受但有假名施设言说。色界乃至眼触为缘所生诸受不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。耳界但有假名施设言说。耳界不可得故。声界耳识界及耳触耳触为缘所生诸受但有假名施设言说。声界乃至耳触为缘所生诸受不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。鼻界但有假名施设言说。鼻界不可得故。香界鼻识界及鼻触鼻触为缘所生诸受但有假名施设言说。香界乃至鼻触为缘所生诸受不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。舌界但有假名施设言说。舌界不可得故。味界舌识界及舌触舌触为缘所生诸受但有假名施设言说。味界乃至舌触为缘所生诸受不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。身界但有假名施设言说。身界不可得故。触界身识界及身触身触为缘所生诸受但有假名施设言说。触界乃至身触为缘所生诸受不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。意界但有假名施设言说。意界不可得故。法界意识界及意触意触为缘所生诸受但有假名施设言说。法界乃至意触为缘所生诸受不可得故。舍利子。是为菩萨摩诃萨为欲利乐诸有情故乘于大乘。
　　若菩萨摩诃萨。以应一切智智心。大悲为上首。用无所得而为方便。如实观察。地界但有假名施设言说。地界不可得故。水火风空识界但有假名施设言说。水火风空识界不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。苦圣谛但有假名施设言说。苦圣谛不可得故。集灭道圣谛但有假名施设言说。集灭道圣谛不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。无明但有假名施设言说。无明不可得故。行识名色六处触受爱取有生老死愁叹苦忧恼但有假名施设言说。行乃至老死愁叹苦忧恼不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。内空但有假名施设言说。内空不可得故。外空。内外空。空空。大空。胜义空。有为空无为空。毕竟空。无际空。散空。无变异空。本性空。自相空。共相空。一切法空。不可得空。无性空。自性空。无性自性空。但有假名施设言说。外空乃至无性自性空不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。真如但有假名施设言说。真如不可得故。法界法性法定法住离生性平等性实际但有假名施设言说。法界乃至实际不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。四静虑但有假名施设言说。四静虑不可得故。四无量四无色定但有假名施设言说。四无量四无色定不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。四念住但有假名施设言说。四念住不可得故。四正断四神足五根五力七等觉支八圣道支但有假名施设言说。四正断乃至八圣道支不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。空解脱门但有假名施设言说。空解脱门不可得故。无相无愿解脱门但有假名施设言说。无相无愿解脱门不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。布施波罗蜜多但有假名施设言说。布施波罗蜜多不可得故。净戒安忍精进静虑般若波罗蜜多但有假名施设言说。净戒乃至般若波罗蜜多不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。五眼但有假名施设言说。五眼不可得故。六神通但有假名施设言说。六神通不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。佛十力但有假名施设言说。佛十力不可得故。四无所畏四无碍解大慈大悲大喜大舍十八佛不共法一切智道相智一切相智但有假名施设言说。四无所畏乃至一切相智不可得故。舍利子。是为菩萨摩诃萨为欲利乐诸有情故乘于大乘。若菩萨摩诃萨。以应一切智智心。大悲为上首。用无所得而为方便。如实观察。无上正等菩提但有假名施设言说。无上正等菩提不可得故。无上正等觉者但有假名施设言说。无上正等觉者不可得故。舍利子。是为菩萨摩诃萨为欲利乐诸有情故乘于大乘。
　　复次舍利子。若菩萨摩诃萨。以应一切智智心。大悲为上首。用无所得而为方便。从初发心乃至证得无上菩提。恒修圆满不退神通。成熟有情严净佛土。从一佛国至一佛国。供养恭敬尊重赞叹诸佛世尊。于诸佛所听受大乘相应之法。既听受已如理思惟精勤修学。舍利子。是为菩萨摩诃萨为欲利乐诸有情故乘于大乘。舍利子。如是菩萨摩诃萨虽乘大乘。从一佛国至一佛国。供养恭敬尊重赞叹诸佛世尊。于诸佛所听受正法。成熟有情严净佛土。而心初无佛国等想。舍利子。如是菩萨摩诃萨。住不二地观诸有情。应以何身得义利者。即便现受令彼获益。舍利子。如是菩萨摩诃萨。乃至证得一切智智。随所生处不离大乘。舍利子。如是菩萨摩诃萨。不久当得一切智智。为人天等转正法轮。如是法轮。一切声闻独觉沙门婆罗门魔王梵王天龙药叉健达缚阿素洛揭路荼紧捺洛莫呼洛伽人非人等。一切世间所不能转。舍利子。以诸菩萨由如是等方便善巧为欲利乐一切有情乘大乘故复名摩诃萨。
　　舍利子。如是为欲利乐诸有情故乘于大乘菩萨摩诃萨。普为十方各如殑伽沙等世界诸佛世尊于大众中。欢喜赞叹作如是言。某方某世界中有某名菩萨摩诃萨。为欲利乐诸有情故乘于大乘不久当得一切智智。为天人等转正法轮。其轮世间天人魔梵声闻等众皆不能转。如是展转声遍十方。天人等众闻皆欢喜。咸作是言。如是菩萨。不久当得一切智智转正法轮利安含识。

　　初分大乘铠品第十四之一

　　尔时具寿善现白佛言。世尊。如说菩萨摩诃萨擐大乘铠者。云何名为菩萨摩诃萨擐大乘铠。佛言。善现。若菩萨摩诃萨擐布施波罗蜜多铠。擐净戒安忍精进静虑般若波罗蜜多铠。善现。如是名为菩萨摩诃萨擐大乘铠。若菩萨摩诃萨擐四静虑铠。擐四无量四无色定铠。善现。如是名为菩萨摩诃萨擐大乘铠。若菩萨摩诃萨擐四念住铠。擐四正断四神足五根五力七等觉支八圣道支铠。善现。如是名为菩萨摩诃萨擐大乘铠。若菩萨摩诃萨擐内空铠。擐外空。内外空。空空。大空。胜义空。有为空。无为空。毕竟空。无际空。散空。无变异空。本性空。自相空。共相空。一切法空。不可得空。无性空。自性空。无性自性空铠。善现。如是名为菩萨摩诃萨擐大乘铠。若菩萨摩诃萨擐五眼铠。擐六神通铠。善现。如是名为菩萨摩诃萨擐大乘铠。若菩萨摩诃萨擐佛十力铠。擐四无所畏四无碍解大慈大悲大喜大舍十八佛不共法一切智道相智一切相智铠。善现。如是名为菩萨摩诃萨擐大乘铠。若菩萨摩诃萨擐佛身相诸功德铠。善现。如是名为菩萨摩诃萨擐大乘铠。
　　复次善现。若菩萨摩诃萨擐如是等诸功德铠。放大光明遍照三千大千世界。亦令此界六三变动。其中地狱火等苦具。及彼有情身心痛恼皆得除灭。菩萨知其既离众苦。便为称赞三宝功德。彼得闻已身心安乐。从自趣没生天人中。即得奉觐诸佛菩萨。亲承供养禀正法音。其中傍生互相残害。鞭挞驱逼无量种苦皆得除灭。菩萨知其既离众苦。亦为称赞三宝功德。彼得闻已身心安乐。从自趣没生天人中。即得奉觐诸佛菩萨。亲承供养禀正法音其中鬼界恐怖饥渴身心焦恼。无量种苦皆得除灭。菩萨知其既离众苦。亦为称赞三宝功德。彼得闻已身心安乐。从自趣没生天人中。即得奉觐诸佛菩萨。亲承供养禀正法音。善现。如是名为菩萨摩诃萨擐大乘铠。若菩萨摩诃萨擐如是等诸功德铠。放大光明遍照十方各如殑伽沙等诸佛世界。亦令彼界六三变动。其中地狱傍生鬼界所有众苦皆得除灭。菩萨知其既离众苦。亦为称赞三宝功德。彼得闻已身心安乐。从自趣没生天人中。即得奉觐诸佛菩萨。亲承供养禀正法音。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作地狱傍生鬼界无量有情各受众苦。亦复放光变动大地。令彼有情众苦皆息。复为称赞佛法僧宝。令彼闻已身心安乐。从自趣没生天人中。承事供养诸佛菩萨。于诸佛所禀正法音。善现。于汝意云何。如是幻事为有实不。善现答言。不也世尊。佛告善现。菩萨摩诃萨擐如是等诸功德铠。放大光明变动大地。拔济无量世界有情三恶趣苦。令生天人见佛闻法亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨安住布施波罗蜜多。普化三千大千世界如吠琉璃。亦化自身为转轮王。七宝眷属导从围绕。其中有情须食与食。须饮与饮。须衣与衣。须乘与乘。涂香未香。烧香花鬘。房舍卧具。灯烛医药。金银真珠。珊瑚璧玉。及余种种资生之具。随其所须一切施与。作是施已复为宣说六波罗蜜多相应之法。令彼闻已乃至证得阿耨多罗三藐三菩提。于六波罗蜜多相应之法。常不舍离。善现。如是名为菩萨摩诃萨擐大乘铠。善现如巧幻师或彼弟子。于四衢道在大众前。幻作种种贫穷孤露根支残缺疾病有情。随其所须皆幻施与。善现。于汝意云何。如是幻事为有实不。善现答言。不也世尊。佛告善现。菩萨摩诃萨安住布施波罗蜜多。或化世界如吠琉璃。或化自身为轮王等。随有情类所须施与。及为宣说六波罗蜜多相应之法。亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨。自住净戒波罗蜜多。为欲利乐诸有情故。生转轮王家绍转轮王位。安立无量百千俱胝那庾多有情于十善业道。或复安立无量百千俱胝那庾多有情于四静虑若四无量四无色定。或复安立无量百千俱胝那庾多有情于四念住若四正断四神足五根五力七等觉支八圣道支。或复安立无量百千俱胝那庾多有情于空解脱门若无相无愿解脱门。或复安立无量百千俱胝那庾多有情于布施波罗蜜多若净戒安忍精进静虑般若波罗蜜多。或复安立无量百千俱胝那庾多有情于五眼若六神通。或复安立无量百千俱胝那庾多有情于佛十力若四无所畏四无碍解大慈大悲大喜大舍十八佛不共法一切智道相智一切相智。令安住已乃至证得阿耨多罗三藐三菩提。于如是法常不舍离。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作无量有情。令住十善业道。或复令住四静虑乃至一切相智。善现。于汝意云何。如是幻事为有实不。善现答言。不也世尊。佛告善现。菩萨摩诃萨为有情故。生转轮王家绍转轮王位。安立无量百千俱胝那庾多有情于十善业道。或复安立。无量百千俱胝那庾多有情于四静虑乃至一切相智。亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨自住安忍波罗蜜多。亦劝无量百千俱胝那庾多有情。令住安忍波罗蜜多。善现。云何菩萨摩诃萨自住安忍波罗蜜多。亦劝无量百千俱胝那庾多有情。令住安忍波罗蜜多。善现。若菩萨摩诃萨从初发心乃至证得一切智智擐安忍铠。常自念言。假使一切有情持刀杖块等来见加害。我终不起一念忿心。劝诸有情亦如是忍。善现。是菩萨摩诃萨。如心所念境触无违。劝诸有情住如是忍。乃至证得阿耨多罗三藐三菩提。于如是忍常不舍离。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作种种诸有情类。各各执持刀杖块等。加害幻师或彼弟子。时幻师等于幻有情。都不起心欲为怨报。而劝彼住如是安忍。善现。于汝意云何。如是幻事为有实不。善现答言。不也世尊。佛告善现。菩萨摩诃萨擐安忍铠。自住安忍波罗蜜多。亦劝无量百千俱胝那庾多有情。令住安忍波罗蜜多。常不舍离亦复如是。虽有所为而无一实。何以故。善现。诸法性空皆如幻故。复次善现。若菩萨摩诃萨自住精进波罗蜜多。亦劝无量百千俱胝那庾多有情。令住精进波罗蜜多。善现。云何菩萨摩诃萨。自住精进波罗蜜多。亦劝无量百千俱胝那庾多有情。令住精进波罗蜜多。善现。若菩萨摩诃萨。以应一切智智心。身心精进。断诸恶法修诸善法。亦劝无量百千俱胝那庾多有情。修习如是身心精进。乃至证得阿耨多罗三藐三菩提。于如是精进常不舍离。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作种种诸有情类。而彼巧幻自现炽然身心精进。亦劝所幻令修如是炽然精进。善现。于汝意云何。如是幻事为有实不。善现答言。不也世尊。佛告善现。菩萨摩诃萨。以应一切智智心。身心精进。断诸恶法修诸善法。亦劝有情修习如是身心精进。常不舍离亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨自住静虑波罗蜜多。亦劝无量百千俱胝那庾多有情。令住静虑波罗蜜多。善现。云何菩萨摩诃萨自住静虑波罗蜜多。亦劝无量百千俱胝那庾多有情。令住静虑波罗蜜多。善现。若菩萨摩诃萨。于一切法住平等定。不见诸法有定有乱。而常修习如是静虑波罗蜜多。亦劝无量百千俱胝那庾多有情。修习如是平等静虑。乃至证得阿耨多罗三藐三菩提。于如是定常不舍离。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作种种诸有情类。而彼巧幻自现于法住平等定。亦劝所幻令修如是平等静虑。善现。于汝意云何。如是幻事为有实不。善现答言。不也世尊。佛告善现。菩萨摩诃萨。于一切法住平等定。亦劝有情修习如是平等静虑。常不舍离亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨自住般若波罗蜜多。亦劝无量百千俱胝那庾多有情。令住般若波罗蜜多。善现。云何菩萨摩诃萨自住般若波罗蜜多。亦劝无量百千俱胝那庾多有情。令住般若波罗蜜多。善现。若菩萨摩诃萨自住无戏论般若波罗蜜多。不见诸法有生有灭。有染有净。及不得此岸彼岸差别。亦劝无量百千俱胝那庾多有情。安住如是无戏论慧。乃至证得阿耨多罗三藐三菩提。于如是慧常不舍离。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作种种诸有情类。而彼巧幻自现安住无戏论慧。亦劝所幻令其修习如是般若。善现。于汝意云何。如是幻事为有实不。善现答言。不也世尊。佛告善现。菩萨摩诃萨自住无戏论般若波罗蜜多。亦劝有情修习如是无戏论慧。常不舍离亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨擐如上说诸功德铠。普于十方各如殑伽沙等诸佛世界。以神通力自变其身。遍满如是诸佛世界。随诸有情所乐示现。自住布施波罗蜜多。劝悭贪者令住布施。自住净戒波罗蜜多。劝犯戒者令住净戒。自住安忍波罗蜜多。劝暴恶者令住安忍。自住精进波罗蜜多。劝懈怠者令住精进。自住静虑波罗蜜多。劝乱心者令住静虑。自住般若波罗蜜多。劝愚痴者令住妙慧。如是菩萨摩诃萨。安立有情于六波罗蜜多已。复随其类音为说六波罗蜜多相应之法。令彼闻已乃至证得阿耨多罗三藐三菩提。于六波罗蜜多相应之法常不舍离。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作种种诸有情类。而彼巧幻自现安住六波罗蜜多。亦劝所幻有情令其安住。善现。于汝意云何。如是幻事为有实不。善现答言。不也世尊。佛告善现。菩萨摩诃萨普于十方各如殑伽沙等诸佛世界。自现其身随类安住六波罗蜜多。亦劝有情令其安住。乃至证得无上菩提。常不舍离亦复如是。虽有所为而无一实。何以故。善现。诸法性空皆如幻故。
　　复次善现。若菩萨摩诃萨擐如上说诸功德铠。以应一切智智心。大悲为上首。用无所得而为方便。利益安乐一切有情。不杂声闻独觉作意。谓不作是念。我当安立尔所有情于布施波罗蜜多。尔所有情不当安立。但作是念。我当安立无量无数无边有情于布施波罗蜜多。不作是念。我当安立尔所有情于净戒安忍精进静虑般若波罗蜜多。尔所有情不当安立。但作是念。我当安立无量无数无边有情于净戒乃至般若波罗蜜多。不作是念。我当安立尔所有情于内空。尔所有情不当安立。但作是念。我当安立无量无数无边有情于内空。不作是念。我当安立尔所有情于外空。内外空。空空。大空。胜义空。有为空。无为空。毕竟空。无际空。散空。无变异空。本性空。自相空。共相空。一切法空。不可得空。无性空。自性空。无性自性空。尔所有情不当安立。但作是念。我当安立无量无数无边有情于外空乃至无性自性空。不作是念。我当安立尔所有情于四静虑。尔所有情不当安立。但作是念。我当安立无量无数无边有情于四静虑。不作是念。我当安立尔所有情于四无量四无色定。尔所有情不当安立。但作是念。我当安立无量无数无边有情于四无量四无色定。不作是念。我当安立尔所有情于四念住。尔所有情不当安立。但作是念。我当安立无量无数无边有情于四念住。不作是念。我当安立尔所有情于四正断四神足五根五力七等觉支八圣道支。尔所有情不当安立。但作是念。我当安立无量无数无边有情于四正断乃至八圣道支。不作是念。我当安立尔所有情于空解脱门。尔所有情不当安立。但作是念。我当安立无量无数无边有情于空解脱门。不作是念。我当安立尔所有情于无相无愿解脱门。尔所有情不当安立。但作是念。我当安立无量无数无边有情于无相无愿解脱门。不作是念。我当安立尔所有情于五眼。尔所有情不当安立。但作是念我当安立无量无数无边有情于五眼。不作是念。我当安立尔所有情于六神通。尔所有情不当安立。但作是念。我当安立无量无数无边有情于六神通。不作是念。我当安立尔所有情于佛十力。尔所有情不当安立。但作是念。我当安立无量无数无边有情于佛十力。不作是念。我当安立尔所有情于四无所畏四无碍解大慈大悲大喜大舍十八佛不共法一切智道相智一切相智。尔所有情不当安立。但作是念。我当安立无量无数无边有情于四无所畏乃至一切相智。不作是念。我当安立尔所有情于预流果。尔所有情不当安立。但作是念。我当安立无量无数无边有情于预流果。不作是念。我当安立尔所有情于一来不还阿罗汉果独觉菩提。尔所有情不当安立。但作是念。我当安立。无量无数无边有情于一来不还阿罗汉果独觉菩提。不作是念。我当安立尔所有情于菩萨道无上菩提。尔所有情不当安立。但作是念。我当安立无量无数无边有情于菩萨道无上菩提。善现。如是名为菩萨摩诃萨擐大乘铠。善现。如巧幻师或彼弟子。于四衢道在大众前。幻作无量无数无边有情。安立于六波罗蜜多。乃至安立于无上菩提。善现。于汝意云何。如是幻事为有实不。善现答言。不也世尊。佛告善现。菩萨摩诃萨。以应一切智智心。大悲为上首。用无所得而为方便。安立无量无数无边有情于六波罗蜜多。乃至安立无量无数无边有情于无上菩提亦复如是。虽有所为而无一实。何以故。善现。诸法性空皆如幻故。
</div>
    <div class="pagination">
<a href="大般若波罗蜜多经_page10.html">上一页</a><span>...</span><a href="大般若波罗蜜多经_page6.html">6</a><a href="大般若波罗蜜多经_page7.html">7</a><a href="大般若波罗蜜多经_page8.html">8</a><a href="大般若波罗蜜多经_page9.html">9</a><a href="大般若波罗蜜多经_page10.html">10</a><span class="current-page">11</span><a href="大般若波罗蜜多经_page12.html">12</a><a href="大般若波罗蜜多经_page13.html">13</a><a href="大般若波罗蜜多经_page14.html">14</a><a href="大般若波罗蜜多经_page15.html">15</a><a href="大般若波罗蜜多经_page16.html">16</a><span>...</span><a href="大般若波罗蜜多经_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
