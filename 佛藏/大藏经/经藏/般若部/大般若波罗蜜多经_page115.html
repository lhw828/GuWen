<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 115 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 115 页/共 126 页</h1>
    <div class="content">　　第五分天帝品第二

　　尔时天帝释。与四万天子俱来集会。护世四天王与二万天子俱来集会。索诃界主大梵天王与万梵众俱来集会。复有五千净居天众俱来集会。是诸天众业果身光。对佛威光皆悉不现时天帝释白善现言。今有无量诸天子等。欲闻大德宣示般若波罗蜜多。唯愿大德哀愍为说。云何菩萨应住般若波罗蜜多。尔时善现告帝释言。吾承佛力为诸天众。宣示般若波罗蜜多。如诸菩萨所应安住。汝诸天等未发无上菩提心者今皆应发。诸有已入声闻独觉正性离生。不复能发大菩提心。何以故。憍尸迦。彼于生死有限碍故。其中若有能发无上正等觉心我亦随喜。何以故。憍尸迦。诸有胜人应求胜法。我终不碍他胜善品。尔时世尊赞善现曰。善哉善哉。汝今善能劝诸菩萨。具寿善现便白佛言。我既知恩云何不报。谓过去佛及诸弟子。教诸菩萨种种法要。方便趣入波罗蜜多。如来尔时亦于中学。今证无上正等菩提。转妙法轮饶益我等。故我今者应随佛教摄受护念此诸菩萨。令疾证得无上菩提。转妙法轮利乐一切。是则名为报彼恩德。尔时善现语帝释言。汝等诸天皆应谛听。当为汝说诸菩萨众于深般若波罗蜜多所应住相。憍尸迦。诸菩萨众大誓庄严发趣大乘。应以空相安住般若波罗蜜多。不应住色。亦不应住受想行识。不应住预流果。亦不应住一来不还阿罗汉果独觉菩提。不应住此是色。亦不应住此是受想行识。不应住此是预流果。亦不应住此是一来不还阿罗汉果独觉菩提。不应住色受想行识若常若无常。若乐若苦。若我若无我。若净若不净。若空若不空。不应住预流果乃至独觉菩提。皆是无为所显是真福田。应受供养。不应住预流果。极七返有必入涅槃。不应住一来果。未至究竟。一来此间定尽众苦不应住不还果。往彼灭度不复还来。不应住阿罗汉果。今世定入无余涅槃。不应住独觉果。超声闻地不至佛地。而般涅槃不应住佛。无为所显是真福田。应受供养超诸声闻独觉等地。利乐无量无数有情令入无余般涅槃界。假使一切有情界尽。亦入无余般涅槃界。时舍利子作是念言。若尔菩萨当云何住。尔时善现。知舍利子心之所念。便谓之曰。于意云何。如来之心为何所住。时舍利子语善现言。如来之心都无所住。以无所住故名如来。谓不住有为界。亦不住无为界。亦非不住。善现报言。菩萨亦尔如诸如来于一切法心无所住亦非不住。谓诸菩萨于深般若波罗蜜多。以无所得而为方便。应如是住应如是学。尔时众中有诸天子窃作是念。诸药叉等言词咒句。种种差别虽复隐密。而我等辈犹可了知。大德善现。于深般若波罗蜜多。虽以种种言词显示。而我等辈竟不能解。具寿善现知诸天子心之所念。便告彼言。我于此中无说无示。汝亦不闻当何所解。时诸天子复作是念。尊者善现。于此义中欲令易解。而转深细难可测量。具寿善现。知彼天子心之所念。复告之言。诸有欲证欲住预流一来不还阿罗汉果独觉菩提诸佛无上正等菩提。要依此忍乃能证住。时诸天子作是念言。大德善现。于今欲为何等有情说何等法。具寿善现。知诸天子心之所念。而告彼言。吾今欲为如幻有情说如幻法。彼于所说无闻无解无所证故。时诸天子复作是念。为听法者及法如幻。为余有情预流果等亦皆如幻。善现知彼心之所念。便告之言。余有情类若预流果若一来果若不还果若阿罗汉果若独觉菩提若佛无上正等菩提亦皆如幻。时诸天子问善现言。岂诸如来应正等觉所证无上正等菩提亦皆如幻。善现答言。如是如是。乃至涅槃亦复如幻。时诸天子问善现言。岂可涅槃亦复如幻。善现答言。设更有法胜涅槃者亦复如幻。何况涅槃。何以故。诸天子。幻与有情及一切法乃至涅槃。无二无别皆不可得不可说故。时舍利子执大藏满慈子大饮光等问庆喜言。所说般若波罗蜜多。如是甚深谁能信受。庆喜答言。有不退转诸菩萨众。于此所说甚深般若波罗蜜多能深信受。复有无量具足正见补特伽罗及愿圆满诸阿罗汉。于此所说甚深般若波罗蜜多亦能信受。尔时善现作如是言。如是所说甚深般若波罗蜜多无能信受所以者何。此中无法可显可示故。信受者亦不可得。
　　时天帝释作是念言。尊者善现雨大法雨。我应化作微妙音华奉散供养。作是念已。即便化作微妙音华散善现上。尔时善现作是念言。今所散花于诸天处未曾见有。是花微妙定非水陆草木所生。应是诸天从心化出。时天帝释。既知善现心之所念。谓善现言。此所散花实非水陆草木所生。亦非诸天从心化出。以所散花无生性故。具寿善现语帝释言。此花不生便无花性。时天帝释作是念言。尊者善现。觉慧深广不坏假名而说实义。作是念已。白善现言。如是如是诚如尊教。诸菩萨众于诸法中。应随尊者所说而学。尔时善现语帝释言。如是如是。如汝所说。诸菩萨众于诸法中。皆应随我所说而学。憍尸迦。诸菩萨众随我所说。于深般若波罗蜜多如是学时。不依预流果学。不依一来不还阿罗汉果学。不依独觉菩提学。若不依此诸地而学。便学诸佛一切智智。若学诸佛一切智智则学无量无边佛法。若学无量无边佛法。则不学色受想行识有增有减。若不学色受想行识有增有减则不学色受想行识有取有舍。若不学色受想行识有取有舍则不学一切法有可摄受及可灭坏。若不学一切法有可摄受及可灭坏则不学一切智智有可摄受及可灭坏。诸菩萨众如是学时。名为真学一切智智。速能证得一切智智。时舍利子问善现言。若诸菩萨不学一切智智有可摄受及可灭坏。是诸菩萨如是学时。名为真学一切智智速能证得一切智智耶。善现答言。如是如是。以无所得为方便故。尔时天帝释问舍利子言。菩萨所学甚深般若波罗蜜多当于何求。舍利子言。菩萨所学甚深般若波罗蜜多。当于善现所说中求。时天帝释问善现言。是谁神力为依持故。令舍利子作如是说。善现答言。如来神力为依持故。令舍利子作如是说。天帝释言。复谁神力为依持故。尊者能说甚深般若波罗蜜多。善现报言。如来神力为依持故。令我能说甚深般若波罗蜜多。憍尸迦。汝之所问菩萨所学甚深般若波罗蜜多当于何求者。憍尸迦。菩萨所学甚深般若波罗蜜多。不应即色求。不应离色求。不应即受想行识求。不应离受想行识求。何以故。色非般若波罗蜜多。亦非离色别有般若波罗蜜多。受想行识非般若波罗蜜多。亦非离受想行识别有般若波罗蜜多。时天帝释白善现言。甚深般若波罗蜜多。是大波罗蜜多。是无量波罗蜜多。是无边波罗蜜多。善现报言。如是如是。何以故。憍尸迦。色无边故当知般若波罗蜜多亦无边。受想行识无边故当知般若波罗蜜多亦无边。复次憍尸迦。所缘无边故当知般若波罗蜜多亦无边。憍尸迦。云何所缘无边故当知般若波罗蜜多亦无边。谓一切法前中后际皆不可得说为无边。法无边故所缘无边。由此般若波罗蜜多亦说无边。复次憍尸迦。一切法无边故当知般若波罗蜜多亦无边。憍尸迦。云何一切法无边故当知般若波罗蜜多亦无边。谓一切法边不可得。所以者何。色乃至识前中后边皆不可得。由此般若波罗蜜多前中后边亦不可得故说无边。复次憍尸迦。有情无边故当知般若波罗蜜多亦无边。憍尸迦。云何有情无边故当知般若波罗蜜多亦无边。憍尸迦。非有情类其数甚多。计算其边不可得故说为无边。天帝释言。为何义故作如是说。善现答言。我今问汝随汝意答。于意云何。言有情者何法增语。天帝释言。言有情者非法增语。但是假立客名所摄。无事名所摄。无缘名所摄。善现复告天帝释言。于意云何。此中颇有真实有情可显示不。天帝释言。不也大德。善现告言。无实有情可显示故说为无边。憍尸迦。于意云何。假使如来应正等觉经如殑伽沙数大劫。以无边音说有情类无量名字。此中颇有真实有情有生灭不。天帝释言。不也大德。何以故。以诸有情本性净故。善现告言。由此故说有情无边故。当知般若波罗蜜多亦无边。无性甚深俱无边故。

　　　　大般若波罗蜜多经卷第五百五十六



　　　　大般若波罗蜜多经卷第五百五十七

　　　　三藏法师玄奘奉　诏译

　　第五分窣堵波品第三

　　尔时众中天帝释等。欲界诸天大梵王等。色界诸天及余神仙欢喜踊跃。同时三返高声唱言。奇哉奇哉法性深妙。如来出世以神通力。加善现等宣说开示若诸菩萨不离般若波罗蜜多。我等于彼恭敬供养如佛世尊。尔时佛告诸天等言。如是如是。若诸菩萨不离般若波罗蜜多。汝诸天等。皆应供养如佛世尊。天等当知。我于往昔然灯佛时。莲花王都四衢道首。见然灯佛献五茎花。布发掩泥闻正法要。不离般若波罗蜜多。时彼如来与我受记。汝于来世过无数劫。当成如来号为能寂。宣说般若波罗蜜多。与诸有情作大饶益。时诸天等俱白佛言。甚奇世尊。希有善逝。如是般若波罗蜜多具大威神。令诸菩萨速能引摄一切智智。尔时世尊知诸天等四众云集同为明证。即便顾命天帝释言。憍尸迦。若善男子善女人等。能于般若波罗蜜多。至心听闻受持读诵。精勤修学如理思惟。或复为他书写解说。魔及眷属人非人等。伺求其短终不能得。灾横疾疫皆不能害。若诸天子。已发无上正等觉心。未善听闻受持读诵甚深般若波罗蜜多。皆应来至是善男子善女人所。至心听闻受持读诵。令极通利转为他说。复次憍尸迦。若善男子善女人等。能于般若波罗蜜多。至心听闻受持读诵。精勤修学如理思惟。或复为他书写解说。若在空宅旷野险道及危难处。诸天善神常来拥护令无惊恐。时四天王及天帝释梵天王等。合掌恭敬俱白佛言。若善男子善女人等。能于般若波罗蜜多。至心听闻受持读诵。精勤修学如理思惟。或复为他书写解说。我等眷属常随守护。不令一切灾横侵恼。时天帝释复白佛言。甚奇世尊。希有善逝。是善男子善女人等。奉事般若波罗蜜多。摄受如是现法功德。世尊。若善男子善女人等。摄受般若波罗蜜多。则具摄受布施净戒安忍精进静虑般若波罗蜜多。尔时佛告天帝释言。如是如是。如汝所说。复次憍尸迦。若善男子善女人等。能于般若波罗蜜多。至心听闻受持读诵。精勤修学如理思惟。或复为他书写解说所获功德。汝应谛听极善作意。当为汝说。天帝释言。唯然愿说。我等乐闻。佛言憍尸迦。若有诸恶外道梵志。若诸恶魔或魔眷属。若余暴恶增上慢者。欲作种种不饶益事。彼适兴心自遭殃祸。渐当殄灭不果所愿。何以故。憍尸迦。是善男子善女人等。能于般若波罗蜜多。至心听闻受持读诵。精勤修学如理思惟。或复为他书写解说。法尔能令起恶心者自遭殃祸不果所愿。憍尸迦。是善男子善女人等。奉事般若波罗蜜多。获如是等功德胜利。如有妙药名曰莫耆。是药威势能销众毒。如是妙药随所在处。诸毒虫类不能逼近。有大毒蛇饥行求食。遇见生类欲螫啖之。其生怖死奔趣妙药。蛇闻药气寻便退走。何以故。憍尸迦。如是妙药具大威势。能益身命销伏众毒。当知般若波罗蜜多具大威势亦复如是。若善男子善女人等。至心听闻受持读诵。精勤修学如理思惟。或复为他书写解说。诸恶人等欲于其所作不饶益。必当殄灭无所能为。般若威神能摧彼故。憍尸迦。是善男子善女人等。四大天王及余天众并诸神仙常来拥护。不令一切灾横侵恼。诸佛菩萨亦常护念。如法所求无不满足。言词威肃闻皆敬受。发言称量语不喧杂。坚事善友深知恩报不为悭嫉忿恨覆恼谄诳矫等隐蔽其心。何以故。憍尸迦。是善男子善女人等。般若威力调伏身心。令其远离贪嗔痴等随眠缠结。是善男子善女人等。具念正知慈悲喜舍。常作是念。我不应随悭贪破戒忿恚懈怠散乱愚痴势力而转。若随彼转则我布施净戒安忍精进静虑妙慧不成。严净色身尚不能得。况得无上正等菩提。故我不应随彼力转。是善男子善女人等。由此思惟常得正念。诸恶烦恼不蔽其心。憍尸迦。若善男子善女人等。能于般若波罗蜜多。至心听闻受持读诵。精勤修学如理思惟。或复为他书写解说。获如是等功德胜利。时天帝释复白佛言。如是般若波罗蜜多甚为希有。能调菩萨令离高心。回向所求一切智智。尔时佛告天帝释言。云何般若波罗蜜多甚为希有。能调菩萨令离高心。回向所求一切智智。天帝释言。若诸菩萨不依般若波罗蜜多。无方便善巧故。虽修诸善而起高心。不能回求一切智智。若诸菩萨能依般若波罗蜜多。有方便善巧故。所修诸善能伏高心。回向所求一切智智。尔时佛告天帝释言。如是如是。如汝所说。憍尸迦。若善男子善女人等。能于般若波罗蜜多。至心听闻受持读诵。不为一切灾横侵恼。若在军旅交战阵时至心念诵如是般若波罗蜜多。于诸有情慈悲护念。不为刀仗之所伤杀。所对怨敌皆起慈心。设起恶心自然退败。是善男子善女人等。若在军阵刀箭所伤失命丧身终无是处。何以故。憍尸迦。如是般若波罗蜜多。是大神咒。是无上咒。若能于此精勤修学。不为自害不为他害不为俱害。疾证无上正等菩提。由斯获得一切智智。观有情类心行差别。随宜为转无上法轮。令如说行得大饶益。复次憍尸迦。若善男子善女人等。书此般若波罗蜜多。置清净处供养恭敬。或复精勤受持读诵。人非人等欲求其短终不能得。唯除宿世恶业应受。憍尸迦。譬如有人或傍生类入菩提树院。或至彼院边。人非人等不能伤害。何以故。憍尸迦。三世诸佛皆坐此处得大菩提。施诸有情无恐无怖无怨无害身心安乐。当知般若波罗蜜多。随所住处亦复如是。一切天龙阿素洛等常来守护。当知是处即真制多。一切有情皆应敬礼。恭敬供养尊重赞叹不应暂舍。何以故。憍尸迦。是诸有情归依处故。时天帝释复白佛言。若善男子善女人等。书此般若波罗蜜多。种种庄严供养恭敬尊重赞叹。复以种种上妙花鬘乃至灯明而为供养。有善男子善女人等。佛涅槃后起窣堵波。七宝严饰宝函成贮佛设利罗。安置其中供养恭敬尊重赞叹。复以种种上妙花鬘乃至灯明而为供养。二所获福何者为多。尔时佛告天帝释言。我还问汝当随意答。于意云何。如来所得一切智智。所证无上正等菩提及所依身。依何等道修学而得。天帝释言。皆依般若波罗蜜多修学而得。尔时佛告天帝释言。如是如是。如汝所说。憍尸迦。非但获得相好身故说名如来应正等觉。要由证得一切智智乃名如来应正等觉。憍尸迦。如来所得一切智智。要由般若波罗蜜多为因故起。佛相好身但为依处。若不依止佛相好身无由而起。是故般若波罗蜜多。正为因生一切智智。欲令此智现前相续故。复修集佛相好身。由此缘故我涅槃后。诸天龙神人非人等。供养恭敬我设利罗。憍尸迦。若善男子善女人等。书此般若波罗蜜多。种种庄严受持读诵。复以种种上妙花鬘乃至灯明供养恭敬尊重赞叹。则为供养一切智智。及所依止佛相好身。并涅槃后佛设利罗。何以故。憍尸迦。一切智智及相好身并设利罗。皆以般若波罗蜜多为根本故。以是故。憍尸迦。书此般若波罗蜜多。种种庄严供养恭敬所获福聚。胜以七宝起窣堵波供养如来设利罗福。何以故。憍尸迦。供养般若波罗蜜多则为供养一切智智佛相好身设利罗故。时天帝释便白佛言。赡部洲人于此般若波罗蜜多。不能书写受持读诵恭敬供养。彼岂不知如是所说功德胜利。尔时佛告天帝释言。我还问汝当随意答。于意云何。赡部洲内有几许人成佛证净。成法证净。成僧证净。有几许人得预流果乃至阿罗汉果。有几许人发心定趣独觉菩提。有几许人发心定趣无上菩提。天帝释言。赡部洲内有少许人成三证净。转少许人得预流果乃至阿罗汉果。转少许人发心定趣独觉菩提。转少许人发心定趣无上菩提。佛言。憍尸迦。如是如是。如汝所说。憍尸迦。赡部洲内极少分人发心定趣无上菩提。于中少分既发心已。精勤修学趣菩提行。于中少分精勤修学菩提行时。于此般若波罗蜜多深心信受。于中少分深信受已修行般若波罗蜜多。于中少分既修行已渐次安住不退转地。于中少分住此地已疾证无上正等菩提。憍尸迦。若诸菩萨已得安住不退转地。求证无上正等菩提。乃能深心信受般若。受持读诵恭敬供养书写解说。憍尸迦。无量无边诸有情类发菩提心。于中若一若二若三得住菩萨不退转地。多分退住声闻独觉。是故当知。善男子等发菩提心修菩萨行。欲住菩萨不退转地疾证无上正等菩提。无留难者。应于般若波罗蜜多。书写听闻受持读诵。供养恭敬为他演说。何以故。憍尸迦。是诸菩萨应作是念。如来昔住菩萨位时。常勤修学如是般若波罗蜜多。我等亦应精勤修学。如是般若波罗蜜多是我大师。我随彼学所愿当满。憍尸迦。一切菩萨若佛住世若涅槃后。常应依止甚深般若波罗蜜多精勤修学。憍尸迦。若善男子善女人等。于诸如来般涅槃后为供养佛设利罗故。以妙七宝起窣堵波。种种珍奇间杂严饰。复持种种天妙花鬘乃至灯明。尽其形寿供养恭敬尊重赞叹。于意云何。是善男子善女人等。由此因缘获福多不。天帝释言。甚多世尊。甚多善逝。佛言憍尸迦。有善男子善女人等。书此般若波罗蜜多。众宝庄严受持读诵。复持种种上妙花鬘乃至灯明。供养恭敬尊重赞叹。是善男子善女人等所获功德。甚多于前无量无数。憍尸迦。置此一事。若善男子善女人等。于诸如来般涅槃后。为供养佛设利罗故。以妙七宝起窣堵波。种种珍奇间杂严饰。如是充满一赡部洲。或四大洲或小千界。或中千界或复三千大千世界。皆持种种天妙花鬘乃至灯明。尽其形寿供养恭敬尊重赞叹于意云何。是善男子善女人等。由此因缘获福多不。天帝释言。甚多世尊。甚多善逝。佛言憍尸迦。有善男子善女人等。书此般若波罗蜜多。众宝庄严受持读诵。复持种种上妙花鬘乃至灯明。供养恭敬尊重赞叹。是善男子善女人等所获福聚。甚多于前无量无数。憍尸迦。置如是事。假使三千大千世界诸有情类。非前非后皆得人身。此一一人为供养佛设利罗故。于诸如来般涅槃后。以妙七宝起窣堵波。种种珍奇间杂严饰。如是一一各满三千大千世界。复持种种天妙花鬘乃至灯明。尽其形寿供养恭敬尊重赞叹。于意云何。是诸有情由此因缘获福多不。天帝释言。甚多世尊。甚多善逝。佛言憍尸迦。有善男子善女人等。书此般若波罗蜜多。众宝庄严受持读诵。复持种种上妙花鬘乃至灯明。供养恭敬尊重赞叹。是善男子善女人等所获功德。甚多于前无量无数。时天帝释便白佛言。如是世尊。如是善逝。若善男子善女人等。供养恭敬尊重赞叹甚深般若波罗蜜多。当知则为供养恭敬尊重赞叹过去未来现在诸佛一切智智。世尊。且置是事。假使十方各如殑伽沙数世界一切有情。非前非后皆得人身。此一一人为供养佛设利罗故。各于如来般涅槃后。以妙七宝起窣堵波。种种珍奇间杂严饰。如是一一各满十方殑伽沙数诸佛世界。复持种种天妙花鬘乃至灯明。或经一劫或一劫余。供养恭敬尊重赞叹。是诸有情由此因缘所获福聚虽复无量。而复有余善男子等。书此般若波罗蜜多。众宝庄严受持读诵。复持种种上妙花鬘乃至灯明。供养恭敬尊重赞叹所获功德。甚多于前无量无数。尔时佛告天帝释言。如是如是。如汝所说。憍尸迦。是善男子善女人等。供养般若波罗蜜多功德善根。无量无数不可称计不可思议。所以者何。甚深般若波罗蜜多。能生如来应正等觉一切智智。一切如来应正等觉一切智智。能生诸佛设利罗故是故。憍尸迦。若善男子善女人等能书般若波罗蜜多。众宝庄严受持读诵。复持种种上妙花鬘乃至灯明。供养恭敬尊重赞叹。所获功德于前所造诸窣堵波及供养福。百倍为胜千倍为胜。乃至邬波尼杀昙倍亦复为胜。

　　第五分神咒品第四

　　尔时众中四万天子。同声共白天帝释言。大仙于此甚深般若波罗蜜多。常应听闻受持读诵。供养恭敬尊重赞叹。所以者何若能于此甚深般若波罗蜜多。至心听闻受持读诵。供养恭敬尊重赞叹。则令一切恶法损减善法增益。尔时佛告天帝释言。汝应于此甚深般若波罗蜜多。至心听闻受持读诵供养恭敬尊重赞叹。所以者何。若阿素洛及恶朋党起如是念。我等当与三十三天共兴战诤。尔时汝等应各至诚诵念如是甚深般若波罗蜜多。供养恭敬尊重赞叹。时阿素洛及彼朋党。所起恶心自然息灭。时天帝释便白佛言。若如是者甚深般若波罗蜜多。是大神咒。是大明咒。是无上咒。是无等等咒。尔时佛告天帝释言。如是如是。如汝所说。何以故。憍尸迦。三世诸佛皆依如是甚深般若波罗蜜多大神咒王。证得无上正等菩提。为诸有情说微妙法。憍尸迦。依深般若波罗蜜多。世间便有十善业道。若四静虑若四无量若四无色定。若五神通。若余无量无边佛法皆得出现。憍尸迦。依深般若波罗蜜多大神咒王。世间便有菩萨出现。依菩萨故世间便有十善业道。若四静虑若四无量若四无色定若五神通若余无量无边佛法皆得出现。憍尸迦。若诸如来应正等觉不出世时唯有菩萨。由先所闻甚深般若波罗蜜多增上势力。为诸有情方便施设十善业道四静虑等令勤修学。憍尸迦。譬如夜分因满月轮光明照触星宿药等随其势力皆得增盛。如是如来应正等觉前已灭度。正法隐没后未出时。世间所有善行正行。一切皆依菩萨出现。菩萨所有方便善巧。皆依般若波罗蜜多而得成办。是故般若波罗蜜多是诸殊胜善法根本。复次憍尸迦。若善男子善女人等。能于般若波罗蜜多。至心听闻受持读诵。当得现世种种饶益。谓诸毒药水火刀兵灾横疾疫皆不能害。若遭官事怨贼逼迫。至心诵念甚深般若波罗蜜多。若至其所终不为彼谴罚加害。欲求其短皆不能得。何以故。憍尸迦。甚深般若波罗蜜多。威神势力法令尔故。憍尸迦。是善男子善女人等。若有欲至国王王子大臣等处。至心诵念甚深般若波罗蜜多。定为王等欢喜问讯。供养恭敬尊重赞叹。何以故。憍尸迦。甚深般若波罗蜜多。常于有情引发种种慈悲事故。由此因缘诸求短者。种种方便皆不能得。时有众多外道梵志。欲求佛过来诣佛所。时天帝释。见已念言。今此众多外道梵志。来趣法会伺求佛短。将非般若留难事耶。我当诵念从佛所受甚深般若波罗蜜多。令彼邪徒复道而去。念已便诵甚深般若波罗蜜多。于是众多外道梵志遥申敬礼。右绕世尊复道而去。时舍利子。见已念言。彼有何缘适来还去。佛知其意告舍利子。彼诸外道来求我失。由天帝释诵念般若波罗蜜多令彼还去。舍利子。我都不见彼诸外道有少白法。唯怀恶心为求我过来至我所。舍利子。我都不见一切世间。有诸天魔及外道等有情之类。说般若时怀勃恶心来求得便。般若威力无能坏故。尔时恶魔窃作是念。今佛四众恭敬围绕。欲色界天皆来集会。宣说般若波罗蜜多。此中必有诸大菩萨。亲于佛前受菩提记。当得无上正等菩提。转妙法轮空我境界。我当往至破坏其眼。作是念已化作四军。奋威勇锐来诣佛所。时天帝释。见已念言。将非恶魔化作斯事。欲来恼佛并与般若波罗蜜多而作留难。何以故。如是四军严饰殊丽。诸王军众皆不能及。定是恶魔之所化作。恶魔长夜伺求佛短。坏诸有情所修善业。我当诵念从佛所受甚深般若波罗蜜多。令彼恶魔复道而去。时天帝释。念已便诵甚深般若波罗蜜多。于是恶魔渐退而去。甚深般若波罗蜜多大神咒王威力逼故。时有无量三十三天。俱时化作天妙音华。踊身空中而散佛上。合掌恭敬同白佛言。愿此般若波罗蜜多在赡部洲人中久住。乃至般若波罗蜜多在赡部洲人间流布。当知是处佛法僧宝常不灭没饶益世间。令获殊胜利益安乐。时彼诸天复各化作天妙音华而散佛上。重白佛言。若诸有情修行般若波罗蜜多。一切恶魔及彼眷属。伺求其短不能得便。时天帝释便白佛言。若诸有情但闻般若波罗蜜多功德名字。当知如是诸有情类。已曾供养无量诸佛。于诸佛所发弘誓愿。多集善根能成是事。非从少小善根中来。况能听闻受持读诵。精勤修学如理思惟。转为有情书写解说。供养恭敬尊重赞叹。所以者何。欲求诸佛一切智智。应于般若波罗蜜多理趣中求。如有情类欲求大宝。应于大海方便勤求。尔时佛告天帝释言。如是如是。如汝所说。诸佛所得一切智智。皆依般若波罗蜜多而得成办。尔时庆喜便白佛言。如来何缘不赞布施乃至静虑波罗蜜多。唯赞般若波罗蜜多。佛告庆喜。由此般若波罗蜜多能与前五波罗蜜多为尊为导故我偏赞。复次庆喜于意云何。若不回向一切智智。而修布施乃至般若。此可名为真修布施乃至般若波罗蜜多不。庆喜对曰。不也世尊。佛告庆喜。于意云何。若离般若波罗蜜多。为能真回向一切智智不。庆喜对曰。不也世尊。佛告庆喜。由此因缘我说般若波罗蜜多。能与前五波罗蜜多为尊为导故我偏赞。庆喜当知。譬如大地以种散中众缘和合便得生长。应知大地与种生长。为所依止为能建立。如是般若波罗蜜多及所回向一切智智。与布施等波罗蜜多。为所依止为能建立。令得生长故。说般若波罗蜜多能与前五波罗蜜多。为尊为导故我偏赞。庆喜当知。甚深般若波罗蜜多。亦能摄受一切智智故偏赞说。时天帝释。便白佛言。今者如来应正等觉。于深般若波罗蜜多功德胜利说犹未尽。何以故。我从世尊所受般若波罗蜜多功德胜利。甚深甚广量无边际。善男子等。于深般若波罗蜜多。至心听闻受持读诵。精勤修学如理思惟。复转为他书写解说。或持种种上妙花鬘乃至灯明而为供养。所获功德亦无边际。尔时佛告天帝释言。我不说此甚深般若波罗蜜多。但有前说功德胜利。甚深般若波罗蜜多。具足无边功德胜利。分别演说不可尽故。我亦不说于深般若波罗蜜多。至心听闻乃至供养。善男子等但有如前所说功德。彼所获福无边际故。时天帝释即白佛言。我等诸天常随守护是善男子善女人等。不令一切人非人等种种恶缘之所损害。尔时佛告天帝释言。若善男子善女人等。受持读诵甚深般若波罗蜜多。及广为他宣说开示。时有无量百千天子。为听法故皆来集会。欢喜踊跃敬受如是甚深般若波罗蜜多。是诸天子以天威力。令说法师增益辩才宣扬无尽。不乐说者令其乐说。身心疲极令得康强。憍尸迦。是善男子善女人等。受持读诵甚深般若波罗蜜多。及广为他宣说开示。得如是等现法胜利。复次憍尸迦。若善男子善女人等。于四众中宣说如是甚深般若波罗蜜多。心无怯怖不为一切论难所伏。所以者何。彼由如是甚深般若波罗蜜多大神咒王所护持故。彼住法空都不见有能难所难及所说故。亦不见有于深般若波罗蜜多能求短故。亦复不见甚深般若波罗蜜多有过失故。憍尸迦。是善男子善女人等。为众宣说甚深般若波罗蜜多。得如是等现法胜利。复次憍尸迦。若善男子善女人等。于深般若波罗蜜多。至心听闻受持读诵。精勤修学如理思惟。及广为他书写解说。是善男子善女人等。心不沉没亦不忧悔不恐不怖。所以者何。是善男子善女人等。不见有法可令沉没忧悔恐怖。于诸法中无所执著。憍尸迦。是善男子善女人等。由于般若波罗蜜多至心听闻乃至解说。得如是等现法胜利。复次憍尸迦。若善男子善女人等。能于般若波罗蜜多。至心听闻受持读诵。精勤修学如理思惟。亦转为他书写解说。复持种种上妙花鬘乃至灯明而为供养。是善男子善女人等。恒为父母师长亲友。国王大臣及诸沙门婆罗门等之所敬爱。亦为十方诸佛菩萨声闻独觉之所护念。复为世间诸天魔梵人及非人之所守卫。一切灾横皆自消灭。外道异论皆不能伏。憍尸迦。是善男子善女人等。由于般若波罗蜜多至心听闻乃至供养。得如是等现法胜利。复次憍尸迦。若善男子善女人等。书写如是甚深般若波罗蜜多。种种庄严置清净处。供养恭敬尊重赞叹。时此三千大千国土。及余十方无边世界。所有四大王众天乃至广果天。已发无上菩提心者。常来此处观礼读诵。供养恭敬尊重赞叹。右绕礼拜合掌而去。诸净居天亦常来此观礼读诵供养恭敬尊重赞叹。右绕礼拜合掌而去。有大威德诸龙药叉。广说乃至人非人等。亦常来此观礼读诵供养恭敬尊重赞叹。右绕礼拜合掌而去。憍尸迦。是善男子善女人等应作是念。今此三千大千国土及余十方无边世界一切天龙。广说乃至人非人等常来至此。观礼读诵我所书写甚深般若波罗蜜多。供养恭敬尊重赞叹。右绕礼拜合掌而去。此我则为已设法施。作是念已欢喜踊跃。令所获福倍复增长。憍尸迦。是善男子善女人等。由无边界天龙药叉阿素洛等常随拥护。所住之处人非人等不能损害。唯除宿世定恶业因现在应熟。或转重恶现世轻受。憍尸迦。是善男子善女人等。由深般若波罗蜜多大威神力。获如是等现法胜利。时天帝释便白佛言。是善男子善女人等。以何验知有此三千大千国土及余十方无边世界天龙药叉阿素洛等来至其处。观礼读诵彼所书持甚深般若波罗蜜多。供养恭敬尊重赞叹。合掌右绕欢喜护念。尔时佛告天帝释言。是善男子善女人等。若见如是甚深般若波罗蜜多所在之处有妙光明。或闻其处异香氛郁。或复闻有微细乐音。当知尔时有大神力威德炽盛诸天龙等。来至其处观礼读诵彼所书持甚深般若波罗蜜多。供养恭敬尊重赞叹。合掌右绕欢喜护念。复次憍尸迦。是善男子善女人等。修鲜净行严丽其处。至心供养甚深般若波罗蜜多。当知尔时有大神力威德炽盛诸天龙等来至其处。观礼读诵彼所书持甚深般若波罗蜜多。供养恭敬尊重赞叹。合掌右绕欢喜护念。憍尸迦。随有如是具大神力威德炽盛诸天龙等来至其处。此中所有恶鬼邪神。惊怖退散无敢住者。由此因缘。是善男子善女人等。心便广大起净胜解。所修善业倍复增明。诸有所为皆无障碍。以是故。憍尸迦。甚深般若波罗蜜多随所在处。应当周匝除去粪秽。扫拭涂治香水散洒。敷设宝座而安置之。烧香散花而为供养。复次憍尸迦。是善男子善女人等。若能如是供养恭敬尊重赞叹甚深般若波罗蜜多。决定当得身心无倦。身心安乐身心调柔身心轻利。系心般若波罗蜜多。夜寝息时无诸恶梦唯得善梦。谓见如来应正等觉身真金色相好庄严。放大光明普照一切。声闻菩萨恭敬围绕。身处众中闻佛为说布施等六波罗蜜多。及余善根相应法义。或于梦中见菩提树。其量高广众宝庄严。有大菩萨往诣树下。结跏趺坐证得无上正等菩提。转妙法轮度有情众。或于梦中见有无量无数菩萨论义决择种种法义。或于梦中见有无量无数菩萨修行六种波罗蜜多。成熟有情严净佛土。回向摄受一切智智。或于梦中见十方界各有无量那庾多佛亦闻其声。谓某世界有某如来应正等觉若干百千声闻菩萨恭敬围绕说如是法。或于梦中见十方界各有无量那庾多佛入般涅槃。彼一一佛般涅槃后。各有施主为供养佛设利罗故。以妙七宝各起无量大窣堵波。复于一一窣堵波所。各持无量上妙花鬘乃至灯明。经无量劫供养恭敬尊重赞叹。憍尸迦。是善男子善女人等。见如是类诸善梦相。若睡若觉身心安乐。诸天神等益其精气。令彼自觉身体轻便。由此因缘。不多贪著饮食医药衣服卧具。于四供养其心轻微。如瑜伽师入胜妙定。由彼定力滋润身心。从定出已虽遇美膳而心轻微。此亦如是。何以故。憍尸迦。是善男子善女人等。由此三千大千国土及余十方无边世界诸佛菩萨独觉声闻天龙药叉阿素洛等。慈悲护念以妙精气冥澍身心。令其志勇体充盛故。憍尸迦。若善男子善女人等。欲得如是现法胜利。于深般若波罗蜜多应常听闻受持读诵。精勤修学如理思惟。广为有情宣说开示。憍尸迦。若善男子善女人等。虽于般若波罗蜜多。不能听闻受持读诵。精勤修学如理思惟。广为有情宣说开示。而为正法久住世间。利乐有情不灭没故。书写如是甚深般若波罗蜜多。众宝严饰复持无量上妙花鬘乃至灯明。供养恭敬尊重赞叹。亦得如前所说胜利。

　　　　大般若波罗蜜多经卷第五百五十七



　　　　大般若波罗蜜多经卷第五百五十八

　　　　三藏法师玄奘奉　诏译

　　第五分设利罗品第五

　　复次憍尸迦。假使充满此赡部洲佛设利罗以为一分。有书般若波罗蜜多深妙法门复为一分。于斯二分汝取何者。天帝释言。我意宁取深妙般若波罗蜜多。所以者何。我于诸佛设利罗所。非不信受供养恭敬。然诸佛身及设利罗。皆因般若波罗蜜多深妙法门而出生故。皆由般若波罗蜜多深妙法门功德威力所熏修故。乃为一切世间天人阿素洛等供养恭敬。世尊。如我坐在三十三天善法殿中天帝座上。为诸天众宣说正法时。有无量诸天子等来至我所听我所说。供养恭敬右绕而去。我若不在彼法座时。诸天子等亦来其处。虽不见我如我在时供养恭敬。咸言此处是天帝释为诸天等说法之座。我等皆应如天主在。供养恭敬右绕而去。佛设利罗亦复如是。深妙般若波罗蜜多。为因引生一切智智之所依止故。为一切世间天人阿素洛等供养恭敬。是故我说于二分中我意宁取深妙般若波罗蜜多。世尊。假使充满三千世界佛设利罗以为一分。有书般若波罗蜜多深妙法门复为一分。于斯二分我意宁取深妙般若波罗蜜多。所以者何。我于诸佛设利罗所。非不信受供养恭敬。然诸佛身及设利罗。皆因般若波罗蜜多深妙法门而出生故。皆由般若波罗蜜多深妙法门功德威力所熏修故。乃为一切世间天人阿素洛等供养恭敬。世尊。如负债人怖畏债主。即便亲近奉事国王。依王势力得免怖畏。反为债主怖畏供养。所以者何。彼人依附国王势力。王所摄受具威势故。王喻般若波罗蜜多。佛设利罗喻依王者。由依般若波罗蜜多故。得世间供养恭敬。诸佛所得一切智智。亦依般若波罗蜜多而得成办故。我宁取深妙般若波罗蜜多。世尊。譬如无价大宝神珠。具无量种胜妙威德。随所住处有此神珠。人非人等不能为害。设有男子或复女人。为鬼所执身心苦恼。若有持此神珠示之。由珠威力鬼便舍去。诸有热病或风或痰或二或三和合为病。若有系此神珠著身。如是诸病无不除愈。此珠在闇能作照明。热时能凉寒时能暖。随地方所有此神珠。时节调和不寒不热。若地方所有此神珠。蛇蝎等毒无敢停止。设有男子或复女人。为毒所中楚痛难忍。若有持此神珠令见。珠威势故毒即消灭。若诸有情身婴癞疾。恶疮肿疱目眩翳等眼病耳病鼻病舌病喉病身病诸支节病。带此神珠众病皆愈。若诸池沼泉井等中。其水浊秽或将枯涸。以珠投之水便盈满。香洁澄净具八功德。若以青黄赤白红紫碧绿杂绮种种色衣。裹此神珠投之于水。水随衣彩作种种色。如是无价大宝神珠。威德无边说不能尽。若置箱箧亦令其器具足成就无边威德。设空箱箧由曾置珠其器仍为众人爱重。尔时庆喜问帝释言。如是神珠为天独有人亦有耶。天帝释言。人中天上俱有此珠。若在人中形小而重。若在天上形大而轻。又人中珠相不具足。在天上者其相周圆。天上神珠威德殊胜。无量倍数过人所有。时天帝释复白佛言。深妙般若波罗蜜多。亦复如是。为众德本能灭无量恶不善法。随所在处灭诸有情身心苦恼。人非人等不能为害。如来所得一切智智。及余无量无边功德。皆因般若波罗蜜多。佛设利罗由诸功德所熏修故。是诸功德所依器故。佛涅槃后堪受一切世间天人阿素洛等供养恭敬。是故我说于二分中我意宁取深妙般若波罗蜜多。世尊。假使充满十方各如殑伽沙界佛设利罗以为一分。有书般若波罗蜜多深妙法门复为一分。于斯二分我意宁取深妙般若波罗蜜多。所以者何。我于诸佛设利罗所非不信受供养恭敬。然诸佛身及设利罗。皆因般若波罗蜜多深妙法门而出生故。皆由般若波罗蜜多深妙法门功德威力所熏修故。乃为一切世间天人阿素洛等供养恭敬。复次世尊。深妙般若波罗蜜多能生如来一切智智。如来所得一切智智。能生佛身及设利罗。是故供养如是般若波罗蜜多。则为供养三世诸佛一切智智及设利罗。复次世尊。若善男子善女人等。欲得常见十方诸佛。当行当修甚深般若波罗蜜多。尔时佛告天帝释言。如是如是。如汝所说。憍尸迦。过去未来现在诸佛。皆依般若波罗蜜多。证得无上正等菩提。是故如来供养恭敬。天帝释言。如是般若波罗蜜多是大无上波罗蜜多。一切如来皆依般若波罗蜜多。知诸有情心行差别。尔时佛告天帝释言。如是如是。如汝所说。憍尸迦。是故菩萨摩诃萨众长夜修行甚深般若波罗蜜多。为如实知诸有情类心行差别。时天帝释复白佛言。诸菩萨众为但应行般若波罗蜜多。为亦应行余五波罗蜜多。尔时佛告天帝释言。诸菩萨众应具行六波罗蜜多。然行布施净戒安忍精进静虑。观诸法时皆以般若波罗蜜多而为上首。憍尸迦。如赡部洲所有诸树。枝条茎干花叶果实。虽有种种形类不同。而其荫影都无差别。如是六种波罗蜜多虽各有异。而由般若波罗蜜多方便善巧。摄受回向一切智智。诸相差别都不可得。时天帝释复白佛言。甚深般若波罗蜜多。成就广大圆满无量无边功德。若有书持如是般若波罗蜜多众宝严饰。复持种种上妙花鬘乃至灯明。供养恭敬尊重赞叹守护不舍。复有书持如是般若波罗蜜多众宝严饰。转施他人受持读诵。此二福聚何者为多。尔时佛告天帝释言。我还问汝随汝意答。若诸有情从他请得佛设利罗。盛以宝函置清净处。复持种种上妙花鬘乃至灯明。供养恭敬尊重赞叹守护不舍。若复有人从他请得佛设利罗。分施与他令其供养。于意云何。此二福聚何者为胜。天帝释言。如我解佛所说义者。此二福聚后者为胜。尔时佛赞天帝释言。善哉善哉。如汝所说。憍尸迦。书持般若波罗蜜多若自供养。若转施他受持读诵。此二福聚后者为多。复次憍尸迦。若善男子善女人等。能以般若波罗蜜多甚深义趣。如实为他分别解说。所获福聚复胜施他多百千倍。敬此法师应如敬佛。

　　第五分经典品第六

　　复次憍尸迦。若善男子善女人等。教赡部洲诸有情类。皆令安住十善业道。展转乃至普教十方殑伽沙等诸佛世界诸有情类。皆令安住十善业道。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。若善男子善女人等。书持般若波罗蜜多。众宝庄严施他读诵。所获福聚甚多于前。复次憍尸迦。若善男子善女人等。教赡部洲诸有情类。皆令安住四静虑四无量四无色定五神通。展转乃至普教十方殑伽沙等诸佛世界诸有情类。皆令安住四静虑四无量四无色定五神通。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。若善男子善女人等。书持般若波罗蜜多。众宝庄严施他读诵。所获福聚甚多于前。复次憍尸迦。若善男子善女人等。书持般若波罗蜜多。众宝庄严自恒读诵。不如有人书持般若波罗蜜多。众宝庄严施他读诵。复次憍尸迦。若善男子善女人等。书持般若波罗蜜多。众宝庄严施他读诵。不如有人于深般若波罗蜜多善知义趣为他解说。时天帝释便白佛言。应为何等诸有情类解说般若波罗蜜多甚深义趣佛言。憍尸迦。若善男子善女人等不知般若波罗蜜多甚深义趣应为解说。何以故。憍尸迦。于当来世有善男子善女人等。求趣无上正等菩提。闻他宣说相似般若波罗蜜多。心便迷谬退失中道。时天帝释复白佛言。何等名为相似般若波罗蜜多。佛言。憍尸迦。于当来世有诸苾刍愚痴颠倒。虽欲宣说真实般若波罗蜜多。而颠倒说相似般若波罗蜜多。云何苾刍颠倒宣说相似般若波罗蜜多。谓彼苾刍为发无上菩提心者。说色坏故名为无常。非常无故名为无常。说受想行识坏故名为无常。非常无故名为无常。复作是说。若如是求是行般若波罗蜜多。憍尸迦。如是名为颠倒宣说相似般若波罗蜜多。憍尸迦。不应以色坏故观色无常。不应以受想行识坏故观受想行识无常。但应以常无故观色乃至识为无常。以是故。憍尸迦。若善男子善女人等。于深般若波罗蜜多。善知义趣为他解说其福甚多。复次憍尸迦。若善男子善女人等。教赡部洲一切有情。皆令住预流果或一来果或不还果或阿罗汉果或独觉菩提。展转乃至普教十方各如殑伽沙数世界一切有情。皆令住预流果乃至独觉菩提。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。有善男子善女人等。书持般若波罗蜜多。众宝庄严施他读诵。教授教诫彼有情言。汝应精勤修学般若波罗蜜多相应佛法。定当证得一切智智。是善男子善女人等。所获福聚甚多于前。何以故。憍尸迦。一切预流一来不还阿罗汉果独觉菩提。皆是般若波罗蜜多所流出故。谓彼证得一切智智。教化无量无边有情。令成预流乃至独觉无边际故。复次憍尸迦。若赡部洲诸有情类。皆发无上正等觉心。展转乃至十方各如殑伽沙界一切有情。皆发无上正等觉心。有善男子善女人等。书持般若波罗蜜多。众宝庄严施令读诵。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。若善男子善女人等。书持般若波罗蜜多。众宝庄严转施与一已于无上正等菩提不退转者令勤修学。是善男子善女人等。所获福聚甚多于前。何以故。憍尸迦。如是菩萨修行般若波罗蜜多疾得圆满。令深般若波罗蜜多广行流布。复次憍尸迦。若赡部洲诸有情类。皆发无上正等觉心。展转乃至十方各如殑伽沙界一切有情。皆发无上正等觉心。有善男子善女人等。书持般若波罗蜜多。众宝庄严施令读诵。复以巧妙文义解释。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。若善男子善女人等。书持般若波罗蜜多。转施与一已于无上正等菩提不退转者令其读诵。复以巧妙文义解释。是善男子善女人等。所获福聚甚多于前。复次憍尸迦。若赡部洲诸有情类。皆于无上正等菩提得不退转。展转乃至十方各如殑伽沙界一切有情。皆于无上正等菩提得不退转。有善男子善女人等。书持般若波罗蜜多。众宝庄严施令读诵。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。已于无上正等菩提得不退转诸菩萨中。有一菩萨作如是言。我今欣乐疾证无上正等菩提。济拔有情生死众苦。若善男子善女人等。为成彼事书持般若波罗蜜多。众宝庄严施令读诵。是善男子善女人等。所获福聚甚多于前无量无数。复次憍尸迦。若赡部洲诸有情类。皆于无上正等菩提得不退转。展转乃至十方各如殑伽沙界一切有情。皆于无上正等菩提得不退转。有善男子善女人等。书持般若波罗蜜多。众宝庄严施令读诵。复以巧妙文义解释。于意云何。是善男子善女人等。由此因缘得福多不。天帝释言。甚多世尊。甚多善逝。佛言。憍尸迦。已于无上正等菩提得不退转诸菩萨中。有一菩萨作如是言。我今欣乐疾证无上正等菩提。济拔有情生死众苦。若善男子善女人等。为成彼事书持般若波罗蜜多。众宝庄严施令读诵。复以巧妙文义解释。是善男子善女人等。所获福聚甚多于前无量无数。时天帝释便白佛言。如是世尊。如是善逝。世尊。如如菩萨摩诃萨。转近无上正等菩提。如是如是。应以般若波罗蜜多。转更殷勤教授教诫。应以上妙饮食衣服卧具医药及余资具。供养恭敬令无乏少。若善男子善女人等。能以如是法施财施。摄受供养彼菩萨摩诃萨。是善男子善女人等。由此因缘获福无量。所以者何。彼菩萨摩诃萨要由如是法施财施摄受供养。疾证无上正等菩提。为诸有情作大饶益。尔时善现赞帝释言。善哉善哉。善能摄受劝励护助诸菩萨摩诃萨。令疾证得所求无上正等菩提。憍尸迦。汝今已作佛圣弟子所应作事。何以故。憍尸迦。一切如来诸圣弟子。为欲饶益诸有情故。法尔摄受劝励护助诸菩萨摩诃萨。令疾证得所求无上正等菩提。所以者何。一切如来声闻独觉世间胜事。皆由菩萨摩诃萨众而得出现。何以故。憍尸迦。若无菩萨摩诃萨发菩提心。则无菩萨摩诃萨能学六种波罗蜜多。若无菩萨摩诃萨修学六种波罗蜜多。则无菩萨摩诃萨能证无上正等菩提。若无菩萨摩诃萨证得无上正等菩提。则无如来声闻独觉世间胜事。是故如来诸圣弟子。为欲利乐诸有情故。法应摄受劝励护助诸菩萨。众令学六种波罗蜜多。能疾证得一切智智。尽未来际利乐有情。

　　第五分回向品第七

　　尔时慈氏菩萨谓善现言。菩萨随喜回向俱行诸福业事。于余有情施戒修等诸福业事。为最为胜。为尊为高。为妙为微妙。为上为无上。尔时善现问慈氏菩萨言。若诸菩萨所起随喜回向之心。普缘无量无数世界。一一世界无量无数。已入涅槃诸佛世尊。从初发心乃至成佛。展转乃至入般涅槃。如是乃至法将灭尽。于其中间所有六种波罗蜜多相应善根。若诸弟子施戒修等诸福业事。及学无学无漏善根。若佛戒蕴定蕴慧蕴解脱蕴解脱智见蕴。若为利乐一切有情大慈大悲。及余无量无边佛法。若说法要。若依法要学诸善根。若佛世尊般涅槃后诸有情类所种善根。合集称量现前发起最尊最胜最上最妙随喜之心。复以如是随喜俱行诸福业事。与诸有情平等共有回向无上正等菩提。愿此善根共有情类。引发无上正等菩提。于意云何。彼诸菩萨缘如是事。起如是行相。随喜回向心为有如是所缘可得。如彼菩萨所取相不。慈氏菩萨答善现言。彼诸菩萨缘如是事。起如是行相。随喜回向心实无如是所缘可得。如彼菩萨所取之相。具寿善现谓慈氏菩萨言。若无如是所缘诸事。如彼菩萨所取相者。彼诸菩萨随喜回向。岂不皆成想心见倒。所以者何。如有执著无所有事。无常谓常。实苦谓乐。无我谓我。不净谓净。由斯发起想心见倒。如所缘事实无所有。菩提及心亦应如是。若尔一切应无差别。此中何等是所缘事何等是随喜心。何等是菩提。何等是回向。云何菩萨缘。如是事起随喜心。回向无上正等菩提。慈氏菩萨报善现言。如是所起随喜回向。不应对彼新学大乘菩萨前说。所以者何。彼闻如是随喜回向。所有信乐恭敬之心。皆当灭没如是随喜回向之法。应为不退转菩萨摩诃萨。或曾供养无量诸佛。久发大愿多植善根。为多善友所摄受者分别开示。所以者何。彼闻如是随喜回向。不惊不怖不退不没。诸菩萨众应以如是随喜俱行诸福业事。回向所求一切智智。当于尔时应作是念。所可用心随喜回向。此所用心尽灭离变。此所缘事及诸善根。皆亦如心尽灭离变。此中何等是所用心。复以何等为所缘事及诸善根。而说随喜回向无上正等菩提。是心于心理不应有随喜回向。以无二心俱时起故。心亦不可随喜回向。心自性故。是故随喜回向之心及所缘事皆不可得。时天帝释白善现言。新学大乘诸菩萨众。闻如是事其心将无惊怖退没。云何菩萨于所缘事起随喜心。云何摄受随喜俱行诸福业事。回向无上正等菩提。尔时具寿善现依慈氏菩萨作如是言。诸菩萨众普缘十方一切如来应正等觉。断诸有路绝戏论道。殄诸云雾摧诸棘刺。舍诸重担逮得己利。尽诸有结正智解脱。到心自在第一究竟。入无余依涅槃界者。从初发心乃至成佛。展转乃至入般涅槃。如是乃至法将灭没。于其中间所有功德。及诸弟子所种善根。合集称量现前发起最尊最胜最上最妙随喜之心。复持如是随喜俱行诸福业事。回向无上正等菩提。是诸菩萨云何不堕想心见倒。慈氏菩萨谓善现言。若诸菩萨于自所起随喜回向心等诸法无心等想则不堕于想心见倒。若诸菩萨于自所起随喜回向心等诸法有心等想则便堕于想心见倒。又诸菩萨以如是心。念佛弟子功德善根而生随喜。正知此心尽灭离变非能随喜。正知彼法其性亦然非所随喜。又正了达能回向心。法性亦尔。非能回向。及正了知所回向法。其性亦尔非所回向。若有能依如是所说。随喜回向是正非邪。诸菩萨众皆应发起如是随喜回向无上正等菩提。又诸菩萨普缘过去未来现在诸佛世尊所有功德。若诸弟子所有善根。若异生类所有善根。若傍生趣听闻正法所有善根。若余天龙广说乃至人非人等听闻正法发菩提心。如是一切合集称量现前发起最尊最胜最上最妙随喜之心。既随喜已回向无上正等菩提。于如是时。若正解了诸能随喜回向之法尽灭离变。诸所随喜回向之法其性亦然。离如是知而能随喜回向无上正等菩提。复于是时若正解了都无有法可能随喜回向。于法虽如是知而能随喜回向无上正等菩提。便不堕于想心见倒。所以者何。是诸菩萨于能随喜回向之心。及所随喜回向之法。不生执著。是名无上随喜回向。若诸菩萨于能随喜回向之法。起能随喜回向法想。于所随喜回向之法。起所随喜回向法想。而起随喜回向无上正等菩提。则便堕于想心见倒。所起随喜回向皆邪。菩萨应知。方便远离。若诸菩萨于所修作诸福业事。如实了知远离寂静。于能随喜回向之心。亦如实知远离寂静。如实知已行深般若波罗蜜多。于诸法中都无取著。而起随喜回向无上正等菩提。则不堕于想心见倒。若诸菩萨于所修作诸福业事。不如实知远离寂静。于能随喜回向之心。亦不能知远离寂静。于一切法执著诸相。而起随喜回向无上正等菩提。则便堕于想心见倒。若诸菩萨于已灭度诸佛世尊及诸弟子功德善根。欲正发起随喜回向。应作是念。如佛世尊及诸弟子皆已灭度。自性非有功德善根亦复如是。我所发起随喜回向及所回向无上菩提性相亦尔都不可得。如实知已于诸善根。发生随喜回向无上正等菩提。便能不生想心见倒。不取相故。佛所听许。名正随喜回向菩提。若诸菩萨以取相为方便。行深般若波罗蜜多。于已灭度佛及弟子功德善根。取相随喜回向菩提。是为非善随喜回向。若诸菩萨不取相为方便。行深般若波罗蜜多。于已灭度佛及弟子功德善根。离相随喜回向菩提。是名为善随喜回向。慈氏菩萨问善现言。云何菩萨于佛及弟子功德善根等皆不取相。而能随喜回向菩提。善现答言。应知菩萨所学般若波罗蜜多方便善巧。虽不取相而所作成。非离般若波罗蜜多。有能正起随喜回向。是故菩萨欲成所作。应学般若波罗蜜多。慈氏菩萨谓善现言。莫作是说。所以者何。以甚深般若波罗蜜多中。佛及弟子功德善根都不可得。所起随喜回向菩提亦不可得。此中菩萨应作是观。过去如来及诸弟子功德善根性皆已灭。所起随喜回向之心。及大菩提性皆寂灭。我若于彼取相分别。发生随喜回向之心。诸佛世尊皆所不许。所以者何。于已灭度佛弟子等取相分别随喜回向。是则名为大有所得。过去已灭无所有故。未来现在佛弟子等。未至不住亦不可得。若不可得非取相境。若取其相发生随喜回向菩提便堕颠倒。是故菩萨欲于如来及诸弟子功德善根。正发随喜回向菩提。不应于中起有所得取相分别随喜回向。若于其中起有所得取相分别随喜回向。佛不说彼有大义利。所以者何。如是随喜回向之心。妄想分别名杂毒故。如有饮食。虽具上妙色香美味而杂毒药。愚夫浅识贪取啖之。初虽适意后便大苦。如是一类补特伽罗。不善受持不善观察甚深般若波罗蜜多。不善通达甚深义趣。而告大乘种性者曰。来善男子。汝于三世诸佛世尊戒等五蕴及余无量无边功德。若佛弟子所种善根。若佛世尊授诸菩萨声闻独觉三菩提记。彼有情类所种善根。若诸天人阿素洛等所种善根。如是一切合集称量。现前随喜回向菩提。如是所说随喜回向。以有所得为方便故。譬如世间杂毒饮食。菩萨种性补特伽罗。不应随彼所说而学。是故大德。应说云何住菩萨乘善男子等。应于三世十方诸佛及弟子等功德善根随喜回向可名无毒。善现答言。若诸菩萨欲不谤佛而发随喜回向心者。应作是念。如诸如来应正等觉如实通达功德善根。有如是性。有如是相。有如是法。而可随喜。我今亦应如是随喜。如诸如来应正等觉如实通达。应以如是诸福业事回向菩提。我今亦应如是回向。若作如是随喜回向。则不谤佛。不杂众毒。离诸过咎。善顺佛教。复次菩萨应作如是随喜回向。如戒蕴等不堕三界。非三世摄。随喜回向。亦应如是。所以者何。如彼诸法自性空故。不堕三界非三世摄。随喜回向亦复如是。若能如是随喜回向。不杂众毒无所失坏。若不如是随喜回向。当知是邪随喜回向。若诸菩萨作如是念。如诸如来应正等觉。如实通达诸功德等。有如是法可依此法发生无倒随喜回向。我今亦应依如是法发生随喜回向之心。是为正发随喜回向。
　　尔时世尊赞善现曰。善哉善哉。汝今乃能为诸菩萨作大佛事。善现当知。假使三千大千世界诸有情类。一切皆得四静虑四无量四无色定五神通等世出世间有相功德。是一菩萨所起无倒随喜回向。于彼功德为最为胜。为尊为高。为妙为微妙。为上为无上。复次善现。假使三千大千世界一切有情。皆发无上正等觉心。一一住如殑伽沙劫。以有所得而为方便。皆持上妙衣服饮食卧具医药及余乐具恭敬供养。如殑伽沙世界有情常无间断。于意云何。是诸菩萨由此因缘得福多不。善现对曰。甚多世尊。如是福聚若有形色。十方各如殑伽沙界不能容受。佛言。善现。如是如是。如汝所说。若一菩萨由深般若波罗蜜多所摄受故。发起无倒随喜回向所获功德。于前菩萨有相福聚。百倍为胜千倍为胜。乃至邬波尼杀昙倍亦复为胜。尔时四大天王各与眷属二万天子俱。顶礼佛足合掌恭敬白言世尊。是诸菩萨所起无倒随喜回向。甚深般若波罗蜜多方便善巧所摄受故。威力广大胜前所说有所得施多百千倍。时天帝释乃至他化自在天王各与眷属十万天子俱。皆持种种天妙花鬘涂散等香衣服璎珞宝幢幡盖众妙珍奇奏天乐音而供养佛。顶礼佛足合掌白言。是诸菩萨所起无倒随喜回向。甚深般若波罗蜜多方便善巧所摄受故。威力广大胜前所说有所得施多百千倍。时大梵王广说乃至色究竟天各与无量百千天众。前诣佛所顶礼佛足。合掌恭敬俱发声言。希有世尊。是诸菩萨所起无倒随喜回向。甚深般若波罗蜜多方便善巧所摄受故。威力广大胜前所说有所得施多百千倍。尔时佛告净居天等诸天众言。且置三千大千世界一切有情皆发无上正等觉心。假使十方殑伽沙等诸佛世界一切有情皆发无上正等觉心。一一住如殑伽沙劫以有所得而为方便。皆持上妙衣服饮食卧具医药及余乐具恭敬供养。如殑伽沙世界有情常无间断。若有菩萨普缘三世诸佛世尊所有戒蕴定蕴慧蕴解脱蕴解脱智见蕴及余无量无边佛法。若诸弟子所有善根。若余有情所修善法。如是一切合集称量现前发起最尊最胜最上最妙。随喜俱行诸福业事。复持如是随喜俱行诸福业事。回向无上正等菩提。如是所起随喜回向所获功德。胜前所说有相福聚。无量无边不可称计。尔时善现便白佛言。如世尊说。现前发起最尊最胜最上最妙随喜俱行诸福业事。云何名为最尊最胜最上最妙随喜俱行诸福业事。佛告善现。若诸菩萨于三世法不取不舍不念不得。知无有法已正当生。知无有法已正当灭。如法实性发生随喜回向无上正等菩提。如是名为最尊最胜最上最妙随喜俱行诸福业事。复次善现。若诸菩萨欲于三世诸佛世尊及弟子等布施净戒安忍精进静虑般若。及正解脱解脱智见相应善根。发生无倒随喜回向应作是念。如真解脱布施净戒安忍精进静虑般若相应善根亦复如是。如真解脱戒蕴定蕴慧蕴解脱蕴解脱智见蕴相应善根亦复如是。如真解脱所有胜解亦复如是。如真解脱随喜回向亦复如是。如真解脱一切过去已灭诸法亦复如是。如真解脱一切未来未生诸法亦复如是。如真解脱一切现在现转诸法亦复如是。如真解脱过去无量无数世界诸佛世尊及弟子等亦复如是。如真解脱未来无量无数世界诸佛世尊及弟子等亦复如是。如真解脱现在无量无数世界诸佛世尊及弟子等亦复如是。如是诸法真如法性。无向无背无缚无脱无染无净。我于如是功德善根现前随喜。以无移转及无失坏。无相无得而为方便。回向无上正等菩提。如是名为最尊最胜最上最妙随喜回向。善现当知。如是无倒随喜回向所获功德。于十方面各如殑伽沙数世界一切有情。皆发无上正等觉心。一一住如殑伽沙劫。以有所得而为方便。皆持上妙衣服饮食卧具医药及余乐具恭敬供养。十方各如殑伽沙界一切有情常无间断。所获施福。及于十方殑伽沙等诸佛世界一切有情。一一住如殑伽沙劫。以有所得而为方便。所修净戒安忍精进静虑般若相应善根。百倍为胜千倍为胜。乃至邬波尼杀昙倍亦复为胜。

　　　　大般若波罗蜜多经卷第五百五十八



　　　　大般若波罗蜜多经卷第五百五十九

　　　　三藏法师玄奘奉　诏译

　　第五分地狱品第八

　　时舍利子便白佛言。如是无倒随喜回向。皆由般若波罗蜜多威力成办。尔时佛告舍利子言。如是如是。时舍利子。复白佛言。如是般若波罗蜜多。能作照明皆应敬礼。世间诸法不能染污。能除翳闇能发光明。能施利安能为导首。与诸盲者作净眼目。与涉闇徒作明灯炬。引失道者令入正路。显诸法性即萨婆若。示一切法无灭无生。是诸菩萨摩诃萨母。能令诸佛具转三转十二行相无上法轮。无依护者为作依护。能除一切生死苦恼。开示诸法无性为性。世尊。诸菩萨摩诃萨于深般若波罗蜜多应云何住。佛告舍利子。诸菩萨摩诃萨于深般若波罗蜜多应如佛住。敬事般若波罗蜜多应如敬事诸佛世尊。时天帝释作是念言。今舍利子何因何缘问佛斯事。念已便问舍利子言。以何因缘而作是问。时舍利子报帝释言。前佛世尊说诸菩萨甚深般若波罗蜜多所摄受故。所起随喜回向俱行诸福业事。疾能证得一切智智。胜有所得菩萨所修布施净戒安忍精进静虑般若相应善根。是故我今作如是问。憍尸迦。如生盲众若百若千。无净眼者方便引导。近尚不能趣入正道。况能远达丰乐大城。如是前五波罗蜜多诸生盲众。若无般若波罗蜜多净眼者导尚不能趣菩萨正道。况能证入一切智城。憍尸迦。布施等五波罗蜜多。要由般若波罗蜜多名有目者。复由般若波罗蜜多之所摄受名到彼岸。时舍利子复白佛言。云何菩萨引发般若波罗蜜多。佛告舍利子。若诸菩萨不引发色受想行识。亦不见色受想行识。是即名为引发般若波罗蜜多。时舍利子复白佛言。若诸菩萨引发般若波罗蜜多为成何法。佛告舍利子。若诸菩萨引发般若波罗蜜多。于一切法都无所成。无所成故得名般若波罗蜜多。时天帝释便白佛言。如是般若波罗蜜多岂不能成一切智智。佛言。憍尸迦。如是般若波罗蜜多亦不能成一切智智。何以故。憍尸迦。如有所得如有名想。如有造立不能成故。时天帝释复白佛言。若尔般若波罗蜜多。云何说成一切智智。佛言。憍尸迦。如是般若波罗蜜多。于所引发一切智智。无所成故说名为成。时天帝释便白佛言。甚奇世尊。如是般若波罗蜜多不为生灭一切法故。不为成坏一切法故。出现世间而与世间作饶益事。尔时善现便白佛言。若诸菩萨起如是想。则便舍远甚深般若波罗蜜多。佛告善现。如是如是。复有因缘舍远般若波罗蜜多。谓生是想。甚深般若波罗蜜多空无所有。即便舍远甚深般若波罗蜜多。所以者何。菩萨般若波罗蜜多。非空非有无所分别。具寿善现复白佛言。佛说般若波罗蜜多为显何法。佛告善现。我说般若波罗蜜多。不为显色。亦不为显受想行识。不为显预流果。亦不为显一来不还阿罗汉果独觉菩提。具寿善现复白佛言。甚深般若波罗蜜多即是广大波罗蜜多。佛告善现。何缘汝说甚深般若波罗蜜多即是广大波罗蜜多。善现答言。甚深般若波罗蜜多。于色不作大不作小。不作集不作散。于受想行识亦不作大不作小。不作集不作散。于佛十力不作强不作弱。于一切智不作广不作狭。若诸菩萨起如是想。非行般若波罗蜜多。何以故。如是诸想非深般若波罗蜜多等流果故甚深般若波罗蜜多若起是想。我当度脱若干有情入无余依般涅槃界。是则名为大有所得。非有所得能有所办。何以故。世尊。有情无生故当知般若波罗蜜多亦无生。有情无自性故远离故不可思议故无灭坏故无觉知故。当知般若波罗蜜多亦无自性广说乃至亦无觉知。世尊。有情力积集故当知如来力亦积集。时舍利子便白佛言。若诸菩萨于深般若波罗蜜多。能生信解无疑无惑亦不迷谬。是诸菩萨从何处没来生此间。积行久如于深法义能随觉了。佛言。舍利子。是诸菩萨从他方界所事诸佛法会中没来生此间。舍利子。是诸菩萨已多亲近诸佛世尊。曾问此中甚深法义已。经无量无数大劫。修集百千难行苦行。乘大愿力来生此土。于深般若波罗蜜多。若见若闻生大欢喜便作是念。我今见佛。闻佛所说。由此因缘恭敬信受。尔时善现便白佛言。甚深般若波罗蜜多可见闻耶。佛言不也。具寿善现复白佛言。若诸菩萨于深般若波罗蜜多能勤修学。是诸菩萨积行久如。佛言善现。此应分别有诸菩萨从初发心。遇真善友方便摄受。即能修学甚深般若波罗蜜多。于深法门能生信解。有诸菩萨虽曾值遇多百千佛。于诸佛所勤修梵行。而有所得为方便故。于深般若波罗蜜多不能修学。闻说般若波罗蜜多不生信解即便舍去。善现当知。是诸菩萨过去佛所。闻说般若波罗蜜多。无信敬心舍众而去。今闻般若波罗蜜多。无信敬心还复舍去。彼于般若波罗蜜多。若身若心皆不和合。不和合故造作增长感恶慧业。由此业故闻深般若波罗蜜多毁谤厌舍。善现当知。若诸菩萨毁谤厌舍甚深般若波罗蜜多。当知则为毁谤厌舍一切智智。若毁谤厌舍一切智智。即毁谤厌舍三世诸佛。由此因缘造作增长害正法罪。由此罪故经历多时受诸重苦。谓彼所造罪极重故。多百千岁堕大地狱。此界他方往还轮转。受诸重苦不得解脱。此界火水风劫起时移置他方大地狱内。他方火水风劫起时移置此界大地狱中。如是轮回经无数劫。受大地狱极难忍苦。彼害法罪业势稍微。从地狱出堕傍生趣。如前展转此界他方。多劫轮回受诸剧苦。彼害法罪业势渐薄。脱傍生趣堕鬼趣中。此界他方轮回展转。受诸重苦经无量劫。彼害法业余势将尽。免饿鬼趣来生人中。具受人间贫穷下贱顽愚疾病丑陋等苦。尚不闻有佛法僧名。况能精勤修诸善业。以诸恶业害正法故。受如是类圆满苦果。时舍利子便白佛言。害正法业与五无间。此二恶行为相似不。尔时佛告舍利子言。勿谓此业似五无间。所以者何。五无间业虽感重苦。而不可比毁谤正法。谓彼闻说甚深般若波罗蜜多。毁谤拒逆言。此般若波罗蜜多非真佛语不应修学。非法非律非大师教。由此因缘其罪极重。不可以比五无间业。舍利子。此害法人自谤正法亦教他谤。自坏其身亦令他坏。自饮毒药亦令他饮。自失生天解脱乐果亦令他失。自持其身足地狱火亦令他足。自沈苦海亦令他溺。自不信解甚深般若波罗蜜多。亦教他人令不信解迷谬颠倒。舍利子。我于般若波罗蜜多。尚不欲令害正法者闻其名字况当为说。舍利子。害正法者我尚不听住菩萨乘善男子等举目观视况当共住。舍利子。害正法者我尚不听被服袈裟况受供养。何以故。舍利子。害正法者堕黑闇类。如臭烂粪。如秽蜗螺。如癞病人甚可厌恶。诸有信用害法者言亦受如前所说大苦。时舍利子复白佛言。何缘不说害正法者当来所受恶趣身量。尔时佛告舍利子言。止不须说彼趣身量。勿害法者闻已惊惶。心顿忧愁如中毒箭。身渐枯悴如被截苗。彼或闻之当呕热血丧失身命或近死苦故。我不说彼趣身量。时舍利子复重请言。唯愿为说作后明诫。尔时佛告舍利子言。我先说彼受苦多劫。足与后人作大明诫。当来自类善男子等闻我前说害正法报宁舍身命终不谤法。勿我当来长时受苦。尔时善现便白佛言。诸有聪明善男子等应善守护身语意业。彼岂不由语恶业故。恶趣人中长时受苦。佛言善现如是如是。于我正法毗奈耶中。当有愚痴诸出家者。彼虽称我为其大师。而于我说甚深般若波罗蜜多毁谤拒逆。善现当知。若有毁谤甚深般若则为毁谤无上菩提。若有毁谤无上菩提则为毁谤三世诸佛。若有毁谤三世诸佛则为毁谤一切智智。若有毁谤一切智智则毁谤法。若毁谤法则毁谤僧。若毁谤僧则便造作无量罪业。若有造作无量罪业则便摄受无边苦报。具寿善现复白佛言。彼愚痴人几因缘故。毁谤拒逆甚深般若。佛告善现。由二因缘。一为邪魔之所扇惑。二于深法不能信解复次善现。由四因缘毁谤拒逆甚深般若。一为恶友之所诱诳。二为不能勤修善法。三为怀恶喜求他过。四为嫉妒自赞毁他。由具如是诸因缘故。彼愚痴人毁谤拒逆甚深般若波罗蜜多。发起无边极重恶业尔时善现复白佛言彼愚痴人不勤精进。于佛所说甚深般若波罗蜜多。实难信解。佛告善现如是如是具寿善现复白佛言。如是般若波罗蜜多。云何甚深极难信解。佛告善现。色非缚非脱。何以故。色以无性为自性故受想行识非缚非脱。何以故。受想行识皆以无性为自性故。复次善现。色前后中际非缚非脱。何以故。色前后中际皆以无性为自性故。受想行识前后中际非缚非脱。何以故。受想行识前后中际皆以无性为自性故。具寿善现复白佛言。甚深般若波罗蜜多。若不精勤甚难信解。佛言善现。如是如是。所以者何。色清净即果清净。色清净故果亦清净。受想行识清净即果清净。受想行识清净故果亦清净。复次善现。色清净即一切智清净。一切智清净故色亦清净。是色清净与一切智清净。从本已来无二无别无断无坏。受想行识清净即一切智清净。一切智清净故。受想行识亦清净是受想行识清净与一切智清净。从本已来无二无别无断无坏。

　　第五分清净品第九

　　尔时舍利子白佛言。世尊。如是清净最为甚深。佛言。如是极清净故。舍利子言。如是清净是大光明。佛言。如是极清净故。舍利子言。如是清净无得无现观。佛言。如是极清净故。舍利子言。如是清净无所生起。佛言。如是极清净故。舍利子言。如是清净不生三界。佛言如是极清净故。舍利子言。如是清净无知无解。佛言。如是极清净故。舍利子言。如是清净于色无知。于受想行识亦无知。佛言。如是极清净故。舍利子言。甚深般若波罗蜜多极清净故。于一切智无损无益。佛言。如是极清净故。舍利子言。甚深般若波罗蜜多极清净故。于一切法无取无舍。佛言。如是极清净故。尔时善现便白佛言。我清净故色受想行识亦清净。佛言。如是毕竟净故。善现复言。我清净故果亦清净。佛言。如是毕竟净故。善现复言。我清净故一切智亦清净。佛言。如是毕竟净故。善现复言。我清净故无得无现观。佛言。如是毕竟净故。善现复言。我无边故色受想行识亦无边。佛言。如是毕竟净故。善现复言。若诸菩萨能如是觉。是为般若波罗蜜多。佛言。如是毕竟。净故。善现复言。如是般若波罗蜜多。非此岸非彼岸非中间。佛言。如是。毕竟净故。善现复言。若诸菩萨起如是想。舍远般若波罗蜜多。佛言。善哉善哉。善现。是诸菩萨著名著相。具寿善现便白佛言。希有世尊。善为菩萨于深般若波罗蜜多。开示分别究竟著相。时舍利子问善现言。云何菩萨于深般若波罗蜜多所起著相。善现答言。若诸菩萨于色谓空。是名为著。于受想行识谓空。是名为著。于三世法谓三世法。是名为著。谓诸菩萨初发心时无量福生。是名为著。时天帝释问善现言。何缘如是亦名为著。善现答言。执有心故。谓执此心能正回向无上菩提故名为著。憍尸迦。心本性空不能回向。若诸菩萨欲教他人趣大菩提。应随实相示现劝导赞励庆喜。于自无损亦不损他。诸佛世尊同所开许。远离一切分别执著。尔时世尊赞善现曰。善哉善哉。汝善能为诸菩萨说分别著相。令诸菩萨觉知远离。复有此余微细执著当为汝说。汝应谛听。善现白言。唯然愿说。佛告善现。若菩萨乘善男子等。于诸佛所取相忆念随所取相。皆名执著。若于三世诸佛世尊无漏法中深生随喜。既随喜已共诸有情回向菩提。亦名执著。诸法实性非三世摄。不可取相不可攀缘。亦无见闻觉知事故。于无上觉不可回向。尔时善现便白佛言。诸法实性最为甚深。佛言。如是本性离故。善现复言。如是般若波罗蜜多皆应敬礼。佛言。如是法性无作无觉知故。善现复言。诸法本性无所造作无觉知耶。佛言。如是诸法本性唯一无二。无造无作。不可觉知不可分别。若诸菩萨能如是知。即能远离一切执著。善现复言。如是般若波罗蜜多难可觉知。佛言。如是无知者故。善现复言。如是般若波罗蜜多不可思议佛言。如是非心心所能了知故。善现复言。如是般若波罗蜜多无所造作。佛言。如是以诸作者不可得故。善现复言。云何菩萨应行般若波罗蜜多。佛言。菩萨若不行色亦复不行受想行识。是行般若波罗蜜多。若不行色空亦复不行受想行识空。是行般若波罗蜜多。若不行色不圆满相亦复不行受想行识不圆满相。是行般若波罗蜜多。所以者何。色不圆满即非色。受想行识不圆满即非受想行识。若不如是行。是行般若波罗蜜多。尔时善现便白佛言。甚奇世尊。希有善逝。能于执著说无著相。佛告善现。若不行色受想行识无执著相。是行般若波罗蜜多。若诸菩萨能如是行。便于诸色受想行识不生执著。于预流果乃至无上正等菩提不生执著。所以者何。超一切著无障碍觉名萨婆若。如是善现。若诸菩萨欲超诸著应行般若波罗蜜多。具寿善现复白佛言。希有世尊。甚深法性若说不说俱无增减。佛告善现。如是如是。譬如虚空假使诸佛尽其寿量或赞或毁。而彼虚空无增无减。甚深法性亦复如是。若说不说俱无增减。譬如幻士于赞毁时。无喜无忧不增不减。甚深法性亦复如是。若说不说如本无异。具寿善现复白佛言。诸菩萨众行深般若波罗蜜多甚为难事。谓深般若波罗蜜多若修不修无增无减无进无退。诸菩萨众修行般若波罗蜜多。如修虚空都无所有。诸菩萨众我等有情皆应敬礼尊重赞叹。所以者何。诸菩萨众为度有情被功德铠。如有欲与虚空战诤被坚固铠。诸菩萨众为度有情被功德铠。如有健者欲拔虚空置高胜处。诸菩萨众为如虚空诸有情类。求趣无上正等菩提名大勇猛。得大精进波罗蜜多。时有苾刍作如是念应礼般若波罗蜜多。此中都无诸法生灭。时天帝释问善现言。菩萨欲学甚深般若波罗蜜多当如何学。善现答言。菩萨欲学甚深般若波罗蜜多。当如虚空精勤修学。时天帝释便白佛言。若诸有情能学般若波罗蜜多云何守护。尔时善现语帝释言。汝见是法可守护不。天帝释言。不也大德。善现语言。若诸菩萨如大般若波罗蜜多所说而行即为守护。若离般若波罗蜜多。人非人等皆得其便。憍尸迦。若欲守护行深般若波罗蜜多诸菩萨者。不异有人发勤精进守护虚空。唐设劬劳都无所益。憍尸迦。有能守护响声等不。天帝释言。不也大德。善现语言。若欲守护行深般若波罗蜜多诸菩萨者亦复如是。唐设劬劳都无所益。憍尸迦。诸菩萨众行深般若波罗蜜多。虽知诸法皆如响等。而不观见亦不显示能如是住。是行般若波罗蜜多。尔时世尊威神力故。令此三千大千世界四大天王及天帝释大梵王等一切天众来诣佛所顶礼双足却住一面。以佛神力于十方界。各见千佛宣说般若波罗蜜多名字相状皆同于此。请说般若波罗蜜多苾刍众首皆名善现。问难般若波罗蜜多诸天众首皆名帝释。尔时世尊告善现曰。慈氏菩萨当证无上正等觉时即以此名。亦于此处宣说般若波罗蜜多。尔时善现便白佛言。慈氏菩萨当证无上正等觉时。以何等名即于此处宣说般若波罗蜜多。佛告善现。慈氏菩萨当证无上正等觉时。不说色空法。不说受想行识空法。不说色缚脱法。不说受想行识缚脱法。具寿善现复白佛言。甚深般若波罗蜜多最为清净。佛告善现。色清净故甚深般若波罗蜜多最为清净。受想行识清净故甚深般若波罗蜜多最为清净。虚空清净故甚深般若波罗蜜多最为清净。色无染故甚深般若波罗蜜多最为清净。受想行识无染故甚深般若波罗蜜多最为清净。虚空无染故甚深般若波罗蜜多最为清净。具寿善现复白佛言。若诸有情受持读诵甚深般若波罗蜜多。终不横死亦无横病及横殃祸。常为无量百千天神。恭敬围绕随逐守护。若善男子善女人等。于黑白月各第八日第十四日第十五日。在在处处读诵讲说甚深般若波罗蜜多。当获无边功德胜利。佛告善现。如是如是。如汝所说。善现当知。甚深般若波罗蜜多说听等时多有留难。所以者何。甚深般若波罗蜜多。是大珍宝多诸怨贼。于一切法无著无取。何以故。以一切法都无所有不可得故。善现当知。甚深般若波罗蜜多。于一切法无所得故。非能染污非所染污。何以故。无法不能染无法故。以无染故说名无染波罗蜜多。由此般若波罗蜜多无染污故。余一切法亦无染污。若于如是亦不分别。是行般若波罗蜜多。善现当知。甚深般若波罗蜜多无分别故。于一切法无见不见无取无舍。时有无量百千天子。住虚空中欢喜踊跃。互相庆慰同声唱言。我等今者于赡部洲。见佛第二转妙法轮。尔时世尊告善现曰。如是法轮非第一转亦非第二。甚深般若波罗蜜多无转还故。尔时善现便白佛言。甚深般若波罗蜜多。是为广大波罗蜜多。于一切法无缚无著。虽证菩提而无所证。虽转法轮而无所转。无法可示无法可显。无法可得无法可转。无法可还。以一切法毕竟不生。亦复不灭不生灭故无转无还。尔时世尊告善现曰。如是如是。所以者何。以空无相无愿无作无生无灭无性法中。若转若还俱不可得。若能如是宣说开示是名善净宣说般若波罗蜜多。此中都无说者受者。亦无作证得涅槃者亦无说法作福田者。福田无故福性亦空。表示名言皆不可得故名广大波罗蜜多。尔时善现复白佛言。甚深般若波罗蜜多。是为无边波罗蜜多。如太虚空无边际故是为正等波罗蜜多。以一切法性平等故是为远离波罗蜜多。以一切法毕竟空故。是为难伏波罗蜜多。以一切法不可得故。是为无迹波罗蜜多。以一切法无名体故。是为无行波罗蜜多。以一切法无往来故。是为无夺波罗蜜多。以一切法不可取故。是为无尽波罗蜜多。以一切法不可尽故。是为无生波罗蜜多。以一切法不可生故。是为无作波罗蜜多。以诸作者不可得故。是为无知波罗蜜多。以诸知者不可得故。是为无转波罗蜜多。诸死生者不可得故。是为无垢波罗蜜多。烦恼净故。是为无染波罗蜜多。以所依处不可得故。是为无坏波罗蜜多。离前际故。是为如幻波罗蜜多。以一切法皆不生故。是为如梦波罗蜜多。是诸意识平等性故。是无戏论波罗蜜多。觉诸戏论平等性故。是无思虑波罗蜜多。诸思虑法毕竟无故。是无动转波罗蜜多。住法界故。是为离染波罗蜜多。以一切法不虚妄故。是无作用波罗蜜多。于一切法无分别故。是为寂静波罗蜜多。一切法相不可得故。是无烦恼波罗蜜多。离过失故是无有情波罗蜜多。有情实际不可得故。是为无断波罗蜜多。以一切法无等起故。是无二边波罗蜜多。于一切法无执著故。是无取著波罗蜜多。于二乘地无分别故。是无分别波罗蜜多。觉诸分别平等性故。是为无量波罗蜜多。无量法故。是为无起波罗蜜多。离我法故。是为虚空波罗蜜多。于一切法皆无碍故。是为不生波罗蜜多。以一切法皆不起故。是为无常波罗蜜多。以一切法常无性故。是名为苦波罗蜜多。是逼恼法平等性故。是为无我波罗蜜多。于一切法无执著故。是名为空波罗蜜多。以一切法不可得故。是为无相波罗蜜多。以一切法离诸相故。是为无愿波罗蜜多。以一切法无所成故。是名为力波罗蜜多。以一切法不可屈故。是无量佛法波罗蜜多。过数量故。是无所畏波罗蜜多。心无怯故。是为真如波罗蜜多。以一切法不虚妄故。是为自然波罗蜜多。以一切法无自性故。佛告善现。如是如是。如汝所说。

　　第五分不思议品第十之一

　　时天帝释作是念言。若有但闻甚深般若波罗蜜多。当知已曾供养诸佛发弘誓愿。况能受持读诵书写。为他演说如教修行。当知是人已于过去无量佛所。亲近供养多种善根。曾闻般若波罗蜜多。闻已受持读诵书写。为他演说如教修行。或于此经能问能答。由先福力令办此事。若诸有情已曾供养无量诸佛功德纯净。闻深般若波罗蜜多。其心不惊不恐不怖。时舍利子知天帝释心之所念。便白佛言。若诸菩萨于深般若波罗蜜多能生信解。当知是人如不退转诸大菩萨。所以者何。如是般若波罗蜜多。理趣甚深极难信解。若于前世不久修行甚深般若波罗蜜多。不于佛前请问听受。不于佛所多种善根。岂暂得闻即能信解。若有闻说甚深般若波罗蜜多毁谤拒逆。当知是人先世已于甚深般若波罗蜜多毁谤拒逆。所以者何。如是愚人善根少故。于深般若波罗蜜多不生净信。未曾请问佛及弟子甚深义故。闻说般若波罗蜜多甚深义趣毁谤拒逆。尔时天帝释谓舍利子言。如是般若波罗蜜多。理趣甚深极难信解。诸有未久信乐修行甚深般若波罗蜜多。闻说此中甚深义趣。不生信解未为希有。若人礼敬甚深般若波罗蜜多。即为礼敬一切智智。舍利子言。如是如是。如汝所说。何以故。憍尸迦。如来所得一切智智。皆从般若波罗蜜多而得生故。甚深般若波罗蜜多复由如来一切智智而得有故。憍尸迦。诸菩萨众应如是行应如是住应如是学甚深般若波罗蜜多。时天帝释便白佛言。诸菩萨众云何行深般若波罗蜜多。名住深般若波罗蜜多。名学深般若波罗蜜多。尔时佛赞天帝释言。善哉善哉。汝承佛力能问如来如是深义。憍尸迦。诸菩萨众行深般若波罗蜜多。若不住色。亦不住此是色。是为学色。若不住受想行识。亦不住此是受想行识。是为学受想行识。复次憍尸迦。诸菩萨众行深般若波罗蜜多。若不学色。亦不学此是色。是不住色。若不学受想行识。亦不学此是受想行识。是不住受想行识。憍尸迦。是名菩萨行深般若波罗蜜多亦名住深般若波罗蜜多。亦名学深般若波罗蜜多。时舍利子便白佛言。如是般若波罗蜜多最为甚深。难可测量。难可执取。无有限量。尔时佛告舍利子言。如是如是。如汝所说。舍利子。诸菩萨众行深般若波罗蜜多。若不住色甚深性。亦不住此是色甚深性。是为学色甚深性。若不住受想行识甚深性。亦不住此是受想行识甚深性。是为学受想行识甚深性。复次舍利子。诸菩萨众行深般若波罗蜜多。若不学色甚深性。亦不学此是色甚深性。是为不住色甚深性。若不学受想行识甚深性。亦不学此是受想行识甚深性。是为不住受想行识甚深性。时舍利子复白佛言。如是般若波罗蜜多既最甚深。难可测量。难可执取。无有限量则难信解。但应为彼不退转位诸菩萨说。彼于此中无疑无惑不迷谬故。时天帝释问舍利子言。若为未受记诸菩萨说当有何咎。舍利子言。彼闻惊怖或生毁谤。由此因缘久受大苦。难得无上正等菩提。天帝释言。颇有菩萨未得受记。闻深般若波罗蜜多。心不惊怖不生毁谤深信解耶。舍利子言。有是菩萨久发无上正等觉心。久修菩萨摩诃萨行。虽未得受大菩提记。不过一佛或二佛所。定当得受大菩提记。尔时佛告舍利子言。如是如是。如汝所说。舍利子。若诸菩萨未得受记。闻深般若波罗蜜多。心不惊怖深生信解。当知久发大菩提心。多种善根事多善友。时舍利子便白佛言。我今乐说少分譬喻。唯愿听许。尔时佛告舍利子言。随汝意说。时舍利子白言。世尊。如菩萨乘善男子等。自梦见坐妙菩提座。当知是人近证无上正等菩提。若有得闻甚深般若波罗蜜多。心不惊怖深生信解亦复如是。当知是人久发无上正等觉心善根成熟。或已得受大菩提记。或近当受大菩提记。疾证无上正等菩提。世尊。譬如有人游行旷野经过险道。百逾缮那或二或三乃至五百。见诸城邑王都前相。谓放牧人园林田等。见是相已便作是念。城邑王都去此非远。作是念已身意泰然。不畏恶兽恶贼饥渴。如是菩萨得闻般若波罗蜜多深心信敬。当知不久受菩提记。疾证无上正等菩提。无堕声闻独觉地畏。何以故。已得见闻恭敬信受甚深般若波罗蜜多无上菩提之前相故。世尊。譬如有人欲观大海。渐次往趣经历多时。不见山林便作是念。今观此相大海非远。所以者何。近大海岸地必渐下无诸山林。彼人尔时虽未见海。而见近相欢喜踊跃。如是菩萨得闻般若波罗蜜多深心信敬。当知不久受菩提记。疾证无上正等菩提。何以故。已得见闻甚深般若波罗蜜多无上菩提之前相故。世尊。譬如春时花果树等。故叶已堕枝条滋润。众人见之咸作是念。新花果叶当出非久。所以者何。此诸树等新花果叶先相现故。如是菩萨得闻般若波罗蜜多深心信敬。当知不久受菩提记。疾证无上正等菩提。时众会中有诸天子。见已欢喜作是念言。先诸菩萨得此相已。不久便受大菩提记。今此菩萨亦得是相。不久当受大菩提记。世尊。譬如女人怀妊渐久。其身转重动止不安。饮食睡眠悉皆减少。不喜多语厌常所作。受苦痛故众事顿息。有异母人见是相已。即知此女不久产生。如是菩萨得闻般若波罗蜜多深心信敬。当知不久受菩提记。疾证无上正等菩提。能尽未来利乐一切。尔时佛赞舍利子言。善哉善哉。汝今善说菩萨譬喻。皆是如来威神之力。

　　　　大般若波罗蜜多经卷第五百五十九



　　　　大般若波罗蜜多经卷第五百六十

　　　　三藏法师玄奘奉　诏译

　　第五分不思议品第十之二

　　尔时善现便白佛言。甚奇世尊。于诸菩萨善能付嘱善能护念。佛言善现。如是如是。所以者何。诸菩萨众为欲长夜利乐多生哀愍世间大生众故。欲令天人获大义利安乐事故。求证无上正等菩提为诸有情宣说法要。具寿善现复白佛言。诸菩萨众行深般若波罗蜜多。云何修习甚深般若波罗蜜多令速圆满。佛告善现。若诸菩萨依深般若波罗蜜多。不见色增不见色减而行般若波罗蜜多。不见受想行识增不见受想行识减而行般若波罗蜜多。不见是法不见非法而行般若波罗蜜多。是诸菩萨修习般若波罗蜜多速得圆满。具寿善现复白佛言。如来所说不可思议。佛告善现。如是如是。色亦不可思议。受想行识亦不可思议。若诸菩萨行深般若波罗蜜多。于色不起不思议想而行般若波罗蜜多。于受想行识亦复不起不思议想而行般若波罗蜜多。是诸菩萨修习般若波罗蜜多速得圆满。具寿善现复白佛言。如是般若波罗蜜多义趣甚深谁能信解。佛告善现。若诸菩萨久修胜行。于深般若波罗蜜多能生信解。具寿善现复白佛言。诸菩萨众云何得名久修胜行。佛告善现。若诸菩萨行深般若波罗蜜多。不分别如来十力。不分别四无所畏。不分别十八佛不共法。不分别一切智。所以者何。如来十力不可思议。乃至一切智亦不可思议。色亦不可思议。受想行识亦不可思议。一切法亦不可思议。若诸菩萨如是行者都无行处。是行般若波罗蜜多。是诸菩萨乃可名为久修胜行。具寿善现复白佛言。甚深般若波罗蜜多。是珍宝聚。是清净聚。如净虚空离云烟等。奇哉般若波罗蜜多义趣甚深多诸留难。而今广说留难不生。佛告善现。如是如是。佛神力故留难不生。是故大乘善男子等。于深般若波罗蜜多。若欲书持读诵演说乃至一岁必令总了。所以者何。甚深般若波罗蜜多大宝神珠多诸障碍。具寿善现复白佛言。奇哉恶魔常于如是甚深般若波罗蜜多大宝神珠欲作留难。佛告善现。一切恶魔虽于般若波罗蜜多常欲留难令诸菩萨所作不成而愿不遂。时舍利子便白佛言。是谁神力令彼恶魔于深般若不能留难。尔时佛告舍利子言。是佛神力。亦是十方一切世界诸佛神力。舍利子。一切如来应正等觉。皆共护念行深般若波罗蜜多诸菩萨众。令诸恶魔不能留难。何以故。舍利子。若诸菩萨行深般若波罗蜜多。法尔皆蒙十方无量无边世界一切如来应正等觉共所护念。若蒙如来应正等觉所护念者。恶魔法尔不能留难。又舍利子。若有净信善男子等。于深般若波罗蜜多。书写受持读诵修习思惟演说。无障碍者。应作是念。我今书写受持读诵修习思惟演说般若波罗蜜多。皆是十方一切世界诸佛世尊。神力护念令得成办。时舍利子便白佛言。若菩萨乘善男子等。于深般若波罗蜜多。书写受持读诵修习思惟演说。皆是十方诸佛神力慈悲护念。令彼所作殊胜善业一切恶魔不能留难。尔时佛告舍利子言。如是如是。如汝所说。时舍利子复白佛言。若菩萨乘善男子等。于深般若波罗蜜多。书写受持读诵修习思惟演说。十方世界诸佛世尊皆共识知欢喜护念。十方世界诸佛世尊。常以佛眼皆共观见慈悲护念。令彼所修无不成办。尔时佛告舍利子言。如是如是。如汝所说。若菩萨乘善男子等。于深般若波罗蜜多。书写受持读诵修习思惟演说。常为十方一切世界诸佛世尊佛眼观见识知护念。令诸恶魔不能娆恼。所作善业皆速成办。若菩萨乘善男子等。能于般若波罗蜜多。书写受持读诵修习思惟演说。当知已近无上菩提。恶魔眷属不能留难。若菩萨乘善男子等。能书般若波罗蜜多。种种庄严受持读诵供养恭敬。常为诸佛之所护念。由此因缘获大饶益。复次舍利子。如是般若波罗蜜多甚深经典。佛涅槃后流至南方渐当兴盛。后从南方流至北方渐当兴盛。非佛所得法毗奈耶无上正法有灭没相。如来所得法毗奈耶无上正法。即是般若波罗蜜多甚深经典。如是经典住菩萨乘善男子等。书写受持读诵修习思惟演说恭敬供养。一切如来应正等觉。常以佛眼观见护念称扬赞叹令无忧苦。时舍利子便白佛言。如是般若波罗蜜多甚深经典。后时后分于东北方广行流布。尔时佛告舍利子言。如是如是。舍利子。后时后分彼东北方。住菩萨乘善男子等。闻此般若波罗蜜多甚深经典。若能信乐书写受持读诵修习思惟演说恭敬供养。当知彼人久发无上正等觉心。久修菩萨摩诃萨行。时舍利子复白佛言。彼东北方后时后分。当有几许住菩萨乘善男子等。得闻般若波罗蜜多甚深经典。能生信乐书写受持读诵修习思惟演说恭敬供养。尔时佛告舍利子言。彼东北方后时后分。虽有无量住菩萨乘善男子等。而少得闻甚深般若波罗蜜多。深心信乐书写受持读诵供养。虽有无量住菩萨乘善男子等。闻深般若波罗蜜多。深心信乐书写受持读诵供养。而有少分修习思惟。若能为他宣说开示甚深义趣甚为难得。舍利子。若菩萨乘善男子等。闻说般若波罗蜜多。心不沉没不惊不怖。深生信乐书写受持读诵修习思惟演说。当知是人已曾亲近供养恭敬无量如来应正等觉及诸菩萨。请问般若波罗蜜多甚深义趣。是菩萨乘善男子等。定当圆满诸菩萨行。疾证无上正等菩提。与诸有情作大饶益。何以故。舍利子。我常为彼住菩萨乘善男子等。说一切智相应之法。是人转身常能修集诸菩萨行。速趣无上正等菩提。为诸有情说微妙法。令趣无上正等菩提。是菩萨乘善男子等身心安定。诸恶魔王及彼眷属。尚不能坏求趣无上正等觉心。何况其余乐行恶者。舍利子。住菩萨乘善男子等。闻深般若波罗蜜多。心得广大清净喜乐。亦能安立无量有情无上菩提相应善法。舍利子。是菩萨乘善男子等。今于我所发弘誓愿定当安立无量百千诸有情类。令发无上正等觉心。修菩萨行示现劝导赞励庆喜。令于无上正等菩提乃至得受不退转记。我于彼类深生随喜。何以故。舍利子。我观彼人所发弘愿心语相称。彼于当来定能安立无量百千诸有情类。令发无上正等觉心。修菩萨行示现劝导赞励庆喜。令于无上正等菩提。乃至得受不退转记。是菩萨乘善男子等。亦于过去无量佛所发如是愿。过去如来应正等觉。亦于彼愿深生随喜。观彼心语定相称故。是菩萨乘善男子等。信解广大修广大行。愿生他方诸佛国土。现有如来应正等觉宣说般若波罗蜜多甚深法处。彼闻般若波罗蜜多甚深法已。复能安立彼佛土中无量百千诸有情类。令发无上正等觉心。修菩萨行示现劝导赞励庆喜。令于无上正等菩提得不退转。时舍利子便白佛言。甚奇世尊。佛于过去未来现在所有诸法。及诸有情心行差别。佛菩萨等无不证知无不觉了。世尊。若诸菩萨能于般若波罗蜜多。至心听闻受持读诵。精勤修学如理思惟。书写解说广令流布。是诸菩萨于当来世。求深般若波罗蜜多精勤不息。彼于般若波罗蜜多。为有得时不得时不。尔时佛告舍利子言。是诸菩萨于深般若波罗蜜多常求不息。一切时得无不得时。或有不求自然而得。诸佛菩萨常护念故。时舍利子复白佛言。是诸菩萨为于般若波罗蜜多相应经典。一切时得无不得时。为于六种波罗蜜多相应经典亦能常得。尔时佛告舍利子言。若诸菩萨常于般若波罗蜜多相应经典。勇猛信求不顾身命。有时不得诸余经典。无有是处。何以故。舍利子。是诸菩萨为趣无上正等菩提。示现劝导赞励庆喜诸有情类。令于般若波罗蜜多相应经典及余经典受持读诵。亦自于中精勤修学。由斯福力随所生处。法尔常遇甚深般若波罗蜜多相应经典。及余六种波罗蜜多相应经典恒不舍离。

　　第五分魔事品第十一

　　尔时具寿善现便白佛言。世尊。所说住菩萨乘善男子等修善法时有诸魔事。云何名为菩萨魔事。佛告善现。若诸菩萨欲说法要辩久乃生。菩萨当知是为魔事。或说法要辩乃卒生。菩萨当知是为魔事。或说法要辩过量生。菩萨当知是为魔事。或所欲说未尽便止。菩萨当知是为魔事。或说法要言词乱杂。菩萨当知是为魔事。或说法要言词间断。菩萨当知是为魔事。或说法时。诸横事起。令所欲说不遂本心。菩萨当知是为魔事。复次善现若诸菩萨于深般若波罗蜜多相应经典书写等时。或频申缺呿。或更相嗤笑。或互相轻凌。或身心躁扰。或失念散乱。或文句颠倒。或迷惑义理。或不得滋味心生厌舍。或横事卒起。或互相乖诤。由斯等事所作不成。菩萨当知是为魔事。复次善现。若诸菩萨闻说般若波罗蜜多相应经时。或作是念。我于此中不得受记。何用听为。或作是念。此中不说我等名字。何用听为。或作是念。此中不说我等生处城邑聚落。何用听为。由此等缘心不清净。即从座起厌舍而去无顾恋心。菩萨当知是为魔事。善现当知。若诸菩萨闻说般若波罗蜜多相应经时。心不清净厌舍去者。随彼所起不清净心厌舍此经。举步多少便减尔所劫数功德。获尔所劫障菩提罪。受彼罪已更尔所时。发勤精进修菩萨行方可复本。是故名为菩萨魔事。复次善现。若诸菩萨弃舍能引一切智智甚深般若波罗蜜多相应经典。学不能引一切智智随顺二乘诸余经典。弃舍根本而攀枝叶。菩萨当知是为魔事。何以故。甚深般若波罗蜜多相应经典能生菩萨世出世间殊胜功德。由斯能引一切智智。若学般若波罗蜜多相应经典。即学菩萨世出世间殊胜功德。速能引发一切智智。善现当知。如痴饿狗弃舍主食。反从仆使而求觅之。如是当来有诸菩萨弃深般若波罗蜜多。求学二乘相应经典。是愚痴类弃本求末。终不能得一切智智。复次善现。譬如有人欲观香象。身量大小形类胜劣。得而不观反寻其迹。当知彼类甚为愚痴。如是当来有诸菩萨弃深般若波罗蜜多。求学二乘相应经典。是愚痴类弃本寻末。终不能得一切智智。复次善现。譬如有人为珍宝故求趣大海。既至海岸不入大海反观牛迹。作是念言。大海中水其量深广。岂及此耶。此中亦应有诸珍宝。当知彼类甚为愚痴。如是当来有诸菩萨弃深般若波罗蜜多。求学二乘相应经典。是愚痴类弃本求末。终不能得一切智智。复次善现。如有工匠或彼弟子。欲造大殿如天帝释殊胜殿量。见彼殿已而反规摸日月宫殿。当知彼类甚为愚痴。如是当来有诸菩萨弃深般若波罗蜜多。求学二乘相应经典。是愚痴类弃大求小。终不能得一切智智。复次善现如有欲见转轮圣王。见已不识舍至余处。见小国王观其形相作如是念。转轮圣王形相威德岂胜于此。当知彼类甚为愚痴。如是当来有诸菩萨弃深般若波罗蜜多。求学二乘相应经典。是愚痴类弃胜求劣。终不能得一切智智。复次善现。如有饥人得百味美食。弃而求啖六十日谷饭。当知彼类甚为愚痴。如是当来有诸菩萨弃深般若波罗蜜多。求学二乘相应经典。是愚痴类弃胜求劣。终不能得一切智智。复次善现。如有贫人得无价宝。弃而翻取迦遮末尼。当知彼类甚为愚痴。如是当来有诸菩萨弃深般若波罗蜜多。求学二乘相应经典。是愚痴类舍胜取劣。终不能得一切智智。复次善现。有诸菩萨若正书写受持读诵思惟修习甚深般若波罗蜜多相应经时。众辩卒起乐说种种差别法门。令书写等不得究竟。菩萨当知是为魔事。尔时善现便白佛言。甚深般若波罗蜜多可书写不。世尊告曰。不也善现。若菩萨乘善男子等。书写般若波罗蜜多相应经时。作如是念。我以文字书写般若波罗蜜多。如是文字即是般若波罗蜜多。或依文字执有般若波罗蜜多。菩萨当知是为魔事。尔时应诫彼菩萨言。汝今不应执有文字能书般若波罗蜜多。若作是执是为魔事。若舍此执便舍魔事。复次善现。若诸菩萨书写受持读诵修习思惟演说甚深般若波罗蜜多相应经时。或念国土城邑王都方处师友。或念父母妻子眷属伴侣王臣。或念盗贼诸恶禽兽恶人恶鬼。或念众集伎乐游戏报恩报怨。或念饭食衣服卧具及余资财。或念制造文颂书论。或念时节寒热丰俭。或念象马水火等事。或念诸余所作事业。菩萨当知皆是魔事。复次善现。若诸菩萨书写受持读诵修习思惟演说甚深般若波罗蜜多相应经时。得大名利恭敬供养。彼由此缘废所作业。菩萨当知是为魔事。复次善现。若诸菩萨书写受持读诵修习思惟演说甚深般若波罗蜜多相应经时。恶魔方便执持种种世俗书论。或复二乘相应经典。授与菩萨作如是言。如是书典义味深奥。应勤修学舍所习经。若此菩萨方便善巧不应受著。彼不能引一切智智。若此菩萨受著恶魔所授书典舍所习经。菩萨当知是为魔事。复次善现。能听法者乐闻般若波罗蜜多。能说法者著乐懈怠不欲为说。或上相违两不和合不获说受。菩萨当知是为魔事。复次善现。能听法者具念慧力。乐闻般若波罗蜜多。能说法者欲往他方不获为说。或上相违两不和合不获说受。菩萨当知是为魔事。复次善现。能说法者爱重名利。能听法者不欲惠施。或上相违两不和合不获说受。菩萨当知是为魔事。复次善现。能听法者有信乐心。欲闻般若波罗蜜多。能说法者习诵不利不能为说。或能说者习诵通利乐为他说。能听法者疑不通利不欲听受。两不和合不获说听。菩萨当知是为魔事。复次善现。能说法者乐为他说甚深般若波罗蜜多。能听法者不欲听受。或上相违两不和合不获说听。菩萨当知是为魔事复次善现。能听法者乐闻般若波罗蜜多。能说法者身重疲极。睡眠所覆不能为说。或上相违两不和合不获说听。菩萨当知是为魔事。复次善现。若诸菩萨书写受持读诵修习思惟演说甚深般若波罗蜜多相应经时。或有人来说三恶趣种种苦事劝舍菩提。或有人来说人天趣种种乐事。皆是无常苦空非我劝入圆寂。彼由此言书写等事。不得究竟心怀愁恼。菩萨当知是为魔事。复次善现。能说法者好领徒众。乐营他事不忧自业。能听法者一身无累。专修己事不忧他业。或上相违两不和合不获说听。菩萨当知是为魔事。复次善现。能说法者乐处喧杂。能听法者不乐喧杂。或上相违两不和合不获说听。菩萨当知是为魔事。复次善现。能说法者欲往他方危身命处。能听法者恐失身命不欲共往。或上相违两不和合不获说听。菩萨当知是为魔事。复次善现。能说法者欲往他方多贼疾疫饥渴国土。能听法者虑彼艰辛不肯共往。或上相违两不和合不获说听。菩萨当知是为魔事。复次善现。能说法者欲往他方。所经道路旷野险阻。多诸贼难及栴荼罗恶兽猎师毒蛇等怖。能听法者欲随其去。能说法者方便试言。汝今何故无事随我。欲往如是诸险难处。宜善审思勿后忧悔。能听法者闻已念言。师应不欲令我随往。设固随往何必闻法。由此因缘不随其去。两不和合不获说听。菩萨当知是为魔事。复次善现。能说法者多有施主数相追随。听法者来请说般若波罗蜜多。或请书写受持读诵如说修行。彼多缘碍无暇教授。能听法者起嫌恨心。后虽教授而不听受。两不和合不获教授听受书持读诵修习甚深般若波罗蜜多。菩萨当知是为魔事。复次善现。有诸恶魔作种种形。至菩萨所方便破坏。令于般若波罗蜜多相应经典。不得书写受持读诵修习思惟为他演说。是故善现。住菩萨乘善男子等。于深般若波罗蜜多书写等时所有障碍。菩萨当知皆是魔事。具寿善现便白佛言。何缘恶魔作诸形像。至菩萨所方便破坏。令于般若波罗蜜多相应经典。不得书写乃至演说。佛告善现。甚深般若波罗蜜多。能生如来一切智智。如来所有一切智智能生佛教。佛教能生有情妙慧。有情妙慧能证无边诸烦恼断。烦恼断者一切恶魔不得其便。彼诸恶魔不得便故。多生忧苦如箭入心。勿我由斯甚深般若波罗蜜多境界空缺。是故恶魔作诸形像。至菩萨所方便破坏令于般若波罗蜜多相应经典。不得书写乃至演说。具寿善现复白佛言。云何恶魔作诸形像。至菩萨所方便破坏。佛告善现。有诸恶魔作种种形。至菩萨所方便破坏。令其毁厌甚深般若波罗蜜多。谓作是言。汝所习诵无相经典非真般若波罗蜜多。我所习诵有相经典是真般若波罗蜜多。作是语时有诸菩萨未得受记。便于般若波罗蜜多甚深经典心生疑惑。由疑惑故便于般若波罗蜜多而生毁厌。由毁厌故遂不书写乃至演说。菩萨当知是为魔事。复次善现。有诸恶魔作种种形。至菩萨所谓菩萨曰。诸菩萨众行深般若波罗蜜多。唯证实际得声闻果。或能证得独觉菩提。决定不能证得佛。果何缘于此唐设劬劳。菩萨当知是为魔事。

　　第五分真如品第十二

　　复次善现。甚深般若波罗蜜多书写等时。多诸魔事为作留难。菩萨应觉觉已精勤。正念正知方便远离。尔时善现便白佛言。如是世尊。如是善逝。甚深般若波罗蜜多书写等时多诸留难。譬如无价大宝神珠。难得具能多诸怨贼。如是般若波罗蜜多理趣甚深具胜功德。诸菩萨众书写等时。多有恶魔为作留难。虽有乐欲而不能成。所以者何。有愚痴者为魔所魅。新学大乘善男子等。于深般若波罗蜜多书写等时为作留难。佛告善现。如是如是。有愚痴者福慧薄劣。于广大法心不信乐。新学大乘善男子等。于深般若波罗蜜多书写等时为作留难。于当来世有愚痴者福慧薄劣。自于般若波罗蜜多不能信乐。见他于彼书写等时。承魔威力为作障碍当知彼类获罪无边。多劫轮回受诸剧苦。复次善现。若诸菩萨于深般若波罗蜜多书写等时无魔事者。当知皆是佛威神力。所以者何恶魔眷属虽勤方便欲障般若波罗蜜多。而诸如来应正等觉。亦勤方便护念摄受。令书写等无诸留难。复次善现。譬如女人多有诸子。或五或十乃至百千。其母得病诸子各别勤求医药咸作是念。云何令我母病除愈。令无障难身名不灭。久住安乐苦受不生。诸妙乐具咸归我母。所以者何。生育我等示世间事甚大艰辛。作是念已竞设方便。求安隐事覆护母身。勿为蚊虻蛇蝎风雨人非人等非爱所触。勤加修饰令离众病。六根清净无诸忧苦。复以种种上妙乐具。供养恭敬而作是言。我母慈悲生育我等。诲示一切世间事业。我等岂得不报母恩。如是如来应正等觉。常以种种善巧方便。护念般若波罗蜜多。若有受持读诵修习思惟演说或书写者。如来亦以种种方便。勤加护念令无损恼。十方现在余世界中。一切如来应正等觉哀愍利乐诸有情者。亦以种种善巧方便。护念般若波罗蜜多。令诸恶魔不能毁灭。久住利乐一切世间。所以者何。甚深般若波罗蜜多。能生如来应正等觉。能正显了一切智智。能示世间诸法实相。一切智智亦从彼生。善现当知。三世诸佛皆依如是甚深般若波罗蜜多。精勤修学证得无上正等菩提。是故般若波罗蜜多。能生如来应正等觉。能正显了一切智智。能示世间诸法实相。尔时善现。便白佛言。云何般若波罗蜜多。能示世间诸法实相。佛说何法名为世间。佛告善现。佛说五蕴名为世间。甚深般若波罗蜜多。能示世间色等五蕴无变坏相。故说般若波罗蜜多能示世间诸法实相。所以者何。色等五蕴无自性故。说名为空无相无愿。即真法界非空等法可有变坏。故说般若波罗蜜多能示世间诸法实相。复次善现。一切如来应正等觉。皆依般若波罗蜜多。普能证知无量无数无边有情施设心行种种差别。故说般若波罗蜜多能示世间诸法实相。复次善现。一切如来应正等觉。皆依般若波罗蜜多。如实证知无量无数无边有情所有散心由法性故无散心性。所有略心尽故离故。无略心性。诸有贪心。由如实性非有贪心。诸有嗔心。由如实性非有嗔心诸有痴心。由如实性非有痴心。诸离贪心离中非有诸离。嗔心离中非有诸离。痴心离中非有所有广心。无增无减。亦非远离。已远离故。无广心性。所有大心。无来无去。亦无所住。无大心性。诸无量心。无生无灭。无住无异。无所依止。如太虚空。非无量心。诸无见心。无相可得故。离种种境故。非无见心。不可见心。非三眼境故。无心性故。非不可见心。由此等义故说般若波罗蜜多能示世间诸法实相。复次善现。一切如来应正等觉。皆依般若波罗蜜多。如实证知无量无数无边有情若出若没。谓如实知彼有情类心心所法若出若没。皆依色受想行识生。谓诸有情心心所法。或有依色受想行识。执如来死后。或有或非有。或亦有亦非有。或非有非非有。此是谛实余皆愚妄。或有依色受想行识。执我及世间或常或无常。或亦常亦无常。或非常非无常。此是谛实余皆愚妄。或有依色受想行识。执我及世间或有边或无边。或亦有边亦无边。或非有边非无边。此是谛实余皆愚妄。或有依色受想行识执命者即身或复异身。此是谛实余皆愚妄。如是善现。一切如来应正等觉。皆依般若波罗蜜多。如实证知无量无数无边有情若出若没。复次善现。一切如来应正等觉。皆依般若波罗蜜多。如实证知无量无数无边有情若出若没。谓如实知诸所有色受想行识皆如真如无二无别。善现当知。如来真如即五蕴真如。五蕴真如即世间真如。世间真如即一切法真如。一切法真如即预流果真如。预流果真如即一来果真如。一来果真如即不还果真如。不还果真如即阿罗汉果真如阿罗汉果真如即独觉菩提真如。独觉菩提真如即一切菩萨摩诃萨行真如。一切菩萨摩诃萨行真如即诸佛无上正等菩提真如。诸佛无上正等菩提真如即一切如来应正等觉真如。一切如来应正等觉真如即一切有情真如。善现当知。如是真如皆不相离。非一非异无尽无二。亦无二分不可分别。善现当知。一切如来应正等觉。皆依般若波罗蜜多。证一切法真如究竟。方得无上正等菩提。由斯故说甚深般若波罗蜜多能生如来应正等觉。是如来母。能示如来应正等觉世间实相。善现当知。一切如来应正等觉。皆依般若波罗蜜多。能如实觉诸法真如不虚妄性不变异性。由如实觉真如相故说名如来应正等觉。具寿善现便白佛言。甚深般若波罗蜜多所证真如不虚妄性不变异性极为甚深难见难觉。一切如来应正等觉。皆用如是诸法真如不虚妄性不变异性。宣说开示分别显了一切菩萨摩诃萨行。诸佛无上正等菩提。如是真如不虚妄性不变异性谁能信解。唯有不退转菩萨摩诃萨。及诸愿满大阿罗汉。并具正见善男子等。闻佛说此甚深真如不虚妄性不变异性能生信解。如来为彼依自所证真如之相显示分别。佛告善现。如是如是。所以者何。真如无尽是故甚深。唯有如来现等正觉。无尽真如甚深之相。为诸菩萨摩诃萨众宣说开示令生信解。善现当知。色无尽故真如无尽。色甚深故真如甚深。色与真如无差别故。受想行识无尽故真如无尽。受想行识甚深故真如甚深。受想行识与真如无差别故。善现当知。眼处无尽故真如无尽。眼处甚深故真如甚深。眼处与真如无差别故。耳鼻舌身意处无尽故真如无尽耳鼻舌身意处甚深故真如甚深。耳鼻舌身意处与真如无差别故。善现当知。色处无尽故真如无尽。色处甚深故真如甚深。色处与真如无差别故。声香味触法处无尽故真如无尽。声香味触法处甚深故真如甚深。声香味触法处与真如无差别故。善现当知。眼界无尽故真如无尽。眼界甚深故真如甚深。眼界与真如无差别故。耳鼻舌身意界无尽故真如无尽。耳鼻舌身意界甚深故真如甚深。耳鼻舌身意界与真如无差别故。善现当知。色界无尽故真如无尽。色界甚深故真如甚深。色界与真如无差别故。声香味触法界无尽故真如无尽。声香味触法界甚深故真如甚深。声香味触法界与真如无差别故。善现当知。眼识界无尽故真如无尽。眼识界甚深故真如甚深。眼识界与真如无差别故。耳鼻舌身意识界无尽故真如无尽。耳鼻舌身意识界甚深故真如甚深。耳鼻舌身意识界与真如无差别故。善现当知。一切法无尽故真如无尽。一切法甚深故真如甚深。一切法与真如无差别故。是故真如极难信解。

　　　　大般若波罗蜜多经卷第五百六十



　　　　大般若波罗蜜多经卷第五百六十一

　　　　三藏法师玄奘奉　诏译

　　第五分甚深相品第十三

　　尔时欲界十千天子。天主帝释而为上首。复有梵世二万天子。大梵天王而为上首。俱诣佛所顶礼双足。却住一面同白佛言。世尊。所说诸甚深法以何为相。尔时佛告诸天众言。我所宣说诸甚深法。以空无相无愿无作无生无灭无所依止无性为相。时诸天众复白佛言。佛所说法无所依止。譬如虚空不可表示。如来所说甚深法相。世间天人阿素洛等。不能安立亦不能坏。何以故。世间天人阿素洛等皆是相故。诸有相者于无相相。不能安立亦不能坏。如来所说甚深法相。不堕色数亦不堕受想行识数。亦复不堕人非人数。人非人等不能成坏。尔时佛告诸天众言。设有人来作如是问。虚空谁作谁能坏耶。汝谓彼人为正问不。诸天众曰。不也世尊。所以者何。虚空无体无为无相。宁可问言有成坏者。尔时佛告诸天众言。如是如是。如汝所说。天众当知。我所宣说甚深法相亦复如是。不可安立不可破坏。有佛无佛法尔常住。佛于此相如实觉知。故名如来应正等觉。时诸天众复白佛言。如来所觉如是诸相。极为甚深难见难觉。如来现觉如是相故。于一切法智无滞碍。一切如来应正等觉住如是相。分别开示甚深般若波罗蜜多。为诸有情集诸法相方便开示。令于般若波罗蜜多得无碍智。甚深般若波罗蜜多。是诸如来常所行处。佛行是处证萨婆若。为诸有情分别开示。尔时佛告诸天众言。如是如是如汝所说。天众当知。一切法相如来如实觉为无相。由此因缘我说诸佛得无碍智无能及者。尔时世尊告善现曰。甚深般若波罗蜜多是诸佛母。能示世间诸法实相。是故诸佛依法而住。供养恭敬尊重赞叹。摄受护持所依住法。此法即是甚深般若波罗蜜多。一切如来应正等觉。无不依止甚深般若波罗蜜多。供养恭敬尊重赞叹摄受护持。所以者何。甚深般若波罗蜜多能生诸佛。能与诸佛作依止处。能示世间诸法实相。复次善现。一切如来应正等觉。是知恩者能报恩者。若有问言。谁是知恩能报恩者。应正答言。佛是知恩能报恩者。何以故。一切世间知恩报恩无过佛故。具寿善现便白佛言。云何如来应正等觉知恩报恩。佛告善现。一切如来应正等觉。乘如是乘行如是道。来至无上正等菩提。得菩提已于一切时。供养恭敬尊重赞叹摄受护持是乘是道。无时暂废此乘此道。当知即是甚深般若波罗蜜多。是名如来应正等觉知恩报恩。复次善现。一切如来应正等觉。无不皆依甚深般若波罗蜜多。觉一切法无实作用。以能作者无所有故。一切如来应正等觉。无不皆依甚深般若波罗蜜多。觉一切法无所成办。以诸形质不可得故。善现当知。以诸如来应正等觉。知依如是甚深般若波罗蜜多。觉一切法皆无作用无所成办。于一切时供养恭敬尊重赞叹摄受护持曾无间断。故名真实知恩报恩。复次善现。一切如来应正等觉。无不皆依甚深般若波罗蜜多。于一切法无作无成无生智转。复能知此无转因缘。是故应知。甚深般若波罗蜜多能生如来应正等觉。亦能如实示世间相。尔时善现便白佛言。如来常说一切法性无生无起无知无见。如何可说甚深般若波罗蜜多能生如来应正等觉亦能如实示世间相。佛告善现。如是如是如汝所说。一切法性无生无起无知无见。云何法性无生无起无知无见。以一切法空无所有无所依止无所系属由此因缘无生无起无知无见。善现当知。甚深般若波罗蜜多。虽能生佛示世间相。而无所生亦无所示。善现当知。甚深般若波罗蜜多。不见色受想行识故名示色受想行识相。具寿善现便白佛言。云何般若波罗蜜多。不见色受想行识故名示色受想行识相。佛告善现。由此般若波罗蜜多。不缘诸色受想行识而起于识。名不见色受想行识。由不见故名示色受想行识相。由如是义甚深般若波罗蜜多。能示世间诸法实相。复次善现。甚深般若波罗蜜多。能示如来应正等觉世间空故离净寂故。说名能示世间实相。以诸世间无不皆以空离净寂为实相故。尔时善现便白佛言。甚深般若波罗蜜多。为大事故出现世间。为不可思议事故。不可称量事故。无数量事故。无等等事故出现世间。佛告善现。如是如是。如汝所说。善现。云何甚深般若波罗蜜多。为大事故出现世间。谓诸如来应正等觉。皆以济拔一切有情无时暂舍而为大事。甚深般若波罗蜜多为此事故出现世间。善现。云何甚深般若波罗蜜多为不可思议事故。不可称量事故。无数量事故。无等等事故出现世间。谓诸如来应正等觉。所有佛性。如来性。自然觉性。一切智性。皆不可思议不可称量。无数量。无等等。甚深般若波罗蜜多。为此事故出现世间。具寿善现复白佛言。为但如来应正等觉。所有佛性。如来性。自然觉性。一切智性。不可思议。不可称量。无数量无等等。为色受想行识乃至一切法。亦不可思议不可称量。无数量无等等。佛告善现。非但如来应正等觉。所有佛性。如来性。自然觉性。一切智性。不可思议不可称量。无数量无等等。色受想行识乃至一切法。亦不可思议不可称量。无数量无等等。所以者何。于一切法真实性中。心及心所皆不可得。善现当知。诸所有色受想行识及一切法。皆不可施设故。不可思议不可称量。无数量无等等。何以故。如是诸法无自性故。不可得故。自性空故。复次善现。诸所有色受想行识及一切法皆不可得故。不可思议不可称量。无数量无等等。何以故。如是诸法无限量故。无所有故。自性空故。复次善现诸所有色受想行识及一切法。皆无限量故。不可思议不可称量。无数量无等等。具寿善现便白佛言。何因缘故诸所有色受想行识及一切法皆无限量。佛告善现。于意云何。虚空为有心心所法能限量不。善现对曰。不也世尊。佛告善现。诸所有色受想行识及一切法亦复如是。自性空故心心所法不能限量。由此因缘。诸所有色受想行识及一切法无限量故。皆不可思议不可称量。无数量无等等。善现当知。以一切法皆不可思议不可称量。无数量无等等故。一切如来应正等觉。所有佛法。如来法。自然觉法。一切智法。亦不可思议不可称量。无数量无等等。善现当知。如是诸法皆不可思议思议灭故。不可称量称量灭故。无数量数量灭故。无等等等等灭故。善现当知。如是诸法皆不可思议过思议故。不可称量过称量故。无数量过数量故。无等等过等等故。善现当知。不可思议不可称量无数量无等等者。但有增语都无真实。善现当知。不可思议不可称量无数量无等等者。皆如虚空都无所有。由此因缘一切如来应正等觉所有佛法。如来法。自然觉法。一切智法。皆不可思议不可称量。无数量无等等。声闻独觉世间天人阿素洛等。皆悉不能思议称量数量等等此诸法故。如来说此不可思议不可称量。无数量无等等法。时会中有五百苾刍二十苾刍尼。诸漏永尽心得解脱。复有六万邬波索迦三万邬波斯迦。于诸法中远尘离垢生净法眼。复有二十菩萨摩诃萨得无生法忍。世尊。记彼于贤劫中当得作佛度有情众。尔时善现复白佛言。甚深般若波罗蜜多。实为大事出世间不。佛告善现。如是如是。甚深般若波罗蜜多实为大事出于世间。所以者何。甚深般若波罗蜜多。具能成办一切智地。若声闻地若独觉地皆在此摄。善现当知如刹帝利灌顶大王。威德自在降伏一切。以诸国事付嘱大臣。端拱无为安隐受乐。如来亦尔为大法王。威德自在降伏一切。以诸佛法若独觉法若声闻法。悉皆付嘱甚深般若波罗蜜多普令成办。是故善现。甚深般若波罗蜜多实为大事出于世间。善现当知。甚深般若波罗蜜多不为摄受执著色故乃至识故出于世间。不为摄受执著预流果故。乃至一切智智故出于世间。具寿善现便白佛言。云何般若波罗蜜多亦不为摄受执著一切智智故出于世间。佛言。善现。于意云何。汝颇见有阿罗汉果可摄受执著不。善现对曰不也世尊。我不见有阿罗汉果可于其中摄受执著。佛言善现。善哉善哉。我亦不见有如来法可于其中摄受执著。是故善现。甚深般若波罗蜜多亦不为摄受执著一切智智故出于世间。尔时欲界梵世天子俱白佛言。如是般若波罗蜜多。最为甚深。难见难觉。极难信解。若诸有情曾于过去无量佛所。发弘誓愿多种善根乃能信解。假使三千大千世界诸有情类。一切皆成随信行等。彼有情类若经一劫若一劫余修自地行。不如有人一日于此甚深般若波罗蜜多忍乐思惟称量观察所获功德胜彼无量。尔时佛告诸天子言。如是如是。如汝所说。天子当知。若善男子善女人等闻深般若波罗蜜多疾得涅槃。胜前所说随信行等若经一劫若一劫余修自地行况忍乐等。时诸天子闻佛所说。欢喜踊跃顶礼如来。右绕三匝辞退还宫。去众未远忽然不现。随所属界各住本宫。劝进诸天修殊胜行。具寿善现便白佛言。若诸菩萨能于般若波罗蜜多深生信解。从何处没来生此间。佛告善现。若诸菩萨闻深般若波罗蜜多。能生信解不疑不闷乐见乐闻忆念思惟甚深义趣。常乐随逐能说法者。如犊随母曾无暂离。乃至未得甚深般若。波罗蜜多相应义趣。究竟通利能为他说。终不远离甚深般若波罗蜜多。及说法师经须臾顷。是诸菩萨从人中没来生此间。依宿胜因能成是事尔时善现复白佛言。颇有菩萨成就如是殊胜功德。承事供养他方佛已。从彼处没来生此耶。佛告善现有诸菩萨成就如是殊胜功德。承事供养他方佛已。从彼处没来生此间。复次善现。有诸菩萨成就如是殊胜功德。先世已于喜足天上。承事供养慈氏菩萨。闻深般若波罗蜜多。请问其中甚深义趣。从彼处没来生此间。复次善现。有诸菩萨先世虽闻甚深般若波罗蜜多。而于其中不能请问甚深义趣。今生人中闻说般若波罗蜜多。疑惑迷闷难可开悟。所以者何。不了义者心多疑惑迷闷难喻。复次善现。有诸菩萨先世虽闻甚深般若波罗蜜多。亦曾请问其中义趣。或经一日乃至五日。而不精进如说修行。今生人中闻说如是甚深般若波罗蜜多。虽经少时其心坚固无能坏者。若离般若波罗蜜多及说法师。请问深义寻便退失。所以者何。此诸菩萨虽于前世得闻般若波罗蜜多。亦能请问甚深义趣。而不精进如说修行。故于今生于深般若波罗蜜多。或时乐闻或时不乐。或时坚固或时退失。其心轻动进退非恒。如堵罗绵随风飘转。如是菩萨新学大乘。虽有信心而不坚净。于深般若波罗蜜多。不能长时信乐随转。于二乘地或当堕一。

　　第五分船等喻品第十四

　　复次善现。譬如商侣游泛大海。其船卒破于中诸人若能取木器物浮囊板片死尸为所依附。当知彼类终不没死。得至安隐大海彼岸。无损无害受诸快乐。诸菩萨众亦复如是。若于大乘有信有忍有乐有欲。有精进有胜解。有不放逸有胜意乐。有舍有敬有清净心。有于无上正等菩提不舍善轭。复能摄受甚深般若波罗蜜多为所依附。当知此类终不中道退入声闻或独觉地。定证无上正等菩提。复次善现。如有男子或诸女人。持烧熟瓶诣河取水。若池若井若泉若渠。当知此瓶终不烂坏。何以故。是瓶善熟堪任盛水。极坚牢故。诸菩萨众亦复如是。若于大乘有信有忍有乐有欲。有精进有胜解。有不放逸有胜意乐。有舍有敬有清净心。有于无上正等菩提不舍善轭。复能摄受甚深般若波罗蜜多方便善巧。当知此类终不中道退入声闻或独觉地。定证无上正等菩提。复次善现。如有商人具善巧智。先在海边固修船已。方牵入水知无穿穴。后持财物置上而行。当知彼船必不坏没。人物安隐达所至处。诸菩萨众亦复如是。若于大乘有信有忍有乐有欲。有精进有胜解。有不放逸有胜意乐。有舍有敬有清净心。有于无上正等菩提不舍善轭。复能摄受甚深般若波罗蜜多方便善巧。当知此类终不中道退入声闻或独觉地。定证无上正等菩提。复次善现。譬如有人年百二十。老耄衰朽复加众病。谓风热痰或三杂病。是老病人欲从床座起往他处而自不能。有二健人各扶一腋。徐策令起而告之言。莫有所难随意欲往。今我二人终不相弃。必达所趣安隐无损。诸菩萨众亦复如是。若于大乘有信有忍有乐有欲。有精进有胜解。有不放逸有胜意乐。有舍有敬有清净心。有于无上正等菩提不舍善轭。复能摄受甚深般若波罗蜜多方便善巧。当知此类终不中道退入声闻或独觉地。定证无上正等菩提。与上相违是名黑品。

　　第五分如来品第十五之一

</div>
    <div class="pagination">
<a href="大般若波罗蜜多经_page114.html">上一页</a><span>...</span><a href="大般若波罗蜜多经_page110.html">110</a><a href="大般若波罗蜜多经_page111.html">111</a><a href="大般若波罗蜜多经_page112.html">112</a><a href="大般若波罗蜜多经_page113.html">113</a><a href="大般若波罗蜜多经_page114.html">114</a><span class="current-page">115</span><a href="大般若波罗蜜多经_page116.html">116</a><a href="大般若波罗蜜多经_page117.html">117</a><a href="大般若波罗蜜多经_page118.html">118</a><a href="大般若波罗蜜多经_page119.html">119</a><a href="大般若波罗蜜多经_page120.html">120</a><span>...</span><a href="大般若波罗蜜多经_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
