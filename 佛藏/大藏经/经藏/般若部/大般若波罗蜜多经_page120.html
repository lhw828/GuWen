<!DOCTYPE html>
<html>
 <head>
  <meta charset="utf-8"/>
  <title>
   大般若波罗蜜多经 - 第 120 页/共 126 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大般若波罗蜜多经 - 第 120 页/共 126 页
  </h1>
  <div class="content">
   尔时曼殊室利童子闻是语已即白佛言。诸佛无上正等菩提。定由因缘而证得不。佛言。不尔。曼殊室利复白佛言。诸佛无上正等菩提。不由因缘而证得不。佛言。不尔。所以者何。不思议界不由因缘及非因缘。而可证得诸佛无上正等菩提。当知即是不思议界。曼殊室利。若善男子善女人等。闻如是说心不惊怖。我说彼于无量佛所。已发大愿多种善根。是故苾刍苾刍尼等。闻说如是甚深般若波罗蜜多。心不惊疑亦不迷闷。彼为真实随佛出家。若近事男近事女等。闻说如是甚深般若波罗蜜多。心不惊疑亦不迷闷。彼为真实归佛法僧。若菩萨乘善男子等。不学如是甚深般若波罗蜜多。彼不名为真实修学菩萨乘者。曼殊室利。譬如世间卉木丛林药物种子。一切皆依大地生长。如是菩萨世出世间一切善根及余胜事。无不皆依甚深般若波罗蜜多而得生长。当知如是甚深般若波罗蜜多所摄受法。皆于无上正等菩提。随顺证得无所乖诤。尔时曼殊室利童子闻佛所说。便白佛言。此赡部洲当来之世。于何城邑聚落处。所演说开示甚深般若波罗蜜多人多信受。佛告曼殊室利童子。今此众中善男子等。闻说般若波罗蜜多。信受修行欢喜发愿。愿我当来随所生处。常闻般若波罗蜜多。随彼当来所生之处宿愿力故。即有如是甚深般若波罗蜜多。演说开示人多信受。曼殊室利。善男子等闻说般若波罗蜜多。欢喜踊跃深信受者。我说彼类久殖善根。乘宿愿力乃能如是。曼殊室利。有欲听受甚深般若波罗蜜多。汝应告言。善男子等随意听受勿生惊怖。疑惑不信反增谤毁。今此般若波罗蜜多甚深经中不显有法。谓不显有。若异生法。若声闻法。若独觉法。若菩萨法。若如来法成坏可得。曼殊室利即白佛言。若有苾刍苾刍尼等。来至我所作是问言。云何如来为众宣说甚深般若波罗蜜多。我当答言。佛说诸法无违诤相。所以者何。都无有法能与法诤。亦无有情于佛所说能生信解。所以者何。诸有情类都不可得。复次世尊。我当告彼。如来常说诸法实际。所以者何。诸法平等无不皆是实际所摄。此中不说阿罗汉等能逮胜法。所以者何。阿罗汉等所证得法。与异生法无差别相。复次世尊。我当告彼。佛所说法不令有情于般涅槃已正当得。何以故。以诸有情毕竟空故。复次世尊。善男子等来至我所作是问言。仁与如来尝所谈论甚深般若波罗蜜多请为说之今希听受。我当告彼。汝等欲闻勿起听心勿专系念。当起如幻如化等心。如是乃能解我所说。汝等若欲听我法者当起是心。今所闻法如空鸟迹如石女儿。如是乃能听我所说。汝等若欲闻我法者勿起二想。所以者何。我所说法远离二想。汝等今应不坏我想不起诸见。于诸佛法无所希求。异生法中不乐迁动。何以故。二法相空无取舍故。世尊。诸有请我宣说甚深般若波罗蜜多。我先如是教诫教授。以无相印印定诸法。令求听者离取著心。然后为说甚深般若波罗蜜多相应之法。佛赞曼殊室利童子。善哉善哉。汝能善说我所说法及说方便。曼殊室利。若善男子善女人等。欲见如来欲亲近佛供养恭敬。应学如是甚深般若波罗蜜多。若诸有情。欲请诸佛为大师者。应学如是甚深般若波罗蜜多。若诸有情欲证无上正等菩提或不欲证。应学如是甚深般若波罗蜜多。若诸有情于一切定欲得善巧。应学如是甚深般若波罗蜜多。若诸有情于一切定欲自在起。应学如是甚深般若波罗蜜多。所以者何。诸三摩地要知诸法无生无灭无作无为方自在起。何以故。达诸法空无挂碍故。若诸有情欲达诸法皆有出离无有一法无出离者。应学如是甚深般若波罗蜜多。若诸有情。欲达诸法但假施设无真实者。应学如是甚深般若波罗蜜多。若欲了知诸有情类虽趣无上正等菩提。而无有情趣菩提者亦无退没。应学如是甚深般若波罗蜜多。何以故。达一切法即菩提故。若欲了达一切有情。行菩提行无不行者亦无退没。应学如是甚深般若波罗蜜多。所以者何。菩提即是诸法实性。一切有情皆行诸法无舍法者。诸行皆空故无退没。若欲了达一切法性即是菩提。一切菩提即是法界。此即实际实际即空心无退没。应学如是甚深般若波罗蜜多。曼殊室利。甚深般若波罗蜜多。显示诸佛难思作用饶益有情。亦是如来所游戏处。所以者何。甚深般若波罗蜜多。不可示现不可宣说。是无堕法唯有如来如实觉了。方便善巧为有情说。曼殊室利。若有苾刍苾刍尼等。于深般若波罗蜜多。下至受持一四句颂。为他演说定趣菩提住佛境界。况能如说而修行者。当知是人不堕恶趣。疾证无上正等菩提。曼殊室利。若诸有情闻说如是甚深般若波罗蜜多。心不沉没亦不惊怖欢喜信受。当知此辈于诸佛法。定当证得一切如来皆所印可开许领受为弟子众。曼殊室利。若善男子善女人等。信受如来无上法印。谓深般若波罗蜜多获无量福。如是法印一切如来。应正等觉共所护念。诸阿罗汉菩萨智者及诸天神皆共守卫。若菩萨乘善男子等。此印所印超诸恶趣。声闻独觉定当证得无上菩提。
　　时天帝释即与无量三十三天诸天子等。各取种种天妙华香。嗢钵罗花。拘某陀花。钵特摩花。奔茶利花。微妙音花。妙灵瑞花。栴檀香末。供养般若波罗蜜多。奉散如来曼殊室利一切菩萨及声闻等。复奏种种天诸音乐。歌赞妙法而为供养。复发愿言。愿我等辈。常闻如是甚深般若波罗蜜多无上法印。时天帝释复发愿言。愿赡部洲诸有情类。常闻般若波罗蜜多。欢喜受持成办佛法。我等天众常卫护之。令受持者无诸留难。诸有情类少用功力而得听闻受持读诵。当知皆是诸天威力。尔时佛赞天帝释言。天主。汝今能发是愿。若有闻此欢喜受持。于诸佛法定能成办疾趣无上正等菩提。曼殊室利即白佛言。唯愿如来以神通力。护持般若波罗蜜多。久住世间饶益一切。佛时即现大神通力。令此三千大千世界诸山大地六反振动。复现微笑放大光明。普照三千大千世界。曼殊室利便白佛言。此即如来现神通力。护持般若波罗蜜多。久住世间饶益之相。佛言。如是如汝所说。我以神力护持般若波罗蜜多无上法印。令久住世饶益有情。诸佛世尊说胜法已。法尔皆起大神通力。护持此法令住世间。使诸天魔不能得便。诸恶人辈不能谤毁。一切外道深心怖畏。若有精勤学此法者。一切障难无不殄灭。时薄伽梵说是经已。一切菩萨摩诃萨众。曼殊室利而为上首。及苾刍等四部大众。天龙药叉阿素洛等一切众会。闻佛所说皆大欢喜信受奉行。

　　　　大般若波罗蜜多经卷第五百七十五


  大般若波罗蜜多经
　　




　　　　大般若经第八会那伽室利分


　　序

　　　　西明寺沙门玄则撰
　　载惟清规外涤。乃照晋于襟灵。神理内康。俄发挥于事业。若不讯诸动寂。将或谬以随迎。是故妙祥资舍卫之禀。龙祥扣分卫之节。挫举下而迂足。措屈伸而矫手。虑不虑以思惟。行无行以发趣。食夫幻食。反类悬匏。资以无资。翻同冽井。俄而纵观空术。澄襟海定。孕生灵为水性。罄功德为珍府。晏六动而不摇。走三乘以终驻。无宰不宰。黜心王而利见。无亲不亲。恢善友而遥集。是令近事取钵。骇修臂之不存。应供投襟兀。抚心其已灭。譬蜃楼切景。知积气以忘跻。鸾镜含姿。悟唯空而辍揽。故能自近而鉴远。由真以立俗。识危生之露集。知幻质之泡浮。电倏青紫之辉。云空轩盖之影。文约理赡。昔秘今传。虽一轴且单译。而三复固多重味矣。

　　　　大般若波罗蜜多经卷第五百十六

　　　　三藏法师玄奘奉　诏译

　　第八那伽室利分

　　如是我闻。一时薄伽梵。在室罗筏。住誓多林给孤独园。为诸大众宣扬正法。尔时妙吉祥菩萨摩诃萨。于日初分著衣持钵。渐次将入室罗筏城。时有菩萨名龙吉祥。见已问言。尊何所往。妙吉祥曰。我欲入此室罗筏城巡行乞食。为欲利乐多众生故。哀愍世间大众生故。利益安乐诸天人故。龙吉祥言。唯然尊者。今于食想犹未破耶。妙吉祥曰。吾于食想都不见有知何所破。所以者何。以一切法本性空寂犹若虚空。无坏无断我何能破。诸天魔梵世间沙门婆罗门等亦不能破。所以者何。诸法自性等虚空界毕竟皆空。不可动摇无能破者。又一切法如太虚空。无有天魔梵沙门等诸有情类可能摄受。所以者何。以一切法性远离故非所摄受。龙吉祥言。若如所说。云何菩萨与魔战诤。妙吉祥曰。菩萨未尝与击大鼓魔军战诤。菩萨尔时亦不见法有少真实可依入定。所以者何。菩萨见彼虽击鼓等而无怖畏。譬如幻师幻作怨敌。虽现扰恼而不生怖。如是菩萨知法性空皆如幻等都无怖畏。若时菩萨有怖畏者。非天人等所应供养。然诸菩萨解空无怖。堪为一切真净福田。龙吉祥言。颇有能证菩提者不。妙吉祥曰。亦有能证。龙吉祥言。谁为证者。妙吉祥曰。若无名姓施设语言彼为能证。龙吉祥言。彼既如是云何能证。妙吉祥曰。彼心无生不念菩提及菩提座。亦不愍念一切有情。以无表心无见心等。能证无上正等菩提。龙吉祥言。若尔尊者以何心等当得菩提。妙吉祥曰。我无所趣亦非能趣都无所学。非我当来诣菩提树坐金刚座证大菩提转妙法轮拔济生死。所以者何。诸法无动不可破坏不可摄受毕竟空寂。我以如是非趣心等当得菩提。龙吉祥言。尊者所说皆依胜义。令诸有情信解是法解脱烦恼。若诸有情烦恼解脱。便能毕竟破魔罥网。妙吉祥曰。魔之罥网不可破坏。所以者何。魔者不异菩提增语。何以故。魔及魔军性俱非有都不可得。是故我说魔者不异菩提增语。龙吉祥言。菩提何谓。妙吉祥曰。言菩提者遍诸时处一切法中。譬如虚空都无障碍于时处法无所不在。菩提亦尔无障碍故遍在一切时处法中。如是菩提最为无上。仁今欲证何等菩提。龙吉祥言。欲证无上。妙吉祥曰。汝今应止无上菩提非可证法。汝欲证者便行戏论。何以故。无上菩提离相寂灭。仁今欲取成戏论故。譬如有人作如是说。我令幻士坐菩提座。证幻无上正等菩提。如是所言极成戏论。以诸幻士尚不可得。岂令能证幻大菩提。幻于幻法非合非散。无取无舍自性俱空。诸佛世尊说一切法不可分别皆如幻事。汝今欲证无上菩提。岂不便成分别幻法。然一切法皆不可取亦不可舍。无成无坏。非法于法能有造作及有灭坏。无法于法能有和合及有别离。所以者何。以一切法非合非散自性皆空。离我我所等虚空界。无说无示无赞无毁。无高无下无损无益。不可想像不可戏论。本性虚寂皆毕竟空。如幻如梦无对无比。宁可于彼起分别心。龙吉祥言。善哉尊者。我今由此定得菩提。何以故。由尊为我说深法故。妙吉祥曰。吾于今者曾未为汝有所宣说若显若密若深若浅。云何令汝能得菩提。所以者何。诸法自性皆不可说。汝谓我说甚深法者为行戏论。然我实非能说法者。诸法自性亦不可说。如有人言我能辩说幻士识相。谓诸幻士识有如是如是差别。彼由此说害自实言。所以者何。夫幻士者尚非所识况有识相。汝今谓我说甚深法令汝证得无上菩提亦复如是。以一切法皆如幻事。毕竟性空尚不可知况有宣说尔时无能胜菩萨摩诃萨来至其所。闻已赞言。善哉善哉。正士大士。能共辩说甚深法门。时妙吉祥诘无能胜言。正士大士为说何法。夫为菩萨不作是念。我是菩萨正士大士。能为有情说甚深法。作是念者便行戏论。又无能胜。颇有谷响自性实有能发语言。生闻者识诠诸法不。时无能胜答曰。不也妙吉祥言。如是诸法一切非实。皆如谷响无名无相无所取著。于斯有执便行戏论。若行戏论流转生死。彼于如响一切法中。不如实知起诸乖诤。乖诤起故心则动摇。心动摇时多诸迷谬。迷谬增故诸趣轮回。是故世尊。亲于昼夜教诫教授诸苾刍言。汝等苾刍勿行戏论。于我所说寂灭法中。常应思惟审谛观察精勤修习无得法忍。如是能寂大圣法王。说诸法空本性寂静。无染无得无所依住。能如实知解脱生死。定当证得菩提涅槃。时龙吉祥。闻是语已因即复问妙吉祥言。尊者从何生死解脱。妙吉祥曰。仁谓如来从何生死而得解脱。十力世尊常说过去未来现在为生死法。龙吉祥言。世尊。岂不说一切法皆如幻化。既尔有情应本已证无上菩提宁有生死。所以者何。尊者亦说诸法非实皆如幻化。妙吉祥曰。我从昔来于法性相。曾未宣说亦不分别取著造作。所以者何。诸法性相不可表示不可分别不可取著不可造作。一切有情设能如实了达诸法皆如幻化。应本已证无上菩提。然由有情于一切法。不能通达皆如幻化故。于诸趣生死轮回。如工幻师随依何物。幻作种种所幻化事。所谓世间天魔梵释沙门梵志诸龙药叉阿素洛等人非人众。诸愚痴类迷执实有。智者幻师知无实性。但有种种虚妄相现。如是诸法虽如幻化。而有情类愚痴不了。非有谓有无常计常。于诸法中种种分别。或分别色或分别心。有为无为有漏无漏如是等类种种分别。由此分别于诸法中。不如实知皆如幻化。由不知故生死轮回。设诸有情于一切法如实了知皆如幻化。则于佛法不复增长。所以者何。诸有情类本来皆有。诸佛妙法一切已有。无退佛智故。诸有情咸可安立。于佛妙法觉慧无动知法性空。无名无相无依无住。无取无执无碍无著犹如虚空。无阿赖耶无尼延底。无上寂静最极寂静。无生无灭无染无净。无成无坏非有非无。由此于中成甚深忍。常不远离诸佛妙法。所以者何。诸佛妙法离性离相。不可施设不可宣说不可表示。遍有情类犹若虚空。时龙吉祥闻甚深法欢喜踊跃。赞妙吉祥。善哉善哉。尊者所说。甚深微妙不可思议。说诸有情常不远离诸佛妙法谁能信解。妙吉祥曰。诸佛真子皆能信解。谓随信行若随法行若第八若预流若一来若不还若阿罗汉若诸独觉若诸菩萨已得不退。于诸白法无动无转。已善安住毕竟空法无所得法能深信解。所以者何。是诸菩萨妙菩提座已现在前。能对世间天魔梵释沙门梵志阿素洛等人非人前大师子吼。我于此座结跏趺坐。乃至未得无上菩提。终不中间暂解斯坐。何以故。是诸菩萨已善安住毕竟空法无所得法不可动故。譬如帝杙极善安固。诸牛王等不能动摇。如是菩萨已善安住毕竟空法无所得法。一切有情不能倾动令离觉所觉及菩提座处。
　　龙吉祥言。觉所觉处菩提座处何所谓耶。时妙吉祥还诘彼曰。云何名为如来变化。云何如来变化之处云何如来变化所依。云何如来变化证法。由此说为如来变化说法示导。龙吉祥言。我尚不见有实如来。况当见有如来变化及变化处变化所依变化证法。由此可说如来变化说法示导。妙吉祥曰。善哉善哉。所说所知甚为如理。汝已起证于一切法无所得忍能作是说。觉所觉等应知亦然。龙吉祥言。非一切法无所得忍有起有坏。所以者何。以一切法空无自性。自相亦空如是诸法。无相无对无色无见与虚空等。云何得起于一切法无所得忍。若一切法无所得忍有可起义。则谷响忍。若光影忍。若聚沫忍。若浮泡忍。若阳焰忍。若芭蕉忍。若幻事忍。若梦境忍。若变化忍。若镜像忍。若寻香城忍。若虚空界忍应有起义。所以者何。虚空等忍有起义者必无是处。若菩萨摩诃萨闻如是法。不惊不怖无惑无疑心不沉没。即是菩萨无上法忍。妙吉祥言。诸菩萨众无得法忍岂无差别。龙吉祥曰。若菩萨众于少分法有执著者。是则名为行有所得。若诸菩萨作是念言。我于甚深皆能解了是则名为行有所得。若诸菩萨作是念言。我是成就甚深忍者是则名为行有所得。若诸菩萨作是念言。我于甚深悉能信受是则名为行有所得。若诸菩萨作是念言。我于诸义悉能解了是则名为行有所得。若诸菩萨作是念言。我于诸法悉能觉了是则名为行有所得。若诸菩萨作是念言。我能解了诸法本性是则名为行有所得。若诸菩萨作是念言。我能修行诸菩萨道是则名为行有所得。若诸菩萨作是念言。我能严净种种佛土是则名为行有所得。若诸菩萨作是念言。我能成熟诸有情类是则名为行有所得。若诸菩萨作是念言。我于菩提决定当证是则名为行有所得。若诸菩萨作是念言。我定能转无上法轮是则名为行有所得。若诸菩萨作是念言。我能济拔诸有情类是则名为行有所得。若诸菩萨作是念言。我有所行我有所证是则名为行有所得。若诸菩萨作是念言。我能修行布施净戒安忍精进静虑般若波罗蜜多是则名为行有所得。若诸菩萨作是念言。我能修行四念住等三十七种菩提分法是则名为行有所得。若诸菩萨作是念言。我能修行静虑无量等持等至陀罗尼门是则名为行有所得。若诸菩萨作是念言。我能趣证如来十力四无所畏四无碍解大慈大悲大喜大舍并十八佛不共法等无量无边诸佛妙法是则名为行有所得。菩萨不行有所得故。无得法忍非有差别。妙吉祥言。若尔菩萨云何修学趣菩提行。龙吉祥曰。若菩萨众于诸法中无所取著。是为修学趣菩提行。若菩萨众于诸法中无所恃怙。是为修学趣菩提行。若菩萨众现观诸法依托众缘空无自性离我我所是为修学趣菩提行。若菩萨众虽有所行而无行想。是为修学趣菩提行。妙吉祥言。如是如是诚如所说。如人梦中虽谓游止种种方所。而无去来行住坐卧。亦无真实游止处所。菩萨亦尔虽住寤时。有所修行而无行想。观所行行本性皆空。于诸法中无所取著。达一切法无状无相。无阿赖耶无尼延底。与虚空等本性空寂。若诸菩萨能如是行。无所执取离诸戏论。是天人等真净福田。堪受世间恭敬供养。
　　尔时龙吉祥菩萨摩诃萨闻是语已。欢喜踊跃而作是言。唯然尊者。我今欲往室罗筏城。为有情故巡行乞食。妙吉祥曰。随汝意往。然于行时。勿得举足勿得下足。勿屈勿伸勿起于心。勿兴戏论。勿生路想。勿生城邑聚落之想。勿生小大男女之想。勿生街巷园林舍宅户牖等想。所以者何。菩提远离诸所有想。无高无下无卷无舒。心绝动摇言亡戏论无有数量。是为菩萨所趣菩提。仁今若能如是行者。随意所往而行乞食。时龙吉祥。既承教授教诫威力入海喻定。譬如大海其水广深。盈满湛然丰诸珍宝。含育种种水族生命。如是此定威力广深。神用难思三业安静。具功德宝摄养含识。时有菩萨。名曰善思。为欲令彼速出定故。设大加行触动其身。虽令三千大千世界诸山大地六反变动。而龙吉祥身心宴寂。安固不动如妙高山。所以者何。彼由此定令身语意安住无动。后从定起雨诸香花。向誓多林曲躬合掌。至诚恭敬而作是言。归命如来应正等觉。所证所说无不甚深。自性皆空无染无得。能令闻者获斯胜定。善思菩萨便问彼言。仁在定中觉地动不。龙吉祥曰。善思当知。若诸身心有动转者。见大地等亦有倾摇。诸佛世尊不退菩萨及大独觉大阿罗汉。身心安静远离动摇。于诸法中不见不觉有动有转有倾有摇。所以者何。以常安住无动无转无倾摇法。谓空无相无愿寂静证相。本空性远离法。由住此法身心无动时妙吉祥见闻此已。欢喜赞叹。龙吉祥言。善哉善哉。能成是事。今者随意入城乞食。龙吉祥曰。我今已证海喻胜定无上法食。于诸段食不复希求。我今唯求布施净戒安忍精进静虑般若方便善巧妙愿力智波罗蜜多及余无边菩萨胜行。疾证无上正等菩提。转妙法轮拔有情类生死大苦。令住究竟清净涅槃。我今欣求弃舍诸行。不欲资养杂秽身心。今我由尊真净善友哀愍。我力证获胜定。我今顶礼殊妙吉祥。无边吉祥。勇猛吉祥。广大吉祥。妙法吉祥。胜慧吉祥。难思吉祥。大仙善友。真净善友。妙吉祥言。善哉仁者。能得如是海喻胜定。了达诸法如响如像如梦如幻。如阳焰如光影。如变化事如寻香城。汝今应求如来十力四无所畏四无碍解大慈大悲大喜大舍并十八佛不共法等无量无边无上法食。用自资益解脱法身。一切如来应正等觉。皆由此食能经无量无数无边不可思议殑伽沙等大劫而住。所以者何。如是法食无漏无系。能永解脱执著世间不出离法。亦能永灭一切憍慢。无阿赖耶无尼延底。无诸戏论本性空寂。一切菩萨摩诃萨众皆希此食汝亦当求。勿求世间下劣法食。龙吉祥曰。我今听尊所赞如斯无上法食已为充足况得食耶。我若当来得斯法食。即以无食而为方便。自充足已复持充足一切有情。妙吉祥言。汝能充足虚空界不。答曰不能。妙吉祥言。汝能充足响像梦幻阳焰光影诸变化事寻香城不。答曰不能。妙吉祥言。汝颇能以众流充足诸大海不。答曰不能。妙吉祥言。诸法亦尔云何汝欲充足一切。汝欲一切皆充足者。则欲充足太虚空界。亦欲充足响像梦等。亦欲充足一切大海。亦欲充足一切法空无相无愿无造无作无生无灭。亦欲充足远离寂静离染涅槃毕竟解脱。亦欲充足无色无见无对一相与虚空等。不可执取真如法界。龙吉祥言。如尊所说食及食者无不皆空。则诸有情应不资食。妙吉祥曰。如是如是。一切有情皆不资食。设佛化为殑伽沙等诸有情类无不须食。汝令谁造尔所食耶。龙吉祥言。化无所食何假为造。妙吉祥曰。法及有情皆如幻化。是故一切无资食者。若诸有情不能如实了达诸法皆如幻化。则于诸趣生死轮回。虚妄执为有所资持。然彼资持都不可得。如实观察法及有情。自性俱空无少真实。则于诸食无所资持。龙吉祥言。我今欲住断除饥渴。妙吉祥曰。饥渴尚无何有能断。譬如幻士作如是言。我今欲求阳焰中水断除饥渴汝今亦然。所以者何。以一切法皆如阳焰。一切有情皆如幻士。云何欲住断除饥渴。虚妄分别所作法中。能断所断俱不可得。既无饥渴除断者谁。诸法本来自性充足都无饥渴何所除断。愚夫于此不如实知。谓我饥渴欲求除断。诸有智者能如实知饥渴本无不求除断。既能了达诸法性空。不复轮回生死诸趣。远离戏论无所分别。于一切法住无所住。无依无染无入无出。毕竟解脱分别永无。龙吉祥言。如如尊者说诸法要。如是如是。法界出现。妙吉祥曰。非真法界有出有没有屈有伸。所以者何。真法界者离相寂然无出无没。不可分别不可戏论。无依无住无取无舍。无动无转无染无净。如虚空界无动无转。无取无舍无依无住。不可戏论不可分别无出无没。诸法亦尔自相本空。性亦非有相不可得。若诸法相有可得者。已般涅槃佛应可得故。一切法无阿赖耶无尼延底。无色无见无对无相本来寂灭是故诸佛如殑伽沙。虽已般涅槃而无一法灭。谓无色蕴灭及受想行识蕴灭。亦无眼处灭及耳鼻舌身意处灭。亦无色处灭及声香味触法处灭。亦无眼界灭及耳鼻舌身意界灭。亦无色界灭及声香味触法界灭。亦无眼识界灭及耳鼻舌身意识界灭。亦无眼触灭及耳鼻舌身意触灭。亦无眼触为缘所生诸受灭及耳鼻舌身意触为缘所生诸受灭。亦无地界灭及水火风空识界灭。如是诸佛虽般涅槃。而无一法般涅槃者。诸有欲令般涅槃位有法灭者。则为欲令太虚空界彼位亦灭。所以者何。一切法性本来寂灭。自性寂静最极寂静不可更灭。诸愚夫类不如实知般涅槃时方起灭想。谓我我所今时乃灭。彼由执著我及有情广说乃至知者见者。及由执有无自性法。般涅槃时一切永灭。我说彼类皆不能解脱生老病死愁叹苦忧恼。所以者何。彼愚痴类于法本性不知不觉。由不知觉法本性故。与佛世尊及大弟子不退菩萨。于甚深法有深信解。恒乐受行无所得行。于过去佛多种善根。有大神通具大势力。真净商主无上天仙。常有违诤以违诤故。彼诸愚夫长夜沉沦不净臭秽。一切贤圣咸远避之。智者共诃鄙恶生死。如近城邑村落粪壤。如如昼夜人畜往来。如是如是。增长不净可恶臭秽便利等物。如是愚夫于法本性不能觉了。增长极恶生臭烂臭不净生死圣贤诃毁智者远离。我说彼类不能解脱生老病等种种过患。时龙吉祥问言。尊者。云何于法能如实知。妙吉祥曰。诸有能以无分别心。随顺远离趣向远离临至远离。如是于法能如实知。龙吉祥言。谁于幻事而能远离。妙吉祥曰。即此能于幻事远离。
　　尔时善现来到其所。言二大士何所谈论。时妙吉祥。诘言大德。今说何法名为大士。我等不见有少实法可名大士而共谈论。大圣法王亦未曾说有少实法名大士者。诸法如响皆非真实。其响岂能有所谈论。具寿善现闻是语已。入无所得三摩地门。经须臾间还从定起。合掌恭敬向誓多林作如是言。我今归佛所证所说。无不甚深微妙寂静。难见难觉非所寻思超寻思境。永害执取。断诸缠缚。如是妙法不可思议。令诸有情闻获利乐。若诸菩萨已得不退。曼殊室利而为上首。乃至或有最初发心趣大菩提诸菩萨众。皆共于此甚深法中。展转相亲作斯谈论。妙吉祥曰。大德当知。此中无亲无不亲者。亦无迷谬不迷谬者。又无展转共谈论事。所以者何。无有少法能与少法为亲怨等。何以故。以一切法无所有故。具寿善现复言。向者见二大士共论深法。云何而言无谈论事。妙吉祥曰。大德。颇闻幻士梦境响像阳焰光影变化及寻香城展转共论深法义不。答言不也。妙吉祥言。诸法如幻梦境响等。云何可言见共谈论。岂有幻士闻化佛说甚深法义信解受持取相思惟名身等事。尔时善现闻是语已。于此方所便入灭定。时舍利子来至其处。问妙吉祥。大士颇知。善现今者入何等定。妙吉祥言。唯舍利子。大德善现不违少法。由此常入不违法定。无所住定。无依法定。无执藏定。害执藏定。非住此中有言有说有来有往有住有卧。何以故。大德善现。信解诸法自性皆空不可得故。时舍利子。复问诸法以何为性。妙吉祥言。诸法皆以无性为性。如是无性亦不可得。善现。尔时便从定起。妙吉祥曰。食时将至宜速入城巡行乞食。善现对曰。大士当知我今不复入城乞食。所以者何。我已远离一切城邑村落等想。亦已远离诸色声香味触法想。妙吉祥曰。大德善现。若已远离一切想者。云何现有游履往来。善现诘言。如来变化云何现有色受想行识等诸法。云何现有游履往来屈伸顾视。妙吉祥曰。善哉善哉。大德善现。佛之真子是故如来常说。善现。得无诤住最为第一。复言大德。且止斯事我欲入城巡行乞食。饭食事讫诣如来所。我当奉请令诸大德。设希有食令获善利。舍利子言。大士今者欲为我辈设何等食。妙吉祥曰。大德我今所设食者。不可分段。不可吞咽。非香味触。非三界摄。亦非不系。大德当知。如是妙食是如来食非余食也。舍利子言。今我等辈闻大士说希有食名悉已饱满况当得食。妙吉祥曰。我此食者。肉天慧眼皆不能见。尔时善现及舍利子。闻如是语俱入灭定。时善思菩萨问妙吉祥言。今二上人食何等食入何等定。妙吉祥言。此二尊者食无漏食。入无所依无杂染定。诸食此食住此定者。毕竟不复食三界食。
　　尔时善现及舍利子俱从定起。与妙吉祥及诸菩萨声闻等众。互相庆慰各各入城。随意所往巡行乞食。具寿善现随入一家空静之所默然而住。有近事女见已问言。大德住斯为何所欲。善现报曰。姊妹当知。为乞食故我来住此。近事女言。圣者善现。今于食想未遍知耶。善现报言。我从本际所有食想皆已遍知。所以者何。一切食想前中后际皆自然空。近事女言。唯然圣者应自伸手我当奉食。具寿善现便伸其手。近事女言。圣者善现阿罗汉手今此是耶。善现报言。阿罗汉手非所能见亦不可伸。譬如幻士问幻士曰。何等名为幻士之手。吾今欲见请为伸之。姊妹当知。彼幻士手颇有能见及可伸耶。近事女言。不也大德。善现报曰。如是姊妹。佛说一切如幻皆空故。不可言阿罗汉手实有可见及有可伸时彼女人闻如是说。寻即不见善现之手。遂经淹久不得施食。欲置钵中钵复不现。彼近事女。绕善现身循环觅手竟不能得。瞬息之间身亦不现。即便恭敬赞善现言。善哉善哉。圣者圣者。乃能如是身亦不住相亦不现实为希有。是故如来常说善现得无诤住最为第一。时近事女即于是处。永断我见获预流果。具寿善现便现其身。赞言。善哉善哉姊妹。遂能如是成丈夫业。尔时女人踊跃欢喜。以所持食奉施善现。善现受已出还食之。时妙吉祥与诸菩萨声闻等众。各饭食已俱诣佛所。顶礼双足右绕三匝退坐一面。以如上事具白世尊。尔时如来闻其所述。即便赞曰。善哉善哉。汝等乃能成斯胜事。当知皆是佛之神力。具寿善现。亦以所经化近事女得初果事以白于佛。尔时世尊亦赞叹彼善巧方便。时妙吉祥谓善现曰。彼近事女所断我见即非我见。是故如来说名我见。如是大德。诸有发趣菩萨乘者。于一切法应知应见应深信解。云何信解。谓如其法不住于想。所以者何。大德善现。夫法想者即非法想。是故如来说名法想。大德当知若菩萨摩诃萨无数世界成满七宝持用布施。有善男子善女人等。于此般若波罗蜜多。乃至受持一四句颂。为他开示无开示想。是善男子善女人等。所获福聚甚多于前。尔时世尊。而说颂曰。
　　如星翳灯幻　　露泡梦电云
　　于一切有为　　应作如是观

　　时薄伽梵说是经已。一切菩萨及诸苾刍。世间天人阿素洛等一切众会。闻佛所说皆大欢喜信受奉行。

　　　　大般若波罗蜜多经卷第五百七十六


  大般若波罗蜜多经
　　




　　　　大般若经第九会能断金刚分


　　序

　　　　西明寺沙门玄则撰

　　窃寻浩汗其源者。必总灵怪之储。纷纠其峰者。自动郁冥之观。况冲照倬存。逸韵遐举。规真附体。纽玄立极。根大衍于初会。革小成于后心。蓄灵蕴福。信哉宜矣。故其承闲语要。三问桀其摽。节理情涂。两如肃其致。穷非想以布想。弘不济之大勋。摄众度以檀度。励无行之广德愿侔皦日。挌虚空而未量。信异随风。泛声香而不住。忘法身于相好。岂见如来。分刹土于微尘。谁为世界。河沙数非多之多福。山王比非大之大身。法性绝言。谓有说而便谤。菩提离取。知无授而乃成。皆所以拂霭疑津。剪萌心迳。赏触类而不极。吝缘情而必尽。然金刚之锐。偿二物之可销。对除之猛。虽一念其无挂。词必举凡。故率言每约。理好钩赜。故属意多迷。前圣由之著论。后贤所以殷学。非直有缘振旦。实亦见重昌期。广略二本。前后五译。无新无故。逾练逾明。然经卷所在。则为有佛。故受持之迹。其验若神。传之物听。具如别录。尔其刷荡二边。彰明九观。云飘丝鬓。愁含变灭之影。电转珠目。荣迁倏忽之光。星夜编而晓落。则邪见难保。露阴泫而阳晞。则危蕴方促。以有为之若此。加无相之如彼。宁不荷付嘱之。遥恩躬受行之美证矣。

　　　　大般若波罗蜜多经卷第五百七十七

　　　　三藏法师玄奘奉　诏译

　　第九能断金刚分

　　如是我闻。一时薄伽梵。在室罗筏。住誓多林给孤独园。与大苾刍众千二百五十人俱。尔时世尊于日初分。整理裳服执持衣钵。入室罗筏大城乞食。时薄伽梵于其城中行乞食已出还本处。饭食讫收衣钵洗足已。于食后时敷如常座结跏趺坐。端身正愿住对面念。时诸苾刍来诣佛所。到已顶礼世尊双足。右绕三匝退坐一面。具寿善现亦于如是众会中坐。
　　尔时众中具寿善现从座而起偏袒一肩。右膝著地合掌恭敬而白佛言。希有世尊乃至如来应正等觉。能以最胜摄受。摄受诸菩萨摩诃萨乃至如来应正等觉。能以最胜付嘱。付嘱诸菩萨摩诃萨。世尊。诸有发趣菩萨乘者。应云何住。云何修行。云何摄伏其心。作是语已。
　　尔时世尊告具寿善现曰。善哉善哉。善现。如是如是。如汝所说。乃至如来应正等觉。能以最胜摄受。摄受诸菩萨摩诃萨乃至如来应正等觉。能以最胜付嘱。付嘱诸菩萨摩诃萨。是故善现。汝应谛听极善作意。吾当为汝分别解说。诸有发趣菩萨乘者。应如是住。如是修行。如是摄伏其心。具寿善现白佛言。如是如是世尊。愿乐欲闻。佛言善现。诸有发趣菩萨乘者。应当发趣如是之心。所有诸有情。有情摄所摄。若卵生若胎生。若湿生若化生。若有色若无色。若有想若无想。若非有想非无想。乃至有情界。施设所施设。如是一切。我当皆令于无余依妙涅槃界而般涅槃。虽度如是无量有情令灭度已。而无有情得灭度者。何以故。善现。若诸菩萨摩诃萨有情想转不应说名菩萨摩诃萨。所以者何。善现。若诸菩萨摩诃萨不应说言有情想转。如是命者想。士夫想。补特伽罗想。意生想。摩纳婆想。作者想。受者想转当知亦尔。何以故。善现。无有少法名为发趣菩萨乘者。
　　复次善现。若菩萨摩诃萨不住于事应行布施。都无所住应行布施。不住于色应行布施。不住声香味触法应行布施。善现。如是菩萨摩诃萨如不住相想应行布施。何以故。善现。若菩萨摩诃萨都无所住而行布施。其福德聚不可取量。佛告善现。于汝意云何。东方虚空可取量不。善现答言。不也世尊。善现如是南西北方四维上下。周遍十方一切世界虚空可取量不。善现答言。不也世尊。佛言善现。如是如是。若菩萨摩诃萨都无所住而行布施。其福德聚不可取量亦复如是。善现。菩萨如是如不住相想应行布施。
　　佛告善现。于汝意云何。可以诸相具足观如来不。善现答言。不也世尊。不应以诸相具足观于如来。何以故。如来说诸相具足即非诸相具足。说是语已佛复告具寿善现言。善现。乃至诸相具足皆是虚妄。乃至非相具足皆非虚妄。如是以相非相应观如来。说是语已。具寿善现复白佛言。世尊。颇有有情。于当来世后时后分后五百岁正法将灭时分转时。闻说如是色经典句生实想不。佛告善现。勿作是说。颇有有情于当来世后时后分后五百岁。正法将灭时分转时。闻说如是色经典句生实想不。然复善现。有菩萨摩诃萨于当来世后时后分后五百岁。正法将灭时分转时。具足尸罗具德具慧。复次善现。彼菩萨摩诃萨非于一佛所承事供养。非于一佛所种诸善根。然复善现。彼菩萨摩诃萨于其非一百千佛所承事供养。于其非一百千佛所种诸善根乃能闻说如是色经典句。当得一净信心。善现。如来以其佛智悉已知彼。如来以其佛眼悉已见彼。善现。如来悉已觉彼。一切有情当生无量无数福聚。当摄无量无数福聚。何以故。善现。彼菩萨摩诃萨。无我想转无有情想。无命者想。无士夫想。无补特伽罗想。无意生想。无摩纳婆想。无作者想。无受者想转。善现。彼菩萨摩诃萨无法想转无非法想转。无想转亦无非想转。所以者何。善现。若菩萨摩诃萨有法想转。彼即应有我执。有情执。命者执。补特伽罗等执。若有非法想转。彼亦应有我执。有情执。命者执。补特伽罗等执。何以故。善现。不应取法不应取非法。是故如来密意而说筏喻法门。诸有智者法尚应断何况非法。
　　佛复告具寿善现言。善现。于汝意云何。颇有少法如来应正等觉证得阿耨多罗三藐三菩提耶。颇有少法如来应正等觉是所说耶。善现答言。世尊。如我解佛所说义者。无有少法如来应正等觉证得阿耨多罗三藐三菩提。亦无有少法是如来应正等觉所说。何以故。世尊。如来应正等觉。所证所说所思惟法。皆不可取不可宣说非法非非法。何以故。以诸贤圣补特伽罗皆是无为之所显故。
　　佛告善现。于汝意云何。若善男子或善女人。以此三千大千世界盛满七宝持用布施。是善男子或善女人。由此因缘所生福聚宁为多不。善现答言。甚多世尊。甚多善逝。是善男子或善女人。由此因缘所生福聚其量甚多。何以故。世尊。福德聚福德聚者。如来说为非福德聚。是故如来说名福德聚福德聚佛复告善现言。善现。若善男子或善女人。以此三千大千世界盛满七宝持用布施。若善男子或善女人。于此法门乃至四句伽陀。受持读诵究竟通利。及广为他宣说开示如理作意。由是因缘所生福聚。甚多于前无量无数。何以故。一切如来应正等觉阿耨多罗三藐三菩提皆从此经出。诸佛世尊。皆从此经生。所以者何。善现。诸佛法诸佛法者。如来说为非诸佛法。是故如来说名诸佛法诸佛法。佛告善现。于汝意云何。诸预流者颇作是念。我能证得预流果不。善现答言。不也世尊。诸预流者不作是念。我能证得预流之果。何以故。世尊。诸预流者无少所预故名预流。不预色声香味触法故名预流。世尊。若预流者作如是念。我能证得预流之果。即为执我有情命者士夫补特伽罗等。佛告善现。于汝意云何。诸一来者颇作是念。我能证得一来果不。善现答言。不也世尊。诸一来者不作是念。我能证得一来之果。何以故。世尊。以无少法证一来性故名一来。佛告善现。于汝意云何。诸不还者颇作是念。我能证得不还果不。善现答言。不也世尊。诸不还者不作是念。我能证得不还之果。何以故。世尊以无少法证不还性故名不还。佛告善现。于汝意云何。诸阿罗汉颇作是念。我能证得阿罗汉不。善现答言。不也世尊。诸阿罗汉不作是念。我能证得阿罗汉性。何以故。世尊。以无少法名阿罗汉。由是因缘名阿罗汉。世尊。若阿罗汉作如是念。我能证得阿罗汉性。即为执我有情命者士夫补特伽罗等。所以者何。世尊。如来应正等觉说我得无诤住最为第一。世尊。我虽是阿罗汉永离贪欲。而我未曾作如是念。我得阿罗汉永离贪欲。世尊。我若作如是念。我得阿罗汉永离贪欲者。如来不应记说我言。善现。善男子得无诤住最为第一。以都无所住。是故如来说名无诤住无诤住。
　　佛告善现。于汝意云何。如来昔在然灯如来应正等觉所颇于少法有所取不。善现答言。不也世尊。如来昔在然灯如来应正等觉所都无少法而有所取。佛告善现。若有菩萨作如是言。我当成办佛土功德庄严。如是菩萨非真实语。何以故。善现。佛土功德庄严佛土功德庄严者。如来说非庄严。是故如来说名佛土功德庄严佛土功德庄严。是故善现。菩萨如是都无所住应生其心。不住于色应生其心。不住非色应生其心。不住声香味触法应生其心。不住非声香味触法应生其心。都无所住应生其心。
　　佛告善现。如有士夫具身大身其色自体。假使譬如妙高山王。善现。于汝意云何。彼之自体为广大不。善现答言。彼之自体。广大世尊。广大善逝。何以故。世尊彼之自体如来说非彼体故名自体。非以彼体故名自体。
　　佛告善现。于汝意云何。乃至殑伽河中所有沙数。假使有如是沙等殑伽河。是诸殑伽河沙宁为多不。善现答言。甚多世尊甚多善逝。诸殑伽河尚多无数何况其沙。佛言善现。吾今告汝开觉于汝。假使若善男子或善女人。以妙七宝盛满尔所殑伽河沙等世界。奉施如来应正等觉。善现。于汝意云何。是善男子或善女人。由此因缘所生福聚宁为多不。善现答言。甚多世尊。甚多善逝。是善男子或善女人由此因缘所生福聚其量甚多。佛复告善现。若以七宝盛满尔所沙等世界。奉施如来应正等觉。若善男子或善女人。于此法门乃至四句伽他受持读诵究竟通利。及广为他宣说开示如理作意。由此因缘所生福聚。甚多于前无量无数。
　　复次善现。若地方所于此法门。乃至为他宣说开示四句伽他。此地方所尚为世间诸天及人阿素洛等之所供养如佛灵庙。何况有能于此法门。具足究竟书写受持读诵究竟通利。及广为他宣说开示如理作意。如是有情成就最胜希有功德。此地方所大师所住。或随一一尊重处所。若诸有智同梵行者说是语已。
　　具寿善现复白佛言。世尊。当何名此法门。我当云何奉持。作是语已。佛告善现言。具寿。今此法门。名为能断金刚般若波罗蜜多。如是名字汝当奉持。何以故。善现。如是般若波罗蜜多。如来说为非般若波罗蜜多。是故如来说名般若波罗蜜多。
　　佛告善现。于汝意云何。颇有少法如来可说不。善现答言。不也世尊。无有少法如来可说。佛告善现。乃至三千大千世界大地微尘宁为多不。善现答言。此地微尘甚多世尊。甚多善逝。佛言善现。大地微尘如来说非微尘。是故如来说名大地微尘。诸世界如来说非世界。是故如来说名世界。
　　佛告善现。于汝意云何。应以三十二大士夫相观于如来应正等觉不。善现答言。不也世尊。不应以三十二大士夫相观于如来应正等觉。何以故。世尊。三十二大士夫相如来说为非相。是故如来说名三十二大士夫相。佛复告善现言。假使若有善男子或善女人。于日日分舍施殑伽河沙等自体。如是经殑伽河沙等劫数舍施自体。复有善男子或善女人。于此法门乃至四句伽他。受持读诵究竟通利。及广为他宣说开示如理作意。由是因缘所生福聚甚多于前无量无数。尔时具寿善现。闻法威力悲泣堕泪。俯仰扪泪而白佛言。甚奇希有世尊。最极希有善逝如来今者所说法门。普为发趣最上乘者作诸义利。普为发趣最胜乘者作诸义利。世尊。我昔生智以来未曾得闻如是法门。世尊。若诸有情闻说如是甚深经典生真实想。当知成就最胜希有。何以故。世尊。诸真实想真实想者。如来说为非想。是故如来说名真实想真实想。世尊。我今闻说如是法门。领悟信解未为希有。若诸有情于当来世后时后分后五百岁。正法将灭时分转时。当于如是甚深法门。领悟信解受持读诵究竟通利。及广为他宣说开示如理作意。当知成就最胜希有。何以故。世尊。彼诸有情无我想转。无有情想无命者想无士夫想无补特伽罗想无意生想无摩纳婆想无作者想无受者想转。所以者何。世尊。诸我想即是非想。诸有情想命者想士夫想补特伽罗想意生想摩纳婆想作者想受者想即是非想。何以故。诸佛世尊离一切想。作是语已。
　　尔时世尊。告具寿善现言。如是如是。善现。若诸有情闻说如是甚深经典。不惊不惧无有怖畏。当知成就最胜希有。何以故。善现。如来说最胜波罗蜜多。谓般若波罗蜜多。善现。如来所说最胜波罗蜜多。无量诸佛世尊所共宣说故。名最胜波罗蜜多。如来说最胜波罗蜜多。即非波罗蜜多。是故如来说名最胜波罗蜜多。
　　复次善现。如来说忍辱波罗蜜多。即非波罗蜜多。是故如来说名忍辱波罗蜜多。何以故。善现。我昔过去世曾为羯利王断支节肉。我于尔时都无我想或有情想或命者想或士夫想或补特伽罗想或意生想或摩纳婆想或作者想或受者想。我于尔时都无有想亦非无想。何以故。善现。我于尔时若有我想。即于尔时应有恚想。我于尔时若有有情想命者想士夫想补特伽罗想意生想摩纳婆想作者想受者想即于尔时应有恚想。何以故。善现。我忆过去五百生中。曾为自号忍辱仙人。我于尔时都无我想。无有情想无命者想无士夫想无补特伽罗想无意生想无摩纳婆想无作者想无受者想。我于尔时都无有想亦非无想。是故善现。菩萨摩诃萨远离一切想。应发阿耨多罗三藐三菩提心。不住于色应生其心。不住非色应生其心。不住声香味触法应生其心。不住非声香味触法应生其心。都无所住应生其心。何以故。善现。诸有所住则为非住。是故如来说诸菩萨。应无所住而行布施。不应住色声香味触法而行布施复次善现。菩萨摩诃萨为诸有情作义利故。应当如是弃舍布施。何以故。善现。诸有情想即是非想。一切有情如来即说为非有情。善现。如来是实语者谛语者如语者不异语者。复次善现。如来现前等所证法或所说法或所思法。即于其中非谛非妄。善现。譬如士夫入于闇室都无所见。当知菩萨若堕于事。谓堕于事而行布施亦复如是。善现。譬如明眼士夫过夜晓已日光出时见种种色。当知菩萨不堕于事。谓不堕事而行布施。亦复如是。
　　复次善现。若善男子或善女人。于此法门受持读诵究竟通利。及广为他宣说开示如理作意则为如来。以其佛智悉知是人则为如来。以其佛眼悉见是人则为如来悉觉是人。如是有情一切当生无量福聚。
　　复次善现。假使善男子或善女人。日初时分以殑伽河沙等自体布施。日中时分复以殑伽河沙等自体布施。日后时分亦以殑伽河沙等自体布施。由此异门经于俱胝那庾多百千劫以自体布施。若有闻说如是法门不生诽谤。由此因缘所生福聚。尚多于前无量无数。何况能于如是法门具足毕竟。书写受持读诵究竟通利。及广为他宣说开示如理作意。
　　复次善现。如是法门不可思议不可称量。应当希冀不可思议所感异熟。善现。如来宣说如是法门。为欲饶益趣最上乘诸有情故。为欲饶益趣最胜乘诸有情故。善现。若有于此法门受持读诵究竟通利及广为他宣说开示如理作意。即为如来以其佛智悉知是人。即为如来以其佛眼悉见是人。则为如来悉觉是人。如是有情一切成就无量福聚。皆当成就不可思议不可称量无边福聚。善现。如是一切有情其肩荷担如来无上正等菩提。何以故。善现。如是法门非诸下劣信解有情所能听闻。非诸我见。非诸有情见。非诸命者见。非诸士夫见。非诸补特伽罗见。非诸意生见。非诸摩纳婆见。非诸作者见。非诸受者见。所能听闻。此等若能受持读诵究竟通利。及广为他宣说开示如理作意无有是处。复次善现。若地方所开此经典。此地方所当为世间诸天及人阿素洛等之所供养。礼敬右绕如佛灵庙。
　　复次善现若善男子或善女人。于此经典受持读诵究竟通利。及广为他宣说开示如理作意。若遭轻毁极遭轻毁。所以者何。善现。是诸有情宿生所造诸不净业应感恶趣。以现法中遭轻毁故。宿生所造诸不净业皆悉消尽。当得无上正等菩提。何以故。善现。我忆过去于无数劫复过无数。于然灯如来应正等觉先复过先。曾值八十四俱胝那庾多百千诸佛我皆承事。既承事已皆无违犯。善现。我于如是诸佛世尊皆得承事。既承事已皆无违犯。若诸有情后时后分后五百岁。正法将灭时分转时。于此经典受持读诵究竟通利。及广为他宣说开示如理作意。善现。我先福聚于此福聚。百分计之所不能及。如是千分若百千分。若俱胝百千分。若俱胝那庾多百千分。若数分若计分若算分若喻分。若邬波尼杀昙分亦不能及。善现。我若具说。当于尔时。是善男子或善女人所生福聚。乃至是善男子是善女人所摄福聚。有诸有情则便迷闷心惑狂乱。是故善现。如来宣说如是法门。不可思议不可称量。应当希冀不可思议所感异熟。
　　尔时具寿善现复白佛言。世尊。诸有发趣菩萨乘者。应云何住。云何修行。云何摄伏其心。佛告善现。诸有发趣菩萨乘者。应当发起如是之心。我当皆令一切有情于无余依妙涅槃界而般涅槃。虽度如是一切有情令灭度已。而无有情得灭度者。何以故。善现。若诸菩萨摩诃萨有情想转不应说名菩萨摩诃萨。所以者何。若诸菩萨摩诃萨不应说言有情想转。如是命者想士夫想补特伽罗想意生想摩纳婆想作者想受者想转。当知亦尔。何以故。善现。无有少法名为发趣菩萨乘者。佛告善现。于汝意云何。如来昔于然灯如来应正等觉所。颇有少法能证阿耨多罗三藐三菩提不。作是语已具寿善现白佛言。世尊如我解佛所说义者。如来昔于然灯如来应正等觉所。无有少法能证阿耨多罗三藐三菩提。说是语已佛告具寿善现言。如是如是。善现。如来昔于然灯如来应正等觉所。无有少法能证阿耨多罗三藐三菩提。何以故。善现。如来昔于然灯如来应正等觉所。若有少法能证阿耨多罗三藐三菩提者。然灯如来应正等觉。不应授我记言。汝摩纳婆于当来世。名释迦牟尼如来应正等觉。善现。以如来无有少法能证阿耨多罗三藐三菩提。是故然灯如来应正等觉授我记言汝摩纳婆于当来世名释迦牟尼如来应正等觉。所以者何。善现。言如来者即是真实真如增语。言如来者即是无生法性增语。言如来者即是永断道路增语。言如来者即是毕竟不生增语。何以故。善现。若实无生即最胜义。善现。若如是说如来应正等觉能证阿耨多罗三藐三菩提者。当知此言为不真实。所以者何。善现。由彼谤我起不实执。何以故。善现。无有少法如来应正等觉能证阿耨多罗三藐三菩提。善现。如来现前等所证法。或所说法。或所思法。即于其中非谛非妄。是故如来说一切法皆是佛法。善现。一切法一切法者。如来说非一切法。是故如来说名一切法一切法。
　　佛告善现。譬如士夫具身大身。具寿善现即白佛言。世尊。如来所说士夫具身大身。如来说为非身。是故说名具身大身。佛言善现。如是如是。若诸菩萨作如是言。我当灭度无量有情。是则不应说名菩萨。何以故。善现。颇有少法名菩萨不。善现答言。不也世尊。无有少法名为菩萨。佛告善现。有情有情者。如来说非有情故名有情。是故如来说一切法无有有情。无有命者无有士夫无有补特伽罗等。善现。若诸菩萨作如是言。我当成办佛土功德庄严亦如是说。何以故。善现。佛土功德庄严佛土功德庄严者。如来说非庄严。是故如来说名佛土功德庄严佛土功德庄严。善现。若诸菩萨于无我法无我法深信解者。如来应正等觉说为菩萨菩萨。
　　佛告善现。于汝意云何。如来等现有肉眼不。善现答言。如是世尊。如来等现有肉眼。佛言善现。于汝意云何。如来等现有天眼不。善现答言。如是世尊。如来等现有天眼。佛言善现。于汝意云何。如来等现有慧眼不。善现答言。如是世尊。如来等现有慧眼。佛言善现。于汝意云何。如来等现有法眼不。善现答言。如是世尊。如来等现有法眼。佛言善现。于汝意云何。如来等现有佛眼不。善现答言。如是世尊。如来等现有佛眼。
　　佛告善现。于汝意云何。乃至殑伽河中所有诸沙。如来说是沙不。善现答言。如是世尊。如是善逝。如来说是沙。佛言善现。于汝意云何。乃至殑伽河中所有沙数。假使有如是等殑伽河。乃至是诸殑伽河中所有沙数。假使有如是等世界。是诸世界宁为多不。善现答言。如是世尊。如是善逝。是诸世界其数甚多。佛言善现。乃至尔所诸世界中所有有情。彼诸有情各有种种。其心流注我悉能知。何以故。善现。心流注心流注者。如来说非流注。是故如来说名心流注心流注。所以者何。善现。过去心不可得。未来心不可得。现在心不可得。
　　佛告善现。于汝意云何。若善男子或善女人。以此三千大千世界盛满七宝奉施如来应正等觉。是善男子或善女人。由是因缘所生福聚宁为多不。善现答言。甚多世尊。甚多善逝。佛言善现。如是如是。彼善男子或善女人。由此因缘所生福聚其量甚多。何以故。善现。若有福聚如来不说福聚福聚。佛告善现。于汝意云何。可以色身圆实观如来不。善现答言。不也世尊。不可以色身圆实观于如来。何以故。世尊。色身圆实色身圆实者。如来说非圆实。是故如来说名色身圆实色身圆实佛告善现。于汝意云何。可以诸相具足观如来不。善现答言。不也世尊。不可以诸相具足观于如来。何以故。世尊。诸相具足诸相具足者。如来说为非相具足。是故如来说名诸相具足诸相具足。
　　佛告善现。于汝意云何。如来颇作是念。我当有所说法耶。善现。汝今勿当作如是观。何以故。善现。若言如来有所说法即为谤我。为非善取。何以故。善现。说法说法者。无法可得故名说法。尔时具寿善现白佛言。世尊。于当来世后时后分后五百岁。正法将灭时分转时。颇有有情闻说如是色类法已能深信不。佛言善现。彼非有情非不有情。何以故。善现。一切有情者。如来说非有情故名一切有情。
　　佛告善现。于汝意云何。颇有少法如来应正等觉现证无上正等菩提耶。具寿善现白佛言。世尊。如我解佛所说义者。无有少法如来应正等觉现证无上正等菩提。佛言善现。如是如是。于中少法无有无得故名无上正等菩提。复次善现。是法平等于其中间无不平等故名无上正等菩提。以无我性无有情性无命者性无士夫性无补特伽罗等性平等故名无上正等菩提。一切善法无不现证。一切善法无不妙觉。善现。善法善法者。如来一切说为非法。是故如来说名善法善法。
　　复次善现。若善男子或善女人。集七宝聚量等三千大千世界。其中所有妙高山王持用布施。若善男子或善女人。于此般若波罗蜜多经中乃至四句伽他。受持读诵究竟通利。及广为他宣说开示如理作意。善现。前说福聚于此福聚。百分计之所不能及。如是千分若百千分若俱胝百千分。若俱胝那庾多百千分。若数分若计分若算分若喻分。若乌波尼杀昙分亦不能及。
　　佛告善现。于汝意云何。如来颇作是念。我当度脱诸有情耶。善现。汝今勿当作如是观。何以故。善现。无少有情如来度者。善现。若有有情如来度者。如来即应有其我执有有情执有命者执有士夫执有补特伽罗等执。善现。我等执者如来说为非执。故名我等执。而诸愚夫异生强有此执。善现。愚夫异生者。如来说为非生故名愚夫异生。
　　佛告善现。于汝意云何。可以诸相具足观如来不。善现答言。如我解佛所说义者。不应以诸相具足观于如来。佛言善现。善哉善哉。如是如是。如汝所说。不应以诸相具足观于如来。善现。若以诸相具足观如来者。转轮圣王应是如来。是故不应以诸相具足观于如来。如是应以诸相非相观于如来。尔时世尊而说颂曰。
　　诸以色观我　　以音声寻我
　　彼生履邪断　　不能当见我
　　应观佛法性　　即导师法身
　　法性非所识　　故彼不能了

　　佛告善现。于汝意云何。如来应正等觉以诸相具足现证无上正等觉耶。善现。汝今勿当作如是观。何以故。善现。如来应正等觉不以诸相具足现证无上正等菩提。
　　复次善现。如是发趣菩萨乘者。颇施设少法若坏若断耶。善现。汝今勿当作如是观。诸有发趣菩萨乘者。终不施设少法若坏若断复次善现。若善男子或善女人。以殑伽河沙等世界盛满七宝奉施如来应正等觉。若有菩萨于诸无我无生法中获得堪忍。由是因缘所生福聚甚多于彼。
　　复次善现。菩萨不应摄受福聚。具寿善现即白佛言。世尊。云何菩萨不应摄受福聚。佛言善现。所应摄受不应摄受。是故说名所应摄受。
　　复次善现。若有说言如来若去若来若住若坐若卧。是人不解我所说义。何以故。善现。言如来者即是真实真如增语。都无所去无所从来故名如来应正等觉。
　　复次善现。若善男子或善女人。乃至三千大千世界大地极微尘量等世界。即以如是无数世界色像为墨如极微聚。善现。于汝意云何。是极微聚宁为多不。善现答言。是极微聚。甚多世尊甚多善逝。何以故。世尊。若极微聚是实有者。佛不应说为极微聚。所以者何。如来说极微聚即为非聚故名极微聚。如来说三千大千世界即非世界故名三千大千世界。何以故。世尊。若世界是实有者即为一合执。如来说一合执即为非执故名一合执。佛言善现。此一合执不可言说不可戏论。然彼一切愚夫异生强执是法。何以故。善现。若作是言。如来宣说我见有情见命者见士夫见补特伽罗见意生见摩纳婆见作者见受者见。于汝意云何。如是所说为正语不。善现答言。不也世尊。不也善逝。如是所说非为正语。所以者何。如来所说我见有情见命者见士夫见补特伽罗见意生见摩纳婆见作者见受者见即为非见故名我见乃至受者见。佛告善现。诸有发趣菩萨乘者。于一切法应如是知。应如是见。应如是信解。如是不住法想。何以故。善现。法想法想者。如来说为非想。是故如来说名法想法想。
  </div>
  <div class="pagination">
   <a href="大般若波罗蜜多经_page119.html">
    上一页
   </a>
   <span>
    ...
   </span>
   <a href="大般若波罗蜜多经_page115.html">
    115
   </a>
   <a href="大般若波罗蜜多经_page116.html">
    116
   </a>
   <a href="大般若波罗蜜多经_page117.html">
    117
   </a>
   <a href="大般若波罗蜜多经_page118.html">
    118
   </a>
   <a href="大般若波罗蜜多经_page119.html">
    119
   </a>
   <span class="current-page">
    120
   </span>
   <a href="大般若波罗蜜多经_page121.html">
    121
   </a>
   <a href="大般若波罗蜜多经_page122.html">
    122
   </a>
   <a href="大般若波罗蜜多经_page123.html">
    123
   </a>
   <a href="大般若波罗蜜多经_page124.html">
    124
   </a>
   <a href="大般若波罗蜜多经_page125.html">
    125
   </a>
   <span>
    ...
   </span>
   <a href="大般若波罗蜜多经_page121.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
