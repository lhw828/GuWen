<!DOCTYPE html>
<html>
<head>
    <meta charset="UTF-8">
    <title>大般若波罗蜜多经 - 第 84 页/共 126 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大般若波罗蜜多经 - 第 84 页/共 126 页</h1>
    <div class="content">　　尔时具寿善现白佛言。世尊。云何菩萨摩诃萨修行般若波罗蜜多时。住一切法自性空中。引发神通波罗蜜多。诸菩萨摩诃萨住是神通波罗蜜多。能往十方无量殑伽沙等世界。供养诸佛听受正法。于诸佛所种诸善根。佛告善现。若菩萨摩诃萨修行般若波罗蜜多时。遍观十方无量殑伽沙等世界及诸佛众。并所说法自性皆空。唯有世俗假说名字。如是世俗假说名字亦自性空。善现。若十方界及诸佛众并所说法。假说名字自性不空。则所说空应不周遍。以所说空非不周遍故。一切法自性皆空。善现。是菩萨摩诃萨修行般若波罗蜜多时。由遍观空方便善巧。便能引发殊胜神通波罗蜜多。住此神通波罗蜜多。复能引发天眼天耳神境他心宿住随念。及知漏尽殊胜通慧。善现。诸菩萨摩诃萨非离神通波罗蜜多有能自在成熟有情严净佛土证得无上正等菩提。善现。是故神通波罗蜜多是菩提道。诸菩萨摩诃萨皆依此道。求趣无上正等菩提。于求趣时能自圆满一切善法。亦能令他修诸善法。虽作是事而于善法不生执著。所以者何。是菩萨摩诃萨知诸善法自性皆空。非自性空有所执著。若有执著则有爱味。由无执著亦无爱味。自性空中无爱味故。
　　善现。是菩萨摩诃萨修行般若波罗蜜多时住胜神通波罗蜜多。引发天眼清净过人。用是天眼观一切法皆自性空。善现。是菩萨摩诃萨见一切法自性空故。不依法相造作诸业。虽为有情说如是法。而亦不得诸有情相及彼施设。善现。是菩萨摩诃萨以无所得而为方便。引发神通波罗蜜多。用是神通波罗蜜多能作悲愿神通作事。善现。是菩萨摩诃萨用极清净过人天眼。能见十方无量殑伽沙等世界。见已引发神境智通。往彼饶益诸有情类。或以布施波罗蜜多而为饶益。或以净戒安忍精进静虑般若波罗蜜多而为饶益。或以四念住而为饶益。或以四正断四神足五根五力七等觉支八圣道支而为饶益。或以四静虑而为饶益。或以四无量四无色定而为饶益。或以八解脱而为饶益。或以八胜处九次第定十遍处而为饶益。或以声闻法而为饶益。或以独觉法而为饶益。或以菩萨法而为饶益。或以诸佛法而为饶益。善现。是菩萨摩诃萨于十方界。若见有情多悭贪者。深生怜愍说如是法。汝等有情当行布施。诸悭贪者受贫穷苦。由贫穷故无有威德。尚不自益况能益他。是故汝等当勤布施。既自安乐亦安乐他。勿以贫穷互相食啖。俱不解脱诸恶趣苦。善现。是菩萨摩诃萨于十方界。若见有情毁净戒者。深生怜愍说如是法。汝等有情当持净戒。诸破戒者受恶趣苦。破戒之人无有威德。尚不自益况能益他。破戒因缘或生地狱受苦异熟。或生傍生受苦异熟或生鬼界受苦异熟。汝等若堕诸恶趣中受苦异熟。尚不自救况能救他。是故汝等当持净戒。不应容纳破戒之心经刹那顷。况经多时。勿纵自心后生忧悔。善现。是菩萨摩诃萨于十方界。若见有情更相嗔忿。展转结恨互相损恼。深生怜愍说如是法。汝等有情当修安忍。勿相嗔忿结恨相害。诸嗔恨心不顺善法。增长恶法招现衰损。汝等由此嗔恨心故。身坏命终当堕地狱傍生鬼界受诸剧苦。是故汝等不应容纳嗔忿之心经刹那顷。何况令其多时相续。汝等今者应起慈心展转相缘作饶益事。善现。是菩萨摩诃萨于十方界。若见有情懒惰懈怠。深生怜愍说如是法。汝等有情当勤精进。勿于善法懒堕懈怠。诸懈怠者于诸善法及诸胜事皆不能成。汝等由斯当堕地狱傍生鬼界受无量苦。是故汝等不应容纳此懈怠心经刹那顷。何况令其长时相续。善现。是菩萨摩诃萨于十方界。若见有情失念散乱心不寂静。深生怜愍说如是法。汝等有情当修静虑。勿生失念散乱之心。如是之心不顺善法。增长恶法招现衰损。汝等由此身坏命终。当堕地狱傍生鬼界受无量苦。是故汝等不应容纳失念散乱相应之心经刹那顷。何况令其长时相续。善现。是菩萨摩诃萨于十方界。若见有情愚痴恶慧。深生怜愍说如是法。汝等有情当修胜慧勿起恶慧。起恶慧者于诸善趣尚不能往况得解脱。汝等由此恶慧因缘。当堕地狱傍生鬼界受无量苦。是故汝等不应容纳愚痴恶慧相应之心经刹那顷。何况令其长时相续。善现。是菩萨摩诃萨于十方界。若见有情多贪欲者。深生怜愍方便教导令修不净观。若见有情多嗔恚者。深生怜愍方便教导令修慈悲观。若见有情愚痴多者。深生怜愍方便教导令修缘起观。若见有情我慢多者。深生怜愍方便教导令修界分别观。若见有情寻伺多者。深生怜愍方便教导令修持息念观。若见有情行邪道者。深生怜愍方便教导令入正道。谓声闻道或独觉道或如来道。方便为彼说如是法。汝等所执自性皆空。非空法中可有所执。以无所执为空相故。如是善现。诸菩萨摩诃萨修行般若波罗蜜多时。要住神通波罗蜜多。方能自在宣说正法。利益安乐诸有情类。善现。若菩萨摩诃萨远离神通波罗蜜多。不能自在宣说正法。与诸有情作饶益事。善现。如鸟无翅不能自在飞翔虚空远有所至。诸菩萨摩诃萨亦复如是。若无神通波罗蜜多。不能自在宣说正法与诸有情作饶益事。是故善现。诸菩萨摩诃萨修行般若波罗蜜多时。应引发神通波罗蜜多。若引发神通波罗蜜多。则能随意宣说正法。利益安乐诸有情类。善现。是菩萨摩诃萨以最清净过人天眼。遍观十方无量殑伽沙等世界。及观生彼诸有情类。见已引发神境智通。经须臾顷往到彼界。以他心智如实了知彼诸有情心心所法。随其所宜为说法要。谓说布施。或说净戒。或说安忍。或说精进。或说静虑。或说般若。或说四念住。或说四正断四神足五根五力七等觉支八圣道支。或说四静虑。或说四无量四无色定。或说八解脱。或说八胜处九次第定十遍处。或说陀罗尼门。或说三摩地门。或说空解脱门。或说无相无愿解脱门。或说内空。或说外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。或说苦圣谛。或说集灭道圣谛。或说因缘。或说等无间缘所缘缘增上缘。或说从缘所生诸法。或说无明。或说行识名色六处触受爱取有生老死愁叹苦忧恼。或说蕴处界。或说声闻道。或说独觉道。或说菩萨道。或说菩提。或说涅槃。令彼有情闻是法已皆得殊胜利益安乐。善现。是菩萨摩诃萨以最清净过人天耳。能闻一切人非人声。由此天耳能闻十方无量殑伽沙等世界诸佛说法。闻已无倒皆能受持。为诸有情如实宣说。或说布施。或说净戒。或说安忍。或说精进。或说静虑。或说般若。如是乃至或说涅槃。令彼有情闻是法已。皆得殊胜利益安乐。善现。是菩萨摩诃萨以最清净他心智通。如实了知诸有情类心心所法。随其所宜为说法要。谓说布施。或说净戒。或说安忍。或说精进。或说静虑。或说般若。如是乃至或说涅槃。令彼有情闻是法已。皆得殊胜利益安乐。善现。是菩萨摩诃萨以净宿住随念智通。能忆自他诸本生事。由此宿住随念智通。如实念知过去诸佛及弟子众名等差别。若诸有情乐闻过去诸宿住事而得益者。便为宣说诸宿住事。因此方便为说正法。谓说布施。或说净戒。或说安忍。或说精进。或说静虑。或说般若。如是乃至或说涅槃。令彼有情闻是法已。皆得殊胜利益安乐。善现。是菩萨摩诃萨以极迅速神境智通。往到十方无量殑伽沙等世界。亲近供养诸佛世尊。于诸佛所植众德本还归本土。为诸有情宣说他方种种胜事。因斯方便为说正法。谓说布施。或说净戒。或说安忍。或说精进。或说静虑。或说般若。如是乃至或说涅槃。令彼有情闻是法已。皆得殊胜利益安乐。善现。是菩萨摩诃萨以随所得漏尽智通。如实了知诸有情类漏尽未尽。亦如实知漏尽方便。为未尽者宣说法要。谓说布施。或说净戒。或说安忍。或说精进。或说静虑。或说般若。如是乃至或说涅槃。令彼有情闻是法已。皆得殊胜利益安乐。如是善现。诸菩萨摩诃萨修行般若波罗蜜多时。应引发神通波罗蜜多。是菩萨摩诃萨修习神通波罗蜜多得圆满故。随意所乐受种种身。不为苦乐过失所染。如佛化身虽能施作种种事业。而不为彼苦乐过失之所杂染。善现。诸菩萨摩诃萨修行般若波罗蜜多时。应游戏神通波罗蜜多。若游戏神通波罗蜜多。则能成熟有情严净佛土。速证无上正等菩提。善现。若菩萨摩诃萨不成熟有情严净佛土。终不能得所求无上正等菩提。何以故。善现。诸菩萨摩诃萨菩提资粮若未具者。必不能得所求无上正等菩提。

　　　　大般若波罗蜜多经卷第三百九十四



　　　　大般若波罗蜜多经卷第三百十五

　　　　三藏法师玄奘奉　诏译

　　初分净土方便品第七十三之二

　　尔时具寿善现白佛言。世尊。何等名为菩萨摩诃萨菩提资粮。诸菩萨摩诃萨要具如是菩提资粮。乃能证得所求无上正等菩提。佛告善现。一切善法皆是菩萨摩诃萨菩提资粮。诸菩萨摩诃萨要具如是菩提资粮。乃能证得所求无上正等菩提。具寿善现复白佛言。世尊。何等名为一切善法。诸菩萨摩诃萨成就如是诸善法故证得无上正等菩提。佛告善现。诸菩萨摩诃萨从初发心修行布施波罗蜜多。修行净戒安忍精进静虑般若波罗蜜多。于中都无分别执著。谓作是念。此是施等。由此为此而修施等。是三分别执著皆无。知一切法自性空故。由是所修波罗蜜多。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心修行四念住。修行四正断四神足五根五力七等觉支八圣道支。于中都无分别执著。谓作是念。此是四念住等。由此为此而修四念住等。是三分别执著皆无。知一切法自性空故。由是所修四念住等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。于中都无分别执著。谓作是念。此是内空等。由此为此而住内空等。是三分别执著皆无。知一切法自性空故。由是所住内空等能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。安住苦圣谛。安住集灭道圣谛。于中都无分别执著。谓作是念。此是苦圣谛等。由此为此而住苦圣谛等。是三分别执著皆无。知一切法自性空故。由是所住苦圣谛等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行四静虑。修行四无量四无色定。于中都无分别执著。谓作是念。此是四静虑等。由此为此而修四静虑等。是三分别执著皆无。知一切法自性空故。由是所修四静虑等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行八解脱。修行八胜处九次第定十遍处。于中都无分别执著。谓作是念。此是八解脱等。由此为此而修八解脱等。是三分别执著皆无。知一切法自性空故。由是所修八解脱等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行陀罗尼门。修行三摩地门。于中都无分别执著。谓作是念。此是陀罗尼门等。由此为此而修陀罗尼门等。是三分别执著皆无。知一切法自性空故。由是所修陀罗尼门等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行空解脱门。修行无相无愿解脱门。于中都无分别执著。谓作是念。此是空解脱门等。由此为此而修空解脱门等。是三分别执著皆无。知一切法自性空故。由是所修空解脱门等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行极喜地。修行离垢地发光地焰慧地极难胜地现前地远行地不动地善慧地法云地。于中都无分别执著。谓作是念。此是极喜地等。由此为此而修极喜地等。是三分别执著皆无。知一切法自性空故。由是所修极喜地等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行五眼。修行六神通。于中都无分别执著。谓作是念。此是五眼等。由此为此而修五眼等。是三分别执著皆无。知一切法自性空故。由是所修五眼等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行佛十力。修行四无所畏四无碍解大慈大悲大喜大舍十八佛不共法。于中都无分别执著。谓作是念。此是佛十力等。由此为此而修佛十力等。是三分别执著皆无。知一切法自性空故。由是所修佛十力等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行无忘失法。修行恒住舍性。于中都无分别执著。谓作是念。此是无忘失法等。由此为此而修无忘失法等。是三分别执著皆无。知一切法自性空故。由是所修无忘失法等能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现。诸菩萨摩诃萨从初发心。修行一切智。修行道相智一切相智。于中都无分别执著。谓作是念。此是一切智等。由此为此而修一切智等。是三分别执著皆无。知一切法自性空故。由是所修一切智等。能自饶益亦能饶益一切有情。令出生死得涅槃故说为善法。亦名菩萨菩提资粮。亦名菩萨摩诃萨道。过去未来现在菩萨摩诃萨众行此道故。已得当得今得无上正等菩提。亦令有情已当今度生死大海证涅槃乐。善现当知。复有无量诸菩萨众。所修功德皆名善法。亦名菩萨菩提资粮。亦名菩萨摩诃萨道。诸菩萨摩诃萨要修如是殊胜善法。令极圆满乃能证得一切智智。要已证得一切智智。乃能无倒转正法轮。令诸有情解脱生死证得毕竟常乐涅槃。

　　初分无性自性品第七十四之一

　　尔时具寿善现白佛言。世尊。若如是法是菩萨法。复何等法是佛法耶。佛告善现。汝所问言。若如是法是菩萨法。复何等法是佛法者。善现。即菩萨法亦是佛法。谓诸菩萨摩诃萨。于一切法觉一切相。由此当得一切相智。永断一切习气相续。若诸如来应正等觉。于一切法以一刹那相应妙慧。现等觉已。证得无上正等菩提。善现。如是菩萨与佛有异如二圣者。虽俱是圣而有行向住果差别。如是善现。若无间道中行于一切法。未离闇障。未到彼岸。未得自在。未得果时名为菩萨摩诃萨。若解脱道中行于一切法。已离闇障。已到彼岸。已得自在。已得果时名为如来应正等觉。善现。是为菩萨与佛有异。虽位有异而法无别。时具寿善现白佛言。世尊。若一切法自相皆空。自相空中云何得有种种差别。谓此是地狱。此是傍生。此是鬼界。此是天。此是人。此是种姓地。此是第八地。此是预流。此是一来。此是不还。此是阿罗汉。此是独觉。此是菩萨摩诃萨。此是如来应正等觉。世尊。如此所说补特伽罗既不可得。彼所造业亦不可得。如所造业既不可得。彼异熟果亦不可得。佛告善现。如是如是如汝所说。一切法自相空。自相空中无数取趣。无所造业。无异熟果差别可得。然诸有情于一切法自相空理不能尽知。由此因缘造作诸业。谓造罪业。或造福业。或造不动业。或造无漏业。造罪业故或堕地狱。或堕傍生。或堕鬼界。造福业故或生人趣。或生欲天。造不动业故或生色界。或生无色界。造无漏业故或得声闻果。或得独觉果。若知诸法自相皆空。或入菩萨摩诃萨地。或证无上正等菩提。由此因缘。诸菩萨摩诃萨修行布施波罗蜜多。修行净戒安忍精进静虑般若方便善巧妙愿力智波罗蜜多。安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。修行四念住。修行四正断四神足五根五力七等觉支八圣道支。安住苦圣谛。安住集灭道圣谛。修行四静虑。修行四无量四无色定。修行八解脱。修行八胜处九次第定十遍处。修行陀罗尼门。修行三摩地门。修行空解脱门。修行无相无愿解脱门。修行极喜地。修行离垢地发光地焰慧地极难胜地现前地远行地不动地善慧地法云地。修行五眼。修行六神通。修行佛十力。修行四无所畏四无碍解大慈大悲大喜大舍十八佛不共法。修行无忘失法。修行恒住舍性。修行一切智。修行道相智一切相智。
　　善现。是菩萨摩诃萨于如是等菩提分法。无间无缺修令圆满。既圆满已便能引发。亲助菩提金刚喻定。证得无上正等菩提。说名如来应正等觉。利益安乐无量有情。诸有所为常无失坏。无失坏故不堕生死诸趣轮回。具寿善现白佛言。世尊。佛证无上正等觉已为得诸趣生死法不。不也善现。世尊。佛证无上正等觉已为得黑业白业黑白业非黑白业不。不也善现。时具寿善现复白佛言。世尊。若佛不得诸趣生死及业差别。云何施设此是地狱。此是傍生。此是鬼界。此是天。此是人。此是种姓。此是第八。此是预流。此是一来此是不还。此是阿罗汉。此是独觉。此是菩萨摩诃萨。此是如来应正等觉。佛告善现。诸有情类自知诸法自相空不。善现答言。不也世尊。不也善逝。佛言善现。若诸有情自知诸法自相空者。则不应说菩萨摩诃萨求证无上正等菩提。方便善巧施设至教。拔诸有情恶趣生死。善现。以诸有情不知诸法自相空故流转诸趣受无量苦。是故菩萨摩诃萨从诸佛所闻一切法自相空已。求证无上正等菩提。方便善巧施设至教。拔诸有情恶趣生死。
　　善现。诸菩萨摩诃萨常作是念。非一切法实有自相。如诸愚夫异生所执。然彼分别颠倒力故。非实有中起实有想。谓无我中而起我想。于无有情命者生者养者士夫补特伽罗意生儒童作者受者知者见者中。而起有情乃至见者想。于无色中而起色想。于无受想行识中而起受想行识想。于无眼处中而起眼处想。于无耳鼻舌身意处中而起耳鼻舌身意处想。于无色处中而起色处想。于无声香味触法处中而起声香味触法处想。于无眼界中而起眼界想。于无耳鼻舌身意界中而起耳鼻舌身意界想。于无色界中而起色界想。于无声香味触法界中而起声香味触法界想。于无眼识界中而起眼识界想。于无耳鼻舌身意识界中而起耳鼻舌身意识界想。于无眼触中而起眼触想。于无耳鼻舌身意触中而起耳鼻舌身意触想。于无眼触为缘所生诸受中而起眼触为缘所生诸受想。于无耳鼻舌身意触为缘所生诸受中而起耳鼻舌身意触为缘所生诸受想。于无地界中而起地界想。于无水火风空识界中而起水火风空识界想。于无因缘中而起因缘想。于无等无间缘所缘缘增上缘中而起等无间缘所缘缘增上缘想。于无从缘所生诸法中而起从缘所生诸法想。于无无明中而起无明想。于无行识名色六处触受爱取有生老死愁叹苦忧恼中而起行乃至老死愁叹苦忧恼想。于无世间法中而起世间法想。于无出世间法中而起出世间法想。于无有漏法中而起有漏法想。于无无漏法中而起无漏法想。于无有为法中而起有为法想。于无无为法中而起无为法想。如是分别颠倒力故。非实有中起实有想。虚妄执著倒乱其心。造身语意诸善恶业。不能解脱恶趣生死。我当拔济令得解脱。善现。诸菩萨摩诃萨作是念已。修行般若波罗蜜多。以诸善法摄在般若波罗蜜多。无倒修行诸菩萨行。渐次圆满菩提资粮。菩提资粮得圆满已。证得无上正等菩提。得菩提已为诸有情宣说开示分别建立四圣谛义。谓是苦圣谛。是苦集圣谛。是苦灭圣谛。是趣苦灭道圣谛。复以一切菩提分法。摄在如是四圣谛中。复依一切菩提分法。施设安立佛法僧宝。由此三宝出现世间。诸有情类解脱生死。若诸有情不能归信佛法僧宝。而造诸业轮回诸趣受苦无穷。
　　尔时具寿善现白佛言。世尊。为由苦谛得般涅槃。为由苦智得般涅槃。为由集谛得般涅槃。为由集智得般涅槃。为由灭谛得般涅槃。为由灭智得般涅槃。为由道谛得般涅槃。为由道智得般涅槃。佛告善现。非由苦谛得般涅槃。非由苦智得般涅槃。非由集谛得般涅槃。非由集智得般涅槃。非由灭谛得般涅槃。非由灭智得般涅槃。非由道谛得般涅槃。非由道智得般涅槃。善现。我说四圣谛平等性即是涅槃。如是涅槃不由苦集灭道谛得。亦不由苦集灭道智得。但由般若波罗蜜多证平等性名得涅槃。具寿善现复白佛言。世尊。何等名为四圣谛平等性。佛告善现。若于是处无苦无苦智。无集无集智。无灭无灭智。无道无道智。此即名为四圣谛平等性。此平等性即四圣谛。所有真如法界法性不虚妄性不变异性法定法住平等性离生性实际虚空界不思议界。如来出世若不出世性相常住。无失坏无变易。如是名为四圣谛平等性。诸菩萨摩诃萨修行般若波罗蜜多时。为欲随觉此四圣谛平等性故。修行般若波罗蜜多。若能随觉此四圣谛平等性时。名真随觉一切圣谛。时具寿善现白佛言。世尊。云何菩萨摩诃萨为欲随觉此四圣谛平等性故。修行般若波罗蜜多。若能随觉此四圣谛平等性时。即能随觉一切圣谛。既能随觉一切圣谛。即能如实修菩萨行。既能如实修菩萨行。不堕声闻及独觉地。趣入菩萨正性离生。佛告善现。诸菩萨摩诃萨修行般若波罗蜜多时。无有少法不如实见。于一切法如实见时。于一切法都无所得。于一切法无所得时。则如实见一切法空。谓如实见四谛所摄。及所不摄诸法皆空。如是见时能入菩萨正性离生。由能入菩萨正性离生故。即住菩萨种姓地中。既住菩萨种姓地中。即能决定不从顶堕。若从顶堕应堕声闻或独觉地。善现。是菩萨摩诃萨安住菩萨种姓地中。能起四静虑。及起四无量四无色定。是菩萨摩诃萨安住如是奢摩他地。能决择一切法及随觉四圣谛。是菩萨摩诃萨虽遍知苦。而能不起缘执苦心。虽永断集而能不起缘执集心。虽证于灭而能不起缘执灭心。虽修于道而能不起缘执道心。但起随顺趣向临入无上正等菩提之心。于一切法观察实相。具寿善现白佛言。世尊。云何是菩萨摩诃萨于一切法观察实相。佛言善现。是菩萨摩诃萨于一切法皆观为空。世尊。是菩萨摩诃萨于一切法观何等空。善现。是菩萨摩诃萨于一切法观自相空。善现。是菩萨摩诃萨用如是相毗钵舍那。如实观见诸法皆空。都不见有诸法自性可住彼性证得无上正等菩提。何以故。善现。诸佛无上正等菩提及一切法。皆以无性而为自性。如是无性非诸佛所作。非独觉所作。非菩萨所作。非诸声闻向果所作。但为有情于一切法不知不见如实皆空。由此因缘。诸菩萨摩诃萨修行般若波罗蜜多。方便善巧为诸有情如实宣说令离执著脱生死苦。
　　尔时具寿善现白佛言。世尊。若一切法皆以无性而为自性。如是无性非诸佛所作。非独觉所作。非菩萨所作。非阿罗汉所作。非不还所作。非一来所作。非预流所作。亦非如是诸向所作者。云何施设有诸法异。谓此是地狱。此是傍生。此是鬼界。此是人。此是四大王众天。此是三十三天。此是夜摩天。此是睹史多天。此是乐变化天。此是他化自在天。此是梵众天。此是梵辅天。此是梵会天。此是大梵天。此是光天。此是少光天。此是无量光天。此是极光净天。此是净天。此是少净天。此是无量净天。此是遍净天。此是广天。此是少广天。此是无量广天。此是广果天。此是无想天。此是无繁天。此是无热天。此是善现天。此是善见天。此是色究竟天。此是空无边处天。此是识无边处天。此是无所有处天。此是非想非非想处天。此是预流。此是一来。此是不还。此是阿罗汉。此是独觉。此是菩萨摩诃萨。此是如来应正等觉。由此业故施设地狱。由此业故施设傍生。由此业故施设鬼界。由此业故施设人。由此业故施设四大王众天。由此业故施设三十三天。由此业故施设夜摩天。由此业故施设睹史多天。由此业故施设乐变化天。由此业故施设他化自在天。由此业故施设梵众天。由此业故施设梵辅天。由此业故施设梵会天。由此业故施设大梵天。由此业故施设光天。由此业故施设少光天。由此业故施设无量光天。由此业故施设极光净天。由此业故施设净天。由此业故施设少净天。由此业故施设无量净天。由此业故施设遍净天。由此业故施设广天。由此业故施设少广天。由此业故施设无量广天。由此业故施设广果天。由此业故施设无想天。由此业故施设无繁天。由此业故施设无热天。由此业故施设善现天。由此业故施设善见天。由此业故施设色究竟天。由此业故施设空无边处天。由此业故施设识无边处天。由此业故施设无所有处天。由此业故施设非想非非想处天。由此业故施设预流。由此业故施设一来。由此业故施设不还。由此业故施设阿罗汉。由此业故施设独觉。由此业故施设菩萨摩诃萨。由此业故施设如来应正等觉。世尊。无性之法必无作用。云何可说。由如是法生于地狱。由如是法生于傍生。由如是法生于鬼界。由如是法生于人中。由如是法生四大王众天。由如是法生三十三天。由如是法生夜摩天。由如是法生睹史多天。由如是法生乐变化天。由如是法生他化自在天。由如是法生梵众天。由如是法生梵辅天。由如是法生梵会天。由如是法生大梵天。由如是法生光天。由如是法生少光天。由如是法生无量光天。由如是法生极光净天。由如是法生净天。由如是法生少净天。由如是法生无量净天。由如是法生遍净天。由如是法生广天。由如是法生少广天。由如是法生无量广天。由如是法生广果天。由如是法生无想天。由如是法生无繁天。由如是法生无热天。由如是法生善现天。由如是法生善见天。由如是法生色究竟天。由如是法生空无边处天。由如是法生识无边处天。由如是法生无所有处天。由如是法生非想非非想处天。由如是法得预流果。由如是法得一来果。由如是法得不还果。由如是法得阿罗汉果。由如是法得独觉菩提。由如是法得入菩萨摩诃萨位行菩萨道。由如是法得成如来应正等觉。令诸有情解脱生死。
　　佛告善现。如是如是如汝所说。无性法中不可施设有诸法异。无业无果亦无作用。善现。愚夫异生。不知圣法毗奈耶故。不了诸法皆以无性而为自性。愚痴颠倒发起种种身语意业。随业差别受种种身。依如是身品类差别。假施设有地狱傍生鬼界及人。假施设有四大王众天。三十三天夜摩天睹史多天乐变化天他化自在天。假施设有梵众天梵辅天梵会天大梵天。假施设有光天少光天无量光天极光净天。假施设有净天少净天无量净天遍净天。假施设有广天少广天无量广天广果天及无想天。假施设有无繁天无热天善现天善见天色究竟天。假施设有空无边处天识无边处天无所有处天非想非非想处天。善现。为欲拔济愚夫异生愚痴颠倒受生死苦。施设圣法及毗奈耶分位差别。依此分位。施设预流一来不还阿罗汉独觉菩萨摩诃萨及诸如来应正等觉。然一切法皆以无性而为自性。无性法中实无异法。无业无果亦无作用。无性之法常无性故。
　　复次善现。如汝所言。无性之法必无作用。云何可说由如是法得预流一来不还阿罗汉果独觉菩提。得入菩萨摩诃萨位行菩萨道。得成如来应正等觉。令诸有情解脱生死者。善现。于汝意云何。诸所修道是无性不。预流一来不还阿罗汉果是无性不。独觉菩提是无性不。一切菩萨摩诃萨道是无性不。诸佛无上正等菩提是无性不。善现答言。世尊。诸所修道皆是无性。预流一来不还阿罗汉果亦是无性。独觉菩提亦是无性。一切菩萨摩诃萨道亦是无性。诸佛无上正等菩提亦是无性。佛言善现。于汝意云何。无性之法能得无性法不。善现答言。不也世尊。不也善逝。佛言善现。无性及道是一切法。皆非相应非不相应。无色无见无对一相。所谓无相。愚夫异生愚痴颠倒。于无相法虚妄分别。起有法想执著五蕴。于无常中起于常想。于诸苦中起于乐想。于无我中起于我想。于不净中起于净想。于无性中执著有性。由此因缘。诸菩萨摩诃萨修行般若波罗蜜多。成就殊胜方便善巧。拔济如是诸有情类。令离颠倒虚妄执著。方便安置无相法中。令勤修学解脱生死。证得毕竟常乐涅槃。
　　具寿善现白佛言。世尊。颇有事是真实非虚妄。愚夫异生于中执著造作诸业。由此因缘轮回诸趣。不能解脱生死苦不。佛告善现。无事下至如毛端量。是真实非虚妄。愚夫异生于中执著造作诸业。由此因缘轮回诸趣。不能解脱生死众苦。唯有颠倒虚妄执著。善现。吾今为汝广说譬喻。重显斯义令其易了。诸有智者由譬喻故。于所说义而生正解。善现。于汝意云何。梦中见人受五欲乐。梦中颇有少分实事。可令彼人受欲乐不。善现答言。不也世尊。不也善逝。梦所见人尚非实有。况有实事可令彼人受五欲乐。佛告善现。于汝意云何。颇有诸法若世间若出世间。若有漏若无漏。若有为若无为。非如梦中所见事不。善现答言。不也世尊。不也善逝。定无有法若世间若出世间。若有漏若无漏。若有为若无为。非如梦中所见事者。佛告善现。于汝意云何。梦中颇有真实诸趣于中往来生死事不。善现答言。不也世尊。不也善逝。佛告善现。于汝意云何。梦中颇有真实修道依彼修道有离杂染得清净不。善现答言。不也世尊。不也善逝。何以故。世尊。梦所见法都无实事。非能施设非所施设。修道尚无。况依修道有离杂染及得清净。

　　　　大般若波罗蜜多经卷第三百九十五



　　　　大般若波罗蜜多经卷第三百十六

　　　　三藏法师玄奘奉　诏译

　　初分无性自性品第七十四之二

　　佛告善现。于汝意云何。明镜等中所现诸像。为有实事可依造业。由所造业或堕地狱。或堕傍生。或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。明镜等中所现诸像。都无实事但惑愚童。云何可依造作诸业。由所造业或堕恶趣。或生人天。佛告善现。于汝意云何。诸像颇有真实修道。依彼修道有离杂染得清净不。善现答言。不也世尊。不也善逝。何以故。世尊。明镜等像都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如镜等所现像不。善现答言。不也世尊。不也善逝。定无有法若世间若出世间若有漏若无漏若有为若无为非如镜等所现像者。佛告善现。于汝意云何。深谷等中所发诸响。为有实事可依造业。由所造业。或堕地狱。或堕傍生。或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。深谷等中所发诸响。都无实事但惑愚耳。云何可依造作诸业。由所造业或堕恶趣。或生人天。佛告善现。于汝意云何。诸响颇有真实修道。依彼修道有离杂染得清净不。善现答言。不也世尊。不也善逝。何以故。世尊。深谷等响都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如谷等所发响不。善现答言。不也世尊。不也善逝。定无有法若世间若出世间若有漏若无漏若有为若无为非如谷等所发响者。佛告善现。于汝意云何。诸阳焰中现似水等。为有实事可依造业。由所造业或堕地狱。或堕傍生。或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。诸阳焰中所现水等。都无实事但惑愚眼。云何可依造作诸业由所造业或堕恶趣或生人天。佛告善现。于汝意云何。诸阳焰中水等颇有真实修道。依彼修道有离杂染得清净不。善现答言。不也世尊。不也善逝。何以故。世尊。阳焰水等都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如阳焰现水等不。善现答言。不也世尊。不也善逝。定无有法若世间若出世间若有漏若无漏若有为若无为非如阳焰现水等者。佛告善现。于汝意云何。诸光影中所现色相。为有实事可依造业。由所造业或堕地狱。或堕傍生。或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。诸光影中所现色相。都无实事但惑愚眼。云何可依造作诸业由所造业或堕恶趣或生人天。佛告善现。于汝意云何。诸光影中色相颇有真实修道。依彼修道有离杂染得清净不。善现答言。不也世尊。不也善逝。何以故。世尊。光影色相都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如光影现色相不。善现答言。不也世尊。不也善逝。定无有法若世间若出世间若有漏若无漏若有为若无为非如光影现色相者。佛告善现。于汝意云何。幻师幻作象马车步四军众等种种幻事。此幻象等为有实事可依造业由所造业或堕地狱。或堕傍生。或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。幻象马等都无实事但惑愚童。云何可依造作诸业由所造业或堕恶趣或生人天。佛告善现。于汝意云何。幻事颇有真实修道。依彼修道有离杂染得清净不。善现答言。不也世尊。不也善逝。何以故。世尊。幻象马等都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如象等诸幻事不。善现答言。不也世尊。不也善逝。定无有法若世间若出世间若有漏若无漏若有为若无为非如象等诸幻事者。佛告善现。于汝意云何。佛所化作诸变化身。此变化身为有实事可依造业由所造业或堕地狱或堕傍生或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。诸变化身都无实事。云何可依造作诸业由所造业或堕恶趣或生人天。佛告善现。于汝意云何。化身颇有真实修道。依彼修道有离杂染得清净不。善现答言。不也世尊。不也善逝。何以故。世尊。诸变化身都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如所作变化身不。善现答言。不也世尊。不也善逝。定无有法若世间若出世间若有漏若无漏若有为若无为非如所作变化身者。佛告善现。于汝意云何。寻香城中所现物类。为有实事可依造业。由所造业或堕地狱。或堕傍生。或堕鬼界。或生人中。或生欲界四大王众天乃至他化自在天。或生色界梵众天乃至色究竟天。或生无色界空无边处天乃至非想非非想处天不。善现答言。不也世尊。不也善逝。寻香城中所现物类都无实事。云何可依造作诸业由所造业或堕恶趣或生人天。佛告善现。于汝意云何。寻香城中物类。颇有真实修道。依彼修道有离杂染得清净不。善现答言。不也世尊。不也善逝。何以故。世尊。寻香城中所现物类都无实事。非能施设非所施设。修道尚无。况依修道有离杂染及得清净。佛告善现。于汝意云何。颇有诸法若世间若出世间若有漏若无漏若有为若无为非如寻香城中所现物类不。善现答言。不也世尊。不也善逝。定无有法若世间若出世间若有漏若无漏若有为若无为非如寻香城中所现物类者。佛告善现。于汝意云何。此中颇有实杂染者清净者不。善现答言。不也世尊。不也善逝。此中都无实杂染者及清净者。佛言善现。如杂染者及清净者实无所有。由此因缘。杂染清净亦非实有。何以故。善现。住我我所诸有情类。虚妄分别谓有杂染及清净者。非见实者谓有杂染及清净者。如见实者知无杂染及清净者。如是亦无杂染清净。

　　初分胜义瑜伽品第七十五之一

　　尔时具寿善现白佛言。世尊。诸见实者无染无净。不见实者亦无染无净。何以故。以一切法皆用无性为自性故。世尊。诸无性法无染无净。诸有性法亦无染无净。诸无性有性法亦无染无净。世尊。无自性法无染无净。有自性法亦无染无净。无自性有自性法亦无染无净。何以故。以一切法皆用无性为自性故。世尊。若尔何故有时佛说有清净法耶。佛告善现。我说一切法平等性为清净法。世尊何等一切法平等性。善现。诸法真如法界法性不虚妄性不变异性平等性离生性法定法住实际虚空界不思议界。如来出世若不出世性相常住。是名一切法平等性。此平等性名清净法。此依世俗说为清净。不依胜义。所以者何。胜义谛中。无分别无戏论。一切音声名字路绝。
　　具寿善现白佛言。世尊。若一切法如梦所见如像如响如阳焰如光影如幻事如变化身如寻香城。虽现似有而无实事。云何菩萨摩诃萨依止如是非真实法。发阿耨多罗三藐三菩提心。作是愿言。我当圆满布施波罗蜜多。我当圆满净戒安忍精进静虑般若方便善巧妙愿力智波罗蜜多。我当圆满四静虑。我当圆满四无量四无色定。我当圆满四念住。我当圆满四正断四神足五根五力七等觉支八圣道支。我当圆满空解脱门。我当圆满无相无愿解脱门。我当圆满八解脱。我当圆满八胜处九次第定十遍处。我当圆满内空。我当圆满外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。我当圆满真如。我当圆满法界法性不虚妄性不变异性平等性离生性法定法住实际虚空界不思议界。我当圆满苦圣谛。我当圆满集灭道圣谛。我当圆满一切陀罗尼门。我当圆满一切三摩地门。我当圆满极喜地。我当圆满离垢地发光地焰慧地极难胜地现前地远行地不动地善慧地法云地。我当圆满五眼。我当圆满六神通。我当圆满佛十力。我当圆满四无所畏四无碍解大慈大悲大喜大舍十八佛不共法。我当圆满辩陀罗尼。我当圆满无忘失法。我当圆满恒住舍性。我当圆满一切智。我当圆满道相智一切相智。我当圆满三十二大士相。我当圆满八十随好。我当发起无量光明遍照十方无边世界。我当发起一妙音声。遍满十方无边世界。随诸有情心心所法意乐差别。为说种种微妙法门。令勤修学证得殊胜利益安乐。
　　佛告善现。于汝意云何。汝所说法岂不亦如梦之所见如像如响如阳焰如光影如幻事如变化身如寻香城耶。善现答言。如是世尊。如是善逝。世尊。若一切法如梦所见。广说乃至如寻香城皆无实事。云何菩萨摩诃萨修行般若波罗蜜多时。发诚谛言。我当圆满一切功德。利益安乐无量有情。世尊。非梦所见广说乃至寻香城中所现物类。能行布施净戒安忍精进静虑般若方便善巧妙愿力智波罗蜜多。况能圆满余一切法。亦应如是俱非实故。世尊。非梦所见广说乃至寻香城中所现物类。能行四静虑四无量四无色定。况能圆满余一切法。亦应如是俱非实故。世尊。非梦所见广说乃至寻香城中所现物类。能行四念住四正断四神足五根五力七等觉支八圣道支。况能圆满余一切法。亦应如是俱非实故。世尊。非梦所见广说乃至寻香城中所现物类。能行空无相无愿解脱门。况能圆满余一切法。亦应如是俱非实故。世尊。非梦所见广说乃至寻香城中所现物类。能行八解脱八胜处九次第定十遍处。况能圆满余一切法。亦应如是俱非实故。世尊。非梦所见广说乃至寻香城中所现物类。能行内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。况能圆满余一切法。亦应如是俱非实故。世尊。非梦所见广说乃至寻香城中所现物类。能行真如法界法性不虚妄性不变异性平等性离生性法定法住实际虚空界不思议界。况能圆满余一切法。亦应如是俱非实故。世尊。非梦所见广说乃至寻香城中所现物类。能行苦集灭道圣谛。况能圆满余一切法。亦应如是俱非实故。世尊。非梦所见广说乃至寻香城中所现物类。能行一切陀罗尼门一切三摩地门。况能圆满余一切法。亦应如是俱非实故。世尊。非梦所见广说乃至寻香城中所现物类。能行极喜地离垢地发光地焰慧地极难胜地现前地远行地不动地善慧地法云地。况能圆满余一切法。亦应如是俱非实故。世尊。非梦所见广说乃至寻香城中所现物类。能行五眼六神通。况能圆满余一切法。亦应如是俱非实故。世尊。非梦所见广说乃至寻香城中所现物类。能行佛十力四无所畏四无碍解大慈大悲大喜大舍十八佛不共法。况能圆满余一切法。亦应如是俱非实故。世尊。非梦所见广说乃至寻香城中所现物类。能行辩陀罗尼。况能圆满余一切法。亦应如是俱非实故。世尊。非梦所见广说乃至寻香城中所现物类。能行无忘失法恒住舍性。况能圆满余一切法。亦应如是俱非实故。世尊。非梦所见广说乃至寻香城中所现物类。能行一切智道相智一切相智。况能圆满余一切法。亦应如是俱非实故。世尊。非梦所见广说乃至寻香城中所现物类。能行三十二大士相八十随好。况能圆满余一切法。亦应如是俱非实故。世尊。非梦所见广说乃至寻香城中所现物类。能成一切所愿事业。余一切法亦应如是俱非实故。
　　佛告善现。如是如是如汝所说。非实有法尚不能行布施净戒安忍精进静虑般若方便善巧妙愿力智波罗蜜多。况能圆满非实有法。尚不能行四静虑四无量四无色定。况能圆满非实有法。尚不能行四念住四正断四神足五根五力七等觉支八圣道支。况能圆满非实有法。尚不能行空无相无愿解脱门。况能圆满非实有法。尚不能行八解脱八胜处九次第定十遍处。况能圆满非实有法。尚不能行内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。况能圆满非实有法。尚不能行真如法界法性不虚妄性不变异性平等性离生性法定法住实际虚空界不思议界。况能圆满非实有法。尚不能行苦集灭道圣谛。况能圆满非实有法。尚不能行一切陀罗尼门一切三摩地门。况能圆满非实有法。尚不能行极喜地离垢地发光地焰慧地极难胜地现前地远行地不动地善慧地法云地。况能圆满非实有法。尚不能行五眼六神通。况能圆满非实有法。尚不能行佛十力四无所畏四无碍解大慈大悲大喜大舍十八佛不共法。况能圆满非实有法。尚不能行辩陀罗尼。况能圆满非实有法。尚不能行无忘失法恒住舍性。况能圆满非实有法。尚不能行一切智道相智一切相智。况能圆满非实有法。尚不能行三十二大士相八十随好。况能圆满非实有法。不能成办所愿事业非实有法。不能证得所求无上正等菩提。
　　复次善现。布施净戒安忍精进静虑般若方便善巧妙愿力智波罗蜜多非实有故。不能证得所求无上正等菩提。四念住四正断四神足五根五力七等觉支八圣道支非实有故。不能证得所求无上正等菩提。内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空非实有故。不能证得所求无上正等菩提。苦集灭道圣谛非实有故。不能证得所求无上正等菩提。四静虑四无量四无色定非实有故。不能证得所求无上正等菩提。八解脱八胜处九次第定十遍处非实有故。不能证得所求无上正等菩提。一切陀罗尼门一切三摩地门非实有故。不能证得所求无上正等菩提。空无相无愿解脱门非实有故。不能证得所求无上正等菩提。极喜地离垢地发光地焰慧地极难胜地现前地远行地不动地善慧地法云地非实有故。不能证得所求无上正等菩提。五眼六神通非实有故。不能证得所求无上正等菩提。佛十力四无所畏四无碍解大慈大悲大喜大舍十八佛不共法非实有故。不能证得所求无上正等菩提。无忘失法恒住舍性非实有故。不能证得所求无上正等菩提。一切智道相智一切相智非实有故。不能证得所求无上正等菩提。善现。如是诸法一切皆是思惟造作。诸有思惟所造作法。皆不能得一切智智。
　　复次善现。如是诸法于菩提道虽能引发。而于其果无资助能。由此诸法无生无起无实相故。诸菩萨摩诃萨从初发心。虽起种种身语意善。谓若修行布施净戒安忍精进静虑般若波罗蜜多。若修行四念住四正断四神足五根五力七等觉支八圣道支。若安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若安住苦集灭道圣谛。若修行四静虑四无量四无色定。若修行八解脱八胜处九次第定十遍处。若修行一切陀罗尼门一切三摩地门。若修行空无相无愿解脱门。若修行极喜地离垢地发光地焰慧地极难胜地现前地远行地不动地善慧地法云地。若修行五眼六神通。若修行佛十力四无所畏四无碍解大慈大悲大喜大舍十八佛不共法。若修行无忘失法恒住舍性。若修行一切智道相智一切相智。而知一切如梦所见如像如响如阳焰如光影如幻事如变化身如寻香城皆非实有。
　　复次善现。如是诸法虽非实有。若不圆满决定。不能成熟有情严净佛土证得无上正等菩提。诸菩萨摩诃萨若不圆满布施净戒安忍精进静虑般若波罗蜜多。决定不能成熟有情严净佛土证得无上正等菩提。若不圆满四念住四正断四神足五根五力七等觉支八圣道支。决定不能成熟有情严净佛土证得无上正等菩提。若不圆满内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。决定不能成熟有情严净佛土证得无上正等菩提。若不圆满苦集灭道圣谛。决定不能成熟有情严净佛土证得无上正等菩提。若不圆满四静虑四无量四无色定。决定不能成熟有情严净佛土证得无上正等菩提。若不圆满八解脱八胜处九次第定十遍处。决定不能成熟有情严净佛土证得无上正等菩提。若不圆满一切陀罗尼门一切三摩地门。决定不能成熟有情严净佛土证得无上正等菩提。若不圆满空无相无愿解脱门。决定不能成熟有情严净佛土证得无上正等菩提。若不圆满极喜地离垢地发光地焰慧地极难胜地现前地远行地不动地善慧地法云地。决定不能成熟有情严净佛土。证得无上正等菩提。若不圆满五眼六神通。决定不能成熟有情严净佛土证得无上正等菩提。若不圆满佛十力四无所畏四无碍解大慈大悲大喜大舍十八佛不共法。决定不能成熟有情严净佛土证得无上正等菩提。若不圆满三十二大士相八十随好。决定不能成熟有情严净佛土证得无上正等菩提。若不圆满无忘失法恒住舍性。决定不能成熟有情严净佛土证得无上正等菩提。若不圆满一切智道相智一切相智。决定不能成熟有情严净佛土证得无上正等菩提。
　　复次善现。是诸菩萨摩诃萨修行般若波罗蜜多时。随所修行一切善法。皆如实知如梦所见如像如响如阳焰如光影如幻事如变化身如寻香城。谓若修行布施净戒安忍精进静虑般若波罗蜜多。能如实知如梦所见广说乃至如寻香城。若修行四念住四正断四神足五根五力七等觉支八圣道支。能如实知如梦所见广说乃至如寻香城。若安住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。能如实知如梦所见广说乃至如寻香城。若安住苦集灭道圣谛。能如实知如梦所见广说乃至如寻香城。若修行四静虑四无量四无色定。能如实知如梦所见广说乃至如寻香城。若修行八解脱八胜处九次第定十遍处。能如实知如梦所见广说乃至如寻香城。若修行一切陀罗尼门一切三摩地门。能如实知如梦所见广说乃至如寻香城。若修行空无相无愿解脱门。能如实知如梦所见广说乃至如寻香城。若修行极喜地离垢地发光地焰慧地极难胜地现前地远行地不动地善慧地法云地。能如实知如梦所见广说乃至如寻香城。若修行五眼六神通。能如实知如梦所见广说乃至如寻香城。若修行佛十力四无所畏四无碍解大慈大悲大喜大舍十八佛不共法。能如实知如梦所见广说乃至如寻香城。若修行三十二大士相八十随好。能如实知如梦所见广说乃至如寻香城。若修行无忘失法恒住舍性。能如实知如梦所见广说乃至如寻香城。若修行一切智道相智一切相智。能如实知如梦所见广说乃至如寻香城。若成熟有情严净佛土求趣无上正等菩提。能如实知如梦所见广说乃至如寻香城。亦如实知诸有情类心行差别如梦所见广说乃至如寻香城。复次善现。是诸菩萨摩诃萨修行般若波罗蜜多时。于一切法不取为有不取为无。若由如是取故证得一切智智。亦知彼法如梦所见如像如响如阳焰如光影如幻事如变化身如寻香城。不取为有不取为无。何以故。布施波罗蜜多不可取故净戒安忍精进静虑般若波罗蜜多亦不可取故。四念住不可取故四正断四神足五根五力七等觉支八圣道支亦不可取故。内空不可取故外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦不可取故。苦圣谛不可取故集灭道圣谛亦不可取故。四静虑不可取故四无量四无色定亦不可取故。八解脱不可取故八胜处九次第定十遍处亦不可取故。一切陀罗尼门不可取故一切三摩地门亦不可取故。空解脱门不可取故无相无愿解脱门亦不可取故。极喜地不可取故离垢地发光地焰慧地极难胜地现前地远行地不动地善慧地法云地亦不可取故。五眼不可取故六神通亦不可取故。佛十力不可取故四无所畏四无碍解大慈大悲大喜大舍十八佛不共法亦不可取故。无忘失法不可取故恒住舍性亦不可取故。一切智不可取故道相智一切相智亦不可取故。世间法不可取故出世间法亦不可取故。有漏法不可取故无漏法亦不可取故。有为法不可取故无为法亦不可取故。是诸菩萨摩诃萨知一切法不可取已。求趣无上正等菩提。所以者何。以一切法皆不可取都无实事。如梦所见如像如响如阳焰如光影如幻事如变化身如寻香城不可取法。不能证得不可取法。然诸有情于如是法不知不见。是诸菩萨摩诃萨为度脱彼诸有情故。求趣无上正等菩提。
　　复次善现。是菩萨摩诃萨从初发心。为欲利乐诸有情故。修行布施波罗蜜多。不为己身非为余事。为欲利乐诸有情故。修行净戒波罗蜜多。不为己身非为余事。为欲利乐诸有情故。修行安忍波罗蜜多。不为己身非为余事。为欲利乐诸有情故。修行精进波罗蜜多。不为己身非为余事。为欲利乐诸有情故。修行静虑波罗蜜多。不为己身非为余事。为欲利乐诸有情故。修行般若波罗蜜多。不为己身非为余事。为欲利乐诸有情故。求趣无上正等菩提。不为己身非为余事。复次善现。是菩萨摩诃萨修行般若波罗蜜多时。见诸愚夫于非我中而住我想。于非有情命者生者养者士夫补特伽罗意生儒童作者使作者起者使起者受者使受者知者使知者见者使见者中。而住有情广说乃至使见者想。是菩萨摩诃萨见是事已。深生怜愍方便教化。令离颠倒妄想执著。安置无相甘露界中。住是界中不复现起我想乃至使见者想。是时一切掉动散乱戏论分别不复现行。心多安住寂静憺怕无戏论界。善现。是菩萨摩诃萨由此方便。修行般若波罗蜜多。自于诸法无所执著。亦能教他于一切法无所执著。此依世俗不依胜义。
　　尔时具寿善现白佛言。世尊。佛证无上正等觉时。所得佛法为依世俗。为依胜义。说名得耶。佛告善现。佛证无上正等觉时。所得佛法依世俗故说名为得。不依胜义。若依胜义能得所得俱不可得。何以故。善现。若谓此人得如是法便有所得。有所得者便执有二。执有二者不能得果亦无现观。具寿善现复白佛言。世尊。若执有二不能得果亦无现观。执无二者为能得果有现观耶。佛言。善现。执有二者不能得果亦无现观。执无二者亦复如是。若无二无不二即名得果亦名现观。所以者何。善现。若执由此便能得果。亦有现观。及执由彼不能得果。亦无现观。俱是戏论。非一切法平等性中有诸戏论。若离戏论乃可名为法平等性。具寿善现复白佛言。世尊。若一切法皆以无性而为自性。此中何谓法平等性。佛言。善现。若于是处都无有性亦无无性。亦不可说为平等性。如是乃名法平等性。善现当知。法平等性既不可说亦不可知。除平等性无法可得。离一切法无平等性。善现当知。法平等性异生圣者。俱不能行非彼境故。具寿善现复白佛言。世尊。法平等性岂亦非佛所行境耶。佛言善现。法平等性非诸贤圣所行之境。谓随信行若随法行若第八若预流若一来若不还若阿罗汉若独觉若菩萨摩诃萨若诸如来应正等觉。皆不能以法平等性为所行境。具寿善现复白佛言。世尊。一切如来应正等觉于一切法皆得自在。云何可言法平等性亦非诸佛所行境耶。佛言。善现。一切如来应正等觉于一切法虽得自在。若平等性与佛有异。可言是佛所行之境。然平等性与佛无异。云何可说佛行彼境。善现当知。若诸异生法平等性。若随信行法平等性。若随法行法平等性。若诸第八法平等性。若诸预流法平等性。若诸一来法平等性。若诸不还法平等性。若阿罗汉法平等性。若诸独觉法平等性。若诸菩萨摩诃萨众法平等性。若诸如来应正等觉法平等性。如是一切法平等性。皆同一相。所谓无相。是一平等无二无别。故不可说此是异生法平等性广说乃至此是如来应正等觉法平等性。于此一法平等性中。诸平等性既不可得。于中异生及诸圣者差别之相亦不可得。

　　　　大般若波罗蜜多经卷第三百九十六



　　　　大般若波罗蜜多经卷第三百十七

　　　　三藏法师玄奘奉　诏译

　　初分胜义瑜伽品第七十五之二

　　尔时具寿善现白佛言。世尊。若一切法平等性中。诸差别相皆不可得。则诸异生若随信行若随法行若诸第八若诸预流若诸一来若诸不还若诸阿罗汉若诸独觉若诸菩萨摩诃萨众若诸如来应正等觉。如是一切法及有情应无差别。佛言。善现。如是如是。如汝所说。于一切法平等性中。若诸异生。若诸圣者乃至如来应正等觉法及有情皆无差别。具寿善现复白佛言。世尊。若一切法平等性中。异生圣者法及有情俱无差别。云何三宝出现世间。所谓佛宝法宝僧宝。佛言。善现。于意云何。佛法僧宝与平等性各有异耶。善现答言。如我解佛所说义者。佛法僧宝与平等性皆无有异。世尊。若佛宝若法宝若僧宝若平等性。如是一切皆非相应非不相应。无色无见无对一相。所谓无相。然佛世尊于无相中方便善巧。建立种种法等有异。谓此是异生。此是随信行。此是随法行。此是第八。此是预流。此是一来。此是不还。此是阿罗汉。此是独觉。此是菩萨摩诃萨。此是如来应正等觉。佛言。善现。如是如是。如汝所说。如来于法方便善巧。能于无相建立种种法等差别。
　　复次善现。于意云何。若诸如来应正等觉。不证无上正等菩提。设证无上正等菩提。不为有情施设诸法差别之相。诸有情类为能自知。此是地狱。此是傍生。此是鬼界。此是人。此是四大王众天。此是三十三天。此是夜摩天。此是睹史多天。此是乐变化天。此是他化自在天。此是梵众天。此是梵辅天。此是梵会天。此是大梵天。此是光天。此是少光天。此是无量光天。此是极光净天。此是净天。此是少净天。此是无量净天。此是遍净天。此是广天。此是少广天。此是无量广天。此是广果天。此是无想天。此是无繁天。此是无热天。此是善现天。此是善见天。此是色究竟天。此是空无边处天。此是识无边处天。此是无所有处天。此是非想非非想处天。此是色。此是受想行识。此是眼处。此是耳鼻舌身意处。此是色处。此是声香味触法处。此是眼界。此是耳鼻舌身意界。此是色界。此是声香味触法界。此是眼识界。此是耳鼻舌身意识界。此是眼触。此是耳鼻舌身意触。此是眼触为缘所生诸受。此是耳鼻舌身意触为缘所生诸受。此是地界。此是水火风空识界。此是因缘。此是等无间缘。此是所缘缘。此是增上缘。此是从缘所生诸法。此是无明。此是行识名色六处触受爱取有生老死愁叹苦忧恼。此是世间法。此是出世间法。此是有漏法。此是无漏法。此是有为法。此是无为法。此是布施波罗蜜多。此是净戒安忍精进静虑般若方便善巧妙愿力智波罗蜜多。此是四念住。此是四正断四神足五根五力七等觉支八圣道支。此是内空。此是外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。此是真如。此是法界法性不虚妄性不变异性平等性离生性法定法住实际虚空界不思议界。此是苦圣谛。此是集灭道圣谛。此是四静虑。此是四无量四无色定。此是八解脱。此是八胜处九次第定十遍处。此是陀罗尼门。此是三摩地门。此是空解脱门。此是无相无愿解脱门。此是极喜地。此是离垢地发光地焰慧地极难胜地现前地远行地不动地善慧地法云地。此是五眼。此是六神通。此是佛十力。此是四无所畏四无碍解大慈大悲大喜大舍十八佛不共法此是三十二大士相。此是八十随好。此是无忘失法。此是恒住舍性。此是一切智。此是道相智一切相智。此是一切相妙愿智。此是一切智智。此是佛宝。此是法宝。此是僧宝。此是声闻乘。此是独觉乘。此是无上乘。此是随信行。此是随法行。此是第八。此是预流。此是一来。此是不还。此是阿罗汉。此是独觉。此是菩萨摩诃萨。此是如来应正等觉。诸有情类于如是等差别之相能自知不。善现答言。不也世尊。不也善逝。若佛不为有情施设诸如是等差别之相。诸有情类不能自知诸如是等差别之相。佛言。善现。是故如来应正等觉于无相法方便善巧。虽为有情施设种种差别之相。而于诸法平等法性都无所动。尔时具寿善现白佛言。世尊。为如如来应正等觉于一切法平等法性都无所动。如是一切愚夫异生。亦于诸法平等法性无所动不。如是随信行若随法行若第八若预流若一来若不还若阿罗汉若独觉若菩萨摩诃萨。亦于诸法平等法性无所动不。佛言。善现。如是如是。以一切法及诸有情皆不出过平等法性。皆于诸法平等法性都无所动。善现当知。一切如来应正等觉所有真如法界法性不虚妄性不变异性平等性离生性法定法住实际虚空界不思议界。即是愚夫异生真如法界法性不虚妄性不变异性平等性离生性法定法住实际虚空界不思议界。亦是随信行随法行第八预流一来不还阿罗汉独觉菩萨摩诃萨真如法界法性不虚妄性不变异性平等性离生性法定法住实际虚空界不思议界。何以故。善现。以一切法及诸有情皆不出过真如法界法性不虚妄性不变异性平等性离生性法定法住实际虚空界不思议界。善现当知。真如乃至不思议界性无差别。
　　具寿善现白佛言。世尊。若一切法平等法性。即是异生平等法性。亦是随信行随法行第八预流一来不还阿罗汉独觉菩萨摩诃萨如来应正等觉平等法性。今一切法及诸有情相各异故性亦应异。是则法性亦应各异。谓色相异故性亦应异。受想行识相异故性亦应异。是则法性亦应各异。眼处相异故性亦应异。耳鼻舌身意处相异故性亦应异。是则法性亦应各异。色处相异故性亦应异。声香味触法处相异故性亦应异。是则法性亦应各异。眼界相异故性亦应异。耳鼻舌身意界相异故性亦应异。是则法性亦应各异。色界相异故性亦应异。声香味触法界相异故性亦应异。是则法性亦应各异。眼识界相异故性亦应异。耳鼻舌身意识界相异故性亦应异。是则法性亦应各异。眼触相异故性亦应异。耳鼻舌身意触相异故性亦应异。是则法性亦应各异。眼触为缘所生诸受相异故性亦应异。耳鼻舌身意触为缘所生诸受相异故性亦应异。是则法性亦应各异。地界相异故性亦应异。水火风空识界相异故性亦应异。是则法性亦应各异。因缘相异故性亦应异。等无间缘所缘缘增上缘相异故性亦应异。是则法性亦应各异。从缘所生诸法相异故性亦应异。是则法性亦应各异。无明相异故性亦应异。行识名色六处触受爱取有生老死愁叹苦忧恼相异故性亦应异。是则法性亦应各异。贪相异故性亦应异。嗔痴相异故性亦应异。是则法性亦应各异。异生见趣相异故性亦应异。是则法性亦应各异。四静虑相异故性亦应异。四无量四无色定相异故性亦应异。是则法性亦应各异。四念住相异故性亦应异。四正断四神足五根五力七等觉支八圣道支相异故性亦应异。是则法性亦应各异。空解脱门相异故性亦应异。无相无愿解脱门相异故性亦应异。是则法性亦应各异。内空相异故性亦应异。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空相异故性亦应异。是则法性亦应各异。苦圣谛相异故性亦应异。集灭道圣谛相异故性亦应异。是则法性亦应各异。布施波罗蜜多相异故性亦应异。净戒安忍精进静虑般若方便善巧妙愿力智波罗蜜多相异故性亦应异。是则法性亦应各异。八解脱相异故性亦应异。八胜处九次第定十遍处相异故性亦应异。是则法性亦应各异。一切陀罗尼门相异故性亦应异。一切三摩地门相异故性亦应异。是则法性亦应各异。极喜地相异故性亦应异。离垢地发光地焰慧地极难胜地现前地远行地不动地善慧地法云地相异故性亦应异。是则法性亦应各异。五眼相异故性亦应异。六神通相异故性亦应异。是则法性亦应各异。如来十力相异故性亦应异。四无所畏四无碍解大慈大悲大喜大舍十八佛不共法相异故性亦应异。是则法性亦应各异。三十二大士相相异故性亦应异。八十随好相异故性亦应异。是则法性亦应各异。无忘失法相异故性亦应异。恒住舍性相异故性亦应异。是则法性亦应各异。一切智相异故性亦应异。道相智一切相智相异故性亦应异。是则法性亦应各异。愚夫异生相异故性亦应异。随信行随法行第八预流一来不还阿罗汉独觉菩萨摩诃萨如来应正等觉相异故性亦应异。是则法性亦应各异。诸世间出世间法相异故性亦应异。诸有漏无漏法有为无为法相异故性亦应异。是则法性亦应各异。世尊。云何于诸异相法等可得安立法性一相。云何菩萨摩诃萨修行般若波罗蜜多时。不分别法及诸有情有种种性。若菩萨摩诃萨不分别法及诸有情有种种性。则应不能修行般若波罗蜜多。若不能修行般若波罗蜜多则应不能从一地至一地。若不能从一地至一地则应不能趣入菩萨正性离生超诸声闻及独觉地。若不能趣入菩萨正性离生超诸声闻及独觉地则应不能圆满神通波罗蜜多。若不能圆满神通波罗蜜多则应不能圆满布施净戒安忍精进静虑般若方便善巧妙愿力智波罗蜜多。若不能圆满布施乃至智波罗蜜多则应不能游戏神通从一佛土至一佛土供养恭敬尊重赞叹诸佛世尊。亦应不能于诸佛所种诸善根。若不能于诸佛所种诸善根则应不能成熟有情严净佛土。若不能成熟有情严净佛土则应不能证得无上正等菩提。
　　佛告善现。如汝所言。若一切法平等法性即是异生平等法性。亦是随信行随法行第八预流一来不还阿罗汉独觉菩萨摩诃萨如来应正等觉平等法性。今一切法及诸有情相各异故性亦应异。是则法性亦应各异。云何于诸异相法。等可得安立法性一相。云何菩萨摩诃萨修行般若波罗蜜多时。不分别法及诸有情有种种性等者。善现。于意云何。诸色法性是空性不。诸受想行识法性是空性不。诸眼处法性是空性不。诸耳鼻舌身意处法性是空性不。诸色处法性是空性不。诸声香味触法处法性是空性不。诸眼界法性是空性不。诸耳鼻舌身意界法性是空性不。诸色界法性是空性不。诸声香味触法界法性是空性不。诸眼识界法性是空性不。诸耳鼻舌身意识界法性是空性不。诸眼触法性是空性不。诸耳鼻舌身意触法性是空性不。诸眼触为缘所生诸受法性是空性不。诸耳鼻舌身意触为缘所生诸受法性是空性不。诸地界法性是空性不。诸水火风空识界法性是空性不。诸因缘法性是空性不。诸等无间缘所缘缘增上缘法性是空性不。诸从缘所生法法性是空性不。诸无明法性是空性不。诸行识名色六处触受爱取有生老死愁叹苦忧恼法性是空性不。诸贪法性是空性不。诸嗔痴法性是空性不。诸异生见趣法性是空性不。诸四静虑法性是空性不。诸四无量四无色定法性是空性不。诸四念住法性是空性不。诸四正断四神足五根五力七等觉支八圣道支法性是空性不。诸空解脱门法性是空性不。诸无相无愿解脱门法性是空性不。诸内空法性是空性不。诸外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空法性是空性不。诸苦圣谛法性是空性不。诸集灭道圣谛法性是空性不。诸布施波罗蜜多法性是空性不。诸净戒安忍精进静虑般若方便善巧妙愿力智波罗蜜多法性是空性不。八解脱法性是空性不。八胜处九次第定十遍处法性是空性不。一切陀罗尼门法性是空性不。一切三摩地门法性是空性不。诸极喜地法性是空性不。诸离垢地发光地焰慧地极难胜地现前地远行地不动地善慧地法云地法性是空性不。五眼法性是空性不。六神通法性是空性不。如来十力法性是空性不。四无所畏四无碍解大慈大悲大喜大舍十八佛不共法法性是空性不。三十二大士相法性是空性不。八十随好法性是空性不。诸无忘失法法性是空性不。诸恒住舍性法性是空性不。诸一切智法性是空性不。诸道相智一切相智法性是空性不。诸愚夫异生法性是空性不。诸随信行随法行第八预流一来不还阿罗汉独觉菩萨摩诃萨如来应正等觉法性是空性不。世间出世间法法性是空性不。有漏无漏法有为无为法法性是空性不。善现答言。如是世尊。如是善逝。一切法性皆是空性。佛告善现。于意云何。于空性中法等异相为可得不。谓色异相为可得不。受想行识异相为可得不。眼处异相为可得不。耳鼻舌身意处异相为可得不。色处异相为可得不。声香味触法处异相为可得不。眼界异相为可得不。耳鼻舌身意界异相为可得不。色界异相为可得不。声香味触法界异相为可得不。眼识界异相为可得不。耳鼻舌身意识界异相为可得不。眼触异相为可得不。耳鼻舌身意触异相为可得不。眼触为缘所生诸受异相为可得不。耳鼻舌身意触为缘所生诸受异相为可得不。地界异相为可得不。水火风空识界异相为可得不。因缘异相为可得不。等无间缘所缘缘增上缘异相为可得不。从缘所生诸法异相为可得不。无明异相为可得不。行识名色六处触受爱取有生老死愁叹苦忧恼异相为可得不。贪异相为可得不。嗔痴异相为可得不。愚夫异生见趣异相为可得不。四静虑异相为可得不。四无量四无色定异相为可得不。四念住异相为可得不。四正断四神足五根五力七等觉支八圣道支异相为可得不。空解脱门异相为可得不。无相无愿解脱门异相为可得不。内空异相为可得不。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空异相为可得不。苦圣谛异相为可得不。集灭道圣谛异相为可得不。布施波罗蜜多异相为可得不。净戒安忍精进静虑般若方便善巧妙愿力智波罗蜜多异相为可得不。八解脱异相为可得不。八胜处九次第定十遍处异相为可得不。一切陀罗尼门异相为可得不。一切三摩地门异相为可得不。极喜地异相为可得不。离垢地发光地焰慧地极难胜地现前地远行地不动地善慧地法云地异相为可得不。五眼异相为可得不。六神通异相为可得不。如来十力异相为可得不。四无所畏四无碍解大慈大悲大喜大舍十八佛不共法异相为可得不。三十二大士相异相为可得不。八十随好异相为可得不。无忘失法异相为可得不。恒住舍性异相为可得不。一切智异相为可得不。道相智一切相智异相为可得不。愚夫异生异相为可得不。随信行随法行第八预流一来不还阿罗汉独觉菩萨摩诃萨如来应正等觉异相为可得不。世间出世间法异相为可得不。有漏无漏法有为无为法异相为可得不。善现答言。不也世尊。不也善逝。于空性中一切异相皆不可得。佛告善现。由此当知。平等法性非色不离色。非受想行识不离受想行识。非眼处不离眼处。非耳鼻舌身意处不离耳鼻舌身意处。非色处不离色处。非声香味触法处不离声香味触法处。非眼界不离眼界。非耳鼻舌身意界不离耳鼻舌身意界。非色界不离色界。非声香味触法界不离声香味触法界。非眼识界不离眼识界。非耳鼻舌身意识界不离耳鼻舌身意识界。非眼触不离眼触。非耳鼻舌身意触不离耳鼻舌身意触。非眼触为缘所生诸受不离眼触为缘所生诸受。非耳鼻舌身意触为缘所生诸受不离耳鼻舌身意触为缘所生诸受。非地界不离地界。非水火风空识界不离水火风空识界。非因缘不离因缘。非等无间缘所缘缘增上缘不离等无间缘所缘缘增上缘。非从缘所生诸法不离从缘所生诸法。非无明不离无明。非行识名色六处触受爱取有生老死愁叹苦忧恼不离行乃至老死愁叹苦忧恼。非贪不离贪。非嗔痴不离嗔痴。非诸见趣不离诸见趣。非四静虑不离四静虑。非四无量四无色定不离四无量四无色定。非四念住不离四念住。非四正断四神足五根五力七等觉支八圣道支不离四正断乃至八圣道支。非空解脱门不离空解脱门。非无相无愿解脱门不离无相无愿解脱门。非内空不离内空。非外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空不离外空乃至无性自性空。非苦圣谛不离苦圣谛。非集灭道圣谛不离集灭道圣谛。非布施波罗蜜多不离布施波罗蜜多。非净戒安忍精进静虑般若方便善巧妙愿力智波罗蜜多不离净戒乃至智波罗蜜多。非八解脱不离八解脱。非八胜处九次第定十遍处不离八胜处九次第定十遍处。非一切陀罗尼门不离一切陀罗尼门。非一切三摩地门不离一切三摩地门。非极喜地不离极喜地。非离垢地发光地焰慧地极难胜地现前地远行地不动地善慧地法云地不离离垢地乃至法云地。非五眼不离五眼。非六神通不离六神通。非佛十力不离佛十力。非四无所畏四无碍解大慈大悲大喜大舍十八佛不共法不离四无所畏乃至十八佛不共法。非三十二大士相不离三十二大士相。非八十随好不离八十随好。非无忘失法不离无忘失法。非恒住舍性不离恒住舍性。非一切智不离一切智。非道相智一切相智不离道相智一切相智。非愚夫异生不离愚夫异生。非随信行随法行第八预流一来不还阿罗汉独觉菩萨摩诃萨如来应正等觉不离随信行乃至如来应正等觉。非世间出世间法不离世间出世间法。非有漏无漏法有为无为法不离有漏无漏法有为无为法。具寿善现白佛言。世尊。平等法性为是有为。为是无为。佛告善现。平等法性非是有为。非是无为。然离有为法无为法不可得。离无为法有为法亦不可得。善现。若有为界若无为界。如是二界非相应非不相应。无色无见无对一相。所谓无相。一切如来应正等觉。依世俗说不依胜义。何以故。非胜义中可有身行语行意行。非离身行语行意行胜义可得。善现当知。即有为无为平等法性说名胜义。是故菩萨摩诃萨修行般若波罗蜜多时。不动胜义而行菩萨摩诃萨行。成熟有情严净佛土能证无上正等菩提。

　　初分无动法性品第七十六

　　尔时具寿善现白佛言。世尊。若诸法等平等法性皆本性空。此本性空于有无法非能所作。云何菩萨摩诃萨修行般若波罗蜜多时。不动胜义而作菩萨所应作事。以布施爱语利行同事饶益有情。佛告善现。如是如是。如汝所说。一切法等平等法性皆本性空。此本性空于有无法非能所作。善现。若诸有情自知诸法皆本性空。则诸如来应正等觉及诸菩萨摩诃萨众。不现神通作希有事。谓于诸法本性空中虽无所动。而令有情远离种种妄想颠倒。安住诸法空解脱生死苦。谓令有情远离我想有情想命者想生者想养者想士夫想补特伽罗想意生想儒童想作者想使作者想起者想使起者想受者想使受者想知者想使知者想见者想使见者想。亦令远离色想受想行识想。亦令远离眼处想耳鼻舌身意处想。亦令远离色处想声香味触法处想。亦令远离眼界想耳鼻舌身意界想。亦令远离色界想声香味触法界想。亦令远离眼识界想耳鼻舌身意识界想。亦令远离眼触想耳鼻舌身意触想。亦令远离眼触为缘所生诸受想耳鼻舌身意触为缘所生诸受想。亦令远离地界想水火风空识界想。亦令远离因缘想等无间缘所缘缘增上缘想。亦令远离从缘所生诸法想。亦令远离无明想行识名色六处触受爱取有生老死愁叹苦忧恼想。亦令远离世间出世间法想有漏无漏法有为无为法想。安住无为界解脱生死苦。无为界者即诸法空。依世俗说名无为界。具寿善现白佛言。世尊。由何空故说诸法空。佛言。善现。由想空故说诸法空。
　　复次善现。于意云何。若变化身复作化事。此有实事而不空耶。善现答言。不也世尊。不也善逝。诸所变化都无实事一切皆空。佛告善现。变化与空如是二法非合非散。此二俱以空空故空。不应分别是空是化。何以故。善现。非空性中有空有化二事可得。以一切法毕竟空故。复次善现。无色非化无受想行识非化。诸是化者无不皆空。善现。无眼处非化无耳鼻舌身意处非化。诸是化者无不皆空。善现。无色处非化无声香味触法处非化。诸是化者无不皆空。善现。无眼界非化无耳鼻舌身意界非化。诸是化者无不皆空。善现。无色界非化无声香味触法界非化。诸是化者无不皆空。善现。无眼识界非化无耳鼻舌身意识界非化。诸是化者无不皆空。善现。无眼触非化无耳鼻舌身意触非化。诸是化者无不皆空。善现。无眼触为缘所生诸受非化。无耳鼻舌身意触为缘所生诸受非化。诸是化者无不皆空。善现。无地界非化无水火风空识界非化。诸是化者无不皆空。善现。无因缘非化无等无间缘所缘缘增上缘非化。诸是化者无不皆空。善现。无从缘所生诸法非化。诸是化者无不皆空。善现。无无明非化无行识名色六处触受爱取有生老死愁叹苦忧恼非化。诸是化者无不皆空。善现。无布施波罗蜜多非化无净戒安忍精进静虑般若方便善巧妙愿力智波罗蜜多非化。诸是化者无不皆空。善现。无四念住非化无四正断四神足五根五力七等觉支八圣道支非化。诸是化者无不皆空。善现。无空解脱门非化无无相无愿解脱门非化。诸是化者无不皆空。善现。无内空非化无外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空非化。诸是化者无不皆空。善现。无苦圣谛非化无集灭道圣谛非化。诸是化者无不皆空。善现。无四静虑非化无四无量四无色定非化。诸是化者无不皆空。善现。无八解脱非化无八胜处九次第定十遍处非化。诸是化者无不皆空。善现。无陀罗尼门非化无三摩地门非化。诸是化者无不皆空。善现。无极喜地非化无离垢地发光地焰慧地极难胜地现前地远行地不动地善慧地法云地非化。诸是化者无不皆空。善现。无五眼非化无六神通非化。诸是化者无不皆空。善现。无佛十力非化无四无所畏四无碍解大慈大悲大喜大舍十八佛不共法非化。诸是化者无不皆空。善现。无三十二大士相非化无八十随好非化。诸是化者无不皆空。善现。无无忘失法非化无恒住舍性非化。诸是化者无不皆空。善现。无一切智非化无道相智一切相智非化。诸是化者无不皆空。善现。无预流果非化无一来不还阿罗汉果独觉菩提非化。诸是化者无不皆空。善现。无菩萨摩诃萨行非化无佛无上正等菩提非化。诸是化者无不皆空。善现。依如是法施设种种补特伽罗。所谓异生若随信行若随法行若第八若预流若一来若不还若阿罗汉若独觉若菩萨摩诃萨若诸如来应正等觉。如是一切无非是化。诸是化者无不皆空。
　　时具寿善现白佛言。世尊。世间诸蕴诸处诸界缘起缘生缘起支等可皆是化。诸出世间波罗蜜多。若三十七菩提分法。若三解脱门。若一切空。若诸圣谛。若四静虑四无量四无色定。若八解脱八胜处九次第定十遍处。若陀罗尼门三摩地门。若菩萨十地。若五眼六神通。若佛十力四无所畏四无碍解大慈大悲大喜大舍十八佛不共法。若三十二大士相八十随好。若无忘失法恒住舍性。若一切智道相智一切相智。若由彼法所得诸果。若依彼法施设种种补特伽罗。岂亦是化。佛告善现。一切世间出世间法无非是化。然于其中有是声闻所化。有是独觉所化。有是菩萨所化。有是如来所化。有是烦恼所化。有是善法所化。善现。由此因缘说一切法皆如变化等无差别。具寿善现复白佛言。世尊。所有断果。谓预流果或一来果或不还果或阿罗汉果或独觉地或如来地永断烦恼习气相续。岂亦是化。佛告善现。如是诸法若与生灭二相合者亦皆是化。世尊。何法非化。善现。若法不与生灭相合是法非化。世尊。何法不与生灭相合。善现。不虚诳法即是涅槃。此法不与生灭相合。是故非化。具寿善现复白佛言。如世尊说。平等法性一切皆空。无能动者无二可得。无有少法非自性空。云何涅槃可言非化。佛告善现。如是如是。如汝所说。无有少法非自性空。此自性空非声闻作。非独觉作。非菩萨作。非如来作。亦非余作。有佛无佛其性常空此即涅槃。是故我说涅槃非化非实有法名为涅槃。可说无生无灭非化。

　　　　大般若波罗蜜多经卷第三百九十七



　　　　大般若波罗蜜多经卷第三百十八

　　　　三藏法师玄奘奉　诏译

　　初分常啼菩萨品第七十七之一

　　尔时具寿善现白佛言。世尊。云何教授教诫初业菩萨。令其信解诸法自性毕竟皆空。佛告善现。岂一切法先有后无。然一切法非有非无。无自性无他性。先既非有后亦非无。自性常空无所怖畏。应当如是教授教诫初业菩萨。令其信解诸法自性毕竟皆空。复次善现。若菩萨摩诃萨欲求般若波罗蜜多。应如常啼菩萨摩诃萨求。是菩萨摩诃萨今在大云雷音佛所修行梵行。具寿善现白佛言。世尊。常啼菩萨摩诃萨云何求般若波罗蜜多。佛告善现。常啼菩萨摩诃萨本求般若波罗蜜多时。不惜身命不顾珍财。不徇名誉不希恭敬。而求般若波罗蜜多。彼常乐居阿练若处。欻然闻有空中声。曰咄善男子汝可东行。决定得闻甚深般若波罗蜜多。汝当行时莫辞疲倦。莫念睡眠。莫思饮食。莫想昼夜。莫怖寒热。于内外法心莫散乱。行时不得左右顾视。勿观前后上下四维。勿破威仪。勿坏身相。勿动于色。勿动受想行识。勿动眼处。勿动耳鼻舌身意处。勿动色处。勿动声香味触法处。勿动眼界。勿动耳鼻舌身意界。勿动色界。勿动声香味触法界。勿动眼识界。勿动耳鼻舌身意识界。勿动眼触。勿动耳鼻舌身意触。勿动眼触。为缘所生诸受。勿动耳鼻舌身意触。为缘所生诸受。勿动地界。勿动水火风空识界。勿动因缘。勿动等无间缘所缘缘增上缘。勿动从缘所生诸法。勿动无明。勿动行识名色六处触受爱取有生老死愁叹苦忧恼。勿动布施波罗蜜多。勿动净戒安忍精进静虑般若波罗蜜多。勿动四念住。勿动四正断四神足五根五力七等觉支八圣道支。勿动内空。勿动外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。勿动真如。勿动法界法性不虚妄性不变异性平等性离生性法定法住实际虚空界不思议界。勿动苦圣谛。勿动集灭道圣谛。勿动四静虑。勿动四无量四无色定。勿动八解脱。勿动八胜处九次第定十遍处。勿动一切陀罗尼门。勿动一切三摩地门。勿动空解脱门。勿动无相无愿解脱门。勿动极喜地。勿动离垢地发光地焰慧地极难胜地现前地远行地不动地善慧地法云地。勿动五眼。勿动六神通。勿动佛十力。勿动四无所畏四无碍解大慈大悲大喜大舍十八佛不共法。勿动无忘失法。勿动恒住舍性。勿动一切智。勿动道相智一切相智。勿动预流果。勿动一来不还阿罗汉果独觉菩提。勿动菩萨摩诃萨行。勿动无上正等菩提。勿动世间法。勿动出世间法。勿动有漏法。勿动无漏法。勿动有为法勿动无为法。何以故。善男子。若于诸法有所动者则于佛法不能安住。若于佛法不能安住则于生死诸趣轮回。若于生死诸趣轮回则不能得甚深般若波罗蜜多。
　　尔时常啼菩萨摩诃萨。闻空中声殷勤教诲。欢喜踊跃叹未曾有。合掌恭敬报空声曰。如向所言我当从教。所以者何。我当欲为一切有情作大明故。我当欲集一切如来应正等觉殊胜法故。我当欲证无上正等大菩提故。时空中声复语常啼菩萨摩诃萨言。善哉善哉。善男子。汝当于空无相无愿甚深之法应生信解。汝应以离一切相心求深般若波罗蜜多。汝应以离我及有情命者生者养者士夫补特伽罗意生儒童作者受者知者见者相心求深般若波罗蜜多。汝善男子。于诸恶友应方便远离。于诸善友应亲近供养。若能为汝善巧说空无相无愿无生无灭无染无净本寂之法。及能为汝示现教导赞励庆喜一切智智。是为善友。汝善男子。若如是行不久得闻甚深般若波罗蜜多。或从经典中闻。或从菩萨所闻。汝所从闻甚深般若波罗蜜多。当于是处起大师想。汝应知恩念当重报。汝善男子。应作是念。我所从闻甚深般若波罗蜜多。是我最胜真实善友。我从彼闻是妙法故。速于无上正等菩提得不退转。我由彼故得近如来应正等觉。常生诸佛严净国土。恭敬供养诸佛世尊。听闻正法植众德本。远离无暇具足有暇。念念增长殊胜善根。汝应思惟筹量观察诸如是等功德胜利。于为汝说甚深般若波罗蜜多菩萨法师。常应敬事如诸佛想。汝善男子。莫以世利名誉心故随逐法师。但为爱重恭敬供养无上法故随逐法师。汝善男子。应觉魔事。谓有恶魔为坏正法及法师故。以妙色声香味触境。殷勤奉施。时说法师方便善巧。为欲调伏彼恶魔故。令诸有情种善根故。现与世间同其事故。虽受彼施而无染著。汝于此中莫生秽相。应作是念。我未能知说法菩萨方便善巧。此说法师善知方便。为欲调伏刚强有情。欲令有情植众德本。俯同世事现受诸欲。然此菩萨不取法相。无著无碍曾无毁犯。汝善男子。当于尔时应观诸法真实理趣。云何诸法真实理趣。谓一切法无染无净。何以故。善男子。以一切法自性皆空。无我有情命者生者养者士夫补特伽罗意生儒童作者受者知者见者。如幻如梦如响如像如阳焰如光影如变化事如寻香城。汝善男子。若能如是观察诸法真实理趣随逐法师。不久成办甚深般若波罗蜜多。又善男子。于余魔事汝应觉知。谓说法师见汝求请甚深般若波罗蜜多。都不眷念反加凌辱。汝于此中不应嗔恨。转增爱重恭敬法心。常逐法师勿生厌倦。
　　尔时常啼菩萨摩诃萨。受空中声重教诫已。转增欢喜从是东行。未久之间复作是念。我宁不问彼空中声遣我东行。去当远近至何城邑。复从谁闻甚深般若波罗蜜多。作是念已即住其处。捶胸悲叹忧愁啼泣。经须臾顷作是思惟。我住此中过一昼夜。乃至或过七昼七夜。不辞疲倦。不念睡眠。不思饮食。不想昼夜。不怖寒热。于内外法心不散乱。若未审知去之远近所至城邑。及所从闻甚深般若波罗蜜多。终不起心舍于此处。善现当知。譬如父母唯有一子。端正黠慧多诸伎能爱之甚重。其子盛壮卒便命终。父母尔时悲号苦毒。唯忆其子更无余念。常啼菩萨亦复如是。当于尔时更无余念。唯作是念我于何时。当闻般若波罗蜜多。我先何故不问空声劝我东行去当远近至何处所。复从谁闻甚深般若波罗蜜多。
　　善现当知。常啼菩萨摩诃萨。如是悲泣自叹恨时。欻于其前有佛像现。赞常啼菩萨摩诃萨言。善哉善哉。善男子。过去如来应正等觉为菩萨时。以勤苦行求深般若波罗蜜多。亦如汝今求之加行。又善男子。汝以如是勇猛精进爱乐恭敬求法之心。从此东行过于五百逾缮那量。有大王城名具妙香。其城高广七宝成就。于其城外周匝皆有七宝所成七重垣墙。七重楼观。七重栏楯。七重宝堑。七重行列宝多罗树。是垣墙等互相间饰。发种种光甚可爱乐。此大宝城面各十二逾缮那量。清净宽广人物炽盛安隐丰乐。中有五百街巷市[鄺-黃+黑]。度量相当端严如画。于诸衢陌各有清流。亘以宝舫往来无拥。一一街巷清净严饰。洒以香水布以名华。城及垣墙皆有却敌。雉堞楼阁紫金所成。莹以众珍光明辉焕。于雉堞间厕以宝树。是一一树根茎枝叶。及以花果皆别宝成。城垣楼阁及诸宝树。覆以金网连以宝绳。悬以金铃缀以宝铎。微风吹动发和雅音。譬如善奏五支诸乐。是宝城内无量有情。昼夜恒闻欢娱快乐。城外周匝七重宝堑。八功德水弥满其中。冷燸调和清澄皎镜。水中处处有七宝船。间饰庄严众所喜见。彼有情类宿业所招。时共乘之泛漾游戏。诸堑水内具众妙花。嗢钵罗花。钵特摩花。拘母陀花。奔茶利华。及余种种杂类宝花。色香鲜郁遍覆水上。以要言之三千界内所有名花无不备足。有五百苑周环大城。种种庄严甚可喜乐。一一苑内有五百池。其池纵广一俱卢舍。七宝庄严悦可众心。于诸池中有四妙花。嗢钵罗花。钵特摩花。拘母陀花。奔茶利花。量如车轮映蔽于水。其花皆以众宝所成。青色青显。青影青光。黄色黄显。黄影黄光。赤色赤显赤影赤光。白色白显。白影白光。诸苑池中多有众鸟。孔雀鹦鹉凫鹥鸿雁黄鵙鸧鹒青鹜白鹄春莺鹙鹭鸳鸯鵁鶄翡翠精卫鹍鸡鸀鳿鶢鶋鹍凤妙翅鶙鹕羯罗频迦命命鸟等。音声相和游戏其中。是诸苑池的无所属。彼有情类长夜修行甚深般若波罗蜜多。于深法门皆生信乐。宿世共造如是胜业故。于今时同受斯果。又善男子。妙香城中有高胜处。是法涌菩萨摩诃萨所住之宫。其宫纵广一逾缮那。众宝庄严奇妙可爱。宫外周匝七重垣墙。七重楼阁。七重栏楯。七重宝堑。七重行列宝多罗树。是垣墙等绮饰庄严甚可爱乐。有四妙苑周环此宫。一名常喜。二名离忧。三名华严。四名香饰。一一苑内各有八池。一名贤善。二名贤上。三名欢喜。四名喜上。五名安隐。六名具安。七名离怖。八名不退。诸池四面各一宝成。一金二银。三吠琉璃。四颇胝迦。羯鸡都宝。以为池底。金沙布上妙水湛然。一一池滨有八阶陛。种种妙宝以为严饰。用胜上金而为其蹬。诸阶两间有芭蕉树。行列间饰紫金所成。是诸池中具四妙花。嗢钵罗花。钵特摩花。拘母陀花。奔荼利花。众色间杂弥布水上。周池四边有香花树。清风时鼓散于水中。诸池皆具八功德水。香如栴檀色味具足。有凫雁等游戏其中。法涌菩萨摩诃萨住此宫中。常与六万八千侍女游诸苑池。以妙五欲共相娱乐。妙香城中男女大小为欲瞻仰法涌菩萨及听法故。有时得入常喜等苑贤善等池。亦以五欲共相娱乐。又善男子。法涌菩萨摩诃萨。与诸侍女受妙乐已。昼夜三时为说般若波罗蜜多。妙香城内有诸士女。于其城中七宝台上。为法涌菩萨摩诃萨敷师子座众宝庄饰。其座四足各一宝成。一金二银三吠琉璃。四颇胝迦。于其座上重敷裀褥。次铺绮帊。覆以白[疊*毛]络以綩綖。宝座两边双设丹枕。垂诸帏带散妙香花。其座高广半俱卢舍。于上空中张以绮幔。内施珠帐称座大小。垂诸花缨悬以金铎。为敬法故于座四边。散五色花烧无价香。复以种种泽香末香涂散其地。罗列众多宝幢幡盖。法涌菩萨于时时中升此宝座。为众宣说甚深般若波罗蜜多。每说法时皆有无量天龙药叉健达缚阿素洛揭路茶紧捺洛莫呼洛伽人非人等俱来集会。恭敬供养法涌菩萨。听受般若波罗蜜多时。诸大众既闻法已。有诵持者。有书写者。有转读者。有思惟者。有如说行者。有开悟他者。由是因缘彼有情类。于诸恶趣得不堕法。及于无上正等菩提永不退转。汝善男子。应勤精进速疾往诣法涌菩萨摩诃萨所。当令汝闻所求般若波罗蜜多。又善男子。法涌菩萨是汝长夜真净善友。示现教导赞励庆喜。令汝速证所求无上正等菩提。法涌菩萨于过去世。以勤苦行求深般若波罗蜜多。亦如汝今求之方便。汝宜速往法涌菩萨摩诃萨所。勿生疑难。莫计昼夜。不久当闻甚深般若波罗蜜多。
　　尔时常啼菩萨摩诃萨闻是语已。心生适悦踊跃欢喜。作是思惟。何时当见法涌菩萨从彼得闻甚深般若波罗蜜多。善现当知。譬如有人遇中毒箭。为苦所切更无余想。但作是念。我于何时得遇良医。为拔此箭得免斯苦。常啼菩萨亦复如是。当于尔时更无余想。但作是念。我于何时当见法涌菩萨摩诃萨亲近供养得闻般若波罗蜜多。闻已便能永断种种虚妄分别有所得见。疾证无上正等菩提。善现当知。常啼菩萨即住此处作是念时。于一切法中起无障智见。由斯智见即能现入无量殊胜三摩地门。所谓观一切法自性三摩地。于一切法自性无所得三摩地。破一切法无智三摩地。得一切法无差别三摩地。见一切法无变异三摩地。能照一切法三摩地。于一切法离闇三摩地。得一切法无别意趣三摩地。知一切法都无所得三摩地。散一切花三摩地。引发一切法无我三摩地。离幻三摩地。引发镜像照明三摩地。引发一切有情语言三摩地。令一切有情欢喜三摩地。善随顺一切有情语言三摩地。引发种种语言文句三摩地。无怖无断三摩地。能说一切法本性不可说三摩地。得无碍解脱三摩地。远离一切尘三摩地。名句文词善巧三摩地。于一切法起胜观三摩地。得一切法无碍际三摩地。如虚空三摩地。金刚喻三摩地。虽现行色而无所犯三摩地。得胜三摩地。得无退眼三摩地。出法界三摩地。安慰调伏三摩地。师子奋迅欠呿哮吼三摩地。映夺一切有情三摩地。远离一切垢三摩地。于一切法得无染三摩地。莲花庄严三摩地。断一切疑三摩地。随顺一切坚固三摩地。出一切法三摩地。得神通力无畏三摩地。现前通达一切法三摩地。坏一切法印三摩地。现一切法无差别三摩地。离一切见稠林三摩地。离一切闇三摩地。离一切相三摩地。脱一切著三摩地。离一切懈怠三摩地。得深法明三摩地。如妙高山三摩地。不可引夺三摩地。摧伏一切魔军三摩地。不著三界三摩地。引发一切殊胜光明三摩地。如是乃至现见诸佛三摩地。常啼菩萨安住如是三摩地中。现见十方无量无数无边世界诸佛如来。为诸菩萨摩诃萨众宣说般若波罗蜜多时。诸如来应正等觉。咸共赞慰教诫教授常啼菩萨摩诃萨言。善哉善哉。善男子。我等本行菩萨道时。亦如汝今以勤苦行求深般若波罗蜜多。于勤求时亦如汝今现得如是诸三摩地。我等尔时得是无量胜三摩地。究竟修已则能成办甚深般若波罗蜜多。方便善巧由斯能办一切佛法。便得住于不退转地。我等观此诸三摩地。所禀自性无入无出。亦不见法能入出者。亦不见此能修菩萨摩诃萨行。亦不见此能证无上正等菩提。我等尔时以于诸法无所执故。即名般若波罗蜜多。我等住此无所执故。便能获得真金色身常光一寻。具三十二大丈夫相。八十随好圆满庄严。又能证得不可思议无上佛智。无上佛戒。无上佛定。无上佛慧。一切功德波罗蜜多无不圆满。以能圆满一切功德波罗蜜多。佛尚不能取量尽说。况诸声闻及独觉等。以是故善男子。汝于此法倍应恭敬爱乐勤求无得暂舍。若于此法倍生恭敬爱乐。勤求能不暂舍。便于无上正等菩提易可证得。又善男子。汝于善友应常恭敬爱乐勤求如诸佛想。何以故。善男子。若菩萨摩诃萨常为善友之所摄护。疾得无上正等菩提。是时常啼菩萨摩诃萨。即白十方诸佛言。何等名为我之善友。我当亲近恭敬供养。十方诸佛告常啼言。有法涌菩萨摩诃萨。是汝长夜真净善友。能摄护汝令汝成熟所求无上正等菩提。亦令汝学甚深般若波罗蜜多方便善巧。彼能长夜摄益汝故是汝善友。汝应亲近恭敬供养。又善男子。汝若一劫若二若三。如是乃至若百千劫。或复过是。恭敬顶戴法涌菩萨。复以一切上妙乐具。乃至三千大千世界所有妙色声香味触尽以供养。未能报彼须臾之恩。何以故。善男子。汝因法涌菩萨威力。现得如是无量胜妙三摩地门。又当因彼令汝获得甚深般若波罗蜜多方便善巧。疾证无上正等菩提。时十方佛方便赞慰教诫教授常啼菩萨。令欢喜已忽然不现。
　　尔时常啼菩萨摩诃萨。从现所证三摩地起。不见诸佛心怀惆怅。作是思惟。我向所见十方诸佛。先从何来今往何所。谁能为我断如是疑。复作是念。法涌菩萨久已修学甚深般若波罗蜜多。方便善巧已得无量陀罗尼门及三摩地。于诸菩萨自在神通已到究竟。已曾供养无量如来应正等觉。于诸佛所发弘誓愿种诸善根。于长夜中为我善友。常摄受我令获利乐。我当疾诣法涌菩萨摩诃萨所。问向所见十方诸佛。先从何来今往何所。彼能为我断如是疑。善现。当知是时常啼菩萨摩诃萨。作此念已。便于法涌菩萨摩诃萨所。转增爱敬清净之心。复作是念。我今欲诣法涌菩萨摩诃萨所。当以何物而为供养。然我贫匮无有花香泽香散香衣服璎珞宝幢幡盖伎乐灯明末尼真珠吠琉璃宝颇胝迦宝金银珊瑚螺贝璧玉及余种种上妙供具。可以供养甚深般若波罗蜜多及说法师法涌菩萨。我定不应空尔而诣法涌菩萨摩诃萨所。我若空往自喜不生。何以表知至诚求法。我于今者应自卖身以求价直。持用供养甚深般若波罗蜜多及说法师法涌菩萨。何以故。我于长夜诸界趣生。虚丧坏灭无边身命。无始生死为欲因缘。堕诸地狱受无量苦。未为供养如是妙法及说法师自舍身命。故我今者定应卖身以求财物持用供养甚深般若波罗蜜多及说法师法涌菩萨。
　　尔时常啼菩萨摩诃萨。作是念已。渐次东行至一大城。宽广严净多诸人众安隐丰乐。常啼菩萨入市肆中。处处巡环高声唱曰。我今自卖谁欲买人。我今自卖谁欲买人。是时恶魔见此事已。便作是念。常啼菩萨爱重法故欲自卖身。谓为供养甚深般若波罗蜜多及说法师法涌菩萨摩诃萨故。因斯当得如理请问甚深般若波罗蜜多方便善巧。谓作是问云何菩萨方便修行甚深般若波罗蜜多。速证无上正等菩提。作是问已法涌菩萨。当为宣说甚深法要令得多闻。犹如大海魔及眷属所不能坏。渐能圆满一切功德。因斯饶益诸有情类。令得无上正等菩提。彼复能令诸有情类证得无上正等菩提。展转相承空我境界。我当方便隐蔽其声。令此城中长者居士婆罗门等咸不能闻。唯除城中一长者女宿善根力魔不能蔽。常啼菩萨由是因缘。经于久时卖身不售。愁忧苦恼在一处立涕泪而言。我有何罪。为欲供养甚深般若波罗蜜多及说法师法涌菩萨摩诃萨故。虽自卖身而无买者。时天帝释见已念言。此善男子。以为供养甚深般若波罗蜜多及说法师法涌菩萨。爱重法故自卖其身。我当试之为实慕法。为怀谄诈诳惑世间。如是念已即自化作少婆罗门。诣常啼所问言。男子。汝今何缘伫立悲涕愁忧不乐。常啼菩萨答言。儒童我为供养甚深般若波罗蜜多及说法师法涌菩萨。然我贫乏无诸财宝。爱重法故欲自卖身。遍此城中无相问者。自惟薄福住此忧悲。时婆罗门语常啼曰。我于今者正欲祠天。不用人身但须人血人髓人心。颇能卖不。常啼菩萨闻已念言。我于今者定获胜利。所以者何。彼欲买者我皆具有。由斯价直当得供养甚深般若波罗蜜多及说法师法涌菩萨。令我具足甚深般若波罗蜜多方便善巧。疾证无上正等菩提。作是念时欢喜踊跃。以柔软语报婆罗门。仁所买者我悉能卖。婆罗门言。须几价直。常啼报曰。随意相酬。尔时常啼作是语已。即申右手执取利刀。刺己左臂令出其血。复割右髀皮肉置地。破骨出髓与婆罗门。复趣墙边欲剖心出。有长者女处于高阁。先见常啼扬声自卖。后时复见自害其身。作是念言。此善男子。何因缘故困苦其身。我当问之。念已下阁到常啼所。作是问言。汝何因缘。先唱自卖。今出血髓复欲剖心。常啼报曰。姊不知耶。我为供养甚深般若波罗蜜多及说法师法涌菩萨。然我贫乏无诸财宝。爱重法故先自卖身无相买者。今卖三事与婆罗门。长者女言。汝今自卖身血心髓。欲持价直供养般若波罗蜜多及说法师法涌菩萨。当获何等功德胜利。常啼答言。法涌菩萨于甚深法已得自在。当为我说甚深般若波罗蜜多方便善巧。菩萨所学。菩萨所乘。菩萨所行。菩萨所作。我得闻已如说修行。成熟有情严净佛土。速证无上正等菩提。得金色身。具三十二大丈夫相。八十随好圆满庄严。常光一寻余光无量。具佛十力四无所畏四无碍解大慈大悲大喜大舍十八佛不共法。无忘失法恒住舍性。五净眼六神通。不可思议清净戒蕴定蕴慧蕴解脱蕴解脱智见蕴。无障智见。无上智见。得一切智道相智一切相智。具足一切无上法宝。分布施与一切有情。与诸有情作所依止。我舍身命为供养彼。当获此等功德胜利。时长者女闻说殊胜不可思议微妙佛法。欢喜踊跃身毛皆竖。恭敬合掌白常啼言。大士所说第一广大。最胜微妙甚为希有。为获如是一一佛法。尚应弃舍如殑伽沙所重身命。况唯舍一。所以者何。若得如是微妙功德。则能利乐一切有情。大士家贫尚为如是微妙功德不惜身命。况我家富多有珍财。为是功德而不弃舍。大士今应勿复自害。所须供具尽当相与。所谓金银吠琉璃宝颇胝迦宝末尼真珠杵藏石藏螺贝璧玉帝青大青珊瑚虎珀。及余无量异类珍财。花香璎珞宝幢幡盖伎乐灯明车乘衣服。并余种种上妙供具。可持供养甚深般若波罗蜜多及说法师法涌菩萨。唯愿大士勿复自害。我身亦愿随大士往法涌菩萨摩诃萨所。俱时瞻仰共植善根。为得所说诸佛法故。

　　　　大般若波罗蜜多经卷第三百九十八



　　　　大般若波罗蜜多经卷第三百十九

　　　　三藏法师玄奘奉　诏译

　　初分常啼菩萨品第七十七之二

</div>
    <div class="pagination">
<a href="大般若波罗蜜多经_page83.html">上一页</a><span>...</span><a href="大般若波罗蜜多经_page79.html">79</a><a href="大般若波罗蜜多经_page80.html">80</a><a href="大般若波罗蜜多经_page81.html">81</a><a href="大般若波罗蜜多经_page82.html">82</a><a href="大般若波罗蜜多经_page83.html">83</a><span class="current-page">84</span><a href="大般若波罗蜜多经_page85.html">85</a><a href="大般若波罗蜜多经_page86.html">86</a><a href="大般若波罗蜜多经_page87.html">87</a><a href="大般若波罗蜜多经_page88.html">88</a><a href="大般若波罗蜜多经_page89.html">89</a><span>...</span><a href="大般若波罗蜜多经_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
