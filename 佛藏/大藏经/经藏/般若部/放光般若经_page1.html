<!DOCTYPE html>
<html>
<head>
    <meta charset="UTF-8">
    <title>放光般若经 - 第 1 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>放光般若经 - 第 1 页/共 32 页</h1>
    <div class="content">  放光般若经
　　西晋 无罗叉译




　　　　放光般若经卷第一

　　　　西晋于阗国三藏无罗叉奉　诏译

　　　　摩诃般若波罗蜜放光品第一

　　闻如是：
　　一时佛在罗阅只耆阇崛山中，与大比丘众五千人俱，皆是阿罗汉——诸漏已尽，意解无垢，众智自在已了众事，譬如大龙所作已办，离于重担逮得所愿，三处已尽正解已解。复有五百比丘尼，诸优婆塞、优婆夷，诸菩萨摩诃萨——已得陀邻尼空行三昧，无相、无愿藏；已得等忍，得无挂碍陀邻尼门；悉是五通。所言柔软无复懈怠，已舍利养无所希望，逮深法忍得精进力，已过魔行度于死地；所教次第，于阿僧祇劫顺本所行，所作不忘；颜色和悦，常先谦敬所语不粗；于大众中所念具足，于无数劫堪任教化，所说如幻、如梦、如响、如光、如影、如化、如水中泡、如镜中像、如热时炎、如水中月，常以此法用悟一切；悉知众生意所趣向，能以微妙慧，随其本行而度脱之；意无挂碍具足持忍，所入审谛，愿摄无数无量佛国；无量诸佛所行三昧皆现在前；能请诸佛为一切说法；种种诸见离于所著，已游戏于百千三昧而自娱乐；诸菩萨者德皆如是——其名曰护诸系菩萨、宝来菩萨、导师菩萨、龙施菩萨、所受则能说菩萨、雨天菩萨、天王菩萨、贤护菩萨、妙意菩萨、有持意菩萨、增益意菩萨、现无痴菩萨、善发菩萨、过步菩萨、常应菩萨、不置远菩萨、怀日藏菩萨、意不缺减菩萨、现音声菩萨、哀雅威菩萨、宝印手菩萨、常举手菩萨、慈氏菩萨，及余亿那术百千菩萨俱，尽是补处应尊位者。复有异菩萨无央数亿百千，及诸尊者子皆悉来会。
　　尔时世尊自敷高座结跏趺坐，正受定意三昧。其三昧名三昧王，一切三昧悉入其中。作是三昧已，持天眼观视世界。尔时世尊放足下千辐相轮光明，从鹿腨肠上至肉髻，身中支节处处各放六十亿百千光明，悉照三千大千国土无不遍者。其光明复照东方西方南方北方四维上下如恒边沙诸佛国土；众生之类其见光明者，毕志坚固，悉发无上正真道意。尔时世尊复放身毛，一一诸毛孔皆放光明，复照三千大千国土，复照十方无数恒边沙国土；一切众生见光明者，毕志发无上正真道意。世尊复以诸如来无所著等正觉法，放大光明，悉遍三千大千国土，复照十方无数恒边沙国土；一切众生见光明者，亦毕志发无上正真道意。尔时世尊出广长舌，遍三千大千国土。遍已，从其舌根复放无央数亿百千光明。一一光明化为千叶宝华，其色如金。一一华者上皆有坐佛，一一诸佛皆说六度无极。一切众生闻说法者，皆发无上正真道意。其舌光明一一华像，复照十方恒边沙国土；一切众生见其光明、闻说法者，亦发无上正真道意。
　　是时世尊于师子座三昧，其三昧者名师子游戏。身放神足，感动三千大千国土六反震动。三昧威神，令此三千大千国土地皆柔软[跳-兆+叵][跳-兆+我]踊没。诸有地狱、饿鬼、蠕动之类，及八难处，皆悉解脱。得生天上，人中齐第六天。适生天上人中已皆大欢喜，即识宿命，来诣佛所稽首受法。如是十方恒边沙国土，诸三恶趣及八难处亦离对苦，生天上人中齐第六天。适生欢喜亦识宿命，各各自至其国佛所，稽首受法。尔时三千大千国土，诸盲者得视、聋者得听、哑者能言、伛者得申、拘躄者得手足、狂者得正、乱者得定、病者得愈、饥渴者得饱满、羸者得力、老者得少、裸者得衣，一切众生皆得同志，相视如父如母、如兄如弟，等行十善淳修梵事，无有瑕秽澹然快乐，譬如比丘得第三禅，一切众生皆逮于智，调已自守不娆众生。
　　尔时世尊坐师子床，于此三千大千国土其德特尊，光明色像威德巍巍。譬如山王须弥，众山无能及者。尔时世尊如诸如来．无所著．等正觉法，以大普音遍三千大千国土诸首陀会天及诸梵天、第六天王、释天、四王天，其中诸天及诸众生，悉见师子座、闻佛所说，各持天上所有种种名香、种种名华来诣佛所，供养如来．无所著．等正觉。于是三千大千国土其中众生，各持世间所有名香、水陆诸华来诣佛所，供养世尊。是时诸天香华、众生香华，所可供养散如来上者，于空中合化成大台，于其台中垂诸幢幡。幢幡华盖五色缤纷，华盖光明悉遍照三千大千国土皆作金色；十方恒边沙诸佛国土亦复如是。是时阎浮提人意自念言：“今日如来．无所著．等正觉，独为我等说法，不在余处。”诸三千大千国土中诸众生亦各念言：“今日如来在我前坐，独为我等说法，不在余国。”
　　尔时世尊于师子座复放光明，照于三千大千国土。其中众生见光明者，尽见东方恒边沙佛及弟子众，悉见是间沙诃国土释迦文佛及诸会众；十方国土各各相见亦复如是。
　　东方度如恒边沙国有世界名宝迹，其佛号宝事如来．无所著．等正觉，今现在以般若波罗蜜教化一切。有菩萨名普明，见释迦文佛光明变化威神感动，便白宝事如来言：“今日何缘有是佛身光明变化感动如是？”宝事如来告普明曰：“西方极远有世界名沙诃，其佛号释迦文，今现在为诸菩萨说般若波罗蜜。是其瑞应。”普明白佛言：“唯然，世尊！我欲诣彼见释迦文佛礼事供养。彼国菩萨皆得总持、得诸三昧超越三昧。”佛告普明：“欲往随意。”时宝事佛便以千叶金色莲华与普明言：“持是供养释迦文佛。”重告普明：“汝诣彼国，摄持威仪无失法度。所以者何？彼国菩萨奉持律行，是以生彼。”是时普明菩萨与无央数百千菩萨、无数比丘、诸善男子、善女人众，从东方来——所经诸佛，皆以香华供养礼事——来诣忍界。见释迦文佛，稽首作礼，普明菩萨白释迦文佛言：“宝事如来致问殷勤问讯世尊：‘坐起轻利、气力如常不？’今奉此华供养世尊。”佛即受之。释迦文佛便以此华散于东方恒边沙佛国，其华遍至，一一华者皆有坐佛，皆说般若波罗蜜教化众生，闻是教者皆发无上正真道意。彼善男子、善女人随普明菩萨来者，皆礼事释迦文佛足，所赍香华供养世尊。
　　南方度如恒边沙国，有世界名度忧，其佛号无忧威如来．无所著．等正觉，有菩萨名离忧；西方度如恒边沙国，有世界名灭恶，其佛号宝上如来．无所著．等正觉，有菩萨名意行；北方度如恒边沙，有世界名胜，其佛号仁王如来．无所著．等正觉，有菩萨名施胜；下方度如恒边沙，有世界名贤，其佛号贤威如来．无所著．等正觉，有菩萨名妙华；上方度如恒边沙，有世界名思乐，其佛号思乐威如来．无所著．等正觉，有菩萨名思乐施。如是六方菩萨各白其佛：“此何变化而现于此？”其佛各报诸菩萨言：“去是极远有忍世界，佛号释迦文，为诸菩萨说般若波罗蜜，是其瑞应。”彼诸菩萨各白其佛：“欲诣忍界见释迦文佛，礼事供养。”尔时诸佛各与宝华，及诸无数百千菩萨、诸比丘僧、善男子、善女人俱来诣此。所经诸国土，各以香华供养诸佛。次诣忍界，见释迦文佛，供养礼事问讯，皆如东方诸菩萨比。
　　尔时，一时之顷三千大千国界，其地所有皆成为宝，诸树草木悉为香华，悬诸幢幡缯彩华盖，譬如华迹世界普华如来国土、文殊师利、善住意王天子及诸大威神菩萨所处国土，此忍世界所有珍妙亦如彼国。
　　尔时众会诸天魔梵、诸龙鬼神、沙门婆罗门、世界人民、诸菩萨摩诃萨及新发意者，皆悉来集。佛知众会已定，告舍利弗言：“菩萨摩诃萨当习行般若波罗蜜。”
　　舍利弗白佛言：“欲逮知一切诸法，当云何行般若波罗蜜？”
　　佛告舍利弗：“菩萨摩诃萨行般若波罗蜜者，未曾不布施，有财、有施、有受者，为行檀波罗蜜；知罪、知福，为行尸波罗蜜；不起恚意，为行羼提波罗蜜；身口常精进意不懈怠，为行惟逮波罗蜜；于六情无所味，为行禅波罗蜜。”
　　佛告舍利弗：“菩萨摩诃萨行般若波罗蜜，定意不起，当具四意止、四意断、四神足、五根、五力、七觉意、贤圣八品道，当具足空三昧、无相三昧、无愿三昧，具足四禅、四等、四无形三昧，具八解禅、得九次第禅。当复知九相：新死相、筋缠束薪相、青瘀相、脓相、血相、食不消相、骨节分离相、久骨相、烧焦可恶相。已知诸相，当念佛、志法、志比丘僧，志在施戒，志在安般守意，志在无常、苦、空、无我人想，无所乐想、无生灭想、无道想、无尽想、无所起想、善想、法想，豫知一切众生之意。是谓为慧。便得觉意三昧、无畏三昧，有想有畏、无想无畏、亦无想亦无畏。所不知根，当知、已知。当知欲过八患、却十二衰。具足佛十力、十八法、四无所畏、四无碍慧、大慈大悲。觉知一切菩萨慧者，当习般若波罗蜜。菩萨摩诃萨欲具足萨云若、离于生死习绪者，当学般若波罗蜜。如是，舍利弗！是为菩萨摩诃萨行般若波罗蜜。
　　“复次，舍利弗！菩萨摩诃萨欲上菩萨位者，欲过声闻、辟支佛地，欲住阿惟越致地者，当学般若波罗蜜。欲住六通、知一切人意所趣向者，当学般若波罗蜜。欲胜罗汉、辟支佛慧者，当学般若波罗蜜。菩萨摩诃萨悉欲得诸陀邻尼三昧门、诸众智门者，当学般若波罗蜜。诸声闻、辟支佛家所作布施、持戒、劝助种种功德，欲过其上者，当学般若波罗蜜。菩萨摩诃萨欲知声闻、辟支佛家诸所有戒、三昧、智慧、解脱、见解脱慧，欲过其上者，当学般若波罗蜜。菩萨摩诃萨欲少施、少戒、少忍、少进、少禅，所习行少而得大报功德无量者，当学般若波罗蜜。菩萨摩诃萨欲使亲族身体如佛形像者，当学般若波罗蜜。菩萨摩诃萨欲具足大士三十二相、八十种好，成诸菩萨种姓，逮得鸠摩罗浮者，当学般若波罗蜜。菩萨摩诃萨常不欲离诸佛世尊、供养诸佛，种种所行欲成功德者，当学般若波罗蜜。菩萨摩诃萨欲满一切众生之愿，欲求饮食、车乘、象马、履屣、衣裘、香华、幔饰、床卧之具，给众所求能令具足，欲得是者，当学般若波罗蜜。
　　“复次，舍利弗！菩萨摩诃萨欲使恒边沙佛国中人悉具足行六波罗蜜者，当学般若波罗蜜。菩萨摩诃萨欲行功德使正至佛者，当学般若波罗蜜。菩萨摩诃萨欲使十方恒边沙佛国土诸佛世尊所赞叹功德者，当学般若波罗蜜。菩萨摩诃萨欲一发意超越十方恒边沙诸佛国土悉遍至者，当学般若波罗蜜。菩萨摩诃萨欲发一音都使十方尽闻其声者，当学般若波罗蜜。菩萨摩诃萨欲护一切十方诸佛刹使不断者，当学般若波罗蜜。菩萨摩诃萨欲住内空、外空、大空、最空、空空、有为空、无为空、至竟空、无限空、所有空、自性空、一切诸法空、无所猗空、无所有空，欲知是空事法者，当学般若波罗蜜。菩萨摩诃萨欲觉知一切诸佛诸法如者，当学般若波罗蜜。欲知一切诸法性者，当学般若波罗蜜。欲知一切诸法真际者，当学般若波罗蜜。舍利弗！菩萨摩诃萨如是，为行般若波罗蜜，当作是住。
　　“复次，舍利弗！菩萨摩诃萨欲知三千大千国土其中尘数，及诸树木生草枝叶茎节，悉欲知是数者，当学般若波罗蜜。菩萨摩诃萨欲以一毛破为百分，以一分毛取三千大千国土，其中海水数知几渧，悉知其数不娆水性，欲得是者，当学般若波罗蜜。三千大千国土其中火起，譬如劫尽烧时，欲一时吹灭大火者，当学般若波罗蜜。三千大千国土其中大风起，吹须弥大山令如糠[(穀-(一/禾)+米)/會]，能以一指障其风力令不起者，当学般若波罗蜜。菩萨摩诃萨欲以结跏趺坐悉遍满三千大千国土虚空，欲得是者，当学般若波罗蜜。三千大千国土诸须弥山，能持一手举著他方无数佛国，欲得是者，当学般若波罗蜜。菩萨摩诃萨能以一钵之饭充饱十方恒边沙佛及弟子众，悉令满足者，当学般若波罗蜜。又以珍宝服饰、幢幡缯盖香华供养恒边沙佛及弟子众，欲得是者，当学般若波罗蜜。欲使十方恒边沙国其中众生悉具于戒、三昧、智慧、解脱、见解脱慧，沙门四道乃至无余泥洹，欲得是者，当学般若波罗蜜。
　　“复次，舍利弗！菩萨摩诃萨行般若波罗蜜者若布施，当作是念：‘使我得大果报。’得生尊者家、梵志大姓家、迦罗越家，生四王天上乃至第六天中，因是布施得第一禅上至四禅、空无形禅，作是布施得贤圣八品道，得须陀洹上至阿罗汉辟支佛者，当学般若波罗蜜。
　　“复次，舍利弗！菩萨摩诃萨行般若波罗蜜，以慧方便，具足六波罗蜜。”
　　舍利弗白佛言：“菩萨摩诃萨云何布施具足六波罗蜜？”
　　佛言：“菩萨摩诃萨行檀波罗蜜者，当习无所猗法，其所布施及受者，令具足诸波罗蜜，是为具足檀波罗蜜。于善于恶不与罪福，是为尸波罗蜜。无嗔无喜，是为羼提波罗蜜。意无懈怠，是为惟逮波罗蜜。于无所著不起狐疑，是为禅波罗蜜。离于诸法，是为般若波罗蜜。
　　“复次，舍利弗！菩萨摩诃萨欲知过去当来今现在诸佛世尊之法者，当学般若波罗蜜。欲度有为、无为之法，当学般若波罗蜜。欲觉过去当来今现在诸佛诸法如者，法相所起欲逮觉灭际者，欲过声闻辟支佛前，欲为一切诸佛给所当者，欲为诸佛世尊内眷属者，图大眷属者，欲得菩萨眷属者，报大施者，欲行无相施者，欲不起恶意者，欲不起恚恨意者，欲不起懈怠意者，欲不起乱意者，欲不起恶智者，当学般若波罗蜜。
　　“复次，舍利弗！菩萨摩诃萨欲使一切立于布施、戒、念，作务劝助功德者，当学般若波罗蜜。菩萨摩诃萨欲立五眼者，当学般若波罗蜜。何等为五眼？肉眼、天眼、智眼、法眼、佛眼。
　　“复次，舍利弗！菩萨摩诃萨欲得天眼见十方诸佛者，天耳听十方诸佛所说法者，欲悉知诸佛意者，当学般若波罗蜜。菩萨摩诃萨欲闻十方诸佛所说不断，乃至阿耨多罗三耶三菩者，当学般若波罗蜜。
　　“复次，舍利弗！菩萨摩诃萨欲见过去诸佛、现在诸佛世尊刹土者，当学般若波罗蜜。菩萨摩诃萨欲闻十方诸佛所说十二部经、欲讽诵者，及诸声闻所未曾闻者，当学般若波罗蜜。菩萨摩诃萨欲闻十方诸佛所可说法、甫当所说，悉欲识知，遍教众生者，当学般若波罗蜜。过去当来今现在诸佛所说诸法欲尽闻知，闻已遍教一切读者，当学般若波罗蜜。十方恒边沙诸佛世界有窈冥之处，日月所不照，欲持光明悉遍照者，当学般若波罗蜜。十方恒沙诸佛世界有初不闻佛音、法音、僧音者，能立众生皆使正见闻三宝音者，当学般若波罗蜜。
　　“复次，舍利弗！菩萨摩诃萨愿欲令十方恒沙世界众生，盲者得视、聋者得听、狂者得志、裸者得衣、饥渴者得饱满，当学般若波罗蜜。菩萨摩诃萨欲令十方恒沙国其中众生，诸在罪地三恶趣者，欲令解脱皆得人身者，当学般若波罗蜜。欲使恒沙世界皆令众生，具足戒行、三昧、智慧、解脱、见解脱慧，从须陀洹至阿罗汉、辟支佛，乃至阿耨多罗三耶三菩及诸佛威仪者，当学般若波罗蜜。
　　“复次，舍利弗！菩萨摩诃萨欲悉知道事俗事者，当学般若波罗蜜。欲使行时足离地四寸而轮迹现，诸四天王及阿迦腻吒天与无央数诸天眷属围绕共至佛树，当使诸天以天上叠为座，使我成阿耨多罗三耶三菩所游行处、所住处、坐处悉为金刚，当学般若波罗蜜。菩萨摩诃萨欲使出家之日即成阿耨多罗三耶三菩，即出家日便转法轮，使无央数阿僧祇人远尘离垢诸法法眼净，无央数阿僧祇人漏尽意解，无央数阿僧祇人得阿惟越致、成阿耨多罗三耶三菩，如是菩萨摩诃萨当学般若波罗蜜。菩萨摩诃萨愿作佛时，为无央数弟子众一时说法，便于座上得阿罗汉，发菩萨意者得阿惟越致、成阿耨多罗三耶三菩，无央数菩萨为增其寿命无量，其光明随其寿不增减，当学般若波罗蜜。菩萨摩诃萨成阿耨多罗三耶三菩时，欲令国土无淫怒痴之名，众生智慧悉皆得等，常念布施、常念净戒，自调自检不娆众生，般泥洹后欲使法无灭尽之名，当学般若波罗蜜。菩萨摩诃萨自愿得阿耨多罗三耶三菩时，其有闻我声者必至阿耨多罗三耶三菩，欲得如是者，当学般若波罗蜜。

　　　　摩诃般若波罗蜜无见品第二

　　“复次，舍利弗！菩萨摩诃萨行般若波罗蜜，发是念时，四天王皆欢喜意念言：‘我曹亦当复以四钵奉上菩萨，如前王法奉诸佛钵。’忉利天王及第六天王皆欢喜意念言：‘是菩萨成佛时，我曹亦当奉侍给使，减损阿须伦种、增益诸天众。’三千大千国土中诸阿迦腻吒天各各欢喜亦复念言：‘是菩萨摩诃萨行般若波罗蜜成作佛时，我曹亦当劝助，请佛使转法轮。’如是，舍利弗！菩萨摩诃萨行般若波罗蜜时，于六波罗蜜转增益具足。善男子、善女人各各欢喜意自念言：‘我当为是菩萨作父母兄弟、妻子眷属、朋友知识。’尔时四天王及诸阿迦腻吒天各各念言：‘当使是菩萨常修梵行，从初发意至成作佛，莫使与色欲共会。犯欲者失梵行，况行道者？是菩萨常修梵行者必成至佛，不从犯欲而得成道。’”
　　舍利弗白佛言：“菩萨要当有父母妻子眷属耶？”
　　佛告舍利弗：“菩萨或有父母、无妻子；或有菩萨从初发意作童男行，至成作佛不娶妻色。或有菩萨以沤和拘舍罗于五欲中示现发阿耨多罗三耶三菩意出家。舍利弗！譬如幻师善于幻法，化作五乐色欲，于中自恣共相娱乐。于意云何，是幻师所作，宁有所服食者不？”
　　舍利弗言：“不也，世尊！幻无所有。”
　　“如是，舍利弗！菩萨以沤和拘舍罗示现有欲，于色欲中育养一切，无所沾污——观欲如火，譬如怨家；说欲之恶，志常秽之。菩萨虽在欲中示现，常作是念：‘行权菩萨尚作是意，何况新学发意者乎？’”
　　舍利弗白佛言：“菩萨当云何行般若波罗蜜？”
　　佛告舍利弗：“菩萨行般若波罗蜜者，不见有菩萨，亦不见字，亦不见般若波罗蜜。悉无所见，亦不见不行者。何以故？菩萨空，字亦空；空无有五阴。何谓五阴？色阴、痛阴、想阴、行阴、识阴。五阴则是空，空则是五阴。何以故？但字耳。以字故名为道，以字故名为菩萨，以字故名为空，以字故名为五阴；其实亦不生亦不灭，亦无著亦无断。菩萨作如是行者，亦不见生亦不见灭，亦不见著亦不见断。何以故？但以空为法立名，假号为字耳。菩萨行般若波罗蜜，不见诸法之字，以无所见故无所入。

　　　　摩诃般若波罗蜜假号品第三

　　“复次，舍利弗！行般若波罗蜜菩萨当作是观：菩萨者但字耳，佛亦字耳，般若波罗蜜亦字耳，五阴者亦字耳。舍利弗！一切有言吾我者亦皆字耳，索吾我亦无有吾我，亦无众生、亦无所生、亦无生者、亦无自生，无人无生、无作无造，亦无成者、亦无受者、亦无授者，无见无得。何以故？一切诸法无所有，用空故。是故菩萨于一切字法都无所见，于无所见中复不有见。菩萨作是行般若波罗蜜，除诸佛，过一切诸声闻、辟支佛上，用无所有空故。何以故？一切不见所入处故。舍利弗！菩萨如是者，为行般若波罗蜜。譬如一阎浮提内，其中所有树木、生草、稻麻、竽蔗、丛林、竹苇，悉如舍利弗、目揵连等，其数如是，智慧神足其德无量；欲比行般若波罗蜜菩萨，终不可得比，无数亿百千倍，不可以譬喻为比。何以故？舍利弗！菩萨持智慧度脱一切众生故。
　　“复次，舍利弗！菩萨行般若波罗蜜所念智慧，一日之中，过诸声闻、辟支佛上。舍利弗！置阎浮提其中草木。三千大千国土，如舍利弗、目揵连等，其数满中。复置是事。十方恒边沙悉如舍利弗、目揵连等，尽满其中。其数如是不可计量，欲比菩萨行般若波罗蜜者，百分千分巨亿万分不得为比。行般若波罗蜜菩萨持是智慧，比诸声闻、辟支佛之智慧，百千万倍不以为比。”
　　舍利弗白佛言：“唯，世尊弟子所有智慧，从须陀洹至声闻、辟支佛，上至菩萨、诸佛世尊，是诸众智不相违背，无所出生，其实皆空，无有差别，不出不生。其实空者无有差特优劣，云何世尊言：‘行般若波罗蜜菩萨一日之念，出过声闻、辟支佛上。’乎？”佛告舍利弗：“所以出彼上者，是菩萨行般若波罗蜜一日之念言：‘我当以道法因缘，当为众生觉一切法、度脱众生。’云何，舍利弗！诸声闻、辟支佛，颇有是念不耶？”
　　舍利弗言：“唯，世尊！诸声闻、辟支佛初无是念。”
　　“是故，舍利弗！当作是知、当作是念，诸声闻、辟支佛所有之智，欲比菩萨之智，百分千分巨亿万倍不可为比。
　　“复次，舍利弗！声闻、辟支佛颇作是念言：‘我当行六波罗蜜，教授众生、净佛国土、具足佛十种力、四无所畏、四无碍慧，具足佛十八法，当成阿惟三佛。使不可计阿僧祇人令得泥洹。’颇有是念不？”
　　舍利弗言：“唯，世尊！无有是念。”
　　佛言：“菩萨能尔。菩萨行六波罗蜜，具足十八法，成阿惟三佛，当度脱一切众生。舍利弗，譬如萤火虫不作是念言：‘我光明照阎浮提普令大明。’如是，舍利弗！诸声闻、辟支佛亦无是念言：‘我当行六波罗蜜，具足十八法，成阿惟三佛，度脱众生。’舍利弗！譬如日出遍照阎浮提，莫不蒙明者。如是菩萨行六波罗蜜，具足十八法，成阿惟三佛，度不可计一切众生。”
　　舍利弗白佛言：“云何菩萨过罗汉、辟支佛地，逮得阿惟越致地，严治佛道地？”
　　佛告舍利弗：“菩萨从初发意以来，常行六波罗蜜，住空、无相、无愿之法，过阿罗汉、辟支佛地，逮阿惟越致地。”
　　舍利弗白佛言：“菩萨住何所地，为声闻、辟支佛而作福田？”
　　佛告舍利弗：“菩萨从初发意以来，常行六波罗蜜乃至道场，于其中间，常为声闻、辟支佛作护。何以故？舍利弗！世有菩萨，便知有五戒、十善、八斋、四禅、四等意、四无形定，乃至三十七品法尽现于世，便具足十八事、佛十种力、四无所畏。世间适有是法，便知有王者种、梵志种、长者种、迦罗越种，便知有第一四天王上至三十三天，便知有须陀洹、斯陀含、阿那含、阿罗汉、辟支佛，上至佛皆现于世。”
　　舍利弗白佛言：“云何菩萨毕报施恩？”
　　佛告舍利弗：“菩萨不报施福。何以故？本已报故。菩萨常施，持何等施施诸善法？何等善法？十善之法。从十善之法上至诸佛世尊之法，十力、四无所畏，具佛十八法，以是为施与。”
　　舍利弗白佛言：“菩萨云何与般若波罗蜜相应？”
　　佛告舍利弗：“菩萨当知色与空合，是为应般若波罗蜜。当知痛想行识与空合，是为应般若波罗蜜。当知眼耳鼻舌身意与空合，当知色声香味细滑识法与空合，眼色识、耳声识、鼻香识、舌味识、身细滑识、法性识亦尔，是为应。当知苦、习、尽、道四谛之法亦与空合。当知十二因缘。何等十二？一者痴、二者所作行、三者识、四者名色、五者六入、六者栽、七者痛、八者爱、九者受、十者有、十一者生、十二者死。此十二因缘亦与空合。当知一切诸法——有为法、无为法——亦与空合。当知本性亦与空合。是为应般若波罗蜜。如是，舍利弗！菩萨摩诃萨知七空合。何谓七？上七事是也。知此七事与般若波罗蜜相应者，亦不见五阴合、亦不见不合，亦不见生五阴法、亦不见灭五阴法。亦不见著五阴法、亦不见断五阴法，亦不见色与痛合、亦不见痛与想合、亦不见想与识合、亦不见识与行合。所以者何？初不见有法与法合者，性本空故。舍利弗！用色空故为非色，用痛想行识空故为非识。色空故无所见，痛空故无所觉，想空故无所念，行空故无所行，识空故不见识。何以故？色与空等无异。所以者何？色则是空、空则是色，痛想行识则亦是空、空则是识。亦不见生、亦不见灭，亦不见著、亦不见断，亦不见增、亦不见减，亦不过去当来今现在，亦无五阴、亦无色声香味细滑法、亦无眼耳鼻舌身意、亦无十二因缘、亦无四谛，亦无所逮得，亦无须陀洹、斯陀含、阿那含、阿罗汉、辟支佛，亦无佛、亦无道。如是，舍利弗！菩萨摩诃萨行般若波罗蜜，当作是念、当作是知、当作是应。作是行者，亦不见应、亦不见不应，于六波罗蜜亦不见合于五阴法乃至身法，亦不见合与不合。三十七品、佛十种力、四无所畏及佛十八法乃至萨云若法，亦不见应与不应。是故，舍利弗！当知菩萨与般若波罗蜜相应。复次，舍利弗！菩萨摩诃萨行般若波罗蜜，不与空合，不与无相、无愿合。无相、无愿不与空合。所以者何？空亦不见合亦不不合，无相、无愿亦复如是，是为应般若波罗蜜。舍利弗！菩萨行般若波罗蜜，度空法相已，亦不与五阴合、亦不不合，过去色亦不与过去色合、亦不见过去色，当来色亦不与当来色合、亦不见当来色，现在色亦不与现在色合、亦不见现在色；痛想行识亦复如是。所以者何？去来今三世，名皆空故。作是合者，为应般若波罗蜜。舍利弗！菩萨行般若波罗蜜、萨云若法，亦不见与过去当来今现在合，亦不见过去当来今现在。菩萨当作是念、当作是应。复次，舍利弗！萨云若亦不见与五阴合，五阴亦不见与萨云若合；萨云若亦不与六情合，六情亦不与萨云若合；色声香味细滑法亦不与萨云若合，萨云若亦不与色声香味细滑法合，亦不不合。是为应般若波罗蜜。舍利弗！菩萨行般若波罗蜜，于檀波罗蜜亦不见与萨云若合，尸波罗蜜、羼提波罗蜜、惟逮波罗蜜、禅波罗蜜乃至般若波罗蜜，亦不见与萨云若合，亦不见萨云若与六波罗蜜合。亦不见萨云若与三十七品、十力合，三十七品、十力亦不见与萨云若合，亦不见萨云若。是为应般若波罗蜜。舍利弗！行般若波罗蜜菩萨，佛亦不与萨云若合，萨云若亦不与佛合；道亦不与萨云若合，萨云若亦不与道合。所以者何？萨云若则是佛，佛则是萨云若；道则是萨云若，萨云若则是道。是为与般若波罗蜜合。
　　“复次，舍利弗！菩萨行般若波罗蜜，知五阴不与有合，有亦不与五阴合；五阴亦不与苦乐、有我无我合，六情法亦复如是。五阴亦不与空、无相、无愿合、亦不不合，亦不见行、亦不见不行。菩萨当作是行、当作是应。
　　“复次，舍利弗！菩萨亦不以般若波罗蜜故，行檀、行尸、行羼、行惟逮、行禅波罗蜜；亦不以五波罗蜜故，行般若波罗蜜。亦不以阿惟越致故，教授众生；亦不以净佛国土故，行般若波罗蜜；亦不以四无所畏、四无碍慧、佛十种力、十八法不共故，行般若波罗蜜；亦不以内空、外空、所有无所有空、空空、大空、毕竟空故，行般若波罗蜜；亦不以有为空、无为空、无底空、诸法相空、一切诸法空，亦不以生空、亦不无生空，亦不真空、亦不伪空，亦不如、亦不法性、亦不真际故，行般若波罗蜜行。所以者何？不见法有所破坏者。
　　“复次，舍利弗！菩萨行般若波罗蜜！亦不以神足、彻视、彻听、知他人意、自知宿命故，行般若波罗蜜。所以者何？行般若波罗蜜者尚不见般若波罗蜜，何况见有菩萨神通众事？是为应般若波罗蜜。舍利弗！行般若波罗蜜菩萨，心不自念：‘我当以神足到十方，见诸佛世尊。’亦不念言：‘十方诸佛有所说法，我当听受。’亦不念言：‘我当尽知十方众生心中所念。’亦不自念：‘我当自知不可计劫所从生之事。’亦复不念：‘见十方众生生死所趣善恶之趣。’是菩萨为应般若波罗蜜。舍利弗！菩萨自念：‘我当度不可计阿僧祇人令般泥洹。’是为菩萨行般若波罗蜜。菩萨作是行者，众魔不能得其便，诸世间之事皆为降伏。十方恒沙诸佛皆共拥护是菩萨，令不堕声闻、辟支佛地。四天王上至阿迦腻吒天，是诸天皆共护是菩萨，不令中道有碍。是菩萨身中所有众病，现世为愈。所以者何？用有普慈加众生故。当知是为应般若波罗蜜。
　　“复次，舍利弗！菩萨行般若波罗蜜者，疾得陀邻尼，诸三昧门皆现在前，在所生处常见诸佛乃至道场，常不离佛。是为应般若波罗蜜。菩萨行般若波罗蜜者，亦不念有法合与不合、等与不等。所以者何？以不见法合、亦不见法等。是为应般若波罗蜜。菩萨行般若波罗蜜者，亦不念：‘我当疾逮觉法性、亦不不逮觉。’何以故？法性者，无所逮觉是为合。复次，舍利弗！行般若波罗蜜菩萨，不见有法与法性别者、亦不见合，亦不念言：‘法性作若干差别。’是为菩萨一切皆合。亦不作念言：‘是法于法性现、亦不不现。’何以故！初不见于法性现者，当知是则为合。
　　“复次，舍利弗！菩萨行般若波罗蜜者，于法性不与空合，空亦不与法性合，是为合。六情、十八性亦不与空合，空亦不与六情、十八性合。乃至法性不与空合，空亦不与法性合。舍利弗！如是空合最为第一。行空菩萨不堕声闻、辟支佛地，净佛国土、教授众生，疾成至佛。舍利弗！诸所有应般若波罗蜜无过，是应最尊、第一应、无上。所以者何？为是空、无相、无愿、无上正真应故。舍利弗！如是行者，当知是菩萨已受莂，近于道场。如是行者，为不可计阿僧祇人而作益厚。菩萨亦不念言：‘我与般若波罗蜜相应。’亦复不念：‘诸佛世尊当授我莂。’亦不念：‘我受莂不久，当净佛国土。’亦不念：‘我当成至佛而转法轮。’所以者何？与法性一体无有别。亦不见有法行般若波罗蜜者，亦不见诸佛有所说为阿耨多罗三耶三菩者。何以故？菩萨行般若波罗蜜，初不见有生众生相，亦不见灭众生相。何以故？一切众生初不见起灭故。一切众生不见有生，尚不见有生灭，云何行般若波罗蜜？菩萨作是行者，为行般若波罗蜜。不起众生相，不空众生相，不见众生行，不别众生行，是为菩萨行第一空行。菩萨住是中者，为都合集，众合于其中住。菩萨如是住者，为处大慈大悲，无嫉慢意、无乱怠意、无恚恨意、无起恶意，不起恶智意也。”

　　　　放光般若经卷第一



　　　　放光般若经卷第二

　　　　西晋于阗国三藏无罗叉奉　诏译

　　　　摩诃般若波罗蜜学五眼品第四

　　舍利弗白佛言：“菩萨摩诃萨应般若波罗蜜者，从何所来而生是间？于是间去复生何所？”
　　佛告舍利弗言：“菩萨与般若波罗蜜相应者，于兜率天上来生是间，或于他方佛国来生是间，或从人道中来生是间。从兜率天上来者，终不失般若波罗蜜，诸陀邻尼、诸三昧门、诸众智门悉皆在前。从他方佛国来者，便疾成般若波罗蜜，于智慧中日日增益，诸深法要皆现在前，却后乃成般若波罗蜜，所生常见诸佛、不离诸佛。从人道中来者，是菩萨未及阿惟越致者，诸根闇钝，不能疾得般若波罗蜜。不能便见陀邻尼门。舍利弗！汝所问：‘菩萨习行般若波罗蜜者，于是间终当生何所？’是菩萨当生他方佛国，从一佛国复生一佛国，常见诸佛、不离诸佛世尊。复有菩萨无有沤和拘舍罗，从四禅行六波罗蜜，持是禅福生长寿天，不尽天寿，来生世间供养诸佛。是菩萨辈诸根闇钝不大聪明。舍利弗！复有菩萨行于四禅及四等意、四无形禅念、三十七品、大慈大悲，持沤和拘舍罗，禅福不能稽留，常生诸佛所教授处，当生是拔陀劫中成逮觉者，常不离般若波罗蜜。复有菩萨以行四禅及四等意、四无形定，以沤和拘舍罗，不随禅生，生于种姓大豪贵家、生梵志家、生迦罗越家，所可生处常教众生。复有菩萨行四禅、四等意、四无形定，以沤和拘舍罗，不为禅所稽留，来生四王天、生忉利天、生第六天，常教授诸天净佛国土，教授众生供侍诸佛。复有菩萨行般若波罗蜜，以沤和拘舍罗行第一禅，生于梵天于梵天中尊，从梵天已，至十方诸佛转法轮处，请诸佛世尊转于法轮。复生一生补处菩萨，行般若波罗蜜，以沤和拘舍罗，具于四禅，具四等意、四无形定、三十七品、空、无相、无愿，具足三昧，不随禅处，常见诸佛、供事世尊，持清净行，便生兜术天。于其天上，随其寿命诸根具足，为无央数诸天人眷属围绕而为说法已，复来生世间人中，作阿惟三佛。舍利弗！复有菩萨得六神通，不生欲界、形界、无形界，从一佛国至一佛国礼事诸佛。复有菩萨得六神通游诸佛刹，其所至处，无有声闻、辟支佛教名。复有菩萨持六神通生诸佛刹，其寿无量往生其国。复有菩萨以六神通游诸世界，到无佛处，于其刹中叹佛法众，令彼众生闻三尊之功德。闻已欢喜，皆得往生诸佛国土。复有菩萨从初发意得于四禅，得四清净、四无形定、三十七品乃至佛十八法，不生三界，常生有益于众生之处。复有菩萨行六波罗蜜，从初发意，便上菩萨位至阿惟越致地。复有菩萨从初发意便得阿惟三佛转于法轮，益于无数亿百千众生已，于无余界而般泥洹，其法留住或半劫一劫。复有菩萨适发道意便与般若波罗蜜相应，与诸无数亿百千诸菩萨共游诸佛国、净诸佛土。复有菩萨行六波罗蜜四禅、四等至、四无形定，皆于其中而自娱乐，住于四禅，从四禅起还至解脱禅定，解脱禅起至无形定，从无形定起入解脱禅，从解脱禅起至无思想慧禅，复从是起还入解脱，以沤和拘舍罗入蒱佉阇三昧，是为行般若波罗蜜。复有菩萨以三十七品乃至佛十八法，不取声闻、辟支佛证。复有菩萨行般若波罗蜜，以沤和拘舍罗入三十七品，诸发小道者各使得度。诸有声闻及辟支佛所得道慧，皆是菩萨之忍也。行般若波罗蜜者，当知是为阿惟越致。舍利弗！复有菩萨行六波罗蜜生兜术天者，当知是拔陀劫中诸菩萨等也。复有菩萨以四禅福乃至佛十八法，所可有道志不信受，当知是菩萨则一生补处。复有菩萨行六波罗蜜，从一佛刹复至一佛国，建立众生使至道场，知是菩萨从初发意以来，当更无数阿僧祇劫乃成佛耳。复有菩萨行六波罗蜜，为众生故，不说无益之事。复有菩萨行六波罗蜜，为众生故，从一佛国复至一佛国，断三恶趣。复有菩萨行六波罗蜜，常以惠施安乐一切，恣所求索象马、车乘、衣被、财谷、国城、珍宝，皆给与之。复有菩萨行般若波罗蜜，能自变身如佛形像，入三恶趣，随其语言而为说法，皆度脱之。复有菩萨行六波罗蜜，变身如佛遍至十方，教授众生能净佛土。已至十方，悉观诸佛威仪法则、好丑清浊，而便自起上妙最尊殊异之土，淳以一乘教诸一生补处菩萨。复有菩萨行六波罗蜜，便具大士三十二相，诸根特异，众生见者莫不敬喜。因其欢喜，以三乘法而度脱之，令般泥洹。舍利弗！菩萨行般若波罗蜜者，先当学清净身口意，便得诸根特异。已得殊异，亦不自举亦不下人。复有菩萨从初发意行檀波罗蜜、尸波罗蜜，乃成阿惟三佛，初不堕三恶趣。复有菩萨从始发意至阿惟越致，初不忘舍十善之行。复有菩萨行檀、尸波罗蜜，得作遮迦越罗，得化众生建立十善，所有财宝惠施众生。复有菩萨行檀尸波罗蜜，亿百千反作遮迦越罗，常供养诸佛恭敬启受。复有菩萨行六波罗蜜，为诸众生照明法化，乃至阿惟三佛不离照明，是故菩萨常明佛法。是为菩萨摩诃萨行般若波罗蜜。菩萨行者，常摄身口意不善之事不令妄起。”
　　舍利弗白佛言：“何谓菩萨摄身口意？”
　　佛言：“菩萨心念不持身口意诸恶因缘用作罪事。菩萨行般若波罗蜜，亦不见身口意。虽有身口意，终不嫉恚、邪见，不两舌、恶口、妄言、绮语，无杀盗淫、无懈慢意意，初不起恶智之事。若有菩萨不能[僉*殳]此诸恶事者，此非菩萨。复有菩萨行六波罗蜜者，除身恶行、除口恶言、除意恶念。”
　　舍利弗白佛言：“何谓菩萨除身口意？”
　　佛言：“菩萨不猗身口意，是故能除。菩萨从初发意以来常奉十善，是故过诸声闻、辟支佛上。菩萨行般若波罗蜜者，净于佛道、净于六波罗蜜。”
　　舍利弗白佛言：“云何菩萨净于佛道？”
　　佛言：“菩萨不猗身口意，不猗六波罗蜜，不猗罗汉、辟支佛，不猗菩萨亦不猗佛。所以者何？于一切法无所猗故。是为菩萨道。舍利弗！复有菩萨一一行诸波罗蜜，用是故无能伏者。”
　　舍利弗白佛言：“云何菩萨行六波罗蜜，无能伏者？”
　　佛言：“菩萨行六波罗蜜者，不有念五阴、六情，不有念色声香味细滑法，不有念十八性，不有念三十七品，不有念六波罗蜜，不有念佛十种力、四无所畏、佛十八法不共，不有念声闻、辟支佛道，不有念佛道，不有念阿耨多罗三耶三菩。如是，舍利弗！菩萨行六波罗蜜，于功德中展转增益，用是故无能伏者。
　　“复次，舍利弗！菩萨住于般若波罗蜜具足萨云若，以诸慧不堕恶趣、不堕贫贱中，所受身体诸根具足人不憎恶，常为诸天、阿须伦所敬爱。”
　　舍利弗白佛言：“云何菩萨摩诃萨慧？”
　　佛言：“菩萨以具足诸慧，尽见恒沙诸佛世尊，从诸世尊听受法教，悉闻诸佛德好之法。得慧菩萨，无有佛想，亦无菩萨想，亦无声闻、辟支佛想，亦无我想，亦无人想，亦无诸佛国想。慧行菩萨行檀波罗蜜，亦不见檀，亦不见般若波罗蜜，行三十七品、亦复不闻三十七品名，亦不见佛十八法。舍利弗！是为菩萨之慧。以是慧故具足诸法，亦不贡高见一切诸法。行般若波罗蜜菩萨净于五眼：肉眼、天眼、慧眼、法眼、佛眼。”
　　舍利弗白佛言：“何谓菩萨净于肉眼？”
　　佛言：“有菩萨以肉眼见百逾旬中、二百逾旬；有菩萨以肉眼见一阎浮提、见二阎浮提、见四天下；有菩萨以肉眼见千世界、见二千世界、有见三千世界；是为菩萨于肉眼净。”
　　舍利弗白佛言：“何谓天眼？”
　　佛言：“菩萨以天眼见四王天上所有，悉识悉知。从忉利天至第六天，乃至阿迦腻吒天，菩萨悉见悉识悉知。从四王天上至阿迦腻吒天，此诸天人皆不识不知不见菩萨天眼所见。菩萨天眼悉见十方恒沙世界，众生生死善恶之事悉见悉知。是为菩萨于天眼净。”
</div>
    <div class="pagination">
<span class="current-page">1</span><a href="放光般若经_page2.html">2</a><a href="放光般若经_page3.html">3</a><a href="放光般若经_page4.html">4</a><a href="放光般若经_page5.html">5</a><a href="放光般若经_page6.html">6</a><span>...</span><a href="放光般若经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
